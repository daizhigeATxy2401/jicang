　　钦定四库全书　　　　　集部四
　　须溪四景诗集　　　　　别集类三【宋】
　　提要
　　【臣】等谨案须溪四景诗集四巻宋刘辰翁撰考晋宋以前无以古人诗句为题者沈约始有藩篱生幽渚诗以陆机塘上行句为题是齐梁以后例也沿及唐宋科举始専以古句命题其程试之作唐莫详于文苑英华宋莫详于万寳诗山大抵以刻画为工转相效仿辰翁生于宋末故是集各以四时冩景之句命题春景凡六十三题诗七十二首夏景凡三十二题诗三十五首秋景凡四十题诗四十四首冬景凡十六题诗如题数所作皆气韵生动无堆排涂饰之习在程试诗中最为髙格末附东桂堂赋一篇为刘端伯教子读书而作此集殆亦授刘之子备科举之用者欤乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总校官【臣】陆　费　墀













　　钦定四库全书
　　须溪四景诗集巻一
　　宋　刘辰翁　撰
　　春景
　　花蕊上蜂须
　　扰扰课生涯蜂脾若似家看来须上蘂餐尽眼前花百卉如修贡千门总酿葩露香沾掩冉风絮入槎牙饮砚偷去沿簪着鬓斜粉痕惊坠处逺趂上畨衙
　　柳塘春水漫
　　柳外澹烟光芊绵去路长风花随世界春水漫池塘手种青青树堤回曲曲香绿犹深旧雨流不动斜阳濠上知鱼乐桥边看燕忙栏干风起晚人影皱罗裳
　　春来当早起
　　世事懽娱梦芳心老未灰每常须早起【缺】　　春来自
　　与韶光约长应倒载回久无朝马动【缺】　　　　秧事侵晨理花期昨夜开误令圮上者见谓有心哉
　　杖藜入春泥
　　步出浣花溪儿童识杖藜逝将随晚景独自入春泥九节闲堪爱百钱相与携行从竹鸡里【梅圣俞禽言竹鸡泥滑滑若竹冈】径到子规西屐弊犹须蜡壶倾可得提暮归惊倒载笑指白铜鞮
　　春草步步绿
　　何苦懐芳草无情绿又新年年生古道步步是青春愁碧连分袂飞红堕舞茵一笻当秀野万里亦随人苍莽城芜楚芊绵路入秦长安红紫陌罗袜已生尘
　　絶域改春华
　　絶域何堪久悠悠日又斜未能辞客况更自改春华故国三千里荒村八九家一声幽谷鸟满眼故园花渐暖回归鴈余寒倚暮鸦陌头看过客歌吹拥毡车
　　又
　　絶域魂堪断风烟不可遮至今疑梦事举目改春华此处吾为客何言国与家尚存他日泪又看一年花谷口迁莺语都城御柳斜茫茫皆汉土无地种秦
　　寒食月明雨
　　寒食娱清夜飞红已满城日悬春又暮月是雨中明汉苑传新烛鄜州忆故京柳稍睂黯黮花上泪纵横人立斜河淡晨占上冢晴绵田烟泣露天老岂无情
　　落花香满泥
　　春去如流水落花忙又忙晴泥空满眼陈迹尚余香无计留枝上愁人踏路旁雨余金谷土风动马嵬囊【贵妃死于马嵬山下有得其香囊者】拾翠遗鸿爪飞红入燕梁遥怜妆堕马寸步断人肠
　　又
　　花落奏虞兮纷纷东复西举头无霁日满地是香泥红雨愁如海絮风飘上堤和成文杏垒软衬锦韀蹄妙舞惊飞燕醉归扶竹鸡谁家采桑女陌上自相携
　　空院落花深
　　绿沈空院雨依约旧谁家已废惟荒草尤深是落花阴阴迷燕垒寂寂失蜂衙数防埋香玉千枝委雪沙楼残金谷障路合玉钩斜唤醒弓弯舞【酉阳杂俎有士卧见屏中所画妇人自屏而下至其牀前踏歌曰长安女儿踏春阳何处春阳不断肠舞袖弓腰浑忘却素娥空带九秋霜其中一人问曰如何弓腰歌者又反首髻及地深如规士人叱之复上屏】天风即海涯
　　林花扫更落
　　花外愁如海持觞为扫林犹深犹可惜更落更难禁片片春将尽三三径莫寻青苔才列席红雨又沾襟不是乗风去应如立雪深柳绵欺我老旋拂遍能侵
　　棊声花院闭
　　棋声何处起满院寂无哗门闭鸡鸣午庭空蝶绕花静中时落子髙处欲惊鸦枸杞篱根吠棠棃屋角斜客迷柯下路人在橘中家此乐真难喻何愁着数差
　　禅房花木深
　　此处少人迹禅房净客心殿廊常寂寂花木自深深面壁看红影蒲团对绿阴定回蜂欲逗香在蝶难寻棋响惊青子茶烟出半林客来防话久隔屋听鸣禽
　　新火起新烟
　　风雨暗绵田春愁百五天故人成故俗新火起新烟自用青枫后何如墨突前人间寒食改天上蜡薪传当户三星出齐州九防连人心思汉徳犹望死灰然【蜀临邛有火井孔明观之复然】
　　汉宫传蜡烛
　　寒食谁家烛红香蜡更鲜晶荧侯邸盛日暮汉宫传永巷花同闭长门柳又眠人间金谷火天上蜜脾烟食客三千履皇恩四百年回思诸葛井流涕阵图边
　　寒食四隣清
　　寒食掩柴荆春郊无意行极知三日近并觉四邻清緑暗鸦衔纸晴明笛卖饧朱陈前社逺王谢断烟横鹤表怜城冢鲭盘冷客卿昭丘茅屋破千载见人情
　　寒食少天色
　　风雨待晴难人间熟食盘从来天色少偏向暮春寒宫女斜偏冷家人火自钻烟光笼防索云影压栏干村落花如纸风流絮作团不能韦杜曲见月忆长安
　　马上逢寒食
　　寒食古来同乡闗隔万重天涯俱是恨马上又相逢雨雪皋兰道弓刀苜蓿峯满城看插柳分路入浇松绣岭开门日鄜州陷贼踪年年闻改火双泪下龙钟
　　墦间
　　寒食应无见携樽炙更燔墦间迷旧陌陌上乞吾墦麟卧新华表鸦啼古墓门施施东郭客处处乐游原冷眼看鵞炙传家自瓦盆若敖无麦饭过者更销魂
　　介山
　　念旧情何及逃虚理不还不因求介子安识是何山公子何恩怨羇臣自险艰岭崖苍莽外烟雨有无间就使身豺虎宁当火蒯管年年寒食雨天亦为潺湲
　　疎帘看奕棋
　　道院无迎客疎帘缥缈垂未须惊倒屣共看奕残棋日透花阴午风摇竹影漪呕心谁白黒袖手见安危别墅尘难到南风管已窥仙凡终似隔彷佛记来时
　　碧山晴又湿
　　山色洗逾碧昏明水墨成转看如许湿政似不曽晴翠拂双蛾起青如老眼横岭云才敛态峡雨复多情瀑溅香炉紫烟销石镜明乾坤翻覆顷萝月吐深更
　　作送春诗
　　春与公何厚公尝惜盛时忍于临别日不作送行诗自觉同迟暮何堪赋别离衰兰行客道芳草断肠词明日成愁蝶残阳又子规少年谁不省问我独何悲
　　假日从时饮
　　假日故应稀逢春喜可知有懐长似海不饮亦从时孺子新年喜公家谒告嬉悠悠聊复尔每每一中之对客无辞罚看花少待迟何因似山简暮暮习家池【晋山简镇襄阳常游习家园池】
　　润物细无声
　　何用雨声麄分明润物酥岂惟听不得政自细如无九陌尘难起千林泽徧敷怪如霑草露滴不到蓬壶但觉花沈醉谁知柳索扶老龙空霹雳辛苦救焚枯
　　春来秪欠花
　　道是春来也春犹似未来亦知为日久秪是欠花开残雪依然在东风几许回空令一杯酒更忆去年梅万里寒如信千林巧莫催诗成天一笑红绿半争魁
　　芳草抚野色
　　何处寻春色园林已断肠居然临野草惟此换年芳残烧回春早香泥去路长能令南浦碧未觉五陵荒拾翠迷寒食飞红卧夕阳遥思青塜恨南北两茫茫
　　一雨百泉涨
　　故是春晴好冬干已隔年一畨经过雨百道涨新泉破屋移偏湿荒陂断复连浮山通寺驲眢井出潮田地脉天能续檐声石亦穿仇池九十九【仇池有九十九泉梦到其处】蜡屐去无缘
　　鸟散余花落
　　风雨欺人后枝头已自疎鸟啼因散去花落是惊余冲雨知何许流声已瞥如不应红颤雨犹似暗沾裾青子疑弹雀红桃借网鱼开元宫更逺王母寄谁书
　　碧草生旧迹
　　花下同游迹令人念旧惊如何春草碧尽向客愁生南浦随人色芳洲拾翠情凌波尘满地绿菁菁塜上何堪没人间总未平池塘新梦破时复下阶行
　　莺啭谢娘慵
　　春似谢娘浓晴酣困未松莺从何处啭人比向来慵啼得娇成曲听余恨满胸闲看风柳絮更问綉花茸隔屋琴三叠倚屏山万重棋声惊过鸟敌手不曽逢
　　诗人命属花
　　红落胭脂井香埋绛缕纱诗人工赋物吾命属渠花心呕犹堪思山頽尚念赊闲寻锦官里醉倒玉皇家厨足偿春酒郊迷择壻车江头颠欲死已办鬓生华
　　村村自花柳
　　御宿长杨馆南山沁水园风尘犹日日花柳自村村王谢人家逺朱陈里姓存飘零香涧水摇飏绿柴门杜曲风和雨秦人子又孙细腰桃露脸脉脉竟无言
　　又
　　乱后新烟少村村自物华周遭溪上柳烂漫路旁花独独人沽酒行行客卖絮迷三户曲香满四娘家清汴龙舟逺京师燕麦斜琵琶鞍路悄应念浣溪纱
　　去帆春色随
　　春色终然别开帆岂有期飘飘从此去往往与之随渐可孤篷小能令絶岸移殢人愁碧逺到海落红痴风自无回理潮犹有上时离魂难可得飞絮满天涯
　　寒食怕春销
　　飞絮新烟外东风托信遥春犹有寒否寒尽怕春销画阁围红兽行鞭裹黑貂便无三月雨也不再花朝倚翠还轻扇飞红共落潮少年宜秉烛莫负可怜宵
　　山归万古春
　　万古山如此青青嵗嵗新自怜看到老未有不归春云树曽经别莺花不弃贫自迎东太乙重作葛天民一烧迷千仞三开见几秦八公花下饮仍是少年人
　　池塘生春草
　　满眼成新趣池塘午梦惊青春何日到芳草满前生縠縠东风起波波两剪横翠钿如可拾仙药不知名转步玉钩合几时珠履行逺陂青似海无处认昆明
　　春风花草香
　　髙下花成谷芊绵草际空以香为世界吹长是春风骀荡蛛丝外颠狂蝶梦中汀洲仙药市天地锦薫笼澧浦遗余绿昌州絶世红【草之香者为澧浦花之香者为昌州】余芳犹可借应恨更匆匆
　　闲院绿阴生
　　花院苔空积游丝若有情断无珠履迹闲见绿阴生缥缈朱帘悄丁东玉漏鸣隔窓梅子落绕屋笋竿成几日堕红雨数声深处莺午鸡人睡起绕水看鱼行
　　阊阖开黄道
　　阊阖祥光起班行好语催青郊随应黄道似初开梦绕天门去风从地轴回东西行白日南北验清台暁殿分龙角春城转斗魁中天符四七【四七二十八也自髙祖至光武初起合二百二十八年】人物万方来
　　衣冠拜紫宸
　　万古衣冠旧三朝厯数新青皇来逺道紫袖拜严宸花日明簪冕槐云舞佩绅昭容当槛晓宰相贺班春防序分同列传呼掖老臣汉仪当日事江汉四朝人
　　新年贺太平
　　乱向残年定东风息战尘太平如可待相见贺从新自笑屠苏老谁吹画角晨几人天宝旧重赏后元春【天宝唐宗年号时安禄山叛后元汉文帝太平时也】卖钏犹堪醉簪花不恨贫渊明今甲子犹是晋时人
　　又
　　相过贺新元干戈且息肩不图垂老日还见太平年灰向昆明尽春从待漏传衣冠禾黍地箫鼓杏花天灯市嬉遗老旗亭卧醉仙【旗亭市楼也】山林闻好语天下米三钱
　　明月逐人来
　　人影光相乱月明灯市开依依随马去故故逐人来胜赏春三五流光酒一杯为君分绮席同我上瑶台扶路倾相就分襟逝却回玉山人醉矣倒载莫惊猜
　　风起春灯乱
　　故是春风起香尘暖未曽暮寒惊翠袖春影乱华灯冷浸朱门月吹成碧海冰沙河三五夜火树几千层金炬开莲岛银花飐玉绳一声清跸逺冷落内前棚
　　溪壑回春姿
　　雪拥千溪断霜摧万壑衰自从回暖景依旧是春姿晴日云千叠东风水一池还他新嵗好似我少年时锦水桃千障巫山柳十睂时同天一笑不敢恨衰迟
　　暗水流花径
　　日出习池游晴檐水不收几回经草暗一迳带花流汩汩何从至青青自欲浮但疑红雨涨不似御沟愁静听鸣金谷行迷失玉钩凌波罗袜润大似断桥头
　　小水细通池
　　过雨山泉润悠悠小水同未嫌来脉细更与曲池通花径频违湿苔沟暗入丛却看萍破碧未觉叶流红涧壑千枝曲乾坤一镜中所嗟地逺不得灌连筒
　　又
　　小小回堤水花阴寸步随细难为灌圃长是曲通池乳窦何从出云根触处滋又添晴滴沥欲涨碧涟漪新绿常如雨流红未见诗昆明鲸背浅尽日御沟迟
　　仰蜂粘落絮
　　采采香无据游蜂与絮兼轻吹无影落仰抱有时粘欹蘂栖难穏垂跗采未嫌花须纷更辨柳雪误相沾未碍餐能饱贪看咽欲甜吟安时失笑往往似吾髯
　　绿阴生昼寂
　　深院停春雨庭空鸟不鸣自然清昼寂尽是绿阴生满眼成青幄无人惜绛英轻风低鼎篆迟日上帘旌逺水明鸂平栏绕杜蘅小窓临晋帖误落剪刀声
　　燕子家家入
　　燕子来何晚城春换物华逢人能语语随意入家家故宇何堪恋朱帘可得遮王门深巷悄谢墅夕阳斜是处随芳草无情似柳花兴亡真阅遍尽是主人差
　　春燕巢林
　　燕子故依人重来迹已陈主楼空舞地林木自巢春无复郊迎乙惟应语诉辛乾坤荒冢土风雨画梁身荒草歌尘逺颓松社屋新寻常空巷里忆着旧家贫
　　浙江花木深
　　游子江南老美人浙水阴风光何冉冉花木自深深苹渚藏妃怨兰皋寄屈吟飘香迷去路种子约青林逺浦归帆兴芳洲采杜心暮寒人倚竹目短去鸿沈
　　孤舟乱春华
　　天地孤舟客东风是处家偶然乗兴逺不拟乱春华牢落无茶具飘零自钓槎误将青篛笠撑入碧桃花路断云相觅溪深柳又斜忽闻鸡犬近随处有桑麻
　　又
　　罨画来兼往孤舟自若耶悠悠信溪路籍籍乱春华今古三高客乾坤一叶家泛桃冲雨过穿柳带烟斜下水随飞燕移梢为惜花日斜归兴促何处见胡麻
　　又
　　晴日孤舟好溪流带防斜浮防忘世虑烂漫乱春华朝共渔穿港暮随鸥宿沙却知桃有路惟见柳无涯蓑舞村村酒罾歌处处花羣仙惊再见留宿武陵家
　　又
　　有客孤舟里风平日又嘉未须怜嵗晚从此乱春华自扣船三版相将水一涯前村随柳色昨夜宿桃花鸥浴波翻锦渔歌影入霞江头稠杏暗子美四娘家
　　游丝白日静
　　静似长门里初晴未暑时悠悠销白日冉冉上游丝白髪因风起青虫映户垂墙阴双蝶逺花影一帘迟新垒干泥絮晴衙散蜜脾鸟惊梅子落深院客争棋
　　柳叶暗金沟
　　辇路垂垂柳昆明淰淰流近天髙翠叶映日暗金沟眠起当前殿萎防拂御舟锁成三阁暮流出六宫愁桐影题难立杨花宕不收至今寒食雨堕泪曲江头
　　花飞减却春
　　老子情如海花无醉后新飞来如许雪减却不多春轻薄随流水颠狂落近隣犹寒犹未晚半雨半成尘拾翠危无路残红老得人清晨添酒量日日是芳辰
　　城春草木深
　　春尽不知暮城荒独至今楼台花下逺草木雨中深寒食无烟绿颓垣有月侵荒苔随意古落子又成阴邻笛残兵泪胡琴故国心废兴天不语钟鼓遍园林
　　春色在隣家
　　春色防去朱门嬾梦华悠悠看蝶翅往往在隣家暖日明金谷光风媚浣沙似闻携手笑疑有隔墙花望眼穿银汉香尘透绿纱是谁窥宋玉憔悴一枝斜
　　吹面受和风
　　寒曽欺我倒今日是和风吹面浓春酒开懐受化工未知来暖律政似识癯翁大袖犹堪满衰顔欲更红鬓如新柳动鼻与暗香通天上知何信千花一笑中
　　火树银花合
　　星炬乱林鸦火城标赤霞端门开璧月散树合银花光焰摇千尺扶疎转九华昭回三阁近【台城三阁临春结绮望仙】凿落万枝斜玉李迷天象金莲出内家龙光如海蜃犹有误连车




　　须溪四景诗集巻一
　　钦定四库全书
　　须溪四景诗集卷二
　　宋　刘辰翁　撰
　　夏景
　　薫风自南来
　　当年唐殿阁何似道人庵闲日长如此薫风来自南清香吹不断大暑故如惔静见花阴午凉添竹径三客遮西日去人卧北窓酣别墅棋边急闲将赤壁谈
　　夏雨生众绿
　　入夏可曽晴阴阴众绿成但惊春尽去谁信雨中生一月须梅润千林但叶声荷边蒲猗傩桑外笋峥嵘芳草非无恨新条各向荣原田麦似浪满眼几时平
　　又
　　无人嫌夏雨众木共欣荣已办黄梅熟还将绿叶生送春无物色尽日是檐声处处桑麻长阴阴桃李成风飜蒲水白烟共草天平山色沈防久朝来翠黛横
　　雨过苔花润
　　雨过残春逺晴天半入梅草根余落照花润只深苔山共朱帘卷庭无蜡屐来翠钱流地满珠靥向人开寂寂承残溜青青绕废台唾茸宫壁在残月照余哀
　　既雨晴亦佳
　　既雨失阴霾天怜万灶蛙是虽犹暑润亦自觉晴佳早见瓢飜海今无漏透阶但能开晚景粗足慰人懐山翠光浮玉涂泥软衬鞋一帘花露影醉眼为渠揩
　　树湿风凉进
　　树晚晴犹湿好风如故长翛然林下意进似雨时凉坐觉茅容徙来看吕政忙飘萧初似水淅沥转成霜倚袖岚添翠题秋叶欲黄不知兼露下河汉芰荷香
　　松凉夏健人
　　松影夏天云凉开一院新若无如此暑何以健于人风外潮声起林间客欠伸自怜三伏日重得百年身鹤唳如轻举儿扶更怒嗔下山逢急雨为洗覆车尘
　　又
　　天地若为容凉阴何处逢畏人惟夏日健我是云松雨立三千丈风生一万重如餐华岳藕不借葛陂龙脱帽苍虬笑披衣病鹤松月明天似水归路踏芙蓉
　　露顶洒松风
　　野处阙过逢投巾仰露空萧萧松下老洒洒顶门风暑不容章甫天犹念秃翁昻霄潮汹汹落雪鬓蓬蓬搔首平生事忘形半醉中蓬莱归去路潦倒笑臣仝
　　清风松下来
　　狭世清风少清风不受催惟应松下有肯向坐间来襟袖元如水山林自少埃遂惊景宅不是楚王台柳巷无人扫柴门尽日开是谁前喝道空遣鹤飞回
　　林风凉不絶
　　不可居无竹清风动满林长无如夏日凉不絶予襟安得秋如许能令午正阴两间何亹亹三径自深深箪玉翻如水檐氷语至今故人千万里明月两知心
　　乔木生夏凉
　　何可无乔木多年雨露成是间凉意别长夏绿阴生日度云旗影风含涧水声能令霜六月不待月三更翠幄宜琴枕枯棊就石枰五楸朝又暮故国可胜情
　　清室夏含霜
　　一室兰香满阴隂夏木成炎光虽炽赫霜意自含清佩玉传风马钩帘下水精燕台无六月楚户忽三更冷袖藏氷藕凉蟾满露茎江湖无鴈信诗鬓自先惊
　　凉引簟先秋
　　八尺横斜簟寒光凝不流引教凉到我坐觉意先秋溽暑收梅雨清风度竹楼湘纹殊似水班扇未应愁冷逼金茎润温便玉臂柔颇哀城市悄斗米换衾裯
　　盛夏火为日
　　日在天无二明明夏盛时到今难可爱非火孰能为漫把薫风语难禁坐甑炊未应一杯水能沃九华枝王屋飞犹在昆冈事可知未须频梦灶倐忽看崦嵫
　　莲房坠粉红
　　莲欲成房去三三两两空摘来中有子坠处粉尤红己镂氷为藕谁将翠作蓬半妆摇越棹一水腻秦宫濯濯含秋露亭亭立晓风么荷因见忆憔悴感青铜
　　竹影金琐碎
　　竹可淋漓画难将竹影临寂寥谁布地琐碎总如金密处开为径疎时舞又阴汗青销作字翡翠屑成林弄月平分破临风凿落斟锵然声入耳忽认是徽琴
　　炎赫衣流汗
　　暑绤衣能几长流汗似痁惶惶何栗栗【世说钟毓钟防以年少见武帝帝问毓何以汗曰战战惶惶汗出如浆又问防何以不汗防曰战战栗栗汗不敢出】赫赫更炎炎安得三庚度犹如十日兼坐惊惭背浃不是泪襟霑汤饼何堪试煎茶可更添何人娇熨玉频起立风檐
　　梦回莲叶雨
　　万叶胜花开莲香雨送来欲知凉可爱正是梦初回未拟华胥转谁将绣户推棹歌摇别浦裙影湿阳台天上霓裳断人间羯鼓催酒醒茎露浊狂引碧筒杯
　　衣冷欲装绵
　　老厌人间热单衣就冷泉不知清到骨故欲转装绵萝月满襟雪松风半臂仙顿疎桃竹簟拟就柳花眠倚倦思燕玉全生愿蜀毡温汤无去路搔首听潺湲
　　又
　　石洞元无暑泉声洒面凉衣疑中夜冷绵欲此时装洒洒惊荷雨披披变葛霜拟将洴澼絖换却薄罗裳中道怜班女温言忆楚王骊山在何许我更念温汤
　　褦襶子
　　俗子髙门走那知物意嫌婆娑中避暑褦襶早趋炎楚楚朝衣格峩峩古帽檐夤缘三伏谒瞻仰上官严尚说毛寒栗宁辞背汗沾寄言乡里者贷我北窓眠
　　清泉洁尘襟
　　是事不堪闻清泉独可亲翛然携鬓影聊以洁尘襟帘泻千年雨蓝拖百尺绅能令肝肺雪更遣芰荷新京洛昏沈梦江湖淡荡身一瓢明月燕并洗脱鞾嗔
　　涉江采芙蓉
　　梦破芙蓉雨蛾睂锁绿窓悠悠思逺道采采涉长江北渚浮湘水西兴渡越邦波穿红锦乱影转画桡双花路迷相问菱歌逺失腔扣舷惊水鸟晼晚笑吴惷
　　公子调氷水
　　盛世佳公子明光避暑曽调氷初入水和水亦成氷鸣佩朝仪凤扬鞲夕臂鹰汲来金盌脱搅碎玉崚嶒一吸风林壑重倾雪肺膺琼姬持袖举疑饮露盘升
　　炙宵恶明烛
　　畏日才宵匿谁教烛又添明虽无可恶看得故成炎漏永风如禁膏残饮未厌万枝何用许一防有人嫌蛾命那知惜虫花懒复占吴牛应自笑何事畏银蟾
　　行云递崇髙
　　自不容无雨行云尽日劳来来方汗漫递递看崇髙一气埋飞鸟层阴压戴鼇前驱淝水阵后至浙江涛羊角天帆席龙身海桔槔鸿防惊久别握手重相遭
　　讼风伯
　　岂敢讼穹穹何堪败屡丰云乎难致雨伯也实司风长是垂将合吹之使不同不思商怨后但霸楚称雄已脱知臣罪不诛无嵗功皇恩惩使悔终念小心仝
　　亭深到芰荷
　　十里高寒地亭空暑不侵能令尘土外更到芰荷深水阁临风迥莲舟隔浦寻红妆风四面翠倚月中心此处闲搔首何人泣露襟拍浮宜有酒乱挽碧筒斟
　　蝉声集古寺
　　此寺创何年人间几变迁山空千万古声集两三蝉振木缲余茧凭风咽断弦助成骚国晚惊破少林禅喧寂闻尘外炎凉落照边客来悲世事虫语暮钟连
　　绿荷雨跳珠
　　荷外雨潇潇舟如泊断桥忽惊红粉乱又见绿珠跳万叶明苍水轻风间步摇疎疎霑羽盖防防溅鲛绡玉露明金掌红妆湿翠翘佩痕留不得立地使魂销
　　扇枕凉生宇
　　千古一黄香庭萱昼日长枕闲非受热扇举欲先凉畏暑侵衰髪摇风愿满堂恨无寒水玉琢在碧纱牀泉涧心如棘瑶池鬓已霜如何荀奉倩只在玉人傍
　　云雨觉虚无
　　天欲今朝雨云如满八区居然同愿望如此竟虚无鹏运风犹黑龙光电又驱遂成神女梦误拟阿香呼酷吏逾前憯余民絶望苏皇心终不测变化属须臾
　　髙风动秋声
　　万窍忽争号南风动地豪此声何处起到树觉秋髙草木波頽靡乾坤暑战鏖有人推户外无叶下庭皋寒扇怜孤影征鞍感二毛豪鹰双角耸无计剪蓬蒿
　　清风左右至
　　风于万里外飞动故人情如许殷勤至居然左右清吹潮成雪色入竹已秋声佩玉丁丁起台襟翼翼生玉川从此去列子御之行邂逅浮丘老携将上五城














　　须溪四景诗集巻二
　　钦定四库全书
　　须溪四景诗集巻三
　　宋　刘辰翁　撰
　　秋景
　　乞巧文
　　钝拙吾无比髙灵昔有闻不知天下巧乞以世间文果列空庭露香浮入汉云天孙何冉冉柳子盖云云有说能要我无才可赠君绛衣持节后穷达竟何分
　　晒书
　　芸香天上宴不到野人居见说星期夕闲将腹晒书笑人操犊鼻容我辟蟫鱼小勿欺椰子中从着石渠从他便是懒乞汝巧相如此日何堪负余暄献未疎
　　牛女年年渡
　　牛女是谁传灵桥不待船昔年曽此渡每渡似初年此夕须停织何人更服牵星期无了日河水尚依然嵗晚长疎隔人间早弃捐瑶池人独处搔首待君还
　　机丝虚夜月
　　不见机边女当时独月知坐令如此夜虚却理残丝缲得扶桑茧张成锦字辞光空到晓花影不侵帷尺寸知何用须臾即别离小窓思妇懒不是恤周嫠
　　秋空日凌凌
　　最是秋空恝秋天诉不譍夜占常悄悄日出复凌凌何似春工好端无地气腾双睂频恨极八翼愈难升其雨全若此如云亦未曽小心风不上涕泗日沾膺
　　吹笛月明中
　　何处吹长笛千年恨未终闗山人去后秋夜月明中旷野参差久寒江滉漾通曲终郿县坞【马融独卧郿县平阳坞中闻逆旅吹笛者悲而乐之作长笛赋】怨彻广寒宫海外阴晴异天涯慷慨同江南回首处歌罢水流东
　　清辉玉臂寒
　　待得清辉满中秋两地看丹心空自苦玉臂故应寒银汉成氷水金波满露盘西风罗袖薄落月杵声残身世谁知苦裳衣客最单闗山同杜老垂泪忆长安
　　月满秋夜长
　　尘世如天海团团共月光一轮秋正满百刻夜偏长端正惟三五空明更十方茎台犹卓午梧井欲飞霜箭漏迷青海防干转上阳雪痕留得在何用促扶桑
　　月色醉逺客
　　明月有佳色客中迷逺游自应眠不得更似醉时留玉屑凉堪吸蘂宫香欲浮顿忘乡国恨如在酒家楼鸾镜惊相对霓裳卒未休天风扶我起不用典貂裘
　　又
　　逺客坐长夜纒绵月色留明知不是醉为尔更无愁玉雪三千界金波十二楼谪仙迷采石小杜在扬州鴈背如流水蛾睂也白头一声长啸起满眼故山秋
　　卿月升仙掌
　　卿在郎星上瑶台第一层已如仙掌迥又得月华升近与公相似清如贵未曽铜仙千尺表玉指一轮氷天上名公子秋风老茂陵衰兰千里道垂泪记觚棱
　　把钓待秋风
　　长夏如年日萧然把钓终欲知临水意正自待秋风岂是羊裘者相从渔社中何心思觅鲙极目望来鸿天下无知己溪边自老翁六鼇闲入手不是学任公
　　秋风白云飞
　　风起秋尘外山空海又围疎疎黄叶外白云飞扫地驱残暑林烟带落晖空明仙仗过夭矫玉龙归中野悲亲冷苍梧迎帝妃回头汾水上不觉泪沾衣
　　秋风思鲈莼
　　秋风已如此游子复何为蕉鹿空形役莼鲈绕梦思凉天新鴈过旅思白鸥知雪色松江鲙银光笠泽丝人生归去好乡味寄来迟尚觉姜难致令人忆左慈【姜难致借意耳亦如姜耳后汉左慈字元放有神术于曹公坐上以铜盘贮水钓得吴江鲈鱼操曰恨无蜀中生姜慈曰亦易得也语顷即得姜还】
　　闭门感秋风
　　世路故当穷兴亡一转蓬闭门羞俗子仰屋感秋风旧日施行马如今掩虫琤然一叶下从此万山空嵗月蝉槁乾坤白鴈通荒凉今又在吹笛月明中
　　秋髙风怒号
　　万里秋风下还惊扫地髙不因茅屋怒全向树梢号寥廓归云尽荒寒晚吹豪黒摧淝水阵白卷浙江涛过耳鸣飞鹘连山掣戴鼇空林无落叶拾得海鳬毛
　　夜雨更秋风
　　世事惟孤枕吾生尚转蓬共谁堪夜雨何意更秋风已是霖铃苦何当刻漏终又闻飜溟滓不是滴梧桐哀壑鸣蛩外寒灯落叶中忽明天似水万里附防鸿
　　秋风生桂枝
　　又胜春风处秋芳宇宙清由来天路逺几许桂枝生古道寒云色空山落叶声忽看金粟缀如在蘂宫行香入铜盘饮根愁玉斧惊小山人倚袖延伫不胜情
　　疎雨滴梧桐
　　疎雨兼长夜巴山信未通寥寥深院落滴滴在梧桐泪与檐相续听如漏未终寒飘金井上愁入碧阶空楚水孤篷暝吴宫落叶红霖铃南内晓今古此声中
　　风雨近重阳
　　白髪惊秋晚青霜认故乡乾坤愁老眼风雨近重阳吹得沾衣湿寒添落帽狂未知明日是还忆去年将北阙风流逺东篱世故长无人知叔子登览自怜伤
　　于今九日至
　　九日各堪爱西风嵗嵗深长因思往事忽已至于今不谓秋将晚其如老见侵篱边成独往天际起轻阴此防知谁健明年肯重寻山髙休更上别自有伤心
　　窓空雨声晚
　　枕上闻秋雨愁声万古同孰知残夜晓冷侵一窓空窈窕闲筝鴈交疏结网虫卧听千叶雨不似五更风渭北人分后巴山客梦中山城清漏断惟是滴梧桐
　　悠然见南山
　　异代羲皇上余生晋宋间悠然无一事正尔见南山西曲风流逺东篱意思闲吹衣凉浩荡矫首碧孱顔双蝶来何晚白云相与还是中秦博士相识少相闗
　　寒城菊自花
　　菊满荒城道余生一笑难地非行乐旧花自向人寒风雨何登览江山共屈蟠无人簪帽去有蝶绕篱看此处尤堪赏明朝已是残渊明生晋晚不及禊芳兰
　　十日菊
　　一年看九九十日见炎凉菊有霜前操人无节后香就令无宿酒也不似重阳一夜寒英老多情旧雨黄帽如前度落蝶更几时忙我不知何夕相收足晚芳
　　客愁连蟋蟀
　　梧桐惊客梦去住两茫然晓觉鸡鸣未愁惟蟋蟀连江湖无汉地家世本秦川唧唧月共语涓涓人独眠青灯寒四壁衰髩织千年唐晋他人有荒凉故殿前
　　蛩响乱秋阴
　　蛩响何千百人情自不禁余哀动隣壁最苦乱秋阴泣尽相思梦惊残劝织心露深虫语语月黒鴈沈沈壊壁嵗年逺长门日夜深手摩铜雀雨和汝一长吟
　　鹤唳清露垂
　　一叶寒金井惟应独鹤知空山今夕泪清露满空垂华表归来后琴心感慨时寥寥天不问湛湛夜何其富贵朝田薤琅玕月地芝人间长似水搔首梦为谁
　　门掩虫秋
　　四壁可谁语一年将次休村行落叶晚门掩虫秋影有斜灯吐贫无过客偷蚓号残月冷蛩语故宫愁馆驿隣机叹闗山古戍留幽人推梦起江海有孤舟
　　又
　　虫鸣寂寂秋老独何村怨语动行路居人卧掩门无谁倚朱户随意闭黄昏嵗暮已如此蛩声胡与言孤灯销驿梦残月落空垣白鴈来天地何由见泪痕
　　天清木叶闻
　　天意清如水何曽染世氛秋风何处起木叶朅来闻野有牛羊下髙无鸿鴈羣凉惊枝上坠声向静中分霜井婵娟泪氷沟防漠君【宋彭城王修东府城得古塜名器祭而葬之号防漠君】断肠题柿湿一半是行云
　　出逢危叶落
　　举眼秋萧索乾坤岂不容叶因危后落身是出时逢古木犹当道西风小倚笻峥嵘如解羽零乱复寒蛩薄似佳人命飘如去国踪小山留我止香月自重重
　　又
　　四顾欲何之逢秋出自悲万山青未了一叶落何危未肯哀穷巷还因立别歧有风惊槁木如鸟坠髙枝梧柳同如此江湖事可知月明疎影出踏踏露巢欹
　　逺客坐长夜
　　身是秋风客游梁更赋梁【司马相如客游梁与诸侯游士居数载乃着子虚之赋盖其未遇时也】此时家在逺独坐夜偏长嵗月黒貂晚江湖白鴈霜乌皮人兀兀蟾影海茫茫扣角余三叹闻鸡悄四荒炉烟秋伏枕谁念侍班行
　　芙蓉红岸湿
　　岸柳似衰客髙花忽数重红光荡人意清露湿芙蓉秾丽秋深见攀飜木末逢便疑江濯锦不是隰游龙寒倚惊裾溅云归悄梦踪霜风多意思残月挂髙舂
　　庭榴剖朱实
　　榴压空庭坠氷盘荐玉壶西风吹转緑嘉实剖来朱摘向防干近移除海外无微醺揎绛袖一笑灿明珠酸彻隣机齿凉生浴锦肤冷思当日艳血色盛罗襦
　　鴈南归
　　天濶鴈何之沈云字字稀明知从北至又说是南归兵气侵行急河声背影微江湖霜信逺城郭主人非不惜惊得惟忧系帛违河梁人惜别似尔不能飞
　　鹭于飞
　　沧洲开晚景莽苍更依稀有鹭从中起于天尽处飞数丝风冉冉一片雪晖晖外路迷乡国天风振羽衣逺游寻鹤侣近不为鱼肥西塞山边雨渔簔独自归
　　又
　　鹭闲如可语飞去复何图但见振兮振不知于此于难令公子浊似是列仙癯近逼孤云小遥看防雪无沧洲何尔我白髪自江湖风雨渔歌外元真逝与俱
　　时菊委严霜
　　论菊何心傲生时失众芳未须多晚节正是委严霜北地飞飞击东篱冉冉黄屑氷和露下薄命有谁当客去重阳逺花寒一夜长朝来有佳色未放早梅香
　　江动月移石
　　石是龙眠处终无石可扛未应江动月自是月移江本似岷山雪今为岭表泷是谁惊杵失却钓鱼矼投渚尺为碎蹲磻影忽双桂轮无侧匿眼眼似窥窓
　　日出篱东水
　　雨以田为壑疎篱野水中忧天沈到底有日出其东或谓扶桑巧谁知梦峡空忽朝蓬海白满眼菊花红屐响初来客墙暄到老翁洗光吾镜曲一笑弄丸同
　　夕阳如有意
　　又似欲昏黄髙髙上夕阳殷勤如有意迟暮起相望牛背笛三弄桑榆锦一张向人添晼晚容我更疎狂过雨天如改穿花日尚长鲁阳三舎逺【鲁阳公与韩战日暮援戈而防之日反三舎】人世未须忙
　　山园细路髙
　　不是终南径山中取遁逃小园何所有细路未应髙已恨锄荒菊何堪弹种桃【石曼卿谪海州以山岭髙峻人迹少通了无花卉使人以泥里桃核为弹抛掷于岭上二三嵗间花发满山烂如锦绣】梯飇那可上镵雪误相遭石卧当途虎藤穿汲涧猱天机分瀑布应念瓮畦劳【汉阴丈人笑子贡为槔桔之说以为机心藏于胸中则纯白不备此云天机又逺胜于人力也天机不假人力尔之抱瓮灌畦不亦劳乎以槔桔对抱瓮则槔桔为可羞以天机对抱瓮则抱瓮为劳而可叹矣】


　　须溪四景诗集卷三
　　钦定四库全书
　　须溪四景诗集卷四
　　宋　刘辰翁　撰
　　冬景
　　冬日可爱
　　此日荷天公宁须挟纩重一寒偏更老可爱莫如冬不恨乗驹隙犹愁闭烛龙身如花正午春入眼偏浓有喜融霜鬓何堪借酒容至尊何处在流涕献无从
　　负暄
　　虽霜晴可爱容我俯前轩纵是围燕玉何如负赵暄自怜台背痒敢负太阳恩巳觉曲身直尤胜挟纩温衰年知潦倒造物足温存尚有葵心在何因献至尊
　　地炉煨榾柮
　　片地为炉古长镵斫雪来蒲团容膝坐榾柮向人煨凿破昆山璞方如暖阁开一根深雨露四壁涨烟煤光怪浮螭吻零星拨芋魁朱门香兽拥何意早成灰
　　舟雪洒寒灯
　　舟雪那知重惊沙洒未干暮云千里合逺客一灯寒飞絮漫空起推篷倚醉看风缸青闪闪水驿白漫漫隔岸如渔火无人共钓滩闭门安道梦月黒泝归难
　　炉存火似红
　　向火火无功炉中本不空尤存尤自冷似有似无红围共香团兽烧余焰吐虹寒威侵铄处光气吐吞中尚觉身成曲惟应笑是烘个中明防雪万古不曽融
　　孤舟蓑笠翁
　　泛泛水晶宫孤舟凛欲东短蓑并篛笠举世一渔翁大雪三千界轻舠尺八空无衣寒独速皓首败天公【寒独连蓑也败天公笠也】乗鴈双鳬外斜风细雨中羊裘差好事聱钓不相同
　　独钓寒江雪
　　一雪寒如此何人立钓矼不知身入画独自影临江未必鱼吞粒惟应鹭作双风吹沙皓皓天濶水淙淙归去村边路看来缆失桩夜深谁访旧推月倚篷窓
　　深山催短景
　　曝背无余地冬晴直万金是谁催短景正尔碍山深鸟道空中小猿啼底处寻清霜经晓湿红日半天沈隠士三竿梦宫人一线心百年浑似此何处惜光阴
　　至后日初长
　　至后晴堪定阳来蔼未央是虽年已晚最喜日初长自报黄钟动谁将弱线量荒寒无刻漏宿昔己昏黄天上开南陆人间入夀乡鲁阳惊昨梦辛苦系扶桑
　　绣纹添弱线
　　自取天章绣深宫漏不闻弱添今日线闲认旧时纹明丽千枝锦蒙茸五色云忽惊花様少不为女工勤缕结期千载晴悭暖一分隔窓谁似醉睡冷篆炉薫
　　梅开不自觉
　　度度看梅来犹疑早计哉相违如有得不自觉全开每念苔枝雪空临玉镜台忽能同我笑知复为谁催有语为春误何心待月来老夫乗兴耳不作剡溪回
　　疎影
　　梅影明于画空阶扫不除自然清意别比似众枝疎冷艳寒空里孤梢落叶余溪横残雪久月暎碧窓虚竹暗愁相并花寒瘦亦如临流羞白髪似尔独华予
　　梅蘂惊眼
　　又是梅新蘂寒凋季子裘抚时惊嵗晚满眼使人愁江路春如许防干泪不收别居从灞水举目在扬州月已成孤影花应怪白头数声羌笛弄忍见坠珠楼
　　官梅动诗兴
　　官路行人老梅开客过时徘徊深动兴放浪自吟诗水驿兼山驿南枝更北枝终然无一句何以寄相思嵗月题梁在风霜牧笛知北人休系马余恨寄他谁
　　聊寄一枝春
　　故知花可惜聊以赠相思无子别多日先春有一枝荒凉逢鴈过辛苦折琼贻北客遥簪雪东风早驿诗吾衰如雪白到日是年时若待青青子寻芳计己迟
　　汉节梅花外
　　十九年辞汉花如旧日开自持天外节谁寄陇头梅死恨垂旄尽生知仗信来春风横浦驿夜雪满乡台负剑人空老沈云鴈未回何因香入月下照拂云堆










　　须溪四景诗集巻四
　　东桂堂赋【附】
　　刘君端伯扁其教子读书之堂曰东桂客有过而问曰东乌指则应之曰胚腪发于仁气之深厚事业方乎青春之磨砻物所从始总名曰东岂以出乎震者然后显发生之鸿防然桂乌在堂即桂之宫人即桂之丛善根培植茎叶青葱茅荄万实皆一气之充敢问秀气之所钟曰吾之桂不待移栽于八盘之絶顶亦岂逺蹑乎五岭之遐踪其卓然于清虚之府者乃密荫之所同及其一日而来天阙者乃清芬之所从咏游其间启明发聪暮而属思胆灵肝通朝而运笔活生风其花也岂有不摛而絶其香也岂有不薫而浓者乎言未既明辉澄澈乎氷壶之内清影流入乎霞杯之中主人于是指而示客曰人以为山河大地者非也婆娑婆娑其出也必由析木驾苍龙浴沧海之清润沐旸谷之和融故其延光舒彩芗满璇穹郄生得其一而为瑞世之词藻窦氏得其五而为毓秀之阴功兹乎萃东堂之四而斯所以为机防之逢是则名之所定也客乃整襟肃容而谢曰君将以主乎性者为东而以根诸心者为桂且将梯丹霄乗素魄以潄其芳于二十八宿之心胸君之志诚大矣膏之沃者其光根之溉者其函秾君诚益修乎人事兹乃大契乎天工然则斯堂也薫两间之仁气防合璧之光重夫既以蜚腾英茂于尔嗣而且流芳垂耀于无穷也猗欤盛哉









