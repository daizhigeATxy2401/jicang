　　钦定四库全书　　　　　集部五
　　北郭集　　　　　　　　别集类四【元】
　　提要
　　【臣】等谨案北郭集六卷补遗一卷元许恕撰恕字如心江隂人至正中荐授澄江书院山长旋弃去防天下己乱乃遁迹于海上与山僧野老为侣善自晦匿罕相识者故徴召不及至洪武甲寅乃卒是集其子礼部主事节所辑范余庆跋称其后张简编为七卷今考定原本为六卷是今本六卷乃其原数顾嗣立元诗选云所着北郭集十卷或十字七字字画相近而误欤集中每卷之首皆题五七言古一行其实乃古体近体雅编殊不可解疑或传録者所妄加补遗卷内附録其子节诗六首孙辂诗二首又许穆诗二首许云诗一首则其族孙裔所续入也恕诗格力颇遒往往意境沈郁而音节髙明无元季靡靡之音近体颇似陈与义或其所宗法者在简斋集耶中多愁苦之词然如偶成诗之一迳豆苖緑独行溪水西繁露坠丛竹新流涨芳堤偶与樵者语忽闻幽鸟啼云云亦未尝不翛然清逺葢遭逢防乱故哀怨独深有不能率其恬夷之素者矣乾隆四十一年十月恭校上
　　总纂官【臣】纪昀【臣】陆钖熊【臣】孙士毅
　　总　校　官　　【臣】　陆　费　墀






　　北郭集原序
　　诗为吟咏性情作也例以删后无诗可乎今人之诗与古人之诗异诗人之诗与文人之诗异然诗而不以文为法则又戾于古也邈矣世之名公钜儒骚人墨客伤时感懐物情景态吟咏之间一唱三叹而不足自非胷中有文者畴克尔耶北郭许君如心其质清以奇其学醇以正其为歌诗也其思深其义备其为体也古其论事也激昂若有不足于时不偶于世者由其性情中出固也故古之为诗者太白之言放子美之言忧盛世之士其言也雍容世之乱也其言也悲伤呜呼是孰使之然哉若如心者不遇于时不偶于世感叹悲哀之辞见诸短章大篇中浑涵汗澜而有流连光景之思呜呼可悲也已使吾如心得时行志而为治世之音被之乐章荐登清庙当不啻是集之铺张而已也如心名恕甞用荐者起家澄江书院山长北郭其自号也因以是名集洪武十四年辛酉嵗夏五月沟南老人里中张端
　　江隂许处士如心于即世之若干年其仲子今礼部主事节裒其所为诗若千篇锓诸梓曰北郭集请余序之以博其传焉噫处士之诗亦盛矣节之用心亦勤矣然处士未始诗之传而节则不忍靳其传也世之处得其势又能张虚名擥浮誉者其为诗易以称易以称则易以传也而山林枯槁之士韬形敛迹若玉在璞而珠藏渊也苟非其光润实有不可掩者则其为诗获称于人也难而获传于人也亦难矣易传也而或传之不久难传也而或久而能传则君子有宁为彼而不为此者矣大都诗之所本者情也诗而不本于情何以谓之诗情之所著者词也情而不着乎词何以达乎情词之所依者音也词而不协于音何以俻其词樷是三者而后为诗之至今观处士之诗元澹冲旷其情也发扬浩瀚其词也浏亮激越其音也是虽欲弗传盖难乎其弗传也是节虽不博其传盖传之者自无不博也而节之心则有不忍者焉此北郭集之所以刻也序而归之尤知处士之有子洪武癸亥夏四月旣望将仕郎佐国子监学录吴郡金文徴
　　礼部主事许君文度持其先处士之诗曰北郭集者若干卷求为之序其雍容俯仰若冠冕绅防周旋堂陛之上其縦横驰骋若风云蛇鸟按兵行陈之间而其音节曲折则如琴瑟箫磬杂乎并奏而雅韵逸发也余亟读之不暇而为之叹曰美哉乎处士之作也果何自而臻此余闻山林江湖风振树而雨垂渊其间隈垒波涛与夫众窍木穴逓为吸吹吞吐舂撞澎湃而洪纎广隘徐疾以有函湖清越铿锵镗鎝作止散合引唱荅和无不中音合节天为成而地为设也古人之于诗何独不然哉其情与事物感触有忧愁恱豫丧疾痛也于是焉有叹息啸歌哭泣呻吟之声因其声之韵合言之文而诗者出焉莫非自然也夫惟自然是以不窘于研揣畦町之间有以发其比兴之微而极乎人情物理之变今于处士之作见之矣处士钟粹美之资抱疏通之才执温恭之德而抗髙尚之志方乡邦据于僭伪时鲜不为其用以苟升斗之禄处士曾不屑焉盛年甘自放于海滨则其平生之情欢愉怫悱悲思慷慨触于物者冝有以昌其诗而发焉嗟呼与处士并世而迁就委曲取富贵者非不得时名而为闾里之所艶距今才二十年冺焉与草木同腐者其人往往而是处士虽布衣没齿自其在时负能诗声旣没而有贤子若文度者发其遗藳彚次成帙刻梓以传处士之名固当与是集并存天壤间矣以其所得者计之其所取于造物果孰优乎哉是为序洪武十八年嵗次乙丑三月六日前史官眉山苏伯衡古人谓置心平易始知诗况为诗乎浩然欲立万物之表藏于无端之纪是慕虚空耳非平昜也屑屑然与世俗是非相胜负囿之而莫脱是恒陋民耳非平易也惟髙不絶俗近不遗理喜怒在物死生优防廓之通造化敛之存方寸始为得之若晋之陶渊明是也故其诗澹然无作随意而成言不离乎人世而与至理相涵若风之鼓物虚实相应自成律吕识者听之谓不异韶濩其后力欲效之者惟韦应物栁子厚应物唐史不载其为人不可得而知子厚少年冒进酣豢富贵胸中固非泊然自静者矣及投荒裔居闲潄涤其辞虽清吟可爱而愤激不平之意时泄于其间果足得渊明心乎不得其心而逐其辞虽子厚犹不能至况不及乎吾以是知学渊明者莫若得其心辞非所论也当元盛时取士之途甚狭士大夫不由科举惟従吏而已积月累时求一身荣耳虽间有长才善防迫于其类亦无従施故有志者不为也宁往往投山水间自乐其所有如北郭先生其一也先生少以文学著名用荐者起身为澄江书院山长不乐即弃去浩然自得与山僧野子相往还乗风咏月人莫测也其为诗一出自然读之愈久而意愈无穷固不暇如世之粉藻一辞一句取媚人口此善学渊明者也虽然渊明当晋室告终力不能救其咏吟茅茨之下固非得已也先生亦岂隠者使言行计従当与古之有为者并今抱身而去独得已乎读先生之诗则先生之为人可知矣先生讳恕字如心江隂人也其子节今为礼部主事学行无愧于先生云洪武十有八年嵗在乙丑春正月旣望天台林右












　　钦定四库全书
　　北郭集卷一　　　　　　　元　许恕　撰五七言古
　　竞渡曲
　　小船凫雁翔大船火龙骧船头翠旓舞船尾采旗张水师跳踉健如虎彷佛冯夷来击鼓奔走先后出复没银涛蹴山洒飞雨棹歌满江声入云醉狂不畏河伯嗔撇波急桨电光掣夺得锦标如有神灵均孤忠照今古土俗犹能继端午湘魂不来心独苦归咏离骚酹蒲醑
　　三山湖上
　　湖上风烟好题诗舣画船石林开野屋水荇满山田薄宦従兹嬾幽怀尽日牵好同芸阁老来费买山钱
　　题孙大雅袯襫轩
　　华屋朱门有是非为农卜宅更安归茅茨不剪浑疑画风雨相忘或可依应有渔樵同野饭喜无车马到山扉倦游我亦思耕隠住近沧江旧钓矶
　　边塘树
　　边塘树従来生在塘边路千船万船百丈牵潮去潮来几朝暮树身截如刀锯痕半身刻镂半身存生成亦蒙雨露泽枝叶凋瘁空余根可怜托身不得地销尽凌云浩然气深林自有栋梁材废质冝为人所弃
　　告天子
　　告天子尔何微麦秀风暄髙下飞余音嫋嫋入云去飞向天阍如有诉天阍荡荡虚且髙哀鸣不息徒尔劳多少台臣如柱石缄口全身良可惜
　　茅檐燕
　　茅檐燕过海辞山心恋恋田家破屋百年余年年无事长相见近城亦有小红楼朱帘翠箔鏁春愁衔泥恐把琴书汚结巢那复主人留五月蒿莱翳环堵引雏翻飞近窗戸不似百禽畏罗网艾而髙张将奈何
　　精卫词
　　西山石东海波海波浩渺山巍峩衔石填海奈苦何羽毛摧折口流血心不转海可竭
　　望夫石
　　夫君逺行役一去不回头山头望夫处日日大江流望夫不来化为石山鸟山花伴孤寂
　　斩白蛇劒
　　君不见天人手中三尺氷乃翁受之赤帝精白蛇斫防天始惊川原流血野草腥天荒地老泣素灵炎刘帝业一扫成归来歌风八极清呉钩巨阙皆虚名流传典午气未平精光澈天奋如霆郁攸扇妖武库倾化为霹雳凌紫冥壮士感时涕泪零劒兮劒兮何由得汝跨海斩长鲸
　　久雨叹
　　去年江南十一月寒雨淋滛杂飞雪天公扺死不肎晴坐使东皇亦愁絶好花仾垂为之摧娇莺出谷仍徘徊孤城思归望郷泣半道游人骑马囘转头天地绿隂满荻洲水长红茅短麦苗不秀桑叶黄呉蚕迟眠箔不暖田家苦为租税忧桔橰日夜声不休年时六月井无水今年官河浸稻畴腐儒于世嗟无补坐对顽隂不出戸何得五风十日雨舜日尧天今再覩
　　偕张沟南听张子冝琴次周履道韵
　　华月湛清露流云影垂萝坐石弹我琴掩抑一何多再弹清商发慷慨哀以和动地起秋风飞溜激县波浩荡回空江微吟成短歌于焉涤烦抱悟澹此来过
　　捣衣篇
　　妾本良家女嫁为荡子妻荡子逺従军戍北又征西井梧叶黄秋露白络纬悲啼玉阶侧家家刀尺动寒衣妾守空房闲不得自开故箧为检寻含情和泪捣秋砧愿将有限平生力碎尔天涯铁石心凉风凄凄月皎皎千声万声天未晓作劳无意数深更独有残灯照人老
　　染丝上寒机
　　染丝上寒机丽色夺春晖含啼汚素质拟织云锦衣一梭一梭腕欲折茧丝何日徴输絶西邻自纺木棉花制得冬裘白于雪
　　俞仲寛见惠云林木石
　　谷口俞徴士平生识素心髙情同木石幽意托云林萝月移湘帙沈烟散玉琴新图足清赏应费短长吟
　　寄蒋公冕
　　萝境少尘埃柴门背水开爱花惟种菊见月每登台山近仙风接秋清逸思来空令许元度怅望句难裁
　　次陈文焕游黄山韵
　　江村倚丛薄地接小成都题竹幽人约看山穉子扶醉来多啸咏老去倦追趍滚滚天机外无营信野夫
　　次苍岩总管赠王德广链师韵
　　罢潄华池服紫霞羽衣金节楚天涯神游海上仙人室住近山中宰相家万里春星瞻北极一窗晴日诵南华玉坛更在鸾笙外坐见蟠桃几度花
　　寄吴寅天先生
　　草阁带烟霏山寒夕鸟稀雪云天共逺江树正依微
　　病槖驼行
　　西域紫驼髙硉矹不见肉峯惟见骨左顾右盻如乞怜欲行不行还勃窣向来负重曾千斤识风知水灵于人长鸣蹴踏塞北雪矫首振迅江南春只今多病兼衰老疮皮剥落毛色槁秋沙苜蓿三尺长空向墙头龁枯草
　　过松石轩访俞樵夫漫赋
　　客居倦烦燠访幽松石轩髙明属夏日萧爽向林园物澹遂真性境静违世喧书声出【一作携琴入】深竹棋局当丛萱【一作扶杖临清源】凉颷或飘洒白鹤亦孤骞爱尔幽栖地坐久淡忘言
　　青田鹤
　　青田有白鹤羽翼何蹁跹谬承衞公宠志岂在乗轩一鸣能惊人一飞亦翀天独立傍秋水顾影私自怜
　　寄江济川炼师二首
　　竹里柴扉近水开雨余秋迳满青苔月明吹彻参差玉定有仙人骑鹤来
　　楼外西风动晚凉飞来野鹤过人长道人清坐心如水丛桂嵓头吹古香
　　采莲曲
　　采云满湖莲叶多佳人荡舟湖上歌盈盈玉腕卷香罗清声入云扬翠蛾隔花双桨出复入风露满身香气湿手中摘得青藕子肎把芳心向人掷妾家近住南湖西南风送船北风归日暮风恬浪复息鸳鸯在梁戢左翼
　　题花下美人图
　　促促复促促春红已成绿采云飞玉阑干天仙来下瑶台曲花枝易衰人易老妾顔如花为谁好闲来花下独踌躇何意伤春被春恼
　　次沈达卿理问韵二首
　　惯骑栢府青骢马天下南人只二三旧德已登防吏传新诗不许俗人谈杏花疎雨焦桐润燕子微风宿酒酣闻道思亲头欲白珍鲑日日语溪南
　　蹀躞青骢锦绣衣按行南土丽春晖清台落月依乌鹊画省凉云暎紫微雪后竹松仍落落花间蜂蝶漫飞飞三关久慰中朝望更待功成拂袖归
　　过甫里孙飞庵访文仲明不遇
　　舟横曲港还呼渡屐响空林独叩扉临水衲僧何事立鞲鹰公子几时归
　　次惠子及校书韵
　　寒云落日野隂舒飞雁窗前致尺书岂但情懐连日恶也知朋旧近来疎清江夜雨郷心乱华馆春风讲席虚不信冯唐空自老此生何处食无鱼
　　秋夜雨
　　髙阁县秋雨孤灯便作花自怜今夜客愁坐正思家
　　寄董仁仲兼柬杨仲宣
　　白首穷经久下帷雅懐直与世相违清风明月知心逺流水髙山听者稀作赋杨雄何事老登楼王粲几时归无由再覩朝阳凤千仞冈头一振衣
　　铜驼叹
　　铜驼铜驼何壮哉是谁铸尔负重致逺之奇才三十六宫五云里金光射日天门开千官出入多如雨荣頋纷纷何足数老夫无眼识英雄圣主明王一今古索靖真天人洞见皆天真海波尚变桑田土武陵独驻桃花春昔人避世向金马至今大笑千载下达士何须叹铜驼栢梁废址今巍峩
　　寄义节庵
　　江上维摩室胡桃几树隂碧云山色外不隔故人心
　　孤云子歌为王子渊赋兼柬惠子及
　　我爱孤云好无心亦无踪徘徊洞庭之秋水泛滟蓬莱之天风四方上下如防龙更有野鹤来相従何异不系之舟无根之蓬十年天下旌旗红我今四十成衰翁王孤云许北郭汝骑游龙我骑鹤招邀惠山人乗云上寥廓三人游戏三千年世上不识蓉城仙
　　寄钱彦髙
　　莫怪山翁不出山十年灰尽寸心丹诗工已继湘灵瑟性洁尝滋楚畹兰尘暗乾坤孤馆静鸡鸣风雨一灯残思君不见令人老落日清江独倚阑













　　北郭集卷一
　　钦定四库全书
　　北郭集卷二　　　　　　　元　许恕　撰五七言古
　　呉宫怨
　　碧云楼髙秋月仾夜夜栖乌夜半啼呉王宫里无西子江清露白芙蓉死
　　清夜
　　落叶走空林疎蛩语清夜游子待明发飞梦己客舎悲欢倐聚散寒暑惊代谢归拟息田庐春隂绕桑柘
　　次陈师道别酒韵
　　天之美禄世之珍古来饮者髙其人饮中八仙嵇阮伦臧谷虽异亡羊均勾呉先生酒为邻青州従事忘主宾誓与生死同酸辛掀髯大笑三千春春今归矣魂欲销麯生别去何由招急须尽兴饮一斗即洗荆州鱼枕蕉醉郷宇宙不复见况有律令开新条凝雪吹茗椀拾锦归诗瓢东林径入逺公社半道不受王宏邀月满碧桃花坐吹紫鸾箫乾坤清气满六合聊复与子兮漫浪以逍遥
　　题蔡士通白雁图
　　练溪水秋满渡杨舲扬舲逺天暮飞来孤鸿如积素沧波浩荡谁能驯汝今胡为来附人省郎心存天地仁岂独鱼鸟能相亲
　　寄沈仲参架阁
　　秋帆冲暑过荆扉喜得山人采药归青蔓引茅屋小白花吹稲海田肥萧条烟火三家墅浩荡风尘一布衣我亦与君同避世暮年踪迹莫相违
　　题朱九龄翠筠轩
　　有脚不踏东华尘有眼不看长安春翛然天地至清气多在丛篁流水滨轩名翠筠俯空谷个个长身如立玉一秋明月照潇湘六月凉风洒淇澳轩中之人清且闲心不在乎山水间左图右史移白日四檐环佩声珊珊不可一日无君子澹然风致颇相似翠实常分丹凤雏箨冠曾奉青霞士北郭道人静者徒爱看黄岩烟雨图拟约嵩溪听萧瑟醉来题徧青珊瑚
　　老马
　　老马不量力意气横九州奈何皁枥中笼络如羁囚岂无蒭与菽悲鸣不自由愿凌骐骥羣振迅当清秋朝驰昆仑山夕饮元圃流伯乐不一顾虽死谁怨尤
　　次钱孟安王叔英席上韵
　　昨见考功心始降词源三峡倒流淙露华炯炯月照席桂影团团秋满窗文藻已推名士一缥醪同尽玉瓶双醉来谬误浑忘别梦采芙蓉入楚江
　　招赵叔应
　　髙馆清昼寂绿隂芳雨余好鸟相和鸣稍知人意舒岂无忧世士抚景独踌躇能来共觞酌整屐出林庐
　　题张沟南汗竹巢
　　收书何惜满籝金别起飞楼阅古今万里天风芸叶乱一帘湘雨蠧鱼侵青藜夜照图书府碧简春香翰墨林安隠尚栖丹穴凤岧嶤不碍玉山岑髙居己遂平生志清赏应便静者心我亦有轩名太古暮年穴处托浮沉
　　题海月楼
　　楼居不烦髙傍海境自寛喜无云山碍月色中宵看月缺有时圆海溢何由干岂惟斯楼胜此景足盘桓朱君美无度髙兴凌苍寒澄心脱凡近庶克静者观外纷久已息内机能自安风来波不兴云净露己漙坐令方丈境【缺】弄白玉盘老娥一笑罢蜃气结层峦鲛人为起舞水仙跨飞鸾山河影颠倒洪涛走奔湍惜无山中许狂吟拍阑干笑吸紫霞浆醉吹青琅玕诗成入我梦梦中有余欢野鹤忽一声海天秋漫漫
　　题盛子照便面
　　秋雨山容净春云树色苍一帆鱼鸟外容与泛沧浪
　　中秋对月怀钱孟安
　　明月何团团清光照我屋金波影秋水玉露华烛蟋蟀夕鸣悲流序一何速我思同心人孤居在空谷岂无盈缸酒对影念幽独短歌不成章聊以写心曲
　　谢文博惠笔墨
　　竒才伟器天所惜山林何代无遗逸相看赖有东篱花晚节秋香共幽寂隠居只在三家村蒲序蒙恬不相识几日诗成应倦冩晴窗古砚尘凝席有客来访蓬蒿人坐令寒谷囘阳春乃知风流赵公子氷壶玉树同丰神绛人陈元相继入当时亦有中书君青年嗜好有如此文物逈出常人羣嗟余不才领二妙作诗谢君君莫笑便觅来禽青李帖好向霜林书柿叶
　　栢本道墨禾
　　云林近说倪东海竹石不数柯丹丘道人髙卧江南雨只写西风一穗秋
　　题赵文璧琴鹤轩
　　白云淡秋影空庭湛明河坐弹绿绮琴青天鹤来过援琴复再鼓白鹤亦起舞问之轩中人清献乃尔祖髙风世共传今见子孙贤逍遥琴与鹤相对永忘年
　　次林永年韵
　　心事淡如巫峡水梦魂几度楚山秋苍生未慰云霓望圣主宁忘社稷忧
　　柳庄为朱焕照作
　　绿云一带绕横塘自有髙人与世忘司马园中五畆宅杜陵潭上百花庄乱莺飞处春隂合啼鴂来时曙色苍张绪风流千万态渭城葱郁两三行烟丝拂翠湘帘外风絮飞香锦瑟旁作传只今须大手染衣他日映明珰别离不管长亭路深秀何须绿野堂【以上四句一本无】清赏每同佳客坐幽栖还着老夫狂神交烟火柴桑里梦入云林紫翠房甚欲相过听春雨门前还许系舟航
　　题薛君璧耕隠轩
　　萧爽幽人宅柴门小迳成好山当近郭芳树绕前楹北里孤村僻西畴一望平青秧连白水春雨韵鸧鹒归老安耕凿投闲罢送迎衣巾全复古童穉不知名土沃桑麻长年丰谷粟盈浩歌邀月上徐步看云生濩落随时化迂疎谢世荣吾庐巷南北愿叙海鸥盟
　　题薛景文用拙轩
　　归耕山曲倦追奔一拙如鸠道自尊机巧已知由造化迂疎且复信乾坤看云坐石能忘世抱瓮窥园不出村妙理曽闻周子赋髙情还对沈郎论欣欣草木疑盘谷小小茅茨近陆浑闻道有时无畛域衣裳颠倒出荆门
　　次张梦辰久雨韵
　　海气弥漫水接天痴云日日防还连雨声不似寻常久月色须当十五圆已觉防凉欺白苎稍知清润入薰田家望望俱伤麦我亦忧时一怆然
　　立春
　　腊雪常年映逺梅今年滕六费诗催春声已向沤边动野色初従草际囘遗老偷生思雨露蛰龙矫首待风雷浊醪且尽春盘菜不信丹心若死灰
　　题竹
　　湘浦春隂净淇园野色幽何如二君子苍翠拂髙秋
　　次林子山韵
　　二月春江挟怒涛米家书舸右为操己知庾信文声盛更爱王维画法髙南浦绿波今雨客东风白苎故人袍清秋载酒扬雄宅相约同瞻玉兔豪
　　题夏时用山水便面二首
　　青葱嘉树映苍烟窈窕闲云渡碧川一似定山山下路杖藜来听虎跑泉
　　鹤乌纱薜茘裠髙懐真是古人羣结茅拟桥西树长对青山看白云
　　题绿隂清昼
　　青葱榆栁荫庭除白日迟迟昼景舒满地落花凉雨后数声幽鸟黑甜余越罗剪水新裁服海燕衔泥偶污书莫问东华尘土暗清风一榻即吾庐
　　题乐耕子卷
　　牛背斜阳逺村沤边独树闲门有莘野中耒耜浣花溪上盘飱
　　题潘氏画壁
　　浮空积翠拥千鬟山崦人家俯碧湾飞阁卷帘髙鸟外夕阳流水古松间岂无隠者携家入亦有仙翁采药还借我髙眠萝屋里月明风静听潺湲
　　题阙君泽黄叶渔村
　　着霜黄叶映云汀款乃渔歌逺近聴落日满林鱼网乱疎星散水蟹灯青山童扫去供茶灶野客分来入画屏爱尔一竿秋色外不知天地髑髅腥
　　敔山双林庵赠万峯和尚
　　万峯和尚本无踪佛佛因缘总是空四面好山青未了来时髙兴去时同
　　题穆孝子传后【孝子名孝思】
　　东望霞城泪满襟扶舆千里歴岖崯风尘不死忠臣节天地应全孝子心富贵由来轻一羽声名从此重千金东呉赞咏多才彦存没辉光照古今
　　题大方厓竹
　　十年不见方厓老不冩幽兰写竹枝依旧聴秋秋月色古苔春雨玉参差
　　题徐子舟听松楼
　　长松落落拥旌幢怒奋龙髯气莫降万壑云涛翻石枕半空风雨洒芸牕髙居只许仙人独清梦还同野鹤双旋煑春茶栢子絶胜对酒度新腔
　　题常熟王巡检味菜轩
　　将军种菜绕闲庭春雨持鉏自带经已分一官従淡泊不妨三月少荤腥微酸入馔氷虀臼细缕倾筐露薤青如此盘飱能立志即看髙羽离沧溟
　　题山水便面
　　舎南舎北嘉树山前山后白云着我幅巾藜杖抛书时对鸥羣
　　题徐士民壁
　　村北村南红稻屋前屋后青山老子时来相访未容闭柴关
　　题吴士益抱瓮轩
　　山人归老信乾坤日日窥园嬾出村无数嘉蔬连药圃有时新涨到柴门服勤自喜机心息用拙还知道气存约我轩中春听雨挑灯剪韭共清尊
　　饯陆原翔赴李氏馆
　　皆山老子着诗文世泽于今见令孙拂防暂归江上宅横经又过水西村长途夕照吟笻瘦华馆春风坐席温赖有好懐相慰藉诗成应对范宣论
　　招鹤轩二首【为薛善复赋】
　　仙禽磊落冲天物少保髙轩为尔开月白风清无复梦竹深云净可频来西湖处士空相忆南岳夫人莫漫猜自是神交在寥廓人间此地小蓬莱
　　轩居萧爽净无尘白鹤飞来野性驯岂是羽人烦折简还同君子并长身坡仙赤壁疑通梦少保青田倦写真知尔忘机鸥鸟外时时相近亦相亲
　　北郭集卷二
　　钦定四库全书
　　北郭集卷三　　　　　　　元　许恕　撰五七言古
　　长亭柳
　　长亭柳长亭春色秾如酒柔条细叶乱风烟年年尽属离人手汴水河堤空复春朝元宫阙已成尘何似长亭管离别尝送东西南北人我家杨子江头住忆卷疎帘看飞絮几时折赠北郭生归卧君山最佳处
　　次周伯温左丞登髙韵
　　老去无心学钓鼇西山爽气正秋髙清霜白露黄花朶新酒香橙紫蟹螯返照忽看移石壁秋声已觉振江臯乱余节物皆新意烂醉何妨湿锦袍
　　万里飞鸿江汉秋壮懐消尽古今愁白云雨过映青壁锦树风生吹碧流应共郡中多士集絶怜海内此亭幽玊壶官酒茱萸宴何处于今似昔逰
　　双砖行
　　吴门盘盘髙数仞关防须得关吏印朝来千人万人出有印无砖不得进丈夫堂堂廊庙才入关须带双砖来吁嗟时事乃如此何人为筑黄金台
　　我髪
　　戚戚去亲爱往往叹头颅今年四十一已觉少壮殊我髪日己种我齿日已疎种药非故园葺茅非旧庐因思白髪亲朝夕空勤劬菽水不能奉鲑菜何由供灵椿幸郁宻丛萱亦纷敷中心黙无言愧彼反哺乌
　　我生
　　我生本不羁只合栖岩幽不与木石居还同鹿豕游失身落尘网羲娥逝不留飞鸟忽入笼潜鳞初中钩愿借东南风倒絶西江流下解苍生烦上洗廊庙羞生能耕吾土死能归旧遂令飘泊踪慰此迟暮秋
　　乙未九日出郭避难前陈庄时舎弟未至
　　北山烽火照江沙满地干戈杂鼓笳遥望白云还忆弟忽看黄菊更思家风尘短褐嗟无补天地浮生惜有涯何日归休寻野老春林社酒话桑麻
　　懐程传可
　　乱后飘零各异方客边消息久相忘已闻道路多荆棘况复王师尽虎狼小石春风曾并马平山夜雨旧连牀南塘不隔桃源路迟尔题诗向草堂
　　次郑长卿谢寄藓梅韵
　　老龙惊起壑雷春点缀珠玑藓满身雪色英英埋玊骨土花稍稍防苍鳞折来江馆同为客插向山瓶亦可人清白相看惟郑老岂无髙节友松筠
　　次张元章见寄韵五言律三首
　　未遂飞腾志风尘战伐余漫藏三尺劒且着十年书江汉还多事乾坤未定居晚成终大器留眼看曹蜍野性便疎嬾时看秋水篇宦情苍狗外机事白鸥前李愿归盘谷王维画辋川新篁苔石相映色防娟出门忧瀼滑块坐意凄迷野色连云暗花枝带雨仾飘蓬惊老大骑竹忆孩提好觅陶元亮相従过虎溪
　　题子方修三皇庙卷
　　子方先生医者流楚楚玉树森清秋苏耽种橘井不竭董氏卖杏谷初收即今起家初掌敎兵后欹倾先圣庙柱石重迥日月光轮奂一新在谈笑我家业医百口余萍蓬飘荡无根株爱尔灵椿映芝草生意蔼蔼白云居故国风尘尚戎马岂不懐归泪盈把愿期药力拯民生医国声名盖夷夏
　　丙申五月八日过云亭邱庄壁上见士英所作因次韵
　　萧条别墅风尘后可惜轩车不再临破壁犹存旧题字故人难写此时心山城风雨寃魂泣秋水鱼龙恨血深我亦偶全兵革里为君挥泪些哀吟
　　夜泊横山汤氏庵赠坦然道人
　　夜泊孤舟向碧湾漫携藜杖叩柴关江连洲渚疑无路屋背松萝不见山齿髪渐稀方入道兵戈未定只宜闲白云许借幽栖地拟结茅茨一两间
　　忆太古琴寄蒋士用
　　兵后三年忆素琴珍藏多借故人心静中还识无趣梦里犹闻太古音野鹤影寒山月晓水沉香细草堂深何由为致南塘曲涧水松风伴独吟
　　旅食
　　旅食沧洲暮景过百年英气总销磨树林嵗晏山川净茅屋天寒雨雪多野老未能除叹息边臣何得致熈和心驰浮逺堂前地白水苍烟欠一蓑
　　关山月
　　迢迢关山道皎皎秋月华一轮升海峤万里照胡沙营前多白骨帐外更悲笳香雾沈兵气清霜拂劒花老卒头如雪夜夜梦还家
　　锦树行
　　忆昔家住蓉城东城边乌桕杂青枫一春门巷绿隂雨六月林塘清昼风时当嵗晚未摇落景因霜露还青红织成谁似天孙巧染出岂非青女工十年无家寄呉市一日舣棹来穹窿人家隠见流水绕树林绚烂孤村通赤城丹霞映絶巘西山落日迥苍穹杂花秋明步障外归雅暮落天机中停车髙咏忆杜牧入寺学书懐郑公题诗曾流御沟水剪采何烦西苑宫人生渐老归未得秋色虽好将成空何当唤起赵松雪写我秋林倚瘦笻
　　顺宁庵
　　春风徧郊原松栢荫广路清明一尊酒嵗拜郭北墓华轩跃青骢杂花映芳树旧游俱梦中伤心叹流寓
　　防虎行
　　养虎自遗患縦虎能慿威惜哉非真虎往往蹈危机畴能解其防再整斑斓衣横行百兽羣一解山东围
　　小石湾
　　晴沙展芳席春山歇游骑飞云度鸟背惊涛触鹅鼻逺观山水胜近爱花木丽风尘一失所行乐犹梦寐
　　次小斋刘架阁韵
　　窈窕芳洲上苍茫古渡头江城人太朴野店酒尝篘青社家声逺髙门徳业脩喜逢今架阁传自古诸侯博学才俱赡澄心道可谋衰年九节杖逸兴五湖舟或坐乌皮几还披紫绮裘僧房看脩竹道馆奕纹楸自爱茅堂好应无杞国忧生存仍乐土富贵等浮沤华表初归鹤桃林已放牛清狂冝鉴曲文藻拟苏州老去闲闲是年来事事休鸣琴飞玉佩醉玉丽银钩花月书声夜茶烟髩影秋阮生従放旷杜牧最风流卖药来山市寻盟只海鸥多君优礼遇愧我愿従游造物何多难疮痍苦未瘳襟懐常不惬道义竟难酬有子还堪贵无官亦少愁徒怜长并鹄颇恠拙如鸠嬾性谁知已髙情自俦何当成二老来往漫悠悠
　　礼敬寺
　　攀崖度峭壁缘涧入幽迳山堂絶宏敞金碧相辉映石泉酿香雪松风翳清磬烦虑庶可袪聊复此游泳
　　采莲泾送孙大雅路敎任满
　　解缆采莲泾杨舲姑苏台时秋适澄霁万里无纎埃水花惜零落独帆君始开蒹葭着霜变鸿雁遵渚哀感时与物遇别意恨难裁庙堂急须贤畴能遗大才嗟予老何用髪短心已灰愿将安蹇劣归剪北山莱
　　野老
　　水郭军麾满偷生齿髪全秋成思乐嵗世乱感衰年倚杖秋林外扶犂夕照边一生沾圣泽何以荅皇天
　　过扬明五里湖
　　新晴初见日亦足慰扬舲一水沤前白羣山雨后青偷生慙倦翼处世恨飘萍回首苍茫外长歌涕泗零
　　八月一日过虎丘山下
　　城居爱山水出郭更迟留虫响豆花夕露凉荷气秋空瞻虎丘寺阻泛剡溪舟囘首风尘阔含愁忆旧游



　　北郭集卷三
　　钦定四库全书
　　北郭集卷四　　　　　　　元　许恕　撰五七言古
　　仁夀南楼
　　为爱秋居好髙懐迥不羣清秋冝待月炎夏或迎薰共话俱髙士相看只此君倚阑愁北望一雁入秋云
　　仁夀南楼午日
　　日照孤城雨凉生五月风葵榴故园隔兄弟此杯同佳节三悬艾浮生一转蓬得归茅屋防髙咏大江东
　　次俞仲寛见寄韵
　　裹茶惠麓煑秋泉回首归心杖履前行处黄花明夕照望中白鸟避烽烟山川摇落悲游子草木萧条感暮年未信此身无处着醉郷行觅饮中仙
　　丙申中秋
　　兵戈未偃息月色正秋髙愁对金波影空瞻白兔毫隣舂闻野屋水战候秋涛北望多愁思狂歌且浊醪
　　次丘逢源韵
　　青林稍稍听啼鹃岂不懐归思黯然锦树小桃愁暮雨碧波髙栁淡晴烟兵前人事非吾土客里风光忆去年黄歇山园鱼麦好可无遗老望归船
　　寄黄叔彛
　　冉冉光隂赴壑蛇别来相忆漫咨嗟风吹上苑烟花暮燕语空城春日斜北郭诗成时自改西邻酒熟夜能赊丈夫出处防有日不负平生书五车
　　次曹叔虞韵
　　东游客子几时还僦得横塘屋数间花落鸟啼头欲白水流云住意俱闲舂陵遗爱推能继彭泽清风杳莫攀满眼客愁消不得暂时沽酒慰时艰
　　秋懐
　　绕屋秋声日又斜接天秋色望中赊谁家月白无砧杵何处风髙不鼓笳避地有园还种药问津无计可乗槎清宵坐裛思郷泪剔尽银缸几度花
　　次惠子及谢寄梅花韵四絶
　　旧时月色此江头坐对梅花不下楼今日相逢郷国异诗成无处着春愁
　　千树繁花绕太湖暗香浮动影扶疎一枝分到山窗下相伴诗翁山泽癯
　　天平山下一枝梅珍重山人逺寄来还忆故园春烂熳几株临水背城开
　　髙咏西湖处士诗今年不见嵗寒枝清香吹满幽人屋无复梨云入梦思
　　次赏静逰天平韵
　　好诗行处得何必耸吟肩对雨足幽赏看云还醉眠千峯盘谷近一水洞庭连还记梅庵夜春茶煑石泉
　　张沟南写寄复黄杨诗次韵
　　赏静轩中曽手植赏静之人何可得天风曾堕黄杨诗二妙似瞻顔咫尺忆昔青翠光陆离大耐不畏霜雪厄只今萧条复异代犹有郎官为君惜髙轩今囘白水郷郎官新送旧黄杨野人赋诗复叹息夜深归梦绕云房
　　次仲徴袁先生韵
　　潦倒惊潘髩支离媿沈腰幽期终郭北落景忽山椒汤带松花瀹香分栢子烧提携绿玉杖玩弄紫鸾箫胜友惟元度仙人尚子乔玉堂従夜直金屋漫春娇已迫桑榆景还寻杞菊苗村巵多笋蕨野处杂云荛自喜孤懐惬应无俗辈邀虚心爱脩竹髙羽看秋雕蹑磴歌行药停云咏采萧淳风仍太古治世即神尧学技才俱防边城甲尽销横经应日日讲道每朝朝玉树清标倚金天爽气飘芹香虽暂挹桂隠可能招我晚惭医国今迂混醉樵平生坦荡荡余子任嚣嚻敎育还多睱过従岂惮遥牀头新酿熟一醉许由瓢
　　萧市早行
　　张家宅前萧市桥侵晨发船江雾消寒鸡三唱屋角树柔橹数声沙际潮此时飞上海日锦云满空光荡摇滩声防防水声转霜气烈烈随风飘人生各各有所投岂水有渔山有樵干戈正集沙塞战环佩已退天门朝嗟予久作江湖客往来自叹郷关遥石田茅屋倘可遂白日醉眠吹短箫
　　听雨
　　落木疎灯外蛩声近小楼卧聴今夜雨还忆故园秋防港鱼虾富荒城草树幽及归従寂寞何意此淹留
　　丁酉五日前陈北庄
　　愁来心事与谁论尽室偷生寄此村海燕雏成飞野屋石榴花发照清尊几时鸥社沧江畔何日龙舟白下门万咏楚辞茅屋防汨罗谁吊独醒魂
　　为友人求稻种
　　百年多难寄殊方江草江花满意芳避地不知茅屋小到家应念石田荒东呉秋后思莼切南国春来浸种忙野老倘分红稻粒黄云应绕杜陵庄
　　梁谿公馆次沈钦叔掾史韵
　　轻帆冲雨逺従军五月凉生白苎裠船尾浪声喧似瀑树头风色碧于云草堂夜月期同醉茗椀山泉许见分北望渔庄三十里几时归老乐耕耘
　　次杨道夫韵
　　扬子江头城郭非凤凰山下白云飞星移物换人空老花落鸟啼春又归何处防音来驿骑旧时月色照征衣君山不改青青色穉子长歌共采薇
　　丁酉中秋次倪天民韵
　　三年飘泊风尘际长赋中秋对月诗清露满林浮沆瀣冷光涵水湛琉璃江边茅屋家何在天上金尊席更移万里山河同一照客懐何事不相宜
　　次孙大年韵
　　喜无车马到柴门诵琅琅竹树村鱼跃乱流时倚杖鸎啼新绿昼移尊长才自有髙人识清事还同野老论回首故郷春色外风烟寥落几家存
　　逰天平寺
　　丞相祠堂松桂稠古寺出林烟景幽松石孤撑华葢月天泉飞动白云秋髙僧设供无长物野老逰山非俗流衰谢已无圭组想一椽之外更何求
　　次丁达可韵
　　木落江南白雁霜好懐不与故人忘蛰龙岂倦云霄阔老骥终懐道路长海上鸥盟何处觅客边家具几时将天寒见说梅花瘦应梦梨云入异郷
　　丁酉腊月二十日传可叔虞载过横塘寓舎弟妹俱全时有钱塘避地之期
　　天涯弟妹一家存战哭愁吟逈不闻子美难为垂老别退之拟作送穷文风吹茅屋春声动雪照梅花夜色分且尽平生一杯酒灯前清泪落纷纷
　　次朱赏静感秋三絶韵
　　愁城险固还须酒乐嵗丰登更忆家好挂一帆云海上看山直过马防沙
　　秋云苍苍秋叶黄楼头飞雁呌新霜步兵何事穷途哭已办归心向洛阳
　　眼前日日是郷愁恨入西风死不休一片多情旧明月清光还照练江秋
　　送徐仲盟囘松江
　　忆梅花倒玉觥别来不觉嵗峥嵘干戈欲定知何日江汉相逢慰此生沽酒便须投辖饮看山已作泛舟行几时共卧君山麓不识人间有战争
　　题积善寺妙以中水竹居
　　青红楼阁丽云烟别有幽居水竹边苍雪乱飞花外日青鸾时舞镜中天十年郷国俱成梦六月袈裟好坐禅思听秋声分一榻上人还许醉来眠
　　戊戌中秋寓姑苏客舎对雨
　　沧江尘土满戎衣险阻艰难倦客知多难更听今夜雨浩歌还忆去年诗采鸾人去箫声逺玉兔云昬药杵迟头白双亲空在望异郷为客不胜悲
　　饯宋廷用相里市药
　　长安宋清之子孙玩世不羁常闭门读书梅岩薜萝屋卖药桐川云水村多蓄参苓防造化好将鲑菜奉晨昬送君此日题诗者丁卯桥边旧许浑
　　寄上海县尹苏彦祥
　　籍甚声华雨露边长才应有笔如椽省中旧识郎官美海上今闻令尹贤地老天荒思凤至水清沙白看鸥眠自公多暇文书静醉墨题诗日几篇
　　次陈师道留别韵
　　荷君髙义逺来过满眼秋懐入咏歌洛下衣冠能有几襄阳耆旧更无多青云壮志吾休矣白髪新愁子奈何早晚不忘鸡黍约还来石上醉烟萝
　　题山水人物便面
　　古木苍藤翠壁寒先生多是晋衣冠江山物色今如此天下无人识谢安
　　九日姑苏寓舎
　　频年多难布袍寛九日题诗写恨端坐对黄花难禁酒醉搔华髪不胜冠西风城郭笳声壮落日江湖雁影寒北望君山青一髪茱萸漫把醉中看
　　呉中
　　城郭灰飞久变迁烝黎星散尽颠连呉中旅食今千日海内军兴已十年避地漫思杨子宅归耕何得杜陵田腐儒于世嗟无补拟听将军奏凯旋
　　田舎写懐
　　开荒临水驿草蔓一何深细雨滋牛力新晴慰客心稍看田野辟不畏虎狼侵麦饭香连屋归耕绿隂
　　昆山道中
　　频年多战鬭渐老更流离江雨春帆重城云暮鼔低边烽光惨淡客枕意凄迷此夜还郷梦春风楚水西已亥南楼九日懐乙未九日将家过前陈北庄倐忽四载有感而赋
　　忆昔军始兴将家出南郭兹辰正重九炊烟静虚落奔窜忧甲兵飘零任沟壑偷生竟何幸一贫宛如昨念离伤独逰对酒忽不乐君山何许黄菊亦落寞愁多客髩稀世乱生事薄坐久一长叹飞云度髙阁
　　娄江公馆县望赏静公不至赋此以寄
　　意行时复对飞鸥江树微茫海气秋空见云帆投暮雨可能野服映春洲清风明月思元度赤箭青芝笑伯休应是题诗绕丛竹一帘山色坐南楼
　　人日诗防不及赴次丁樵云韵
　　无数春鸥沙际鸣呉淞江上赏新晴自搔短髪嗟迟暮岂有长才荅圣明诗社已忘今两约柂楼还起故人情樵云野老亦多事病枕题诗转觉清
　　题吴景芳万玉轩
　　琅玕万个立沧洲碧色阴森翠欲流玉振金声湘浦月龙飞凤舞渭川秋一春笋供餐无厌六月藤牀坐不休我亦有轩名水竹题诗三叹乱山稠
　　题乌溪张子政虚舟亭
　　穏似龙骧万斛舟坐看尘世等浮沤推篷不识风波险倚柁常同造物逰贺老酒尊移白日米家书画照清秋髙情谁似张公子傲睨英雄向急流
　　次惠子及除夕韵
　　梅花几树屋西东冷蕋疎枝醉眼中往事不知今日异归心仍与去年同春声偪剥来青竹兵气消沈隠白虹大地阳生吾道长试看霁月与光风
　　次张士衡员外韵为越上道士赋
　　幕府题诗絶垢氛忆君几度立斜曛坐餐紫府丹霞气行青田白鹤羣道馆石枰敲落月仙坛寳劒决浮云几时一泛稽山棹写徧西风薜茘裠
　　寄大长钱公权
　　北郭道人忘百忧移家今住水西头村醪醉过黄花月野服行吟锦树秋未遇马周终特达能吟钱起极风流思君不见情何限梦入东阳汗漫逰


　　北郭集卷四
　　钦定四库全书
　　北郭集卷五　　　　　　　元　许恕　撰五七言古
　　寄兴化运判刘改之
　　江树依微江水深黄茅沙碛古城隂长才暂寄鱼盐地大用终归翰墨林句蔼春云还自和醅浮腊蚁对谁斟思君坐老梅花月犹自含情理玉琴
　　次大年韵
　　蕉花甘露吸云泉絶胜当歌对绮筵半榻清风黄鸟外一帘凉雨绿隂前葛巾欹侧看湘竹醉墨淋漓写越笺自叹艰难违奉养岂无归梦绕山田
　　昆山道中
　　晓缆带春星江莺隔水听云山仍乱石花竹自新亭老去心犹壮愁来梦易醒荻鱼能入馔暂觉慰飘零
　　次朱九龄韵
　　白髪新梳见青云往事嗟西风惊落木寒雨淡幽花鱼稻村村酒鸥波处处家素懐何必问一笑数昬鸦
　　雨中寄朱九龄
　　博山香冷水沈烟尽日髙斋听雨眠老去野懐浓似酒醉来诗思涌如泉空林落叶秋声急小槛幽花暮景妍应是近来多好句恨无飞雁寄吟笺
　　次陈文焕韵二首
　　李杜文章锦样新由来儒术可谋身青云要路嗟迟暮白首沧洲愿隠沦惯事海翁忘世化知机沙鸟合天真一竿钓罢江南雨归去同耕陇上春
　　乾坤纳纳苦兵尘留得江湖见在身华表鹤归惊老大长安花发叹飘沦风流卖药韩康伯跌宕耕云郑子真一笑相逢俱是客梦魂空度楚山春
　　作客
　　作客何时了愁深只酒杯髩毛随日短胆气逐年衰兵革江边阻郷关梦里回可怜今夜月还照北山梅
　　镇抚徐子厚入道
　　脱却兠鍪嬾性便葛巾鹤氅自翩跹军中漫惜无人杰海上方知有地仙酿取松花甜似蜜摘来桃实大于拳掉头不管人间事自笑醯难舞瓮天
　　次张元章禁酒韵
　　最爱能诗何水曹萧条空使寸心劳玉山月下无由倒乌帽风前转觉牢翠袖声沈金缕曲鹍弦尘暗紫檀槽何时烂醉金盘露再见扬州酒价髙
　　寄东始庄邹仲通
　　身世等浮云东庄识隠君行看逺山色坐对白鸥羣得句题青竹摊书散碧芸何时有茅屋似尔乐耕耘
　　题海上夏叔明老圃
　　玊树瑶芝秋满轩近人鱼鸟似桃源风烟更接柴桑里雨露还沾芋栗园每共耆英修故事岂无遗逸奉清言万钉犀带黄金印不换晴檐爱日暄
　　题夏景南氏香白窝
　　雪向梅边分外明主人心迹与双清香浮庾岭黄昏月光夺蓬壶不夜城陶瓦折枝分藓色石铛煮水作松声蒲团坐穏看周易识尽羲皇太古情
　　次张藻仲春雨韵
　　春雨淋漓已倦听乡愁如酒醉还醒河鲀初上荻芽白江鲚正肥杨柳青药物岂能供老大涧毛无复荐芳馨生民愿得霑膏泽枯析全苏万国宁
　　寄俞瀛山
　　日日懐人坐草堂娄江一别已三霜花明古寺春聨辔雨滴空阶夜对牀感旧未将心事白忧时同惜髩毛苍东吴蚕老樱桃熟作伴还乡共野航
　　长洲春雨
　　姑苏台下百花洲风雨凄凄二月秋梁燕对言亡国事渚花流出故宫愁一春暝色连髙阁几日晴光共采舟短髪萧萧乡国异卷帘时复数飞鸥
　　寄姜羽仪
　　紫微画省重相陪别后天寒急景催老大扬雄空有赋迂疎王绩漫衔杯乡关迢递双亲老世路﨑岖百念灰感旧每驰天际想暮云春树首迟囘
　　次陈德广尝稻韵
　　一雨大田足黄云被秋稻旱潦虽不常未觉玉粒小城南胡架阁分送慰衰槁尝新及隣友共此一饷早自嗟飘泊踪须髩日已皓全家得生还厚德仰苍昊已无沟壑虑絶胜藜藿饱笑鼔将军腹百忧为之扫秫田幸丰登有酒可娱老无穷身外事谁复挂懐抱
　　题夀昌徐仲履碧山樵隠
　　山自嵯峩水自流野懐偏惬草堂幽苍苔白石云双屐古木荒烟土一丘麋鹿共归清涧月斧斤时震乱山秋岂惟孝友能惊世不识人间富贵羞
　　题李紫筼画竹
　　曽向淮南识李升黄岩书法尚縦横只今叶叶秋声里烟雨萧条空复情
　　三月三日自呉囘姚舎别业
　　入夜难分港归舟不问程渔灯劳逺照野老笑相迎近市仍鼙鼓连村尚甲兵羇人头欲白遗恨几时平
　　饯友人还乡中
　　元隂忽已谢春日喜载阳殊方虽云乐何如归故乡十年阻兵戈念之中肠昔日歌地今为征战场幸得天厌乱圣治今汪洋君抱济世才星月灿文章穷达固有命贫乃士之常我亦久为客送君多惨伤还当赋归田白首同徜徉【一本征战场下有君山脩眉碧澄江素练长二句】
　　幽居
　　流水孤村外幽居古道防稻花春露白树色野云苍把酒听黄鸟题诗忆草堂天时与人事何得两相忘
　　次秋璧中秋对月韵【时庚子年】
　　一系沙边缆村醪此夕同关山清兴外乌鹊乱愁中影动三江阔光涵一镜空明年酬素约共醉木犀风
　　庚子元日
　　髩毛何似客愁长天运还敎世业昌万里此身无定在五年元日是他郷山瓶春酒何心饮野屋寒梅少使将海内久思尧舜日吾皇有道夀无疆
　　纪异
　　客懐何郁郁思得见时清太白明秋日惊涛拍暮城乾坤将厌乱呉楚未休兵梦想归田里狂歌托圣明
　　喜雨
　　飞雨洒丛轩琅琅杂市喧新流生渇井甘泽降髙原稀甲还生菜幽花已着萱悠然脱烦局归思绕山园
　　次赵用宾见寄韵
　　离懐倾倒正无由忽寄新诗一解愁少室山人清似鹤杜陵茅屋小如舟髙门能继家声逺老境还知学力优聊复娯亲弄文墨时危计拙是还不
　　次沈宏道韵
　　隠居只在鹤沙西花绕石阑云绕溪岂为献书思相汉未缘工瑟去求齐荒郊落日歌牛角深巷寒烟静马蹄未可青年论出处抽毫时复寄新题
　　次朱赏静逰上方韵
　　秾花纎栁石湖春春色晴光欲醉人野鸟不知今古恨山僧堪证去来因鸥前逺水疑无地马首微风不动尘许结茅堂看青壁老夫投老是闲身
　　渐老逢春雪满颠故郷花栁自风烟狂歌漫尔诗三百縦饮何妨酒十千拟觅仙翁求大药更叅佛祖问初禅青山有约従吾好风磴萝隂一醉眠
　　元日
　　思亲惊节序元旦出呉门艇子沙边缆梅花竹外村军兴忘嵗月旅食信乾坤日入征帆落炊烟起赵屯
　　同曹叔虞游虎丘赋
　　雉堞隠山楼乗风上虎丘空中昨夜雨黄叶满林秋意惬皆清赏时危即胜游髙僧不出户应爱草堂幽
　　故国
　　水郭春雷后能无故国思河鲀羮玉乳江鲚鲙银丝西市烧灯夜东郊立马时归心惊半百已办草堂资
　　寄沈克让
　　乾坤浩荡一儒衣落日西风髩影稀卖药韩康元避俗卜邻王翰已思归十年海上风尘老二月山中笋蕨肥早晚拏舟寻沈约为言心事过山扉
　　题张子仁壁上张藻仲画
　　髙树凉风似水流絶怜江汉此亭幽何当浄扫溪南石借我髙眠六月秋
　　贺陈庠仲新居
　　新堂清似米家船棐几芸香散简编择里稍便仁者静为邻更得长官贤水南山色春浮木屋里书声月满天应是髙门崇德业凤雏文采映衰年
　　辛丑中秋
　　一轮沧海月依旧去年明异县孤村夜中原万里情声飘芦逺光湛铁衣清愿照逃亡屋乾坤一治平
　　次张孟肤见寄韵
　　白下门前江水春诗来应见倍情亲交防自契金兰少风度还怜玉树新心逐防云凝暮薄眼穿飞雁入髙旻思君已分谋生拙老我耕渔白瀼濵
　　空对梅花忆逺人何由情话数相亲山中道士乌巾小天上仙郎白苎新老鹤长身空野水冥鸿髙羽自苍旻纷纷车马多如雨亦有垂纶老渭濵
　　次赏静大帅逰上方韵
　　春色是他山千峯紫翠间縁云应直上冲雨不知还栢子庭前碧梅花屐齿斑兹逰空想像临镜惜衰顔
　　丁仲贤氏红杏树兵后枝叶复茂
　　令威旧住桥边宅红杏青葱映碧虚城郭烟尘千刼后乾坤雨露百年余枯株复见生新枿秀色行堪表故墟况有承家老孙子髙门德泽定何如
　　送医士吕兰坡还乡
　　归来吾土送归人共喜天空战伐尘去路顺风帆腹饱到家残雪柳条新山川牢落衣冠古耆旧凋零俗化淳重见故园人种杏丹房生意四时春
　　寄邓毅夫
　　懐人惊节序倚仗立斜晖秋水兼天尽江云与雁飞病余诗少赋老去事多违賸有田园在相期作伴归
　　老圃【为海上夏叔明赋】
　　霜露季秋天黄花满眼妍晚香留暮景秋色映衰年自得栖神术长歌乐志篇不知鱼鸟外血战尚开边
　　过梁纥浦
　　解缆梁纥浦潮囘沙草青风花明晚树水鸟乱春汀呉楚归心壮乾坤醉眼醒何时慰衰谢短褐寄林扄






　　北郭集卷五
　　钦定四库全书
　　北郭集卷六　　　　　　　元　许恕　撰五七言古
　　寄俞仲寛
　　云雷昨夜雨花鸟异郷春江汉飘流日乾坤自在身有生常厌乱无术可栖神久缺寒温问还知嬾性真
　　路入仙茅坞二首
　　路入仙茅坞诗成已夕曛入山还采药坐石更看云不有烟霞癖能同鹿豕羣蓬莱在何处遐思入秋旻路入仙茅坞清逰得自怡翠光流石壁秋影落天池意防真如画神清总是诗山翁惯延客肴防竟忘疲
　　寄徐云隠
　　已着仙人白羽衣无端天意故多违濠梁春暖观鱼乐华表秋清待鹤归投老喜闻筋力健写懐莫遣信音稀野人避地今头白早晚君山采蕨薇
　　题惠子及寄衣卷
　　曾许将衣借便风翻令愁叹度穷冬不妨亲友迟迟寄漫忆妻儿宻宻缝草阁负暄迎酒力柴门冲雪候人踪只今何得绨袍念知已従来未易逢
　　题薛吏隠观野轩
　　开轩元避俗观俗更幽寻雨露知农力乾坤荅帝心衰年多自在古道久销沈留眼看花发狂歌治世音
　　辛丑除夜
　　漂泊身仍在飞腾志已销一迂犹昨日四十是明朝兵革何由息郷关转觉遥双亲喜强健且复永今宵
　　次赏静朱大帅韵三首
　　江汉青枫外郊原白露初拟瞻丹穴凤思钓北溟鱼习静抛残帙投荒忆敝庐方来还恕阮一饭与青蔬青镜时时览新愁日日增氷霜三尺劒风雨十年灯渐觉尧天豁还知汉祚兴达官曾殉死公论有谁称忧世知无补新诗强自裁凉风鸿雁到秋雨决明开道路多豺虎郷关尚草莱未能身报国空有泪盈腮
　　次朱九龄感懐三首
　　嬾性仍违雨露边此生何意叹流连石田茅屋我所惬锦树夕阳秋可怜几处村舂来别墅数声渔唱落晴川邻家有酒清如玉不负黄花满意妍
　　九峯冉冉暮烟微三泖澄澄落木稀天地无情空自老山林有约竟安归防年故国风尘暗十月他郷蟹稻肥知是桃源种桃者风云不到白鸥矶
　　狂夫非是爱村居山野情懐战伐余行傍石阑招舞鹤坐临秋水数防鱼好寻嗜酒陶元亮更觅穷经董仲舒已判此生终落魄青云写徧絶交书
　　寄朱九龄
　　落日西风白雁哀依依遐想立苍苔翠筠精舎无书到黄叶阶除少客来投老自怜清节在忧时那得好懐开知君宦况浓如酒还有新诗为细裁
　　新秋客懐时七月三日
　　白鹤花开秋雨晴愁边坐老阖闾城嬾陪绮席曕牛女好挽银河洗甲兵为问人心何日古仰看月色为谁明絶怜舎弟无消息不尽中原万里情
　　秋到江南倦客知十年兵革叹支离金风已到梧桐井玉露初深蟋蟀篱愁听采莲歌白苎喜逢甞稻说新诗鼓鼙声振长淮北舎弟还家未有期
　　百年身世总虚舟又见新凉入郡楼何处砧声连野哭旧时月色照边愁朔鸿凄防蒹葭浦宛马骁腾苜蓿秋壮志不随天地老防囘风雨梦神州
　　次王原吉郷兄韵
　　淡淡逺山姿溶溶春水时城寒秋隼健江阔去帆迟兴剧青莎舞愁深白堕知杜陵今老大一日可无诗
　　次惠子及中秋韵
　　古桂吹香月满天狂吟况有笔如椽愁边白髪三千丈客里清光十五年天地山河浮沆广寒宫阙錬婵娟洗觥独向南楼醉散髪髙歌□自怜
　　次沟南韵
　　灰尽丹心总不堪雪侵华髪岂胜簮宦情似酒従人醉世事如棋只手谈已分曲全安老境不妨静定入禅龛交防不是寻常辈明日题诗又水南
　　题张山人拙息轩
　　用拙风尘久息机归来山崦故交稀散才已分従人弃嬾性真堪与世违浊酒一壶邀月上清风半榻看云飞旧栽竹树青连屋喜见投林倦鸟归
　　寄江城南
　　二簪华髪几青衿雅志深便静者心碧篠清池茅屋小白云幽鸟乱山深故交零落思良防古道萧条付独吟太古轩中萝月夜含情空忆颖师琴
　　题张藻仲竹石
　　张生有地不种竹却冩潇湘一两竿六月氷霜盈掌握苍苔白石凤毛寒
　　挽俞季坚先生
　　交谊芝兰气才华锦绣纹人皆尊此老天岂丧斯文笔力平生胆诗章到处闻音容従此隔清泪落纷纷
　　九日次孙大庸韵
　　野人憔悴独忧时秋到重阳不自知酒熟已彭泽醉诗成翻起杜陵悲长云老雁纷纷度落木西风故故吹但苦衰年多肺病未应深负碧山期
　　同文焕九日韵
　　浮世荣枯土一丘偷闲登眺写烦忧长江巨浪相吞吐翠壁孤云自去留岂但兴懐重吊古何须对景独悲秋乌纱一任风吹落更问山童有酒不
　　君山絶顶倚髙秋落日寒烟蔓草稠废塔巧当申浦立惊涛逺蹴楚天浮登台句好难追和泛酒杯深且献酬还胜蒲溪为客日思亲北望赋归休
　　寄台掾朱士明
　　忆自云泥隔离懐莫漫忘芹宫新博士栢府旧名郎已作孙登啸还同贺老狂幽栖如可卜投迹近山庄
　　癸夘元日
　　不知身是客一笑饮屠苏此日是元日今吾非故吾淮南招桂隠鉴曲拟菱租生意随年到茶烟绕术炉
　　题士女苏小小图
　　红牙罢按不成歌山染新愁压翠蛾地老天荒春不管西陵风雨落花多
　　忆赏静院判【时甲辰四月四日】
　　能文兼好武人物冠当今外境将军重中朝属望深洒枯慈母泪愁折故人心咫尺音容隔悲风起夕隂
　　过泖湖
　　三泖浪溟溟幽人渡晩晴水天孤塔小风雨片帆轻尝稻思农力飘蓬见客情十年柔橹外转觉壮心惊
　　甲辰九日次吕宗望韵
　　十分秋意在梧桐灰尽丹心梦寐中不道重阳无菊看一尊还对木犀风
　　此身为客尚殊方九日离家已十霜却忆西轩歌舞地秋花采采为谁黄
　　浮逺堂前秋汐平顺宁庵外夕阳明客牕想像登髙处衰草寒烟万里情
　　丁未四月十一夜避地船居沈华甫家
　　今夜云间月溪槁照野航因风微有晕映水惨无光眼满逃亡屋愁连战伐场思亲不得见空望白云郷丁未元夕灯下与陈师道陆宗鲁对饮
　　百年沦落一尊同火树星桥往事空明月巧当今夜黒华灯仍似旧时红烟花楼阁悲笳外锦绣山河逆旅中二顷薄田牛四角可容归隠坐成翁
　　丁未九日
　　笑折茱萸宴友朋艰虞歴尽总难胜酒従此日殊方醉山向明年故国登白露黄花秋冉冉碧云红树晩层层仲宣囘首思郷切顿觉清霜两髩増
　　戊申春三月过薛复善观野轩时王守敬董彦诚同饮醉后俱以客中相见客为怜为起句
　　客中相见客为怜囘首烟尘又隔年对榻云林芳雨后振衣风渚乱沤边诗名已接隂何席文采同归李郭船只恐明朝容易别不妨髙论恼清眠
　　己酉午日懐景南时用二妙
　　忧时抚事独悲歌甚矣吾衰暮景过倦客归来忘节序故人别去异山河緑隂幽草光辉少明月清风感慨多独坐西斋听暮雨埜懐怅望奈愁何
　　陈嵩溪挈陈馆寓阳山伯和所居之地扁归耕
　　知君寻酒隠一舸载书还把酒怜新緑哦诗对逺山浮名无复梦老境只冝闲若到归耕处相从一解顔
　　宗大席上次陈白屋韵
　　出郭见南山山堂俯碧湾凉风吹短髪秋水照衰顔诗酒髙情外池台故步间生还头似雪何意复跻攀
　　乱后省祖茔见梅花
　　慰眼非无主相看欲损神一枝初带雪半树已为薪惨淡黄昬月荒凉古墓春含情不忍折老泪一沾巾
　　凤凰山舟中
　　客舎鸡鸣起潮来沧海东乱云明白鸟飞雪满孤蓬田野悲歌里山河梦寐中时危生事拙零落几人同庚戌正月绿隂堂与老圃拙斋灯夕留别坐中希言全先生梧溪郷兄分韵得人字
　　经年沧海别相见益情亲佳节是元夕殊方多故人歌声华馆月花影广庭春酒罢仍分袂离懐又一新
　　送陈子髙兵后马沙复业
　　十年多难苦流离乔木园林处处非关塞只今孤月在江湖能得几人归沤边卜筑茅茨小雨后开荒苜蓿肥送尔题诗空怅望小楼郷思乱斜晖
　　次杨道夫登君山韵
　　萦纡一迳緑杨津细草蒙茸软胜茵满眼好花迎倦客多情幽鸟识归人中水起风前浪浮逺花残雨后春絶顶赋诗人似画好烦健笔写丰神
　　辛亥蒲节后二日寄夏老圃
　　渠渠清昼绿隂堂此日髙情未易忘梦里每看风度好愁边还益髩毛苍近人仙鹤千年夀当户枇杷几树黄涤荡离懐长是酒雪天拟泛剡溪航
　　次杨道夫复业后登君山韵
　　振衣萝磴蹑层颠病骨支离愧不前华表始归辽海鹤君山重见阆风仙黄芦防港通秋汐古木荒祠带暮烟浮逺已成狐穴旧题诸老尚流传
　　辛亥至日沟南傅可同过丘宗大宅次傅可韵
　　天时人事送浮生握手相过白髪明静得身心俱坦荡喜无头角更峥嵘碁高不使寻常着酒好何妨一再行井邑荒凉耆旧少交亲投老见深情
　　偶成
　　野旷天虚江树低楼头山色望中迷秋来爱听芭蕉雨思筑茅堂傍水西
　　负郭田园十亩余昔年曽是野人居石林清旷宜栽竹沟水萦回好种鱼
　　次黄叔彛韵【时在赵馆】
　　软红尘土暗春城忆尔题诗少俗情半榻闲云岚气湿一声幽鸟树隂清文章于世知何补弟子従今看有成老去情懐转牢落几时觞咏慰余生
　　题天夀观吴宗逺竹鹤轩【即东观】
　　小轩青翠拂仙坛时有仙禽自往还三迳清风来蕙帐一帘晴雪梦山道人逸兴飞腾外野客髙情感慨间我亦平生爱萧爽时时携茗叩柴关
　　曹克端登进士第由江隂还松江
　　早岁才华锦绣文科名烜赫照乾坤芙蓉城里诗书泽丛桂坊中孝义门琼树已鸣丹穴凤天池还化北溟鹍伫看春榜题龙虎荣拜清朝雨露恩




　　北郭集卷六
　　钦定四库全书
　　北郭集　　　　　　　　　元　许恕　撰补遗
　　同孙大雅韵【时在吴服】
　　秋水芙蓉隔楚江飞来嘉藻落寒窗醉临风竹思池阁梦涉云涛驾海艭老去题诗常满壁愁来嗜酒喜盈缸山川物色今如此抚事忧时气已降
　　饯孙大年开城贰尹
　　归来江郭髩成丝重新除嵗暮时千里关河淮市酒一鞭风雪防桥诗灯窗事业甘勤苦花县才能惯设施郷井衣冠今寂寞令人深动碧云思
　　荅王守敬贰尹董彦成校书
　　听雨坐芳辰客窗来故人摊书芸叶乱系缆栁条新世近承平日天空战伐尘多才怜二妙白首慰沈沦癸丑春正月二十八日再过双林庵澈庵清上人留宿山房烧香啜茗剪烛清话同榻者江原鲁也
　　方丈髙寒气杳冥禅心闲对晩山青一灯风动双林静虎伏空岩夜听经
　　卓笔峯
　　千峯石嶙峋一峯髙挿天惨淡太古色似带桐花烟安得燕许手醉草凌云篇
　　白云泉
　　白云何英英影落古泉碧坐观静中动稍爱山景寂何当汲连瓢共尔煑白石
　　龙门
　　两厓俨相对一石向中分谁将龙泉劒辟此天地门过客毛髪凛风云相吐吞
　　天池
　　一镜傍明河寒色动秋月云开白鸾尾石卧苍龙舌何由落人间净洗甲兵血
　　石壁
　　小山似龙蟠大石如虎踞望山惟见石入山恐无路崚嶒不可上飞鸟亦莫度
　　偶成
　　一雨豆苗绿独行溪水西繁露坠丛竹新流涨芳堤偶与樵者语忽闻幽鸟啼内机久已息处处武陵溪
　　春晓柬钱孟安
　　潮生黄浦东雨来江天晓欹枕惜残梅揽衣听啼鸟虚室窗渐明重衾寒尚峭不有文翰侣谁能慰幽抱
　　题曹孟成作息处
　　仓庚唤我起布谷催我耕开荒南塘曲日出农事生旣耕亦以息有酒还自倾喜无石壕吏薄暮掩柴荆
　　题李子成石琴
　　谁将一片石斵此无琴石以砺髙操琴以闲素心中庭萝月夜击之响球琳李君有真乐在趣不在音
　　过顾友兰草堂防乃弟菊潭
　　荣荣谷口兰采采潭上菊潭水令人夀国香可佩服君家美兄弟文采齐二陆春秋相继芳德馨长满屋维时风尘际委身同草木欲従之逰挹此香万斛
　　戏马台懐古
　　崇台何巍巍直上望四海项王戏马日意气今何在缅懐彭城公倚劒一慷慨登髙眷佳节所欢不我待遗迹隠荒榛青山澹浮霭日夕众鸟下风秋羣物改岂无盈觞酒幽花复采采怅望一洒泪悲风振千载
　　俞瀛山留仙茅坞作诗寄之
　　歌罢停云诗复作苦雨叹烟霾生昼暝星月入夜灿出门嗟复入所畏泥潦烂渐老潘岳悲长贫阮籍惯跌宕瀛山翁髙世性疎诞看云忆南谷煑石汲西涧我生本濩落世故复羁绊相望江湖野航或可泛
　　饯常熟幕长陈性之之任昆山
　　盛名久在耳所恨不相遇东望海虞山思君美无度礼贤已化俗忧民且均赋稍下府公敬能令国士慕新除下薇省复此昆山去秋山澹落日水郭带寒树军兴日已久民里尽非故愿言崇令德为国保甿庶
　　宗大席上以鸟啼山客犹眠分韵得鸟字
　　步出城东门一往入深坐爱茅堂静逺望众山小昔日繁华地烂熳烟花绕兵余成焦土荆棘映碧篠幸有贤子孙复业似君少雅集文翰友觞咏乐未了醉来忘尔汝一笑送归鸟且复永今日余晖在林杪
　　次杨铁厓题朱氏玉井香亭韵有和章者张宗鲁张应辰周卢二公
　　玉井湛秋月光影清肺腑羣姝拥飞盖列坐水仙府晩色淡苍烟逺香度风渚水木更清华疎桐连弱榉济济集羣彦良防喜今聚铁厓文章伯笔阵谁敢拒天生髙世姿不作庸人语两张多藻思珠玉映月浦醉吟采莲词似对若耶女濓溪爱莲说絶胜着花谱卢敖有仙气欲向风中举嗟予复效颦笑倒诗中虎
　　淀山湖阻风
　　湖之水不可渡短棹夷犹日已暮沧波万里阻脩路雪云满天风满湖湖边买酒祭龙姑美人可望不可即谁写山隂兴尽图
　　题张君正松云图
　　浙西道院江城东羣山朶朶青芙蓉上有出岫之浮云下有拏空之长松风前亭亭似车葢千嵓万壑闻笙镛十年可望不可到每因归梦时相通忽见此图慰离抱况乃画师非俗工摹写物象不足贵更为孝子图深衷披图宛见二亲面寸心似可囘幽宫嗟予久作云东客此身虽在如漂蓬长歌鄙语为君媿束书早晩归春农
　　题赵松雪画桑落洲望庐山图
　　放旷北郭生好作云水游忆昔渡彭蠡一棹夷犹桑落洲桑落之洲清且泚水光摇摇山靡靡沤前直与银河通日出风生见金鲤东南五老之髙峯坐卧常对乎舟中屏风九叠烂云锦金光照耀青芙蓉县厓瀑布泻寒碧玉龙倒挂三千尺羣仙鹄立紫霞里思欲従之潄琼液是时卸帆野隂暮水气空蒙杂烟雾乾坤多事逾十年今之画图犹古步此图作者房山公后来继之松雪翁经营惨淡千万状缀毫末无遗踪房山松雪总萧瑟逺客无家空叹息防劒髙歌行路难落日寒云惨无色
　　求菊
　　平生爱花惟爱菊幽栖曽傍沧江曲春苗賸分三百本参差稍映江蓠緑小径还将蔓草除一春最畏风雨触常时灌漑汲清流几度扶持斩丛竹秋花不愁不烂漫粲粲金钱照茅屋只今避地东海头飞梦夜度君山麓朝来下马过名园秾花嫩蕋纷如簇或染猩红疑剪采或缀鵞翎同刻玉或似芙蓉映秋水或如牡丹晴旭众中一种出宫黄叠叠香罗淡妆束嗟予托君同隠逸步绕夕阳看不足漫将郷泪落西风自对孤芳伤局促客边有轩名太古颇似陶潜能避俗醉招秃笔冩云笺秋色能分慰幽独
　　忆故园碧梧
　　旧得西庵树移栽近竹林凉风秋策策白日翠沈沈稍忆银床夜还怜石几隂丹山有朱凤应恨斧斤侵
　　过鹤坡丁酉腊月望日
　　黄浦乌溪外迟迟去路遥风烟何惨淡门巷亦萧条白鹤三家墅清霜独木桥兵戈苦未息奔走愧渔樵
　　夜泊朱砂港
　　舟泊朱砂港萦逥路欲迷人家暗杨栁春渚乱鳬鹥兵甲移河内耕渔忆瀼西地幽堪避世何似武陵溪
　　次赏静朱大帅韵
　　秋水红兰浆凉风白苎衣登临目力倦愁絶髩毛稀孤月飞香雾羣山敛翠防所思犹未得空羡鸟知归
　　衰柳
　　髙柳对城楼苍烟逺近浮仾垂初待腊衰飒又经秋落日依官渡西风惨御沟春阳应有待莺燕莫深愁
　　九月一日过东舜夏氏山庄
　　九月秋气清轻舟移晓汀金风剪乱叶银汉淡疎星鬼燐依微见渔歌逺近听正思江馆夜一犬吠林坰
　　次何以道韵
　　落魄年来似漫郎坐看春色送流光乾坤浩荡悲游子风日暄妍醉海棠旧买青山劳梦逺新梳白髪引愁长移家又龙江曲几度看云忆故郷
　　己亥吴门午日
　　梦入沧江把钓竿醒来身世正漫漫榴花雨湿孤城晓梓树风生六月寒坐久絶怜池阁逈愁深转觉苎袍寛赏心亭下龙舟日何得于今载酒看
　　六月
　　南塘之水水西头最爱田庐野意幽浮世百年如昨梦殊方六月似深秋酒醒林下闻啼鸟老去山中学饭牛疎嬾已无轩冕想故园归去复何求
　　次王仲礼都事登姑苏台韵
　　吴王台殿耸髙寒壊址遗垣落照间香径花残春漠漠长洲雪尽水潺潺只余麋鹿相邻近亦有渔樵自往还一代繁华犹作梦不堪登眺损愁顔
　　次张士衡员外韵为越上道士赋
　　珠树亭亭絶垢氛忆君几度立斜曛坐餐紫府丹霞气行青田白鹤羣道馆石枰敲落月仙坛寳劒决浮云几时一泛稽山棹写遍黄庭内景文
　　漫兴
　　东吴战鬭几时休老我飘蓬十二秋剩水残山余野意落花飞絮乱春愁归田空羡张平子下泽长懐马少防倦鸟孤云还自在几家春雨送归舟
　　次黄承焕黄山醉归诗韵
　　黄山之南江水西麦秋天气野阴低隔溪雨过催花落绕屋云归伴鹤栖涤荡新愁须浊酒扶持残醉有枯藜寄来妙句空相忆那得樽前手共携
　　次吕宗望韵
　　男儿跃马锦为衣顾我生还岂见几镜里光隂毛髪古尊前朋旧简书稀千村积雪和天老几片闲云与雁飞上水河鲀长一尺故园何事不思归
　　惠木仲惠鬼面竹杖并诗就次韵
　　自古卭山有此君多情持寄许山人清狂可使捓揄鬼正直能扶老病身抱节淇园秋色晩斩根空谷露华新看云倚向双林外雅称荷衣与葛巾
　　癸丑九日次江城南见寄韵
　　去年今日雨丝丝犹记登髙步履迟老境又逢重九节深情还枉故人诗重岩细菊筋骸倦落木西风鬓髪知赖有好懐相慰藉主人况是郑当时
　　题栢本道墨禾
　　道人写嘉谷粒粒秋可数香积冷炊烟饥来不堪煑
　　题缪思恭所藏嗅花美人图
　　花艶玉娟娟嗅花私自怜折来无限恨妆罢为谁妍
　　题徐士民壁
　　卧听今雨旧雨坐看前山后山不许时来俗驾柴门虽设常关
　　己亥二月连雨惠子及赋絶句次韵并柬樵夫
　　积雨闭门今始开梅花如雪满青苔将家作客无休日渐老逢春能几囘
　　次惠子及寄梅花韵
　　天平山下一枝梅珍重山人逺寄来还忆故园春烂熳几株临水背城开
　　题杨君牧梅下雪舟便面
　　万籁沈沈雪满天孤蓬多是剡溪船子猷无意寻安道兴在梅花水竹边
　　乙巳元日折梅
　　徐孺宅前梅乱开红红白白映苍苔江南倦客初相见分得春光一半来
　　次朱五龄韵
　　长空云雨几晴阴大地山河一古今賸买浊醪浇块磊醉嗔孤劒作龙吟
　　题夏时用山水便面
　　青葱嘉树映苍烟窕闲云度碧川一似定山山下路杖藜来听虎跑泉
　　菖蒲
　　虎须短短石泉丹移置明窗净几间清气满藂秋露白道心长对小溪山
　　玉簪花
　　嫦娥曽堕碧波秋氷笋银丝带露抽好揷云鬟髙髻子清香吹傍玉搔头
　　黄葵
　　浅白深红映草堂秋来一种似鵞黄野人心迹従来素最爱风流学道妆
　　送陈思道还郷戊申春二月十六日
　　海村春日惨无辉一舸凌风浦上飞我亦归来钓烟雨烦君先占白鸥矶
　　偶成
　　负郭田园十亩余昔年曽是野人居石林清旷冝栽竹沟水萦回好种鱼
　　题雪景便面
　　青松怪石乱琼瑶照耀茅堂雪未消几欲寻梅过溪曲手扶藜杖度山桥











　　北郭集补遗
　　述古斋诗集序
　　江隂蔡芝林以其郷先生许更士所着北郭集示余曰是集也其仲子仪曹主事君所辑而梓刻者也仪曹君以事沦胥谪戍五开以卒君之子辂时年甫垂髫而莫之悉也比壮读书有成乃慨然曰吾先祖之北郭集吾先子之所手编刻已有传矣吾先子之诗所谓述古斋集者爰自迁谪以来散轶无存常于故箧中捃拾得其手泽仅六篇惧其终泯而弗传焉遂刻而附诸北郭集后庶几暴白于世敢请序之余闻其言悯其志而窃悲仪曹君之不幸也当君为江山簿时文章政事已有声于时及擢仪曹凡朝廷典章文物礼乐制度而君賛画居多公卿大夫交口称誉君故其发于诗也流丽而妥适充畅而条达不为冗长浮靡之语今观其宴賔思亲忆兄寄内嘱子结交等作篇什虽尠而情辞切至不浅而易不深而僻得古人性情之正诚合作者惜乎全集不可得见尚赖辂为之子能不没其父之善惓惓焉保其绪余兾传不朽噫辂之贤为何如哉余与辂虽未之识而犹记余幼时甞其曽大父中行先生于云间先生古心古貌而寄业于医以行其素志则处士仪曹而下皆先生余庆所及君子之泽不旣厚乎而辂也诚能继自今力学承家移孝于忠以显扬其亲则许氏昌其后者未可量也兹因序其集而并告之处士讳恕字如心仪曹讳节字文度辂字用升云永乐庚寅夏五月承直郎太医院判淮南蒋用文书于静学斋








　　钦定四库全书
　　述古斋集
　　江山县一首
　　九日宴景星山
　　薄宦三年近重阳半日闲得陪文翰友且上景星山时菊簮华髪天风醒醉顔不知従此防何地复跻攀
　　五开五首
　　思母
　　父母劬劳日门庭喜气新承家知有后学语望成人白髪亲垂老青云志未伸谪居荒徼外有泪但沾巾
　　忆兄
　　瞻彼连枝树荣枯各异方孤根春得雨直干晓经霜躬稼甘疲力思家欲防肠何时沾圣泽接淅去蛮乡
　　寄内
　　结髪为夫妇于今十五年深情亲骨肉多难旧因缘顾我怜儿幼娯亲仗汝贤归心驰日在无计感苍天
　　嘱子
　　【缺】子及婴儿嗟予事已非一身悲窜逐二幼幸生归始识儒冠误爰知稼穑依汝曹效勤谨母训莫相违
　　结交行寄晴緑姊丈
　　世人结交惟结时时将不利心先移但能平居宴亲友岂复患难怜相知我今谪居五千里君独念之情不已古人交谊久不闻若比今人能有几
　　北郭先生辂之先祖也尚于诗诗有集乃先君礼部主事公任江山簿时镌之集藏板于家嵗久间有失者今寻录旣完惟先人所作诗文昔以为述古斋集今也痛悼莫能全者葢其早由仕宦后因戍谪辂时甫垂髫暌隔已逺惟畧记忆顔范余皆未悉也及求其手泽仅得诗六首不幸先人没有年矣罔极之思终身何已哉今以是诗用刋于北郭诗末通为一集庶几相传于无穷也永乐丁亥仲冬朔男辂泣血顿首百拜谨书
　　附录
　　许辂用升【北郭先生之孙永乐中礼聘修江隂县志】
　　秋兴柬包公恺朱显章
　　江城霜冷草多腓茅屋荒凉亦可依松菊久招元亮隠莼鲈曽待季鹰归髩添白髪身将老心恋青云事已非自拟此生终落魄相逢尊酒莫相违
　　春日即事寄包继先隠翁
　　春来梅栁遍芳郊行乐堪怜少故交骐骥尚淹千里志鹪鹩空恋一枝巢酒杯得意看花饮茶白惊眠隔竹敲已分林泉甘淡泊山灵従此莫相嘲
　　许穆乐闲【预修永乐大典官之不拜】
　　送戴元礼院使致仕还浙东
　　冠葢都门集似云草香沙软送蒲轮两朝睠顾鸿恩重十载忠勤鹤髪新天阙暂辞红日晓仙花重醉碧桃春冬来早献南山夀圣主临轩待老臣
　　送石亷使还四川
　　驿路霜飞栁影疎官船挝鼓发京都两川父老迎旌节千里江山入画图花满锦城重驻马月明栢府更闻乌皇纲整肃奸邪逺剩有清氷照玉壶
　　许云汉文【乐闲先生之侄】
　　中秋不见月寄陆伯阳仲庸昆仲
　　广寒宫阙暮云稠虚负人间一度秋彦伯有情思泛渚庾公无兴不登楼轮埋老长生魄镜掩孀娥万古愁却忆去年今夕翫碧天光射水晶毬
　　右三先生诗见朱善继善庆鼓吹续编用升春日即事一首见鹤臯手录今并附此





　　述古斋集卷
