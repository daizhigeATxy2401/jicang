　　钦定四库全书　　　　　集部四
　　文溪集　　　　　　　　别集类三【宋】
　　提要
　　【臣】等谨案文溪集二十巻宋李昴英撰昴英字俊明畨禺人寳庆三年廷对第三淳祐初官至龙图阁待制吏部侍郎致仕卒諡忠简文溪其退居之地也张端义贵耳集载昴英初任临汀推官陈孝严激军变尽出家资抚定之曾冶鳯帅广激曾忠之变崔菊坡临城借用经畧使印抚谕李缒城入贼晓以祸福五羊城郭得全贼之肇庆就捕朝廷录功名之首除荣王府教授力辞不供职但云素无学问难以移气习士论韪之云云则昴英葢具干济之才而又能介然自守者其后劾史嵩之赵与□直声动天下有自来也是集为元至元间其门人李春叟所辑凡奏稿杂文一百二十二篇诗词一百二十五首明成化中重刻陈献章为之序其文质实简劲如其为人诗间有粗俗之语不离宋格而骨力犹健亦非靡靡之音葢言者心声其刚直之气有自然不掩者矣乾隆四十七年十月恭校上
　　总纂官【臣】纪昀【臣】陆锡熊【臣】孙士毅
　　总校官【臣】陆　费墀








　　文溪集原序
　　天地之精英人得之以为文可以黼黻朝廷芬芳宇宙存乎胸中必有浩然独立乎万物之表者此天地之正气也故论人之文当先观其人之所养先生昭代伟人年弱冠以雄文魁天下追风絶尘之资刷燕秣越其进也孰御而居官守当言责则宁为国死宁以言去身与家不遑恤何官爵崇卑足计哉则其所养可知矣居官多惠政及民未易缕数姑以立其大者观之初筮汀幕适有军变郡侯束手就执僚属防窜不暇公独奋身直前谕以祸福脱郡侯于虎口不崇朝而大难立觧后数歳家食循阳戍卒倡众直捣广城震撼一道清献崔公判乡郡选幕下士谕贼人人相顾股栗公以廷绅赞阃画毅然请行缒城诣贼垒言未竟聨事者已血刄颈儗刄向公恬不为动从容陈义以调伏其心贼为逡廵退却卒敛兵去城赖以完探虎穴料虎头设不幸则男儿死耳岂全躯保妻子之为者真丈夫哉既而入乌府立朝若少屈意穹班可以一武至公方碎首玉阶与天子争是非辩可否出袖中弹文对仗斥宰相借尚方剑斩佞臣茍利国家虽鼎镬不避一言枘凿拂衣径归视轩冕去来太虚一微尘耳孤忠突兀凛然与氷雪争严三学诸生送行诗有庾岭梅花清似玉一畨香要一畨寒之句闻者壮之刚方正大之气蟠郁胷次泄而为文光芒自不可掩大者中圭瓒小者锵佩环竒峭者如怪石之倚断崖清丽者如明星之炯秋汉进而立朝则论奏丹青言言药石皆足以裨主徳格君心而深衣独乐则嬉笑怒骂字字箴规皆足以植民彛垂世范盖忠义以为之骨学识以为之根故芬郁葩华烂熳宣吐不自知其为文也而文益工天收其声山頽笔絶遗编散落浩不可收仆从先生游旧矣赐墙及肩未覩阃域方将拟集大成以俟识者世运中更衣冠祸烈主家十二楼竟堕昆明刼火中斯文何辜例坐此厄噫尚忍言哉先生有子五人今中峯独存诸孙竞爽追抱往恨皇皇乎赤水元珠之求春叟耄矣于师门无能为役大惧放失永负夙心于是勉收烬余仅得奏藁杂文一百二十二篇诗词一百二十五首编次成集命之曰文溪存藁巻饬而归之羣玉府俾登诸梓以夀其传尝鼎一脔知味者有遗恨焉虽不幸而不得其全也犹幸斯文之未尽丧也杲日行天照映穹壤先生之节卓乎不可尚已先生之文泰华之毫芒耳所可传者仅止此其所不传者又孰得而窥其际哉掩涕濡毫抚巻长叹九原不可作吾谁与归先生名昴英字俊明宋朝赐之諡曰忠简文溪则其自号云峕至元三十一年甲午中元节门人李春叟百拜敬书
　　士之生世当以气节为主文章次之古今文人凡几穷者涵蓄山林逹者显著朝路然文之行世穷者恒多逹者气节难全而易亏少亏则以其文俱废矣文溪先生登丙戌科第三人声名已赫赫初宦于汀州戍卒閧欲害守公以身翼蔽之守获免及里居循戍卒叛回围广城公缒城出谕贼退城获全威武不能屈如此初登言路以直谏去再持从槖亦以直谏去富贵不能淫如此树立高则言辞伟故其文隆崛崔崒渊沦濆瀑千态万状皆气节之所充也晩歳闲适无日不登临无日不赋咏自骑鲸后六丁取将者不少大震初受公训常撰杖屦惜不掇拾以富箧笥五十年间往来懐抱一日其孙宪文以文携存稿见示感怆乆之既喜二文之如姚珽又恨大震不如李汉也公号文溪以郡北诸山泉滙于所居后元有此名盖地灵所钟也噫溪以文显不以愚辱山川亦有所遭云大徳戊戌夏门人陈大震书予尝语李徳孚曰士从事于学功深力到华落实存乃浩然自得则不知天地之为大死生之为变而况于富贵贫贱功利得丧屈伸予夺之间哉今观其先世文溪先生遗藁初渉其流弥汪洋若江河之奔驶而又好为生语险怪百出读者往往惊絶至或不能以句以为文溪直文耳徐考其实则见其重内轻外难进而易退蹈义如弗及畏利若懦夫卓乎有以自立不以物喜不以已悲盖亦庶几乎吾所谓浩然而自得者矣然后置书以叹曰嗟乎此文溪所以为文也亟读而亟思之执巻务尽乃至目倦神疲欠伸欲起辄回顾屑屑焉不忍舎也夫因言以求其心攷迹以观其用故人之深浅毕见愚不敢自谓有得于文溪之蕴顾平昔所以告徳孚者乃区区愿学而未能忽焉亲诸册之中麤若防防虽不尽觧其説要其归与此异者盖寡矣则以之而嗟叹慕悦尚奚疑哉传曰生乎百世之上百世之下闻者莫不兴起此之谓也徳孚念先绪之落落遗稿仅存复多讹缺乃深自愳恧悉访诸族之人得旧所刋本与所誊本叅校阙其所疑刻之家塾命嗣子昭董其事而俾予为序之于乎自予为儿时已闻文溪名而喜少长益向慕而独恨未识其心胷气象为何如比岁京师获交徳孚亦尝一阅其世谱今幸寄目于先生之文而知富贵果不足慕贫贱果不足羞功利得丧屈信予夺一切果皆不足为累天地之为大死生之为变自得者果不可得知而奋乎百世之上兴起百世之下孟轲氏果不予诬其所恃者盖有在也故士必志道然后足以语此徳孚好学老当益壮昭也尚亦有激于予之斯言也乎成化庚寅九月同郡陈献章公甫书











　　钦定四库全书
　　文溪集巻一　　　　　　宋　李英　撰记
　　肇庆府放生咸若亭记
　　人与物林林然宇宙间气之正偏性之灵防物不得同于人如其肖形然而同一生意天生圣人所以厚羣生使各安其受于天者然后无负于天之付托我者毎岁誔弥日郡国臣子既瓣香祝万夀于佛老氏之宫必笼禽而林之盘鱼而溪之端笏如植视其翚翚而高洋洋而深乃再拜而退筌者罗者争前期生致以供官之须是犹狱无罪之民徐脱释以恩之亦稍顿挫困悴矣终不若此不放彼不捕之适其性也三代而后以好生之德脉其国无如本朝禁翠饰罢蜂贡放洛鲤止庖羔见虫蚁而避却鹑兎之进列圣之心即天之心今天子聪明神武而不杀日月所照霜露所坠皆在圣德包涵中翔走蠢蝡之防孰有出此心天地之外盖无一物不得其所初不待一日之间纵舍百千万亿以示小惠然故典沿袭久谓不如是非所以归美报上也故莫之敢改世以是爲尊君一事则掲防之地崇大爲宜端之放生亭旧不専设始即送迎之驿又迁之僧廜防仅扁之寄州枵然大守臣类窘于支吾姑湫褊简陋之仍霅章侯莅鎭垢刷蠧剔俭其出勤其积再逾年而后有羡力事无如此重且急者亟濒江经营焉七星岩秀郁倔竒爲一郡最胜处若屏幛其后役起重阳而落之腊题曰咸若谓万物无不防被帝泽非止斯亭岁所放者也敞拓华壮簪绅雍容旅进退舆隶堵立其旁猝风雨有所庇潜龙藩体貌始称亭虽三间而闗系大法当得书虽然君子仁民而爱物爱出于仁而民又先乎物者也夫子恐廐焚伤人而马不问非恝然于物者齐宣不忍一牛而百姓不见保则所厚者薄矣人主履大寳位推行天地曰生之大德二千石分土而治所以流布此德也物吾与且恻然全护况民吾同胞乎毋寃系如笼闭毋横敛如竭泽毋暴政逞威怒空其室庐离散其妻子如覆巢毁卵饥溺犹已手拊息嘘使仰事俯育熙熙怡怡安乐之而不自知环千里皆放生亭讵止一林之栖尺水之泳而已哉必如是始无愧于受而爲牧之寄侯于仕学优念此已熟其勉润泽之侯名励爲端平朝士云淳祐九年二月既望
　　广帅方右史行乡饮酒记
　　田复井民必棼战复车卒必奔古之泥今之弊固也若夫乡饮酒昔人岁时讲之常尚贤而人趋善先齿而人兴逊俗以懿世道以升此礼更千万世当如一日人情往往乐简仍陋非有害而惮非小补而忽迂之曰理军市焉用彼苛之曰起伏烦碎将难行力回古风于二千余年之后岂易事耶方公大琮之鎭南服也一年政优二年化周将古饮其州命宾佐日在泮与领袖士讨论之林君公琰出一编曰此某人近岁行于泉者足证也余君震洪君天锡取其本参以仪礼颇不合共质之公公曰吾从周于是议始定宏纲细节必攷必据间一二从时宜而可以谊起人习之咸説未旬而熟谋宾介得顾君梅陈君应辰僎则常平使者王公铎愚何人斯而俾赘僎以德凉齿劣辞不获廼二月十有二日质明凡在位者颙其幅巾粲其深衣大带垂垂方屦几几以次即其席如植羣喙一默惟献者酢者酬者执其事者交际应接翼如襜如莫不舂颂中度罍洗也尊勺也爵觯也豆爼也様上世而新就歌瑟堂亷笙钟磬在下间合铿鍧夫人目盛容耳正音油然心之良驩然情之眞自以爲身苍姬之元而无昌黎不及揖逊其间之恨盛矣哉主人拜凡七十有竒爵于上篚焉取于东荣焉洗于尊前焉实于席前焉授与其他进退升降无算手献宾主人之党二百三十人辩又疑立观二百三十人旅酬辩既彻爼始膝席座以燕漏过三十刻强有力者犹不胜公静专肃庄以至送于庠门曾不少礼仪三百威仪三千所以行之者一积诚定力也礼成诸友合词以请曰吾乡乡饮酒百年几见乾道间龚庄敏尝行之惜纪载脱遗虽宿辈不可得而闻公一循去圣之仪制非碣其大略来者将安稽子与行礼焉此笔宜属之子因吿之曰夫礼者天理之节文学者所以立也平居视听言动一之或非是先失其恭敬之本而物欲得以乘之矣一旦动容周旋于广众中必周章失措防之不可揜于此可以观其人焉原其初心以众人自恕谓若昔圣人非可学而至故自弃至此亦可哀已今师帅搜讲旷典服古器古乐古岂徒崇美名侈美观要使乡人士君子秉古心行古道不睹不闻之境俨若对大宾时已克而礼复自然于其家雍于其里恭于其国也忠无一毫愧于古将见暴慢消鬬争息陶一方之民皆古观乡之效易易盖不诬唐人饮礼稍仿古耳赞皇公在常登歌降饮人犹知劝裴文献在宣歌白华等章且有泣者二子亦直声而公所学过之是举也礼乐犹备人心感发又当何如众曰唯至于度数文爲之详则有编次在此不书淳祐四年三月朔
　　东莞县学经史阁记
　　莞号广闻邑罗浮址之厚海负之钜产秀民爲多设学宜称是淳熙此焉始基开禧丙寅迁大成殿于西嘉定辛巳因移黉舍其前靣势眂厥初差易位而当胜处至绍定已丑而后对辟斋庐重作南门才具体而微亦艰矣世俗吏类急期防迂化本鞠蔬积弗治老屋将压新筑亦敝何易也温陵许公以海内大儒来爲宰士相庆曰吾邑其幸乎吾道其防乎嘉熙之元元日公始庙谒喟庠序圮陋谓第一义不可臯出来槖十万授监河张君朴庀缮其事繇殿而庑而祭器库而门而庖而湢鼎鼎伟观乃躬程试収其隽尤育之淑之员倍给腆衿佩自逺方至于于弦歌洋洋前此未有也邑有没入之田一顷八十三亩有竒金银爲钱五十万有竒法当上之宪台公请并归于学绣衣吴公旂素敬公慨然弗靳继粟益裕以其钱即直庐而阁其上轮奂雄峙博収图籍之万籖森架士得读所未见餫使陈公畴亦捐三十万相厥役又不足则鸠节用之赢资其成成而虞其壊储十万爲后日补饬费虑周矣学垂百年草剏未完公一手营之学田阅几令漠不问公独能增益之然皆其余事公之学得伊洛紫阳之心传所至山斗后进异时横经番山规矩严条教悉日夜至斋房与诸生讲论有一艺能极口称奬不中不才者亦循循善诱卒使爲成人一时席间士皆卓然有立广人德之深共建生祠于泮宫之东至今朔望罗拜其下如初菊坡清献公自蜀归闻而嘉叹方言状于朝时未识公也公兹来莞人孚其德望民曰吾父也士曰吾师也公亦爱其民而子之乐与其士而弟子之县务虽甚烦剧必时诣学与生徒接始月书季攷砺术业始立小学迪童防无小无大日讲论语中庸而诲以防防凡经子厚指教爲文皆有法士习新羙文风丕畅邑人士仿郡庠生祠之先是累大比不荐一人复有齿贤书者延钱君益长于学遂登儒科亦教化绪效也盖公以道爲己任尹一邑则欲行于一邑如明道先生扶沟兴学故事他日大其用以斯道觉斯民使天下皆在道化中即百里规模之充也某弱冠游芹泮公期待之独厚且尝至是邑撰杖屦行黉舍敬识其实公名巨川字东甫尝中异科云淳祐四年二月朔门人朝请郎直秘阁李昴英记
　　增城新创贡士库记
　　曲江以文献重增城以清献重清献起陋巷取巍科至于今六十年矣其间踵名第不乏人文风郁乎日以盛白屋之贫则今犹昔也县去行都里以千计者四负笈一诣费比中州数倍州劝驾餽钱缗百此天下都国所无窭儒道敝犹有失其常产者南冠仕进不如北方之多非艺之不敌特病于地逺而发身之难耳淳祐元年圣天子颁兴贤诏凤防经义词赋皆预选久欝忽伸明府何君喜邑人之所喜礼遇视故例有加以风动百里一日升堂语诸生曰愚不敏学制相乡与衿佩日周旋士习淳古薰然有清献遗风可敬也汉制习先圣之术与计偕县实给食将久逺利之亟三百千之损而更掌以学职听民持所有抵而出之复入则収其赢什二积三岁爲羡钱若干新贡士人五十千合所得于州者可不损家藏铢粒但囊书襆被足以优游往返先荐送今还试者抑于贡额之狭而激昂璧水试者皆厚给有差策名飞捷至又助之犒区条画目纎悉曲尽士驩然相吿曰业患不精何患褁粮之不充自此西笑惟一意温故知新无复向来皇皇焉办装之窘将又有清名高节如前修者出惠岂细哉凡力振人之匮缺必艰难险阻备尝之人也君虽身诗书之泽未尝口虀盐之味而拳拳爲寒酸地若深计其子孙于无穷是眞知斯文之爲重发于良心善性油然不可御天资过人逺甚傥益之问学充拓其功用将大可观琴堂主人奋繇布衣屝屦相望贡士库乃自君创始他治状未暇论只此一事已无沗特笔矣余又怪近世士大夫欲盖其厉民之迹必厚于内交士谓游谈聚议足以好丑我浓墨大字足以轻重我也则礼貌焉赠遗焉惟恐少失懽盖蠢且弱之莫予毒也则渔猎椎剥茍可以自丰殖无所不至不知一得罪于百姓已得罪于名教虽日畀之千金安能遏乡校议政者之喙彼是非之心转移于小濡沫是贱丈夫箪食豆羹见于色者乌得爲士乎增城斗絶一隅学者尽在庠序乡居惟石滩爲士区至于深山穷谷家牛犊人耒耜寥寥弦诵声利于士信美矣必充周于民而后其泽溥君盍推所以膏润后进者施之田里毋苛取毋曲决孰爲之利必兴孰爲之害必除则四民均受抚字赐虽古鲁卓何以加君名籍月湖尚书其祖也月湖在石城送人赴省有道在功名小之句此意又超然利禄之表试与友朋味之五年上巳日郡人李昴英记
　　广州新创备安库记
　　汉以来使粤岭自陆大夫始携二千金去而人不非入南者遂以黩货爲当然刺史一经城门例四千万传闻可愕千余年问亷牧率载史牒寥寥晨星中人以上自拔于汚俗者岂特近世少哉吾州全盛巨舶衔尾笼江望之如蜃楼屭赑殊蛮穷岛之珍浪运风督凑于步豪贾四方至各以其土所宜贸民以饶侈使家赋额足以周兵额而羡故用溢而储实迩来唐儿罕到狮国编戸以财雄惟桀贼频啸重屯屡赘多乎战劳乎戍人人得絫资级给倍无艺竭其有共亿而州骤贫余三十年所目击公私气象繇丰美入狭啬岁甚一岁也江湖猺峒错落巢险苞蘖出草无时褁盐啸羣千百所过寻衅起剽艚寇驶风涛出没飘忽难孰何水火旱螟不可谓无备宜豫万一大调度诸台力屈富囷无可指殆哉柱史方公十乘来自莆刘公克庄谓公曰日将漕于南帅唐公璘毎言郡计岁缺六万尝摄事稽其籍大约欠四万然办未易也公曰州不难则夫人可自见焉用我辈爲既至教化焉古其治狱讼焉时其眡余力焉治其赋而垢翫淄蠧迎刃去未尝严趣苛敛民信之租不逋商乐之税不慢财用之充政事之治自衣食其军外凡不急无益费一切省鸠所余就百役而又有余比及四年得钱以缗计者三十万别藏之爲甲乙丙库库十万曰猝一方警遽甚无他镪可支取诸此名曰备安所以备非常安逺甿也听民以物抵质而防取其息官民相资生生无穷异时号健敏手科润屋卖吏家无虚月犹不足公秪据赋常锱铢与公之天家以公宜南人难其代许借留又将再考而后得遂所储安有他谬巧哉士大夫职思其忧已可书公切切焉去职之后之思岂誉之沽所至力行好事盖初心然乙巳夏五晦狂怒突遏夜潮不得退复驾昼潮沓之西北江滛潦适暴至濒海室庐倐在四五尺湍浸中凡八千余家灾也公充犹已溺之之心巡拊赒赈爲钱缗若干腊初大雪三日积盈尺银城瑶林羣犬狺狺炎方昔所未见瑞也公充犹已寒之之心城表窭民与诸营健儿给有差爲钱缗若干皆库所获利毫芒之积效亦速矣虑患之深智也流惠之长仁也所学稍出肤寸已如此清献崔公晚岁郤奉祠之廪帅乡部亦不受俸镪逾二万米斛二千有竒留州家无何问之仓库氏则乌有矣人一身所须几何贪夫满意囊匮将遗云仍曾不足以供騃子孙一笑用清白留芳厥后必昌穹秩备禄其来莫御积之于官者其家之无尽藏也贤者规来者随繇三十万推广之而百万千万可坐而至也纵无所增益能爱护俾勿壊尚不失爲中人若夫括羡赢辇献之巧名色羽化之惟已贵富是规使邦人缓急失所凭而受其害则中人以下亦不肯爲也直小人不畏天命者耳独爲君子实公所耻淳祐六年正月




　　文溪集巻一
　　钦定四库全书
　　文溪集卷二　　　　　　宋　李昴英　撰记
　　元老壮猷之堂记
　　唐合四管疆西道而大府部自爲东一当四广莫可知水数千里旁午必趋漓东下清海一大都防葢天造地设也鎭治雄压粤连偪后城两浦臂挟之尤胜者石栁子厚飨军堂记谓治城西北陬泉池如在林壑弥望极顾莫究其往黄髪相传即此地握穗骑羊之仙幻五石其前老夫臣故台之山闯睥睨送青入巨石竛竮倚池立如呀如伛如蹲如舞疑海神挥巨灵擘昆仑鞭驱之来狗脚朕强以月峡珠池号石君终傲兀不肯得本朝名人题刻其间益重嘉定壬申有堂于池之北扁壮猷者架以脆耎成之遳劣怒风雨残剥之久而莫之葺帅方公大琮治一路视其家据案勤文书至于日中昃无倦胸次有方壶处浩穰纷纶中益竞爽从颂意行伟境之倔竒而陋堂之非敌也命毁撒徙去除榛秽展其狭走畚锸起其卑规模巧出心匠匠伯巧图位置不敢秋毫之差千夫砉其斤风争奋鋭骋拔栋隆崈其鳌立梁蟉其虹跨椽嶟嶟瓦濈濈欲飞动入霄汉绮防闿敞文甃缜致蹑数级而前楹又进数级始堂亷藩以濬房殿以邃阁望之岳岳也即之闳闳也游焉近而息焉閟也尺其从百有十而衡八十有四堂之北苍莨玉立千个风月无尽藏旁筑梯城路二幪复屋而上有亭东曰连天观阁凭虚引览则逺峰竦烟霏翠防蒙湿晴空野濶溪长琉璃田渺千顷西曰先月楼台于圆牖中见层楼拥乔木宛其桂影婆娑与广寒宫隐映堂之南运石洲大湖甲品列于前七竒防端凝可敬可友修廊翼如演迤纡纾以夷繇散屦东凡二十有七间西羡一焉运甓斋飨军堂对敞其上存古也界池矼方桥聫络之穹栏横槛若长龙饮泱漭爪鳞撑拒轮奂四面相缪碧渥彤融交煜可鉴偶彩榭爲舫舲舣歩上下水木芙蓉浮游出桥之南登对越亭则桥以北渠渠躭躭之屋尽成罨畵堂东北隅又廊绕燕寝之背过东园梅桂兰菊所至而有随物态着小斋短轩曲折丈室行窝雅有壶翁橘叟趣妙巧无以逾之若夫旷垠衍沃登闳曷奕则西园专羙仿佛乎秘林木天但未知海上三山玲珑五云之宇何如尔有大宾客则张具横陈歌乐递作堵妓围棚优狡缥缈乎幔亭之集也军有劳则竿鱼旃熊旂威防垂云戚柲櫜防森肃乎后先元帅戎服中坐诸将俯伏拜庭下局蹐就位鼓磅硠然士伍鞮鞪铠扞俛听号令无哗徐觧緑沉黄间席地于庑行以列甚整渑酒坻肉滂浪脂腴莫不浃匝属厌轰腾乎魏博之欢雷也花时无禁邦人羣敖争先防桐之耋骑竹之稚韶妆缦裳之丽遍绣台馆秋千蹴鞠姱嬉老榕髙栁邉杂遝乎滁亭之游人也公于财用爱惜锱粒出不妄凡可以新羙炎邦被无穷者则倾倒弗靳是役也最钜且完固可坚乆非茍焉欲速成比厥费无算皆撙缩之赢乎出民未尝劳其劳故乐其乐停杯説军府者咸曰丕哉铄乎州自汉初以来未有此也于以抗毋伏天吴瘴雾蜃气一洗空之岂徒靡曼赫戱骇南人哉按州志蒋公之奇尝隅城筑石屏台湮没无复遗迹龚公茂良辟广平堂来者润色之常如新二公皆十连两地后之有人心者好恶则甚公公天粹其姿浑涵敛圭角立朝特劲敢言清名厚德重一世天子久倚公哯呕葭萌调虞猺蛮治声休其称最行且入爲明堂一柱是堂也将与潞国之德威韩魏公之画锦俱不朽额曰元老壮猷之堂沿旧名而广益之也客曰公其以方叔自况乎公曰不然夫一之谓元先觉之谓老正大之谓壮而猷道也能正而一是闻道先乎人可以爲师帅矣留南垂五年幸士民熟信而相亲验之政揆之心粗无愧是道也尝闻之诸老不敢不勉且有望于后之主此堂者进此道以福此民也老以齿言肤矣客曰唯淳祐六年正月
　　德庆府营造记
　　髙皇帝受命中兴亿万载鸿业基于康州得爲府宜与国初之应天并官府非壮丽无以重龙藩鎭侏儒菌蠢然已非称欹弗支鏬弗补岂惟风雨之忧抑国之羞邑赋例郡家自督庸资吏贪肥已安得余力及土木虽德庆逾百年仍昔之康耳鄞冯侯光裒左鱼来驾左朱喜其俗醇眞用古循吏法摩以简静民各安其天而心化徐索财计源柢廋斯抉渗斯窒泛斯裁赢斯絫鋭欲起百废而力副其志廼抚廼址廼才廼工故陋撒去尽而新是图仪门辟棨防严丽谯巍鼓角壮外爲雄楼县永庆军扁而双门其下宣诏颁春之亭翼然东西向犴院与敖仓皆二鼎鼎峻整藩屏之体貎隆矣阁焉宸章焕殿焉素王俨庑焉从祀序讲堂宏宏櫺星崈崈射有圃童有校又相攸香山下流泉防防注其前収揽竒胜着贡院数十间由是青衿思乐乎芹泮白袍踊跃乎棘闱士气张百倍矣除地圹百畆如坻阅武榭弹压之鼓行旗舞行阵以疾徐进退军威畅千里矣庙城隍而饰其像邃严殊诡灵赫冯依以福其土人所以敬神也近郊侈驿邸来迎往饯高车大驷息焉所以礼賔也城之外西北隅限以闗庄逵画如枰各华表其冲憧憧者知所趋所以使民不迷也亭西山之麓碧溪带环事隙一登眺领僚佐舂颂觞咏其间所以与邦人共乐也几人传舍眡茍秩终去官帑未尝羡役百兴费万计兹不见其窘庸者受欺贪者自欺不能者与不爲者之失均清白守秋毫必公家用而财足以自办顾何事不可爲侯睟然德人望之已可敬防通而宻察事大小悉中节葢天姿近道者衔右大夫萧然如韦布生胸中古今流笔下璀璨可观则其绪余耳若士若民若走卒交颂不容口贤哉教授郑君梦翀书来俾识营缮次第昴英曰东南旺气聚兴王地云龙五色常郁葱亘天臣子任藩翰寄铺张发挥当极其崇大今轮奂突其干霄雘碧煜其耀日山川改观可以占国祚灵长尊国大节也宜特书淳祐二年夏五月朔朝奉大夫直秘阁主管建康府崇禧宫李昴英记
　　罗浮飞云顶开路记
　　岭以南之山长罗浮一岛浮海来防于罗传疑昉汉地志窍通句曲茅山闻之老隐岂尽诬负抱大标韵高若张崔人品以越产重天下伟矣始隐桃稚子又丹稚川巢其间日以伙蜕觧枯寂之流不书所至有佳泉怪石竒植瑞羽忽如雪片棼员散飞林谷蝶也忽如天孙断织大练下垂瀑也忽如垂云揜日隂亘数十里乔木也山行者沿人迹所易及已应接弗暇飞云顶兀四千丈十步九折其下陵深壑暗无底足蠒心悸輙尼兴中画故至者鲜天子赐赵侯履于惠得防名山衔命醮祭已亟领客排丛薄陟崒巉或屏轩朱榰曲末仰扳千岁藤延縁毅往俄身在山巅飃飃然坐鹏背御长风宇宙茫茫八极一眡某州某山髣髴可指防云气猝起衣袖莫认对面侯竦然曰眞灵境也触石肤寸不崇朝而雨徧嘻其是欤路之不治来无以栖爲地主羞之黙识所经行地势折旋归而指画授其属相险易取便防补防阙隘夷峭曲直设横木栉比级而上迎辖脂纳屐齿乗月冲雨俱可诣每歴一峯望之壁立层蹑徐以进不觉其爲峻遂成通涂亭于冲要五少憇亦占胜概平麓曰屐云峒戸曰僊春邝僊石之前千玉树横斜明葩异馥仙种非人世有曰梅花村路中分处度短磵小石室砑其傍蔚苍周遭曰横翠过朝眞石石矶砥焉横出俯见大小石楼椀盂覆万阜曰拂松最上峯筑庵五间宿好事者俟鸡一呜观烛海曰见日费于俸材于山工于庸作此山千年未有事刻期而成胜士朋来于于纶巾羽服跰跹若遨仙山中人谓创见戴白席地饮瓦盆村髫拍手歌熙然无懐大庭氏俗太守与众乐也此路既开辟人人有飞云分无复蓬莱弱水叹彼县壶叟仅引长房入壶中狭矣且计及久逺别庵于见日左延山老王宁素以居买田岁得五十缗入食其徒使好看客时时省道路壊必葺非若驾箸之梯掷巾之桥神幻顷刻而已今世版图中名山之大者几适境内有之而曰无与治殿最姑舍是可乎侯了公家事则整寓趣佳山水则暇改观丰湖祠先贤十二晞高趋正眞有古心三践朱明洞抉幽捜隐収之吟篇略尽风骨不凡超然立尘表宜胸中丘壑如此昌黎好竒登华山絶峯不能返县令百计取之乃得下使先有令如侯凿通线路岂误翁至此哉余半生梦罗浮是岁再游逍遥乎登临谁之赐欤侯名汝【阙】雪庐其自号云淳祐五年十月南海李昴英记并书
　　义鹿记
　　端平之元夏五朔府帅曾公纵鹿二于白云山昨岁六月十日菊坡先生夀公物也始豢之郡圃攸伏既入层林荟翳间噳噳得所犹屡顾不忍去逾月邦人争炉瓣芗祝初度颂声讙雷龢气熏春方称觥公堂鹿雄雌追随繇城北隅复遄绕旂幢呦鸣伎跃如舞已去四十日诘屈二十里是胡为来若五仙羊导之万众诧诩属某笔一叚奇事夫物各性其天惟至诚能尽物之性乐忭百兽信孚豚鱼不期然而然公莅广其政仁眡民物不二推俸倾槖廪饥赈穷充是心将使飞潜动植咸若鹿尝侣西归龟鹤来处已不凡矧圃贤牧德防中宜若是谊古循吏白鹿随车岂诞且诬物恋恋不忘人心爱懐又可知矣然公非姑息爲仁狌鼯啸林鲸鲵舞海稍出竒略一网成禽鉏奸束猾弗宥毫缕固异夫内欺校人惠而不知爲政者云公名治凤字君辉清源人番禺李昴英记
　　诗隐楼记
　　何谓隐自适其安而已庐人境而襟物表奚必蹈高遯逺哉吾友昭武黄君希声工晚唐诗游五羊获登菊坡先生门因筑舍其旁前爲重楼俯坡山控越冈萃堵坡童童如防笔书空树林逺近罨畵成图碧瓦差池玻璃千顷地据三城正中四靣平逺故宜楼掲李杜写眞贮唐人诗巻至人寄目天末拥鼻风前一景物之歆一兴趣之味尽入句眼方其防心得意且不知身之楼居而何有耳之市声耶字楼以诗隐其志也或谓昔人之市其隐者君平以卜伯休以药诗则未闻葢红尘浩荡中未免催租人至非灞桥雪中驴上何处有诗余则曰心有动静地无喧寂阮籍竹林之游王戎后至籍曰俗子来殊败人意戎谓如卿之意政易败耳此山林而动者贾浪仙链敲推二字触京尹前导而不知此城府而静者诗隐主人其浪仙后身乎矧才高志大不止嚬呻痛痒属者顽童呌突菊坡起帅乡部绣使彭公督师衔宻画往来其间迄清乱略闲则诗人用则国士潜虽伏矣亦孔之昭希声自此不得隐矣希声名镛其诗有樵溪初藁云端平丙申元日
　　夀安院记
　　天地之大德生而已所以无终穷生意不息而已凡物囿形其数之自然惨舒其气之使然彭殇椿菌固不容强齐亦各正性命焉大君位乎中妙赞化育分羣有司代天工要使生意流布充满覆载间无一物不得其所国朝置福田院恤穷疾与天地同一好生常平仓专使领爲凶荒疾疫设将以救民病而或者反以政事病民今天子轸逺方元元选物望民庸兼者畀右司刘公仓氏节公一意推广皇泽进耆老诹之曰赋过重痏吾民欤役不均瘠吾民欤官吏饕朘吾民欤追呼数恼吾民欤豪断椎剥吾民郁不吐欤闻一事繋戚休亟罢行不终日南人如觧沉疴积痼豁然苏快无复愁嗟公犹以爲未也广山寛海钜岚雾泄故无瘴土饶醲鲜细人恣属厌亦易疾鳏寡孤独之穷川浮陆负之贾驰书传檄之价才病于主家旅馆则畏其累已廹遣之往往转徙闾巷虽受病本轻而不粒不剂且风且露困顿久必僵厢逻又视爲竒货重诛求于死所爲邦人害最大公恻然效东坡在杭蓄钱粮作病坊故事乃相爽垲址于威逺门之内穹堂闳闳严祷祠香火干僧其左医局其右修廊渠渠对辟十室可容十人男东女西界限有别病无依者以吿随得入诊必工药必良食必精烹煎责两童缁必恪日欲闻所苦重轻课医之效募夫妇愿俱庸者共凡役庖斯整湢斯洁百尔器用色色具奄奄无聊頼之人忽处广厦适眠飱所需如意顿使神醒气伸居养所移半药力既康强则资之归脱不可疗则敛瘗如法租収之田赢取之库所入足以当所出画爲成规可行之悠久外峙崇门曰夀安顔其院因人情所欲也扶曳来居无虚日全活甚众人病之者既能厝之安天病之者亦欲拯之生公之心无愧于两间无负于吾君矣夫人爲三才之一仁人心也与天地心本不二如果核中有仁生意在焉恻隐其端不特发见于孺子将入井时虽草木禽兽之防萎瘁不得宁其生亦悯焉动念病栢病橘病马病鸱杜诗韩笔且不遗而况于民吾同胞乎茍其位其力可以利众庶而呻吟呌呼在吾境若不闻良心安在哉公可以爲仁人矣葢元祐相国忠肃公其六世祖也家学源流有所自来公名震孙字长翁渤海人















　　文溪集巻二
　　钦定四库全书
　　文溪集巻三　　　　　　宋　李昴英　撰序
　　重修南海志序
　　志州之土地风气莫先于表其产之良以矜式生乎后之士此一书大纲领也唐贤相起炎方者三曰韶之张曰日南之姜最后得刘瞻于湟是时闽聚犹未有此然皆竒拔于支郡筦府以广名甚大山伟海钜秀灵鸠凝又迟三四百载菊坡翁始名在白麻卧龙蒲涧之阿勤天使走半万里莫能致古未有命之相不屑者髙风全节可兴百世是邦宜有纪载以俟太史氏而久焉犹缺帅方公大琮檄张君雷震曰邱聚不修且四十年矣郡文学尔职盍讨论润色之乃视故府延问老成人分授以凡例使各以其见闻述然后合而叅订是正焉壅防漏袽诞去实存又布之众使疵瑕咸以爲精当乃已南国一大典获寓目其成何幸余何敢渉笔其间乎惟广素号富饶年来浸不逮昔而文风彪然日以张虽蕉阜桄林之墟蛎田蠏窟之屿皆渠渠斋庐币良师以玉其子弟歌琤相闻挟艺待试上都者数甚啬每连聨登名与中州等惜人士重于簦笈逺游所以发其身秖乡举一途故仕进者鲜虽然中天地而立爲世所珍必有卓然殊于流俗者穷逹不论也匹夫匹妇以一行称于乡皆可书或高显通贵而泯沦无闻幢节来南前后凡几清名媺政照图牒有几人使仕此而州志之观其孰无强爲善之心哉亦扶持世教一助也若曰山川之扁兵赋之额鸟兽草木之名而已耳焉用志淳祐七年四月朔职方氏李昴英序
　　方帅山判序
　　吾儒本领在所学而发用在所笔心正则笔正矣平居辩经疑破众史百氏误以祛天下后世惑此笔也其至外服则锄恶束奸防窭伸枉片言分两造之曲直此笔也时有用舍用有内外而所学所志无不行方公藩峤南晨出防事吏拥连牍牛腰然森立庭下次第而进不竟不已晏且暮不知也落笔絫千言原情据法必曲必尽虽刑之夺之无怨第一义则厚人伦羙风俗故道化孚畅所部大治一判出佐属争手抄久焉所编钜廼彚分而梓于寄来者稽焉知学校兵防财计之本末与炎人之情僞习尚能推行其説流惠益逺矣公治广之懿固不专在此而五年目力心思大槩聚于此泯没可乎判可称者唐香山我朝武溪然拘牵俪对或未能尽写其意公之判斡旋顿挫只字不茍眞可爲吏师世方纎巧诗词新集防出在在有眞可酱瓿此刻皆及物实功不腐宜哉
　　西畴常言序
　　孝以显亲爲大先训之善而世无传爲子安乎立言如河汾犹不免六籍奴婢之讥有福畤分宗辩类至今脍炙人口盱江何公坦宪岭东折奸洗贪风力凛凛难犯余以廛民见则温其和气有古君子典刑既一纪过淩江涂之人多谈郡纠贤葢其子铸也捧公所着常言来试阅无艰深可怪语诚如所编其书者叅以圣贤儒先论议则愈读愈有味学焉治焉此其纪纲于世教非全无禆不但可私藏家淑后而已纠曹睹手泽怆然谨布于刻昌其传繇是心而充其公其防其勤必能率父道矣或谓韩笔独歩有唐虽根银之痴而书不坐是废也噫千载所共师尊如昌黎代能几士稍出其类平生学力岂尽无所得他人且叹鸡肋矧必箕必裘而忍髙阁束之耶有是言西畴未必闻有是子西畴将不朽纠曹可谓能显其亲矣孝哉孝哉
　　游忠公鉴虚集序【代】
　　君子立言不独以书传也茍于世教无闗于人国无禆不过组篇镂句落儒生口耳虽或可托姓名以不朽而萎然无复生意矣子云邃于元不如更生攻外戚一防子厚雄于文不敌昌黎论佛骨一表葢其言用舍系当时安危千载下犹使忠臣谊士闻风而兴起尚论古人大节爲先不专在言语文字间也果斋游公年少长负竒节在东西州爲名进士官幕府时腾书制总条列戎情民病自立已崖然孤高绍熈癸丑以小朝士言五事首曰隆孝德反覆推明天理冀感悟上心且谓退宰相不以礼给諌论驳不行姜特立不当召入陈源不可亲信明年夏五吁天乞车驾省重华辞皆激切乞先以身膏鈇钺逾月国有大故上下汹动公折简忠定赵公趣断大计宁皇以太后防履寳位人心始安多公力也然胄浸用事公屡讽忠定早爲计不能从朱文公去国复抗防乞留积爲权奸所忌忠定被逐公即丐郡归言者指爲党魁至诬以从防异图将防竒祸幸秖罢免久之以荐得利路节逆曦包祸惮未敢发宻谋代之公闻乱发植眦裂遣子若友约制阃诸人起义藐无有应者兵势披猖人爲惴惴又不肯避吁其濒于死者几矣方忠定秉国最为雅故仅班六院且阅月十有九日不迁嘉定更化异时号僞党者皆超擢不次公力请挂冠而得祠诸贤言状才进一秩夷攷其平生出处未尝希进至于遇大事敢言临大变不怵死生祸福不入胸次葢爱君爱国发于至诚无一毫邀誉之心谅乎其爲忠也余昔参滇蜀见公之子景仁期以逺器荐之力归老海濵景仁时时相问如一日比走书来示以公遗文俾序其元余耄矣思涸笔枯恐不足以发潜幽张芳润窃谓文以气爲主犹林茂而影稠钟巨而声逈非可强而致公从诸老防学粹飬洪充之浩然可塞天地笔下流出自无软腐语诗律尤老劲深诣理妙如世荒耽齐竿士弱同楚囚羣枉傥未杜谁正君心非靡靡工雕镂何益眞儒事顽里订身三昧得防中飬正一心虚等语亦非颦呻敲推軰所能到也景仁绍定间以直言不合去再入论思愈峭拔不诡随忠公教忠之训不孤矣王晋公谓吾不作儿子必作纳君于善者有后岂诬也哉公字子正鉴虚其自号也
　　代李守作栁塘诗序
　　士处沉郁顿挫之极不能无酸楚愤激之辞三闾大夫醉浊一世长沙太傅溷视余子岂惟贻媢流污着此胸次适自累耳逹人大观等是非于梦蝶悟祸福于塞马行废委之命公论付天下后世未始怨天尤人幽圄重爻围厄弦歌浩如也故履患难而安栁塘陵君守兴宁如子思骂贼如顔杲卿羁穷重困吐不平之气于诗累累成集覔余着语余谓防围中复弃官流落蜀湘间系台狱贬黄斥惠徙海外气味略同然感时写物之章则皆浑涵隐婉襟期轩闳可以游造化狎宇宙毁誉荣辱不容滓高矣哉余敢以二贤之所飬广栁塘之见
　　代李守作汀郡诸寨图序
　　闽宼根汀蔓邵祸于甿最烈至烦朝廷颛大阃调大兵余扈戎环其境则山狞劒铓战人睫湍怒防声豗人耳虽激衅繇吏不良亦风土致然安平时犹有桀孽薮其间两郡比壤旧各列岩卒籍虚援遥猝遇刼莫能御招捕陈公以邃猷竒略铲凶涤秽一道晏澄必欲长杜乱萌廼探狡窟俯枭巢分筑营堡而军其壮悍者度地迩逺量屯多寡使气势连属相应如常山蛇楼鼓递鸣铠仗齐出防軰将无所容迹虑亦永矣是役也清漳判佐陈君乘之庀其事触热履险不畏劳募士必好身手剏栅皆竒靣势月阅三以竣事吿余得其图观之喟然曰贤者立大规模可利百世亦须强敏人任责乃克办韩魏公招闗陜兵有属官薛向乘传料理今元戎傅君此行葢不下薛也吾郡防成实多喜而笔诸帙首
　　送潼川宪胡元琰序
　　君所命臣所敬致其身而已矣士见理明而后临事果惟知主恩重而身轻国事重而家轻名节重而祸福利害轻故犯可畏办至难而安蜀之将壊也名家豪族槖百珍航千指下瞿唐惟恐臯不幸而蜀果残亲戚坟墓便如隔世始而悲渐而怠久而忘结屋访田姑东南乎寓亦其势然朝廷勤西顾徃徃择才于其土使就经理自是无只轮敢向难于上青天果然耶胡君景玉蜀于产栁于牧已脱产地久乐郊夫谁不懐其安乃逢人感慨有申包胥必复楚意天子壮之命绣衣仗斧使于潼即奋然杖而西岂计穴中虎子防侬桀横时余襄公帅桂奏曰贼在东而徙臣西诏经制广西东盗贼即疾趋南海葢勇于赴乡国之急者君是役略同而所遭艰余尝一接论议爲人胆略必能负担问之蜀士谓厥居孔道大敌几过门皆相戒莫敢犯数千里瓦砾突然鲁灵光德于人又可知西人望之如父母君视之犹子弟忠声义槩豪杰作兴必争出死力救井里折哨骑全蚕丛将有吉语闻孔明盛心处在开诚布公临分特爲同志赠
　　送赵新班崇垓序
　　我朝恩公族厚度越古先计偕寛其额科级升其名阙簿先其注至于荐状登格而后易京秩则侪之庶姓何哉葢繇此等而上之外则郡守部刺史焉内则爲郎爲卿爲公无所不可者任益以重系生民休戚益以大故必严其所从入之途使自砥砺职业以求知于其长而恩不得施焉祖宗之意何其深长也宗室子落南海仅数十其英英者崇垓以唐身言书判选观其人皆卓然优然第进士二十年始通金闺籍积其所至治最以得之非若世之假权力胁人以荐已者将西候班见余知其可与爲善也勉之曰富贵如浮云俄顷变灭名节则日月也可千万古光明汉宗盟有爲宰相者人虽齿牙之不得更生列九卿而谏防鲠鲠至今不朽吾子自此升矣请择于斯二者
　　送陈公储序【名容所斋】
　　孟子谓士之豪者异于凡民何谓豪浩然之气之充也馁其中而放于礼法之外若晋之人是反中庸无忌惮也焉能豪陈君公储才气豪一世百家九流之説无不通古今天下事事物物必防极所以然长章巨篇杰壮竒诡酒酣气张急取墨汁作千万丈龙于尺素间云蒸雨飞天垂海立腾骧夭矫幽怪潜见疑前身豢龙氏役风驭霆尽防角鳞之族故能逼眞如此所至相追随多可人而学之所到心之所存人未必尽知之葢抱负伟而志未信政屈贾沉郁无聊时方汗漫尘表有轩轩自得意胸中定力兹可騐矣诗焉畵焉托焉耳一日我知得与朝廷大论议防上累百不止即走笔作歌行手也其豪爲刚拥百万重兵止旗鼔分合之鏖隂山之北缨单于颈凯还玉门闗即觧衣盘薄写龙时意思也其豪爲勇豪之禆人国不细狂者进取圣人所予或以是欤余于斯人敬之深其将如京师而来别也语之曰君当蘧伯玉知非之年而克己功夫过之爱助何言惟勤饭以厚气之豪踈饮以夀气之豪
　　送周士元序
　　贫无以飬由也伤之菽水尽欢子谓之孝士之身于贫甑釜尘箪瓢空安处而无求焉固也若夫半菽不充亲无欢顔未免皇皇奔走以追斗升岂获已哉余馆清漳逆旅邂逅宁德周士元问其来愀然曰双亲耄矣缾无储粟不遥千里将控诸谊人而未遭也乐岁闻之人仰事不足之叹不觉涕下执其手语之曰子处人所未尝之贫而爲人所不能之孝因至贫而至孝着焉使子有二顷田侍两安舆庖猩熊裘狐貉以顺适其志则子之职尽而孝之名何有是如临难捐躯而得忠义名非幸也夫孝者诚之发诚至则天通地感况人乎世固有拥厚资家垂白犹健以备甘防之奉者见子之来必忻然同志举千金以赒子身羙官戱防娱侍以遂禄养之志者见子之来必懽然锡类辍三釡之余以赠子子姑持此诚以往必有诚于孝者应如胶漆如符契矣子其行绍定庚寅月正李昴英序
　　送循州余法掾仲宣之官序
　　幼学壮行一命皆可及物三尺法系人死生忍背所学惟上官喜怒狥哉余少日游泮与余仲宣爲最宻友渊乎其蕴借精乎其践履眞可严敬短窻孤灯话到夜半每谓我辈得行所志必惠利生民爲先余仕媿前君后十年决科乂四年爲循阳法掾天将大其任故厚其飬如此余以着局归班即扁舟送过灵洲临分曰残夏当之官子盍言余应之曰畴昔所讲论仕以行其学当官奉法无高下其手有不平必争争不得则去是即他时定大议临大事之推自诿官卑才一事放过将终身悔其何追国朝岭服人物秖説二公襄自君家好様菊坡逺业亦发轫于梅仲宣勉旃
　　送纠曹吴雍之官序
　　自于公以治狱兴其门世遂有故纵以觊觎后福者君子不可无辩也夫于公谓未尝有所寃者曷尝以有罪爲无罪哉特不以无罪爲有罪耳笞其当笞者墨其当墨者大辟其当辟者至尽得其情实而无枉虽戮其身而无怨事事皆然其爲隂德已不细有后宜哉故罪疑惟轻可也事白而出之爲惠奸宥过无大可也故犯而释之爲党恶存心过于寛固盛德事然杀人者获免挺刃必交于途夺于货者弗治剽攘必纷于市姑息于一二贻害已千百恶人多幸而善良惧如此而能昌其子孙天意殆不其然乡大夫吴公纯臣温厚有古人风祥刑于岭之西以恕称子雍是似且甚秀爽来访于文溪之上且别焉问之何官曰新纠曹又问赏之逐瘴之犯何也曰初心欲有所平反以成先志耳余嘉其志而赠以言曰吴氏父子视于氏父子官崇卑不尽同而再世俱典狱子惟清惟明惟平小大之狱本其情无以私意有所重轻必身享驷马髙葢车之荣矣
　　送判县杨侯汪中入京序
　　公论消长与世道俱大道之行也夫人不失其是是非非之心之天岂惟大廷贤不肖若白黒闾阎之匹夫匹妇好善而恶恶皆断以理之正不以一毫私意参其间污世反是以大佞爲大忠以至贪爲至亷士穷逹有命焉宁以是休戚而闗于人之国大矣菊坡先生老于乡余与杨侯日撰杖屦起居言动必见必闻缒城骂贼同部入幕侯清白于氷玉有闗西夫子风天知之先师知之宰庐陵之政若士若民安之平生壁立万仞不稍下卖菜佣飞语蜂起或者竟投杼焉夷而跖之渭而泾之他人不能平侯谓官职傥来耳泰然不以蔕胸中所飬未易涯也贫驱复入京余送之江曰朝廷清明公论自定不疑之金必有能辨之者侯笑而已侯名汪中
　　吴荜门杜诗九发序
　　草堂诗名辈商评尽矣反覆备论爲一书者葢鲜莆田吴君泾思覃句中意索言外寻音响泝脉络举纲目工部胸襟气象模写曲尽皆前人所未到余味之隽永深叹其用工之精戸掾余君得藁维桑捐金锓梓葢深于杜诗者谓是编不可无也足未万里途不读万卷书莫读杜诗信哉



　　文溪集巻三
　　钦定四库全书
　　文溪集巻四　　　　　　宋　李昴英　撰题防
　　书胡致堂叙古千文后
　　文定胡公潜心春秋四十余年而后徐出其説致堂其亲传故笔削皆有法叙古字凡千不重虽饮席间谈笑成之而上下数千载闗系大处包撮略尽兴君昏主之理乱哲佐悖臣之功罪吾道异端之正偏一字森严百世确论不但可以习童稚而已古千文偎陋不伦乃盛行于世俗葢未知有此作也其书一经朱文公表掲遂传广帅宋公慈里两翁之里学两翁之学既梓之衡阳又梓之广之泮宫自此流布天下人人得讽咏有功于人心多矣南岳之高南海之深不泯不磨致堂之心淳祐十年月正元日后学李昴英书
　　题章公权进论藁
　　金珠珍矣饥寒不可衣食则适用莫粟布若也雄深倔竒之文自鸣一家人争寳之价诚金珠矣使非切于时无禆人之国亦徒可玩而已矣读章衡之进论辞气平畅若不求工于文者然论古成败商今利害实可见之施行其日用之布粟欤世之舍金珠取布粟者几人耶毋怪乎天下之未平治也
　　题郑上舍玠大学防藁
　　士试于有司曰时文志于得而已郑君对策天子学乃极言天下事皆有闗于君德有禆于世道方鲠论崛起与国论争锋祸且不避宁得失计耶胸中所存定非寻常诸生拔尺寸比是真不负皇朝淑养之意衡文者拔其尤则公论犹未泯可爲斯文贺君其坚此志勿渝厚其养勿馁大建立于世垂声名无穷毋使人曰此徒议论之士吾党所望也嘉煕庚子四月
　　跋许广文一鹗廷对
　　士初试大廷多未脱时文气读许孟翀对藁体制全似奏防首排李清臣叶祖洽媒进阿世条陈切时病而言甚直虽屈第七视绍圣初力诋元祐诸老窃榜亚者相去霄壤均爲莆产气禀自不同然歴国初以来三百年间名公钜卿由第七人者絶少若有所待勳业与名节俱不朽深有望焉孟翀勉之
　　跋清献崔公手墨
　　嘉熙已亥某在着庭清献崔公自南海寄书来别纸如此公拜集贤相天子遣中使逾岭趣行且赐金二百两治装蒲轮日在门而公之病已深矣累防力辞始得请以金付武臣邓祖禹护纳内库葢公帅乡部时祖禹实爲事务官所以委之也此役他人所难而祖禹不惮劳费似知慕独乐园之守园者亦可尚也偶阅公手泽俾模刻而藏之淳祐五年元日
　　题菊坡水调歌头后
　　清献崔公劒阁赋长短句巻巻爱君忧国遑恤身计此意类出师表雅趣欲结茅庾岭邉一琴一鹤繇湘桂归南海竟不得践緑隂青子约然幅巾藜杖徜徉老圃寒花间十有六年晏岁之乐不减洛中耆英也好事者掲此词山中惜非公手迹某敬以所藏本授横浦校官頼君栋使刻之文献张公始凿岭路而未有祠着公同龛爲宜此则地主事非过客所得专也淳祐六年三月既望门人李昴英
　　附刻崔菊坡水调歌头
　　万里云间戍立马劒门闗乱山极目无际直北是长安人苦百年涂炭鬼泣三邉锋镝天道久应还手写留屯奏烱烱照心丹　对青灯掻白髪漏声残老来勲业未就妨却一身闲蒲涧清泉白石梅岭緑隂青子怪我旧盟寒烽火平安夜归梦到家山
　　跋菊坡太学生时书藁
　　此清献公初入太学寄其友林介仲书也吾州去在所四千里水浮陆驰大约七十程士以补试虽登名犹未脱韦布也故稍有事力者犹劳且费之惮而尼其行寒士又可知矣公奋然间闗独往一试预选随取高第平生勋业名节实贤闗基之长短句有人世易老之叹必期三年成名而归书所云云立志已卓然不凡至于述斋舍之费颇悉闻其入京参斋时皆朋友相资助故书报之详贫者士之常公之贫有人不堪其忧者处之甚安所以富贵不能滛而清白照一世也林介仲名介增江老儒者生没在公之前后人不能寳有此纸转落士人之家某近始得之公以岁庚戌入在胶庠庚戌而此书出若有数然外侄陈某往试桥门持此授儿子守道守道亦就试且壻菊坡之门公手泽宜归之淳祐十年二月朔
　　跋节愍王公行实
　　舍生取义所欲有甚于生者平生讲之熟故临难处之雍容非猝然勉强能之敌之犯益也节愍王公翊以议官权宜肘制置使印収烬兵支孤城野战不胜巷战又不胜然后徐结缨而入于井此他人之责而身之不避壮矣哉先是菊坡崔公贻之书曰一段冰清万仞壁立窃意公平生忠义自许惟菊坡深期之其子阊募死士赴难道遇兵且鬬且前创甚偶不死今爲东莞丞遂得见公行实与守城日记风节凛凛使人慨慕且三叹菊坡知人之明淳祐辛亥冬至文溪李昴英书
　　跋邓运判柞行实【始兴人】
　　予闻耆老言桂漕邓公平难事英气奥谋不在杜杞下老桧欲啖以美官使摧残谪客则崖然正色拒之士志于立功少定力公则将之以学故能不爲势利所移高广于上书布衣中识防南方一杰可谓无遗才矣淳祐八年八月二十日
　　题循阳通守黄必昌大学中庸讲义
　　吾友黄京甫主濓堂日沃诸生胷次以大学中庸之味掲宏举要阐邃析防探圣贤妙防于千百载之下取儒先绪论蔽之片言间体认真切处如良画状人物攷察精宻处如厯家步星气于义理无少差葢渊源乎北溪而根柢乎考亭者爲后学之益多矣京甫循循修谨人一语不妄发意其于二书心之身之久不但工诵説而已然士之讲学岂惟独善要推以泽民利物与上官相可否毋有所恐惧见义必爲行之以勇又持此书判千里矣勉之哉淳祐九年六月二十五日
　　题诸葛珏北溪中庸大学序
　　大学中庸之防防朱夫子发挥备矣北溪翁从之游久以所得鸣漳泉间泉之士有志者相帅延之往教翁指画口授不求工于文彩务切当于理义诸生随所闻笔之成帙韶别驾诸葛君当时席下士之一也广其传于梓嘉与后学共使之繇北溪之流遡紫阳之源而窥圣涯不徒口耳且必用力于实践则曰希圣希贤功夫可循循而诣矣余过曲江得见所未见茅塞豁然尹番禺而始创黉舍者此诸葛君也珏其名淳祐五年三月朔
　　跋西山眞先生送李教桂高序
　　士生遐陬学无名师诵无全书得于气禀或秀而文职教者复不屑诲士习日防而庳岂颛士之咎哉莫逺于苍梧有陈钦明左氏爲博士眡闽欧阳詹始举进士且先数百年而恩人士至今湮晦其间岂无瑰奇不模不范无以玉而成也温陵李君茂先繇胶庠登隽科以先正尝教授于恩勇践前志逹尊眞先生有言侈其行勉其以实理淑诸人以实学充诸已葢厚于其偏方之士而周于望当世之贤皆乐教英才盛心也茂先可爲师者而温知不废青衿叩请洪钟应之学者能心契意领矩步规趋固无异登西山之堂而亲承謦欬也异日卓然以道鸣世渊源葢有自来者番禺子弟逺从胡安定游恩之士坐闻长者之余论幸矣亦可见先生之言之教所被者逺矣敬书诏后俟抠趋墙仞而质正焉
　　跋陈侯赠曹贡元士圭诗
　　儒将雍容气象与武夫不同孔明七擒孟获而卒纵之非力不能杀不忍耳总管陈侯以文武兼材假右科发身防勲北垂浩然赋归澹如也汀甿凭险裒凶天朝起侯付以外阃扑屯蜂蹂聚蚁叱咤顷耳尚欲招致而生之涵澄一意宇宙并量笔之诗章布宣盛徳视竞病之句陋矣安得渤海觧刀张婴面防刃不血而功全此诗季将军一诺也曹邱生善游扬之绍定己丑良月朔
　　跋第二首
　　手劒要盟曹子也望辙眡旗亦曹子也磜宼阻兵曹君士圭请于郡身蹈狡窟晓以逆顺祸福此举甚谊而壮陈侯延之玉帐间从容札所爲诗以赠空巢成禽之句非戾拊柔之意葢不执安之之説而废胜之之画此正元戎高处万一鼯怙终罔悛则兵其可已乎夫茍不可已也则曹君又将移其前日之凭轼口伐者而櫜鞬相从矣此诗防也
　　跋魏鹤山赠医者曾贯诗
　　宋清氏以子厚传之闻姜大中以转物翁词之着二医皆工已疾而不祈人之酬者也长洲曾君客五羊大书其门曰病且贫者诊乎我药施之是不忝鹤山赠句矣淳祐甲辰仲春
　　跋魏鹤山题尹商卿自信斋诗
　　伊川先生曰孔孟之门人不敢信已而信其师之説朱文公曰信者眞知其理之如此而无毫髪之疑也尹君试思之
　　书杜去非所藏西山帖
　　西山嘉与人士接遗墨落四方最多杜正甫所藏帖则许之深勉之力其人葢可想而知也
　　跋录曹吴雍所藏邹南谷书墨
　　枢宻南谷邹先生名徳穹博海内人士所宗垂五十年矣平日于一字之褒不轻与人春秋法也曩由夕郎拜帅西广南海呉公纯臣古君子人也以宪节同寅其子雍寳藏乃翁所得先生书所得褒语则清通仁厚而已辞甚不费而曲尽绣衣公平生所爲士大夫作时様书尺颂徳或累百言观此可少媿矣吴氏子资禀頴特于此四字克肖而齿方少里人李昴英爲先生门人辄发明言外之防曰清也通也厚也皆仁中有也宜益克己使人欲净尽天理混融以全吾固有之仁所到岂易量哉先生闻旧同僚之有子必亦喜淳祐二年五月望
　　跋陈光庭所藏蒋实斋遗墨
　　细数在世繇科级梯贵显凡几能全节始终有几容容温饱固不足算乖初心而谬末路良可悯惜方老奸擅权以区区官爵笼天下士鄙夫争吞炭爲哑以媒进取一世习熟谓敢言爲狂实斋蒋公始召忽大声长鸣于仗马问聩者愕默者愧正论命脉頼以挽回其忧时爱主之忠甚至于病且死不渝也科目得如此士庶亦不沗陈君元实布衣时登其门最久而宻贮遗墨盈幅读之凛凛犹有生气元实今尉增江甚公甚亷甚恕使家稍抑之羣邑人叩台府乞留非术驱利诱使然观其字与公之名斋同益信端人端友平日相资讲切皆实理也百里人心徳之不忘其实学功用小验云嘉禧戊戌臈
　　跋吴都统所藏菊坡先生帖
　　清献崔公护坤维晩必自出伺烽火至报稍急辄通夕不寐思所以应乃心无顷刻忘邉忧也指纵诸将毎手笔驿以授情通如家人而人乐爲之用都统吴侯彦公所识擢荐之之词曰宣力邉防轻财得士卒心介胄之士才且亷世不多得公以清勤身帅之验也是时全蜀如金瓯无少玷缺续貂以狗而贻祸遂至于不可救药吴侯久已摈去流落天南邂逅共谈西事慷慨愤激有老马千里志归斯人于乡国使经理残碎地岂不愈于用新进辈哉同时有李侯绅受知于公后以死节闻公知人之明类此故并识之淳祐三年良月





　　文溪集巻四
　　钦定四库全书
　　文溪集卷五　　　　　　宋　李昴英　撰题跋
　　题潜守黄连传
　　雪岩潜君起传黄连以其味苦而能愈疾犹言忠而能救缺遗也然苦易厌忠易踈古今同一病此佳传可药天下后世岂但体物游笔力而已哉予尝谓黄连最甘举世莫晓盖不适口顷刻耳爲身已安非甘乎物之甜人其害有沉痼不可疗者非苦乎日昃不暇食文亦劳止终与民皆欢乐元宗末年声色岂不大快意卒不宴于蜀明验可睹夫君心苦身苦学苦行苦其性黄连其气味黄连宁自苦而欲遗世以至甘故言尤苦必有持是言进之上者国脉庶其有瘳乎唐博士岭南贡蜜菓诗曰政恐无禆益所出非和平上林宁少此下箸安可轻在惠阳作也其忠爱深矣黄连传惠阳所着二篇政堪作对
　　跋潜守治狱好生方
　　治狱好生方雪岩潜起所制也方所主者一曰仁其用有三曰硏之实辨之白决之早余始读之意其如世医虽能处方未必有眞见定力能察脉投剂也南海値厄运漕邱廸嚞摄帅尉陈知章摄倅以残虐爲能以多杀爲功时号大小屠伯虎噬蟒吞俘平民爲宼累累血刀杌绣衣陈公均久知君檄之详讯凶人方煽威熖胁制同列或劝君引避可以免君奋然曰人命至重但平心睹是己之祸福利害在所不论乃躬审问具得情实頼以更生者十九与唐眉山序萧师顔明兴元狱非叛活数十人事颇相类人始服君有活人手能用此方矣既随试效不得不广传
　　书菊坡先生蒲涧生祠记后
　　端平二年二月二日广人奉菊坡先生像生祠之先生拒之峻不能止也众属参预宏毅斋游公佀秉记笔文絶竒伟先生戒毋刻尤力盖谦不肯当吁先生骑箕尾去矣餫使刘公克庄始入记于石命其客钟大鸣视工以淳祐之元中元后三日立先生所以惠其乡国人所以尊其老来者有稽焉游公之文也抑刘公之力也菊坡祠二在蜀仙游阁刘后溪赞之在南海之蒲涧刘后村碣之铺敡大贤者盛德垂之无尽两刘氏之意俱丰而后村慕前修于既往勤勤焉非利而行之此则过人逺甚邦人士谓宜识俾先生之门人李昴英书
　　书泷水赵宰汝軏生祠后
　　端平二年二月七日狂卒曾忠啸众突南海城余缒出行其垒且周晓以逆顺祸福羣凶帖听遁而西又四年读泷水民立赵令君生祠记而后知贼据古端日康之人大恐泷境内鮀黎獠假防县爲名鸣刃噪庭下令从容折以理即觧散去时菊坡公帅乡部如此好汉惜郡将不以闻余方在幕府实负蔽贤媿赵君有靖百里功未尝口防邑人载之碣殆不传今士大夫几大树将军矧宗室子君名汝軏敏才而力学所至有政可称南海李昴英书
　　书士友张德明拥书楼
　　余友张君讳允廸字德明奇伟士也自言出曲江文献公派尝都城共邸见其挟册竟昼夜吟不辍心甚敬之无何挈入璧流斋房就访焉则壁横墨本二大字曰拥书盖菊坡笔也谓余曰某不才辱乡逹尊不鄙夷其敢暴弃而战其艺南宫輙北俛就西廊试入前龟迄不肉食余来寳安登其藏书楼二大字宛其旧识而故人隔世久矣爲之怆然且仰叹大老先生乐与后进惜天不夀斯人少副所期也其三子斗文翼文光济皆力学克支门戸皆与漕计自此能刻厉以成先志则德明犹不死也勉旃嘉熙二年六月二十二日
　　书胡侯竹巢七思集
　　细诵胡侯大学七思之作迎驾谒殿之篇其纲领与君之仁所以教育我师之道所以作成我功与天地并盖终身受其赐如之何勿思侯去璧水几年而巻卷然形之声诗视世之豢富贵而忘虀盐者大迳庭矣兹牧千里将行夫子之言以泽天子之民推广其所思则天下有溺者饥者皆在吾念虑中侯必勉之寳祐三年七月二十三日南海李昴英书
　　题刘浔州必成三分集
　　嘉熈丁酉秋余被命衡文贡闱右科中得一奇士掲之觧首则刘君必成也明年君廷对魁其伦又十年以清浔使君寓南海始熟其标致论议竞爽可人与其所爲文不异而吟尤工豪逸雅澹兼众体题所编曰三分取东坡戱郭功甫语也谦退不自足如此进未易涯虽然世有擅八义之才而他无可书者器识先而文艺后也立身行已当如前辈所谓八九分人推以及物必寛之一分君所学所志盖有余所期望者不但进于诗而已
　　题郑宅心山居藁
　　余乙酉与乡老进书郑君宅心由东广漕闱举名始闻未之靣也嗣岁识之于期集所邸寓又相隣日夜剧谈不休盖博物而多艺者又十年四月邂逅烂柯山喜其诗益工相与道旧留三日而别未几以死闻同榜中如斯人岂易得哉君之弟宅仁收遗藁得数千首将板传之可谓笃友于之义矣佳士不可作同年多凋谢拊巻怅然淳祐丙午
　　题危志仁恕斋诗藁
　　四体具而爲人而夫子所谓成人异于是则知杜子美诗成泣鬼神之句非成章之谓谓功夫到成处也庐陵危容孙出家尊恕斋吟篇句而琢字而链兴髙而味长一读知爲老苍辈庻几于成者此足以成恕斋名矣奚必仕
　　题三衢陈大经诗巻
　　陈君自号岫云所以寄萧闲之趣非以是状其诗也而澹乎物表纳宇宙之大于胷次吐之成韵自然清絶不尘君诗多态度蔼蔼春空云必有赏音如昌黎翁者淳祐八年八月八日
　　题节推张端义荃翁集
　　士行乎患难可以验学力所至深浅茍闻道矣虽濒于死不变有饱鸡粥鼾睡以须者羁困旅逆又焉能动其心姑苏张君端义以选人三上书帝阍最后书言最狂端平明禋雷雨时也天子戅之仅于韶以置乃得与监门侠谪所隣老矣落南依败屋然破釡竹榻纸衿凄其谁堪而顔丹如气虹如不作顦顇无聊状其诗累篇骨处实眼处活峭奇而非怪含婉而不怒多从胸中书流出他日将与名相久逺而后知数年数千里外所以充充然自适而忘秋风莼鲈之感者心寄于诗也或问离骚荃喻其王而君荃翁号何余应之曰荃香草也特寓焉以自别于薋葹辈耳周大君在上楚莫非臣是于义无嫌淳祐三年重九文溪李昴英书
　　题郑南瑞砾銕集
　　銕随取而有人得而凡之然极其至精有天下至寳不能当者一剑而敌千金已珍矣一鼎而夀国且千祀谁得而价哉闻郑君南瑞标所业曰砾銕自谓其文如銕藏沙砾中俟淘链之工而未遇也意则甚谦矣銕亦岂易方耶能坚其志刚其气学成而器于时则肠焉宋广平靣焉赵清献可不朽百世彼锥以刺砚以磨徒欲资笔舌铮铮旦暮间君子不贵也返其行卷书以厉之若曰铸人则予不敢淳祐三年十一月一十三日
　　题郭景舒梅埜百咏
　　暗香踈影一聨出梅孤山和靖成三高盖工之难岂多之贵耶郭君蜚卿颇有王谢家子弟风嗜于诗酷诗于梅独富趣尚殊不尘然年盛气鋭往往成之易出之早才性固自佳特未逢好师友砥砺砻磨耳岁月益宿推敲宜苦华收实在潦尽石见观旧作当自知郭功甫自谓一世豪东坡于其诗才许三分蜚卿能勉用力将不止此家数淳祐二年七月文溪李昴英俊明父书
　　题郑宅仁诗藁
　　诗词虽寄兴写物必有学爲之骨有识爲之眼庻几鸣当世落后世不然是土其形绘其容望之宛然若人也置雨中败矣余识郑君宅仁已数年今见其近作如此君同年之弟也爱而莫之助可乎淳祐六年三月朔
　　题赵公玉新昌纪咏
　　澹庵谪仙人一防请尚方劒前后三十咏始落南荒公去新几年仕宦新几人效其数而诗惟一赵公玉盖勇于步趋前修者诗寓焉耳
　　题彭昌诗下车録
　　下车而揖戴笠此布衣交富贵毋相忘之约耳若夫一言而善介卿下堂一字之工大尹驻驭前逹之赏识士不必旧尝半靣也士有安穷阎而陋结驷寄饮市而傲召轮又曷尝汲汲焉觊贵显者之一顾盼哉穷逹不足以论士新故不足以论交所以意气相与惟其人而已人如彭君昌诗所至谁不倒屣谁不下榻帙此以谒诸公庻几他日一邂逅虽似乎赘视世俗所谓云萍录泛泛然纪载则大异矣余方耕钓文溪上效东坡雨笠曳屐则轩渠甚适乘车骛荣途者甚多矣君必欲頺然山夫笔其编甚矣其迂之过我也淳祐十年四月既望
　　题郑宁行巻
　　云峯所爲文曾经眞魏宗工指教既数年矣笔力当益进必不止是编恨未尽见也
　　书赵经干彦捍自鸣录
　　赵君御贼龙川余方阖戸恤居不得耳颠末逆卒犯城以后事则身其间歴歴犹在眼也是时肉食者争藏深遁逺宼退亟呈身从而论功者亦众矣君入与毗富道兵偕自言泝韶溪趣之来援似权以济事而心未暴白于人竟爲法受恶朝廷徐知其无他过赐之环访余出一编曰将持此鸣其不平请爲我一语以证余生平不觧絶物而笔不逐世情君异时督捕诚有跋履之劳今自惠来此邦人士相唁问不絶于馆亦必有人心未能忘者是则可录嘉熈戊戌臈
　　书方右史请田知白作濓泉堂賔书后【缺全文】
　　是邦老成人无逾田知白者闻其壮即厌科举专志理学使领防书生爲宜知白长余三十岁有疑必就质焉而不敢友也因从【阙】












　　文溪集巻五
　　钦定四库全书
　　文溪集巻六　　　　　　宋　李昴英　撰奏议
　　端平丙申召除太博赐金奏劄
　　臣闻与治同道罔不兴与乱同事罔不亡善觇国者惟观诸此人主以其履之身措之天下质之理蔽之心焉道侔盛际庶几同符事袭衰季将至合辙考古验今断断不易有天下者宜知所决择也恭惟皇帝陛下资不世出志大有为五三登闳一蹴可到然欲祈天永命而雨血告妖如晋承康识者有刘石之忧欲复恢境土而戎马践淮如宋元嘉江右凛荷担之惧襄岘失而江陵孤三山溃而防门危祖宗区宇将半陆沉亿万生灵重罹涂炭大势日蹙通国惧亡自去冬以来然矣陛下自视今为何时反观行事果皆通治之道否耶夫势之安危反掌易置理之当否亘古不移陛下傥若慨然于兴王之规模惕然于亡国之龟鉴必蚤夜以思凡是理所安人心所同者皆治之基也则如趋康庄不可趦趄而进凡壊常戾正咈众狥已者皆乱之阶也则如避防穽惟恐诖误其间圣贤明训若掲科条设违其言罔不取败臣谨昧死为陛下陈之酣嗜峻雕未或不亡此谨身之戒也陛下尝因明禋之天变而撤乐尝以诞节之震雷而辍宴葢深自警省矣是或抑畏于遇灾之时恐易怠忽于已私之累缦立望幸之众易至移人天锡饮量之洪宁免过度作无益则玩物防志营不急则宴安易懐锡赉之数无涯宫庭之费不防此衣布冠帛之时毋曰贵为天子不得一举手足也此坐薪尝胆之时毋曰惟辟福威玊食也陛下傥念三陲之民转徙无依必不忍适一已之安逸傥思多难之际日不暇给必不肯汩圣躬之清明媿脱簪之諌周室所以中兴坚覆觞之志晋元所以再造此岂甚髙难行之事哉无法家拂士者国常亡此用人之戒也陛下选拔言官多采直声或俾再入间由外擢其寄耳目也重矣而切于救国者疑其矫激忠于报上者谓其好名絶江而归无复谕留之虚文与郡以出似非优待之美意何以奬犯顔之直气已顿殊导諌之初心年来人物凋谢存者几何正当爱防岂堪顿挫不容过阙致抱没身之恨朝野悼嗟皆有殄瘁之忧守辅郡者人方喜其名而成命竟寝赞幕府者众皆惜其去而列疏未俞圣主本无厌薄忠良之心中外窃有疎忌贤者之惑陛下傥念国所以存仅此一脉必使台谏得以尽其言傥思强本折冲在乎众正必使庄士得以伸其气卫多君子国未可量汲黯在朝淮南寝谋岂无益于人之国哉乱其纪纲乃底灭亡此守法之戒也陛下非不恪遵先朝之成宪而干请为挠非不故使臣下之奉命而威令渐轻给舎缴建节之滥而终莫回大臣进除拟之目而不尽用近习乗间而宫府非一体旁蹊捷出而政事或多门宸札叮咛鬬虎未分制书符移束阁弗顾赏罚无章功罪奚别法制不立军伍豢骄朝廷之政本未清军国之威权几防自昔陵夷鲜不由此无纪纲而周之祚微有凭藉而唐之命永可不监哉四维不张国乃灭亡此厉俗之戒也陛下欲洗濯士心而意向未明欲旌崇节义而风厉未至权臣孽息褒荣加渥羣憸虽斥简记弗防上之好恶或偏下之趋向必异昧进退之义者不恤人言倒善类之戈者勇犯不韪挟敌自固欺诞无忌求得欲纵躁竞愈滋平居习为顽顿无耻之风临难必无仗节死义之士国何利焉尚名节而东都之祚延贱名检而典午之祸作可不惧哉阅兴亡之大无出于四者安危之机当决于一心陛下以今之为合古之法迹其所以致治监其所以召乱者取舎殊途了然而易见也我高宗皇帝间闗六飞基图万载中兴鸿业贻谋具存焦思先吾身之诗放宫嫔损服御之诏諌官所言多寡置簿以考靣对不及阙失降秩以惩大臣勒令内品责军令状而上为改容亲笔戒以军法而外阃震恐謟防之人不使厠身于班列振拔名节以起士气之委靡宏规懿范最为切近陛下有志中兴能循髙宗之治法则亦古之治法矣臣愿陛下赫然发愤幡然改图念祖宗土地不可尺寸与人厉披舆地图之志毋使人有几如是而不及郢之叹当如炎绍之初敌至必战毋悠悠岁月而自误于不可信之和也大臣开诚布公鞠躬尽瘁屏常程之碎务以澄心静虑移堂除于吏部而一意筹邉当如李纲以去就争天下大计毋徒曰镇之静也士大夫当如宗泽所谓非臣子安居美食之时共摅主忧臣辱之忿各办趋事赴功之心毋徒覩风景而感慨也邉臣当如刘锜所谓背城一战于死中求生而并力拒敌毋徒靠撒花以为缓围之防也君臣上下共惜分隂共商紧着日课其事月计其功常若勍敌之在前常若祸至之无日庶几无秋髙尘起之仓皇而取襄葺蜀固淮之规模立矣臣区区忧国之心不识忌讳陛下裁赦取进止
　　公未奏劄子间上曰前此五羊之寇卿能缒城谕贼可见胆略公奏云疎逺小臣辱陛下简记岂胜感激公奏第一劄读至愧脱簪之諌周室所以中兴上曰多事之时正当以中兴为法读至赞幕府者人皆惜其去而列疏未俞上曰日来士大夫多尚虚名而无实用公奏云名者众之所推予也亦宜留之以物望与其使之在外不若使之在内读至临难必无仗节死义之士上曰士大夫全少气节公奏云亦在上之激昂耳
　　嘉熙戊戌衔命勉谕崔相囬朝奏劄
　　臣闻储才宜预捜才宜博虽书生之常谈实今日之急务也强敌挻祸浸淫累年去冬之变尤可痛心歩骑才二千而潼益不支哨马或数百而淮郡已震碎我城邑糜我赤子其来莫拒其去罔追非彼实强由我自弱国之无人甚矣臣尝妄论洪水懐襄而伯禹能平之虎豹犀象而周公能驱之自古无不可为之事荆尸后劲而败于鄢陵鄋瞒长狄而败于宋鲁自古亦未有不可制之敌茍得天下之竒才斯能就天下之伟绩田单一逃难者耳守区区即墨而复齐七十余城祖逖一司州主簿耳以千人廪募众铸兵而自河以南复为晋土非天下之竒才孰能办此陛下近命臣韡兼制淮右布着已定机括已回沿边将士前日之勃郁者今吐气诸寨豪勇前日之怨怒者今属心臣韡亦当以单逖之功名自期求副陛下专委之隆江淮重寄体统渐有所归列障广莫分任须令可托代郡边吏或当科翰孰可代先科其人洞开胷襟容纳众长以为辅车之助此大阃责也广设网罗收拾羣豪以备重弓之需此朝廷事也淹恤百里犹晦鳯栖低回治中未展骥足州县岂无遗才草庐卧龙深识时务褐衣扪虱剧谈方略山林岂无遗才茍徒采取于目前不思搜索于度外毋乃示人以狭乎臣愿陛下明诏大臣于朝荐绅进人才之外申命诸路帅守监司各举堪充沿边任使者不拘限员明着其状如先儒所谓某人能吏也尝因某事以知其能之意博参公言精加考察或寘之残破之地以观其经理或处之风寒之冲以观其御防不以资格拘之不以绳束待之必有非常之才出建非常之功矣柳开以文士请兵果能制契丹之部落虞允文以儒者视师卒能成采石之骏勲安知今无若人乎惟陛下与大臣图之取进止
　　读至非天下之竒才孰能办此上曰天下事有人才便可为近日更张帅阃卿亦知否公奏云陛下区处得宜切中事机读奏劄毕上曰右相有来期否朕自更化之初简在朕心仪图共治渇欲一见公奏云臣崔与之遐方一老辱陛下殊常之遇但高年乆病而又道逺恐未能上副陛下延伫之意上曰闻其年事虽髙体力尚强可勉为朕一出公奏云崔与之居家庭之间或可以勉强渉道路之远恐难以驱驰上曰卿近得书否公奏云此月初旬得二月十六日书云云上曰可作书道朕切望之意勉其亟就道以共图匡济之功公奏云谨当作书谕以圣意
　　嘉熙已亥著作郎奏劄
　　臣闻天变狎至所以仁爱人君也人言交进所以忠爱人君也天惟不言故告戒寓于灾异臣当尽言故论諌出于忧危均为悟圣心之一机均欲扶国脉于一线人主于此大惕惧而进徳不已广聴受而改过不吝则积忧啓圣一言兴邦未可量也不然天人方爱助之厪在已无畏警之实则上下之望孤而莫之救矣若曰天变不足畏人言不足恤此王安石所以误先朝者在今日可不深戒哉恭惟皇帝陛下聪明生禀厯数躬膺圣学精微圣度恢广将与盛帝显王而比隆葢非中才庸主之可及皇穹眷命乆而弥笃羣下归戴谁忍负之陛下亟思所以仰承天意而俯惬人心可也然自往岁以来飞防动威回禄扇熖雨雹流沴旱蝗为妖怒涛浸逼于都城列纬数愆于舎次一警之不悟而咎证叠见焉屡谴之不悟而大变异出焉是仁爱之已极且转而为震怒矣畏天之威于时保之陛下所以应天者当何如哉敬天之图未必见于躬行亲祷降礼乃及期而遽饬醮祭之繁文若为感通竒衺之异教无乃渎慢古人虑女谒之盛而剪爪自责庇勳旧之罪而席藁南郊于严恭之际未始狥虚文也陛下非无应天之念也然灾至而惧既乆而忘能保此念之常坚否乎谏纸来上迩臣直前轮班敷陈投匦径逹上而规切于清躬下而枚列于缺政公论以为是则众论无异词前日以不用去而来者亦不敢嘿是忠爱之所激虽批鳞有所不顾矣人之多言亦可畏也陛下所以聴言者当何如哉拔山去佞犹或疑其心违如羮之和尚或议其貎厚边臣轻视于朝廷言者凡防而玩防犹故宫掖不防于费用论者非一而节约未闻在昔御史条奏则宦寺亟归于故郡一言感悟至谓髙庙神灵使之于聴纳之际未始留难也陛下非无聴言之明也然顾问虽详施行实少能保此明之常新否乎夫天人之际本无二致人君之心当主一忱积此忱以消变推此忱以受言上下感通悉本乎是今天下之势亟矣吾国正忧元气之壊强敌尚稽绥服之期兵弱财殚境蹙民散自非陛下发一悔心以感动彼苍奋一勇心以主张公议将恐天下见异而鲁以衰仗马俱瘖而唐以乱岂不大可惧哉臣愿陛下充此悔而持之以敬不容一息之怠荒民天民也念转壑之可忧职天职也毋旁蹊之捷出陟降常在于左右戒惧如对于覩闻以吾之心合天之心庶可以转祸而福矣充此勇而行之以公不容一毫之私意言及缺失不惮于改行言及贵近母过于回防以伸众正之气以杜羣枉之门即一人之心合千万人之心庶可以易乱而治矣机括既回精神立起一念之烈旋干转坤犹之穷冬千林摇落一气才复何物不春力量大则功効速天下尚乌有不可为之事哉疎贱瞽言触突睿聪惟陛下察而赦之
　　第二劄
　　臣闻邪正之用舎国家之安危系焉于君子不可以过疑于小人不可以偏信盖君子直道以行肮脏难近而临大节不可夺者斯人也小人诡遇求获柔佞易亲而误天下国家者斯人也武帝不悦汲黯而黯能寝淮南之谋成帝雅厚张禹而禹竟稔西都之祸人主于用人之际可不鉴哉陛下无私如天地至明如日月臣下贤否如辨白黑可谓有知人之哲矣然于取舍不暇计也不然岂不容嘿之多后福何苦为是强聒哉陛下可以察其心矣以得罪公论去以不惬物望去仅一二耳或楥麟周章而穹班非据或城狐依凭而美职如携窃意陛下不过信其无他肠耳信其无显过耳彼之操心惟知贪冐于宠荣而已于人国无益也万一利害怵乎其前安保其不易所守哉陛下亦可以察其心矣今正论稍伸正气渐复政隂阳消长之机也臣愿陛下公道宏开私意尽克收人望重朝廷以示圣徳之广大逺庸邪清班列以彰圣断之刚明则众贤协和同心同徳共壮国脉共起治功尚何孤立之虑哉惟陛下留神















　　文溪集巻六
　　钦定四库全书
　　文溪集巻七　　　　　　宋　李昴英　撰奏议
　　淳祐丙午侍右郎官赴阙奏劄
　　臣亩五年退居庸陋圣恩不弃叨擢郎闱万里一来岂为荥进清光再望誓竭愚衷臣闻处难为之势而有可为之机此天下之所望也当改为之时而无勇为之力此识者之所忧也葢机者矢之发而力者矢之至也一发而未数步焉安望其能中哉以英明之君值艰难之运幸而诸贤翕集世道挽回人孰不曰此倾否为泰之候转危为安之兆也海内颙颙日望一日规模未立效验良赊一剂起九隂之脉而邪气尚蛊于膏盲一筹活将败之棋而取胜未工于后着不升不降决于此举切用力犹足扶持不然则所谓难为者终付之不可为是聴其沦胥而已岂不大可惧哉恭惟皇帝陛下鋭精欲治二十三年矣天灾所警防而徳日以进敌患所婴拂而虑日以深阅天下之义理熟而见日以精充而上之盛帝显王不劳方轨乃者发干之刚奋夬之决斥逐负国之权奸屏弃朋私之丑类正路开辟化弦更张此一机也惜乎心术纯白者天不愸遗阿匼取容者尸如充位以自顾年老子孙弱之心谋吾国以两吏扶持之耄状而赞万机摸棱歳余竟成何事陛下察其昏谬亟聴引去此又一机也【此叚论范钟】君明臣良可谓千古之遇合而宏纲机要未见一二之设施夫以太子之少漆室妇人犹知隠忧陛下上继列圣之炎图亲授宁王之大寳岂不欲隆万世丕大之绪臣下进说今几歴年前代明鉴援引略尽窃意陛下往来于心自不能以顷刻忘也小学内建茂淑宗英躬督课程日以为常阅之多则选必妙教之専则成必速而称谓未闻少异中外岂能无疑事体最重固难草草以易谈而大本所在讵可悠悠而不决故凡圣意之所向当使外廷之与闻胡不谋之二三大臣胡不谋之老成从臣傥尽惬于众情宜亟定于大计于以系四方之属望于以杜奸萌之窥觎何至迟迟之乆而虚前星之次耶是陛下于正国本犹未勇也髙宗皇帝曰朕懐此乆矣卿言适契朕心非成宪乎【此叚论建储】杞鬼虽窜而徳宗念之不衰葢不知其为奸邪也陛下大明当天魑魍焉逃遗其亲者必后其君茍患失之何所不至陛下亦既灼知其凶悖矣似闻捐金置局厚结贵近潜伺上意动息必知以一人之独恶恐不能终胜左右之交誉以三数端人之牢拒亦安能尽絶余党之交通大抵小人之谋险而君子之术疎彼必多方以相误因得求疵以借口今出力为陛下扞御外邪者如提重兵对勍敌万一里言浸润渊听动摇是开门纳寇也处骑虎之势者何所置身乎臣子事君祸福奚恤而宗社安危闗系非轻胡不明正其罪诏告天下以安善类之心而委曲掩覆养痈防疽耶是陛下去奸臣未勇也苏辙曰党与互进气势一合岂惟臣等奈何不得亦恐朝廷难奈何矣非后戒乎【此叚论史嵩之】王媪拥寳扇于斜封墨勑之时葢由中宗之昏庸仇士良以毬猎悦天子使不观书乃可以窃柄陛下清明在躬缉熙典学岂不知女子小人近之不逊曾谓旧邸之使令殿省之洒扫得以容穴防之干请恣城狐之凭依乎闳筑鹤观而土木之僣奢外设狡窟而踪迹之诡秘虽宸衷匪石妇口何施而势熖熏灼趋者如市陛下不得而知也天下所少者忠臣义士耳老练宫人谅亦不乏又何必玩视人言而不勇于抑絶耶计臣莫塞其溪壑之欲而终代去鎻闼声言其以挺之罪而不尽行虽威严若神断无假借而朝夕防近巧于逢迎日渐月渍恐有时而转移矣履霜坚氷由来者渐乌可谓其未至于大肆而不勇于禁束耶庆厯上东门之押出恐见其人祥符重入内髙品之刑而一时忻庆可以为法也【此叚论吴知古】事无急于此者充此心之力而勇行之则其余可次第举矣厥今事防之来无涯而事力之穷靡底要必如创造之刻苦岂宜袭承平之故常留一弊袴専待有功韩昭侯犹能之独不能撙裁宫掖之费以助战士之赏乎匹马毅往周行寇垒晋明帝犹能之独不能振厉用武之志以作六军之气乎为宰相者当自任栋梁之重毋曰畏避形迹而徒勤细务为执政者当助成推车之势毋曰分聴任责而不相为谋为给谏者当各奋鹯逐之忠毋曰宣谕有防而言不敢尽张浚曰人主一心合天何事不济所谓天者天下之公理而已人主之心一为嗜欲私溺所移则失其公理矣举错无有不当而逺人之服臣愿陛下坚定力于上每事揆之公理以求合天心诸臣协忠力于下相与持之正道以共消厄运庶几兴起大势渐至小康茍不强为善而诿曰时难岂不孤天下生灵之望耶狂戅小臣不识忌惮惟陛下裁赦
　　第二劄
　　臣窃观今日边用无艺而民力垂罄时艰未靖而人物晨星州县凛焦熬之忧临事兴乏使之叹岂天地之藏有限而土产不足光岳之气已分而竒才顿稀耶臣妄谓今日欲培飬根本莫先于乆麾节之任欲网罗英俊莫先于寛资格之拘虽书生常谈而切实救时之防无以易此舆图非旧仕版日増循资序者皆可得一州一县之寄执权衡者岂尽知孰臧孰否之眞阙不多而求者纷如予不审而夺之亦亟或一嵗而屡易或旬月而骤更新旧送迎动费累万贪夫席卷甚至扫空民之膏血吮啜靡遗国之命脉缓急何恃可不亟思所以救其弊乎臣以为宜从台谏公举亷能之士可以为监司牧守者大臣攷其已试而纳之夹袋有阙必以此选补焉治绩显著则稍进职名而仍使因仕嵗月寖乆则擢寘班行以昭示奬劝数年之后庶几在在稍有余蓄民力少纾矣千人之羣必有拔乎千人者万人之聚必有出乎万人者谓天下果乏才是厚诬当世也欲共扶缓弱之势宜大啓功名之门而今日之仕进者苦于远次而观光难困于举削而通籍难壮盛之年骎寻而晩暮劲毅之气销蚀而巽柔幸而一遇焉而精神筋力已衰矣又有抱负竒伟而终身不遇者岂不甚可惜耶臣以为宜令帅守监司各举其属之贤且才者明着实迹勿徇私情大臣叅之物论以取其尤异覈之都堂以观其人品使条陈当世之务以觇其器识如果可采则稍出资格之外或委之边靣风寒之地或置之钱粟浩穰之塲真才实能必有以自见他日膺隆委胜重负者于此乎出其有益于国家岂小哉高宗皇帝谕宰相择监司郡守皆使成资以省送迎之费又尝因台臣言资格太拘有曰使有豪杰之士虽自布衣峻擢可也是皆中兴之良规惟陛下与二三大臣图之取进止
　　上曰卿去国几年奏云臣以嘉熙三年叨福建庾节以防臣劾去上曰是彭方第一劄读至犹足扶持上曰此全在大臣辅国读至以两吏扶持之耄状而赞万机上曰范钟年老废事亦多奏云范钟老而且懦读至以建小学茂淑宗英上曰朕于小学之教极留心读至大本所在讵可悠悠而不决上曰其年尚未读至胡不谋之二三大臣奏云此国家重事湏与大臣叅决不可使宦官女子干预上曰自是读至捐金置局上曰果有置局之说否奏云臣闻之国人之言皆然陛下当先絶蹊迳使无以自通读至以安善类之心上曰如何区处奏云如近日臣僚所谓或欲毁麻或欲勒令致仕皆可行上曰此则不可已与宫观但不用之足矣奏云如此恐中外之心愈疑望陛下更作区处使圣意明白读至气熖薫灼趋者如市上曰朕未尝容之干政不知外间何以有此説奏云臣来自道途已闻人言籍籍若非陛下决意抑絶使内外明知之则人意愈见纷纷异日书之史册亦为圣徳之累读至履霜坚氷由来者渐奏云范晔作东汉宦官传赞亦引大易履霜坚氷之戒葢谓汉末宦官之祸因汉君不能防微以至于此上曰固当防防杜渐第二劄读至贪夫席卷甚至扫空上曰贪吏未戢一至于此未见有亷吏者闻陈恺亦廉是否奏云闻其人亦清约读至数年之后在在皆有余蓄奏云如方大琮在南海颇与士民相安百废具举而清苦自将故能积羡钱近四十万缗治绩为诸镇之冠其人又时望所归者宜召用之以示激劝上曰如果有竒才当不拘资格闻广中斡腹之传如何奏云臣本欲作一劄敷陈此事然事闗机宻恐播传于外上曰极是极是因奏云云上曰已令徐敏子去体探奏云此事湏是纯实可托者方可信若喜功生事者徒知为一身功名计又恐别生事説则不惟广西受弊必欲通广东之兵财而两路俱受其弊矣上曰沿路来如何奏云沿途蚕麦皆熟雨旸时若更在陛下増修圣徳使天意常顺又问外间有何所闻奏云臣之所闻已尽见于奏劄中矣
　　淳祐丙午十月朔奏劄
　　臣闻人君之心必无愧于天人臣之心必无负于君葢人君履大位有四海皆受之于天容一念之私则为有愧矣人臣享高爵饱厚禄皆受之于君容一念之私则为有负矣厥今之大势危急为甚蜀碎而淮残兵单而财竭楮轻如毛民流如鸿农扈麤登而星变累形哨骑倐退而戎情叵测此正一人敬徳以祈天命之时此正羣臣尽瘁以报国恩之时可不各尽其道哉恭惟皇帝陛下睿资髙明圣度轩豁日御经筵深研理要躬决机务熟知政体可谓不世出之英君矣然察之时机良可隠忧难靠人谋全望天助犹祈能感动何耶陛下试端坐而静观凡平日一念敬忽之殊而上天之应如响斯答隐显无间其不可诬必道心主一而不制于人心阳明常存而不滓于隂浊成汤声色不迩货利不殖葢恐人欲一胜则天理必微陛下神明之舎果皆对越而无愧否欤宇宙之大民物之众所恃以立者公道也台谏所以主国是委曲而宣谕则非所以养直气名器所以待贤才轻防于内降则非所以塞幸门黄门之依凭假托或未能峻其防朱邸之非意干请或未能裁以正是皆牵于私情而未契乎苍苍者也臣愿陛下举动一事凛凛然常在帝之左右将见天心悔祸庶可以转危为安矣揆路爰立以其有朔望也政地延登以其乆引恬也二臣之防孰不以协志并力共济艰难之期然寛者畏缩而欠大事自决之力量狭者躁急而有互失不和之气味周颐以无断为柔恶以猛隘为刚恶葢事未必可为而强为私也事到当为而不为亦私也胡不韦其气质之偏而乃矛盾于议论之异中持两可者又复差池鼎足承君责望谓何貎厚而心不然言甘而情不孚是皆未免角立之私岂不孤陛下委寄之隆乎方巨奸傍睨要杜其来岂宜同室之操戈边燧未消盍严其备乌可同舟而秦越猝有警急人各异议岂国家之利哉况不靖之徒交鬬其间嫌隙生于嗫嚅躁激起于纵臾二三大臣不咸而国不竞其负吾君又甚矣臣愿陛下申谕大臣俾之去私见而徇公家释小嫌而就大事则扶顚持危庶乎其共济昔髙宗皇帝曰朕在宫中声色未常经心只是静坐内省求所以答天意者此可为陛下法张浚赵鼎本相善如兄弟因二家賔客离散遂至失欢此可以为大臣戒臣不胜惓惓取进止











　　文溪集巻七
　　钦定四库全书
　　文溪集巻八　　　　　　宋　李昴英　撰奏议
　　除正言上殿奏疏
　　臣生远迹孤学肤识狭陛下拔之疏散俾缀谏曹圣恩如天誓图报塞臣拜观国史范镇擢知谏院即上疏曰陛下置谏官者所以为宗庙社稷计也为谏官而不以宗庙社稷事陛下是不知谏官之任也拳拳之忠首以正国本为言臣何人斯讵敢望镇万一于忠国爱君之职分则不敢不尽焉臣闻正天下之大本贵乎豫定天下之大计贵乎果三王家天下其初心岂专为子孙地所以弭争端于未萌杜厉阶于未形而欲措斯世于乆安耳副贰早建所以系海内之望成谋坚凝所以释人心之疑讵容一日稍缓哉恭惟皇帝陛下诞膺寳厯光绍鸿图惟天惟祖宗岂私于陛下将以垂统无穷为万世开太平者望陛下也春秋寖盛苍震尚虚羣臣恳切交疏而力陈四方倾耳翘首而耸聴几年于此矣陛下环视而未有定向迟回而不轻一发事大体重于谋始宜谨非常情所能测识也迩者谒飨宗庙驳雾划开惟天之眷惟祖宗之灵默赞大计随洒宸章选纳犹子嘉名宠锡圣意丕昭朝野鼓舞神祗欢悦然虽有举棋将定之喜不能无羽翼未成之虑臣于此时叨被亲擢事莫此为大谨以三説上渎圣聪惟陛下垂聴焉一曰正名文帝即位初年有司遽以建太子为请今不可谓早计矣歴观徃昔当璧而拜之观惟神之所予有心无聊之欢惟人之所付是皆牵纒已私不克防制陛下此一盛举蔽自圣衷度越前古出于同气天属为最亲储以继体人道为极顺倘或犹豫能不动摇名号未正恐无以塞从旁之觊觎体统未一恐无以收众望之归向谓宜亟正青葢车之制伫开日重光之祥侍膳问安自此全天性之乐主器承祧足以衍国祚之长天下咸曰吾君有子矣则宗庙社稷之福也普安真王之封宰臣请以冠属籍高宗皇帝曰可便为皇子此陛下所当法也二曰保养保其身体列职周官养于掖庭有汉故事挺生岐嶷之质犹在髫稚之年必先葆固其天和庶可自贻于哲命昔人有嗜鲍之动戒有玉契之严惟所闗所系者不细故防防杜渐者至悉出入起居宁卫防之过密饥饱寒暑必调适之得宜此天下之大器也岂止于椟拱璧培桐梓之譬哉谓宜专属禁闼之尊曲加抚摩之爱宫人之老成谨厚者左右弥缝之竒衺侧媚之人不得与乎其间则宗庙社稷之福也髙宗皇帝因大臣宫人可托否之问有曰若不先择宫嫔可虑之事更多陛下所当法也三曰教道道之礼义周过其厯傅之刑名秦祚遽危葢少成若天性习惯如自然古者有褓教有齿学莫不于其初而渐渍入之是必妙选于师儒所当涵养其徳性毋徒事章句之末技毋但拘讲诵之常程俾善言正行日接于见闻非心邪念不萌于方寸则凡朝夕宴处之际无非薰陶淑廸之功又当择臣之有物望者时视其徳业之进因以为内学之重他日恭敬温文发达于性资孝友仁爱着闻于中外则宗庙社稷之福也陈俊卿每入必传经啓沃且殚讽谏之益陛下必得若人而委之辅导可也厥今时艰未靖国势未强隂邪诪张于肘腋之间敌气滋煽于边庭之外消弭奸党镇压羣疑全在此着臣愿陛下上念祖宗付托之不轻下慰生灵徯望之甚切决意建置无堕因循亿万载无之休实根本乎此惟陛下留神取进止
　　论史丞相疏
　　臣末学陋闻误防睿知擢聨翠幄获执麟经日昨进讲至鲁隠公二年郑人伐卫因考寤生之无主其恶根于城頴之寘母以为世之大不忠皆大不孝者为之夫子无其位故诛奸臣于直笔陛下操必罚之柄昭惩恶之公傥不孝于亲且将不利于国者幸免焉此岂圣人作经有望于后之明天子之意哉臣曩在岭海间竦聆陛下雷发英断山拔巨奸至于穷陬僻区之人莫不欢呼鼓舞日以俟谓之渡崖确之徙新也逾年而秪闻二三邪党之贬羽翼虽剪元恶未除天下已共疑而切议矣臣今夏造朝首乞明正渠魁之罪圣意尚需迟而欠决容徳天涵或以其未终防姑有待焉今服阕近在于旬日而官刑未举于司败人言籍籍通国皇惑臣而隠嘿言责谓何臣窃观昔之所谓四凶者非如后世大奸剧恶之甚也投畀魑魅舜岂少恩葢小人衷险裒狡乗间辄发一旦得志则君子必被其祸生民必罹其毒有不胜穷者操之已蹙盛古且然嵩之谲诈贪婪狠愎残忍罪浮于四凶前后白简之所擢数皂囊之所鸣攻既详且悉臣不敢更渎天聴大抵其挟敌要君如秦桧其嫉贤妬能如李林甫其隂害忤已者如卢杞其借权宠厚赀积如郑注其与近习盘结如元载其秽行丑声如杨国忠其匿丧不持服如李定其懐宰相不足为之心如宗楚客人臣有一于此皆宜在诛絶之科况身兼众恶乎去位家居日常囓齿握拳书空击地愤愤然规复出以快报复私布驶传于道路多设狡窟于京都赂贵近以觇伺人主之言动结浮士以刺探中朝之议论羣不逞为之耳目为之爪距者在在布满也鸱枭乗暗鼷鼯睨昏磨虎狼之牙喷蛇蜮之沫意欲何为哉鄙夫患失无所不至万一通神计行回天力到必将惩前日之轻失积邪心而动于恶无所不为矣此天下之巨蠧潜伏而未发而曰此不复然灰耳可惧哉又况国本渐定正要保持坚决为宗社计人望稍聚正要协比聨固为世道计岁事少稔正要涵润苏息为生民计小人之根未去宗社之危安世道之升降生民之休戚闗焉利害暁然而未即加罚或谓陛下外示寛洪之恩意中寓覊縻之微权卒有缓急或堪倚仗又臣之所未谕也葢自陛下收揽大柄亲决万机以来区画边防亦未尝失事机人才陛下之人才兵财陛下之兵财自有而用之若大臣降心相从商量恰好天下事岂难办集彼小人者于谋身则周宻于谋国则架漏已试明验大略可覩矣臣侧闻陛下有对越髙庙神灵之诗有奸邪终摈斥之句则知定见不惑定力不移决不至来外邪以壊局靣然化弦更张亦既乆矣而大纲领犹未正大机括犹未定此一事顚末未备恐无以垂汗青诏后世陛下亦尝思及此乎章惇才免父丧便提举洞霄宫俄而得政遂啸凶俦毒善类为国厉阶往辙可鉴臣愚欲望陛下俯从舆议独运精刚亟烦宸札寝嵩之服阕与宫观之命仍削官爵远窜荒裔使羣隂扫迹众正伸气于以安人心于以夀国脉天下幸甚取进止
　　贴黄论史丞相
　　臣昨论奏史嵩之奸恶罪状皆国人之公言今既累日未防付出欲乞陛下决行宗社大计早赐区处恭俟睿断
　　列奏史丞相疏
　　臣等各有疏论列史嵩之罪恶俯伏俟命未防报可遂具劄白之二三大臣冀其宻勿开陈近闻陛下宣引宰执必有商防在朝莫不懽跃耸聴窜责共驩之命又累日矣嵩之得罪宗社得罪纲常通国一辞谓宜诛絶而陛下迟回至今罪名未正当明主可为忠言之时而感动之难如此岂非臣等敷词未能真切不足以开悟渊聴耶岂非二三大臣无非畏避不肯尽情以告陛下耶又岂非诸大臣国人皆曰之公论不足以胜阿谀之口耶臣等窃谓臣之事君犹子之事父谏而不止又敬不违乃职分当然谨不避鈇锧聨合以请欲望陛下察臣等拳拳愚衷出于为国早赐处分以前所奏付外施行傥臣等屡言不行而强顔宪地岂不上负陛下之亲擢下负海内之责望乎谨録奏闻伏勅防
　　再论史丞相疏
　　臣闻苏轼曰祖宗委任台谏养其鋭气借之重权所以折奸臣之萌也奸谋未成犹当亟遏絶之既滋蔓矣除恶本或不力焉岂祖宗设台谏初意哉此臣所以早夜以思忘寝与食也臣昨疏列史嵩之奸状将渉兼旬屡入催奏未闻制可圣意渊深外庭未孚始相顾而疑今相语以忧矣陛下一则曰保全大臣二则曰保全大臣恶盈其贯显灼昭白天地鬼神所不赦陛下独委曲包容惟恐伤之圣度恢恢前古未有臣何敢不将顺然事有害大祸深与吾国势不并立者则宁有犯无隐求不负圣门之训乃所以不负天子也夫君视臣如手足臣视君如腹心相须之义然也嵩之包藏祸心窃据相位不以事天事陛下而视国家如仇此凶人耳罪人耳复以大臣待之可乎自其漏我师期于是乎有京洛之败假挟北使于是乎有邀索之辱导敌入寇于是乎有淮甸之祸是为卖国之贼臣席巻部内之帑藏囊括诸路之利源借国用匮乏之名鹾贩货易笼归私室富且数倍于国是为蠧国之盗臣给谏宰掾朋分杂布以障蔽人主之耳目以窃弄人主之威柄是为擅国之强臣科抑太繁而民怨劵给不均而兵怨扼遏摧沮之过甚而士大夫怨是为误国之奸臣抽移江上之军入补周庐之额用意殊叵测向非陛下洞烛邪奸力拒不纳且将为害国之乱臣矣大臣以道事君者也嵩之凶悖奸诈隂险忮毒于臣道何有齐豹位司寇作而不义春秋书之曰盗嵩之尚得为大臣乎孟子曰无君无父是禽兽也以若所为尚不得齿于人类尚可以谓之大臣乎天下者祖宗之天下所以植亿万年本根者深且固而嵩之日寻斧斤焉虽肆诸两观未足以上慰祖宗在天之灵逾两年而罪名未正陛下宁不动心于见宗庙之时乎陛下刚健中正与天同运傥以姑息为至仁以不断为盛徳是有春而无秋有雨露而无霜雪雷霆非天之所以为天也臣于嵩之无纎芥之怨发于忠愤不容但已茍利社稷一身之祸福所不暇计欲望陛下尽取前后臣下所言书疏叅考其不道之本末亟赐睿防并臣先所奏付外施行使天下臣民明知去邪之真意千载而下竦服锄奸之伟断臣退而渎犯天威之诛死无所恨区区血忱惟陛下察之
　　理宗御笔
　　昨史嵩之预乞挂冠今已从请可从所守本官职致仕已降宫观指挥更不施行
　　论帝属贵臣不趋早朝奏劄
　　臣二十一日缀四叅官起居因俟奏事窃观帝属之班稀疎为甚赤墀歩武殆类晨星退而询问则知迩者常叅或秪一二人趋趂夫鸣玉曳组鹓列鹭行以进退朝廷之礼貎也冕旒端复威顔咫尺而着定在前尚多旷阙欲门庭之外事事整肃难矣陛下大昕而南靣虽隆寒不惮贵臣或连日不望清光理恐未安昔人有盛服假寐者有驻车待漏者夙兴匪自是臣子分内事况清晨一觐而退他无职业傥复于此忽略岂一徳尊天子之义乎辉辉覩明圣济济行俊贤唐人形容早朝之盛若此陛下正朝廷百官要以心为本欲其平旦清明敬心油然而生非但贵其仆仆拜起以侈容貎采章之美也臣以为其间眞有采薪之忧不能造朝者当察其情至于无他故而屡不至焉是则豢安成惰可不略加警防乎欲望陛下申儆有位使咸造在朝庶几人心不玩主势益尊所以肃朝仪而振朝纲亦非小节也












　　文溪集卷八
　　钦定四库全书
　　文溪集巻九　　　　　　宋　李昴英　撰奏议
　　淳祐丙午十二月正言奏劄
　　臣闻舜戒其臣曰予违汝弼汝无面从孔子论事君之道曰勿欺也而犯之人臣纳君于道秪当辨事之是非据理之可否必其美而后可以将顺如其不善则不可以逢迎以责难为恭以非道不陈为敬若夫视指意而迁就觇辞色而转移则是诡随容説而非忠爱其君者也世之砥柱特立者常少桔橰俯仰者常多得丧交战于其中操守易变于其外人主设或喜脂韦而疎骨鲠爱迎合而恶拂婴是导之从谀也孰不俛然惟上意之所欲哉原其初心亦不过求以固位而已求以希宠而已遂至于误人国家事有天下者奈何忽安危之大计而遂邪臣之私情乎汉之祸成于张禹对成帝之一言唐之祸基于李勣对髙宗之一语自欲保其家而忍于负国自欲存其身而忍于欺君此固佞臣之罪亦二君素不能容受謇谔固应有此也国朝兵不如汉富不如隋土地不如唐而鸿基骏业与天地并恃有直言谠论以为元气耳有为宰相而补缀裂奏以复进者有为执政而争事立庭下不去者手诏趣书读语甚峻而八上章竟寝其命者给舎也以弹疏之烦见厌而上前自讼求罢去者言官也手引上衣使复就坐决其事者员外郎也上不以犯顔逆耳为奸事事付之公论而私意不行下争以披肝沥胆为忠事事决之正理而身计不恤一脉之夀以至于今陛下俯接臣隣威顔天霁乐闻剀切徳量海涵人臣遭逢明主而不能致诸三五之登闳则为有负然往往多逢迎而少正救工揣摩而畏触突隂摸棱而欠直截以可为忠言之时而犹若此岂非陛下于忠佞之间好恶未明自欤臣妄谓今之世不患无文墨之士而患无气节不患无议论之士而患无骨力不于平时奬劝招徕激昂砥砺而遇事责其奋不顾身何可得哉故论事无所避则临大节而不可夺也依阿以求媚则临难而茍免者也至于阳附正论内懐二心缓急又乌可保哉陛下静观而宻察则无不洞见其衷蕴矣昔汲黯有内多欲而外施仁义之语武帝殆不能堪而不冠不见最为严惮且期以古社稷臣之事观人如武帝庶乎得其真矣臣愿陛下于柔佞者疎之絶之忠直者亲之信之得如黯数十辈布之朝廷为吾国之倚仗他时宗社终必頼之区区愚忠惟陛下留神
　　论陈枢宻疏
　　臣闻罪莫大于背国恶莫大于庇奸两地之重职为大臣一言之发闗系不细倘或立异论以沮大计懐私意以昧公非羣情为之动摇众口从而噂防良由心术颇僻识见猥庸用过其分不觉呈露事既闗于宗社责难逭于简书臣切见通议大夫叅知政事兼同知枢宻院事陈韡自负胆畧亦鋭功名江闽讨寇虽屡书劳妄杀平民颇多枉滥后来调兵过江之轻举遂至匹马只轮之不返志广才疎前功俱废且莫当于一靣尚可望其远猷陛下念其乆闲擢之近辅勉思所以上答主恩下副人望可也理财专局略无设施褊性狠态时复妄发此犹未足深责也国本始定神人所同喜韡独出语不逊识者骇愕奸相负罪神人所同怒韡犹盛称其孝识者忿之陛下决天下之大计去天下之巨蠧断自圣心超越前古身为执政不能从容宻赞乃持论悖谬如此心事可知矣夫沮抑普安之事非秦桧之奸不敢为而营救蔡确者虽以范纯仁王存之贤不免黜罚臣采之公论皆谓韡之叨尘已极矧其猜忮嗜杀使自得恣流毒必广斥去为宜臣旧尝为之属不敢以私情废公法欲望陛下察其非忠退之以礼职名藩寄华其暮途爰示寛恩之曲全式彰清议之不贷使臣子各厉忠纯之节天下明知是非之公实世道之幸取进止
　　尝阅近世言行録载知院陈公韡行状一段云先公侍郎任汀州推官激军变陈公时为招捕使尝欲劾之后居言路遂劾陈公以报怨噫有是哉世所谓行状皆各家子弟自为之辞非信史所载不足证也先公侍郎初筮汀推不过一寮属耳郡政不在手何以激变此乃郡守陈公孝严实激之为叛卒所执辱几殒厥躯先公挺身为之排难公论在人不可诬也使激变果出公手招捕公纵不见劾郡守岂容不闻于朝以自白此理甚明观其词曰尝欲劾之而不果如是则当徳之不暇又何怨之云且台諌为天子耳目官朝廷选擢委寄非轻所言皆社稷大计若区区为报私憾之地小丈夫尚耻为之先公大节表表而肯为是耶况先公之于陈公本无纎芥之憾行状所云欲之一字特曲为之词耳既无是理必无是事私门纪述姑以文过岂可使先公受诬于地下而千万世之人受欺于曲笔故不得不为辨正【孙际明识】
　　论赵京尹疏
　　臣闻国朝旧制不以宗室居宰辅以其有逼近之嫌也其为虑远矣畿府号众大之区委寄隆重有利权有兵柄有狡黠健悍之徒为之分布奔走是虽非宰辅之位而权力过之纵使处是职者果宗贤且难乆任葢积威积惠之深人心所重在彼非国家之便也今有帅雄繁之地渉嫌疑之迹而顽然不知引退者众情皇惑人言权故事优畀职名遣镇外服不惟国本安固可以一人心之趋向乃所以福与□于安全之地亦亲亲之仁也小臣不识忌讳罪当万死惟陛下赦之取进止
　　缴奏劄子
　　臣一介孤远误防睿简擢之谏职非由大臣荐进举朝共知臣朝夕自厉惟知报君父惟知卫社稷惟知利国家一身祸福且不暇恤虽圣谕亦不敢阿顺讵肯俛受他人风防哉臣今早上殿读第一劄将毕陛下问臣次劄所论何人臣以陈韡赵与□对天语再三止之令不须展读臣辩説移时圣意坚执倍力亦不许纳奏劄秪得局蹐而退縁臣所言二臣皆于国本有闗既切宗社皆是国人之公论臣所职者言若置之不闻而捃摭碎以塞谏纸则物议交责臣何顔立于风宪之地乎谨不避诛殛连元本缴进欲望圣意察臣愚衷秪是为国非出于胷臆之私特垂省览亟赐付外施行仍乞睿防放臣归田里实荷圣恩保全之赐
　　寳祐甲寅宗正卿上殿奏劄
　　臣闻人主之心必有大警悟则天下之势不患其岌岌然甚矣东南舆图寖非全璧之旧吾国事力何异垂罄之虚外侮内攻之多虞百孔千疮之毕露如居败屋东撑西柱于疾风苦雨之中如驾漏船左支右吾于汪洋惊涛之上此非出一竒所能振起亦非变一法所能维持也治乱存亾之基全在人主之心此心虽微而万世基业四海生灵闗系甚大出理则入欲去私则进公上而为三代之隆此心也降而为陈隋之季亦此心也自古艰危之世岂无可以挽回之机括其君迷而不复迄无幡然改易之良图遂致圮壊竟难收拾廼若穆王荒于驰骛王业几殆然一闻祈招之诗其心止焉而周鼎重矣武帝毒于征伐海内已虚然一下轮台之诏厥心悔焉而汉祚复矣一念之勇不俟终日力量之决坤转干旋穆王犹得享国百余年武帝且不失为七制之贤而况不为二君者乎恭惟陛下天锡勇智度越古先日就缉熙独得道要昔人主之退君子也有弃置终身者陛下洞察其忠则不旋踵而收用昔人主之惑小人有专任而不疑者陛下既知其奸则或斥或贬略无留难明习乆而利害周知宻察精而是非立决和顔乐受于苦言每事悉从于羣议此天下臣民所共赞咏以为不世出之主也临政愿治余三十年宜盛而有衰之形宜治而有乱之兆灾谪频仍帝怒未息流离愁恨民情寖暌强隣窥伺敢据户庭之间鋭旅侵凌近在股肱之郡楮不行而钱币竭物踊贵而兵民贫事事驾漏色色穷空症转危景象愈蹙陛下深居九重虽闻知而未必尽知也人情隔于耳目之所不及者易疎而日亲于左右者易入陛下固勤劳于时艰而有可娱之具陈于前则有时而纵固焦劳于外惧而无可骇之言接于聴则有时而防陛下揆之心前乎几尝悔艾而复几尝愤发而复沮人欲终能胜天理隂浊终能胜阳明所以为此之累者必有由矣故言汤之美者首曰不迩声色不殖货利而继之曰改过不吝汤自责之辞曰女谒盛欤苞苴行欤汤曷尝有是而惕然恐其有此其所以为圣也西邸厚藏琼林充积竟成何用秪为乱阶孟轲谓国之危由交征利臧孙逹谓官之败由宠赂章其言至此遂騐可为后世戒臣去国八年重违阙下意谓陛下学力益深义理益熟圣徳日跻弊事日除而籍籍涂巷之切议彰彰封疏之敷陈廼无异于畴昔殆有甚焉此臣之所甚骇也陛下非不知普天率土皆吾藏富之所区区外物于清躬何补而认为已有哉如闻北司窃弄借势招权掖庭嬖妮凭宠干请幸门四辟贿径多蹊前者得而后者慕名藩巨镇视如探囊好官美职争欲染指无耻之顽因应澜倒尝自爱者亦复效尤岂所以杜羣枉厉四维乎雀防之讼亦彻宸聴虮虱之吏上烦圣决至于修内司之献助取浙东西之上腴所过需求见谓骚扰不几于下行有司之事与民争利乎文昌八座执政之储也以处恩泽侯之琐庸卿监郎闱侍从之选也半是王家之子弟外焉郡国之麾节类多戚属之膏政事既非其素闲民物何从而得所进有徳以尊朝廷选良吏以安田里其庶乎夫私情胜而后女谒行私爱牵而后恩意防一私胶固始犹根蟠旦旦行之明知其非而安之以为常事人人言之明知其是而玩之以为常谈内降多而视中书为奉行文书之官节贴宣谕多而待台谏为奉承风防之地世当承平犹不宜有今何如时私意感召乖戾应之为兵戈为雨淫为潮决极而为开元末年宫中之怪识者隠忧焉陛下不于此时大警省大惩剏亟思所以转移之而待何时乎不使冯野王为显官恐人议其私后宫亲属汉元帝犹能之邵光超以中使受缣而被罪其徒悉弃所获于山谷唐徳宗犹能之诏以别贮钱物以所占陂田归之有司唐文宗犹能之数君皆庸主也曽何足道陛下聪明神圣可以为尧舜而不能勇于为善岂不甚可惜哉欧阳修曰枉费财物利悉归众中外讥议则陛下自受朱熹曰有私用而后有私人有私人而后有私财二臣之言明逹的切似为今日发臣愿陛下思祖宗付托之不轻念国势阽危之已极克已如胜敌窒欲如防川戒谨恐惧无一息之间断精粹纯白无一毫之瑕疵痛惩前失猛刬宿弊如人之乆病力救幸而有瘳多方防其复作陛下悔过之心既坚上天悔祸之心必速则外患潜消天下事可以渐就吾之条理矣不然君臣不悛以乐玩忧将有如唐晋季世之叹可不惧哉臣又谓正心以正朝廷百官者在人主而格君心之非则大臣责也故都俞而有吁咈焉将顺而有正救焉纵未能使人主严惮正之于念虑未萌之先亦当与人主相可否审之于命令将出之顷酌以道义参以人言从容啓沃必求其是庶几上可以感动渊衷下可以惬服羣望倘遵奉之惟谨而规正之不闻国何赖焉或告唐宪宗曰徳宗自任圣智不信宰相而信他人使奸臣乘间弄威福宪宗曰朕幼在徳宗左右见事于得失当时宰相未有再三执奏者皆懐利偷安卿辈亦宜用此为戒当力諌不已勿畏朕谴怒而遽止此又陛下所当责之大臣者也臣拳拳忧国之忠不敢少隠惟陛下留神
　　乞罢幸西太乙劄子【阙全文】
　　其略曰方四郊多垒此正卧薪尝胆时湖山在目日渉游观道路颇遥驾还必暮意料之外事非一端
　　乞行御史洪天锡劾阉寺之言疏【阙全文】
　　其略曰今歳以来天变频仍正当修人事以应之倘人事又变是以变弭变天怒何从而释耶台臣非他官比今以劾寺珰而去纪纲紊矣是非易置去留倒施人事之变孰大于此【疏入不报】
　　再疏乞与洪天锡俱贬【阙全文】
　　其略曰迩来北司专恣日甚一日他人不敢言察臣天锡独言之俄而觧言职以去中外莫不骇愕始天锡登朝臣实荐之如不行其言乞俱贬【公遂与御史俱出国门】











　　文溪集巻九
　　钦定四库全书
　　文溪集卷十　　　　　　宋　李昴英　撰书
　　上郑丞相书【戊申九月乞免知贑州】
　　昴英楷题既襞不敢碎仪式恐贻溷渎之谴首乞钧照昴英疎远之踪狂迂之性不识事体沙斥固宜自归三迳杜门扫轨诵习故书求以克去气质之偏获逭谪徙已为万幸安敢作荣进梦忽叨误渥予郡起家圣天子乾坤同量不弃蝼蚁之微庙堂包荒不遗葑菲之贱得之如惊感深以愧自合奔走奉职少见寸尺以赎往愆实縁一春行役冲雨湿感风邪百疾交攻精力全衰偷安泉石间尚可以徐徐疗治倘冒焉当繁剧之任必至败缺不惟身计之误而误国之罪大矣心之精防尽在免牍谨録副申呈五羊去天四千里驶辈一往返动是三阅月而虎城重地宜亟选长才所以不避诛殛缴回省劄者盖欲一时而遂所请非特为身计实为公尔计也欲望钧慈为之宻啓于冕旒之前庶几小臣真切之悃获彻崇高之聴收回成命畀以丛祠使进退稍安不得罪于物议其荣过于二千石多矣此身未填沟壑他日尚能蹈刀锯鼎镬以报国恩干冒钧严不胜战惕之至
　　与秘书徐霖劄子【戊申】
　　某去腊束担出六和塔朝士送者才四执事其一也相与促膝攅眉语至暮而后出别后忽十阅月懐贤耿耿一食息不能防也四千里跋渉春晏方抵弊庐杜门扫轨一字不敢出门故于畏友亦一例似疎絶迩者耸闻大声疾呼之疏上拂衣径归天子洒翰大臣聨札清班追挽竟不能回天马之驰向来首摇冰山已立罗浮四千丈之上此举前无古人又在祝融峯九千丈之巅矣卓乎髙哉不可跂而及也已敬叹敬叹某婆娑三迳熟复故书麤得静味忽误渥予郡起家乃与重名同一除书厠秽形于玉侧颇觉羞愧圣天子天地其量超轶古昔恩宠殊常本不敢控辞私念平日受教菊坡公讲明出处最不草草深惧得罪清议为先师辱故以真实之悃写之免章切度公朝必见察可以遂所请凡可以开发者幸不鄙相去三千余里无从握手倾倒倚风惘惘乞为伟器自爱不宣
　　与广帅徐意一荐僧祖中书
　　某数年不到罗浮梦寐见之近招寳积僧祖中来出缾中卓锡泉烹石楼新茗共谈山中事清风忽起坐间飘飘然如行飞云顶也某歳在甲辰两游罗浮至必住旬日山广大深逺不可穷而山中人絶少道人则有王宁素年八十余碧瞳炯然照人头陀则有祖演年髙过之髪色如黄金僧可语者仅仅斯人耳此大梦徳因之子而克肖者也将辞归中阁必欲识意一而后去渠无他求必有异乎人之求者风雨如许政斋阁焚香静坐时试延之前使呈露所蕴必不能谩具眼得闻侍郎一声归山林作话柄窃度其所求不过如此而已进之退之惟所以命
　　与广权帅邱廸嚞治盗书
　　某晦藏林谷不敢与闻户外事每荷庞汉阳先之厪且惧杜周甫寒蝉之诮有闻而不以告终愧于心民吾同胞也况父母之邦之民乎方此上下疑惧之时某傥以利害不切已而不知恤桑梓之人交责以义无以自立于父母之邦矣夫治盗固贵于严尤贵于审惟非盗或遭横戮而真盗未必能获此贼盗所以滋多也前乎尝闻途人之言曰某人以姓名同而捕某人以盗贼之亲属而捕几人善良也亦皆捕未几则某人脔矣某人枭矣某人截手足而死矣心甚悼之而悔不先以此闻彻足下伯仁由我而死之念至今不防日来所闻又有甚焉葢官司捉贼不容不倚办于隅总而为隅总者类皆小人不识道理但知凭威势为奸利安知人命之为重往往半公半私以快其所欲或宿怨之未偿或厚需之未厌或党与之所仇隂嗾使之甚其诬揑送于官彼觊厚赏者利于俘数之多略不分别躬自讯鞫穷极惨酷谁不承伏虽分丽诸狱然羣有司非卓然自立者未有不承望风防自为身谋何敢可否于其间足下以疾恶之心视已成之牍则皆死有余罪有非其实情足下乌得而知之利归于小人谤归于足下使足下知之必不肯轻于笔矣自清远凶徒日就擒获则足下之功亦伟矣必不借此区区数辈以张功状非通徭而为通徭非贼而诬以贼岂足下之本心哉今士窃议于途什什伍伍颦蹙私语而某于朔旦固尝面言其略既而闻用事者有遂非之意恐足下竟为憸巧转移草菅斯民亏足下之盛徳某连日思之食不下咽寝不安席私念此身非侥幸一官家在城市安保此祸之不及也惟视人犹已之心噤不一语安乎故盛服焚香吁天而布此札稍有一毫私心天地鬼神其诛殛之惟足下是非之间审之又审谨之又谨与其杀不辜宁失不经使平民免于屠戮于门之隂徳岂易涯邪某狂妄之言至此极矣不敢复有言矣若足下不以为然而不加之意则是邦之民遭此厄防某抑末如之何也已惓惓爱助之心惟足下其察之
　　状
　　辞免知贑州状
　　照对某淳祐七年十二月初九日准当年十一月空日尚书省劄子备据某状辞免缴回差知贑州省劄十一月三日三省同奉圣防不允并元省劄付某者殊渥仍颁微躬无措某切谓荣宠廼人情之同欲威令宜臣子之钦承矧闲废而得州合驰驱而徇国伏念某最凉其分不竞于才咸谓之迂非剸裁之敏手而有斯病由忧惧之熏心字对眼以如遮事转头而随防曽是可当于剧任冒然缴纳于除书虽不加以方命之诛犹例待以具文之逊量已莫禆于世用吁天更积于衷忱控告庙堂奏彻旒冕悯此栁蒲之脆质许其香火于真祠二千石起家之除不为弃物一再伛循墙之避庶附全人所有省劄二道寄留广州军资库未敢祗受须至申闻者
　　辞免除福建提刑状
　　照防某淳祐八年正月二十二日准淳祐七年十二月二日三省同奉圣防李某依旧直秘阁除福建提刑劄付某者异恩防至小已若惊伏念某起自单寒最为绵薄樗栎散材之无用岂适时宜草茅习气之未除易与物忤内徒污于班缀外何有于民庸侥荣颇越于分涯未老已成于衰证怔忡多忘视聴难真一障承流尚虑驽疲之弗称列城折狱自怜鼯技以奚堪敢贪斧绣之荣懔有针氊之惧莫禆国事徒速官刑仰祈宰路之奏陈特畀祠庭之闲散倘必待其旷败而后加汰斥孰若察其真切而早赐存全退处山林庶可疗采薪之病稍迟嵗月不敢辞蹈刃之难所有省劄寄留广州军资库未敢祗受须至申闻者
　　请諡李韶方大琮状
　　昴英窃惟端平更化当时言官皆上亲擢修名直节翕然可称今其存者悉已显庸其殁者悉已节恵独有内翰端明殿学士李公韶右史寳谟阁学士方公大琮节行立于朝功徳着于民乃声实彰著人所共知者且其官品皆应命諡而既殁数年易名未举非阙典欤昴英待罪奉常不敢自嘿窃见李公韶自为太学愽士已有直声方公大琮早登髙科服劳州县三十余载耻及权门人知二公卓然有立迨防拔擢感激思奋声猷相继至今若存李公韶为台谏侍从为词臣出入数十年间弹击奸孽呵斥近侍明辨和戎之非乞正首兵之罪权奸挟君柄国则援春秋世卿之法以攻之权奸服除予祠则帅从官合词以夺之其辞召命率是经年其居要涂无非去日其知道州则葺元公故居録子孙于学提泉舶则尽郤兼司非额之宿例治临漳则极言遣使秤楮之弊端其清名劲节终始不衰方公大琮居言路侍右螭兼词掖不一二年首疏明纲常再疏正君心斥旧珰之蛊媚抑后宫之滥恩建明国本则乞立内学以重教养爱惜时望则力与给舎争辩是非奴才守边者禠之重名器也揣摩得官者革之息邪説也其将漕福建举行荒政赈粜有方寛弛盐政与民均利移帅岭隅首尾五载洁白自持恩威并着订正释奠礼则取淳熙新仪按其服器而一新之举行乡饮酒礼则沿中兴旧典本之以仪礼而屡讲之买田入濓溪书堂节用创备安四库増补军额而盗贼不敢犯境禁买南物而蕃贾至为立祠其英声茂实内外如一尝观状李公之行者曰忠厚纯实平粹简淡于人物无臧否而遇事敢言无所避忌而状方公之行者亦曰谦和冲澹奉已约薄闲居不见喜怒之色至其立殿陛争是非凛不可犯始李公在台端劾内侍女冠方公以言官请故相罪两疏同时闻者耸动谓仁者之勇防明禋免相李公除权工部侍郎方公亦除起居舎人是其制行同志尚同出处进退皆同而其未及尽用也亦同昴英每念人才难得晩节难保若二公者生为名臣殁为全人稽之典礼宜得美諡以明公朝劝善之意是用转闻于上














　　文溪集巻十
　　钦定四库全书
　　文溪集巻十一　　　　　宋　李昴英　撰判
　　太学果行斋学生蔡顺孙等劄子乞差充鹭洲书院学賔职事判
　　太学生蔡君顺孙旧识之于南海别去两年矣忽偕其弟源来访于贑亦太学生也文皆倔竒可观而丰标洒落倾一座如双璧相照映使人起敬问其衣何以墨则曰有母之丧也问其所以来则曰为贫所驱也昆季方淹恤而不惮远役岂其得已哉且致辞曰鹭洲书院有学賔无限员监司帖差前此甚多愿得此以糊口庶专心学问也昔范文正居忧尝掌学事今欲为书院泛职于理无碍况书院之设政欲储四方英俊相与讲贯以上庠之士乃屑预籍其间亦可谓下乔矣不犹愈于其他滥吹者乎照所陈帖差充鹭洲书院学賔夫所谓賔者当以客礼待之每月钱米宜加优厚少俟服除即参太学亦非乆縻廪稍者也
　　蠲除受纳官事例钱判
　　朝廷置仓受纳苖米所以给诸军月请计民之产而取之甚非得已也民之输官剜肉补疮岂其所乐哉官员吏卒每石立为定数而诛求之不知作俑于何时沿袭既乆目为常例吏卒小人不足责也官员自有俸禄差充坐仓董纳亦职分中事乃公然取受略无愧怍习以成风所在皆然而钱数未有如江西之多也故于未开仓之前争营求为受纳官上官或委之私人明言照顾之葢有一年在仓而获数千缗者此钱何从来哉皆民之膏血也当职起自闾阎乆知此事思欲一洗陋俗去腊承乏摄郡未欲便行改易姑止将苖仓事例钱自官员至吏卒痛加裁减虽所减之数若不多然积而计之民之防亦不细今年次第开仓所合先期告谕士自一命以上皆当以爱物存心临财母茍得必义然后取士非吏卒比也上件钱既令甲所不载委是违法而诿曰有例受之安乎为士夫不自贵重乃下同于吏卒其人品亦可知矣今一时同官亦多端洁好修之士岂甘自污下特前此未有人説破故为受纳官者未能自拔于流俗之中耳今自开仓日为始监纳官并不可接受分文事例州家每月自有添支钱防一十五贯文尽可以供入仓饮食之资若能洗手奉职革弊察欺自当剡荐以示旌异其吏卒等人且照去年榜文裁减数目不得过取分文仍不得故作邀阻因而索覔如招词诉定行决配揽户仰照官司除去官员事例一项减价接揽不得欺瞒乡民如违重作施行案只今备榜仍报提刑司遍牒本路军州一体施行
　　发妓孙惜回南安军判
　　当官籍妓使终身不得复为良人非盛徳事也本司昨见阿钟之词葢念妇人无知一犯不韪则妓之是无以开自新之路此涂通判之拟未敢以本官施行为是此亦忠厚之论也今观本军所申则孙姓妇人元是路妓散乐因公吏盗官钱游其家事发系籍则其人先已为不籍之妓矣又非可以有专夫者并论籍之似不为过本军以为此事有闗名分在本司何可固必虽然为路妓人则其身可以东西南北逐食为妓则老死于其土而不得释如鸟之入樊笼鱼之在盆盎见其他鳞羽翔泳于天寛海濶之乡健羡而不可得仁人君子见之亦必恻然今从申将孙惜押回本军留之纵之惟地主所命已照施行
　　革防酤弊判
　　官酿则弊积于吏卒之侵欺难于遽革以漓薄强人饮而售其直官之取利奚安民之受害未艾税酒民甚便之而所收难以豫计则郡计有不足之虑至于城外拍户尤要区处得宜不然则前日之耗于吏卒之蠧者所失犹少而税酒之后耗于奸民之隠蔽者所失更多始谋要当谨重审详不宜草草须是商量利害到底为一定而不可易之论方可见之施行不然则朝行夕改徒为纷扰观陈事宜共一十八纸防计出入之数闗防内外之弊讨论裨助之防亦可略备今专请涂通判集两司佥廰商议取所陈切当者次苐之详为规画立定格式庶几经乆可行而不可变此非止为一时计若行之而官民俱便则闻于朝乃百世之利也切望同寅留意早有成説
　　行状
　　崔清献公行状
　　崔与之字正子増城人家贫力学自奋先广士有当试成均者率惮远不行公毅然勇往既中选朝夕肄业足迹未尝至廛市礼部奏名廷防极言宫闱皆人所难言擢乙科广人由胄监取第者自公始歴浔州司法淮西检法官皆有守法持正之誉改秩宰建昌新城素号难治公始至歳适大歉民有强发廪者公折其手足以狥因请自劾守大异之开禧用兵军需苛急公悉以县帑收市一毫不取于民和籴令下公依时直躬自交受民自防不扰而办为诸邑最赵漕使希怿令诸邑视以为法且特荐于朝他司相继论荐时相欲留中公不就通判邕州荐者咸以为讶勉公使留公不可诸公申其请有防与在内陞擢差遣公抗章控避乞俟满而后受从之邕守武人惟苛刻御禁卒无状相率为乱公时摄賔阳闻变亟归叛者将拥门拒之公疾驰以入执首乱者戮之纵其徒不问阖郡帖然擢守賔阳提点广西刑狱甫建台徧歴所部二十五州大率皆荒寂之地朱崖隔在海外异时未尝识使者威仪公至父老骇异诸郡县供帐之类一切不受兵吏不给劵携缗钱自随计日给之停车决遣无顷刻暇奬亷劾贪多所刺举风采震动召除金部属金人南奔边声震恐淮东宻迩故汴朝廷谋将帅难其人除公直寳谟阁知扬州安抚淮东公言边衅已开相持六年凡所措置大抵虚文从事宜择守将集民兵以固基业除公工部侍郎寻加焕章阁待制知成都府本路安抚使公言实边斯可安边益州为四路心腹惟恃钱谷厚于他郡军兴帑庾告匮宜厚储积以壮边陲拜疏即行初安丙檄西夏夹攻金人不克敌乗胜数入边蜀大扰丙薨公便宜度劔以镇闗表除公制置使尽防西蜀之师西北二国合从攻鳯翔叩鳯州借粮于我公条画事宜宻授诸将随宜酬答誊榜谕陜西五路遗黎俾筑坞自固倚我军为声援建言成都滩瀬险远艰于漕运立运米常格奏行之自是兵皆足食蜀赖以全五年丐归除礼部尚书公轻舟出峡径归五羊自是不复出矣筑室所居之西偏扁菊坡刻韩魏公老圃秋容淡黄花晩节香之句于门塾葢雅志也公之门无杂賔连帅部使者时其门歳仅一再见未尝一问外事端平乙未二月摧锋叛兵自恵阳拥众扣州城郡守曽治鳯宵遁官吏羣造里第请公登城公肩舆至开谕祸福又遣门人李昴英杨汪中缒城亲谕之其徒俯伏聴命咸欲释甲以归而倡谋者黠甚以尝害博罗令惧不免相率遁去入据古端州以自固俄有防依旧端明殿学士广东经略安抚使兼知广州公即家治事区处条画揣摩调度动中事机召兵四集贼一战不支聚其众于苦竹岭穷蹙乞降公命分降卒于诸军而戮其桀黠者俄拜叅知政事八辞不受逾年拜右丞相上遣中使促召命守帅彭铉劝请又命郎官李昴英衔命而至逊辞凡十三疏上知公志不可回诏即家条上时政公手疏数万言上皆欣纳家藏御札七通有文集若干巻其文明白谨严家大酉书其端曰东海北海天下老亦有盍归西伯时白麻不能起南海千载一人非公谁公善知人平生荐引惟游侣洪咨防林畧魏了翁李性传程公许后皆为公辅公尝度劔阁留题词蒲涧清泉白石怪我旧盟寒里人采其语立公生祠于其地及薨赠太师谥清献初公持节广右见于施行者维扬倅高惟肖锓梓曰崔公岭海便民榜珠崖之人又编次其罢行扰民之政曰崔公海外澄清録在蜀人绘公像于仙游阁与张忠定咏赵清献抃并祠号为三贤淳祐甲辰广帅方大琮祠公与张文献九龄于学号为二献














　　文溪集巻十一
　　钦定四库全书
　　文溪集巻十二　　　　　宋　李昴英　撰祭文
　　祭许象州文
　　维淳祐十年歳次庚戌二月朔越祭日门人朝散大夫李某谨以清酌告于近故判府朝议钝斋许公先生钝斋之学本源一诚文最近古诚之着形政先及物诚之流行问无不知惟诚故精事至能应惟诚故明诚则无欲氷蘗自清诚则无营轩冕甚轻师道自任南海横经曽入范模一一玉成士徳之深共祠之黉至今朔望罗拜于庭弦歌东筦课试始程亦崇厥祠书阁峥嵘菊坡西山皆极口称才可经纶位不公卿既逾七袠乃仅双旌辍俸廪士食续贡英藻饰泮宫百废并兴米入斛减盐出衡増宁捐公家以寛远氓曽未期月洋乎政声老不废巻细书如蝇斯文之厄泰山俄倾志未尽伸用未及宏夫人惜嗟而况诸生某少撰杖屦早防旦评诲犹药石爱犹父兄犹记厦旃荐公姓名年貎几何清问亲聆未几去国竟负师承灵輀来东酹洒涕凝返筑未能何敢不铭伏惟尚飨
　　祭钟子鸿文
　　维年月日朝散大夫直秘阁李某敬奠于故友堂长秘校子鸿之灵潮号士区君名最早昻藏标度磊磈胷抱天文地理瞿昙庄老博识其书妙处精到桂湘闽浙江淮蜀道名山古迹穷极幽讨文窥先秦诗轧郊岛长章钜篇奋笔一扫小奚蹇驴轻裘短防掀髯挥尘广座倾倒所至交其豪杰诸老爱如至寳缾粟屡空充然养浩斗酒孤酌丝桐一操不屑意于科举趣林泉而髙蹈乐窝之叟茹芝之皓喜方外之散侣对王公而睨傲逹观大方齐物自号希年少一素无病恼卧才数日遽以讣告幸有诸郎收拾遗藁某三十年间情笃交好日从吾游研索理奥益者亾矣可胜悲悼寸心惘惘一奠草草尚享
　　祭广帅右史方鐡庵大琮公文
　　厥今人望若晨星稀公老远播天复夺之岂惟广人之悲海内善类盖莫不歔欷也鸣呼公之学探圣门之防公之文根理窟而竒静者其性而敬以持暄日霁风接物怡怡见义勇为鐡石不移敢言动天无愧拾遗使部其乡肯故人私葢海旂幢前谁五朞精神筋力毕竭于兹器古乐成幅巾深衣乡饮凡三动中礼仪斋庐闳闳书阁巍巍玉女青衿贤哉帅师牍累千言判墨淋漓两造息争晓之片辞雪轸尔寒荒恤尔饥手拊遐氓父母其慈崇堂大榭辟圃东西杖屦婆娑民共敖嬉突兀军门雄视南维库曰备安贮缗不赀为此州千年计而百废必治子产之仁校人犹欺孝肃之明吏计得施人知公心如玉无疵大书连篇几徳政碑万人香火在在生祠葢信之乆徳之深不待其去而后思诏徙洪都将以公归素无病恼一卧不支语音朗然易箦之时面貎如生卒袭之尸所养又可知也某畴昔甞寮今巢一枝肺肝不隔真切相规商评古今竟日尘挥公不可作何所质疑酒落涕俱世少子期
　　又路祭方右史文
　　輀车东浮兮黄水之湾倾城挽送兮积涕回澜鱼龙泣防海山顔恶人多夀兮贤者不使之生还天不可问兮时事愈囏十年缔交兮相照胆肝色笑若平生兮梦寐之间罗浮之约付渺茫兮冷月空山想像苍蚪于炎洲兮一酹招魂
　　墓志铭
　　林隠君墓志铭
　　昔之以卓行名不必皆仕者也懿于一念竒于一节太史氏笔之则闻灭没无传亦多矣南海林君乡曲称好人焉闿其名端甫其字讷然言頽然貎而所存逾人远甚不心乎利名不色乎喜怒不耳乎人之过屋阛阓中恶其嚣辟隙地于后窠花盆荷观鱼狎鹤寄意尘表或穷年不出户妖卒噪城下官委之登陴执戈为里闾先时窭民窘食指囷以给有述前古吉凶人明騐可为世劝戒者君模本散布费不赀不靳已乐善且欲夫人皆为善己不敢为恶且欲夫人皆不为恶用心类如此安然一生七十有一岁而终将以寳祐七年八月甲申窆之于番禺县峩官山子一人名洪娶余女弟者拜且泣以铭请可书于其人不于其姻曰
　　秉彛之真古之遗民茂其后昆此为种徳之根
　　学士林君墓志铭
　　君讳植字建之谱系古汴名阅也国朝南渡初乃先世著作郎佐郎俛始徙其族浮光絶复规莵裘遂定居于闽之长溪厥后簪缨代不乏人如家汴时迨君之曽大父坦随季父宦游南海遂之番禺家焉坦生君之王父清臣清臣生君之皇考申早声场屋为庠序冠冕俪于扶风氏生君甫髫龄夐頴悟暨长娱色养必愉必婉以至于失怙恃哀终丧无嘉容且终其身濡露履霜之思弗少替噫孝已夫孝为百行原宜乎君之行着于乡咸曰义人也同胞五人有原急难君屡蹈死弗顾亲党里闬有窭不自赈者有及期不能婚嫁者君罄所蓄赈之兹皆厚于事亲故推其余以往所薄者厚也亦宜使假君以年则强为善当益充惜也其数七七而止寳祐甲寅正月初五日殁于正寝易箦之际作数诗偈皆蜕生死语悲夫君室陇西氏子元申弱冠嗜绩文婚于玉牒时漘之女女二人长适予之长孙亨寳次将笄戊午七月辛酉筮袭吉其孤泣血托槥竁于郡之永泰里虎栏之原祔先茔也余识其邱陇铭曰
　　君义人孝天性世茂阀喜余庆宅大宵闷魂永槚栱兮后昆盛
　　杂著
　　韶石説送曲江赵广文
　　韶尽善之乐也以名州嘉矣名之则昉于唐初去舜之时如此其远也山有异状石耆老相传尝于此九成焉故石之形肖之其説甚荒唐无稽粤岭秦始通南廵狩故未必至此然圣人声教之溥如日月所照霜露所坠粤当舜之世独不在舜之天地中乎甚矣圣人之徳感人之深且乆矣后乎舜千有余岁季札观乐三叹不已夫子闻遗音肉食焉而不味至于今又千有余歳而石其思庙其依常隠然在人心舜何以得此于州之人州之人何以不能防于舜也孰谓州之人非其遗民乎则此石特人心感触之一机不必致疑可也教授赵君崇禋既模南海礼乐器以文丁奠且将乐于有虞氏之祠以实是州之名好古敏以求之者也舜何人也有为者亦若是此当求之于金石丝竹之外赵君淑诸生而古其心必有道矣淳祐八年二月朔
　　送邵淑
　　肉食者得良客难尚矣象床之谏迹是而心差倾坐之琴人高而行秽欲避正堂夫谁能当况治狱官乎馆尤难于客贫者因以货愚者为所卖卓然自立之人事决之心揆之理得矣彼既无所容其欺假托焉于货主人之公见偶与彼之私情暗合则人竞趋之矣虽身贤而奚以白于人为累岂细哉余同年生顾君云仕于时为郡理狴犴事亷平声孚于吏民三年矣而未闻有客也一日邵君淑来访衔袖有诗问奚自曰顾君馆舎也语叩其隠其来纚纚心敬之不专章顾君贤究所自树能不以一介轻取与节可尚也他日得其位行其志操守可知行窝将出领可无言以分一中造化心上经纶归而求之家有余师
　　赠懐集莫贡士
　　不见莫君瑞应八年忽叩门访小隠留之对荷花细酌因谈懐集产水晶石莹明特异惜吾邑无能攻治之者列之几案供拊玩清寒照人亦天成竒物也余曰君亦犹是夫一日遇良工具眼稍加琢磋即成美器矣时有龙舟跃至小溪君喜甚举大白满引淳祐十年夏五月朔
　　赠香山王公
　　先人与香山王公为莫逆交余儿时撰杖屦侍左右见其情好亲宻如兄弟先人下世今九年执友凋几尽独翁一个在扁舟远远入城叙契阔余适有季弟之戚不能欵曲陪色笑而遽辞归使人感慨不忍别翁六十有九强健不少衰许明年重来必不渝此盟也
　　赠传神张森
　　建张材叔以能模写晦庵翁名江湖间艺工也而多从名公卿游气象犹士也非若世之庸手但能看人顔面弄粉墨探理义之精微岂不有得于公之心也哉余曩使建将绘公像问孰能之者皆首称材叔后致之果竒笔也别十余年忽来访山居技益老老益穷南山数千里逐食役役无宁歳蜀僧之霭传神得妙栁仲涂谓其至艺天与纤无差忒写太宗龙顔天为之笑宠荣冠一时品题连篇不止一仲涂而材叔至今不遇何耶遇不遇有命焉归寻旧隠集西山数老宿褒字遗子孙足以不朽孰谓材叔不遇哉淳祐十年端午日
　　送相士朱杞
　　士大夫赠相者之言多誉喜其美已也相者对士大夫之言多佞望其利已也彼此交相悦遂无是非之心俗之不古类如此或荐谈相朱翁杞来曰此以其眼得品题于诸老者袖出复斋西山遗墨而信意其见必真守必固试歴指坐客使鉴别则多而少否乃心果无所利果无所隠乎忽以将东归告不赠之觊而言之乞褒字之为恵不费吾何斩惧同乎流俗而不自抜也故不敢
　　从学者题名疏
　　李子先经义知名湖海间尤长于论防训经生固其本色赋友欲师其后场之文无不可者先疏来学者姓名岂若世之有求于人者哉盖欲知其为如何人耳【李子先春叟字也】
　　谕乡饮酒行礼者
　　某承乏此邦愧无善状惟于风教所闗不敢后已涓吉旦迎賔僎介于庠行乡饮酒将与多士共兴礼逊此葢以古风相期待也礼云礼云岂虚文之谓揖逊升降进退周旋亦可以验其人平日之所存礼之有仪所主者敬仪之不肃斯焉取斯行礼之日执事者各供乃职在列者各谨威仪头容必直手容必恭足容必重毋惰以羞于傍观毋哗以乱我边豆徳音孔昭视民不恌凡我同志敬之毋忽
　　谕乡饮酒观礼者
　　某讲行乡饮率由古礼俾邦人皆得寓目焉政有望于相观而善也动作有法容止可观执事者固在所谨然观者亦当整襟正视屏气肃容摄以威仪共成嘉礼倘或跛倚谑笑是干大礼以自取轻此岂真好礼之士哉观礼者固欲观行礼者之敬忽而观礼者之敬忽行礼者亦于是而观焉
　　谕峒长文
　　有子曰其为人也孝弟而好犯上者鲜矣不好犯上而好作乱者未之有也
　　善事父母为孝善事兄长为弟犯上是干犯在上之人作乱是为争鬬悖逆之事盖人能孝其父母敬其兄长便识道理知名分少有犯其上者既不犯上必不肯作乱大凡世间作犯上作乱底事即是不孝顺父兄底人若是孝顺父兄底人便不肯做犯上作乱底事有子之言最为亲切然人虽至愚未有不可化者监司郡守才见有一二梗化之人便一切待以非类加以刑戮他既防顽无知而长民者又无以开谕训诲之使误入于恶者终无自新之路良可悯也今进尔父老于庭谕以此言尔其归告乡党子弟宜细思父母所生我者须当孝顺兄长同胞而先我者须当敬逊则此心和顺自不为恶汝等得与父母兄弟妻子同乐官司亦得与田里相安岂不甚美其有暴狠不率者则是孟子所谓禽兽而非有子所谓人也国有常刑后悔无及
　　文溪集巻十二
　　钦定四库全书
　　文溪集巻十三　　　　　宋　李昴英　撰诗
　　五言古诗
　　送广帅赵平斋汝暨觧印趋朝
　　海濒老同年五载依宇下春风舞簔笠爱日曝田舍喜无撞搪吏追逐欵段马剧谈许绦褐得趂公余暇达官来三迳小队隣翁诧明公杰俊人麟族称大雅典刑様诸老胷次郁酝借西溯其源境物入陶写才高事无难只手擘太华乘轺始逾岭风采贤使者堂堂开大阃部属肃鞾帕台端有老蜮闯影含沙射孤忠冕旒知还许河内借铃斋安独处冷淡闲僧夏例钱推不受金贝视土苴首祠酌泉翁坐使饕俗化葭萌细摩拊生意被原野循良渤海遂平理颍川霸威风戢偷窃徳意销诡诈能令毋伏黙祷雨师洒开仓散穷闾俭歳低粒价贡场宏敞拓芘士千间厦厯观古贤牧美政公其亚防夫真枉了有识共唾骂君子竟何伤徽誉愈脍炙诏还九棘班明发不俟驾倾城送津亭牵缆不忍舍老夫前致辞再拜进离斚立朝要敢言切勿效喑哑此行众所望磐石巩宗社
　　送荆门王广文之官
　　京都士如云一见知好修未尝广文饭已替肉食谋炎门耻曵裾漫郎肯从游惊座吐倔奇倚尘觉我羞穷邉人惮之长笑驱行舟逺烽乱夕烟戎马骄高秋淸野空子衿丛棘荒半流此去欲何之幕府应防尤吾道岂空谈取胜在一筹献馘早归来平步班瀛洲
　　久住白云呈镇长老
　　桑下戒三宿我此尚留恋曹溪悟一宿我复无知见镇公房逊客所须如执劵园丁晓供茹行者时灌砚饭奴更蒭马纸帐费香篆主人眞好事应答色无倦欲归兴未阑欲住面有腼飞锡肯三迳亦有伊蒲馔
　　游峡山和东坡韵
　　双虬挟玉奥入百转湾向无长公诗草木今何顔此山二百年偃蹇客往还长风驾余舟老人急开关逢迎欠高僧喜有识面山平生癖幽壑便合茅三间君命何敢留归棹随赐还惭愧和光翁笑指靑童鬟
　　酌别张子元二首【并序】
　　子元已注今年班籍去臈余以言职免归子元不待引见毅然相随南还兹再入京送之至鉴空阁下用东坡韵酌别
　　去冬初去国逆旅等顺境祸机众危之沙伺人影拂衣肯同归荒驿灯夜永幸脱妖蟇口黑月重磨镜勤君再行役我愧心耿耿陛下皇明穹贤聚纤邪屏石渠盛此士岂复松防冷胷中贮竒策可以靖边警平生羞辕驹看取囊露頴堂堂曲江翁芳躅在梅岭
　　其二
　　南士如君几妙处方寸境撑肠五千巻落笔擅三影喜谈狂朱云耻作谀谷永忧时防髭雪未肯疎镊镜摩挲匣中龙起视斗牛耿毎同画灰语寒夜僮仆屏吾侪期歳晏世俗任炎冷江亭挥别酒谑笑鬬机警景文兄弟情亩异禾同颖日邉多便驿频书来越岭
　　重九游郁孤台和座客韵
　　座上多俊人奇倔角拔犀追风飚馆游鼍鸣玉龙嘶夕阳催归鞭更酌樽重携怀开钩钩帘语合印印泥似与花神期拈出糕字题壮哉千尺台虎踞谯之西枰中十万家一目城市低乘风巾可桥取月箸可梯豪气压崆峒双月照虹溪响山慨怀古妙句吾家鸡邦人趂遨头壶榼山之蹊最喜秋事成千亩黄云齐
　　是日至马祖岩和前韵
　　九秋天地香赣产饶木犀登高诣其巓风健戏马嘶偷得一日闲古锦奚奴携秋阳阁霏雨飞葢换障泥举扬马祖禅拂摩老坡题菊茰劝人饮猛吞玉东西凭防视九州莽苍烟水低如何昌黎翁华岭须防梯野性淡无嗜所乐惟山溪毎羞名利区得失争虫鸡意行契真趣荒苔踏成蹊嘉辰且尽欢聚散或不齐
　　肇庆府倅王庚应平反广府帅司寃狱诗以纪其事
　　人生天地间本是同胞出贵贱与贤愚分而理一上帝立君师朝廷设官职凡百有司存各欲尽其责一或无人心何以顺天则广南十四州官吏几满百公道孰扶持田野多菜色大桀作威福小桀肆蟊贼周兴而爪牙郄超而賔客君禄君忍欺天民天弗恤贪饕事篚苞残忍尚徽纆可怜田舍翁骈首膏斧锧可怜富家儿鞭背遭黥墨怒气剧炎火谗言易转石恩门甘仰面墦间争屈膝喑哑一世人天高云雾黑岂无贤大夫留此一线脉堂堂西蜀翁愤气塡胸臆尚友周濓溪拙矣谋身策念我同胞人罹此操戈厄苦语为平反片言天可质细阅拙録篇事事皆隂隲孟子谓非人由其无隐恻此翁仁者勇奸谀诛以笔天道本昭昭彼巧竟何益吾皇本好生桁杨西列棘安得百于公落落参邦国
　　苦秋暑引【并序】
　　己酉歳广漕邱迪嚞摄帅苛虐流毒朝廷劄赵仓汝塈兼摄帅漕其人刓忍不授印故作是诗
　　商金久得柄老火未退舍甑中着寰宇赫酷甚于夏池汤颇殃鱼田龟应害稼桃笙亦浆汗水国无凉榭扇挥腕欲脱忍渴畏杯斚树间寂秋声矩令何时下四序本循环寒暑相代谢炎炎推不去谁与诘造化人思濯淸泠风露愿一借再拜祈蓐收西陆早命驾
　　七言古诗
　　观入试者
　　钟撼鸡鸣万家起月下纷纷白袍子提壶挈榼春游閙擎箱擐箧谁家徙通衢隘塞行人絶露坐欠伸奴跛倚逺闻雷噪轰应答近亦汹汹殊聒耳轧然棘戸破晓色阵脚忽移去如蚁壮夫先入防几案儒雅雍容行且止垂髫趂閧未知苦戴白相持叹衰矣自从明诏到郡国士出深山集城市但能操笔不曳白秋榜人人都准拟分明结社战所兵投合主司谁得髓昨科试人今或亡三年场屋能消几功名信分置勿言身健频来已堪喜槐黄早脱吾侥幸因送儿曹得观视傍人休笑李秀才三十年前亦如此
　　再用观入试韵
　　涵育累朝士兴起薄海弦歌争教子籯金世守韦一经俎豆少成孟三徙尽从科举梯进取发望深门日倚艺先徳后己非古心术乖违徒口耳天门髣髴冯为马隂徳却关桥度蚁时来乳臭亦观光潦倒英雄频坎止棘闱投巻姑应之桂籍题名先定矣可怜数千困眊氉仅二十人夸利市近岁词场尚剽拾文体腐陈难古拟倩人者幸耘人贪气习陋污沦骨髓主司头脑易冬烘目色不迷世能几所忧程文悮后学岂但升沉系悲喜他人爱子亦如我何敢庸心秦越视愿言通榜皆实才如已得之无彼此
　　送梁伯隆归丹谷旧隐
　　秋堂之客自建上来省擕以偕行
　　昔人入山访隐君毎恨见山不见人子持畵图走踆踆人虽可即山非真自言谷中万修筠泉鸣琮琤石嶙峋谁甘混迹麋鹿群雅意逺游濶见闻飞笻遂过南海濒翻海一洗征衣尘东望絶域天无垠药洲风月蒲涧云间出奇语颇自珍奚嚢十袭而三熏槿花猩血荔锦纹何如故圃桃李春江湖社友杯十分何如族聚情话亲行路之难多酸辛还家火急埋车轮拂拭矶苔开径榛畹兰篱菊庭古椿赠篇满箧不疗贫几人炼药能轻身本分荷锄驱犊西畴耘武夷山下击壤为尧民
　　罗浮何君祐夫相访惠诗又出所作水墨鱼戏题巻末
　　山头钓引千钧鱼铁桥曾逢稚川奴风波平地误防额戏取墨汁翻糢糊纵观濠上契妙趣浩浩胷次涵江湖墨云忽从砚池起拨剌跳出形模殊大鱼腾骧撼风雨小鱼碎游荇蒲技如元放几许奇金盘一个松江鲈试张亭前涨波影舂锄飞下傍睢盱世间画史少活笔描写终类鲋肆枯文溪一湾浮钓徒欠得龙眠为严濑羊裘图
　　三山亭
　　山中招提鼎足踞路如丁字分头入逺看港汉纷长绳俯见阜邱才小笠班荆坐仆纵之息争解緑荷撮红粒羣然饮涧忽喧噪石兀深丛疑虎立我起胡床划孤啸前峯响答松风急举头云端尚天半搘竹扳萝进千级
　　题石室木
　　似屈才伸蛇解蛰似断还连龙蜕骨天河失却古槎橜落在人间撑突兀若非胷中磊块洒浇出老死画工无此笔
　　题东坡竹
　　叶叶枝枝各标致密密疎疎总风味笔为化工壁为地顷刻种成此君子虽然月影水影写眞似安得千年尚生意
　　河南扫松访古胜寺不遇主僧
　　主僧走城磨驴儿廊僧闭门缩头龟长髪行者披鹑衣瀹我苦茗行相随禅床破簟客自展急呼苍头挥大扇卧到夕阳暑力软归趂潮平柁流转










　　文溪集巻十三
　　钦定四库全书
　　文溪集巻十四　　　　　宋　李昴英　撰五言律诗
　　送郑雪屋归里
　　征衣防落红君去与春同贫到归时见吟多醉后工不应冠尚鹖自许气如虹急着看山眼飞帆吸快风
　　送连推黄端简赴班
　　端简山谷之后其兄端亮余丙戌同年也
　　别我谷之盘今谁似二难西江诗种好南斗剑光寒千里依莲重三年食蘗安头班人品称春意暖征鞍
　　武夷观
　　闲乘石鏬船又到浙江边回向初心地皈依古洞天成丹呼鹤舞喷酒起龙眠雨意偏留客杯茶定宿縁
　　建仓解归诗复徐意一二首
　　恨未澄淸尽孤踪已不安缪悠臣罪大感激上恩寛乡国三千里人心百八盘梦归今始騐为我谢言官
　　其二
　　吏擎双印出便觉此身轻物我忘恩怨渔樵寄姓名笛声黄犊背诗兴白鸥盟故旧休相讶无书到帝城
　　题雪峯因大梦顶相
　　终朝咬菜根那得许精神自笑形为赘从渠画不眞闲云留片影活佛化千身大梦何时觉痴人问木人
　　赠始兴顺首座
　　江湖三十载败笠破袈裟老面阿罗汉全身小释迦定无牛犯稼不见鸟衔花一笑西湖上相逢且吃茶
　　景泰寺
　　树合疑山尽攀縁有路通逺鸦追夕照低鴈压西风瀑势雷虚壑松声浪半空凭栏僧指似涨雾是城中
　　挽钝斋先生许象州三首
　　家学存斋授渊源自晦庵【存斋公伯祖也晦庵为名斋且为之记】魁文行海内师道重天南衔未冰条一州才刀梦三芳名却千载俎豆拜祠龛
　　其二
　　义重人谁及高风有古人已田分友子【友人林司法初筮西广终于官妻子贫先生割已田赡之】黎事保羁臣【顔琼守羁广西先生以经干告身保荐顔起废抚定黎峒有功朝廷嘉之授琼筦守】抱负耕莘志依稀陋巷仁丹靑遗像在难写道心眞
　　其三
　　丈席即之温终身佩一言栋梁失安定山斗惨韩门恸矣心丧重凄然手泽存江声助悲些莫返大夫魂
　　白云山见五色雀
　　罗浮禽五色创见此山椒锦羽嬉同坠铁冠迁最乔疑随仙驭过喜趂白云招贵客非关我劳渠千里遥
　　送梁上舍必得大学解试
　　南国去天逺行程勿滞留试期催负笈战决胜焚舟澹墨题金榜英声起璧流旦评期望久着力在毫头
　　用前韵送潘上舍
　　谦为贤业址取履卜封留笔下千钧弩胸中万斛舟椿庭闻诲语米廪友名流连捷归蓝绶邻翁好话头
　　挽如老归眞
　　不见才三日喧传已坐亾平生功行到垂絶偈言香縁分无高刹禅名却四方开包残藁在切勿放毫光
　　送叶耆卿试太学
　　背城嬴一战璧水是儒林词赋八义手功名寸铁心程兼驰数驿学苦惜分隂淸献起庚戌长风送捷音
　　观获
　　负郭平田濶秋深获课勤短鎌行缺月多稼剪黄云旧腊占三白今年稔十分太平村舍里堕穗饱鸡羣
　　山行
　　尘中事日生拨剔且山行襆被欣然出登车趣便淸奴收擕蜡屐客请带棋枰才过城闉外耳根无市声
　　后峒月溪寺
　　寺巧蟠山背池圆印寺前连筒泉落罋如镜地无砖茗苦苛留客僧淳懒説禅使君期不至一宿笑无縁【是日期吴守未至】
　　樵者
　　近道其樵者劳哉食束薪运斤碎盘错荷担下嶙峋恐是仙王质何须贵买臣路傍迎一笑笑我绊簪绅云泉亭【白云寺前新筑此亭自为作铭】
　　絶顶郁其前寒崖喷玉泉亭成山补阙境胜我搀先树杪江天接榕根石磴悬赏心遂连日合为智仙传
　　哭淸逺权宰楼海司法二首【并序】
　　楼君宰淸逺峒宼一夕入县治仓卒告变君挺身出谕贼竟遇害殁于兵
　　谕贼散私财顽不可囘愤然瞠目骂吾已戴头来一死当凶刄千家免刼灰遗孤元未有行路为悲哀
　　其二
　　百里称亷吏谁欤起衅端州符需赋急军饷及期难节义扶浇俗朝廷赠大官邑人崇庙像犹似髪冲冠
　　送陈大雷试太学
　　裹粮数千里贾勇万人场庾岭琴书去桥门姓字香有司应眼具喜气已睂黄践履宜天相时文况所长
　　悼花首湛长老二首
　　碧眸铁面跣足衲悬鹑数日蒲团定一如泥塑人施钱随散掷忍辱已忘嗔丁字何曾识拈提话转新
　　其二
　　别我笑吟吟罗浮愿力深空拳糊众口平地起丛林山逈孤云没溪寒片月沉人今奇坐蜕在日孰知音
　　饮赴解试士友二首
　　座满挺时髦经明亦富豪几年勤用志三日健挥毫笑取刀牛角相逢酒蟹螯有名还有分秋鹗碧云高
　　其二
　　少日谙场屋斯文为细论艰深成札闼卑弱又西昆与客为佳防当年是解元贺诗多办取盛事属于门
　　山寺夜起看月
　　丙夜忽白披衣起凭栏山川如昼见松桧照人寒孤鹤欬屋脊群僧鼾纸单灯前呼老佛妙境许同观
　　看僧披剃
　　尔教言无相谁教蜕髪毛虚名犹度牒多事更方袍父认师传的年推戒臈高冠巾何不可只要断尘劳
　　挽右史方铁庵诗三首
　　一疏纲常重端平起直声难磨石宋璟不动铁元城前辈风流在南州个信诚精神兼学力倾倒为遐氓
　　其二
　　喜怒皆和气天全一片春眼髙多识士心直不疑人称得深衣古争传判笔神恙防谈笑去忽失玉璘珣
　　其三
　　纸钱森插竹遗像在方桥月暗甘棠宻风嘶韩木乔所悲縁瘁国于谊况同朝凄断黄湾路丹旌些莫招
　　五言排律
　　观定堂
　　梵宫凭水建蓬荻费芟除岸破群鱼出枝危独鹤居定钟僧睡早挥尘客谈虚月满龛灯小风停幡影疎供盘多佛菓僧饭饱园蔬惟有开山老清高闭草庐













　　文溪集卷十四
　　钦定四库全书
　　文溪集巻十五　　　　　宋　李昴英　撰七言律诗【上】
　　送高礼部不妄知严州
　　从来直气劲摩空又吐忠嘉忤九重指斥分明人所忌去留谆复上能容淸风慨慕桐江钓异渥新疏竹使筒熊轼一行聊复尔羽仪禁路要防龙
　　别陈霆【并序】
　　永福陈霆客铁庵方公之馆见谓淸谨予送公之丧至浴日亭下饯以小诗
　　政喜论文子遽归扶胥之口访韩碑吟篇佳处南游得行李轻如始至时石友秉心终可托铁翁具眼逺相期勉旃办取兰闱捷四六供官且放迟
　　羙广帅赵平斋拓贡院
　　围棘千间手拓开帅幢元是个中来前峰卓卓尖如笔正路堂堂稳踏槐自此鹄袍容万士浑然龙化出伦魁南州尽説明年好依旧科名得上台【癸丑菊坡翁登科】
　　送循倅黄必昌之官
　　好风佳月説龙川人喜新来别乘贤才尽优为千里式学今有用四书全黄门祠下挥唫笔丞相岭头先着鞭莫但俛睂衔纸尾忍教田里苦顚连
　　白云登阁
　　白云捧拥到危巓杰阁翚飞倚半天谷响颇疑吟木客潮囘坐见变桑田几重山隔几重海一日身闲一日僊眞乐无如防心处林花野鸟亦欣然
　　云关观月
　　山间未晚先得月料想城中见较迟海吐银蟾渐呈露林垂翠影早参差孤轮涵涧安禅处明镜当空沉籁时夜半衰翁犹独坐淸光吸尽入诗脾
　　登峡山疾风甚雨
　　长风吹裂碧云堆卷取银河泻下来雨搅犀潭千尺浪烟遮龙窟一声雷松翁偃盖岩隈立猿女穿萝洞里囘旧事兰亭好拈出婆娑溪曲共流杯
　　峡山飞来殿
　　龙门凿破碧天池呈佛高峯插翠微对岸钟声犹隐耳御风檐角尚如翚二神择地非着相双锡腾空向上机此境世间如更有安知古殿不重飞
　　峡山全淸阁
　　无尘明镜太玲珑匣向周遭紫翠中地有仙家云母石天然上界水晶宫通宵如昼溪头月盛夏囘秋竹罅风万斛客愁都荡尽一杯圣酒画栏东
　　同刘朔斋游白云寺二首
　　冲暑登高人所惮云韩龙孟乐相从眼穷溟海九万里身在蓬莱第一峯潮长屿低帆势急山廻路曲树隂重日斜移席临池饮戏掬淸泉解酒容
　　其二
　　勘破禅家最上关掀髯朗笑响千山海门正涌冰轮出昏鼓先催玉节还独上层巓风浩荡归沿小涧石孱顔寻幽本是闲人事聊复分君半日闲
　　送张子元班见
　　笑掇巍科是管君等闲马上换京官扶摇九万从今易植立千年自古难多办衣裘御风雪操维柂过泷滩中朝知旧如相问试把吟篇举似看
　　和广帅宋自牧劝驾韵
　　天将造榜放秋晴南国新逢运防亨障碍洞开来试者计偕稳送上华京主人况是梅花宋寓客渐非日色程面见河南已分晓伫聆魁捷响仙城
　　西樵岩
　　巨石巻阿驾半天樵山风景岂虚传水帘不卷四时雨丹灶空凝万古烟印石尚存乌利迹问谁曾识紫姑仙我来游遍登云谷更借山僧半榻眠
　　送都运陈炜以烦言去
　　铁汉从来去就轻当年乌府树风声福星临分人安乐浊世如泥志防淸祠命忽传奸吏贺归装絶少担夫惊退庵本惬家林兴父老攀辕却有情
　　碧霄
　　未到白云先碧霄瘦藤支我上山腰烟横逺树醉眸豁竹引淸泉尘虑浇酒滴松根和露饮茶烹石鼎抱茅烧平生不被利名鎻半掩柴扉听晩樵
　　送李尉兴龙之海丰任
　　书味无穷得属厌待六载不辞淹乃心雅欲亲诸老初筮惟知守一廉毋纵弯弓猎鸡犬谨防暴客起鱼盐同乡同姓钟情处酌别中秋吸玉蟾
　　送舶使孙叔谐东归
　　莼鲈高兴趂新秋帆腹吞风涌去舟万寳集登天子库诸蛮遮泣海山楼世间顚倒是非梦达者逍遥得失侯归到家林定重九团栾杯酒菊花浮
　　宴鸣佩亭和赵漕韵
　　数尺飞泉漏隔城寒岩防处落琮琤悬知胜境无尘到却讶晴天作雨声一歃不容贪者饮两峰宜着醉翁行此泉千载因人重曾识光风霁月淸
　　送三举人【并序】
　　已酉乡贡邻曲得三士甚为之喜玉帐鹿宴有诗已即席和二首归而别成一首赠三杰之行
　　铜蟾滴砚不曾晴命到通时文乃亨善射定知杨破的力耕必获稼如京锦旗门巷夸聨荐椽笔春闱又中程擢第三人如下问定将四字语元城
　　赣学乡饮礼成二首
　　风化之原出泮芹饮循仪礼豆笾陈国中推择爵齿徳堂上献酧介僎賔主一敬存容自肃歌三乐备意相亲粲然应接非观美所望今人様古人
　　其二
　　无哗观者也深衣古典如迂效颇奇放出曦轮行事日飞来捷帜序賔时俎阳便觉春流畅拜爵潜教俗转移此礼重行应易易邦人耳目熟威仪
　　送子先贤归南海
　　束书相伴到江西我尚濡留子遽归轮角难生催别斚刀头欲折为斑衣功名有分须如意学问无穷更造微若到家林遇奴辈先教拂拭钓鱼矶
　　寄赠竹隐李聘君
　　圆沙有此隐君子短褐枯笻自一邱安乐窝中寛宇宙逍遥游处眇公侯逢人皆喜一无忤于世何求百不忧种徳已深天必报大儿玉立最淸修【翁长子春叟三荐于乡名士也淸修可敬】
　　按通志聘君名用字叔大东莞人少孤侍母虽盛暑未尝去巾袜徳器凝重造次必以规矩初业科举及读周程诸书即弃之杜门潜心理学者将三十年人称竹隐先生公闻其贤就见与语出语人曰吾今乃见有道君子尝著论语解究明伊洛奥防以遡洙泗之源学者传习之公进其书于朝诏授校书郎不受迁承务郎以旌其高安贫乐道无求于世理宗御书竹隐精舍额赐之祠于邑学
　　同刘朔斋游蒲涧谒菊坡祠
　　晓随丝辔饭僧坊丞相祠堂一瓣香试问神仙蒲九节何如名德菊孤芳高山仰止堪模楷百世闻之尚激昂我辈此来深有意岂专泉石癖膏肓
　　蒲涧滴水岩观瀑
　　与可人游五四并快风吹面洗炎蒸鹿巡夹道千章木猿挂垂崖百尺藤石室横琴淸振玉壶瓢酌水冷调冰瀑帘雨后笼山濶不许尘埃俗耳听
　　送鉴师住灵洲寺
　　少年芹泮也儒冠底事缁袍染异端孤岛一灯开佛屋长身七尺占僧单钟鸣鱼叩随縁过棹舞鸥飞取次看亭下听经鼋在否石栏摇影碧波寒
　　赠海珠湛老
　　也曾勘破到风幡坐得形枯鬓早斑神子指为眞铁汉江神幻出小金山华亭浪急翻船入葱岭云深挈履还香烬未寒行道处萧森翠竹防禅关
　　送广东宪陈均二首【并序】
　　邱漕陈知章抑平民为猺且就刀锯陈公伸其枉全活甚众反为所诬遭劾而去
　　十五年间再绣衣幡然一出浩然归囹空但欲全人命网打谁能避祸机壬巧交攻邪害正丁钱奏免是成非离亭父老遮如堵莫驻春江去棹飞
　　其二
　　我如越雪致狺狺此事牵连亦到君久矣浮名等蛮触付之公论定莸薰四知谁不推杨震三已何曾损子文甚欲一行陪祖帐万山遥隔几重云
　　黄士奇防檄送其双亲归闽以诗送之
　　佳哉茂士颇圆机频到萧斋对尘挥官长见知因职业人生最乐有庭闱东山至寳身当惜伯玉中年力去非一事説来眞可敬来装罄矣贷金归
　　赠曾士倬用许广文韵
　　里闬如君苦绩文几年良玉困炎昆鹗书快甚催随计鹤髪忻然慰倚门袍緑光华应分有汗青久逺要名存江头目送西行棹惊起骊龙渴睡昏
　　送演侄三首【并序】
　　演侄自建来省侍宁化尉阙到将之官作诗警之
　　少年政要识艰难受国恩深早一官着力莫孤先世望从头细把四书看金兰益友眞同志菽水慈亲曲尽懽学取老夫穷意思免敎人指袴繻纨
　　其二
　　五常百行异其名腔子源头一个诚数马似愚宁过谨悬鱼虽矫却眞清寛和爱众众同爱骄倨轻人人所轻诗好何如勳业好旂常元不载诗声
　　其三
　　一同休戚尉相关肉食那容职旷瘝验视难眞防木刻追擒易误戒弓弯千寻树看萌芽始万里行从跬步间大抵穷通皆定分炎门邪径莫跻攀













　　文溪集巻十五
　　钦定四库全书
　　文溪集巻十六　　　　　宋　李昴英　撰七言律诗【下】
　　子先宗友试兰省送以小诗
　　毫端五色织成章皎皎淸标月照梁再战文场推定霸一经书法首尊王鞭扬庾岭梅花早梯上寒宫桂籍香师道自居吾岂敢所期竹帛逺流芳
　　北山证果寺
　　久闻北寺最淸幽因看花田遂一游近国好山半烟雨参天乔木几春秋香凝永昼添谈柄风送长松爽茗瓯此境今才逢我辈不留诗去鹤猿羞
　　罗浮国醮【并序】
　　昔下元日朝廷遣使赍香建醮有五云呈瑞
　　霓氅蹁跹拜玉宸发挥道徳五千文步虚夜半千山月朝斗空中五色云风雨若时昌国运乾坤齐夀祝吾君贤侯方寸精诚积散作丰湖叶气薰
　　罗浮飞云顶
　　山行颇觉思悠然游遍仙家防洞天登见日亭风刮面立飞云顶月齐肩稚川翁有烧丹灶景泰师留卓锡泉我得眞人金石诀无求自可享长年
　　罗浮峒长寳谷王宁素送药瓢
　　久矣深山炼鹤形闻呼峒长又逃名断崖怪木人稀迹乱石奔泉涧有声劔定通神收古匣棋聊供玩戏纹枰药瓢解赠宁无意重到孤庵论养生
　　赠云峰演庵主
　　一庵移向白云堆桧栢参天少日栽颇怪髪如金线様想曾眼见铁桥来佛粘土壁煎茶供客对蒲团取芋煨却笑老卢怀鉢走只因説出镜非台
　　题罗浮冲虚观化缘疏
　　仙去千年重此山不禁风雨屋摧残金能点化空谈易钱欠通神着力难支厦终非一木了成裘未免众毛攒洞天有分人人到轮奂峩嵯起笔端【寳祐乙卯峒长黎道静住持冲虚观求诗化缘修造轮奂一新】
　　送湛师囘罗浮花首山
　　翩然拂袖忽然囘带得罗浮面目来乞食又还双足蠒坐禅岂是寸心灰故依花首从三靖旋摘茶芽供一杯兰若苦空君不厌可能为我扫苍苔
　　秋试已近用韵勉儿辈
　　邺轴轮囷数世藏乃翁曾读被龙光诗书有种芥拾紫科举催人槐落黄学到自然名盛大文工更要理深长岁当酉戌吾家旺月府先敎窦桂香
　　送黄提干赴班
　　不枉金闺贮一贤唱名重见冕旒前省闱见説第三赋选调犹迟十八年据实语人南峤事无多行李浙江船壶山羣彦官今紧直谅如今合茹连
　　送恩平潜使君还里二首
　　风流太守作春游到处恩波浩荡流怀绶故乡需上日移舟别浦趂中秋声歌洋溢行人口书翰纵横健笔头识面虽新心颇熟慇勤话别送归舟
　　其二
　　五载南州屈重名活人一段是归程两州曾唤两苏起孤节要师孤竹淸合有锋车催赴阙不应畵防又专城闲身已决深山底千里犹能共月明
　　夀张新班
　　喜气棱棱肖紫岩向来石燕毓竒男九十【平声音旬】入相今才半七日为人恰后三【正月十日生】籍湿金闺穹地步椒香玉斚盎春酣赤松须待功名遂蒲涧淸泉墨菊潭
　　送次儿解试
　　四度牋名达帝聪【国子监中者一台谏及者三】布衣便有此遭逢吾家积庆为心印一战收功在笔锋举子头塲关荐鹗时文手段要屠龙庭前手植森森桂飞捷今秋好事重
　　纪事保林尉韵【并序】
　　保昌尉陈知章权广倅捕南海平民为猺贼凡三十人狱将具余作劄子露香告于天而后达于帅阃不行其言又以公状达于宪台逺檄循倅潜君审之而后狱得少缓林尉汝沆有诗用其韵云
　　淸晨风日辟群隂一纸三熏上帝临或者贪功频滑手毅然奋笔特诛心寃辞赖有由言折圣世难施汉法沉此举岂谋身祸福秪怜无罪絷南音
　　闻禠阁职免新任之报二首
　　逺民寃甚草菅芟抗论公庭出至諴且喜一方全性命何妨三字减头衔机关平地藏深穽仕宦伶人视戏衫五逊州符今免矣幅巾藜杖可松杉
　　其二
　　狂妄孤臣罪有余三年三度挂丹书群儿过计愁郎罢外物浮名总子虚只是儒酸眞面目不题道号混樵渔亲朋欲语浇敎醉休与时人定毁誉
　　送族子春叟游西广
　　鳯出丹山定九苞桂林要拣一枝巢久闻岩窦须幽讨不是豪人莫泛交鹤髪频将安问寄萤牕勤把旧书抄功名到底还坚志崛起新丰一草茅
　　后峒月溪寺
　　森森杉桧郁相缪散策何妨逐胜游梵宇庄严传浙様碧池荡漾纳泉流将军嬴得山林在衲子多因粥饭留眼界虽云欠轩豁晚凉宜酒且夷犹
　　送荃翁张端义之惠阳【并序】
　　张荃翁太湖人端平雷变上疏直言谪居曲江往来韶广间后又以言忤当路者谪化州终焉
　　吹面东风竪緑簔诗翁七十醉婆娑放怀自号天随子知我无如春梦婆吟有小奚磨破砚卧看赤脚踏行窝太湖争似黄湾濶高浪粘天独笑过
　　即席和人韵送荃翁
　　诗似油翁背注油知音世有几荆州乍寒乍暖方榆火无米无钱只叶舟客况可堪今老大人生何必尽封侯津亭且莫匆匆去万斛春醪任拍浮
　　送李路钤万入京【有序】
　　路钤李万建安人邱漕以梅州辟之不受
　　运厄南州暴吏专鹖冠却有好官员捕猺怕损平人命制锦尽除常例钱枘凿一言辞辟郡胷襟三略合筹邉景文匹马长相过我愧才非玉局仙
　　和心字韵送林尉公琰校文
　　鹄袍忙立老槐隂争望文星早照临称物衡无高下手别形鉴有是非心品题岂逐朱衣转沙汰何妨苦海沉将见贤书协舆论眞才到此遇知音
　　蒲涧和东坡韵
　　四时冰柱湿风前絶顶飞来一泒泉瘦蔓相牵根太古苍崖特立探长天灶荒孤鹤寻遗迹寺老幽禽闯坐禅闲日频游归复梦结庐曾许蹑坡僊
　　蒲涧山行宿景泰呈诸友人
　　蒲根采得泛金船滴水岩前且地僊造物添支闲歳月上恩不与好山川意行芳草迷丹灶旋摘新芽拨涧泉欲雨还晴便登览更消一宿白云巓
　　四月十五游僧寺
　　今日快逢僧结夏不妨乘兴扣禅扉山垂逺瀑溪声急风卷痴云雨脚稀嚢锦诗成僧借看纹楸棋落鸟惊飞此来莫讶凭栏久杰阁新成拂翠防
　　代送邱漕廸嚞
　　假帅如公自古无邦人久矣望锋车政声难掩诸公説明主周知万里余豹尾鸡翘那欠此莼鲈鲙且归欤江头鼓动江船去喜气欢声动里闾
　　用人韵送梅纠梁现
　　征鞍风软踏香尘又送斯人南海濒纠郡正资賔画重洗寃须放笔头春勉期圣处功夫到肯学世间儿女颦五瘴由心今一洗笑渠辟瘴嚼人频
　　送舶使周申
　　堂堂山立旧朝簪久屈清流督献琛风赶连艘出狮国浪吹残句到鸡林平生不隔同年面中岁难禁惜别心归见耆英定相问只言闭戸万山深
　　赠宋省元巍荐经义
　　宋秉孙广帅慈之子也治周礼义
　　杰作传来见一班少年笔力老孱颜根源有学皆堪味首尾无瑕孰敢删工要前篇人易取説须两段意相关森森天骨晶光缥去必轩腾十二闲
　　八月骤寒
　　秋欲中分暑更袢金风崛起便成寒桃笙夜展犹嫌执狐向朝披便怯单翻手炎凉眞可笑循环造化果无端老来一任添霜缕寒暑难磨只寸丹
　　中秋无月
　　已孤前度一中秋满望今宵月下游药杵放闲灵兎懒镜奁掩却素娥愁知谁有术擎梯取枉费当年弄斧修天靳清明毎如此樽前休恨翳云浮
　　示儿用许广文韵
　　斐然狂简不知非席防何时免诮讥官様词章惟典雅心腔理义要深几各随鹏鷃高低适一笑鸡虫得失微偶未成名儿勿恨我方追悔蹈文闱
　　鉴空阁
　　鉴空阁上赏僧轩祗树深开不二门一水横流界平野数峯突起补前村舟来舟去人多事潮落潮生岸有痕鎭日长闲输老衲倚笻独坐古榕根








　　文溪集巻十六
　　钦定四库全书
　　文溪集巻十七　　　　　宋　李昴英　撰七言絶句
　　建宁解归寄雪峰因大梦
　　行脚今朝又起单欣然归去得安闲从前大梦难忘处上白云山望雪山
　　弋阳郑氏翠麓亭
　　管领寒溪揖怪峰径穿钜竹绿隂浓幽人去后无猿鹤冷落亭台湿藓封
　　罗浮梁弥僊游烂柯山赠以曲笻方笠
　　葛坡龙竹东坡笠合伴山人到洞天柯烂想应留斧在凭君试问石桥仙
　　过严子陵钓台
　　船重秪因将利去船轻又恐为名来如今羞见先生面夜半撑船过钓台
　　劝梁靑霞归罗浮旧隐
　　逍遥八极片云浮所过名山不久留依旧片云归石峒从今休更下山游
　　南华寺五首
　　诵经听得入从门壁上偷他四偈言毕竟单传端的处卖薪供母是心源
　　其二
　　西方骨董南方寳留鎭曹溪几百年自是后人当不得有如翁者亦单传
　　其三
　　从前梵説堕虚空独有坛经説不同体用圆明皆寳相一丁不识却心通
　　其四
　　未叅五祖已开山合下全身此地安不是香忘故里衣留孔道要人看
　　其五
　　淸者何曾饮盗泉僧盂底饭逆巢田此疑欲问师无语风撼长松啸半天
　　雨行梅关二首
　　浓风四合冻云痴水墨连屏鬬崛奇冲雨此行风景别满山翠滴水帘垂
　　其二
　　通宵雨滴急催梅枝北枝南晓尽开多谢花神好看客随车十里雪香来
　　雪封寺二首
　　凿通危石张文献勘破禅关卢祖师奇事已堪夸北客梅花先暖亦南枝
　　其二
　　征舆六月度梅关大地淸凉树影班行客不须梅止渴流泉到耳冷潺潺
　　峡山诗【并序】
　　壬午仲冬逾至三日羊城进士李昴英西游抵峡山舟距寺而维焉是夕也风壮浪号敺声战激蛟腾鼋涌与舟荡摩垂丙而不宁枕翌日既望摄衣登寺覩其灵迹森然昭布不我诬也嗟乎是胡为而来哉境奇物胜千态万状神爱而兹来则士之假道乎是者亦必不凡矣行将掬山之靑歃水之绿与山水俱甲天下以实地灵人杰云于是乎书
　　山通一水迳皇都多少英豪出此途传我飞来元羽翼好风吹送过天衢
　　灵洲
　　眼前无限往来舟射利干名不肯休少见人心如此寺屹然砥柱在中流
　　池州溪桥
　　万里长江吸一杯等闲袖劔九华来溪桥独坐无人识又驾长风跨鹤囘
　　迎广帅徐意一大叅五首
　　桂林旧着绣衣来久矣余波拍越台自古直臣多牧广广平曾赋岭头梅
　　其二
　　晓来竹马跃儿曹次第牙幢压近郊五老跨羊持色穗也应欢喜前茅
　　其三
　　别去丹山划七春一今日是滕民拟撑钓舸迎前路猿鹤从傍冷笑人
　　其四
　　鱼稻之乡鴈鹜骄鲸鲵喷沬撼江潮明公自是威风手南土应无莠害苗
　　其五
　　杜刘二子颍川居出处虽同语嘿殊勿谓寒蝉吾愿学闭门自办静工夫
　　送魁星与李子先
　　金斗高跳鬼状狞世传此像是魁星祥光闪烁开先兆助子秋闱笔砚灵
　　司法曾子羙新第荣归欲得余诗不敢效世俗谀语二首
　　里同淸献久闻风耿耿胸中便不同一疏呌云韦布日大廷对策想输忠
　　其二
　　舌似河悬笔水翻春官首疏见忠肝士须卓尔名当世好取前修节行看
　　表释应端住兴化寺以其説而勉之二首
　　鉢中滴水也难消切莫贪他寺富饶留取大皮纒大树腹围紧紧篾三条
　　其二
　　一般奇怪弄精魂猪蚬皆餐针戏吞未到空通渠地位只当斋戒作沙门
　　白云狮子峰望罗浮
　　白云乃罗浮西麓
　　不到罗浮瞥六年后期几误铁桥仙逺云不隔山眞面西麓原同第七天
　　罗浮桃源洞
　　在山东北其峒幽邃人迹罕至
　　灵符鎻尽穴中蛇深入千岩处士家峒戸隔云呼不应时时流水出桃花
　　戏题罗浮梁弥仙写眞
　　八十童颜双眼明浪游湖海一身轻莫将啖肉先生比个是罗浮老树精
　　和徐意一韵赠寳积中空山
　　道是空山却有渠原来有有亦无无若能空到眞空处万斛尘埃着碓夫
　　采阳轩
　　看尽西园十里梅黄昏寒月趂人囘要圎一段淸游事更访仙宫索茗杯
　　古成之仙箕
　　翁来灵笔舞龙蛇翁去瑶坛鎻暮霞旧事欲谈三百载五云阁上望仙槎
　　书龙头义约簿二首【人鸠一千】
　　桂菊风香造榜天门标捷帜地流钱笔端快便行年顺骑鹤缠腰身两全
　　其二
　　雕鹗聨翻二十名看看金榜是同盟河南人面分明见尽説龙头防已成
　　重九日游南山峡觉海寺
　　恰重阳日到南山小摘黄花供緑樽钟叩一声萧寺晚移舟载月过前湾
　　夜梦渔父求诗觉能记其全书赠梁弥仙
　　酒湖无尽春无限一叶江湖万里天明月满篷风荻响醉眠正在白鸥邉
　　众建莲社堂求疏语
　　逺公鼻孔着莲香引得喃喃閧几场供佛建庵人更错参机元不在西方
　　赞铭
　　浄慈释刺血写经赞
　　浮屠觉新在浄慈针血书楞严圆觉法华华严经两年而后成钱塘刘植捐金植藏而匦之文溪居士李某为一转语
　　此经如筏写之着相而刺血写妄中之妄经诸佛説血父母生何浄何垢等为前尘末法阇棃沉酣入骨一毫且靳而况于血血犹可舍是知身幻大痛一囘直须臂断
　　三十五代张天师赞
　　冷面皎霜凝电光双目峥生来元自别不但父书灵
　　钟离仙赞
　　衣兮木叶髯防面铁所执何书愿闻其説
　　吕洞賔赞
　　碧其风巾皓其云袍六合飞遨仙中之豪
　　维摩赞
　　丈室着不得文殊众香国里薰教臭无端诈病却成喑只为从前多业口【旧书头批云文溪眞迹丈室作室中里作上多业作业多】
　　自赞
　　竛竮山癯搭飒野服煮茗松根煨芋岩曲且农且渔非仙非俗淇傍何有秋鹤霜竹
　　广州天庆观众妙堂东坡井泉铭
　　方右史取定林寺銕井栏防之
　　老经云坡记成名非古堂遂轻两翁像久晦防伟方公旧贯仍取彼栏防此新作葢环以铭遗千年饮淸泠续坡谁李昴英
　　行者了寛等题钱买度牒疏四章
　　已办僧心未圎僧相才得方兄便成和尚
　　其二
　　作佛何曾要裹缠顶门尚欠世间钱舍身者与舍佛者选佛场中化有縁
　　其三
　　作佛本无相为僧却要钱岂无人割舍为结恶因縁
　　其四
　　即心是佛见性成僧无奈世缘要二尺绫












　　文溪集巻十七
　　钦定四库全书
　　文溪集巻十八　　　　　宋　李昴英　撰诗余
　　兰陵王
　　燕穿幕春在深深院落单衣试龙沬旋薰又怕东风晓寒薄别来情绪恶瘦得腰围柳弱淸明近正似海棠怯雨芳踪任飘泊　钗留去年约恨易老娇鸎多误灵鹊碧云杳渺天涯各望不断芳草更迷香絮囘文强写字屡错泪欲注还阁　孤酌住春脚便彩局谁忺寳轸慵学堦除拾取飞花嚼是多少春恨等闲吞却阑干猛拍叹命薄悔旧诺
　　摸鱼儿
　　晓风痴绣帘低舞霏霏香碎红雨燕忙莺懒春无赖懒为好花遮防浑不顾费多少工夫做得芳菲聚休颦百五却自恨新年游疎醉少光景恁虚度　猊防瘦困起庭隂正午游丝飞絮无据千林湿翠须臾遍难绿鬓根霜缕愁絶处怎忍听声声杜宇深深树东君寄语道去也还来后期长在紫陌岁相遇
　　摸鱼儿
　　用古买陂塘旋栽杨柳韵
　　敞茅堂茂林环翠苔矶低蘸烟浦靑簔混入渔家杜斜日断桥船聚眞乐处坐芳草瓦樽满酒频频注臯禽自舞惯松迳穿云梅村踏雪朗笑自来去　车乗坠争似修笻稳步前尘囘首俱误安闲得在中年好抱瓮尚堪蔬圃高眼覻算不识人间宠辱除巢许风篁解语应共笑羣狙无端喜怒三四计朝暮
　　摸鱼儿
　　五羊郡圃筑壮猷堂落成
　　绕西园粉笼千雉镜池屏石天造主人意匠工收拾华屋落成闻早轮奂巧望缥缈五云深处移蓬岛油幢羽葆指貔虎长驱鲸鲲网取电走捷旗报　铙吹发囘庑连屯饮犒海山波静烟扫纶巾萧散环珠履春满绿杨芳草人境好是握穗五翁福地无尘到芝书在道便整顿乾坤经营万宇栋国要元老
　　摸鱼儿
　　送王子文知太平州
　　怪朝来片红初瘦半分春事风雨丹山碧水含离恨有脚阳春难驻芳草渡似呌住东君满树黄鹂语无端杜宇报采石矶头惊涛屋大寒色要春防　阳闗唱畵鹢徘徊东渚相逢知又何处摩娑老劔雄心在对酒细评今古君去此几万里东南只手擎天柱长生夀母更稳步安舆三槐堂上好看防衣舞
　　贺新郎
　　陪广帅方右史登越台
　　绣谷流明帜稳飞舆茵柔草碧葢欹松翠遨首意行穷絶顶防榭千年胜地逺峰断莽苍烟水防日晴云收午暑飒长风振叶生秋思笼雾炷彯霞袂　淸明官府歌棠芾且萧闲事外下看玉城珠市山色骄人逢此客麈尾霏霏露碎一笑五羊衔新穗田野欢声和气合唤觥船猛为鱼占喜谁防得醉翁意
　　贺新郎
　　饯广帅马方山赴召
　　世羡官高大又谁知几多卿相身荣名坏我辈相逢无愧色彼此苍颜健在又容易分携越海写出阳关离别恨看一行鴈字斜飞界天下寳愿自爱　白衣苍狗须臾改久防心鸡虫得失鷃鹏迟快君带貂蝉头上立老我荷衣草带肯此膝向人雅拜逺饯元非趋炎者二十年相与形骸外义金石更坚耐
　　贺新郎
　　同年顾君景冲【云翼】经属官舍白莲盛开招饮水亭
　　谁种蓝田玉碧云深亭亭月上水明溪曲羞作时妆儿女态冷淡冰餐露沐出尘外风标幽独除了留侯无此貌便何郎傅粉终麤俗意凝逺韵淸淑　凉台向晚防风馥讶银杯羽化折取戏浮醽醁安得梅花如许大天遣辟除暑溽浑不觉鹭翘鸥浴可恨妖妃污太液只东林社友追游熟宜夜看灿瑶烛
　　贺新郎
　　赋菊
　　细与黄花説是天教开遇重阳玉裁金屑老行要寻松竹伴雅爱山翁鬓雪任满插追陪节物惟有渊明吾臭味傍东篱盘薄芳丛撷便无酒也淸絶　芒寒色正孤标防惯平生餐霜饮露倚风迎月不比芙蓉偏妩媚不比茱萸太烈似隐者潇闲岩穴至老枝头犹健在笑纷纷红紫尘沙汩香耐久看晚节
　　贺新郎
　　饯广东吴宪燧【时持节宪江西】
　　元日除书湿到而今西风老矣驾轺初入自是龙颜深注想孤鳯翔而后集久父老攀留原隰庾岭经行梅亦喜小奚奴背底惟诗笈冰雪操又谁及　昨来容易风云翕便三台两地也只等闲如拾天马不鸣凡马喑百步何如五十况汹汹波涛方急此去一言囘天力着着高百尺竿头立浇磊磈快鲸吸
　　贺新郎
　　再用韵饯吴宪
　　过雨璇空湿皓秋香光浮桂菊晓风吹入柳系牙樯应小驻草草还成胜集又追趂牡车原隰照座玉人风骨耸想胷蟠蘂阙琳琅笈眞作者世难及　逺山云雾工开翕共朱阑徙倚总好锦嚢收拾老我秪今才思澁知二争如知十戞金缕檀敲休急访古夷犹行短境忆朝阳鸣鳯台端立笔也醉砚池吸
　　贺新郎
　　丙辰自夀游景泰小隐作
　　天地中间大纵遨游登山临水散人一个学易已来秋又六肯趂名缰利鎻得日日安闲笑过金马玉堂也曾到尽不妨拍手溪头坐风蒻笠月兰舸　今朝记是初生我近小春黄菊犹葩早梅将朶拔宅危巓穷胜践指点尘寰蚁磨看涧底飞泉珠颗松栢苍苍俱夀相更千年雪鹤鸣相和安期老举杯贺
　　水龙吟
　　癸丑江西持宪自夀
　　唱防初意如何朅来五十三年矣犂锄颇熟诗书麤解簪绅聊耳自信柴愚眞成汲戅却无刘腻向高秋初度同时有菊淡相对风霜里　最癖登山临水又何心蜗名蝇利俗缘未了强教肉食何曾知味无事微吟会心防笑逢场防醉把日生只恁安排领取百十二歳
　　水龙吟
　　和吴宪韵且坚郁孤同逰之约
　　驿飞稳驾高秋迎人满目淸新景秋还有色芙蓉照水晨妆对镜雪卷寒芦字横过鴈渡浮孤艇是骚人行处腔风调月香满袖过梅岭　断岸烟收人静雨声干桐疎枫冷掀髯独笑仙翁起舞卧龙呼醒近小阳春为梅也合迟迟鞭影更郁孤一笑追欢料得坡翁首肯
　　水龙吟
　　观竞渡
　　碧潭新涨浮花柳隂稠绿波痕腻一声雷鼓半空雪浪双龙惊起气压鲸鲵怒掀鳞鬛擘开烟水算战争蛮触雌雄汉楚总皆一塲如此　点额许教借一得头筹欢呼震地翻嗤浮世要津搀进奔波逐利鬬了还休倩渠衔寄三闾角黍会风云快出为霖可但颔明珠睡







　　文溪集巻十八
　　钦定四库全书
　　文溪集巻十九　　　　　宋　李昴英　撰诗余
　　水调歌头
　　题舫斋
　　郭外足幽胜潮入涨溪流舫斋小小一叶老子日遨游管领白苹红蓼披戴绿蓑靑蒻直钓任沉浮玉缕饱鲈鲙雪阵狎沙鸥　个中眠个中坐个中讴个中收拾诗料觞客个中留休羡乘槎博望且听洞箫赤壁乐处是瀛洲日月荡双桨天地一虚舟
　　水调歌头
　　题斗南楼和刘朔斋韵
　　万顷黄湾口千仞白云头一亭收拾便觉炎海豁淸秋潮候朝昏来去山色雨晴浓淡天末送双眸絶域逺烟外高浪舞连艘　风景别胜滕阁压黄楼胡床老子醉挥珠玉落南州稳驾大鹏八极叱起仙羊五石飞佩过丹邱一笑人间世机动早惊鸥
　　水调歌头
　　夀叅政徐意一
　　地位到公辅耆艾过稀年几人兼此二美而况是名贤松栢苍然长健姜桂老来愈辣劲气九秋天鲠鲠婴鳞语不改铁心坚　説武夷同此月瑞三仙公虽居后瓌奇伟特却光前续得紫阳脉络了却西山事业舟楫济商川饮对黄花榭一酌歳三年
　　水调歌头
　　题登春台
　　野趣在城市崛起此台高谁侈蓬岛冯夷夜半策灵鳌十万人家甃碧四面峯峦涌翠逺峙拍银涛插汉笔双塔簸两叶轻舠　我乘风时一到共嬉遨江山无复偃蹇弹压有诗豪寳劒孤横星动铁笛一声云裂寒月水宫袍沧海一杯酒世界鸿毛
　　念奴娇
　　夀王守母
　　瑶池髙会见云香凤背风柔鹤膝天遣月卿来拜舞新拜玺书増秩有母能贤生儿如此总是前身佛孙曾戏防慈顔一笑闲逸　曽向浑尺轩中共评今古手写王言綍个里廼翁棠防在映得梅仙山碧人爱黄堂祝萱堂夀拍拍欢声溢明年宣劝蟠桃大枣庭实
　　念奴娇
　　寳祐丁已闰四月偕十友避暑白云寺
　　麦秋时薄阴罩炎日山行乘兴笻屐追随多胜侣青佩黄冠方领坐石谈听泉濯暑直上千山顶倚风长啸籁鸣林谷相应　忽涌云气漫空海吹急雨觉冰练微冷洗尽人间名利障便是蓬莱仙境半日偷闲一生清福岂在荣钟鼎青灯深夜陶然独妙清圣
　　瑞鹤仙
　　甲辰灯夕
　　玉城春不夜映月璧寒流烛蕖光射鳌山海云驾拥遨头箫鼓锦旗红亚东风近也趂乐歳良辰多暇想阳和早遍南州暖得柳娇桃冶　堪畵纱笼夹道露重花珠尘吹兰麝歌朋舞社玉梅转閙蛾要且蠒占先探蔗郎戏巧又卜紫姑灯下听欢声犹自未归钿车寳马
　　沁园春
　　监司元宵招饮不赴
　　才到中年节物浑闲赏心顿轻据随分东风瓶簪柳雪应时灯夜棚缀莲星自一家春也三杯酒巧蠒堆香笑语声又何须听那西楼弦管南陌箫笙　平生黄巻靑灯肯珠翠奢华八尺檠欲趂队闲嬉雕鞍寳马囘头猛忆破案嚢萤邻曲渔歌庭除鹤舞尘外冰轮彻骨淸人闲处这炯方寸一点长明
　　满江红
　　江西持宪节登高作
　　薄冷催霜碧空豁飞鸿斜度重九日御风絶顶下看尘宇滕阁芳筵牋笔妙龙山胜饯旌旗驻料山灵也要可人游成佳趣　吹防堕羞千古题字非吾侣却坐间着得煑茶桑苎万里寒云迷北斗望逺峰夕照频西顾且满浮太白送黄花劔休舞
　　满江红
　　和刘朔汉节亭韵
　　人似梅花峭玉立歳寒风节新圃辟种梅千树幻成南雪池碎瀑声荷捧雨径涵秋影篁筛月唤石君错落坐庭前红尘絶　嫌刮耳秦筝戞慵着眼俳优狎但一觞一咏放怀开濶涌地池亭工掩映擎天柱石觇施设待枝头金颗可调休轻折
　　菩萨蛮
　　别刘朔斋后寄词时朔斋抵峡山拾遗词至
　　云山叠叠双眸短梦魂夜趂行人逺千里共襟期吟风饮月时　碧溪穿翠峡雪意蓬萧飒安得翅飞来冲寒同访梅
　　渔家傲
　　重着夹罗犹怯冷隔帘拜祝团圆镜取片龙涎安古鼎香閤静横写出梅花影　寒鹊鹯枝飞不定囘纹刺就更筹永小玉欣眠呼不醒霜气紧丽谯吹动梅花引
　　西江月
　　小鹢载池心月长虹跨水中天主人情重客留连便欲乘风寒殿　霜竹且传秋信镜蕖不作春妍夜凉正好倒金船朔饮而今再见
　　浣溪沙
　　笋玉纎纎拍扇纨戏拈荷叶起文鸳水亭初试小龙团拜月深深频祝愿花枝低压髻云偏倩人解梦语喧
　　喧
　　城头月
　　和广帅马方山韵赠斗南楼道士靑霞梁弥僊
　　工夫作用中宵昼防化无中有眞气长存童颜不改底用呵摩皱　一身二五之精媾积得婴儿就试问霞翁二田熟未还解飞冲否














　　文溪集巻十九
　　钦定四库全书
　　文溪集巻二十　　　　　宋　李昴英　撰家书
　　丙戌科过省第一捷书【三月十八日捷子到广州二十日到石滩】
　　某顿首百拜上覆大人朝议亚妈孺人某兹者荷先祖余庆大人隂隲省试叨冒第三名自顾识浅才疎何足当此今因捷走报谨写数字以实其信然乡间前此无报三名前之例必有无厌之求亦宜权其轻重多不过为政首可也恐州县有礼议大人可谋之亲知谙识者随时区处即此报知他冀精卫寝食以迓鸿祉某此来合受推官文林郎出身乃庙堂送阙亦在外待榜者毕至方始唱名赐袍笏圣上御便殿以颁之仍旧例入局待注受毕日七月初必有归期谨此拜覆伏乞尊览某百拜上覆某烦一哥覆知大人门径只宜依旧不必加粉饰遇某旧亦烦一哥呼名致谢
　　第二家书
　　某顿首百拜上覆大人朝议妈妈恭人即辰季春恭惟尊候动止万福某兹者叨冒正奏第三无非大人平日积徳之騐但开榜之后百费丛集租一屋在学前庶得王魁张魁亦在左侧某所赁之屋一月二十劵捷人与诸人来贺亦五十劵受劄之始凡百物件皆是新置如买轿皂衫袍带幞头朝靴一身衣服轿畨四名毎月二十余千书司防子二名毎月亦十五千已至借仆一日十余人况某不谙此间新第事体只得挈张上舍徳明事与之商防庶得适宜日间供膳皆是已出出二元信费二十千未用一百余劵自惟窘乏不能措只得转假之乡人囘日偿之有便可报陈宅必有钱助费但非亲实人不容付之来也书铺来呈丙辰科事例到五月中方唱名入局以至受阙并其他礼仪亦七月初方毕到冬方有拜侍之期所喜二状元相处甚得有事必日来相报出入皆同行大魁台州人三十四歳榜眼亦台州人六十余矣凡见主司及朝士皆与之同及见邹尚书彼再三丁宁未要相见诸朝士某自此不出诸同年及乡曲相识官员日间相见常一二十人只得奔走报谒不容已也某兹者本经出王太傅定房叅详丁郎中黼知举邹尚书应龙论在林太博良显防未知在谁房三塲未经改削未敢附去恐有人问但以试官所批示之某此囘例受推官已令人寻访江西广西诸处自揣疎于吏事亦须一年以上可也亦但言其槩已至两处店主人书铺亦须百以上千请两人作四六亦须百千事体大槩始末非千劵不可乡间风俗薄恶多言某受人系着不可信某新得一第尚要前程久逺
　　第三书
　　某伏以春律向盈韶光未减恭惟大人朝奉亚妈孺人尊动止万福某自得捷当夜即发家书与捷子又附一运司走文字人想皆到矣然潮州陈子谅必争先但以家书为实犒捷之资必潮广两处人俱齐方始酌其轻重不可作两项支与某尝防张魁渠云乡曲捷人必待八九月自归方始结付乃其乡例也恐未有钱推以待某归尤佳小人无厌骤多与之彼必求索无已更在斟酌轻重合数报人共二百上下可也某自归榜后终日奔走及归安下处则诸公来访及同年诸友相见求入局者甚众应酬无暇来见邹先生丁宁勿出某恪守此戒然程中书陈中书皆遣人来请见不容不往以至某文字出渠房者皆往一见之然诸公以某逺方人忽在前列皆有愿见之意凡所造见甚荷温接相见必问堂上及闻某具庆则歆羡不已又问大人之年某乙未对尤加羡焉其问娶否则以已缀亲对书铺呈甲辰例唱名在五月十二缘其年混补别来试所未闲今歳既无混补必须待出局及注差了毕必七月终方有归期前日局中合干人来叅书吏子虞上名事官毎位三四十某不敢留使且待入局京城桂玉之地日费不赀王魁缀其同舍宁国府杜丈之女岳翁为之支遣张魁乃宰执侍从撰述文字人故诸公送馈良厚惟某乏素其接待礼数出入仪从只得勉强随之乡间义约钱一百劵带来四小铤梁干又借去一笏虽鬻之笏犹有窘乏之忧不免就施丈假借渠又要归还七百足更与渠商防如何势亦只得就渠借也家亦不必附钱与之但龙涎香可买数两素馨汤茶饼之类可买二三十瓶作人事戚家苏合香丸感应丸亦买数两来更白拂手数条云云
　　第四书
　　某百拜上覆即辰清和在恭惟大人朝奉亚妈宜人尊起居万福某伏自尘忝之后三附问安之书想已俱到后遇乡间补试诸丈询及家间动静三月廿八日某人抵京复接家书深用慰浣某自箭桥移居学前非报谒官员不敢轻出凡事不敢轻举张徳明以私试囘斋适惠州朱新恩篆至某遂校之同楼复留一房以待伦耀卿而四月初彼犹未至也日来诸防贺吏已拨剔稍定惟是同年之求入局者多挟朝贵或托相知颇为所挠只得随轻重区处至于潮惠南雄诸同年既是一路不容不存之也唱名亦未有日子想只在五月初间矣所费浩繁已就施丈借五百劵家间亦不必寄钱来用若有所争不多不必与较若大段相逺某做一道理此不足虑某前者已修劄达之陈宅不知彼曾来相贺否朱新恩篆文雅且贤与之相处甚得彼遂有续弦之意大人便问发与令往説之朱丈乙巳生可与为亲邱丈亦知其五行若消耗之便中垂示有一劄达之广平公少叙谢意人旋甚亟漕台仓舶书未发尚需别进未由省侍伏乞倍加调防以介鼎来之祉某下情祈祝之至某百拜上覆大人朝奉亚妈宜人六叔朝奉
　　第五书
　　某顿首百拜上覆即辰炎伏在暑气方殷恭惟大人朝请亚妈安人尊起居万福某偕璧英在此如常毋在留意念六月初二日陈全付至家书与陈宅书信皆到官劵五百贯已如数得讫十三日上御文徳殿移御榻临轩引见前三甲人三名前作一班相去才咫尺日表龙姿俨然在前余四甲五甲人只在殿门之外不及见也礼毕三名前就幕次各赐食七品罗满几案精美可挹累科所无也中贵快行衞士来索谢恩诗即时就换袍笏是时驾已入内但抱勑黄拜殿门而已三名先谢而出即重戴乘马所喝迎导如毎科仪但未过太庙不审其仪也
　　附菊坡囘劄
　　某惟时初夏气清而和伏惟新恩朝议乡兄稽古防勋有物作助台动止万福某属厌徳声久其日矣自西戍南归谓有一见之便而抱病简出披睹犹未见快兹聆擢隽南宫岿乎充选亶为盛事用壮老怀枌梓亦为之改色顾如天才甚頴月评所推文章有经世之宏模抚义得尊王之大体再鼓而气益壮一呼而人皆惊因思士以得时而为难名者造物之所惜山川清淑之气蕴蓄几百年钟此间出之奇况年不可及自守甚坚即其中之所存自此而充之逺到岂昜量似闻春风得意之初声容光不露盛名之下谦以将之夫所养益厚则所受必大区区赞美正为是也某以疾丐闲幸得请屈伏牖下余息厌厌忽闻捷音不知宿疴方图致庆乃为故人所先三复不胜慰满锦还谅在秋中初筮不必择官择地荣进素定兹为发轫指怏惫刋此见意肤帅不逮所施而情则眞矣尚希孚炤右谨具呈四月日
　　焕章阁直学士中奉大夫提举崇福宫崔某劄





　　文溪集巻二十
　　钦定四库全书
　　文溪集巻末
　　附録
　　郡城忠简祖祠堂记　　　　孙际明撰
　　宋咸淳九年绅士请于郡祀先公与菊坡崔先生合祠元人因之明兴敦励名教崇尚徳贤祀事益谨嘉靖十五年丙申阖郡举人伦谏梁津李鸾曽贯周懋徳黎民表等以合祠湫隘不足俨崇奉肃表章建言于佥宪李公黙曰忠简公古今师表请特祠会城以示风厉都院钱公如京韪之卜基城西官巷付郡守邹公守愚创之郡丞程公铎成之按院王公徳溢书李忠简祠扁于门学宪吴公鹏重修宋理宗御赐久逺堂南方间气扁于堂有司春秋俱以丁后三日致祭与周濂溪陈白沙二先生同日举行万厯二十八年庚子中贵李凤来吾广税祠筑为税廨士论不平布政督学袁公茂英二十九年三月备牌行府即唤李氏子孙推择老成谨厚者亲董其役于社学旧基自捐俸与赎锾修复二十九年辛丑四月初三日始至三十年竣事首台门次仪门两廊由廊而进曰南方间气堂中八楹左右共十楹背傍三面屏以板壁从板壁后入筑砌甬道两傍植柏二株为久逺堂先公像妥焉两厢房为子姓书舍从厢房内进过一丹墀为诰书楼上阁下楹藏先公碑刻原像楼外余室为奉祠者所居右傍隙地列构小房为子姓应试公馆其前面铺屋则祠之香火所从给也祠坐坎向离背枕朝台面临珠海左控粤王故宫右引榕寺巍塔仙湖九曜隐映檐前穗石坡山辉腾槛外禺峰东峙苛苑西开诚足奉妥先灵矣顾自万厯辛丑至今厯年仅五十兵燹之后无屋不摧祠遂无存茂草荒烟可胜叹哉
　　宋李忠简公会城祠复赐田记【琯朗采黄衷矩洲文集増入衷南海人宏治进士终官兵部侍郎字子和】
　　夫士之道惟徳与功国之报惟爵与禄后世之尊信而崇奉者惟祀事是故士非抗荣望于当时而能永尊信于后世者葢寡矣宋侍郎李忠简公敬义以居其徳忠节以昌其气文艺以发其奇立朝之正储贰之论憸相之斥幸珰劾京尹引裾犯色摈落防防于汀之靖剧患于乡之缒城弭乱于闽之捐俸以赈于赣之罢官酤置常平严保伍而民戴其惠峒酋安于导化而天下郡邑趋良吏之风亲丧虽终犹居墓次累诏而不起为师清献制心丧焉此其功徳之大都耳封番禺开国男凡食七邑赐田如千顷新安大奚山其一也迨我疆场吏政厐敝田没于豪右祠翳于海珠有位者若弗闻也嘉靖丙申阖郡举人伦谏梁津李鸾曽贯周懋徳黎民表言于李佥宪黙曰忠简公古今师表今海珠之祠鞠于榛莽将母以示宪请祠于会城风教可兴矣李曰吾责也以付郡守邹守愚曰吾责也即城西官巷之官地筑堂三间拜亭闶域称之督府钱公如京韪其举郡贰程铎任其成巡院王公徳溢大书揭于闶吴学宪鹏大书揭于堂役昉于丁酉八月迄已亥秋九月而落光仪俨然工制顔翰咸极精丽王仍括河南官渡之赀歳闰输于祠预葺也时乡豪有私大奚田者且自实于官窳吏曰官田也盍鬻诸公裔孙浔州太守翺比以礼部郎报政及家奉公遗嘱暨邑籍可覆案者进白于王先世锡田不忍弃也敢固以请王曰义哉其割百亩以归祠祭余可计値而有耳王以忧去听于清戎察院即今大巡陈公储秀也业已报允然稍难于钜値诸乡大夫按司马温公计康节遗宅故事寓书于陈举人黄延年吴允裕赵鹤随拜竟其词陈曰义哉移于萧大叅晚陈少叅世辅议再上于督府若大巡姚公虞乃汰其原値之半翺得罄槖以从事于是斯田悉登前籍之故矣姚复檄新安县卜以兹山形胜特营祠竪坊以彰名迹扁曰锡田余业庻村翁野竪歳时伏腊知防事云衷曰属予服兹役也因广其良知者四焉夫进徳脩业所以鸣世也吾是以知文溪髙爵重禄所以劝世也吾是以知宋治祠筹田画往返累牍而不越乎义吾是以知秉彛翺也竭赀戮力缵旧绪以传先羙盛徳之后必昌且贤吾是以知天道是为记
　　家庙成通省士夫祭文
　　维大明嘉靖七年歳次戊子孟冬己亥朔越十三日辛酉同郡后学晚生黄褧区灿黄佐钟善经梁廷振伦以谅方茂夫江宇吴允裕冯徽陈中诚招宗广赵鹤随费秉等敢昭告于宋龙图阁待制尚书吏部侍郎兼翰林院学士监修国史番禺开国男食邑三百戸諡忠简李公曰于维先生海邦钟秀星耀垂祥生也非偶第及鼎魁文章之首立朝不随律已无疚忠孝义勇声光宇宙前修典型后学山斗嗟我秉彛瞻依良厚遗像丰碑子孙世守勒之赞词手泽犹旧祠宇未奉孰执其咎三台髙冈奇峰延袤佥曰祠之庶几妥侑主之者谁斯文领袖匪为其私实裨风教卜吉于兹聿新堂构乐奏希音礼称酒如见精神降陟左右尚飨
　　郡城祠有司春秋祭文
　　惟公丰功茂徳照耀史册流风余韵啓我后人名教所关实切企仰今兹仲【春秋】谨以牲醴用申常祭公其鉴之
　　修复李忠简公海珠祠像记
　　赐进士出身翰林院编修文林郎兼经筵官同修国史增城湛若水撰文
　　赐同进士出身广东按察司佥事吴兴顾应祥书丹赐进士及第翰林院国史编修南海伦以训篆额正徳十有二年三月之朢庠生甘生刘生陈生拜进其言于宪副汪公曰学相朝纪时维小子防闻知尝交于李忠简公文溪之孙庠生达元获讲其世葢公世系在谱牒勋业在国史文艺在本集防敢有攸述仰惟公之懿徳大节发身鼎科立朝以正追斥安石乞正储贰去嵩之奸引裾抗疏劾卢董二宦落职而不悔曰忠丧其亲筑室终制于墓若终其身累诏不起曰孝乞归制服心清献之丧立师傅之道曰义幕于汀奋身谕贼以其守免赞阃清献缒城入谕贼垒出白刄下却摧锋之变而逺之广郊曰勇提举于闽捐俸赈饥活人之命守赣置常平罢官酤严保伍以为民安曰恵屡进屡辞蚤能以其身退曰廉夫斯六行者君子之所以立身也忠简备焉足为生人之表固宜里置血食焉以彰乡先生之道况海珠公之筑也而下帷之地也其寺田公之所置守也其祠置洪漕使从邦人之请公也乃反忘本而浮屠焉徒据甚非所以继往而示来也仰惟明公风化是务复菊坡祠于南庠増饰文山祠于五坡学相朝纪等诚不揣冐昧以言惟明公其图之公曰鋐职也何辞乃撤其居而新之肖其像而妥灵焉数百载之废坠一朝而复于是陈侍御言扁顔之毛侍御凤请典祀之黄佥宪昭申董之刘宪副伯秀资助之王佥宪大用设门役以守之魏太守廷楫先后赞襄之番禺王知县澄经营之祠以地主寺以祠存复旧也汪公曰事已不可无记记必于湛子或谓观吏部霍进士韬亦曰必于湛子若水曰义也吾不可辞郭太保总戎勋曰子其无辞焉吾谨有供丽牲之碑督市舶牛大监荣至则曰复旧以明义也因为加饰之呜呼兹非忠简公六美之实先得乎人心之同然而能起人心于百世之下不期同而同然者乎祠成公俨然临之在上于是奸邪之臣观之将愧其忠薄子观之将愧其孝师友操戈者观之将愧其义懦怯于难者观之将愧其勇残剥之吏观之将愧其恵贪进而无耻者观之将愧其廉而后之忍心于废兴者观之将愧修复之诸君子也愧之何如修之而已然则是祠也其立教之本欤因为迎送神辞三章俾歳祀而被之乐歌鼓之舞之以尽神
　　怅灵蹇兮多修服六美兮孰俦灿云汉兮以为章招箕尾兮与同游既容娴兮多姱永贞则兮服休灵不来兮予愁怅独立兮中洲【右一】
　　灵之来兮驾武乘北风兮下土先朱鸟兮前驱左苍龙兮骖白虎荐溪毛兮尊明徳馨兮簋簠呼天吴兮总干纷江灵兮起舞【右二】
　　日窅窅兮西沉云防防兮霾隂四无畔兮莫杭灵胡去兮骎骎怅独立兮容与神往兮形存猗神往兮武服两骖兮入寒门瞻云锦兮怳象将天飞兮莫予遗言慨莫闻兮予顾冯夷鼓兮阗阗【右三】
　　右迎送神辞三章二章八句一章章十有二句
　　皇明正徳十三年戊寅八月九日立
　　海珠祠像成阖郡大夫祭文　王渐逵撰
　　尝谓古今豪杰之士其名于世也虽其山川瑰奇跌宕之气之所钟而亦其进修精练蕴借之所至譬之层峦列巘峭昂削拔于数百里之区而其中之盘欝储衍者未尝不易也譬之长江大河湍激洄洑于一泻百折之下而其中之渊澄停蓄者未尝不止也仰惟先生禀岐嶷之资毓间世之气早师事于菊坡知琢磨之有自其养之虚也虽鼎魁天下而不以为高食邑实封而不以为意其立之勇也虽四疏劾奸而不以为疑缒城谕贼而不以为异其守之介也虽逍遥于霜鹤秋竹之间而不以为孤徘徊于松根岩曲之际而不以为忌此先生名徳卓行之见于世而不可议如此而其诗文之发磊落竒崛屈诘聱牙而率流于胸次谓非山川跌宕之所钟而学问进修之所深诣者耶










　　文溪集巻末
