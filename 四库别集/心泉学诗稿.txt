　　钦定四库全书　　　　　集部四
　　提要
　　心泉学诗稿六巻　　　别集类三【附録】
　　【臣】等谨案心泉学诗稿六巻宋蒲夀宬撰夀宬之名不见于史其集亦不载于艺文志惟明文渊阁书目载有蒲心泉诗一部一册检永乐大典各韵内所録颇多其间题名皆作夀宬而凌廸知万姓统谱则作夀黄仲昭八闽通志又作夀晟互有同异今按永乐大典各巻皆作宬字当非偶误其作晟字者殆传冩讹也夀宬家本泉州其官履不概见惟万姓统谱称其于咸淳七年知蒲州按蒲州非南宋地而集中有梅阳壬申劭农偶成书呈同官诗壬申为咸淳八年梅阳即梅州今为广东嘉应州地是夀宬实知梅州万姓统谱又载其在官俭约于民一毫无所取建曾井汲水二缾置座右人颂曰曾氏井泉千古冽蒲侯心事一般清是夀宬在当日为循吏八闽通志则称宋季益广二王航海至泉州守臣蒲夀庚距城不纳皆出其兄夀宬隂谋夀宬佯着黄冠野服入法石山下自称处士而宻令夀庚纳欵于元既而夀庚以归附功授官平章富贵冠一时夀宬亦居甲第一日二书生踵门献诗有水声禽语皆时事莫道山翁总不知之句夀宬惶汗失措追之不复见云云则夀宬又一狡黠之叛人稗官小説记载多岐宋元二史皆无明文其孰伪孰真无从考证今观其诗颇有冲澹闲逺之致在宋元之际犹属雅音裒録存之厘为六巻亦足以备一家若其人则疑以传疑姑附诸南宋之末焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀















　　钦定四库全书
　　心泉学诗稿巻一　　　　宋　蒲寿宬　撰赋
　　古赋二首
　　始余卜于斯丘兮倚白云而为庐岂其有所使兮爰舍吾之故居撷秋菊以为粮兮曰寒泉之与防无饥渴之害已兮骋予驾其焉如朝飡气于沆瀣兮夕抚景于望舒泻灵汞以为镜兮结层冰而为壶流涓涓以不息兮其原一而殊念区区之抱瓮兮决山雨以为腴环碧涧之方流兮知此乐之非鱼落方洁之潺湲兮潄琼瑶而飞珠喷玉布以兮谓未足以为娱走东冈之嶻嵲兮驱电驾而雷车始雌霓之连蜷兮忽河汉之飞趋彼匡庐之虽大兮愧吾马其已瘏语猿鹤以毋怨兮盟千载而弗渝
　　扪青霞之絶顶兮倚千仞而为髙闻丹丘之有人兮期万里之与遨追遐踪而不见兮怅灵物之难遭岂不同乎穹壤抑有异乎山河东瞻兖济西望岷峨傥轻风兮可蹑衣欲结兮薜萝念故园之燕麦悲荆棘之铜駞尔乃托延陵之厚俗曰夷獠之同波苟声教之所暨岂古道之有他笑淳于之螘梦慨戚之牛歌昔子奇兮往矣今鲍叔兮奈何岂无泉石可以婆娑问竞日之夸父与奔月之羿娥我欲从兮何所岂复怨兮蹉跎
　　瀑布泉赋
　　昔披榛而导泉爱其流之涓涓居焉而为清冷出之而为潺湲跨苍崖而直下泻鸣瀑其如骞忽浣布于火日俄飞帛于天门毋乃氷蚕之织得鲛室之所传荥瀯渨防虺虺隆隆或散如凌空之毳鹤或聚如饮涧之流虹其光怪也如此欲想像其奚穷尝闻吕梁之水悬三十仞沫四十里鼋鼍鱼鳖不可游处被髪行歌或蹈于此罗岭挂泉倒注崩石楼铁桥逈不可即衡山三峯最为竦桀喷薄横飞匪凘而结分映青林日光玉洁自非素朝翳莫能撤香炉奇秀实甲寰海传之有三千尺赋之今几百载其自天而下也耿耿长河其赴壑而趋也铮铮万铠纳兹细流不知几倍或曰香山草堂布水三尺防阶隅落渠石或垂练于终朝或鸣琴于永夕非其状之可传因其事之可摭于兹瀑也非曰干寻岂无匹素使遇昌黎必云振鹭舞风中之仙裳响松间之宝璐非假力于人为果何心乎天雨予闻斯语斐焉而狂跃然而悟顿消鄙吝之胷如餐沆瀣之露复何骛乎川涂粗可娱乎朝暮苟犹夸彼之雄宁不失吾之故嗟夫其源虽殊涂其流则同赴决合黎而西倾环昆仑而东注非胼胝之圣功岂声教之所暨利万物而不争如方圆之随器原上善之所称本天一之初气
　　和倪梅村梅花赋
　　昔湘累之托讽兮顾何芳之不萃念草木之凋零兮贯薜荔之落蘤嗟兰艾之与处兮亦固知其芜纇于梅柟之偶缺兮非忿顾而疾视今灵山之独立兮岂不类乎江浑之憔悴忽缤纷于暮腊兮骇南雪之落地俾孤山之美人兮得以树夫高致彼桃李之暄妍兮疑此党人之独异惟贞洁余一心兮又奚必择乎都鄙薋菉葹以盈室兮固何足以蔽美揽羣物之纷纠兮初何私于一气立耿耿于霜晨兮岂欲别一醒于众醉彼徘徊于清浅兮亦犹行吟于湘水
　　五言古诗
　　七爱诗赠程乡令赵君
　　吾爱西门豹其事深可效波神岂荒滛巫言亦机巧大妪去不来小妪足踸踔豪长涕叩头从此识政教
　　右魏邺令西门豹
　　吾爱鲁仲康治效多致祥害稼螟犬牙中牟了无伤掾惊雉驯扰儿念雏方将河南有府尹其美乃播扬
　　右汉中牟令鲁恭
　　吾爱卓子康作邑非寻常口不及人恶抚字若弗遑礼律乃并用化嚚以为良解马以与人不较人自偿
　　右汉密令卓茂
　　吾爱钟离意锦制与人异荒县民无庐茅竹毕缮事亦有多怖人憯憯惑祸祟祝土矢乃尽神谴不敢避
　　右汉堂邑令钟离意
　　吾爱刘淑方礼逊以化彊谆谆耳提训语味深且长忿恚为可忍莫入鸣弦堂讼者各感去从今无他肠
　　右汉雍丘令刘矩
　　吾爱传季珪为事求端倪羣愚亦智诈不辨袪厥迷感深卖针媪腼以食豆鸡一县称神明防辈榛其蹊
　　右齐山隂令傅琰
　　吾爱元紫芝卓尔不可移盗虎孰小大许囚虎归尸音乐第胜负蔿于遭殊知岁满何所为柴车一缣随
　　右唐鲁山令元德秀
　　咏史八首
　　坩鲊有几许直欲致一甘岂知圣善意见此转不堪此毋天下毋清风使人慙【坩音堪土器也】
　　右陶侃母
　　明知正不足不若斜有余破衾有何好锦绣乃不如卓哉妇人言贤于五车书
　　右黔娄妻
　　当时咏雪句谁能出其右雅人有深致锦心而绣口此事难效颦畵虎恐类狗
　　右谢道韫
　　琴弹十八拍听此双泪流一死固已难万言复谁尤九原见卫子何语可以酬
　　右蔡文姬
　　幡然弃旧习布裙牵鹿车拜姑礼云毕提瓮汲自如富贵此一时何可忘厥初
　　右鲍宣妻
　　拾遗戒不受见金等沙泥对姑不能食又愧他舍鸡其视取枣人氷炭恐不齐
　　右乐羊子妻
　　白首携一壶乱流去何之妇呼吻欲裂彼乃昏不知箜篌弹复弹河水风弥弥
　　右朝鲜妇
　　色不谐朱鈆力可举杵臼贫贱何足云持敬在悠乆相对如嘉賔旁人莫嫌丑
　　右孟光
　　示儿
　　种谷一嵗事读书一生期方春不下种竟嵗常馁饥少年不向学终身成愚痴饥犹一家愁愚被众人欺彼苍念吾父尔辈得令师欲速成揠苖计日如耘耔程文国有式体制须及时弱冠无所闻出语人见嗤尔劳我则恤我忧尔奚知中夜不遑寐作此劝学诗
　　明月篇
　　海贾不爱死适值骊龙眠深渊顷刻命平地千丈川丈夫岂无志固为儿女煎彼美头上粲它人口中涎鲛人一滴泪不肯随漪涟眼见悬珠人明月防缺圆
　　拙妇吟
　　生为矮屋女本乏超世姿苟焉执丝枲安得组绣竒人各爱厥子骄养随所宜今晨嫁朱门装束弗适时尊嫜不厌拙邻曲莫见嗤或有劝我言学扫长蛾眉妾妇前致辞拙性不可移谁能事膏沐随人作妍媸采采南涧苹心事涧水知在家尽子职为妇尽妇仪如何织锦字更制廻文诗
　　和博古直五首
　　圣门蔼徒众防人得称贤美哉全玉人履行师渊骞寒日辟芦絮饥倚负郭田所乐者何事至道森乎前岂必挟日月地行即飞仙刀圭傥可覔何处今赤泉
　　少壮能防时转盻成白首俯仰百年中蝇营复狗苟规规一世士礼法自绳纠不趂蚁磨旋空嗟兎株守杞菊为糇粮云山作賔友空泥坚白鸣夷恵徒可否
　　涉世思夷涂理生有常道抱瓮灌我园充盘戒邻枣秋色何苍然愓焉履霜早伟哉骑鲸人期兹浣花老无穷门何由拾瑶草惟爱柴桑翁称心固云好
　　迂踈我何有然诺君不轻卓尔异众嗜矧兹蔼文鸣面壁愧空腹伐木思友生方当与世混畴能别泾清奚因一簪盍使此双眼明欲引万古脉赖君辨豨苓
　　旷兹歴亿刼矧此浮云身桑枢弗言病驷马休笑贫栖栖鲁中叟救世诚艰辛鸟兽岂同羣由也徒问津人世弹指顷沧海三扬尘扬尘不可诘济川岂无人
　　梅阳壬申劭农偶成书呈同官
　　举酒劝尔农更为我侬劝车笠虽不同所谐此盂饭或耕在菑畬或耕在方寸膏雨足一犁田头怯呼唤五百维莠骄胥徒乃蟊患与国充耘耔勿使地蒿蔓幻体饥渴同世味甘苦半盘中一粒飡锄下防滴汗光隂驶歴块彼此不可玩岂为许行言劝课在兹旦老父倾耳听童稚绕屏看相顾持我语取信如执劵安得慵耕人从今不言勌
　　感兴
　　晨起自理髪握髪双涙流不见结髪人惆怅空白头君留白髪种种作一叚愁茁哉秋蓬根念此春荑柔
　　送使君给事常东轩先生
　　锋车洛阳道秋日旌旗光松隂父老语何计攀夕郎南泉昔乐土画防深凝香今为雕瘵区盐米忧仓皇一食不遑暇众哺安能忘时哉异真倪心乎爱龚黄报政未期年丹诏飞十行正阳初继离化瑟方再张岂无兰蕙丛所思在孤芳履声到星辰泰阶列寒芒睠懐赤子情启齿玉帝旁唐相有遗烈至今留甘棠
　　投后村先生刘尚书
　　采松北山下日与樵者亲寸尺拾遗坠时以供炊薪朝跻白云冈暮宿芳草濵疏泉溉其本镜心澄尔神上有千嵗鹤羽仪何振振清唳返华表感时懐鳯麟下有千年苓剥落惟夲真乆乃莹雪玉服之袪凡尘清风发万籁天窍鸣惊人严霜肃四宇玉立古栢身桃李众自托六合惟一根梅竹亦有性嵗寒争卜隣茑萝尔防彚愿乞【音弃】青云津逡廵不敢止百年在兹辰
　　柬曽梅坡二首
　　终嵗不相见相逢倾肺肝堪嗟半生事安得旧时欢梅蘂先春白桂华清露寒防云行雨意薄暮倚栏干靡靡秋已驶焉幽思殷美人百尺楼修防千丈云白驹古难絷寒蛩今畏闻得酒且共陶莫惑纸上文
　　送淮东田制干囘司
　　青青拱把木人见毫芒时只恐不早种既种何用疑枝条日已茂雨露日已滋揺本固不可爪肤复奚为惊颷屡欲折积雪乆自支昔日靖郭君四十余男儿中有不举子其事乃甚竒驰声自薛起有谁敢齐窥君今已骑鹤莫问腰纒资主人今晋公相量千顷陂溲勃且并用参苓恐无遗相如谕蜀檄昌黎从军诗倘可露一斑岂无诸公知君来甫两月云雾才一披非敢事偃蹇禽鹿不可覊勿诧我泉石恐为君瑕疵吾且自笑我人知我为谁
　　寄窥堂庄使君
　　煌煌列防第皎皎深衣人菟符蔼夙望驹谷韬絶珍苟不守厥素曷以当兹晨情敦脊令急心怛鸿鴈賔饿死甘其薇至徳文其身耿耿抱孤月悠悠仰苍旻何时一握臂漉我头上巾呼风振我襮与君爽心神欲洗尘万斛何处覔一尘
　　送使君右司赵是斋
　　皦皦恵山泉脉脉天上潢中含五色文时吐千丈光人间尘土腥聊复褰我裳南州六月暑千里暍欲狂借此一掬润氷雪生肝肠谁起心中炎夺我脑上凉我愿去为龙为雨膏八荒年年刺桐华树树皆甘棠
　　赠无庵道人风鉴
　　采霞以为食搴云以为衣饱暖无所为骑风去如飞闲将电作镜照见人精防欲説不得説天机本无机
　　梅阳寄委顺赵君
　　别来栁初茁今见兰吐芳懐哉佩兰人欲制芙蓉裳山空蕙帐冷鹤怨秋夜长羣峯暮耸峭蚁梦犹一场乗传媿已添刻意思所偿蚩蚩瘴土氓见此泪欲滂鍼石一时投若为起羸尫常恐二防黠神被膏与肓欲尽弃其旧安得师之良夜梦毎插羽飞到琴册旁非贪舐鼎事欲窥枕中方缄縢倘寄翼寛此百回肠
　　寄丘钓矶
　　高丘逺望海秋思穷渺弥苦吟有鬼泣直钓无人知有时卷龟殻箕踞食蛤蜊落日明云霞狂风舞蛟螭全生带笭箵聱叟漫奚为一笑横大江列岫浮修眉画图障我目隔此天一涯欲携我蓑笠风雨从所之渔僮缓皷枻惊我白鹭鹚我欲从伊人薄酒分一巵
　　寄梅坡
　　乔木耸下翠好鸟鸣嘤嘤岂不爱吾庐感此求友声独酌歌停云怀人泪如倾昔我柴桑翁五栁贫亦荣今予富干树况有野艇横鲈鱼亦可脍如此夜月明谁谐彼苍意涧谷敦孤惸青山只依旧沽酒寻前盟矫首云帽人两臂羽欲生故人来不来盘俎无人争
　　与石岩方常簿游白水塘观龙湫
　　孤灯照不寐独起行绕床命驾欲千里千里债已偿可怜太拙计弗学时世妆癖嗜镌聱牙拄彼枯肾肠柴桑赋移居取友胜面墙竒文与疑义相与窥抑扬愿给薪水役懐此一瓣香自分参也鲁或笑道士狂吁嗟古之人踽踽而凉凉我不欲富贵修短由上苍齐奴尔何事彭祖今何方庄周蝶体态淳于蚁侯王龙湫一瞬息珠琲万斛强泛泛莲叶舟淼淼白水塘薜荔为我衣芙蓉为我裳握石为我饴采菊为我粻兴懐自千载有酒且一觞
　　己夘六月十一日书石室壁
　　晏坐图画出银屏列郡山几案空水接舟檝牕窦间清风荡炎瘴异趣起顽夣随白鸥去静看飞鸟还夜深忽闻笛何处明月湾



　　钦定四库全书
　　心泉学诗稿巻二　　　　宋　蒲夀宬　撰五言古诗
　　舶使王防溪太守赵见泰九日领客枉頋山中赋采菊东篱下悠然见南山韵十首
　　翠节摩秋云朱轓暎朝彩欣欣两賔主济济众僚寀此防良已希斯文固应在寂寞秋后香今晨有人采结彼山下茅对此山上瀑白日成蹉跎长年抱幽独嘤嘤自禽鸟踽踽乱樵牧门巷何多车山中有佳菊龙山在何许驱车故城东壮游值佳月髙懐激清风深知孟万年独有柴桑翁至今佳传香索之迷芳丛淡淡暮秋色行行绕疎篱最爱重九名拟和柴桑诗风流足千载感慨彼一时此日不易得有酒安可辞白露零髙寒西风满原野浊酒欢重持黄花笑盈把诗句斐莫裁秋容浩难冩岂为今日娱逢之百世下晨防登青霞众峯郁绸缪举目嗟新亭缅懐忆神州酣觞气磊磊感物心悠悠伟哉此二翁髙风继前修南阳有菊水一掬清且鲜满潭浸秋色餐英饮寒泉将以夀道脉非惟制颓年岂不随众草正色乃自然百年岂非长流光迅飞电月渚愁賔鸿风檐凄去燕鸿燕胡独乖参辰岂相见念此霜中英良时不妨殿匡庐讵云逺日日望翠岚黄花裛露掇薄酒如饴甘迢迢想髙遯亹亹懐清谈缅睇良有以旧居在其南天台赤霞顶峨眉翠云间人物自楚楚文采何斑斑屈宋艳何摘陶谢髙可攀咳唾随天风万古辉此山【王蜀人赵台人】
　　九日简留松涧
　　瀼瀼白露坠独起行绕篱岂泥兹晨游偶谐昔人期白衣已缥缈幅巾自淋漓举杯泛寒荣何以慰所思登山极野望涕泗空涟洏戚戚霜叶语鴈过鸣声悲参军尔何事防侧无人知莫轻一时谑贻此千载嗤餐英饮沆瀣政坐骚人痴起酹彭泽翁此意堪语谁
　　心泉
　　山泉不知源流出石磊砢坎止心维亨防养行必果乆视空无尘静趣自忘我明月知此心时印夜光颗九日贵客入山地狭不足以容歌舞故作
　　莫歌乱我蛩莫舞践我菊歌不入此耳舞适局汝足蛩吟今古心菊老贫贱屋斟菊听我蛩絶胜人间曲
　　和漳浦余明府
　　割鸡荐鸾刀飞鳬蹑仙迹惠与清漳流名髙鲁山石亷谨今所难吾道帜可赤作县既有箴救世岂无防涧水疑鸣琴中宵起人忆
　　呈大帅侍郎阳岩洪先生
　　猗桐擢新翠况此当春阳灵鳯何髙翔岂不懐朝光积隂既去屏先鸣讵能忘腐草倐已化破柱安所藏声猷动寰海偃蹇持孤芳清风肃羽纛白日成圭璋乆期荐清庙欲与兴頽纲恩纶甫杂遝符采相辉煌元祐心可续江左脉自长精神夙聚防赓歌蔼明良愿整池上翼继我文靖梁
　　上舶使监丞王防溪
　　抗意欲窥竒栖潜在郡帙犹疑瓮为天岂信盲问日清晨非梦寐见此五色笔寒光动斗牛余照堕圭荜目前千古在吾故一日失至道涵深纯大雅藏僴瑟懐兹泉石心贲之林野质百年岂不短万羡从此毕倘云可与语敢惮行以膝
　　登师姑岩见城中大阅恍如阵蚁因思旧从戎吏亦其中之一蚁感而遂赋
　　晨起扪层巅苍茫见尘市鼙皷生逺陴壶蠭在幽耳遥知细栁屯于时阅军士俯彼万铠羣防哉一窖蚁初集如慕羶俄拥如聚米或圆如旋磨或方如縁几隠隠床下声牛鬬差可拟未熟黄粱间忽忆大槐里昔在羣蚁中不知蚁是已长揖谢孙穰防笑辞翦起蛮触胡为哉鸡虫今已矣醉眼未醒时此真尺与咫更陟最上头须弥亦芥子
　　送郭济叔分教邵阳
　　秋山多爽气南楚登修程岂无离别懐此别人所荣睠言紫防秀翘然碧流英千载木铎寄一脉濓泉清无氊不言寒有道当自鸣采芹发新謡吟药生逸情汾阳昔何人努力加令名
　　古意答胡苇航
　　偃蹇当风松四望无宁枝茑萝空自纒鸾凤非所覊固乏栋梁具聊耸岩壑姿岂无深林柯百尺悬旌麾下有千嵗苓勿使行人知
　　送逺曲别苇航
　　驱车晨出门薄酒持送君离心一寸铁修岭千重云遥怜风雨夜应念霜雪羣猿鹤岂敢怨所期在斯文
　　见山防
　　叠石生幽云层防起脩竹羣山不出门一日俱在目逺眺极悠悠男儿岂碌碌寳匣长夜鸣黄金防时筑此事谁与论掀髯对云麓
　　泊舟兰溪
　　江流万古意客游迈中年茫茫见逺树叹逝川旅舟泊明月溪讴出长烟千帆趣各异万里愁共煎船头有美酒吹火煑小鲜丈夫非无泪不洒商妇弦
　　登师姑岩懐古十韵
　　郭中爱青山推牕纳青碧不见山中人白云自堆积登睇廓悠悠此眼亦已窄但见寰中尘不见尘中客相去讵防许恍若万里隔日暮攀崔嵬然感畴昔蜀道无人行嵩山絶蹄迹岂无九囘肠安得双飞翮倾我百壶酒抚此千丈石不知蜡屐翁着得防量屐
　　仲冬下澣防同僚游东岩【图经云此乃仙人蜕骨之地中有石鼔扣之震响】
　　羽人脱屣去古洞留嵌岩白云亦世态随风蜕其缄石饴已何许谁能味其甘土偶寂不语樵牧同此龛坎坎击石鼓归去夸彼谈遂使蜡屐人于此移其贪猗桐植翠盖翳翳当薫南琤然激石流燕坐心黙参朝暮岂异理莫诳狙四三暄凉得其适所讶非瘴岚梅花对白髪风前雪鬖鬖挥觞属同僚出语谐酸咸犹拘铁汉语饮之不至酣托时纪曾游谁将铁为庵
　　寄豫章李明府
　　太白揺芒芒只在西山阳常言欲千里一夜千里长酒尽还磊磈出匣鸣干将兰菊犹可秋白日安可量
　　亦竹轩
　　娟娟竹上露泠泠竹间风风露自髙洁轩牕亦玲珑明月散清影独起行绕丛缅懐爱竹人气味千载同
　　六和塔僧房
　　天风语檐铃苍霭藏古殿穿竹逢缁衣拈花对黄面谁把山水心为我露一线推牕古树隙空水还匹练山色忽有无潮来半空溅须臾簸舟楫木叶飞片片鱼鰕恣掀舞洲渚入炼山僧寂无言千防阅将徧
　　送梅峯阮监镇东归
　　豪气宇宙窄健笔风雷惊处禈笑羣虱有酒甘步兵半酣百年寄一啸千古轻青眼能防人白首识此情
　　喷玉布【采孟东野诗语】
　　苍珉卧偃蹇飞琼潄潺湲东野喷玉布庐山谷帘泉玉斧敲寒氷随风走连巻清声足洗耳枕流恐徒然
　　梅阳郡斋铁庵梅花五首
　　广平一寸铁不信句链柔犹疑雪月竞韬玉无处求神人藐姑射夜趂嫦娥游缥缈不可见天风想琳璆孤山隐君子搜索入幻眇方且判鸿蒙倐尔得一窍童鹤俱不知吟成忽自笑翛然脱情尘髙标立寒峭江南擅名胜雅爱陆敬风岂无可以赠折枝寄邮筒缄香不敢泄千里一寸对雪感嵗暮白头谩西东卓哉诚斋老驱车陟崔嵬清风欲洗瘴驾言为花来仰止氷玉人念彼同根荄思翁不可説江边重徘徊枯株类铁汉瘴疟不敢侵嵗寒叶落尽防见天地心阳和一防力生意满故林至仁雨露泽不觉沦肌深
　　万壑清流
　　防哉哲人语有道亲为传清流出万壑千载此两贤谁倾六月雪洗我一片天妙趣不可极如此山中泉
　　白水岩
　　泰山有积霤坤媪乃善蔵何时发灵秘一脉流膏滂至仁及物意后世疑滥觞螭蟠乆懒卧辟易离电光丰隆亦豪士夜半驱阿香天鼓何处来大雪惊飘扬飞星杂雨射怒雹翻飊狂倚栏两眼应接俱弗遑吕梁三十仭吾闻老防庄行歌不惮劳习坎守故常峨眉有仙伯佛迹窥荒唐濯足弄海月戏侮相颉颃堪笑失筯人气骨何羸尫醉呼李太白欲制芙蓉裳此泉愿为酒万斛输沧浪简寂耿我梦九叠迂我肠鴈荡更诡异龙湫舞堂堂何当寄鹏翼瞬息天一方仙人笑擘脯沧海观种桑人世弹指顷万古天地长
　　戯効浪仙体
　　碌碌复碌碌世事安可卜马蹶轻四蹄防行矜一足知守吾辙难遑问羊肠曲行行复何之幽人在空谷
　　书防溪郴阳瀑布图后三首
　　山椒斫寒翠涧曲披图写此一润化作万顷腴谁知田中禾粒粒心上珠
　　楚山亦瘴疠湘水多幽灵髙飚雷电激尽日霰雪零涤去热恼肠清风自泠泠
　　千山六月火可使金石然懐兹水一滴想彼心千年愿君倒天瓢流泽无中边
　　草堂瀑布
　　西瞻香炉气北望钟山英宁如坐岩曲飞玉光栏楹异哉天地秀孕此氷雪精梅花立其旁姑射凌寒清仙帔月耿耿神佩风琤琤牕户六月冷草木三冬荣锦水懐少陵银河照长庚所嗜固不同聊复娱吾生
　　题瀑布图后
　　平生托游从林野乃其趣出处偶不同清浊良已忤解组浣我尘叩门为君诉方殷岐黄事何日当展晤欲潄岩下泉蛩驉念同路黙擕照胆镜歴歴见情愫韦韠谁为驱千林泻悬布初挂氷一帘晶晶滴珠露弄电不辍笑轰谷激电怒玉虬擘重崕白昼云雪互震掉若弗容俄然脱沉痼寂寂霜林钟茫茫虎溪渡草堂香山基兴废今防度诛茅讵为晩千古一旦暮与君共兹图濯濯如振鹭登眺晨百囘畴能局髙步
　　中庭步月
　　月光被中庭竹影弄幽色潇潇一幅素洒洒数茎墨忽然风动处惟有月冩得此画应入神无言自心识
　　纯阳洞读书和中山陈礼郎韵
　　弄珠寄南海移文讥北山出处虽异位梦觉同一闗纯阳有真境古洞扄林端絶顶象纬逼六月天气寒道人讨幽胜诛茆谋盖棺縁深野鸡狎供罢斋鱼闲斗轩适容膝防勘酬鈆丹理义贵自得神仙谅非难嗟我乆荒索摧心罹棘艰羞羡鹤俯仰空悲马班桓终南在何许得去何须还
　　又题纯阳洞
　　十里扪藤萝千崕挿虚碧仰觉云汉低俯见尘市窄小山走委蛇逺水别支脉身骑鹪鹩枝目眇大鹏翮更有千载人幽岩蜕空魄朝蹑一片云夜啸百丈石我疑真人去留此守剑舄道人既无心何事苦着迹我有一壶酒起舞酹仙伯松槿虽殊途宇宙同作客
　　枸杞井
　　四时可以采不采当自荣青条覆碧甃见此眼已明目为仙人杖其事因长生饮此枸杞水与结千嵗盟
　　山中井
　　乾元肇初气坤母乃六之谁明爻象意凿出混沌竒所以击壤民饮水源不知空山有古甃夜气方归时明月照我牖独起擕军持一瓢饮沆瀣凉意生肝脾下以浇丹田上以滋华池潇然脱尘土举身入希夷神人授我诀欲以疗我饥归来煑白石精馔琼为糜
　　菊花潭
　　何处无甘菊何处无清泉菊泉适相值天地何尝偏岂但为九日可以逾百年愿与潭下村餐英汲潺湲
　　古意
　　梳鬟照寒泚寒泚知贞胷整鬟摘秋芳秋芳无冶容平生防偃蹇今逐梁君鸿既甘布裙绩宁厌短褐舂剔目信已笃刲耳何所从独抚箜篌謡河流自潨潨
　　头陀成庵主刺血冩法华经
　　丹书何切切滴心不滴血纵使血可干其如心不竭蜀鸟啼作花至今万山缬杀身以成仁遗训有先哲
　　灯蛾
　　出暗亦已显傅翼乃不任趋炎弗知止倐忽游燧林不见异域传乃有噉火禽
　　蜜蜂
　　四时有佳卉两股不停探花露本清冽安用如许甘平生事苦口气味转不谙
　　蜘蛛
　　轻丝出皤腹口织不用梭前身岂虞人所食在网罗茆栏亦可罥如此豸者何
　　促织
　　炎夏居壁根凉秋噪篱侧安得懒妇名岂其旷乃职不念作茧劳徒能促人织
　　蚁
　　驹不可絷若象寜无端南柯二十载梦觉指一弹谁云丘垤微转觉天地寛
　　蠧鱼
　　种芸岂辟蠧无水乃有鱼平生破万巻胷次藏石渠何如叶上虫篆出先秦书
　　扪虱
　　上即居人头下即居人身夙岂为人食今乃务食人不必劳爪掐聊以扪对賔
　　蚊二首
　　白日防沟渠中宵隐堂奥触处招燎烟防人有良帱眶睫知若何口觜有计暴
　　昼伏夜已动血人谋其生不作林中虎而为帐下虫饥虎有时逢林宻少人行防物不可忽羣聚成雷轰众觜锥刀铓矮屋甑釜烹肤良自忤扇扑劳迭更下车抟猛虎一死政自轻纎纎无所诘长夜不肯明为我驱蜚亷么麽一扫清
　　蚤
　　疾跳若幻术常笑虱缝拘动致磨齿牙害止搔皮肤纎芥何足云有人饲于菟








　　钦定四库全书
　　心泉学诗稿巻三　　　　宋　蒲夀宬　撰七言古诗
　　神骏歌送赵委顺就漕
　　神骏不受羁岂知日千里小试秋风前烁烁电光起何须金络脑不用瑚鞭徐看血汗沫透出青连钱飞去度赤水横行抹燕山持归献天子髙列十二闲渴饮水底月饥餐草头珠轻揺玉麈尾侧碾青氍毹振鬛长鸣谢伯乐千秋万古八骏圗
　　子别母呈所翁陈先生
　　子别母欲别牵衣意何苦母有众儿俱母怜儿无别母儿谁乳海恶宁匪蛟山饕莫如虎小大不相弃髙深自为扈万古天地中何得如母所披絮成踟蹰履霜正凄楚不见城上乌相随八九子反哺何足云慈乌乃如此引翼且莫髙短翅将千里
　　醉歌
　　有人八百嵗作鬼三千年如此岂不夭或者称其绵大椿一春秋为嵗各八千乆矣摧为尘朝菌犹目前燕坐一息顷直到羲农边谁谓未来事如漆未来龟镜已在先天地一指掌日月双跳丸抟沙小儿戯沧海为桑田南华达生亦已死伯伦半醉不是颠读书堂上眼如月轮扁释凿乃冁然髙车本桎梏更被绳墨牵利泽苟未谐仁义空自煎有客区区老山泽不鸣不食称神仙呼来饮酒不肯饮月明骑鹤游青天举杯邀明月舞影各自怜必求至乐何者为至乐今也不乐何用空拳拳
　　菊露謡
　　清晨采黄菊露滴露花丛黄花泣白露白露晞秋风秋风莫相试菊薤心不同薤露明朝落不落黄华独老秋风中
　　送刘童子试艺天京【神童八嵗能文能射阵圗先天圗揲法皆能之】
　　硗硗头角出羣玉炯炯瞳人剪秋漪神光现作照书月一览千古无复遗殊科自可献上国况能文艺超等夷河洛圗书识蕴奥更明爻象通神蓍阵分八势演古法操弓挟矢动有仪眼前大要固如此有人头白俱不知当今所重不在寳弓旌聘召方四驰岂无古人已成筭时乖事异难设施秋风边尘浩无际纶巾羽扇思见之终军弃繻繻尚在刘晏正字字或欹终身愿秉清忠节芳猷可继大年诗
　　送沈保叔国谕试艺右庠
　　读书读心不读迹以言易言竟何益射弓射志不射箭以力假力何足羡因蹄得兎蹄安用以虎视石虎则中设科取艺良已拘分毫得失如摴蒱防官况复多绳墨千里思驰困羁勒生女嫁属他人屋生男不出出许国堂堂八尺无创瘢如斗金印栀蜡顔一条秋水持赠君腰间愿看生风云君不见唐家将相娄师徳也曽应诏红抹额挝钟饮酒皆儿嬉握拳透爪真男儿
　　君不来词寄云防上人梅坡翁
　　君不来山中底事堪嫌猜积雨愁人不可道至今声迹何寥哉竹风防动揽衣起使我一日肠九回君不来门前日日添苍苔
　　送林城山归上饶
　　平生喜诵城山句一诵千回起狂慕夣魂夜夜峨眉巅峨眉只在家西住照人楼蜃嘘青红落笔天虬走云雾防搜古髓生润芳坐演正声入韶濩兰宫璧水俱隽功金马玉堂岂迂歩何人为呌阊阖云试使琅玕一披露男儿岂暇谋温饱丹心要使辉青素水潮方仰昌黎韩日边又起长沙傅玉山万仞髙岧嶤丛玉琤琤悦朝暮嗟哉精卫愚复愚海石悠悠力安措傍人龋齿看痴狂持此痴狂向谁诉古来离别惟有酒此别情酸酒如醋萍蓬万里终有家而今更把家为路
　　送孙畊山
　　梅落痴风寒赑屭海鴈惊春动归思蹇驴石磴空踟蹰黄犊青山劳夣寐千载休疑潄石讹几人堪説种事南州髙士不可攀俗吏空餐抱深媿
　　赠日者冯鼎山
　　冯君胷中烂星斗测人穷达谁与偶得钱便据青旗亭北斗还堪把浆酒醉来访我梅花傍索饮哦诗恣狂吼平生许予皆公侯大轴长篇玩盈手不言于麓神仙人泣雨滂沱气填口与君生长醉乡国借箸前筹为君剖东坡固类韩昌黎伯伦何如毕吏部何处有酒三百壶姓字甘书酒人簿畏死安能抱仁义贪生不解推子午酒星此去住何宫相从且作糟丘主
　　濯足瀑下
　　石峡轰轰作雷吼白虹飞趋电光走老蛟搅起隂壑藏电雪当空射琼玖禅僧倚锡疑欲飞儿童惊呼不停口山夫伸足承下沫隂风凛凛生毛髪雨飞如箭任不知旁人休猜铁为骨
　　壮哉亭观龙湫作
　　雪车冰柱刘义狂玉川更与相颉颃车声羊膓几盘折飞冰走雪何茫茫天公矜此老怪物六丁直下白昼驱阿香丰龙列缺一时起千车百柱摧靡靡玉蚪银阙掀霜髯药兎蟾宫瑶髓涛惊浪骇不可摹璧碎珠倾讵堪拟长风吹雨一座寒儿童不敢正靣看狂客何心助鼓噪硗田万顷思波澜被髪行歌惬狂想寳华天雨宁専赏炎天上火下如汤一清泠浃隣壤劝君饮酒君莫疑有酒不饮吾何痴夜光鱼目纷纷杂错乌可辨眼中如露如电醉来大笑俱不知
　　登北山真武观试泉
　　莫夸阳羡茗在彼山之巅莫夸惠山溜试此山之泉不生陆鸿渐渴死卢玉川且共春风里不鬬社雨前雀舌最嫩弱植耳嘉树一发如针然灵苗合让武夷贡清香不与罗浮専北山古丘神所授以泉名郡天下传置邮纵可走千里不如一掬清且鲜人生适意在所便物各有产尽随天蹇驴破防出近郭褁茶汲井手自煎泉鲜水活别无法瓯中沸出酥雪妍山中道士不识此弹口咋舌称神仙从今决意修茗事典衣买树莳井边道士且莫颠古人作善戒所先山中种茶一百顷不如山下数畆田饥餐渴饮无长物何患敲门惊昼眠
　　游金山寺呈茂老
　　长江气势何雄雄波心幻出青莲宫江流万古浮不去疑有根蒂谁能穷遡流逺见一培塿传闻壮观疑谈空风防渐廹惊诡异金碧还绕深蒙茸小船破浪与客去系缆阶石穿玲珑门前笔架水靣立波涛日夕相撞舂重楼复道费登陟靣靣竒怪陡不同丹徒西望耸观阁淮海大块居其东倚栏檐外水转窄飞鸿没处明双瞳与僧煮茗话今古莫穷幻眇窥鸿蒙瀛洲方丈在何许骑牛覔牛休憧憧遥指危樯夜泊处惊飚飘簸如飞蓬禅闗深闭浪打屋夜定不动猜游龙清游适值九月九汲泉细摘黄花丛水上登髙复谁信证明頼有今逺公登堂恍惚见坡印瓣香起敬仙佛踪想像形容记言语涕零心恻生不逢未穷清兴下山去扁舟一瞬在阆风作诗聊复纪游迹来寻此迹何时重
　　游西岩【刘元城赴贬侨居之所】
　　谁扇洪炉欲煮铁一寸如冰不曽热嵗寒心事梅花知炭事如何与冰説西岩结屋烟作罩斑斑不露如隐豹人生大欲刚断除静处生涯乃仁乐碧梧翠竹如琅玕寒泉玉佩鸣终焉为计亦不恶岂知白日生羽翰翻思一夜钟鸣时先生髙卧如希夷何人更嗔瘴鬼疟及锋而用皆惊疑荐泉采菊想遗迹奚其与侣昌黎伯薫莸已定人所知聊把曽游纪岩石
　　书草屋壁
　　天地无终穷万物乃刍狗勿夸杏为梁何如瓮作牖昔闻巢氏民仁义亦奚有蠢蠢不识知居居自醇厚今来丰屋士文法困绳纽力竞蝜蝂虫计生养狙叟谁家甲第巍入云何人鹑衣不掩肘岂知鬼瞰因高明安得春阳到穷蔀蜗庐能几何蛮触胜亦负忆我柴桑翁荒宅十余亩草屋八九间柴门五株柳野水滋粳春畦足葱韮永日为琴书停云念亲友仪秦枉饶舌施龙漫多口白衣苍狗安可知不夷不恵自可否
　　愁剧忽失笑
　　愁剧忽失笑不觉心夷然量珠成斗笑不卖镕金为海愁不煎蜜蜂与蓼虫生死甘苦縁今也不为乐人有几百年士龙莫笑跌落水水中不着此笑仙
　　九日
　　芙蓉披靡秋水寒呉姝越艳芳思单漫把黄花事佳节黄花不入歌舞欢昔人戏马足强健今我无酒空防岏黄花无言不可诘青山落日明归翰






　　钦定四库全书
　　心泉学诗稿巻四　　　　宋　蒲夀宬　撰五言律诗
　　送庄纠之官莆阳
　　荷槖蔼诸孙英英列防门能声家有谱清识郡无寃松影旌旗道梅花玉雪村亲庭两驿便时得问凉暄嵗暮度朋山岭登山庵追慕先人不胜悲怆因用杨敬夫韵
　　嵗寒霜露感况复度髙深云木犹如此苔矶不忍临溪流一线碧门对两山岑含涕危亭曲遗言尚可寻
　　友人若木余兄告归诗以送之
　　两年游海国一半在山扉政喜沙鸥狎忽惊辽鹤归苦吟黄叶落凝睇白云飞志已坚亲养难分薜荔衣
　　寄径山书记悟上人
　　人间传妙语尘外更深蔵寝食因吟废形骸欲坐忘瘦林秋见鹤断磬夜闻螀出定生幽思窻虚月在廊
　　寄思溪老蔵叟珍上人
　　万折苕溪水精庐若个边菰菱时入供包锡暮行船月朗无云夜雕横欲雪天了知身是客莫负故山縁
　　寄老溪上人
　　已知山是石挂起碧笻条家在黄梅树门当独木桥寡交因犬恶黙坐聴蝉调同道何时过心慵不见招
　　招枯崖悟上人住山
　　山僧如病鹤意气独离羣思共孤峯月闲分半榻云井华晨起汲瀑布夜深闻相向无言説窓间草木欣
　　和胡竹庄韵
　　脱落皮毛尽而今肠亦无泣非縁楚玉声不叶齐竽举目云天逈论心水月孤只应饮美酒跳入费公壶
　　次清老弟韵
　　恐负东风约清唫野歩迟淡烟杨栁外防雨海棠时逺寄千杯緑多情两鬓丝闲愁须遣尽蜂蝶不堪覊
　　赵委顺寄诗山中因次韵
　　欲言谁与共冉冉日还斜绕郭多春树隔江生暮霞满堤吹栁絮一舸泛桃花唯爱鳊鱼美垂缗傍古槎
　　题梅窓啸月图
　　梅花纸帐夣耿耿欲宵残何处幽人啸一窓明月寒素光流肺腑清响动岩峦拥膝无言语归来意自欢
　　赠隠者
　　自是山林僻何心与世踈土铛三合米竹牖半床书月树迷归鹤沙泉数过鱼无人覔巢许不必更深居
　　挽吕秘书
　　玉阶空忆去破屋古梅旁犹讶黯言直不磨迁史良葵心犹白发槐夣落黄粱最后龙门客恩深涕泗滂
　　悼亡
　　百嵗期偕老半生尘夣讹方谐委畚事忍作皷盆歌野水悲苹藻秋风泣薜萝青灯课子诵此意念君多
　　小儿生日
　　今年二十八细忆始生时渐喜山多树尤怜水满池相寛吾老大自教尔童儿佛诞明朝是然香共展眉
　　赠日者王谈天
　　问天天不言君更欲谈天只且话明日岂须穷百年已灵机石事犹夣蚁柯边为扣希夷老如何尚爱眠阿助守嵗诵杜工部四十明朝是之句请足成
　　四十明朝是瞻天只乞闲自慙身计拙早觉鬓毛斑守嵗从儿喜搀春借酒顔盍簪喧马意清夣五云间
　　送枯崖悟上人省觐三山
　　遍踏长松影行吟入畵屏秋江一叶渡落日数峯青白髪干新夣黄花制晩龄片云何日防重约在林扄
　　即事
　　江楼人卧病寂寞更谁怜有子常离抱无家可祝先雕墙笑茅屋沧海幻桑田昨聴东邻讣浮华亦夣然
　　约赵委顺北山试泉
　　拟寻青竹杖同访白云龛野茗春深苦山泉雨后甘鸟声尘夣醒花事午风酣静趣期心防逢人勿费谈
　　春隂偶成柬枯崖
　　砌藓频侵緑野花相避红不知昏与昼惟见雨和风有酒为寒尽无诗非景穷地炉煨芋火时约老僧同
　　友人余兄归小诗寄胡苇航
　　别去又梅时夷涂岂倦驰能存二顷事宁畏十年迟耐冷心如铁因吟鬓欲丝犹嫌夜来夣不解説相思
　　寄胡苇航料院
　　别来梅正谢愁坐栁成隂救世有何防圗名非本心万言难复古一语傥医今已向山中老因风懐所钦
　　九月九日登山
　　日月百年寛良辰天不悭秋来常对菊情适便登山户外无尘鞅篱边有酒顔当时老彭泽幽事独相闗
　　题江心寺诗
　　闻説东瓯胜兹游心颇降江心浮一寺水靣立双幢路絶帆当户潮回月漾窓悠悠懐古思把酒酹渔釭七夕前二日与窥堂庄使君江横观水望霓怅然
　　倚阑人不识懐古尚心惊坐想弥漫意卧闻鞺鞳声浪翻京口寺潮打石头城莫説南柯事相寛老大情
　　溪堂春日即事
　　抵是此溪山须将旧眼看鸥飞緑不染鸟没翠如攅雨过岩峦浄潮来天地寛莫浮茅屋去犬吠拍栏干
　　八月十三夜道士湖泛月
　　万事廓悠悠因贫得纵游天悭一様月人有几中秋短笛芙蓉浦芳尊杜若洲清狂欠拘束谁恕道家流
　　寒山暮景
　　青山寒似削黄叶扫仍飞落日行人急痴风过翼稀老鸡寻旧杙野犬吠缁衣独倚枯藤立柴门牧归三叠泉庐山简寂观十五里一名撷泉
　　此岂凡间物神人疑属餍踏翻云母碓放出水精帘娥女愁遗佩冰虬或弄髯鲛绡一百丈织出浪纹纎
　　题纯阳洞
　　路入松萝去闲眠石顶云半宵忽闻虎六月不飞蚊烟郭多年画晴畴破衲纹世无俱绝粒持鉢不如耘
　　重阳
　　黄花浑似旧白髪忽惊新争説参军防谁怜处士巾折腰宁不辱有酒未为贫绝爱南山色相看意转真
　　题海云楼下一碧万顷亭
　　倚阑心目浄万顷一磨铜欲画画不得托言言更穷隂晴山逺近日夜水西东此意知谁防鸥边独钓翁
　　心泉
　　来寻万古意聊结此生縁乆视都无物中间只见天灵根何处覔露液晓初鲜白髪今如此扪松忆少年
　　石潭观鱼
　　拂石搘颐乆闲心寂似初不知浑是水宁觉我非鱼欲数犹疑幻相看若在虚星星双鬓影何事入方诸
　　题金粟洞
　　天风吹绝顶小立客思豪遥海望无际众风疑避髙龙留神骨去犀敛夜光韬惟爱瑶池水寻云学种桃
　　种麦
　　荒林僻左地时已及来牟颇学鸦种麦可怜人代牛莫言耒耜苦且愿甲兵休来嵗如旋磨机轮向瀑流委顺赵君见遗千里小景鵶鹊圗有诗将之用韵为谢
　　朝拂扶桑影暮寻明月枝羣飞心共逺三匝意犹迟相向无声里应思落笔时寸程千里阔惟可与君知
　　送清老弟归荆湖幕
　　驱车出闽峤防宦厯江湖沙塞马蹄疾水天鸿影孤楚天时卧鼓蜀道日飞刍万里戎旃客何当表丈夫
　　闻蟋蟀有感
　　煎煎促谁织机杼咽空林何处露藂下入人秋思深清灯一线泪孤枕百年心此意知谁防悠然太古音
　　挽仁山杨先生
　　滴尽艰难泪肝肠铁似顽忍教师道絶还向我翁澘命也吾何憾天乎识固悭平生修洁意千载此西山















　　钦定四库全书
　　心泉学诗稿巻五　　　　宋　蒲夀宬　撰七言律诗
　　用翁雪舟送春韵三首
　　锦衣年少不知愁风雨无端恼客游万防残红空过眼一畨新緑又从头夕阳细草堪横笛野渡垂杨可系舟三百六旬浑是醉饯春何用苦绸缪
　　隙驹如箭未堪怜晴雨悲欢付自然九十春光能几日一畨花信又明年残红数防心终在垂栁千丝意许妍説与游人莫惆怅绿隂幽草一般天
　　底事黄鹂唤不休出门欣见绿隂稠残花满地无人扫芳草连天起客愁泪落田间闻牧笛醉归江上问渔舟杜鹃也合催春去何处而今孟浪游
　　送择斋先生徐大监赴建仓
　　帝命元臣选外台南州声望乆崔嵬仓箱早办九年集原隰欣迎四牡来父老此时方见日吏饕平昼忽惊雷锦衣翠节乡邦重耿耿文星照上台
　　用老竹与子晦韵
　　冰清玉洁好风襟老屋凄凉兴味深身世已非尘外迹语言犹是竹边音且陪此日莺花乐休忆当年灯火心白髪相看能几许樽前须要惜光隂
　　和杨芸斋送枯崕住兴福韵
　　一夜春光到竹门东风拂拂动闲云钳锤粗了人间债缾锡蹔抛林下羣烟塔忽惊当户立霜钟犹记旧山闻髙谈亹亹天花落老衲廊头意自欣
　　寄石隠老屿上人
　　已约岩头同数宿如何消息竟茫然抱琴有意弹明月采药无心到絶巓不过虎溪安得笑偶逢醉石便欹眠山林此乐而今少一日相从是宿縁
　　和倪梅村
　　偶擕琴册傍林泉坐对梅花记往年鸿燕何心成巧避防蚿无语自相怜才唫瘦影黄昬月又见残红细雨天拟把楚骚重载酒掀髯抵掌话前縁
　　再用韵和苇航
　　长江不直一杯寛自笑狂生笔力悭有酒何须夸戱马绕篱岂必强登山世无刘表谁知已人説渊明我厚顔风雨满城都过了多簪黄菊出松闗
　　与小儿助子游江横作
　　葺荷偶忆湘累句筑屋还寻杜若汀孤树每留残日白片防徐度逺山青海鸥知我断机虑渔父与谁分醉醒何处扁舟横短笛月明风袅不堪听
　　江横暮景
　　独倚阑干对落霞垂杨古渡欲栖鸦渔翁何处烟藏浦白鹭成羣月浸沙泪落西风呌黄鹄酒阑深夜听琵琶谁人得似鸱夷子一叶浮云总是家
　　再题江横
　　一榻虚明懐抱幽水天无际望悠悠潮来不觉沙洲没浪打只疑茅屋浮何处渔人横短笛有时妇泣孤舟忘机何必曽相狎説与江边羣白鸥
　　游鼓山题天风海涛亭
　　翛翛白髪倚栏干笑仰髙峯巾袂仙但见烟霞相逺近不知宇宙有中边宦途人在非凡境客里身游极乐天自叹情懐今潦倒重来未识是何年
　　送使君赵寺丞泰先生
　　别郡安知寄此州攀辕合借我公留求仁而得又何怨蔽美岂其为好修花迳怕风宜落絮秧田足雨恐妨牟春归谁识春心苦才説思春欲白头
　　寄何我轩
　　十年不见此髯翁笑我而今鬓亦蓬几度因诗亲水部一廻看剑泣山公无心尘世云移岫极目仙壶浪拍空痛饮剧谈非是夣寸丹长与荔枝红
　　闲坐海观兴致悠然是时月白如昼
　　一笑灵龟尾曵涂扁舟聊复寄菰蒲潮生潮落帆来去云巻云舒山有无风定若教胥怒息月明空忆蠡游孤渔翁不识人间事白髪青蓑酒满壶
　　岭后山庄
　　感慨重来嵗月深手栽松栢巳成林万山自此无南北一水长流不古今先训丁宁犹在耳老吾寂寞自沾襟君恩已遂祈闲请莘野归耕是本心
　　回谒蓝主簿道傍见梅偶成
　　谁家一树銕斜欹的皪踈花出短篱黄叶乆随风卷地幽姿当与雪同时白头朔漠穷苏武瘦骨西山饿伯夷三嗅清芬一杯水徘徊无语笑掀眉
　　题深省庵
　　结草为庵寄一枝钟鱼聊复事清防野蔬入供无人识古柏为香有佛知频去饮泉非为渴偶来坐石忽忘饥常谈且接头陀伴欲説上乘空费辞
　　依韵寄呈林城山
　　隣蛩深夜语幽幽犹此尘埃一敝裘甘菊已荒归栗里蒲萄堪醉胜凉州知心海上千年鹤极目云间五色楼白髪正殷松栢念不因泉石老斯丘
　　即席用委顺听甘师琴韵
　　独抱琴声感嵗年捜趣外欲无弦广陵寂寂嵇生去秋木幽幽鸣犊贤一防山泉岩窦雨数声瑶佩泬寥天音徽千载何人防愿和薫风殿阁前
　　与兴福老枯崖乘月观涛
　　无心携起碧笻条偶尔来从渔父招山色多情似呉越涛声牵夣到金焦鱼龙一任风云便鸥鹭不知天海遥共倚栏干秋月白岂期真乐在今宵
　　西岩【有蜂巢鹤栅】
　　石路层层碧藓花矮窓低户足烟霞愁闻独鹤悲寒角静阅羣蜂凑晩衙野菜旋挑奚待糁石泉新汲自煎茶炉熏销尽抛书巻闲倚防干看日斜
　　赠洪都髙士萧野鹤【亦号野田】
　　自从华表去蹁蹮縠顶丹深不计年万里孤光中夜月一声清唳九重天偶然夣觉思辽海不是饥驱向野田赤壁秋髙风露下无心曽唤老坡仙
　　赠呉仰云
　　云巾羽扇得真如不用羞慙非故吾入手千般休説巧转头一着不为愚尘中羁绊无还有物外逍遥有若无我若忘机曽悟此烟波鸥鹭是吾徒
　　嵗旦勉田隣
　　嵗律从新泰道亨出门欣见麦青青已无闗外石壕吏遥望城头紫气星往事莫追由世数寛恩频下为生灵而今颇觉农为重説与村村父老听
　　端午
　　鬓符腰艾去纷纷荷叶荷花匝水濵思逺楼前虽有曲若邪溪畔岂无人莫将楚恨悲儿女聊把骚章托鬼神浊酒满壶渔父笑江边鸥鹭正相亲
　　山园芍药忽有花喜而赋
　　披草篱根问旧花一畨春事又萌芽非因老态逢时感祗怨昏瞳作雾遮何处而今寻烂熳不圗于此见英华翻堦自合流芳咏可惜飘零野客家
　　夣故人郭推官元用诗以奠之
　　鸡絮才陈泪已倾故人旌旐尚禅扄尘中愧我头空白夣里逢君眼更青束髪论交真意气伤心无语负幽防求铭敢后朋侪事况复原头有鹡鸰
　　夜闻隣笛
　　幽夣初回漏未央起闻隣笛倍凄凉不知何处石崖裂忽送一声江水长短棹清风懐赤壁断垣斜月隠山阳犹疑吹到梅花落不见梅花空搅肠
　　风雨终夜独坐不寐
　　风雨潇潇到夜终夜寒一室坐虚空何当乐与二三子免使凄其六一翁老大自甘为老大穷通休苦较穷通此心不作窥园想流水落花春夣中
　　田园秋兴
　　草屋柴门风露凉寒瓜收蔓力锄荒新栽莙荙恰逢雨欲剪芹蓝犹待霜牧防归来煨芋熟田翁相就泼醅香里胥偶报徴苖急自辟闲畦早筑场
　　郊行有感
　　鸡犬不鸣何处村頽檐破壁问谁门蓬蒿满地田园在瓦砾如山井臼存青草髑髅疑是梦白头老父泣无言谘诹隣旧多为鬼倚杖徘徊堪断魂
　　近重阳作
　　满城风雨近重阳梧竹萧萧欲断肠敢望白衣来送酒拟将黄菊去为粮系茰安得山堪避落帽岂无人在旁千载风流心独防饮泉亦足慰凄凉
　　赋枸杞
　　神草如蓬世不知壁间墙角自离离辛盘空芼仙人杖药斧惟寻地骨皮千嵗未逢朱孺子四时堪供陆天随霜晨忽讶春樱熟闲摘殷红绕断篱
　　畵船
　　世路羊肠姑已之扁舟我欲问冰夷祗因吏部酷好酒岂是鸡林要售诗万事不如潮有信寸心唯頼月相知斜风细雨休归去此政老翁沉醉时
　　游武夷九曲
　　紫缦红裀事有根緑函金鎻蜕犹存无縁得到千岩顶试问而今几代孙汉祀昔曽陈玉脯晋人方始识桃源不因大隠屏中老未易抽簪扣洞门











　　钦定四库全书
　　心泉学诗稿巻六　　　　宋　蒲夀宬　撰五言絶句
　　寄石隠
　　闭门十日雨破屋砌生苔此意何人防抱琴来不来
　　题叶寄杨芸夫
　　吟得秋风老敲意转深凭将林下事为寄与知音
　　心泉二首
　　涓涓万古意湛湛一尘无明月来窥镜宵寒露滴珠骤来惊辟易久视益虚无咫尺星堪摘波揺又走珠
　　菊泉诗
　　防泉得古髓种菊防秋潭愿与村中人一瓢共清甘
　　闻泉
　　山椒一雨过石罅百泉鸣应接都不暇更兼秋月明
　　涧亭麈尾泉
　　泉挥玉麈尾岫拥翠云裘尽日看不足倚防生古愁
　　江横信笔
　　潮汐有赢缩江横无古今鱼龙任掀舞孤月在天心
　　书滴翠岩壁
　　萝衣湿寒翠苔锦上嶙峋一榻千峯里因诗忆古人
　　书香炉瀑布图后
　　飞流三百丈日射碧琉璃一气何终极淋漓自不知
　　青霞西亭
　　长松被薜荔怪石生烟霞檐牙木杪见上有山人家
　　沧浪亭
　　晓色桃蒸霞春隂栁垂雾为问桥下船防流到何处
　　心泉
　　冷冷一涧泉炯炯千树雪嵗寒铁石心山中玩芳洁
　　读可翁闲坐偈
　　夜久风浪息骊龙弄颔珠水怪不敢动明月满江湖
　　白须诗
　　月照当襟雪终剪施摩诘我作白须行而得飬生术
　　题石
　　岩石多意气松树留髙龄倚仗云涛天风吹泠泠
　　怡云
　　把作一片画晴隂浑不同不知谁是画伫立意无穷
　　寒食有感
　　杏粥因怀旧榆羮岂为春慿将禁火事説与乞墦人
　　郊意
　　清晨起搔头荷锄出门去露湿野草花香来不知处
　　题画竹扇寄友
　　明月二千里清风一万竿相思写不得写出梦来看
　　春日闻禽戯题寓廨
　　隔墙听幽哢入坐春融融午梦恬不成始知身在笼
　　棹歌
　　鼔枻归去来蓑风鸣策策明月倾我壶沧浪天一碧
　　牧童歌十首
　　荷笠小苍头犊裩乘水牛扬鞭自叱咤度陇复慿沟软坡便伫犊凉防聚羣髫一竪忽然起恐牛残荳苖隔溪骑度水浮去似鸱夷莫话五湖事且防牛背儿倦来牛背卧一觉度前冈牛饱儿呼馁归来煨芋香前山飞暮雨牛上展青蓑囘首牛呼犊哀音儿唱歌斜阳归处险路熟了无疑结草为衣着圏葭作竹吹野花簮短笠露湿蔓青青莫笑儿童小人间河鼔星老翁分社酒匕箸小孩提黄犊今堪驾明年学把犂生来在田野少小学耕锄敢望多名誉随人角挂书芳郊望无际逐草任西东世上千塲梦人间一笛风
　　七言絶句
　　山中秋晓
　　命策空山风露冷野花无数不知名林丛深处无人问时吐秋芬一様清
　　书隠者壁
　　鹃啼花落春已非秧老蚕眠雨初霁牛衣梦觉山日髙风前犹是巢由世
　　飞泉
　　藓壁轻飞雾雨寒一帘清漱玉珊珊游鳞莫羡层澜去镂雪雕氷满肺肝
　　题赠枯崖
　　玉麈无心试出拈山房春静燕窥檐相思独上青霞顶闲倚栏干望塔尖
　　赠老溪孚上人
　　玉涧双盘略彴过对人扪虱坐鸡窠煮茶与客早归去落日前山路更多
　　石室闲坐忆东坡渔舟一叶江吞天句成一絶
　　渔舟一叶江吞天诵翁此句心茫然不知何处有此景而今忽堕吾眼前
　　锡老弟山居
　　君住南山我北山隔溪斜照见炊烟相寻懒趂溪邉路村酒时沽上钓船
　　闺意
　　聘得深村玉雪姿力胜杵臼案齐眉笑他老大専房宠犹把房帏比旧时
　　酒量减
　　少年一日防鸱夷瓦甓而今力不支莫笑杯中酒量减至和全在半醺时
　　题武夷
　　九曲诸峯向背殊丹青虽巧不能模堂堂标致髙如许灵迹何须问有无
　　重逰武夷偶成櫂歌一首
　　一弯环九曲溪溪深溪浅净无泥鹭鸶不作窥鱼计飞入屏风也似迷
　　月岩
　　皎皎应如欲下为谁长挂此岩前行人莫笑中空洞空洞中间尽是天
　　青霞
　　百尺长松岩下风一轮明月屋西峯梦囘细数登山路知在青霞第防重
　　玉女峯
　　玉女攅空拥雾鬟铁心千古照溪湾愿分一滴清溪水去洗人间脂粉顔
　　题西山灵峯感应寺
　　路入灵峯西复西桄榔叶暗古招提山僧更在云深处花落苍苔幽鸟啼
　　题纯阳洞
　　道士当年九日山侧身西望翠云间一枝乞倚纯阳洞万仞崔嵬不可攀
　　次枯崖上人催梅韵
　　黄叶萧萧雨滴阶梦魂飞到瀑边梅遥知楖栗山中老一日花间一百囘
　　百花洲梅
　　孤根宁不在栽培枝北枝南春一回尽道防鱼是佳防不知洲上有花魁
　　早梅
　　荷已全凋菊未残一枝的皪照江干暖风莫诧搀先意留取清芬待嵗寒
　　瀑上见梅有懐老溪上人
　　野水横斜最老枝一生心事雪霜知世人重眼不重鼻只爱花光与补之
　　雨中见梅然而作
　　梦绕孤山欲断魂竹篱茅舍雨纷纷何心更作廵檐事眀月枝头照泪痕
　　次韵
　　絶顶秋髙风露寒倚阑心事到梅间谁知嵗晩相思意欲种梅花满此山
　　赠林愚庵墨梅
　　色空已解花光意香影难随逋老踪此叟芒端不着蜜防囘曽误壁间蜂
　　题萧照画山水渔父四轴
　　裂石防崖如赤壁暗想当年学士苏巨口细鳞新网得一樽惟有月相娱
　　轻蓑短棹下沧浪不是寻常黄防郎料应江上青山色肯博人间白玉堂
　　火云収尽天逾阔野艇归来日未斜秋思满江禁不得又吹长笛出芦花
　　野航偶繋梅花下人在梅花与雪俱直钓情知鱼不食一丝终日挂氷壶
　　又渔父四首
　　昨日卖鱼到城郭暑气千门正炮烙买酒归来风露凉始信人间渔父乐
　　钓得鱼来日又斜潮廻无路可归家炙鱼当饭且一饱闲防白鸥飞浪花
　　海光防灔月团圎一颗明珠落玉盘鸥鹭不知何处宿白头闲坐把鱼竿
　　青山淡淡水悠悠有客江邉孟浪逰渔父相逢欲借问掉头吟咏不相酬
　　七夕
　　盈盈一水望牵牛欲渡银河不自由月照纎纎织素手为君裁出翠云裘
　　江上闻笛
　　笛声何处水茫茫潮落沙寒月照廊嵇吕成尘不可覔满襟清泪忆山阳
　　春晓闻禽
　　唤囘春梦几声禽涧草岩花动此心搔首偶然自失笑不知何处是山林
　　闻鸡
　　无数穷檐苦夜悠一声惊散枕邉愁天家合把黄金铸置向竿头赦九州
　　闻蝉
　　闭息含真抱叶枯春风将尽蜕寒肤緑槐忽作仙人啸长曵一声山日晡
　　赋竹间禽
　　晴哢连林春翕翕一片劳心不堪絷竹间勿作么凤吟何处飞来羽衣湿
　　饭牛歌
　　新秧挿遍水盈畴童穉相呼去饭牛极目平坡烟草细歌声何处雨飕飕
　　水碓【闲过枯崖丈室午困假榻起闻碓声偶成】
　　午枕闲随梦出尘觉来不记是城闉寂无人语惟闻碓恐有穿腰持石人
　　咏狸
　　买鱼日日与狌狸捕防有心奚待饥但免翻盆与覆碗何须要见血淋漓
　　诗余
　　满江红【登楼偶作】
　　楼倚虚空觉人世不知何处身缥缈半檐星斗一窓风露潮退沙平鳬雁静夜深月黒鱼龙怒把清樽独自笑余生成何事　尘埃外谈髙趣烟波上题新句这美景良宵且休虚度梦觉宦情甜似蜡老来况味酸如醋念儿曹南北防时归情朝暮
　　贺新郎【赠铁笛】
　　铁笛穿花去问长安市上生涯而今何似破防青衫尘满面不识何人共语且面壁听风雨惟我虚中元识破笑人间日月无停杼名与利莫轻许　人生穷逹皆天铸试灯前为问灵劝君休怒心肯命通元有数何幸知音记取季主也应留得住百嵗光隂弹指过算伯夷盗跖俱尘土心一寸人千古
　　渔父词十三首
　　万里长江一钓丝萧萧蓬鬓任风吹微雨过片帆欹青山浓淡更多竒
　　江渚春风澹荡时斜阳芳草鹧鸪飞莼菜滑白鱼肥浮家泛宅不曾归
　　烟浦廻环防百湾无人知此橛头船风露冷月姢姢云间一过防飞仙
　　野防间移石笋江旁人争防老眉厖铺月席展风飞来何处白鸥双
　　葭荻横披众木东浪花如雪晩来风云母幌水精宫莲花一叶白头翁
　　飘忽狂风一霎间长鱼吹浪势如山牢系防蓼花湾白鸥沙上伴人闲
　　清晓朦胧古渡头烟中人语艣声柔云五色蜃成楼鸡鸣日出似罗浮
　　搔首推篷晓色新雪花飘瞥大江滨渔父醉不収缗白髭红颊玉为人
　　明月愁人夜未央篷如画水浪浪何处笛起凄凉梅花喷作一天霜
　　白首渔郎不解愁长歌箕踞亦风流江上事寄蜉蝣灵均那更恨悠悠
　　琉璃为地水精天一叶渔舟浪满颠风肃肃露姢姢家在芦花何处邉
　　江上浪花飞洒天拍堦鞺鞳屋如船月不夜水无邉何处笛声人未眠
　　逺入茫茫无尽邉渔舟来往似行天欹枕防不成眠谁识人间太乙仙
　　又渔父词二首【书真祠壁】
　　白水塘邉白鹭飞龙湫山下鲫鱼肥欹雨笠着云衣真不见又空归
　　岩下无心云自飞塘邉足雨水初肥曵尾緑毛衣荷盘无数尔安归
　　欸乃词【赠渔父刘四】
　　白头翁白头翁江海为田鱼作粮相逢秖可唤刘四不受人呼刘四郎



