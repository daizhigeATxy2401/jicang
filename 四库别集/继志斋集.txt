　　钦定四库全书　　　　　集部六
　　继志斋集　　　　　　　别集类五【明】
　　提要
　　【臣】等谨案继志斋集原目作十二巻明王绅撰绅字仲缙义乌人待制祎之仲子明史附见祎撰称祎死时绅年十三事母兄敦孝友长博学受业于宋濂濂器之曰吾友不亡矣蜀献王聘绅待以客礼绅启王往云南求父遗骸不获述滇南痛哭记以归建文帝时用荐召为国子博士预修太祖实录献大明铙歌鼓吹曲十二章卒于官王泌东朝记以为成祖召入翰林编摩太祖实録者误也其集残缺失次仅存九巻而第一巻所载铙歌即已全佚其他防简缺文不一而足特以其为名父之子又师承有自其文演迤丰蔚不失家法诗亦有陶韦风致无元季纎秾之习在洪武建文之间尚可卓然成家虽一鳞片甲要非凡格不以其缺佚弃之也乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　　【臣】　陆　费　墀











　　继志斋集原序
　　余尝论先秦两汉之文章所以为至者盖其人皆豪岸魁垒有杰出之才而负超轶迈往之气故其文章足称其中之所有若屈原之沈郁贾谊之闳通董仲舒之纯茂司马相如之瓌奇太史公班固之雄深雅赡皆絶出百代之上而王褒刘向扬子云之流亦皆奇杰诡异卓然各自名其家后世虽有善作者亦莫或之过焉余以为其时虽由其近古然亦岂非其所蕴蓄之深而然耶后之君子茍有志于文不可不蕲至扵古欲蕲至于古必其才轶气充而后可几焉洪武三十一年秋余以荐被召来京师官于太学未几而金华王君仲缙亦来为博士仲缙翰林待制子充之子也待制公当国初时与其同郡太史宋公景濂俱以文章名天下心常慕见其为人而未之能得也及与仲缙交始得其文而读之为之叹息以为非今世之人所能及之也已而仲缙复自出其所为继志斋集见其丰茂典则有追古作者之风盖能世其家之文者也因窃叹夫世之为文章者其才每不足而其气又有所不充以故不能以几扵古之人使能养其才而充其气博扵取而深扵积则文虽不蕲于古而自不能不至扵古矣今夫江河之浑浩流转而蛟龙鱼鼈百怪之所聚山岳之崇髙深厚而虎豹犀象百兽之所骇愕者以其积之厚而蓄之富也昔者君之先待制公与太史宋公皆学问博洽才气超越观其于六艺百家之书诸史百子之言网罗搜索无所遗漏而又本之以诗书之要故其发为文章驰骋变化纵骤放轶杰然追踪先秦两汉之间而不可以涯涘穷也君既以世家之学而又尝游扵宋太史之门所闻者深而所积者富言论意气逸发横出宜其有非人所能及者则其才气之所至不旣深矣乎呜呼可谓能不愧于待制公矣惜其仕不大显扵时而遽赍志以没也仲缙尝欲余为之序久而未之能复今仲缙不可作矣然朋友之义不可以终泯也故扵是书之永乐元年夏五月望日翰林侍讲承直郎兼修国史庐陵邹缉叙
　　曩年余承乏国子助教首与博士仲缙王先生交先生酷嗜扵古选一字一句必煅炼而后出故其所作往往髙出伦辈流丽圎转陶铸乎韦栁之间晚唐诸子盖不数也然余奔走湖海三十年矣能诗者非一人知诗者则槩乎其未见也若仲缙者所谓知诗者欤惜乎用不满其材年不称其徳观此诗者不能不发邈焉寡俦之叹也仲缙之子稌来京师执此帙求余一言故书此以告天下之赏音者焉翰林侍读学士天游道者锡麓王达题






　　钦定四库全书
　　继志斋集卷一　　　　　眀　王　绅　撰曲
　　拟大眀铙歌鼓吹曲十二首
　　【阙】











　　诞敷物阜民康举手加额以祝我王王不自居曰予臣之良　其臣伊谁聿有夀考为国元僚是曰安老惟安老公王躬是保匪义不陈匪徳不导　王曰予学汝其辅之王曰予政汝其助之公拜稽首对扬王休人亦有言无徳不酬　治化攸敷厥既有徴宠利弗居天道恶盈恳恳有词请命大廷天子曰俞嘉尔老成　式休尔政仍优尔禄匪曰尔私敷锡汝福大哉纶言降于九重王曰上命予敢弗从　乃锡安车以奉其行乃锡华宴以娱其情扶老欢迎出入其承为国之祯为士之荣公曰是恩千载奇逢受宠若惊心益忡忡伊昔有圣志在眀农予岂若俦适谐其衷　岷山峨峨江水沉沉公有嘉猷简在王心公有善政播在徳音我懐若人无古无今　右眀农九章章八句
　　五言古体诗
　　上已日迎驾宿新都宝光寺
　　东风扇微和旭日绚阳春晨兴秣我马驾言出城闉矫首京华道遥遥望清尘先驱曽未至盻睐徒劳神解鞍憩古刹息虑澄吾真野人好辞色日夕罗盘飱佳莭获良会慨羡诚难频行当尽一醉皷腹歌君恩
　　敬和中秋对月睿制
　　天髙秋正中颢气澄太虚素娥散清彩皎皎临寰区惟时明哲王恭黙万虑无异香浮宝鸭净影印玉除心逺景由寂神清情自娱至化基二南令誉腾九衢徳尊意弥下出入从师虞圣道本宏逺尧舜犹病诸愿言思太康益进无逸圗
　　过陆宣公墓
　　峩峩忠州山隠隠哲人墓寒烟锁铭碑落日照封树缅惟贞元间唐室失其驭偪仄梁洋行间关奉天驻烝黎纷播迁小大懐忧惧不有拨乱才苍生孰依据维公王佐资极力殚衷愫回天挽日月朶颐挥众侮相业虽未终功名亦朝露左迁固未辜兹焉岂其所至今读遗事令人泪如雨我行全蜀间舟经冢下路风顺帆腹饱日入川光暮扳跻不可得踯躅频延伫舣棹山月生开篷展中慕
　　谒余忠宣公庙
　　昔在元祚去四海遭乱离羣雄互驱逐戎马纵横驰降城贩国者比比忘忸怩坐令疆宇蹙百二山河隳桓桓忠宣公耿耿匡济资蚤负经纶具晩镇舒江湄七年握兵符裒集多义师控御旣云备抚辑亦己绥奈何荆楚间【阙】
















　　去住心忡仲江花拥层浪栁絮舞和风覩物易感伤未别思重逢执手双溪上相看澹无容愿言善自爱冀尔振吾宗
　　题杏林圗
　　东风扇微和万木敷芳芬嘉林有名果不与凡植羣伊花炫眀丽厥核存至仁惟昔有仙子志在苏罢民年深功己着植之满比邻至今千载下蔼蔼埀令闻卓哉夀昜彦文质何彬彬种徳如种杏择术非为贫存心惟爱物托此康斯人不闻圣有训作善福可臻愿言勉自强往轨良可遵
　　中秋夜坐留别邹公瑾孟子彞
　　皎皎今夜月中天溜清光婵娟絶纎翳彩魄仍飞扬怜我二三友夙昔遥相望兹夕复何夕列坐开壶觞情真任疎散醴薄味趣长朋簮喜己盍谓言乐未央奈此简书逼去住心惶惶浩歌成激烈仰视参与商会合自有期毋为重悲伤云山千万重眀发遵周行迹逺心在迩矫首何时忘
　　简郑叔贞四十二韵
　　结交匪无人知巳贵有适十年走东西浩懐久无得中嵗友郑子诚哉我三益文采绚鸾凤才华炫金璧譬若云台将折冲慑强敌叱咤惊鬼神人马皆辟易又若邓林材挺出樗与栎蔚为栋梁望庸竖所共识器大不小成材良逺绳墨物理古则然子实甘蓬荜迢天台山回首关河隔旅食困盐虀久作山南客为言从师游担簦来卒业阿师正学公长才驾濂洛儿童推世贤朝野称文伯蹇予在弱冠共寓萝山宅虽号同门生实借师资徳叩道辱应问疑承缕析乍别书累篇同处日共食契谊等弟昆交情固胶漆一自事分离十载关良觌重逢锦水濵握手道夙昔云萍摠心知顾我眼独碧惟子蚤及门器业尤英特鑚瞻久己悟升堂仍入室董薛未足伦游夏庶其匹贤王雅乐道醴筵日宏设羡子富文辞诹谘动移刻屡续梁园赋每前贾生席缁衣敝复为白驹去还絷恩礼实己隆负荷成感激念我自逺归神疲肢体瘠慰藉尽衷曲周旋竟晨夕维时秋正髙商飇怯絺绤篱菊吐芳华鲜鲜鬬黄白呼儿具鸡黍郫筒篘酿秫情真味自长道合趣何极盍簮人所乐况尔同师泽万里获良晤忻忭冝无斁圣辙岂难追行之在不息但愿长相亲永言共鞭辟
　　题松雪轩
　　郁郁苍虬形孤根盘厚土皎皎白羽姿逺自云端下【叶音户】气味本不侔忽尔相依附清白人共嘉会合天所与伊谁搆轩居对之有佳趣风号龙虎吟嵗晏珠玉聚愿言同此心贞素以相处
　　思亲堂
　　乌鸟啼北林白云度东岭慨慷游子懐感物清夜永双亲七十余黄髪飒盈顶一从走东西三年暌定省纎纎寸草心遥遥万里逈宦游岂不嘉衷情安可屏陟屺复陟岵跂足且延颈眄睐目生花泪下急如绠髙堂扁思亲着此情耿耿何时奉周旋允言遂深幸
　　病中述懐十首
　　人身配两仪至和乃无愆运行一差忒百疾从兹纒智人善保养调摄归本然曰予昧斯理情欲不自宣内感仍外伤水火相凝煎形神几巳离荣卫失其源匪借汤剂勲胡能茍偷安誓将更生日保身如临渊上以奉遗体下以全天年
　　负疴己逾月今晨觉少康稍兴临古镜颓顔忽半苍灼彼东篱菊依依傲寒霜虽然质柔弱晚莭犹含芳此身胡不如抚己成慨慷人生匪金石盛衰固其常但得保其真荣悴非所伤炉烟飏微熏檐花散余馥身闲心自清病可神始足矫首对金门怡情陶玉烛
　　至人澹无为惩忿仍窒欲斯民囿泰和熙熙臻百福微臣负末艺浮辞厌人目每承恩宠加清光日回瞩蜂蚁识天伦葵藿倾朝旭徒有眷眷心时效华封祝
　　端坐一室内黙参化机玉宇正寥廓金飇亦凄其寒暑互来晨兴聿授衣人生百年中谅非金石姿乃欲圗不朽弗修竟何为齐侯马千驷顔子恒抱饥孰知千载后嗷嗷纷是非
　　西风从何来逺庭叶至飘飘飒有声来向书牕坠景物易转迁时序忽己异覊客念故乡中夜不成寐仰睇河汉明俯闻鸿鴈唳翩然逸兴举恨无凌风翅
　　去古日己逺淳风日以漓人情善诞幻去就浮云驰彼欲憸险子出没神鬼奇炎凉随势附朱粉从心施一朝冥机至反成拙与痴于皇赋眀命顾諟常在斯不闻圣有训居易以俟之慇懃谢天君为我慎操持
　　灵本多夀乃为人所戕蜉蝤最微弱朝夕寄存亡修短归大化畴其较彭殇君子贵修持夕惕以自强毋为累形役扰扰徒敝伤金张极盛丽回首如爝光黄宪苦清修人以亚圣方富贵果何物当圗身后芳
　　伊尹畊莘野志在康斯民孔眀卧隆中所懐务经纶造生贤圣拯彼愚与昏观其立勲业万世光炳炖伊人久己逝斯道幸未湮畴能继其踵后来寂无闻但见夸毗子恬然忘本真捷捷负才慧区区周自身要显患得失草莽忧贱贫胡不徇所务成功追古人
　　防一司令万植皆归根惟彼篱下草荄叶自芸芸洪造匪有私天意含至仁故兹肃杀日生意犹斯存达人悟妙体物思脩身岂谓造次顷敢使徳不纯卓哉无极翁襟懐盎阳春庭草故不除扵以观天真
　　徜徉衡门里积疢颇以安药石有时亲尘俗不我干虽忻神虑得且畏时序迁扶惫挟黄卷幸见孔与顔沉吟北牕下髙睨太古前旷懐隘宇宙浩气凌云烟何以解蕴抱奈此酒量悭持觞纵不饮对之亦陶然
　　南行道中述懐二首
　　嵗晏霜雪零驱车即长路云山杳茫茫举趾将焉赴迢迢滇南道恻恻终身慕志在忘险夷情深畧忧惧风号林声凄日落岚光暮哀猿抱子啼慈乌返初哺物理古则然我生亦何故抚景増怆凄仰天泪如注
　　滇云接马首僰道盘羊肠感慨情思恶登顿肢体伤平生终天恨今日许予偿但得情事申岂惮关山长豺獭知报本春秋事烝尝惟人有天性肻愧虎与狼哀哀王裒氏久废蓼莪章我生千载下衷情允相望
　　赠杨宗彞
　　出处非可谋道义贵有得畴能尽真修油油遂清适卓哉银塘翁飘然发埀白禄食二十年中外遍厯宦游岂不嘉奈此崦嵫逼况有父子情久矣万里隔陈辞解官绶徜徉蹑泉石游鱼思深囦倦鸟戢飞翼理得趣自真俯仰契赜孰谓天杳恵迪终承吉
　　题坦然斋
　　去古日以逺机巧日以生纷纷任钩钜无复存至诚孰知妙理所贵在坦平美人领斯趣百虑帖然凝闭门谢往来絶口轻纵横但忻情意得不识辱与荣浮云去复还飘飖傍幽扃好月不待招清夜当户眀幸有一尊酒聊以娱吾情悠悠身外事居易复何营
　　鱼梁坡
　　我登鱼梁坡维时日初未陟降直云端指顾弥空际岚光接杳林姿积苍翠行行层复层己极巍峩势恍疑身近天未觉足行地俯见千仞沟惕惕増予悸仆夫相告言力乏须少憩辍步心渐平徘徊得深意
　　夜郎驿
　　自行播州境人事觉稍优野辟停传饰俗朴居民稠迢迢夜郎道熙熙左衽俦鴃舌口中语咿嚘道邉讴下焉乐眀守上焉洽皇猷讵云蛮貊陋直与华夏侔伊昔谪仙子疋马曽兹游懐人剧感慨中夜翻百忧
　　象鼻岭
　　晨兴陟脩途危险诚己极举歩胫抵脑汚泥深没膝林箐凝清寒防魅啼白曰夷獠恃阻艰狙伺伏深密鸟言人弗谙毒矢应急聚散呼啸间冦敓穷奸谲嗟我孱弱资区区守蓬荜胡为事遥迈形疲仍股栗蛮烟暗防防瘴雨低湿湿劬勚心所甘情事何时毕
　　盘江
　　盘江瘴疠地气诚不平邻壤盛雨雪秋冬剧严凝惟兹十里内炎埃障脩程山川本不异咫尺殊隂晴戚戚巡吏奄奄谪戍兵饥虚迫忧患羸弱存敝形来者不满嵗死者如传更当今际隆盛治化称休贞畴其任燮理坐使同清眀
　　除夜
　　世俗重除莭处处罗杯盘谓言嵗作劳及兹聊与欢我行蛮貊中其风亦复然俗乐竞吹弹土缶陈腥羶歌呼相聚会咿嚘剧喧阗见之感予懐中夜百忧煎岂不有至亲迢隔山川相思不相见离恨终长年抚时重叹息掩袂嗟澘焉
　　游大佛寺
　　舟行困局促登髙肆舒敞极目纵遐观骋心获幽赏峩峩金仙容屹立髙千丈防岏自天成灵光腾漭瀁晨钟发幽籁毛骨生萧爽黄花送晚芳翠竹侵寒幌坐探西来意劳我重俯仰
　　种徳堂为程克新作
　　于皇降眀徳惟人共禀之培养弗自戕庶可全良彞瞻彼黍与禾芃芃秀东菑茍非种艺力根本从何施美人达妙立志亦己奇谓欲树隂功众技莫若医轩岐幸有法卢扁良可师持此济吾术存心恒在兹骎骎嵗月迈浩浩隂阳移愿言勿终怠勉哉圗务滋
　　赠皇甫斌
　　皎皎丹凤雏羽翮初未长烂焉九苞文绚绚流晶光乗风出丹穴意欲习翺翔敛威备容仪来憩渝山阳依栖既得所修养惟有方但能忘青云期尔鸣朝阳
　　题山水图
　　澄江波粼粼弱栁枝袅袅结庐在繁隂随时事渔钓紫芝无续歌阳春有余调纵浪烟波中清风满孤棹
　　题翠微深处为杰斗南上人作
　　心闲境自清境清神愈适是以旷达姿遐踪寄幽僻方外有名区峯峦翠如积其中窅且防辽辽尘俗隔髙人海上来阎浮遍游厯蚤嵗悟三空防栖缚禅寂杖藜入空青斗室生虚白人我久己忘门罗防头石雨过寒袭人云收山在席孰谓西土遥扵焉真净域
　　题于仲寛畊乐轩
　　道在情可娱业安心足适自昔超迈姿栖栖依稼穑伊人负幽趣蚤嵗任民职一朝解组绶万里来蛮貊世虑幸己忘躬畊期戮力谋生効子真遗安慕厐徳宠辱了不知寒暑任更易但愿嵗功熙永言遂怡怿
　　黒松林
　　曲靖有松林逶迤百余里苍苍无异色郁郁有佳致灵籁天上来怒涛樾间起赫日任行空凄飇常袭体慨彼贞素姿一一皆有以大足任栋梁小可就防矩无能致通都寂寞徒自弃邱壑多遗材达路少废枳斯理谅【阙】










　　仙子栖防寄邱壑其间窅且幽岂无托寥廓几欲相追寻又恐其踪邈
　　龙顶先春
　　洪造本无私大钧同一囿如何龙顶山莭气分先后崇冈鸾凤翔复岭龙蛇走和叔之所钟春阳每超凑疎疎垅梅新纎纎涧草秀化工妙且神此理讵难究至和气自殷何必拘常
　　东楼晚照
　　潼川之东山上有古书楼相传唐赵蕤于中注春秋伊人久己化其迹尚可求落日下平陆登眺光未收余辉射崇甍残影下檐头徙倚对西山爽气颢若浮抚今重懐古行歌且归休
　　张把舞草
　　化工赋羣品动植各有彞茍为失其性猜诧人共疑古潼有异草枝叶何葳蕤婥约解人意婉媚存妓姿无风自倾舞俯仰如有知惜哉长路傍甘为牧竪欺我欲植其根怪物世所蚩
　　北岩琴泉
　　北岩有寒泉其音寂且清譬如焦尾琴空中调徽声入耳自厯厯临风常泠泠可以解愠抱可以娱心情萧然疏以越絶响闻青防寥寥太古意谁复于斯徴几欲策藜杖临之濯尘缨
　　涪江夜调
　　涪江势若奔昼夜归朝宗嶙峋滩上石屹立当其冲激之成天籁清响振秋空午夜月华眀鸾凤遥相逢下和鸣徽音中商宫伯牙有余思子期渺遗踪畴能领其趣此调髙无穷
　　南山暮雨
　　薄暮岚光浮林峦倐防翳日晷未下山雨脚己埀地沉沉猿鹤吟勃勃蛟龙气雷轰岩石裂瀑泻银河注四顾毛发张惕惕増予畏须臾天威收风月浩无际万象俨森罗太空本何意
　　鹤林春色
　　鹤林美风景凛凛嵗寒色况兹阳和交苍翠郁如积鲜鲜素羽禽皜皜雪霜翼逐时自生成熈熙性舒适胜地布黄金奇葩攒白壁僧舍锁烟霞梵宫炫黄碧回顾花栁区徒能为形役
　　兠率烟霞
　　潼川古招提久矣擅名胜烟霞翠作堆直据烟霞顶苍苍异人世漠漠通仙境下视阎浮间可与蔚蓝并老僧不出戸蒲团坐幽静溟涬天地闲苍茫嵗月永禅悦不知时赖有晨钟省
　　五仙
　　赵蕤
　　髙人抱冲志不与凡士同譬之凌霄鹤鸡鹜安能从邈哉赵大賔锦綉盘心胷百家尽研究探索归会通业成事肥遯不肯干王公竟作赤松游千载存徽风
　　文冢
　　卓哉刘拾遗上书谏其君逆鳞固难批忠愤须具陈书成君不听从此终沉沦至今潼川境有冢瘗其文寒烟被宿草西风送浮云吁嗟身后名过者为酸辛
　　保和
　　唐有易子吏隠己多年由来积隂徳竟尔成神仙萧【阙】























　　题思诒斋
　　温温经尺璧宝之无不至盈盈一杯水捧之惟恐坠人生七尺躯负抱良己贵欲思淑厥身当须奉名义五陵豪少年昂昂多意气不圗显扬谋声誉只如寄栖栖陋巷人箪瓢或弗继动履不忘亲令名日昭防置器且求安保身岂无计载歌思诒诗令人发长喟
　　灌阳懐古
　　灌阳翳颓城清湍夹荒廛居民数十家烟火何萧然停骖问民俗共言苦输邉捶扑无完肤逋租动累千忆昔吾逺祖所至人共怜曽来守是邦烦苛随时蠲既除威茂运且息官贷钱惠爱民不忘姓字人能传兹来访遗迹荏苒三百年仰探抚字心皓雪凝山颠
　　奉陪安老致政先生游南庄作
　　溪回村落虚山迥川原旷草堂工茍完嘉畴君所贶是时收获初联骑遥相访东郊骋遐观西隣荐新酿酬酢衡门间徘徊土桥上风俗栗里侔景物辋川抗行辞玉笋班来作山中相岂无恋阙心亦有眀农望进退荷恩荣睠焉期夙尚
　　喜闻胡伯尚至而作
　　十年金石交千里云山隔秋空鴈冥夜雨情脉脉平生蓬荜资区区二三策畴能了此心非子将谁白好音从何来云举双鳬翮眷言遂情素豁若千金获
　　和嘉猷林先生韵
　　膏车届岐路控靷将何之周道固匪遥畴能适所思旷懐隘千古满腹撑羣疑多子蔼髙谊抗论豁我眉沉唫北窻下不见知心人墙角有寒梅冰姿出尘氛对之有佳趣侑以酒满尊啸傲万物表皓月生嶙峋我久客西川子来自东吴成此万里会幸得一尺鲈苦乏尊中物旋解腰间鱼对面不为乐别后徒椷书懐人夜无寐坐听寒漏息斜月下梧桐余辉欺曙色斯文岂无属遗绪会有适眷言重自珍相期固金石
　　升仙桥别林嘉猷二首
　　端居阛阓中有耳若无闻匪曰病聋瞆至道莫予陈有媺古君子来自东海滨丰姿挺梧竹卓见超嶙峋髙论兆眹究浩懐云夣吞连床吐深情翦烛谈斯文哙哙孤凤凰荦荦真麒麟可致不可覉我心尚伊人
　　身度升仙桥言送凌云客骏马簇游龙华车集芳陌长揖临路岐相看情脉脉忆昔题柱人才华冨筹防风云相际会声名随烜赫显扬丈夫事尚恨所志窄慨想有深情非子吾谁白
　　别王仲修
　　【阙】








　　继志斋集巻一
　　钦定四库全书
　　继志斋集巻二　　　　　眀　王　绅　撰五言古体诗
　　夜坐呈正学方先生
　　【阙】

























　　檐傍流水栁巷夹荒堤灯火川上眀日落行人稀胜游固足乐荒亡古所讥
　　题菜
　　纷纷桃与李黙黙自成蹊繁花一消歇寂寞无人知孰若春园蔬生长在中畦至味存澹泊疎叶发华滋彼哉膏粱子但慕羶与肥不得此中趣百事安能为
　　原希命饮分韵得园字
　　才庸困官职志僻厌烦喧今日适公暇遂尔叩衡门之子喜我至日夕罗盘飱江鳞入初馔檐花照清尊酒酣句益豪情投语自温顾此二三友夙昔道义存及此成嘉会欢乐难具论眀河横碧落疎铎响城垣长啸灵籁发皓月临东园
　　留宋子夷夜饮分韵得重字
　　浮云翳原隰风号仲冬故人百里来握手一笑同岂惟会晤难感此契谊浓情真饮逾量不知尊缶空人生在行乐无为苦匆匆眀日灌阳道云山千万重
　　送邹公瑾赴京
　　滔滔大江水昼夜流无穷飘飘太空云来往何定踪云出须致雨水流拟朝宗云水亦何心物理自尔同媺人事真修业成誉弥隆譬彼瑚与琏合致清庙庸又若丹穴雏飞鸣际时雍今晨锦江上征帆饱西风执手不忍别离忧益忡忡阳回梅吐萼雪消山露峰盛年幸未艾令徳须更崇
　　养鋭在西蜀发轫从古渝慷慨抱长策奋振登云衢饱学期致用负才任所需丈夫弧矢志毋为事区区冬深江水落灔滪成坦途孤舟下如驶指日瞻皇都皇都英彦薮列肆罗璠璵庙堂重稷契闾巷謌唐虞年来益求贤行矣勿踌躇但当励崇节善此千金躯
　　送史行可先生赴考
　　宦游三十年卑显遍敭厯起家自东南禄食谙西北岂无桃与李繁华随易惟彼后凋姿不改嵗寒色保身匪无计存心任坦直俭约苦清修谨厚效黙自我客西川邂逅遂良觌欢然竟忘年倾倒谭在昔慨想冰雪心浩懐风雨夕亦欲长相亲栖栖缚形役朅来锦江上重逢懐抱释既续梁园赋每前贾生席启沃协睿情诹咨动移刻如何嵗云暮束装上京国賛画谋猷多用夏变夷貊政成与计偕奈此简书逼云横栈道髙雪拥劒门窄万里足翶翔乗风搏巨翼
　　送胡仲长分韵得游字
　　当今逢掖徒正学称冕旒及门二三子孰为夏与游英英古荣彦文彩瑚钩又若九苞雏不与鸡鹜俦江城嵗华晏朔风袭重裘陟岵复陟屺凄然翻百忧扣门来别我执袂不可留相送出崇墉揽辔心悠悠乌鸟啼逺林白云被荒丘物情固所感正学宜继修
　　题周子良梅谷
　　季冬天气肃百卉具巳腓灵根先太极侵寒自芳菲蹇蹇铁石操皎皎冰雪姿疎花散空谷嵗晚畴能知幽人谢纷华托以同襟期影斜苍涧侧香度黄昏时邈哉逋仙子怅焉起遐思
　　同袁公弼饮吴邦辅家
　　初阳布轻燠羣卉擢新芳良辰属嘉会烦嚣涤中肠慨我二三友出处各异方遂合孰使然萃此君子堂珠玑溢篇帙肴核间壶觞情真饮逾量话洽心两忘东隣陈绮筵珍羞灿辉光西舍列吴讴徽声绕高梁岂知侈心荡欢乐殊易央何如文字饮澹泊趣味长
　　题画菜
　　畦蔬有嘉种更借雨露恩緑叶发华滋足可供盘飱伊谁慕清修志欲茹其根于焉写幽贞宛宛生意存
　　夏日懐敬直先生
　　天气属清和幽斋净于水端居仰圣眀俯探化理浮云驰逺郊重隂防书几好鸟弄佳音闲花发竒卉萧散有余清烦襟荡尘滓比隣有幽人相去不尺咫论心胶在漆谈道宫协徴信宿不相逢离忧骋如驶大音本希声髙懐旷知已斯文幸可徴殷勤望之子
　　送虞升善回京
　　江梅递清馨山雪照行色把酒锦江濆言送青云客之子名贤孙早登君子门渊源既有自徳业难具论朅来奉朝命万里行西蜀简阅厯邉城计偕厪案牍今晨来告别握手不忍分匪为话别难亦欲致殷勤丈夫平生学惟存忠与孝二者百行源芳名简编照
　　夏夜同刘仲美读正学方先生文
　　良宵尘事寂好月升前楹庭卉荐芳细松风入懐清故人百里来一见双眼眀呼童具鸡黍浊醪聊对倾山南文章伯雄论神鬼惊一自钧天奏屏缩嘈唽鸣挑灯谩披阅口诵兼手誊烦襟顿蠲涤鄙恡无由生信知斯文妙能起薄俗情酒酣共忻赏疑义释春冰
　　夜坐书懐简仲美
　　弱龄志问学屏虑息众营道逺力驽下潦倒终无成摛辞希往哲谈经对诸生谷空灵籁应至悲虫鸣感物成内省俯仰惭愧并故人适逺至使我懐抱倾薫风起脩竹微雨洒疎櫺悠然领斯趣新暑随时清步屧颓檐下笑谈到深更岂徒今夕乐庶得千古情
　　赠夏医士
　　灌阳有佳士迥与凡俗异择术非自谋存心在济利袖携长生诀日启轩岐秘表里察隂阳刀圭起痼滞采苓岷山颠洗术灌水澨生理不妄营存畊有余地橘井秋香清杏林春色媚往轨倘可逐髙风愿君继
　　懐郑叔度二首
　　人生水上萍往来无定根会合既难常有懐尝苦辛髙人美风裁毓质孝义门温温富文学籍籍佳弟昆摛辞撷春葩抗志凌秋旻忆忝籍湜好切磋义弥惇夜踏麟溪月晓卧萝山云年来事分携欲见邈无因长风荡天末流水行逺津吴蜀隔万里矫首嗟离羣
　　尘事汨清兴扰扰无己时偶兹休沐日畅焉起遐思骨肉日以逺故旧日己稀为学若望洋年华去如驰开嵗倐四十颇觉前事非发己半改芳顔亦就頽叹此时序迈青春不再来日夕秉眀烛酌我杯中醨呼儿具纸笔细写停云诗
　　出郭言懐
　　经时不出郭出郭多佳趣按辔故徐行庶以涤吾虑农唱发前村人家隠深树溪流萦复折揭涉不辞屡忽惊白鹭起逺向青山去人生贵佳适是非安足预即景动遐思故山渺何处
　　读李御史文藁
　　栝苍郁嵳峩上与浮云齐秀气之所钟每生超卓姿媺人抱奇才造就从硕师新诗追少陵雄文逐昌黎凤鸟鸣髙冈祥物由来稀幸兹文眀世拭目一见之渴吻沃琼液虚腹餐虀芝岂惟过所望体腋生光辉蜀道走骢马夷民瞻绣衣邉情重当恤愿言谨诹咨
　　病中述懐
　　抱疢頽檐下嗒然徒自伤饥或恣所食热或解我裳但适一时快岂顾今日殃至人谨天和动息皆有常保疾如保婴肯使邪沴戕嗟予昧所守从欲不知防淹淹百病侵坐使须发苍一身自弗理欲恃药石良茍居庙堂上曷致斯民康
　　别成都诸友
　　窃禄居成都妨贤心独耻徴书天上来诏许归帝里仓皇不俟驾惕惕戒行李虽无懐土情宁不念知巳雄藩众朋旧一一皆佳士出饯锦江湄芳情蔼如醴话言始云洽吾事适有指方舟解维去咫尺川原异云山杳茫茫契阔慨今始相期岂无言令徳在惇美
　　送郑叔贞从驾巡邉三首
　　时雨沐芳甸林木荐南薫贤王肃命驾广道先清尘奔走给众役呵护劳百神山川本自嘉徼塞须逺巡前驱尽褒鄂旁侍皆白申岂惟耀威武亦欲昭至仁驰驱匪云邈属车无停轮遥遥盼红云拟广汉濵
　　鸾舆属巡幸奔走纷俊乂川光照征袍隰云拥飞骑郑子山泽癯逺自东海至许令沐清光执笔同近侍原野民物饶夷貊风俗异游豫昭王度纪述擅才气寸善且不遗至徳在详记洗耳锦江濵好音为频寄
　　子长好逺游为文时出奇子美遍渉厯穷达皆寓诗斯文千载事借此清淑资羡子有深縁遭遇天人知薫陶饫令徳游览逢盛时坐使补衮手抽出独茧丝蹇予类斥鷃卑卑守茅茨安得凌风翼与之相追随
　　初度
　　时序倐云迈隙驹快先驰四十在眼前回首百事非学术无寸进宦业亦何卑齿牙半衰豁种发或染丝长恐成濩落老大无补裨朝夕惕以厉尚恨驽且疲晨兴对东旻再拜双泪滋誓言毋愧怍树徳以为期
　　简实即中法师
　　歩屧西郭门炎埃集絺服夜投古招提共假禅房宿上人海上来清姿揭梧竹通道眼眀悟彻机锋速内典既已充外学亦何足宗门二三老延颈深期属交谊薄烟云赠言蔼珠玉一见双眼青相知恨不夙问徳识渊源论文究衷曲灯花吐清辉庭草荐新馥未结三生縁澹然念超俗
　　【阙题】
　　【以下原阙】














　　难常嘉会良足记
　　简郑叔贞
　　前年抵西川今年发东越万里岂不遥﨑岖劳跋涉关河足游览襟懐益轩豁雄文竟何如我目日以刮当宁久虚懐求贤若饥渴蜀道谅已谙重来马蹄滑壮游当及时无为待华发拟踏浣溪云共看岷峨月
　　嘉猷以诗言志故亦本予志以答之
　　忆昔盍簮日念子思有为投笔长叹息慨然赋新诗鸿鹄千里志浩浩不可羇况当盛眀世翺翔政其时自慙鹪鹩质栖栖恋茅茨岂不欲髙迈眀命那忍违锦江春色暮和风入罗衣援瑟皷复作尚叹知音稀
　　送正学方先生
　　交久情自笃道同谊弥深岂曰足可取偶契贤哲心樗朴产深谷莫为斤斧寻误防匠石睨价比南州金钧天絶遗响竽籁竞哇淫孰识爨下质乃是稀世音物理固则然天命良足谌握手岐路侧慨然发长唫
　　和邹公瑾留别二首
　　新阳被芳甸轻暑却余寒时序有代谢形役何足叹纵浪比云萍总囿大化间茍能笃情好意气増巍山忆在渝水侧握手成交欢乍离忽复合嗜好同醎酸几回凭尺素写此铁石肝千里固匪遥心在防岂难
　　有美蓬莱侣玉质何温其琼琚以为佩云霞以为衣翩然驾白鹤怅望将焉之岷山奇复髙渝水清且漪相望不咫尺何由共襟期佳音比金玉遗我可解頥
　　舟次瞿塘
　　江空风力遒秋气日已肃扁舟事东迈夜泊瞿塘宿先师太史公文章灿珠玉孤忠日月眀素行金石笃共谈遭逢盛讵云基谤讟岂特黔戎行终成沅湘逐孤坟寓江濵培然欺竖牧宿草被荒阡寒烟迷拱木絮酒不忍奠拈辞讵堪读矫首睇太苍何以尽衷曲吾皇天地仁徳泽沛膏沐朽骨倘防恩当期不逺复
　　入峡
　　世传三峡险吾身适屡往荡舟趋洄流惊涛漾轻桨防峯开复合青天细如掌浪急先期程谷空荅渔响囘顾上濑人吾行若平壤日夕下夷陵祝酒相忻赏
　　送鼎上人还乡
　　青原有名缁戒行极严具一苇航大江飘飘随所寓十月天雨霜木落林姿露翩然逸兴发长歌赋归去杖锡轻波涛袈裟入烟雾月照只树西相思渺何处
　　题终养堂
　　散歩出平陆乌鸟啼北林矫首睇寥廓白云飞逺岑感物易伤懐惕惕孝子心严亲不待养嵗月何骎骎幸有堂上母亦已桑榆侵奉觞介眉夀春酒随候斟亦有忘忧草树之髙堂隂谓山固非髙谓海亦何深但愿遂终养仰止损与参
　　题去思亭巻
　　民情本无事帖然静于水顺性以道之自能臻至理纵观古循吏视民如赤子旣去人见思芳名蔼青史籍籍金郡侯存心多岂弟持节镇全闽剖符当帝里旣敷延夀化且洽信臣治仁政方下孚宿瘼已如洗胡为北堂萱夜逐秋霜萎蓼莪遽兴哀归心疾于矢攀辕竟何为卧辙谅难止载歌甘棠诗庶以着侯美
　　寄宗思睿朱子建
　　虚名被洪恩一官授国博才华非所任廪秩殊不薄抱经适妙志道忘澹泊朝对钟阜云夜听石城柝懐人千里外惸然叹离索岂无停云诗欲写情思恶英英黙斋翁闳论抗寥廓矫矫丹溪英雄文擅述作参商忽三载髙谊谅如昨何时华川湄从容手重握
　　寄昂伏庵禅师
　　弱龄厌喧嚣雅志尚黙胡为中年来奔走倦形役一自服官箴出入不遑息鸡鸣走风雨旅食困朝夕山中有髙人端居禅寂观万物表幽情寓泉石道机既云熟真源谅应涤不为尘鞅覊但恐坐诗癖话别华川湄寒暑忽屡易观想三生縁宁念红尘客
　　送睢州陈知州之任
　　嵗晏霜雪零扬帆入烟雾赤手绾铜章逺向睢州去赫赫张许忠耿耿晏刘誉人逺迹可寻莫叹来何暮
　　东郭草堂为姑苏王仲逺赋
　　草堂三两间去郭十里余门栽陶令栁架插邺侯书渔樵足生计琹樽供晚娱未知杜陵宅风致更何如
　　稽古斋为晏彦文助教赋
　　麟原有幽斋萧然仅环堵畴其托真栖于焉号稽古鸿荒世已逺羲轩邈难覩至治论唐虞斯道集邹鲁人文既已开脉脉埀微绪不有博洽功精妙何能举若人元献裔家学绍伊祖搜罗极赜注述昭天序韦编穷嵗月青灯坐风雨但知巻中趣宁辞我心苦尚友惟圣贤骋懐隘寰宇坐此固非癖灵台澹容与
　　寄叔盛叔雍叔叙诸侄
　　余宗本名门厯年逾五百家世笃忠贞奕叶传清白大父常山公举代称儒宗厥生子三人衍庆流无穷伯也实乃祖季也为叔父出处虽不齐辛勤植门户仲即我严君力学贯天人斯文绍前哲盛名天下闻余生蹇且劣髫年失怙恃蓼莪重兴哀风木感劬瘁间关四十载无术周其身黾勉缉先业缕发悬千钧朅来被虚名万里宦川蜀一官未云满又窃太学禄太学贤俊关衿佩何李桓既杂遝陈杜相后先自从尘师席强顔僚寀后但恐贤路妨虀盐甘所受敝裘雪霜里孤灯风雨中芳顔日凋谢老丑形青铜故山渺东淛无由赋归去骨肉不在眼夣寐常相晤昨朝乡人来语我消息真喜汝兄及弟幸与诗书亲富贵果何物有隆还有替譬若风中花时去即憔悴惟有积善者不啻日晷长虽然猝难见后嗣绵绵昌我愿汝等贤背恶力趍善立徳须象先行道毋惮逺桥门适公退掩关缀新诗话言固覼缕庶写长相思
　　寄幻泊上人
　　束发弄文翰鞠眀仍究曛汨此尘俗嚣至道殊未闻凡縁如猬毛扰扰集幻身畴能超物表悠然乐清真夜对灵谷月晓踏长干云所思在咫尺可望不可亲孤懐日已委一见自足陈终当重相过共説无生因
　　简无为张真人
　　昔在旃防嵗曽作清都游寻幽探秘窟采真访仙俦徜徉南华馆宿留耆山陬话语幸相洽契谊殊已投既下陈公榻又买浔阳舟别来忽三载萍迹等浮沤圣皇启文运万国朝冕旒双鳬忽来集劒影辉斗牛握手乌衣巷骋目白鹭洲重逢动深慨情意何绸缪
　　题墨竹
　　娟娟盈尺素谁写凌云姿长梢拂霄汉羣凤来参差坡仙久已往湖州不复追髙公有清致醉墨何淋漓
　　送匡廷宪佥事之任闽中
　　灵雨下神皋春意溢皇都有客独持斧出莅闽粤区绣衣炫晴旭骢马驰逺途行矣勿迟留疲癃望来苏
　　陪衍圣公宴集用郑助教韵
　　名教心夙歆束髪知所宗鑚瞻慨才劣出处忻时雍载惟素王道万古天日崇欲语谅难名荡荡宇宙充睠兹神眀胄执徳全天衷由来服庭训髣髴良且恭桥门多士集华宴一笑同倡赓托神契酬酢熈春融愿言极兹乐嘉会难屡逢
　　送磐石张先生还蜀
　　身居学省中心驰千万里存养岂无方所念在知已忆与子托交情亲若兄弟一旦成睽违此懐何日已浮云起半山隂停凤台趾于我岂无关见之良足喜山川极悠邈日月迅流晷努力赴脩程去住各有指目送隔崇墉揽涕不能止人生大化内离合固难拟云萍会有期皓首以为俟
　　送司业张先生代祀宣圣
　　圣皇嗣丕祚举礼秩无文幽眀既肸蠁大小齐骏奔况兹曲阜宅巍巍阙里尊神灵俨斯萃扵焉致眀禋肃将岂无人顾属耆徳臣精诚冀有托达此皇意惇轺车戒逺道宴饯及良辰云山渺东鲁归途春正殷
　　和髙学士贺庆成诗二十韵
　　凤厯启文运天心眷皇眀圣人嗣宸极君子扬王庭深仁被八埏至徳浃羣生民情尽敷洽穹厚埀休徴稽文举殷礼遍秩及百灵胞翟且颙若小大懐至诚瑟彼瓉实鬯苾矣黍在盛缀兆万舞举抑按箫韶鸣蒙鸿感肸蠁葳蕤绚光晶灌注既下格焄蒿随上升维时夜初午斗柄中天横令仪雝且肃睿情悦以宁孰谓神道逺孚假如应声云軿倐囘驭銮舆亦旋旌骏奔百辟走庆成列千卿祥烟拥仙仗天香霭余馨侃侃玉堂仙当代称才能显相秉眀徳有事斯为荣倡酬纪盛典防抑如不胜芜词谩貂续愿言祝皇龄
　　竹窻小隠为羽士孔徳容赋
　　嘉种分淇澳灵根毓清都子孙既繁衍枝叶何纷敷羽人抱髙志淡泊宗虚开窻翠霭入展席晴云舒昼闲寂无事宝篆销金炉手持长生诀心味灵筌书清风满广座眀月来凤雏何时解覊鞅一造云巢居
　　春晖堂为吴兴魏弁作
　　勾芒一司令旭日眀初阳冲融着大凷昭苏被羣芳仰惟亭毒意化育固其常洪纎囿机巧厥徳何洋洋东吴有孝子慈亲夀且康白发被两髩报荅慙无方喜惧激衷懐春晖署髙堂持此寸草心偃仰存羮墙
　　柏台余思为陆广平御史作
　　柏台有君子衷懐孰能知朝伸澄清志夕起追慕思所思何以见感此柏上乌乌雏未能飞乌母每哺之一朝雏逺举返哺答母慈人生亦奚为成此长别离严亲掩重泉欲见杳无期尚幸有阿祖逺在天一涯得禄弗得养痛此乌不如闻之重予感然双泪埀作诗写子悲扵焉寄吾私
　　重庆堂为廖以成作
　　西川廖氏子乐育居成均口言重庆事积善由其门阿翁已见曽其子亦抱孙一堂萃四老油然乐天伦白发照先后斑衣舞逡巡譬彼凌云木厥盛由本根又若大江水其流自渊源廖氏集繁祉积累既有因作诗纪斯美庶劝薄俗敦












　　继志斋集卷二
　　钦定四库全书
　　继志斋集卷三　　　　　眀　王　绅　撰五言古体诗
　　送王元采大尹之汉阳
　　【阙】

























　　皇崇孝理立爱方自躬闻之重埀悯伸恩全至公精诚帝心格孝悌神眀通作诗纪其实庶以昭无穷
　　和韦苏州韵送潘徳囦
　　客行有程期持觞不复待引领望天台解维发淮海杳杳云树苍悠悠嵗时改愿子勿迟留髙堂华髪在
　　送刘虞归省
　　扁舟乗天风冉冉冲烟雾朝坐龙江发夕向牛渚去壮游属眀时故人渺何处髙堂鹤髪新迟子慰衰暮
　　送王仲修
　　念子逺行迈匆匆不复住短桨荡风涛孤帆眇烟树行色波上鸥归思风中絮矫首感深恩成都在何处
　　会友轩为朱显忠千户作
　　投戈幸无事盛时多宴闲轩居谢尘俗下榻延儒冠日夕众賔集剪烛春夜阑知已摠云萍同臭纷芝兰人生贵有适油油足清欢但得簮常盍肯使樽中干仓庚鸣牖外白鸥泛波间支颐玩羣动相期盟嵗寒
　　送吕贵行还会稽
　　平生栖遯志逍遥聊自足胡为中年来驰驱遍原陆王事亦靡盬青春去不复衰病忽已侵诣阙陈衷曲有诏许归休翩然返初服三迳迹未荒一身计堪卜田园成日渉桑麻长新緑蔼蔼逺尘纷忻忻遇童仆春雨膏石田秋风被茅屋林塘足佳趣何须羡盘谷
　　赠紫阳周羽士
　　我家在金华居近赤松侧赤松有山人云是蓬壶客服食惟紫霞叱咤起白石至今千载下在在存遗迹春暮桃源深天空海云碧几欲叩其门奈此尘凡隔飘飖紫阳生灵台湛虚寂弹指惊鬼神妙用麾霹雳沧洲与赤城乗鸾恣游适真侣会因逢烦君致吾臆
　　兹防圣恩追録先徳当赠诰涣颁之日适余生初度之辰悲喜交中辄形咏叹是用録呈同志共作荣观
　　弱龄志家学黾勉事讨论显扬恨无术恻恻长抱辛今嵗倐四十劬劳在兹辰宠光适下贲沛及没与存易名锡美諡赠诰颁紫宸片言重山岳卓彼云汉文悲喜集中懐庆慰来上賔匪徒事夸耀大莭从此伸鞠躬谢苍旻何以酬眀恩君亲两毋忘不负六尺身
　　书林万卷楼为张旻作
　　结绳治已逺人文日渐开素王重埀教六籍森昭回后来厄嬴运一旦成劫灰百家乗时起众説相喧豗汗青不足纪浩浩山岳堆纷焉人目长短谁能裁张生绍家学结屋崇川隈牙籖列万卷大贝骈琼瑰唐虞世斯在周孔道尽该繙阅得妙理培养成令材石渠终寂寞邺侯安在哉兹楼幸无恙拟作书林魁
　　题李氏归盘谷卷
　　清江李氏子遐栖蹈髙躅萧散类辋川幽深若盘谷荣华絶外慕渔樵聊自足终此继家声其乐矢弗告
　　杏林生意为王克让作
　　南州春早阳和被羣植灼彼林中杏芳妍贲嘉色灿烂晓霞舒可与桃源敌王生抱奇才存心树隂徳疲癃借旋斡回生讵千亿种此詶深恩嵗久日复益神功驯猛兽雅趣慕仙客持是济利心何时出毉国
　　送张磐石尹通海十二解
　　昔在涒滩嵗应聘入西蜀六年坐臯比取友日滋足【一解】云萍固无限胶漆终难寻髙山流水操荦荦稀知音【二解】临邛有佳士皓首富经史一见双眼青忘年等兄弟【三解】论心濯锦江握手浣花溪诗篇与酒斚过从不计时【四解】虚名忽上达辟书自天至遥遥惜别情洒洒伤离泪【五解】朅来蒙国恩备员居成均强顔缙绅后鞠眀仍究曛【六解】子时揽时事抱策献阊阖廷议方见从谓可即施设【七解】朝家重民寄守令须老成滇南固云逺郎官职匪轻【八解】浩歌金陵市慷慨成激烈念旧讵能忘把袂不忍别【九解】停云覆钟阜商飊鸣凤台居人感羣物壮士有逺懐【十解】要荒囿幅员羌僰同赤子恩信随所施抚摩先恺悌【十一解】移栽巴东柏旋植河阳花往轨幸可踵秦越方一家【十二解】
　　处静轩为饶季眀赋
　　太虚屏蒙翳森然罗万象澄渊能鉴物妍媸如在掌倐焉遘风云对面成惝恍灵台本熙熙防妙复虚敞眀与日月同量比天地广情欲或来牵居然蔽尘网伊人事清修飘飘脱覊鞅恬淡百虑消端居志潇爽每怜牛山木戕伐无时长力探作圣功处静以自养懐哉太极翁千载絶遗响兹轩着嘉名劳我重嗟赏
　　一乐堂为徐奇上舍赋
　　世间有一乐富贵非所论纷华及盛丽宁复过大伦椿萱秀迟暮棠棣眀阳春熙台净无滓盎然和气臻此事众所慕欲求渺无因美哉徐氏子独尔钟其门鹤髪被台背髙堂具二亲丹桂聨清芳籍籍难弟昆春酒介眉夀埙篪奏南薫怡然大块中煦煦全天真
　　送方璞还天台
　　商飚动秦淮木落天雨霜相见即相别归兴何仓皇谓言有慈母星星在髙堂定省久已旷手把连环将晨兴戒行李趣上江上航片帆入烟雾指日过钱塘天子急求贤夣寐思才良宸衷期上格赉弼自彼苍旁求借形像精艺终难藏行当应丹诏载笔趋眀光
　　寄养拙
　　皇风布清穆四海臻泰和故家有乔木生意钟近柯朝擢艺苑秀暮渉文渊波六籍既淹贯百氏仍爬罗涵蓄渺无涯蜚声应鸣珂超然谢荣名端居阅羲娥处静恒自足乐道匪有他由来重交谊许我常相过眀月照长干懐人发浩歌几回清夜阑夣绕秦淮河
　　送万载主簿舒懐庆
　　严冬十一月木落天雨霜有客捧除书逺道之宜阳青年冨文学鼓箧居上庠蜚声迈羣英荦荦锥处囊一官职勾稽枳棘栖凤凰行逺必自迩出奇无循常古来贤达士耿耿勲名芳上致君主圣下使斯民康朂哉崇令徳冀尔光吾乡
　　十一月二十夜夣子严外兄【己夘嵗】
　　自惭孤陋资落落素少偶缅懐骨肉亲惟此知心友髫童借师资相期同白首论情漆在胶谈道杵投臼死生成契阔意气竟谁负今夕复何夕重把平生手悲喜形笑谈涕泗被唇口始欣情思真稍悟永诀久蕉鹿既莫凭壑舟去难守招防覔巫阳孤月在钟阜
　　送袁景先归老还乡
　　十载服官箴萍踪等浮云勲名虽未就嵗月不待人敭厯遍繁冗白髪生苦辛上疏乞骸骨诏许归故园鹏程邈难到鸥盟良可驯归欤寻旧隠超然离尘纷龙江嵗华晏驿道梅花新湖山旧风月迟子来相亲
　　谒卞将军墓
　　忠孝实大莭一门全者稀桓桓卞将军父子兼有之伊昔晋祚衰狂猘纵横驰秉国既非人清谈了无施台城一失守生民坠涂泥九庙震戎马坐覩纲常夷将军旧忠勇悉力举义旗挥戈指逆贼捐躯竟难支彼惟眕与盱赴难甘于饴亲既为国死誓以身相随哀哉贤父子至行全民彞迩来千余年荒坟屹累累我行访遗事徘徊冶亭西英风撼宰木烈莭昭穹碑九原不可作再拜双泪滋世事几更代令名日月埀因之感予懐吾将以为师
　　题白莲花圗
　　澄澄碧波中皎皎白玉蕊贞姿妬寒梅莹洁絶纎滓懐哉太极翁爱之比君子披图起遐思吾将蹈真轨
　　咏逸民六首
　　唐虞世已逺邈焉逮衰殷戡黎启周业大綂集厥勲壶浆来士女四海望陶甄如何首阳下独有穷饿民采采山中薇大义将焉陈颓波不可挽卓行谁与伦隘虽圣不由求仁斯得仁
　　西郊获奇兽鲁史终笔削列国事纷争士习纵横学卓彼鲁仲连冲懐隘寥廓缓颊秦师退立谈聊城抜竒功不日收世议酬髙爵孰知斯人志飘飘在丘壑翺翔东海上遗踪散漠千载仰髙风于焉可敦薄
　　嬴政逞凶毒防防纲与常志士共扼腕疾走奔四方赫赫隆凖公基汉由三章奈何好慢士溺冠裂其裳商山四老翁发皓双眉厖非因国本重安能趋帝傍奇哉子房策既以用其良一言回主意期期媿周昌
　　圣门三千徒一一皆佳士时君问其贤独属屡空子仰鑚及瞻忽骎骎殊未止惜哉天防予一恸回也死游目秦汉间举世难与比孰知千载下乃有牛医嗣汪汪千顷陂渺漫无涯涘不见鄙吝生徳馨照青史
　　世人胶外纷得失互相战冨贵众所欲孰肯居贫贱厐公沮溺徒卓卓有髙见深畊隠鹿门素无功名愿安危本殊途妻子匪不恋刺史弗深知致词徒缱绻
　　髙人有逺情尘俗莫能累形迹茍相忘飘飘自遗世吁嗟晋室衰士习薄名义渊眀千载贤独尔抱深喟仰观世运移俯叹川流逝怡顔借庭柯折腰愧时吏茫茫大化中此身本如寄持此何所之酒中有深味
　　送童景庸还天台
　　鸑鷟出丹穴瑶璵产昆仑古来才俊士多毓贤者门侯城方夫子学贯天与人立言翼往圣行道辅眀君遂令天下士延颈望陶甄美人秉髙志质性温且淳蚤立程门雪摛辞蔼春云籍湜踵昌黎董薛绍河汾愿言勇努力期尔继斯文
　　长洲陆节妇诗
　　修短归大化孰能究斯理嗟哉我良人盛年委流水镜缺无复完璧玼终致毁既乖偕老愿讵忍不即死素帷暗空闺青灯照孤寐欲鞠膝下儿免作若敖鬼儿身幸已成叨恩宰百里谅彼九京人瞑目黄泉里共姜秉髙莭柏舟以自矢陆母何独贤千载蹈贞轨
　　题朱仲志师古堂
　　防趋每多踬妄作讥无徴君子戒自用墙面何由行典谟埀圣训坟史昭日星阅之理未至自足咨老成朱侯金华英致身当盛眀剖竹分郡符循政闻大廷夏侯善决疑为士须眀经延夀尚徳化礼义为干桢师古信有徳汗简流芳声朂哉蹈贞轨以作吾邦荣
　　题曽才鲁紫泉亭
　　郁林奠南服发祥由地灵眀时不爱宝寒泉着休徴沸迸岩窦萦回出林坰色比马肝莹光彻壶冰清邦人聚观者奔走填周行孰知兆此秀乃属芹宫英折桂入天府賔兴造王庭得官虽未显教铎春风鸣瓯闽道匪遥企望难为情至今饯别处犹以兹泉名
　　送康知县之任安岳
　　丈夫抱才艺譬若囊中锥不遇盘与错利器将焉施康侯青云彦厯非一时朅来绾铜章出宰潼水湄陇云接栈道暑雨骅骝嘶皇情重民瘼去去行勿迟
　　题芮知府敬亭山房
　　峩峩敬亭山山色含苍翠两水夹寒麓双桥倚空际若人结幽居挹此清淑气开轩纳浮爽游目豁氛翳坐使灵台眀涵养成利器两剖名郡符屡受民社寄每念居处崇深念生民瘁国尔竟忘家故庐何由至石田长莓苔茅屋搴萝薜山灵问归期白首功名遂
　　史馆和侍讲方先生韵二首
　　丹华散虚彩万里流光清夜陪玉堂仙髙论蔼余情维时当首夏神皋寒暑平著述岂其事纉纉蛙蚓鸣知心谅独难不忝斯为荣终期继先业即缀末简名
　　【阙】















　　资训堂
　　卜筑松门里地僻尘迹疎清溪走墟落列岫当庭除随时事畊稼亦复寻樵渔此身既足资遗后将焉如宗祖有眀训圣哲埀典谟一饭三顾諟惕惕当自虞居富戒不仁力学期去愚凛哉名堂义珍重为尔书
　　送罗以道御史归省
　　商飚动西墅落叶辞庭柯时序易迁转仰视鸿鴈过柏台有名士感慨良已多一从服官箴日月如飞梭子职既久旷亲髩谅已皤恩荣赐归省秦淮发轻舸骢马耀秋日绣衣眀素波男儿能似此亲乐当如何
　　送陈检讨子鲁归省
　　风生牛渚秋雨霁龙江晓白浪送归舟青山阅飞鸟夫君清时彦意气何矫矫旅食金陵春久视玉堂草顾问每生辉论思足行道念彼慈闱亲容髪日衰老陈辞谒圣眀予告感造违离未必愁会晤岂为好推恩及存亡真足慰懐抱
　　题画
　　嘅我行四方汗漫嵗月深家山逺在望无由一登临去时门前松偃蹇不及寻归计眇未卜此松已成林草堂俯幽谷柴门掩遥岑何时解簮组永遂夙昔心
　　题黄侍中翠微书舍十解
　　环池皆名山山深积苍翠长夏晴雪飞无云亦隂翳【一解】清秀日凝结钟作人中英筑庐兹山下藏修敛辉声【二解】韦编富五车牙籖盈万轴岚光入绮疏芸香绕林麓【三解】屋头有流水时作幽琴鸣掩卷欲细听风移过前楹【四解】独有对面峰千嵗色不改举头每见之心期良有在【五解】端坐肆繙阅静心玩古今遥遥莘野志沉沉梁甫吟【六解】时来不可止囊锥頴终脱决策当大廷魁名独先夺【七解】词垣暨南宫终嵗知几迁致君尧舜上步武夔龙间【八解】遂令四海人延颈望陶冶愿比触石云崇朝雨天下【九解】时序迅若箭勲业冝早修功成身退日归伴赤松游【十解】
　　送朱思平侍书归省
　　风号江浦冬雁落秦淮晓有客将逺归秣马涉长道峩峩天台山遥接蓬瀛岛赤霞覆其巅祥光耀穹昊伊人禀灵秀毓质钟神造一举擢巍科筮仕及年少待诏金马门侍书丹凤沼三年瞬息过瞻云介懐抱陈情达九重归兴入毫杪霜枫缬晴绮寒梅散冰缟交辉绚锦袍喜映慈容好
　　送陆伯瞻主事使朝鲜
　　皇眀受天命海静波不惊一统大无外万国皆来庭圣人坐法宫端拱思穆清朝鲜古名国畏天慕仪刑仁贤遗徳化礼义为干桢至今数千载文献犹足徴陆君汉臣裔儒林蚤蜚英星轺奉丹诏使莭下青防殊方固云逺王事式有程朔风袭重裘祖道列都城橐金岂足羡専对夙所能相期圣化宣庶以承家声
　　题薛孟式沧湾渔舍
　　荣名非夙愿幽贞素所服冲懐絶外纷结庐沧江曲凉薫生密防时雨涨新渌水暖鳜鱼肥生涯一竿竹得鱼不思鬻瓮头酒初熟击鲜旋篘醇雅趣聊自足人生贵有适无为浪奔逐咄此终吾身悠然矢弗告
　　五言律诗
　　和滕至刚韵兼简顶极长老二首
　　落落星悬晓依依柏傲林文章千古事湖海十年心一别巴川逺重逢嵗月深旧交谁在眼惟子知音丛林清誉重湖海惯遨游翠竹存吾道黄花映毳裘谈风穴辈达理大颠流欲効留衣别容予入社不
　　南中道中口号
　　自入南中境愁容益以侵有懐常作夣无物不伤心月落关河逺春来雨露深灵丘何处是遥望泪沾襟
　　早行
　　孤馆惊残漏登途竟若迷山形存隠约地势失髙低薄曙欺残月哀猿和早鸡忽闻飞瀑响已过石桥西
　　滴泪坡
　　危崖通絶磴枯木挂长萝懐古夜郎道劳神滴泪坡隂晴咫尺异冰雪涧沟多嵗暮仍行役私情可奈何
　　送戚行人
　　万里簮缨客三吴阀阅家少年登月窟今日泛星槎使莭翩翩影江梅处处花壮游当盛世谈笑赋皇华
　　和林嘉猷韵
　　自作西川客何曽浪出游幸承恩命及不计路程脩鹤唳山村晓林空木叶秋眉山文熖在倚云浮
　　敬和赐何通判韵
　　佐政当繁剧懐才际圣眀赐诗云翰重前席宠光生已励鹍鹏志还闻冰蘗声弦歌文化日好继昔名卿
　　夏夜和郑叔贞韵
　　虚堂无溽暑清气入懐中故友三年别良宵一笑同薫风来广席眀月上遥峰倾倒论心臆何须过鸿都昌丞洪宗杰秩满邑民诣阙愿留因陞县令
　　忆过都昌道民风厚且淳苏山眀浦溆彭蠡枕城闉父老争留覇朝廷许借恂二松哦且遍满县李桃春
　　送徐庭舒省亲
　　太学游歌久慈亲雪满头寸心常爱日千里趣归舟把酒乌衣巷瞻云白鹭洲上堂称夀毕还斾莫淹留
　　送王修蓬莱县丞
　　圣朝崇政教学省足英才东鲁推多士南山咏有台买舟行济渎指日到蓬莱佐政有余暇新诗取次裁
　　送晏助教改判徐州
　　王门曳裾久学省足优游声名重拱璧去就轻浮沤论事竭丹悃著书成白头移官得半刺道行复何求
　　赠祝少卿
　　仗策辕门日才猷着契丹是非天意在得失我心安宠极承新命时来复旧官伫看龙种盛色别似云攅
　　送襄阳僧纲
　　樷林驰誉久未许即幽栖禅学虽心解僧纲要力提承恩魏阙北归路鹿门西去去襄阳道云山望欲迷
　　送叶履道佥宪广西
　　秉笔寓銮坡相看髩已皤神功劳纪述臬府听挥呵百粤山川逺三台雨露多绣衣行部日桂岭正嵯峨
　　七言古诗
　　送王仲脩还乡
　　去年同发双溪头山川万里属壮游鄱阳荡漾一叶舟巫峡潋灔风涛秋艰险备尝如浮沤赖子慰藉百不忧朝连衽席夕共裯相看平步登瀛洲锦城自昔称名州岷峨万叠琼瑶浮草堂遗迹倚江流森森閟宫祠武侯居人十万烟火稠习俗多与东州侔徘徊不觉嵗已周人事稍洽情义投异乡逢人可解愁况此情意相绸缪胡为告别情悠悠飘然欲便归故丘髙堂有亲七十优倚门鹤发风飕飕两年不知甘防羞子职一旷终身尤余亦有家青岩陬石田茅屋柴门幽自从来作功名谋防回欲往嗟无由今朝见子理归艀心旌荡荡风中帱执手河梁泪未收愿言速来为我俦愿言速来为我俦
　　题南山读书处卷
　　帻峯之山髙插天扶舆磅礴溟海堧钟灵擅秀青卓玉上拄日月褰云烟若人结庐在山麓炯炯虚眀夜生屋生来不喜弄绮纨架插邺侯书万轴青灯夜雨声伊吾鸡窻晓雪清光敷神交太古隘流俗尚友顔孟游唐虞美人自昔多意气折得蟾宫一枝桂共夸平步上皇州回首故山渺何处渺何处在天台天台之境如蓬莱三年驰驱走南北吁嗟旧隠生苍苔
　　题蘓武牧羝图
　　【阙】


　　继志斋集巻三
　　钦定四库全书
　　继志斋集巻四　　　　　明　王　绅　撰七言律诗
　　调弦江上夜坐
　　冠盖相从觐九天扁舟孤下泊调弦月华散水金镕冶雾气横江练鎻川东望金华家咫尺西瞻锦里路三千此时无限相思意坐对江枫夜不眠
　　题延翠斋【陈畊乐上清道士】
　　十里烟萝翠作堆道人家在石岩隈门涵碧落轩窻净席拥青防图画开山雨欲来松竹润岭云初去鹤猿猜谁能分我数椽地一洗襟懐亦快哉
　　游善法堂
　　我爱城南隐者家一流水碧桃花屋头岩溜飞寒瀑门外晴岚接晚霞地僻四时无过客山暄二月摘新茶嗟予扰扰劳行役直欲相从度岁华
　　赠进大道上人云南
　　三年犇走厌红尘偏爱山中道趣真月转祗园天不夜花生净域地常春讲经有理懐支遁问难无穷忝许询情事未伸天罔极防思结杜扣良因
　　奉教和资中八景
　　重龙晴岚
　　雨余山水放清辉惊见轻岚上翠微薄影渐因红日淡余氛犹逐白云迟如绡漠漠笼僧寺似雨霏霏护石池底事往来岩壑上欲随祥霭出明时
　　醮坛云梯
　　仙家咫尺隔尘凡寂寞当年古石坛苍藓重封层磴足白云深鎻石梯端眼前日月弹丸急脚底烟霞图画闲欲访安期问真诀置身此地杳防间
　　官渡春波
　　忆惜当年此问津渡头青草满堤生行人日暮呼舟急稍子心谙蹴浪轻白石清泉明素志沧浪緑水濯尘缨因兹郤动西陵兴防度思乡梦不成
　　珠江夜月
　　华月初生古渡头氷轮出水未曽收行看尚觉光微动伫见方知影不流万顷碧波眀午夜一清水占先秋当时谁有坡仙趣酾酒临江重倡酬
　　盘峯暮雨
　　薄暮苍芒雨满空开帘已失眼前峰归鸦翅重飞还止别墅云迷淡又浓牧子荷蓑愁日暝羣蛮含帽不头童荒村灯火沈沈静只听招提递逺钟
　　渔汀晚照
　　欵乃歌声酒力防芦花汀上见斜晖囘光布彩随流水返照依霞散古矶隐约渔灯犹未起苍茫钓艇已先归何当来作烟波侣共和渔汀晚照诗
　　灵岩泉韵
　　灵岩耸拔接孤岑中有幽泉冽且深崖嘑逺来称石髓【阙】







　　春满川巴日正长龙桥丽色蔼苍茫江花拥雪舒晴白堤栁拖金袅嫩黄渔浦水生横舴艋沙洲日暖睡鸳鸯浩歌一曲无人和物惊心谩慨慷
　　鴈塔秋声
　　崚嶒鴈塔倚苍空犹自支撑瓦砾丛前代人名摩灭尽清秋天籁杳防中芳声寂寂消秋雨余韵沈沈托虫尚想慈恩旧游处少陵遗兴蔼无穷
　　曲水流觞
　　轻寒轻暖日舒迟胜赏随心是处宜涧水引来应自曲羽觞流至不容辞山隂遗迹羲之往沂上风流防也知不是君王文治洽谁将往事乐明时
　　铁峯耸翠
　　安岳名山号铁峯层峦叠嶂耸重重雨过翠色排螺钿雪后清姿见柏松竒秀堪为佳阜俪孤髙独让岱山宗何时能着谢公屐来与山灵一笑逢
　　简袁公弼
　　休政归来席未温闗中父老总能论鉴湖一曲终须赐陶迳孤松喜尚存夜雨简编穷歳月春风兰蕙长儿孙闭庐僵卧家声逺坐对岷峨雪满门
　　丁丑除夜梦母舅养素先生
　　歳华惨淡月朦胧梦入家中千万重一世死生劳想像五更长短见形容壑舟不系应长往蕉鹿无凭莫再逢囘首渭阳何处是城头寒鼓起咚
　　挽安老先生二首
　　儒林祭酒鲁灵光白首専门杜滥觞千古文章悬皎日一生徳业简贤王玉楼作记神先往丹旐书名夜正长喜有及门诸弟子肯令端木独居塲
　　又
　　晨星落落老儒宗佐政亲藩道益崇车马列陈稽古力君臣遭遇赞襄功讣闻当宁兴长悼魄入佳城保令终莫叹首邱归未得二苏遗塜汝城东
　　喜赦诗为宪台诸公赋
　　丹鳯衔书下紫宸覃恩深喜及无垠肖翘共覩乾坤大枯朽齐沾雨露均文景规模真足继成康徳业已堪论乌台诸相心如水日对岷峨道气新
　　和吴原頥喜雪韵
　　天皇昨夜驾云车上苑璚林总散花石兽荒凉俄拥肿茅檐垂冻互聱牙欲寻东剡王公棹难覔西湖处士家赖有苏公作司业酒钱频与不须賖
　　和晏助教赐茵褥诗
　　文茵新赐制平寛坐比臯比輭更安自是皇家崇圣教故令洪泽及儒官阳囘孔席春先暖雪积程门书【缺】莫叹广文官独冷当思机杼女工难
　　送周大庆归省
　　三月金陵花欲燃胡为归兴忽翩翩年来鹤髪久违养春满云衢未着鞭雨过匡庐千嶂净风轻彭蠡片帆悬清秋桂子飘香日稳步蟾宫待子先
　　送王俊用监丞
　　东海名邦应上台纷纷人物总贤才范模自足仪多士姓字相传遍八垓日丽赤城斑袂舞云横苍岭锦衣囘儿童不识先生面争道朝中使客来
　　送刘宗上舍省亲
　　轻暖轻寒三月春莺啼花发总精神独怜太学青年客能念髙堂白髪亲钟阜山前扬去斾严陵滩上识归津此行取道桐君里不老仙方问异人
　　送王佥事复任之成都
　　日近瑶天雪乍融御沟氷解水溶溶豸冠久着风霜肃乌府重承雨露浓舟上瞿塘看灔滪春生锦里种芙蓉蜀中童白谙名姓竹马相迎喜再逢
　　和无为张真人见寄韵
　　当年蹑屩上清中指防虚无问道宗防共五更听夜雨长懐一月坐春风身游璧水功名薄目断耆山誉望隆千里椷诗劳问讯词源决峡势何穷
　　学道多年觉有情防思发轫继周程一经蚤授惭韦相三防将陈愧董生暑雨论心龙虎地春风握手鳯凰城何当解绶东归去再向都问旧盟
　　送陈信归省
　　三年游学寓金陵夜雨青灯万里情云起岷峨亲在望雪消巴蜀水初生鸟啼花落俱成恨水逺山长莫计程乐育君恩深似海促装母待断机声
　　再和张真人见寄韵二首
　　坐看日月走壶中久识虚无是本宗瑶草香生璚署雨岩花影动石坛风衣冠奕世名何逺印剑传家誉自隆长忆耆山旧游日仙岩髙处兴无穷
　　世故悠悠不动情致身偶尔入云程谈每遇青牛客进谏徒懐白马生鸣佩趋朝钟阜月登台吊古石头城自知家学慙司马空负山中歳晏盟
　　题徐子明雅淡轩
　　萧然一室仅环堵柏子销时日过午古琴抚罢风满帘深杯邀得月当户往来问卜无白丁过从谈论皆鸿生俗态已忘世虑息雅淡中含太古情
　　题吴文质嵩阳云树
　　延平自昔佳山水闻説嵩阳景更竒溪树蔵烟隂欲雨岭云出岫霁无时辋川寂寞今谁在盘谷幽深隐者宜一自承恩居帝里披图犹起考磐思
　　七言絶句
　　题墨竹
　　湘江春暮雨霏霏舟泊黄陵酒力微夜半开篷羣玉响天风吹下鳯凰飞
　　送稌东归并示穆穰稔辈六首
　　象鼻原头万本松清隂周匝护新封也知世泽应钟此近歳多承雨露浓
　　青岩山下石溪头草屋柴门事事幽但奉欢娱养慈母荣名势利不须求
　　百亩山田绕敝庐近年丰歉竟何如诸郎若肯勤畊种甘防时供定有余
　　夜读诗书朝出耕古人多此寄深情殷勤语汝诸兄弟好尽彛伦学董生
　　五年滇蜀倦奔驰两鬓萧萧齿亦稀宦业未成人渐老始知三十九年非
　　湖海淹留歳月深萧条苦乏满籝金传家幸有遗经在迟汝重来共寸隂
　　题墨竹
　　潇湘江上暮云迷落日无人翠羽低棹黄陵庙前宿一篷春雨鹧鸪啼
　　题小画三首
　　青萝山下松涛室防度临风忆旧游今日画图看髣髴淡云疎木不胜秋
　　古树森沈俯碧湾江花拥雪正澷澷海门潮落舟归晚铁笛防声人倚阑
　　三月桃花浪蹴红系船晒网夕阳中卖鱼买得浔阳酒岩树生隂坐晚风
　　龚给事家索菊
　　长安门外禁垣西公馆幽深帯小蹊满圃黄花谁占得清香曽许我分携
　　题野航徐氏双竹图
　　翛然谷口碧琅玕影落澄波夜正寒独倚野航人寂寂月华浮水度双鸾
　　送汉阳安知州之任
　　太平不钓渭溪璜白首之官上汉阳鹦鹉洲中旧风月从今收拾到黄堂
　　题思萱堂
　　手种萱花近北堂慈亲相对百忧忘年来太学游歌久一向春晖一断肠
　　题画梅
　　忆昔黄昏访老逋小舟乗月渡西湖暗香浮动人声寂皓鹤飞来只影孤
　　题墨竹三首
　　潇湘江上暮春时舟泊黄陵思欲迷夜半忽惊风雨作潇潇两岸鹧鸪啼
　　子猷宅畔寻常见蒋诩门前次第栽山馆日斜无俗客清隂忽过短墙来
　　嘅我居官歳月多每于紫陌听鸣珂天风忽起王猷宅彷佛朝囘阙下过
　　寄章同吉三絶句兼柬范叔彝
　　懐人万里思悠悠清梦寻常到益州昨夜防鸿将信至开椷字字解予愁
　　五更踏月候朝钟退食词垣旭日红金匮玉函披阅遍从容无复旧时风
　　范郎辞翰尽堪夸五色卿云簉彩霞不寄冷官王仲子封题偏到绣衣家
　　题李白小像
　　一自骑鲸去不囘风流千古数雄才至今采石江头月犹共长庚烛九垓
　　寄叔雍舍侄三首
　　百亩良田不间畦息耕亭畔曲江湄五年不踏江头路明月清风午夜思
　　长忆青岩旧草堂手栽松竹翠成行诸儿未了公私事三迳年来想就荒
　　满城风雨五更寒灯火趍朝夜未阑年少曽夸华冕贵老来方觉布衣安
　　题夹梅竹
　　月白风清夜未央小窻人静漏偏长翩翩翠鸟来何处只影飞随白鳯凰
　　题雪棹图
　　万顷顽云拨不开山河大地总皑皑懐人夜出山隂逺兴尽何妨半路回












　　继志斋集巻四
　　钦定四库全书
　　继志斋集巻五　　　　　明　王　绅　撰论
　　裴矩论
　　甚矣人心之不可以不正也以一已言之固吾身之本推而言之又国家天下之本也茍能守之以正则万善出焉用之以邪则众恶钟焉尧舜桀纣顔曽盗跖同此心也同此理也而其所以不同者守之异而用之殊也是故君子守此心而循此理信乎若四时之有常也昭乎若日月之明也确乎若金石之坚也万钟于我何所加鼎锧于我何所屈于是以之立身则饿于首阳山而不以为困天下之人非之而不以为非以之事君则剖心为奴而不以为恨佯狂吞炭而不以为辱又岂有随其所寓而施之者哉予怪裴矩当隋炀昏侈之君揣知其将有志于逺畧则撰西域图记逢其志而説其征髙丽以致覆三十万之众罢中国之民卒底于亡灭及仕唐见太宗志在容受直言欲杀一贪吏则能面争而以正规之时奚趋向之不同也夫何司马温公犹谓其佞于隋而忠于唐非其性之有变也君恶闻其过则忠化为佞君乐闻直言则佞化为忠若然则吾之所守者在乎君而不在乎我矣是所谓蹇谔之风惟可施于眀盛之时而谄谀之计乃行于昏乱之国遂使圣者愈圣愚者愈愚又何用夫扶倾持危拾遗补阙之职哉予尝推矩之言其佞于隋者伪也其忠于唐者亦伪也彼时见太宗英眀睿断非可以世故惑故假理义之説以中之亦犹向之逢炀帝也夫不可必遇者时也不可暂易者心之理也吾心既合于理时之遇与不遇又何恤哉今矩之心若下阪之丸遇防欹陂险之穴则随而陷之遇平易坦荡之道则归于正其所守者为何如哉故其幸遇太宗而得一陈其盛説设使之终无所遇而终事炀帝则亦终其身而为狗彘之行以并于虞世基宇文化及之列矣又安得太宗之美誉乎此予所以叹人心之不可以不正也或谓百里奚之用于秦豫让之死于智伯是亦遇欤曰不然彼顾其用与不用耳若矩者既已儋其爵而析其圭反进谄计以搆其祸又可同日而语乎哉
　　盘庚迁都论
　　古之善治天下者必谨于常情之所忽畧重于民情之所难违岂不以忽畧而不加察祸患之所由起难违而固欲违之民情之所由怨者乎中天下而立制四海之民言出风从令行响应彼蠢蠢之氓微劣愚昧跧伏于草莽之下其心畏之若雷霆鬼神之不敢窥测尚敢扬眉出气以吐所懐哉此常情之所忽而易者贤哲之君则谨而重之欲使之也若承大祭见其颠连也若身受痌瘝开其丽而辅其生匡其心而翼其性此其徳泽入人之深厯数十世而不忘者也予读盘庚三篇而知其徳之所以盛者商之都耿圮壊已甚盘庚闵齐民日入于垫溺故欲迁于殷夫以天子之尊制人短长之命其拯人于涂炭亦易易耳而大家巨族安土重迁反以浮言相扇彼盘庚者不以民不顺已命为怒唯恐我之不顺其情为忧丁宁告戒引咎自责不啻慈父之于爱子既敷陈其不迁之害能迁之利又且抑其非心导其善行用哀矜恻怛之意代捶楚斧钺之刑其后民非不迁也而迁于人情之所顺虽不能快惬一时心意其所以纉先业埀后绪者非此不足以中兴六百年之业也而世之论者固以先王动民而民不惧劳民而民不怨以病之呜呼不亦求备之甚者矣
　　汉文帝论
　　予观文帝恭俭仁慈可谓汉代之贤君矣然而独阙于眀断何哉于绛侯周勃之事而深见焉夫勃鄙朴人也自髙祖为沛令即以中涓起从观其披甲荷戈攻守战鬭积铢镂之功至封为列侯而食邑万户则其忠勤之志已见于髙祖爱遇之诚与垂死之嘱矣夫何濒老而文帝以庸人之言遽疑其谋反至令下狱而侵辱于小吏茍非薄后之言防置于斧锧所见何其浅哉予尝考其先攻城破敌拥【缺】　之势者固不可胜数当髙祖之疾也命勃以相国代樊哙而定燕及事未竟而髙祖崩则勃之欲反岂非其时乎髙祖之崩也惠帝吕后继殁而诸吕乱勃以入据北军而攻诸吕天下之势皆归于勃则勃之欲反又岂非其时乎勃于是时既无谋反之意乃为汉代社稷臣易少主而立文帝则其忠勤之志义襮于是矣而文帝又何疑哉然文帝之立勃之恩为大以大恩之人而欲讯之以大罪仁徳良亏焉虽然宗社之寄非轻而人心之微难托受天下之任固不得循一人之恩而妨大事理之常也所可恨者独阙于眀断耳昔太甲不义伊尹放之后太甲悔过而不疑成王防冲周公相之三叔流言而成王不惑后汉昭帝以少孤而继大位霍光为辅燕盖上官谮之而昭帝能为之辨是三君者皆以稚童未练世故者也特中心有明继断然而文帝既不能效三君之为又独不【缺】　妇人之志吾不知其果何见耶昔萧何樊哙建不拔之基业而髙祖犹或系治于狱或欲即斩军中岂其习性而然欤贾谊所云流涕太息者当有为矣
　　汉元帝论
　　汉元帝时御史大夫缺羣臣皆举冯野王行能苐一上以问中书令石显显曰九卿无如野王者然野王亲昭仪兄臣恐后世必以陛下度越众贤私后宫亲为三公上曰善吾不见是乃下诏嘉美野王废而不用论者曰君臣好誉而恶毁贤愚之通患也然则贤者恒志于大而不局于小愚者则急于小而忽于大其故何哉盖大者难行而小者易致小者易辨而大者难明也是以盖世非常之功恒出于圣贤有志之君而煦煦姑息之为乃见于委靡因循之主孰知行其大者而小者不求自至行其小者而大者为尤急哉余尝较之避贤与退不【阙】















　　其为君子乎公孙以老年为丞相封列侯食邑数百户而躬为布被脱粟之饭武帝下诏褒其汉兴以来股肱在位身行俭约轻财重义未有若公孙者也后世不察遂从而称之以为故事呜呼君子自脩之道盖亦尽其在我者而已何必区区求异以为髙哉自昔君子莫过于周公孔子而周公位总宰定制度贵贱异等老防异养文物粲然废一不可孔子亦曰俭则固是俭者非圣人之中制也不得已而后为之耳今禄俸足以给贵齿足以享而甘减其口体虽至愚之人亦知为钓名而欺世也不然是周公孔子之言行不足法而俭乃理之正欤何以老年极贵而自奉之薄也或曰自奉之薄盖中心有所守不以富贵易其养故自处如布衣时耳初何求闻于人而谓钓名欺世哉曰事有任意径行而自中于理者有用心模拟而不勉人之知者及其至也如见肺肝然若者可见矣曰自古圣贤多以菲薄自奉若禹为天子而卑宫室菲饮食而致力乎沟洫鬼神是亦过欤曰此盖任意径行而自中于理也夫禹岂直若是哉甚至过门不暇入娶妻产子而不及字何则当是时也上受天子之命下济生民之溺谋度计画且忘寝处岂以宫室妻子云乎哉是有故也若者操数寸之【阙】管书盈尺之【阙】　　位遇承平之世守已成之法以遵职而己未闻孜孜于圣贤之道成大功立大业如禹之过门不暇入娶妻产子而不及字也乃独于布被脱粟之饭以自现此非用心摸拟而不免人之知者何耶曰当此之时既无洪水之害且借世承平故得安其爵位故将减所奉以与故人賔客共之是亦仁者之心也然其设心若此又岂用心摸拟之为哉曰仁者无偏爱而有泛爱之心茍谓推仁心以待故人宾客则在下者当兼受其爱矣又安有杀主父偃徙董仲舒之谋哉于此益可见其心深忌而多诈夫心深忌多诈乃独以菲薄徼誉又岂非孔子所谓索隐行怪者耶曰然则将不得为君子欤曰要之为圣人之道固未免无罪若以后之踵其位者侪之则尚为中人乎哉
　　田横论
　　士之事君能致其身而不吝其死者固难君之能得士而结其心者为尤难夫君臣之际势甚殊而礼甚严也分甚疎而道甚异也于其间乃欲望之为股肱而致生死于一命茍非煦之以深仁懐之以至义其可强而为哉是故纣行暴虐而亿兆之臣离心离徳武王身履仁义而三千之臣皆同一心岂纣之臣禀性俱恶而武王之臣性皆忠欤盖亦顾上之遇何若而应之耳虽然岂尽然哉固有上遇之如父子至亲而下懐二心者比比而是若汉之韩王信彭越黥布卢绾陈狶者其人欤此予所谓为臣而致其身固难君之能得士而结其心为尤难也秦失其政天下豪杰并起百姓纷趋惟势利是尚朝受深恩而暮懐背叛晨立盟誓而夕归权势若风翻云合无所定向者何限惟田横兄弟起齐宗室间继立为王及其败也遂率其徒五百人居海岛中髙祖即位闻而召之再四始至既至复自刭二客从之者亦随而自刭五百人闻之亦皆自刭呜呼何施而臻此欤夫五百人之生也具五百人之性声音笑貌莫能同饮食嗜欲莫能同而就死之心乃同岂人之常情实恶生而乐死哉岂其势廹而威促之哉盖出于其心之所感也夫许人以物尚或靳而不与今廼捐躯以与人则夫横之所以致于五百人者为何如而五百人之所以报横者乂何如哉当秦之世借父耰锄而矜徳色母取箕帚而致谇语甚至子弑其君者有之而五百人者未闻有卓立瓌竒之行名藩巨镇之寄乃能若是其视夫韩彭辈沐深恩而成大逆者可同日而语耶虽然横以困穷率五百人遁去而五百人皆能死之借使横得位而宰羣臣其能下武王之三千耶由是论之五百人之死横也固难而横能致五百人之死为尤难虽然君臣之相感如此固宜有天下而卒不有者其亦命也夫
　　陆贽论
　　智足以穷天下之变故而不能保其言之必用徳足以动主之敬慕而不能信其道之必行其故何哉盖在我者我可得而致其力在于天者虽圣贤不能违天而强取况君子乎当周之季王道湮微列国诸侯争雄竞利以取强弱于反掌天下之民嗷嗷望治者亦久且众矣时若以孔孟之贤假之以辅相之位立伊周之绩易易耳夫何天未厌乱竟使其栖栖焉皇皇焉逐迹于鲁卫齐梁之间有见其仪刑而乐告之政事者有欲以中国而授之室者然卒无所遇岂其智不足而徳不周欤梏于天而莫之能为也每叹李唐屡经女主之祸三光已晦而复眀宗社既危而再安至徳宗之时亦已极矣夫岂无拨乱反正之才出于其间以应世用哉盖在有才而不能用用之而不尽其才也尝考陆贽以圣贤之学经济之具扩忠推诚蹇蹇谔谔当国步俶扰之时君臣否隔之日于天下之事无不知知无不言言无不当使徳宗能尽听之则奉天之幸未必见而兴元之奔必不举矣虽然贽之职厯近侍而大拜矣位非疎逺也贽之言施之于事而参密谋矣计非全不用也观其论李万荣要君逐帅不当授以节钺所以正乱世之纲常辩李楚林弃逆从顺不可乗机诈取所以安天下之反侧奉天罪已之诏则唯恐其言之不切而行之不果虑藩镇之跋扈则力谏以推诚待人诚国家之蓍龟救时之药石也故徳宗虽甚猜疑至于理到之言不容不服孔子曰法语之言能无从乎改之为贵巽与之言能无悦乎绎之为贵及考荐李巽于前业已许而更用者廼在辟戾之裴延龄论台省举吏章已上而蒙嘉纳矣卒格而不行于是知夫徳宗用其一二者非诚心素志也外则廹于臲卼而贽之言克中于事情内则秉彜好徳之心人所同然而贽之贤简在人心者非一日也其后大憝既除而怠心渐恣私欲已炽而良心鲜终于是平昔施之于人者稍稍见加矣孔子又曰贤者辟世其次辟地其次辟色其次辟言是故醴酒不设非有大故而识者已知为髠钳之渐贽不接淅而行犹徘徊顾盼兾其庶防乎改故卒及于辱于是阳城之谏虽切而忠州之行已决矣且唐之称贤相者若房杜之功业魏徴之谏争姚宋张韩之政事不惟无其人求其学术之懿识见之正唯贽一人而已庶防董仲舒贾谊之徒欤而其见于事功者仅如此岂非天哉故世之论者谓其能顺天而揆事独不能顺天而处已岂过情也哉
　　序
　　逊志斋藁序
　　天之生斯民也又必生圣贤为之依归以裁其有余以补其不足必使闇者资之明懦者借之强然后天地位而万物育也然而伊周孔孟之徒不世出者非天之恶生圣贤也盖圣贤者灵和纯粹之气之所钟实未易逢也茍生矣则将行道于当世垂训于方来虽其一身之微其功已被万世之逺矣夫万世之后有读伊周孔孟之书而慕效之者可不谓之豪杰之士乎虽然圣贤任道之心虽一而行道之势则不同伊尹周公得志而见于功业孔子孟子不得时而托于空言其事虽殊要其归则一也后之学者不察其心而离为二端専功业者则诋立言者为空文务立言者则谓必借是以明道传袭之久而弊愈甚呜呼世有不惑于众人而致力行之功者其殆有志于圣贤者欤天台方君正学负精纯之资脩端洁之行考其学术皆非流俗所可及其言功业则以伊周为凖语道徳则以孔孟为宗会其通而不泥于一志乎大而不局于小实有志于圣贤者也嗟乎圣贤之不作久矣斯道之微若晨星之在太空光彩不耀者数千百年至宋诸大儒出始续其不传之绪而继之然后学者有所宗师今去宋又二三百年矣斯道之晦亦久矣天之闵斯民而望后人者亦甚矣方君以出类之才如此其意必有在矣而君又乌可自不力也绅不敏幸忝同门之列于君之志切有与闻焉故特着其説于文藁之首
　　听琴诗序
　　今人所以不及于古者非天之降才不同也为之防范者阙其具为之导养者失其宜外之则靡然承习不知所以立内之则侈然放肆不知所以检由是去古愈逺而人才愈降也孔子曰兴于诗立于礼成于乐是则乐之所以防范导养而能纳人于中和之地者尚矣故礼记亦曰君子无故不去琴瑟而琴者非君子之所当用心者乎天台章氏仝吉精于琴尝挟所能至蜀蜀之士子类从而习之甲戌季夏逊志方公与客坐于礼贤馆坐席初定明月徐升仝吉厯阶而上布几焚香援琴皷之连及三终薫风南来天籁逸发恍乎羲黄不知其为逺虞夏不知其为古而周情孔思并陈叠奏忘其出于数千载之上也呜呼古人往矣不得而见之矣尚于斯而有徴焉则夫琴者岂非君子之所当用心者乎予方病夫人性之偏而不能虑过而不能防遂致终为失徳之归今闻遗音之有在实足以荡涤邪秽流通精神矣是【阙】







　　感知遇之深视义理之精微性命之奥知无不言言必中节及承教防有所述作尤研精覃思必归于正而后已若先生者可谓间世之英才士林之宗工矣然其道岂止于一身哉廼邦国之华也绅也辱先生之知最深且久于其还也士友咸赋诗为饯故绅特明其志述其学而为之序云
　　盘石书舍诗序
　　自昔名贤君子所以道成徳就者必钟夫山川之气以生又必有蔵脩养晦之所而造其业盖不清淑以孕秀则无以资其性之灵不有其所则无以凝其性之定此理之自然也惟蜀之山川竒峻甲天下故往往产名贤出巨公为天下后世之所景慕若汉之扬子云司马长卿宋之张敬夫二范三苏魏了翁则其人也自予游蜀者凡三载每遇佳胜之境必徘徊顾盼挹其景而想其人切意夫气运之流于穹壤者无穷期而清淑之钟于人者又岂独啬于今哉未防临卭张景山甫以盘石书舍诗文见示皆一时名人髦士之所述作乃知景山甫之所以司教百里而造就多士与其吟咏讲説可以表于蜀人者盖有以致之也虽然予与景山甫相处者颇久而足迹未尝一及其书舍今获目其图味其诗而益知景山甫之处其间也林姿谷态之出没左图右史之施陈乎金玉锦绣之华不足以夺其志也青灯夜雨之寥閴朝经暮史之穷搜纷乎管金石之乐不足以动其情也于【阙】













　　闻君子之于仕也不以位之崇卑为意而以道之行否为忧其道行矣抱关击柝又何为媿道之不行位加卿相秪益累焉是以孔子大圣尝为乗田委吏亦曰牛羊茁壮会计当而已矣岂有他哉故其言曰君子思不出其位其是之谓乎今仲广居出纳之职行出纳之事称其职尽其事则君亲之恩由此以报防学之志由此以行况衡州既为时齐宦游之邦而司仓又若圣人所厯之任仲广行矣访遗老以思绍于家声素其位以求于斯道如是足矣否则非吾之所望也仲广临别来徴言因举平昔之情与今日期望之意以为序
　　素牡丹诗序
　　上清宫道士邓如如自其师祖芝山俞炼师植牡丹一本于所居三华院至癸酉春花始盛开其质雪白而玉润人颇骇观之凡能言者遂为歌诗以侈美其事既成巻而未有为之序者会予过山中如如稽首请予文以弁其端嗟乎凡物之赋形于两间者其妍蚩纎巨固不同至于人之好之恶之顾在所遇何如耳使其托迹于仙宫梵宇名园胜圃者虽一卉一芥之微自足以耸人之玩好茍其生于田家野落纵有异萼竒葩殊芳絶质亦无为之意者矣若兹花者其然乎虽然世之论牡丹者若姚黄若魏紫若夀安辈亡虑百十种见之于诗人品题着之于名士之花谱莫不夸侈其艶冶魁伟耳及求若此花之娟洁者又何【阙】























　　以其父执中先生与先公有旧且为制烈妇传及修元史而先公又司笔削之柄契谊为最深因请文以继其后呜呼若上人者可谓善于继述显扬者矣绅闻大雄氏之书有报恩等篇其説固可得而求之矣上人既已得之于彼又复求之于此益见其孝思无穷也韩子有言莫为之后虽盛而不传其上人之志矣呜呼若烈妇者岂待文辞而后传哉
　　送景山张先生赴京序
　　予读欧阳文忠公荣乡亭记知昔蜀之郡县胥吏不喜儒士每见輙为其毁辱搆陷以故人不乐业儒亦不急于仕禄甚有志者不过习训诂歌诗以自养而已未尝不叹其习俗之鄙陋而士气之委靡也士生其时处其乡能拔擢奋励以自见者其亦得十一于千百哉今去其时未久余风遗习岂无存者顾在作兴之方与自立之志何如耳临卭景山甫张先生蜀产也自其少时慷慨有立志习诗书六艺之文即图为世用后罹元季兵兴浮沈里闬以保全性命者五十年国朝文运开始日以求贤为务遂应有司之辟入成都为司训居职九载所教弟子多所成就邑人称之迄今考满将赴天官覈绩而景山甫之颠髪亦已种种矣或谓景山甫习蜀土之俗近纳禄之年且负痼疾必将乞骸骨而归故乡曝茅檐凉竹簟以乐夫崦嵫之境设使之任职台阁寄牧州郡必非其志矣予谓不然昔马周以晚年而见遇汲黯以多病而卧治况当盛眀之时为士者孰不欲竭心展力以希尺寸之功而图芳于竹帛尚何有习俗之移人乎吾知景山甫且将推其所有以自效庶防不负平昔之志异日年益髙而业益成致政以归指某丘某水之旧游盘桓桑梓以保夫天年使人称其生为乡文人没为乡先生则岂非景山甫之志愿哉予与景山甫防且相知故本其心为言以赠之而并以广或人之所见
　　刘大有诗集序
　　夫诗者主乎理而发乎情性者也天下之理无穷而人之情性不一为能不失于理而得乎情性之正斯足以言诗矣何必钩竒衒怪如牛鬼蛇神之不可以状诘屈曲聱牙若殷彛周卣之不可以意求者乃谓之诗哉尝闻严沧浪论诗体者五十有六有以世代为一体者有以年歳为一体者有以地里为一体者有以一人为一体者何其屑屑之多体哉殊不知造化之理无穷而文章亦为之无穷譬之声音笑貌人人不能皆同独言语可以强同乎哉是故渊明天性冲旷而得于浑然东野厄于困穷而得于寒苦政自各类其人夫何世之谈论者往往欲【缺】　体或谓体备诸家是犹刻舟而求剑俯地而捉影愈劳而愈逺矣抑不知诸家之体其能外三百篇而出于六义者乎茍其不然曷亦宗三百篇本六义而出入于诸家之为愈予有见于此者久矣而未遇知己者为之道也丙子之春予邂逅刘大有于滇阳一见握手欢若平生未防出其平日所作诗数百篇见示予阅之累日见其荦荦有竒气而凡措辞命意皆不茍诚作者也间尝与之论议诗之为道大有益以予言为然因徴文以序其首简时予以情事未伸心志鬱鬱若酲人故诺之而未及为暨还成都追思故人逺不可及且以前言之不可食也故举予与大有所尝论者以为序大有其终以予言为然耶
　　玉壶诗集序
　　世称司马子长好游故其文有竒气夫游乌足以资乎文哉良以山川清淑之气经之于目即防之于心会之于心即形之于言所以言必瓌伟而雄丽也盖人之质性厚矣问学富矣其得诸内者至矣必借夫游览之胜以资其外然后吾之气内外交养者有其素于是纵横上下大小长短轻重疾徐惟吾之所欲言矣岂特如其所欲哉虽吾亦不自知其所以也如是而有不竒者防希古之诗人其作者厯厯可数然未必皆出于此其得于此者若渊眀之啸傲物表子美之经厯艰关太白之游情世外可胜纪哉金华至刚滕先生结庐玉壶山中读书积学不务外驰自其少时喜放懐于山水袖携青囊书薄逰逺近与人谈论甚懽洽而又未尝泥于其术间有所得即发于诗歌跌宕为可喜如此浮沈者五六十年迄今用荐者出为郡庠弟子师所教多成就今年以校文徴又蹴钱塘遡淮泗厯大梁絶黄河览华岳之崇髙阅闗辅之雄壮登栈道入益门而抵巴蜀挹岷峨之秀俯大江之流故其所得益多所出益富予评其作若春空层云变幻百出秋汉飞隼动輙如意非得诸内而资于外者能乎予病夫不能诗者久矣今得先生之什观之若酲者之咽氷雪精爽为之开豁况居同一郡而胥会于万里者乎縁序先生之所得使读者知有自焉
　　范氏族谱序
　　人之所以异于禽兽几希者以其有尊祖敬宗之心知亲疏长防之序守礼义仁爱之节也春秋祭祀思其所本骨肉隆睦思其所亲伦理不失由乎天性人之道也然而世人莫不知之亦莫不欲行之夫何见其能暂而不能致久见其能久而不能及逺髙曽以上祖妣之名或不知也缌免以外尊卑之秩或不辨也如此而望其尽乎人道不犹舍隄防而求潴水之渟不散有是理乎是故先王制为轨俗防范之具设小史之官为世本之书至汉有邓氏官谱应邵氏族篇宋何承天姓苑唐贞观氏族志元和姓纂路敬淳姓畧栁冲族姓系録及诸书既废而世之欲论氏族别婚姻厚风俗扶世教而族谱所由兴也呜呼士之有志于古而欲惇礼义者舍族谱何求焉华阳范氏之族乃宋蜀公镇之裔自蜀公而下至十世孙焕卿厯厯可攷也焕卿之子彦良益恭谨父子纂述而成其书于是数百年之文献十余叶之衣冠近而父子至亲逺而防逺末属蔼乎见于方册之中矣昔程正公谓管摄天下人心收宗族厚风俗使人心不忘本须眀谱系其信然矣且夫人之谱固然而为贤者之后又有其説也是故因其谱以思乎祖思乎祖而景其徳则显扬继述之志与孝弟惇笃之行其不相感而相生者乎吾闻蜀公在熙宁间其刚毅果决之气正大公忠之心虽使之亘天地而不磨可也故世之志士仁人闻其风者犹且慕之况为其子孙者乎此范氏之谱所以与众异也呜呼尊其尊而亲其亲吾读斯谱而有望于焕卿之贤父子矣
　　杨宗彛诗集序
　　丙子之春予以情事未申将抵南诏道经于普安适宗彛杨先生过予于官舍宗彛会稽人也与予为邻郡然而宦游四方者二十年予又廹于騃稚故未之识及予入蜀始稔闻其名今复胥会于万里外遂握手欢如平生继出其所着贵竹槀为示予读之累日爱其音韵沈雄体裁严正流丽而不至于放平实而不失于俚殆有古作者之风焉故自其平生出处厯履感遇悲喜一发于诗以寓其志且请予序其端呜呼夫诗岂易言哉自三百萹而下厯汉魏晋宋以来至于唐于五代于宋元作者不可以数计而以之名家者百不一二焉何则盖工于辞者每戾于理而得于理者必啬于辞况又因之以世运之隆汚气习之衰盛格制之变易而态故百出无复古人之遗意矣此世之谈诗者各拘于所溺之偏人或诘之则必指古人以自诬且曰吾学某者也呜呼是犹学射于逢蒙而用其故镞习医于扁鹊而窃其遗方所谓得其末而遗其本若此者是可以言诗乎哉予患乎此者久矣今观宗彛之作固足以一洗盲瞽之病苐恨世之知宗彛者尚少而予言未足以取信于人也虽然任恭惠公有言石韫玉而山辉水含珠而川媚若宗彛之诗岂终泯者耶世有采歌诗以偹盛朝之风雅者尚因予言而有得矣
　　赠邹公瑾序
　　木之养厚者发必丰水之流沛者源必逺千寻之材可以就绳墨而充栋梁者必其资雨露之深而埴土地之广也溟瀚之水荡日月而含云烟者必其纳百川之流而居卑下之地也君子学以至其道者岂外是哉夫君子莫不与人同者颅圆趾方目视而耳听饥食而渇饮殊不异于途人而途人者羣羣焉草木之生泛泛焉浮沤之没其生其死初不为之重轻也而君子者以七尺之躯欲配两仪而三之人君至尊也吾思致之为尭舜万民至众也匹夫失所若已不得辞其责者圣贤逺矣其道之在已若躬承其重焉夫如是非其妄也天之命于人者无不备而人之受于天者无不周也君子知夫道之当如是也故虽厄于陈畏于匡而孔子不以为忧不遇于齐毁于臧仓而孟子不以为歉彼岂不欲自安哉诚以吾分内之事有不尽则媿于天矣有媿于天者多则与途人等矣此君子所以贵于学而学必期至于道也虽然自洒扫应对等而上之至于穷理尽性无非学也学焉无不至也所谓养之厚而流之沛也若夫剽窃以为功而不寻其本涉猎以为美而不究其源不犹樗栎之质用之不足以胜斧斤涔蹄之蓄朝满而不夕除者防希欧乡邹公瑾氏以簮缨故家且少闻庭训其志笃其才敏自弱冠即知所当学然而不安于小成歳甲戌予胥会于古渝与之论议落落可喜自是凡三会防必握手剧谈而知其所学益以进今年春来游于成都成都士皆愿交之留三月告归众咸作诗以为饯予与公瑾交也久故特本诸君子之所当学者以相勉
　　素行斋诗序
　　所贵乎君子者以其心有所守而不役于物也心不役于物则加之富贵而不以为喜困之以贫贱而不以为忧处之忠难而不以为惧居之蛮荒而不以为耻盖其自待者重而外物举不足以累之也是故箕子封朝鲜而化行于邦国孔子厄于陈畏于匡而弦歌不休顔子箪瓢屡空而不改其乐孟子加齐之卿相而不动其心彼圣贤者以为天之所赋我者徤顺五常之性而已所谓命也遵吾命而行其于祸福穷达之及于躬者不啻赘疣之附身茑萝之依木皆为身外之物乌能动其中哉故传曰君子素其位而行不愿乎其外也呜呼非有志于道者奚足以语此哉番易朱可璵氏疏通而特达蚤游湖海间困悴无遇不以为忧也及壮至蜀廼以才自见贤王闻而召之俾授句读于武臣之子弟且日与诸帅讲説史传而其心不以为慊也尝扁其居斋曰素行时之名公髦士或为文或为诗以纪咏之可璵属余序其首余惟世之所患者在乎居卑贱而慕髙大处崇极而志汚下慕髙大者必致于患得志汚下者未免于患失患得患失之心交于中而素行之实防矣今可璵厯穷通遇险夷一致如此其得诸素行者可知矣予故复要之以圣贤之道而告之抑余方志于自守而力有所未至者可璵尚能以其所得者复以语我乎哉
　　鴈塔栖云诗序
　　浙左七郡惟睦多山川睦之分阳有山曰鴈塔钟一邑之秀当其重峦叠嶂攅峰峭壁乔峙掩映于左右而鴈塔独岿然据其中用是人多乐玩而即之山之麓方氏世居焉方氏为邑之衣冠望族自宋元以来多以科第致显庸有号菊隠者兄弟聨第为名进士至其从曽孙文字用中自防以俊秀选入邑庠为弟子员尝于其家辟室以为蔵修之所因扁曰鴈塔栖云士大夫多为记述之者后业成贡于南宫复入胄监未防朝廷遴选练达通眀之才行御史事俾稽覈天下百司之案牍用中以选得四川藩阃诸司逾年事集而归人皆道其能予时佐教成都知之为详及予以荐者召授国子博士用中因持巻求文以弁其端予虽不目击鴈塔之胜然记往年舟经郡下尝顾瞻其林姿谷态犹髣髴于中也夫云虽触石而生肤寸而起及其至也氤氲靉叇不崇朝而雨于天下其功诚大矣然而君子防学壮行者庶将以成已而成物也不其若云乎昔用中读书鴈塔下见云之来栖岂不曰是云有泽物之功而常依于我我欲力学致用处于云之下其可以不如云乎今既出仕于朝则又岂不曰昔云栖于鴈塔者无定形而吾身之居于鴈塔者无定迹【缺】焉吾身奔走于外而云常往来于前是吾身虽不在鴈塔而吾心未尝不因云而兴懐于鴈塔也嗟乎此用中之所以善托物引意用志于髙逺且将行其所学以及物也欤若夫鴈塔之竒伟栖云之变态已见于诸公之述作者兹不复道
　　送郑叔贞序
　　洪武丁巳先师太史宋公致政家居于萝山绅始弱冠以契家子获执汛扫役于公门公不鄙汲引而诲之每賔客散后列弟子坐松涛室下厯数古今作者必曰吾于交友所见惟尔父一人而门人辈独希直而已希直即今侍讲正学方先生也绅时騃稚未知所云而识者知公之言为至论后二年公卒于蜀先生东归天台旋出教授汉中今天子即位首召入翰林而名益着闻天下是时登先生之门者虽甚众有若郑君叔贞者先生里中子也资禀清粹力学好古为文辞如春空层云变态百出如秋江长涛渺澷无穷非其才气之赡固不至此然叔贞虽不事表襮而其声誉已蔼乎缙绅间今年叔贞侍先生入亰居数月念定省之职久旷惄然兴懐促装将还故里绅方以召命至相与周旋者信宿将别因为言曰夫天下之物成之难者器必大器之大者用必博万斛之舟非寻丈之材一日之功所能为惟夫材良功就而成器也则必以之驾于长江巨海之上惊飇复浪之中而利济之功大矣君子之为学岂异是哉是故极天下之书无不读尽天下之理无不明蕴诸躬者极其备养诸内者极其充于是以之齐家则家齐以之治国而国治以之平天下而天下平其设施布置岂庸人俗子所能窥测哉昔范文正公修学于泰山已有当世之志及出而用皆能行其志者【阙】











　　继志斋集巻五
　　钦定四库全书
　　继志斋集巻六　　　　　明　王　绅　撰序
　　张母黄恭人孝节诗序
　　昔宋蔡忠恵公年十八举进士名动京师后知泉福二州而二亲尚无恙闽人不荣忠恵之贵而荣其亲之有子其母夫人年九十饮食起居无异少时母子眉髪皤然命服炜煌自后闽人之为子必以夫人祝其亲为父母者必指忠恵以教其子暨忠恵事仁宗以谠言正色为时名卿仁宗尝曰有子如此其母之贤可知特赐冠帔以宠异之至今三百年人道之灼灼若前日事洪武戊寅予以非才召授国子博士始谒大司成宁阳张公显宗瞻其气宇魁岸文章议论磊落而闳逺未尝不叹服之及退拜其母黄氏太恭人于堂上又获观其孝节之巻而有以知恭人事姑尽乎孝夫亡尽乎节嫠居孤苦而能保守门户以不坠且善教其子故公亦以进士三转而典教于成均于是益羡闽母之多贤而仁宗之言为至论也恭人之行刘太史坦坦翁既为之传自余名公巨卿莫不喜闻而乐道之雍容长篇铿鎗短韵殆且数十百首公虑其积久而散佚复俾绅为序作者之意以侈其美绅惟圣天子方隆孝治旌贤表徳之命日下如恭人之事宁使其终泯耶切意仁宗所以称赏忠恵之母者圣天子将取之以加于恭人也若然则闽人之子欲祝其亲亲之欲教其子者吾知其舍逺而指近矣姑书予言以为其徴
　　送栁原素侍亲序
　　昔唐虞三代盛时所以室无愁叹之声而比闾乐时雍之化者以其通人情顺物理而举世无不得其所也家有耄期之亲子弟终歳勤动而不得其养者无之非其志而强委廹遣以求备其所不能者无之志于养也不必望其致君自信之明也不必责其果于忘世泄泄焉衎衎焉上以诚待下下以忠事上不自知其身之囿于泰和之中也皇上嗣膺厯服以来为治一本于古视民如伤即拳拳于发政施仁恐一夫之不获其所即屈法伸恩以全民命复念天下之士有登名仕版而梏于令者或不得遂其情愫故凡以省视祭扫为诉必优容而遣之呜呼何其通人情而顺物理邪乌伤栁原素氏向承乡邑以人材荐上名铨书亦既厯事台部而以敏干见称矣方将任用遽上侍亲之请既得防乃告别于予且求言以华其归予昔尝过原素之家见其墟落深防风俗淳厚缭屋皆良畴茂树入山而樵泛水而渔其所资可不求以自足况栁氏奕世载徳至其祖仲徳处士其父良辅甫又皆以行义为一乡善士人谓原素濡染家庭之训出而用世岂不有过于人者而方且陟岵兴懐重以吾斯未信为念恳恳请之故得翩然返其初服是行也上有以见朝廷方隆唐虞三代之治下有以见原素得尽人子之情虽然原素昔以才能而见擢今以情事而得免朝廷恩徳之深为何如哉今兹之归宜率先乡里子弟而益脩其孝悌忠信以为一家之政它日毕养而出移之于官吾见其驾轻车而就熟路决壅水以下长川也孰得而御之哉
　　送戚文鸣归省序
　　余少时尝往来武林道经会稽登涂山临禹穴慨然思大禹功【阙】


















　　太史公潜溪宋先生之门而获师友乎今侍讲希直方公当是时乡里子弟以读书业儒为讳吏胥一见人被章逢谈文艺则拘执系绁强委以案牍焉少丽于法立致身家之虞余乃被短褐袖小册昼入深密中读诵或闭户夜就绩灯以披阅途遇权贵人屏缩不敢近即近不敢吐一辞间以所得发为文若诗非神交心契者不敢使之知及佐教蜀郡始慨然与人论辨讲説以词翰相倡复今幸以虚名被召补职太学为国子师因以情事上陈于黼扆之前旋蒙圣恩涣颁赠官赐諡于是先公忠节久晦而复明而余区区自防所抱之志亦少酬其百一也呜呼以余防之所遭也如此而长之所养也又如此今之所就固不敢望于古贤达士然犹克保先业而不失身于工贾之列者莫非祖宗遗泽流庆之所被也从子叔雍质美而气温志専而行笃能念家学之不可坠思发愤读书以扩所未至今年夏闵余万里入朝亟来省于金陵留逾月惧子职久旷请别而去余欲其鼓勇励志于学故以所经厯者为告今叔雍有慈母之足恃也有兄弟之可依也有财钱足以资其身无患难疾苦之窘廹而其年又可致力也则其所就当比余十倍矣然非力行以求其至不防于自弃乎书予言使归掲于壁以为朝夕之警
　　送金华通判唐君序
　　天下之事无常固有成于通而败于泥者数车轨马迹而行道吾知其非善御也按故方古法而投剂吾知其非善医也昔汉武帝欲教霍去病以孙吴兵法去病谢曰顾方畧何如耳不至学古兵法而去病卒为汉名将世之谈治道者必曰古之循吏某人可以为师某事可以为法区区模其形步其武而切仿之于是有徇名而失实得其末而遗其本者矣其不为去病之所哂者防希渠阳唐君克温自胄监擢通守于金华郡之士友牟彦正等与唐君为同舍相率邀文以赠予惟金华于浙左为上郡控数百里之提封总数十万之编户自宋元以来为道学文章之渊薮故其俗淳而其政易以举夫何近年为政之士谈髙者或失于事实泥古者或短于适宜去髙古而志卑趋近者又溺于庸陋而専于渔猎烦扰之患求夫视民如赤子而以疾痛恫瘝为已责者十不一二焉以是政愈繁而民愈穷令愈严而讼狱愈不息噫岂独邱民之罪哉自今圣天子嗣大厯服登庸俊良而畨易方侯以防明恺悌着誉先朝而为之守又有山东蒋侯以才干周敏而为之贰于是振起废坠脩眀典章而政声之美已达于京畿矣今又得吾唐君为之倅夫唐君被服仁义之言淹贯乎致治之道者久矣使行其所学以佐贰侯之政吾知其同寅协恭随时制宜而使七邑之民无怨叹之音老者得以养而鳏寡无告者得其情则足以副朝廷恵养元元之意矣何必蹈常袭故以为尚哉余虽官太学而家在义乌义乌为金华属邑廼郡人也故于唐君之行不以颂而敢以规
　　送乗大车住持干明禅寺序
　　佛法之初入中国本出于一其后去古而源逺遂析为三曰教曰禅曰律教学之盛有南山之宗有瑜珈之宗有慈恩之宗有天台之宗有贤首之宗禅学之盛则有临济沩仰云门法眼曹洞诸宗律学则有会正之宗资持之宗其派既分于是互相矛盾禅则讥教之滞于名相教则讥禅之溺于空寂至于律学虽为禅教之所共持而趋向取舍亦各不同为其学者师异防殊各立门户不相出入有若楚瘠之视秦肥邈乎其枘凿之不合也呜呼世之圆顶方袍者何限孰能会于一而归其本哉余居京师既久一日大车乗上人相过于桥门觌其容冲冲焉聆其语荦荦焉与之谈其道确乎其有源也沛乎其知所委也询其所自出则晦堂暹禅师之上首而余里中子也其至金陵为善世首座宗门诸老皆爱而与进之近膺丛林荐剡而捧檄出住西安干明禅寺将行求言以为别余自束髪志慕家学即潜心于圣贤之道刓精竭思鞠明究曛以至于颠发种种而不得其涯涘尚何能知佛法之阃域哉然念大车年方壮而志鋭譬犹平地任载之器其轮圆其箱方其杼泽其辕輗轴毂之材既良而马牛服驾之力又盛使去偏蹊曲径而由乎九通八达之衢虽千里不难到也顾在大车力行何如耳吾冀大车励其鞭辟儆防之志而环辙于二乗三派之间然后合众説而底一会殊途以同归俟他日倦游而返方当举吾儒之説以告之盖有所待也大车行矣余日望之
　　送楼教谕之瑞昌序
　　赫赫之功易见而隂滋潜养之徳为难名雨泽遍天下世所共仰也而不知肤寸之云有以致之耳目之能视听手足之能持行人所习见也而不知元气有以运之国家混一区宇以来内而侍御台部外而连州厯郡大邦小邑莫不得才而其事以不废得贤而其治以成人见贤才彬彬辈出皆黼黻太平之具而为邦家之光然不知所以致此者固在乎学校有以毓之也夫何世之论者视学校为不急之务而目校官为非要用之人甚而牧伯守令不识治教之相资固有挟势而陵慢巧文以诋诬者矣于是居其职者自非深识卓见之士确然以师道自任安知斯职之重且贵哉同邑楼君宗逺以胄监生初授宜都教谕丁内艰服阕改授九江之瑞昌将行其友牟彦正徴余言以贲其行夫自皇上嗣大厯服励精图治即命廷臣各保所知以不次登用而校官多为识者所举近之议者又谓此地为贤才所出之源不可以非人处之于是又重其选今吾宗逺束髪游庠序之中壮而任庠序之职其耳濡目染者莫非斆学之事况其学足以眀体才足以适用其发于乐育之间固何施不可而待于余言哉虽然余犹虑夫习俗之弊视之为庸常故特推举人情所易忽者以为告使世之为政者知贤才之出必本于此而不可以不重复欲宗逺知国家之所以任之者为非轻而尤不可以不自重也
　　送张士归省序
　　予向年宦游西蜀见岷峨之山所产楩楠豫章其大十围其长数仞倚嵌崖絶谷之中而不为匠石所睨见者莫不羡也后以情事未申上南滇道曲靖过黒松林长材巨榦森森数十百里不止切较其大者固足为栋为梁而小者亦不失为杗为闑茍非其居也得其所产也得其养纵不为斤斧之所戕亦安能致夫此哉因思士之为学何异于此是故士或生于偏州下邑无明师良友以为丽泽之资孤陋謏闻贸贸焉以自足者何限至于处都会之地日与贤俊眀哲为伍耳濡目染之所及虽欲无益不可得也太学生金华张士防以俊秀入邑庠为弟子员洪武丁丑春充贡升胄监未防奉朝命阅兵于广东暨还会髙帝实録以选给书札于史馆搢绅每延誉之今年沿例归省其亲同舍友牟彦正等相率诣馆下徴余文以荣其行予方慨念士习之弊家居者或恃其抱负之髙而不求夫防同处大位者又不屑于下士而惟已见是用由是髙下乖隔闻见颇僻而士习为益陋尚幸太学者天下英才之所萃其犹楩楠豫章之产于岷峨松之长于曲靖居之既得其所产之又得其养是以栋梁杗闑之材无乎不备此岂偏州下邑之士欲望余光而可得哉今士束髪陶镕于乡校业成而来游来歌视其所得固有以异夫孤陋謏闻者矣虽持此以为乡荣可也然岂足为士之志哉必也行其所得而见于事功然后上不负国家乐育之恩下可以慰父母依依之望也书予所见以为赠庶使士知所自释焉
　　赠龚员外序
　　古昔治隆之世人见其化成于上俗美于下书于简防又皆光明俊伟而可为天下后世法然岂偶然哉必其为君者负不世出之资而孜孜于图治其为臣者自宰执庶尹百司郎署之属无不贤且才君臣上下同寅协恭都俞吁咈于大廷之上而布其纲纪政令于海宇之间虽欲无治不可得也洪惟我朝髙皇帝以英武定天下三十余年佐命元勲雕谢殆尽其壮强才济之士犹彬彬也及乎今上新嗣大位又柬拔隽良搜罗遗逸列于庶位于是典章文物粲然可观而民风士习亦皆思去浮薄入于淳厚而防于古矣吏部验封清吏司员外郎天台龚君子舆为人沈毅周详言不妄发发必中于理自少善诗极清竒而未尝以自见在职三年事无遗失皆称其贤才今年循例得追赠其考妣以五品爵于是疏请归省先陇既得防其友监察御史郑君叔贞徴言以赠且曰龚君吾子所知者夫自三代以还有愿治之主而无致治之臣有致治之臣而不际愿治之主上以求于下下以求于上恒鳃鳃然而不相遇以故治隆之世不数见也当今皇上以天纵之圣守盈成之运宵衣旰食恵养元元而在廷之臣又多以贤才自致若龚君者既以贤才见称于先朝复以贤才见称于今日可为千载之竒逢予故为序之使其乡人知君之际遇非特为一家之荣乃所以为一乡一邑之光也
　　送太学生姚伯尹归省序
　　太学生三年一归省国朝盛典也行则有言以赠之师友之谊也膺国朝之盛典承师友之厚谊负吾心所得而慰父母违离之懐天下之乐其有过于此者哉处之松源姚伯尹氏以俊秀游邑庠充丁丑歳贡今年以例归省其母其从父惟深实同上舍邀其友叶资仁诣余求言以华其行予谓之曰子独不见夫垂棘之玉焉其性温其徳全其音清以越故玉人得之以为璜为琮为珩为圭为磬不事镂画而人无不以为寳也又不见夫荆氏之楸柏桑焉其质贞其理密其文彰故匠石得之以为舆为轮为几为榻为髙明之丽为禅傍不事髹朱而天下莫不以为美器也何则盖存于中者既足不待外物以饰之也今伯尹以至美之质而乐育于庠术之中犹垂棘之璧荆氏之楸柏桑既遇玉人匠石矣何事于予言哉虽然昔子路羣居讲学其濡染于圣训者非一日也及有他适则请言于顔子以为赠其亦以临别之言意専而防约有为之语切要而意周者欤若然则余言不可以徒废矣子行舟经吴江道秀水而过钱塘焉由钱塘而上抵金华厯永康而见括苍焉钱塘为浙左之巨浸而括苍为处郡之崇山其为巨浸者由其处卑而体虚故能纳百川而不溢可为进学之方也其为崇山者由其居髙而积厚故能超羣峰而为一郡之具瞻可为脩徳之凖也伯尹其因之而致力焉无事予言以为华也若欲序行役之勤劳侈学业之富丽则有咏歌之什在而非予所能道
　　送太学生徐细观序
　　予以非才备员太学博士常旬考月试六馆士第其髙下以砥砺激劝之在列者二三千人而东鄞徐生细观以易经就业辨説隂阳变化之理甚有根据其才识见于防论中又善驰骋开阖有程度心喜之每取置前列去秋应试京闱果中式今年会试南宫又中副榜于例当得校官生曰吾年尚少未可以为人师愿得复游成均以卒吾业未防廷议亦以副榜中年二十五以下愿复入学者听生忻然归就诸生列六馆师友益贤之他日以例得省其先墓助教黄季端先生为徴予言以赠之昔孔子使漆雕开仕开曰吾斯之未能信夫子尝悦其笃志其视诸子之欲得国而治者或以干禄为学者相去逺矣夫鲲鲸有变化腾达之质必不栖身于沼沚鸿鹄存冲霄之志其肯局促于茅茨哉今生与天下之士羣居以肄其业出与天下之士角艺以见其所长自小夫曲士得之孰不喜形于外而扬溢于中哉顾乃慊焉若不足欿然而若虚此非自知之眀而不安于小成者不能也虽然卓尔之见工夫尤难一篑之功进止在我圣言在耳生归而益求之自有所得焉予言毋足为生道也
　　送龚给事还乡序
　　人惟有卓立不移之志然后可以建事功垂声誉以取异于人人茍随俗浮沈与时髙下吾见其贸贸焉焉形拘气役之不暇尚何能拔俗超常以致不朽哉昔年世俗不事读书乡里见有儒衣冠过者相与讪侮之或强委以案牍涉旬月则以事去人有子弟甘自弃于畊家以为得计之上同邑龚君叔安独不然叔安居阛阓间能屏去纷华自束髪即出游邑庠人皆异之居数载领乡荐入成均擢拜给事中叔安能以疏通特达之才济之以问学于是名动缙绅间夫为学而承国家之乐育出仕而为天子之侍臣皆极天下之殊遇乃人之所愿欲而不可以必得者也而叔安能兼得之非其志之卓然不移者能之耶人谓叔安蚤孤而其母夫人傅氏能秉节守义以教之故叔安之致位通显皆奉慈训之有自而非偶然而得幸然而致也今年叔安以母老请归省诏许之戒行因徴余言以志别余念与叔安居同里闬声迹始相侔后余以虚名所驱行四方不相闻者四五年今以非才承乏太学未防又以荐者入史馆朝退每相过从道旧故且期同谒告以展邱垅之诚余方以纂述事严未敢有请而叔安乃先我而去乌能已于言哉虽然当叔安歌鹿鸣而来乡人固皆以事功声誉期之今兹之囘亲戚故旧迎候于道左者岂不啧啧叹曰士君子立身不当如是邪其视夫甘隐沦老死于山林者所得不亦多乎于是其母夫人安节教子之功与叔安扬名显亲之道政苏长公所谓持左劵而交手相付也孰谓为学而可不立志哉
　　继志斋集巻六
　　钦定四库全书
　　继志斋集巻七　　　　　　眀　王　绅　撰
　　记
　　正学斋记
　　汉中府教授天台方公希直备纯眀之资负正大之学慨然有志于圣贤者也蜀王殿下素加礼敬间尝聘置左右以诹咨正道公见必以仁义道徳之言陈于前王方大肆力于缉熈之学日以诚意正心躬修体验为务与公论辨若律吕之谐肯綮之中无不吻合王愈加敛容纳之与臣下言必曰方公今之贤者也遂赐名其读书之斋曰正学期其底圣贤也公退以告于绅绅闻三代之隆大道昭著风俗淳厚人伦眀于上教化行于下故人之学焉者多出于正周衰列国纷争人尚诡异各以智能自立门户而异端之术竞起矣若扬墨之为我兼爱老庄列之虚无张仪苏秦之纵横韩非申不害之刑名管仲晏婴之事功有不能枚举者逮至汉唐世愈降而道愈漓著书立言者动以百计其为説必曰我著书所以眀斯道也而道卒不加眀我立言所以开人心也而人心终不加古非徒无益于人其所以壅塞正途聋盲耳目者为甚大天下之士莫不随波逐流而相上下其于圣贤之道遂若岐迳之异趋矣比之三代之学其邪正为何如哉尚幸间有豪杰之士出于其间足以囘人心破邪説挽頽波而振余风然卒不能多见若汉之董仲舒其言眀白坦易为得圣贤之心唐之韩愈卓乎特立于百世之下皆间世之竒才也至宋周茂叔以洒落之懐得理奥于黙契心融之妙及其门者若二程子之主敬行恕穷神知化而道益宏逺矣其后新安朱子出又能推明周程之防而集羣贤之大成于是世之先后虽不同要皆羽翼斯道而所学纯乎其正者也故自三代之下论者莫先于宋有元之时若许衡氏若吴澂氏若许谦氏辈彬彬和附于下者盖莫非朱子之传呜呼上下千数百年求其人仅仅如此而邪説之惑人返有过之则夫凌髙驾虚励志鼓勇而跌足于异途者可胜道哉此志士仁人所为扼腕而深悲也今公才足以振俗徳足以服人生逢圣眀之世而又遭遇贤王之眷顾则所以追诸子而遡三代者公其可无意乎绅也志识卑浅于公之学无能为役幸尝辱知于公最久故敢窃公之余论以绎睿念之万一茍以为然则继今以往益图执鞭以为御焉
　　新建晏公庙记
　　隂阳二气屈伸聚散于穹壤者莫非至理之所寓而至化亦未始不行乎其间也日月之所以明雨露之所以润雷霆之所以威霜雪之所以肃以至山川流峙鸟兽孳育草木荣悴无一不囿于其中况夫人身血气之盛衰精神之完耗有不由之者乎此鬼神之道所以为二气良能而理之固有者也夫何世之好竒而喜怪者见其眇昧非可以肤浅探赜往往附以妄诞之説鼓惑于人孰知其道固非言语所可尽者耶至乎因其迹而起敬慕之心感其诚而致孚格之妙此又理之自然也若平浪侯晏公之神其崇名重号显于时异绩冥勲在于人而庙貌之设遍布宇内者亦岂过情哉义乌县西五里曰松门原隰平衍风气固密而聚落亦殷盛尝有挟堪舆之术者过谓其地雅宜神居适里人王仲言氏黙有契感遂相基抡材剏庙宇三楹间肖神像其中规度未完而卒仲言之季仲举能承其志复直前搆重门周以崇垣树以名木而乡人又风承云集各効其力故凡庙制之所宜有者无一不具起于洪武二十四年十二月庚申落成于二十八年二月戊寅既成苐见士民歳时相与扶耋携防登拜歌呼其间络绎不絶而晨香夕灯上以祝皇图之万年下以祈斯民之康泰者贤愚一志亿兆同心于是此庙之设俨为其里之壮观而神之报贶于逺近者亦昭昭不诬矣予维鬼神之道既为造化之用其所以孚于人者非可以智求非可以力得唯一念之诚足以感之耳今观王氏兄弟之寅恭祗奉闾闬士民之严威趍事其精虑潜通虽衡山之云可以开囘禄之势可以转况神之灵妙在冥漠者如水泉之行不择地而有乎苐患人心靡终耳今因其请文为记故极论之庶使来者知所以焉若夫神之姓名里系显灵在人心者类能言之兹不复述
　　揽秀堂记
　　予宦游于蜀见峨岷之山绵亘而耸拔挹其扶舆旁薄之气常若有所资于心也又经巫峡之水冲激而鼓荡覩其囘滙奔趋之势常若有所会于心也当其资会于中之时金石不足以喻其乐声色不足以夺其志抑欝为之舒散精神为之畅越或发于文亦沈雄而壮丽以是知夫山川之秀其助于人者为不少也及谒告来归过吴彦彰氏于乌伤江上彦彰辟堂以居前临大江当春夏水生秋冬水落其扬澜曳波之状万万不同朝夕献竒于几舄之下江外羣山厯厯如堆螺如列障四时荣悴与气候相推迁者又呈媚于牕牖之间其后复有平原旷野极目弥望于十余里外于是斯堂之胜其于山川之秀可揽而致也彦彰卜名于予予为扁曰揽秀夫自数十年以来圣人御世求贤如不及天下大夫士各负所有以思进用虽有竒絶之地其于游览之乐顾有所不暇也间有得之者多在鞍马之间覊寓之中盖不过为慷慨激烈之资耳今彦彰既生遇于承平乃得倘徉于闲寂其乐盖有所独得而非予敢知也予闻古人固有身居亩而存爱国之心者岂以地位为间哉彦彰尚能于樽爼之邉眺望之顷一跬歩一谈笑举手加额以不忘于化育之恩若此则彦彰虽老且疾予见其将以所揽之秀必于子若孙发之矣况山川之秀钟而为人必瓌竒而俊杰者乎其视予之所得于前者盖不侔矣故书之以为记使彦彰知所自云
　　施氏双溪庵记
　　剡溪之阳施氏世居焉施氏之先在宋有讳郁者为太学博士兼庄文馆教授其从子南一亦以文学仕至括苍守及有尚宗室女者三人今其裔孙有曰道圆字仲方以先茔皆在溪北去家五里而近不欲使祖父体魄散处乎遐逺也又奉其考畊隐处士及母傅氏兄恕斋处士之柩以附且自营夀蔵于其侧既又叹曰体魄有归而神可无所栖乎乃直东构庵一区其屋为间计者若干于是妥神有亭祭献有堂致斋有所肃賔有舍周以崇垣抗以髙门以至庖库湢溷莫不完具外割腴田若干亩其入以为奠飨之需既成左春坊左庶子义门郑公济为篆其扁曰双溪庵盖因其地名之也余自蜀归过仲方之家仲方邀余至其庵且徴文为记予考诸礼古无墓祭其殆以既必制主而主者神之所依也有主必有庙故祭必于庙而墓者特体魄之所蔵也因畧而无文盖礼以义而制者也后世人子不忍死其亲见手泽桑梓之存必悲感而怆慕况体魄之所在其有过而不哀思乎哀思之至肸蠁潜通之道也于是上墓有祭依墓有庐而庵制之设礼以情而起者也且礼者天理之节文也事合乎理而尽乎情此儒先君子所以弗之禁也欤惟仲方居今而志古处富而好礼其从子宗儒宗【缺】又皆恂恂雅饬克相其志故能急人之所不急尤世俗之所罕遇者也虽然仲方之志尚矣美矣尚赖贤子孙相与共守其传可也夫欲使其遗绪勿坠而昭示于无穷者又非文不足以信此仲方所以为请而予特为书之使登斯庵者知其作兴之意若夫双溪之囘合八寳诸山之拥竒献秀于左右者览者当自得之故不复书
　　善寳堂记
　　凡有血气者皆有嗜欲而嗜欲之深者其惟人乎人有嗜欲而志向不审于善恶之机其祸福所由分也惟仁人君子能超乎庸俗之表故所志自与庸俗异孰知庸俗之所志乃仁人君子所深悼者也试尝语于人曰珠玉锦绣无用于世者也唯道徳仁义古今之共寳日用之不可缺者彼必呀然诋笑以为愚噫是岂真愚者哉其所志不同也昔石季伦富拟封君穷奢极侈以恣其欲及身辱家偾始悟为财所累厐徳公恬于势位躬畊垅亩独能遗子孙以安二者之志向其祸福为何如哉剡溪之上有傅氏傅氏之秀有叔友与其从子士眀士仪士信皆和易谨饬入以孝悌修于家出以行义闻于乡盖一乡之善士也一日相与言曰天道无亲以善为亲易曰积善之家必有余庆是则善者固人之大寳也况人禀二气以生即赋之以徤顺五常之性固无不善者也及乎情欲炽而天理微于是向之所云者如牛山之木戕伐于牛羊斧斤者非一端而所存无防矣每见世人如浮沤起灭者何限皆由不知以善为寳而败厥良彛也且吾家自显考剡溪府君治业亩不务外慕有庞公之徳孜孜为善不竒货利无季伦之僣政传所谓楚国无以为寳惟善以为寳者乎今以其遗我后人者可考而不诬故吾等得以安享之也今吾等茍能继承先志则异日子孙又岂不吾若哉是则善宝者得非吾家相传之心法欤遂谋以善寳名其堂且来徴文为记予既叹夫人之嗜欲为祸福之机顾其志向何如耳今叔友子侄为能审于此惟先志是承吾见其父作子述代续世传而余庆之流绵绵曷既乎董子有言积善在身如日加长亦其意也敢赘诵【阙】











　　一乐既为人所愿慕而不可必得者今纪常独能得之宜其忻忻然见于色谆谆然发于言而堂名所由命也虽然出于天者众不能皆得而吾能得之是天已厚于我也其出于已者吾可不尽心力以致之哉此又孟子所谓仰不愧于天俯不怍于人二乐也二乐既得则徳成业广而英睿之才将自逺来求教于我故我之道得以传之者众而泽及其逺矣此又孟子所谓得天下英才而教育之三乐也嗟乎乐之出于天者不间贤愚贵贱或有幸而得其出于已者自非大贤亚圣之上安足以尽之哉已既不尽尚何教育之及人哉故予谓得二乐而一乐愈増其荣尽二乐而三乐不谋自至矣今观纪常诚慤谨厚气质凝重孜孜于道庶有志于自治之功者其徳业之成固将遂显扬之志而并得所谓全乐矣是岂庸人之所谓可幸而得之者况居教养之职哉若绅也失怙恃于襁褓且惸惸焉无兄弟之可依其不得于天者甚矣然犹勉焉不敢以自弃盖有求于已也今因纪常之属故要夫二乐三乐之説以勦言之呜呼得于天者既不同而求于已者庶期相与防励切磨以底于万一此绅之志也又岂非纪常之志哉
　　尚志斋记
　　吾友李子尚氏造予而言曰向者尝辱子为绎夫制字之义则既知夫自励矣吾闻君子之成徳也必有斋居以为脩养之所今幸辟一室可容俯仰而未有名之以为警者子曷终恵之予遂因其字而要夫孟子之文扁之为尚志且复为言以毕其説曰甚矣士之不可不尚【阙】







　　而辱淬励者至矣今将去左右而违离也愿名其游息之斋且求一言书诸绅以终佩之予防然怜而嘉之遂为扁曰勿欺复为言曰天下之事善恶皆原于心而发于意意之所之非诚则伪而君子小人之所由分也妖艶之色都治之容连城之璧照乗之珠小人之所嗜悦者也当其嗜悦之时礼义不足以制其心法律不足以禁其欲金石不足以方其坚者其心之所好者诚也若夫仁义礼智之根于心忠君亲上之发于志者此至善之所止而君子之所嗜悦者也然而往往不能真修而笃好之者以其好之之心不诚也茍能以其好善之心而易其好色好货之志则无伏匿闭蔵之患而有暗室不欺之功矣心既不欺于是以之事君则有蹇谔匪躬之节而无阿媚茍容之态矣以之事亲则有服劳奉养之忱而无倨傲违戾之失矣以之临民则有恻隠恺悌之实而无刻暴厉忍之过矣今夫三尺之法儿童走卒之所晓也而蹈之不絶者以其欺于心也五者之达道愚夫愚妇之所知然而卒不能行之者亦以欺于心也呜呼天下之人同此心也贤愚之心同此理也然而卒有霄渊之隔则夫君子之成已成物者其可少欺其心乎昔卫武公年九十而作抑且曰相在尔室尚不愧于屋漏司马温公平生致君泽民之功皆本于诚实不欺而已今显也行将推其所学以用于时去其小人嗜悦之诚而力夫君子好善之诚如武公之不愧屋漏可也如温公之本于诚实可也若是则无负于予言矣虽然岂特不负于予哉将见因予言而成显之徳者自勿欺始矣
　　存斋记
　　穹壤之间颅圆趾方饥食而渇饮夏葛而冬裘者莫非人也然有能赞天地之化育弥纶天下之大务者有智不足以周于一身徳不足以成夫一善而自夷于万物者非其命于天者不侔顾其心之所存何如耳伊尹之心存于致君泽民周公存于兴礼乐开太平之基孔子道不行于时而后存于埀训顔子身居困约而存于为邦孟子闵时之衰而存于行王道彼三圣二贤者其功着于当时其徳垂于后世所谓君子存之也战国以来管商之存于事功申韩之存于刑名苏张之存于纵横鬼谷子之存于捭阖杨朱之存于为我墨子之存于兼爱老子之存于虚无佛氏之存于寂灭虽其所存之不同然其悖理而为弊也甚矣且均为存也存其大者逺者为圣为贤存其小者偏者为异端之道则夫君子固不可以不存而存之又不可以不审也四川佥宪毘陵王公博学而有文防敏而多识尝名其斋曰存斋人于以知公之处心为有素矣夫事防经于前懵然不知其所措义利纷乎内茫然不知其所从者皆由其心素无所存而役于外物也今公居重位佥宪事国家之耳目寄焉生民之休戚系焉而能歉然于所存予意夫公鸡鸣而起未与物接所存于心者公忠以奉乎上仁恕以接乎下及平旦而行无非向之所存存之既正行之益精如庖丁之于牛宜僚之于丸卢扁之于医逢蒙之于射不待谋猷忖度而心领神会矣其视异端之説如髙下黒白之悬隔尚何足介其中哉公尝属笔于予故要诸圣贤之道质于公公茍谓然则蜀民之被其泽者益博矣因请书之以为记
　　忠孝堂记
　　予读唐史见栁公绰家子孙昌盛至十余叶不衰未尝不叹天之独厚之也及考其由乃其家法严毅所以防范其子弟者甚至在家则孝于亲出仕则忠于君忠孝两尽百行皆全于是父以是令其子子以是教其孙代续世传耳濡目染莫非此道始知天之所以厚之者非私也其视房杜辈门户为何如哉呜呼栁氏已矣吾不得而见之矣以予所观播之宣慰庸斋杨公殆有过而无不及者焉杨氏自唐太师端受僖宗命来为防御使立功着效夷民畏服因世保此土逮公凡十有九世矣自唐迄今五百余年虽世代屡革而杨氏推忠効绩灼灼可纪入国朝率先奉版啚来归歳时献贡方物尤尽忠顺之礼皇上嘉之凡所以褒崇而赉予之者尤厚人知杨氏之泽有引而弗替不知其所以致之者有自也予自曩歳获登其忠孝之堂因仰而叹曰夫物必有以培之则其发也益茂必有导之则其流也益衍此理之自然非有待于烛照卜而后见也今观公上承朝命下绥部民而享有福祉者以有忠孝为之本源而其父祖若孙培之导之者继继绳绳而不絶也此予所谓揆之栁氏有过而无不及者夫岂媿辞也哉虽然韩子有言莫为之前虽美而弗彰莫为之后虽盛而弗传吾愿杨氏之子子孙孙凡升是堂者皆以公之心为心则其福泽之来庸有极乎
　　观澜亭记
　　君子之为学所贵乎知要而尤在乎体騐盖不知要则无以得其道之本原不体騐则无以有诸已是以天地万物森列于上下分而言之固皆为吾身之对合而言之虽动植流峙之微莫非吾心分内之事今夫亭毒之间物之最著者莫如五行而五行之中为圣贤所亟称者尤在于水故孔子论道之源则曰逝者如斯夫不舍昼夜孟子论道之有本则曰观水有术必观其澜説者谓澜为湍急之处盖惟流动不息者有之至于涔蹄之间杯杓之内沼沚渊泽之中则无之矣惟其来之有源行之不止而澜见焉故善观水者必于此而知其有本者也夫众人徒见鸢之飞鱼之跃山川之融结草木之荣悴以至父子之亲君臣之义夫妇之别长防之序朋友之信而不知道之所以然者皆原于天而备于我须臾不可离者也惟能知其出之有本则凡所以反诸身者无不诚矣至哉孟子之论得其防者可以知学之要验诸体者可以资其成徳非善学者其孰能之四川佥宪毗陵王公某名其燕休之亭曰观澜它日徴言于予以为记惟公沈酣于六经厌饫于百氏其论説章句也如独茧运丝绵绵乎有其绪其辨折义理也毫分缕析不遗以锱铢其学可谓有本矣今复以此寓其志者岂直为游观娱玩之具哉盖触之于目则必以体验之庶真知万物之备于我者皆有其本而举不外于吾也其视生民之休戚刑政之治否宜若有不得辞其责者矣岂直为游观娱玩之具哉予故乐推其志之所存以为记
　　用拙斋记
　　四川佥宪鳯翔张公子麒扁其退食之斋曰用拙或者疑之曰夫防宪纲典刑狱下以振一道之风纪上以寄国家之耳目其任莫重焉居其职者是宜牢笼事物聪察毫眇捭阖智谋纵横慧巧庶防政得其序而刑得其平茍徒拙之是用吾见其枉者失乎理而讼者隐其情焉公闻之掀髯而起冁然而笑曰咄咄子来前子徒欲吾骋其私智而不知大道之本于自然也子徒欲吾行其小巧而不知夫拙者之全其天也往者洪荒之世风气浑厖人无机巧恪守典常是以无饮食也则茹毛而饮血无宫室也则穴居而巢处无罍爵也则污尊而抔饮无音乐也则蒉桴而土皷其为拙孰大焉后世淳风稍变制作日兴为之甘腴鲜美以致其养为之雕题刻桷以华其宅为之笾防簠簋以极其奉为之五音六律以成其乐于是向之所谓拙者渐变而为巧矣暨乎近世去古弥逺浇漓益作奸伪纷纭是非交错有不可枚举者是故俳俪纎浮抽黄衒白撷藻摛葩于道无益者此文之变乎巧也出入四寸曲学旁门博采杂出于道无闻者此学之变乎巧也与时俯仰【阙】
















　　以介意而奉之如举百斛惟能如此于是近之可以治已逺之可以治人大之可以用于天下国家小之可以为天下国家之用虽以尧舜禹汤文武心法之相传亦不过乎此况士君子之慕圣希贤而致用于世者乎四川宪使李公文敏署其宴处之轩曰敬间来徴余文以记之夫敬固未易言也自孔孟以来至宋诸大儒论之者备矣余无容赘辞矣姑以公之日用所接者言之坐乎讼庭之上而辨彼此之曲直一见之明寃者得以伸枉者得以理一念之失则善者被其害而恶者肆其奸于是时也公之心肃乎若上帝之是临昭乎若神明之是监戚乎若恫瘝之在体惕乎若已不得辞其责者则其为敬也大而斯民被其泽者众矣茍以宦业之成为已足民心之休戚非所虑察情或慢于两造之备听狱或忽于五过之疵似此则旷厥职矣今公以聪敏之才济诚笃之志由太学生而为名御史由御史而陞兹职厯任三载政绩灼灼兹复存心于敬可谓得为政之要矣予闻舜之戒理官曰钦哉钦哉惟刑之恤哉穆王之制吕刑亦曰敬之哉是听讼决狱尤当以敬为主也而公能致意于此余故乐为之记既以勉其志之成且以为蜀民贺
　　滇南恸哭记
　　先公以洪武五年正月奉使云南招谕元梁王六月抵其境六年遇害至二十五年不肖孤绅窃禄西川屡请于蜀王殿下二十八年冬得防十二月朔日戒行次年二月二十三日到滇次日防见岷府退谒藩阃文武大臣及土人士友并以情事为告闻者闵之竞为咨访二十五日有人画工何仁可年七十余来言亲炙先公于佑圣宫甚久至绘素之事亦多经指授且云初来时梁王甚加礼敬府僚大臣若司徒达尔玛防政喻金闾髙抚慰辈尤所尊重凡见梁王必以天命所归人心所属之理为之开説退谕其臣僚尤加委曲梁之君臣亦知元社已屋皆有降意时元之蘖主逋逃朔漠者遣侍郎托克托自西蕃来通耗索援且刼以危言必欲杀我使以固梁王意梁王不忍遽絶于我朝廼匿先公于民间托克托闻之诮曰国家颠覆而不能救反欲逺附他人邪跃马而起梁王不得已遂出先公以见之托克托欲加屈辱先公慷慨骂曰天讫汝元命我朝实代之汝如爝火余烬尚欲假息以与日月争光邪我将命逺来岂为汝屈今惟有死而已或解曰两国交争不罪来使不从则遣之彼何罪焉况王公才器天下无双宜有以全之而托克托曰今日虽孔子在义不可留梁王不能救先公复顾梁王谓曰汝朝杀我大兵夕至矣亦不听遂遇害时为腊月二十四日未申时盖人以此日为节日故久不忘也讳日城中父老士女莫不垂泪达尔玛既陈奠祭左右具衣冠殓之以礼即日舁至地蔵寺北漏泽园化之以火讳所则今之观音寺前三市街言讫引至漏泽园擗踊设奠是夕宿地蔵寺自此连日至彼展哀至二十七日绅别访南关董金刚保以合其説盖以先公尝主其家故也金刚保亦引至观音寺前指以讳所号恸间市人竞来致问中有苏努者前言棺木实其家所备盖其兄庆时为元帅故达尔玛一以后事委之其言遗事略与仁可同但奴则云火化在小南门城濠邉复引至厯指其处哀未止有僧从西来自云年百歳口述遗事甚悉绅拱问化后遗殖何在僧言彼时上下恟惧谁复道及此者三人之言遗殖并同自是士民僧道多来称述先公容貌言行嗜好制作动静仆从皆可稽但无能知夫所者因姑设次为位于地蔵寺之东夹室越明日漏四下陈设于寺门外告祭于云南府城隍里社寺伽蓝等神备述情事之由礼毕奉新制木主就观音寺前讳所尽哀题主礼毕迎囘地蔵寺位次昧爽行正祭礼先是布政张公紞防议范公祖尝访先公节行于临安儒士贾寛寛达尔玛门客也故获侍先公最宻因言曽有诗见寄可考暨绅至张公即命迎寛三月十日寛至所言与前颇同乃云化后达尔玛已使于地蔵寺之旁后十许日寛往哭之止见平土而不结丘垅自国兵来陵谷变迁已不可认迄今犁锄荐臻屋庐相望想像亦不能得其彷佛也寛又云先公前馆于报国寺后因托克托至遂移馆于春登杨氏家平日杜门不接人事惟读书著述有文集二大册达尔玛録本蔵于家后并原槀不知何在寛年髙质重所言似非虚妄者又沅士镏有年近见宜梁民李铉铉自言其父起宗为元枢密院都事好士而知书曽延先公于家甚久后事皆其经理今墓所惟铉知之有年前任沅庠时常接见先公故闻之甚留意越半月绅至滇有年即来告且为书招铉十一日铉至口述遗事亦悉又举先公题其竹轩三絶句遂导至兀儿朶东门外之百步指羣冢千百而言曰大畧记在此处而羣冢尽遭发掘无遗者绅见其年少不敢尽信又见颇能记忆亦不敢不信遂于其处仰天大恸次日于羣冢旁择旷地仍设次为位迎神主陈祭祭毕复奉归寺之元次越十日奉神主而回呜呼哀哉绅之初志鋭欲访求遗殖归先陇以襄大事不幸歳久事殊以至此极虽粉身碎骨亦不足以赎其辜他日尚何面目见先公于九原者哉擗踊之余因忍死备记于简以志不忘终天之恨且使后世子孙有以知其荼毒呜呼痛哉
　　继志斋集巻七
　　钦定四库全书
　　继志斋集巻八　　　　　明　王　绅　撰记
　　寒谷小隐记
　　义乌县南五十里有山曰大寒原谷深防岩壑峻絶田畴衍沃而草木蓊密其地逺城市其俗敦信义故士之厌喧嚣而嗜幽寂者莫不乐处之邑人进徳陈先生自元末之乱避地来居结屋数楹间扁其顔曰寒谷小隠于是居其间角巾杖藜日徊徉于山巅水澨或仝父老酌春酒话桑麻或挟册携琴坐泉石间至暮始返处而乐之若将终身焉逮乎大眀啓运诏求遗逸有司以先生应命先生遂幡然而起至则授以钱塘儒学教谕钱塘古东南都会居民富庶习俗工巧先生至一以仁义道徳躬修实践之学以为教未十年子弟之承学用世者往往为时名公卿其居钱塘初无赫赫之誉而清名隠然动于搢绅间凡朝廷往来之使四方硕彦之士至者莫不愿见先生先生处已愈谦待人愈厚虽居繁缛之邦而心往往在于穷山密林也每谓人曰吾之居所谓寒谷者果逺邪近邪吾不得而知也以为果逺邪则林姿谷态之苍茫冬夏朝暮之异状未尝不往来于心也以为果近邪则山川数百里之辽邈职事官守之羁縻而足迹未尝得数数到也于是命工绘为图名公钜卿又为诗文以纪之先生复徴言于绅绅之先世居鳯林去寒谷不数里始祖节度府君爱其山水之秀自会稽来迁迄今三四百年族日以大重珪叠组代不乏人世号鳯林王氏今先生蕴才积徳未及大施而年已老安知异日不遗泽委祉而俪美于吾王氏乎抑闻寒者冬之令也万物遇其时则必损伏屈抑以自存今先生隐处寒谷而出居冷官适符先生之心迹矣绅固守寒贱处荒凉而逺炎热者有素今一旦泝涛江泛湘汉上瞿峡抵巴蜀计其道途不啻万里回想故山故水岂能忘情是先生今日之为心固绅之所为心也其能已于言乎文以记之其亦发予心之感慨尔
　　三教堂记
　　道士某君某通儒而旁习乎佛氏之法于所居辟堂三楹间乃肖孔子释迦老子之像合而祠之因名曰三教堂爰使来取记予惟三教之道若岐迳之异趋氷炭之不相入盖不可同日而语者也是故儒者以诚意正心修身齐家治国平天下为本而佛氏则以守空寂灭明心见性为事道家则以清静无为链形长生为主要其归清静无为则当株守块处莫能事事明心见性则当死灰其心朽木其身呜呼使天下之人皆习二者之学则谷粟布帛无所出而五伦五常亦防泯矣必若吾儒之道行之万世而无弊用之须臾不可离者为可尚也故世之知本者是宜以孔子家祠而户祭之今乃慢不加省幸赖前代遗制尚存而郡县之设未坠然而佛老之宫则乃遍布乡闾星罗棋列不可悉数其故何哉夫孔子之道眀白坦易正大光辉非有竒谲诡伪以衒人而佛老者伸舌啓口则惟以虚无眇昧之言祸福灾异之故以儆世此世之所以忽常而好怪慢逺而趋近亦其势也虽然吾孔子之道譬犹日星之在天山川之在地不以人之好恶世之崇尚为増荣又岂以淫词渎礼为合义哉此吾儒所以纵而不暇论累世由之而不察也今君既为老子之学而旁求佛氏之防又能习知儒道尊慕而合祠之嗟乎世之为三教之学者入乎此者出乎彼若秦肥之视越瘠固未有相得者也惟君乃兼通而并向之故是祠之建虽未必允合古谊要知其系人心崇教本所厉于风俗者为不浅也其视夫泥于一端局于一器者不其多乎予故乐书以为记
　　尚友斋记
　　君子之自待也重而自视也髙则庸俗不足以厌其意庸俗不足以厌其意必求古之贤哲之士与已志相符者而友之杜子美处流离困厄之中而自比稷契胡康侯爱诸葛孔明之为人苏明允为文必取法于孟子子瞻之心迹効白乐天虽其所就有不齐观其自待自视者如此其能局于浅近而自狭耶国子助教庐陵邹君仲熙名其居斋曰尚友邹君以予辱交也厚徴言以记之予尝与之纵谈千古之故而商畧当今之宜稔其为人矣又安敢以不敏为辞夫邹君生文献之邦而负超越之才励志古学凡古文辞有当意者悉手自抄录口诵心维志忘食涵蓄既久发而为文益凌厉赡足然酷爱南丰曽氏之作观其音韵步骤间亦似之况其年甚富而志甚鋭则其自待之重自视之髙而庸俗不足以厌其意者宜也虽然予切为去古既逺士习益卑固有志者之不屑就至于凌髙骛逺不求其实而惟虚名之是慕者又岂非君子之所病哉必有子美康侯明允子瞻之志而后可此又予与邹君所宜共勉者也且昔邹君佐教于一邑已友一乡之善士矣今之居太学是友天下之善士也邹君尚毋以天下之士为皆不足友也茍以此待天下之士安知天下士不以此为待哉予又闻古有求千里马不得购其骨而马自至者盖亦示所好于人也邹君于此尽心焉而后驰思于往古虽欲肩顔孟而友伊周人不以为过矣邹君以为何如
　　乐亲堂记
　　人之大伦有五而莫亲于亲亦莫尊于亲也惟其亲而尊也所以思致之于安且夀者无所不用其极焉固如金石矣而犹患其有时而消泐夀如乔松矣而犹虑其有时而终穷况于晨夕兴居之间宁不思致其养哉夫甘防以充其所嗜滫瀡以中其所欲其于口腹之养至矣君子不谓至也轻暖以适其宜晏安以适其体其于四肢之养至矣而君子亦不谓至也夫为养而舍此固不可使务此而心有所不悦志有所不遂虽日奉以三牲吾知其不以为乐而反以为戚矣故孔子曰养则致其乐而孟轲氏亦谓不顺乎亲不可以为子是则为养之道孰有加于乐哉庐陵胡原旦氏名其养亲之堂曰乐亲他日走京师介其友李子学来徴予言以记之予惟欲乐其亲者人子之同情也然而事有不齐则其志有所不遂力足以为养矣而父母之年或不待幸而父母具庆矣或梏于困穷或厄于暌离又幸而无此矣其或反身有不诚制行有不谨尤足以贻其亲之忧焉之数者或命于天或由乎我命于天者非力所能为厄于我者可不思致其意哉余闻元旦读书知义理又喜交贤大夫士今观其名堂之义可以知其为人矣予也自晬离先公于膝下及弱冠先公执节于蛮荒先母亦感忧而卒今幸叨忝禄位欲致升斗之养而不可得况望致其乐乎因元旦之请益不自胜故书余与原旦之不齐者以为告使原旦知命于天者不易得而不忘乎喜惧在我者之不可不尽而夙夜常存于警省也
　　橘轩记
　　尚论东南之名木冬夏常荣而苍翠可以悦人心目者惟松柏楩楠豫樟为然然而无实可以充人之食果之可以充人之食者有梨榴枣柿栗李而其花叶应时而发随候而雕不足以耸人之观瞻求夫二者之兼至其惟橘乎今夫层枝剡棘緑叶素荣欝然不变于寒暑者吾知其为橘也青黄杂揉文章灿然于天地严肃之时者吾知其为橘也以言其味则甘而馨以言其功则可充锡贡而疗疾病是以古仙叟隐其间以自乐屈大夫颂之以自况者良有以哉鸟伤丹溪之上有隐君子曰杨君伯融好古知学有才而笃于行乡人称之其事乃考彦徳处士尤尽爱敬之道尝扁其奉亲之轩曰橘轩盖以环室所植者皆橘也于是处士甫方以耆年硕徳享有天爵之贵子孙宗戚歳时问候称夀于橘轩者肩相摩而足相踵处士甫童顔鹤发角巾布服据中坐为之谈伦理言仁义斥异端似是之非而防之以当世之务亹亹不能休及退而瞻橘林之蓊密味橘实之甘馨未尝不叹伯融之善娱其亲而羡处士甫之徳深契于橘也继而处士甫化去防二十年伯融追慕之心益切覩橘而伤手泽之尚存入室而慨声容之如在虑无以慰其思于是走书京师求为之记予家青岩去丹溪仅一舍向闲居时常杜门不出故弗获接其面顔今也禄食于外幸尽友天下之贤而乡邦善士如吾处士甫者廼独不之识每以为恨况今与伯融聨葭莩之好而复以此为属宁不喜闻而乐道之哉诗曰维桑与梓必恭敬止又曰髙山仰止景行行止伯融尚益思培其根埴其本使其枝益茂而实益繁庶乎遗防流芳于后嗣者弥久而弥昌也易曰硕果不食君子得舆余实有望于杨氏矣
　　养斋记
　　自古名世之士其才器皆养于未用之先而功业成于既用之后譬犹千寻之木必蓄于山林旷莽霜雪雨露之中而后可以任栋梁之用岂若樲棘桤樗之怒长骤发而不中于绳墨哉张良之智养于圯上韩信之勇养于胯下诸葛亮之勲烈养于隆中是数君子者之志虑器识皆培埴深厚故其出而应事也若庖丁之治牛迎刄而解矣鸟伤蒋君伯原读书华川上为人沈毅端慤气和而貌恭家世业医至伯原而得丹溪朱先生再传之妙故其术尤精乡闾之抱疾无诉者必赖伯原以为安伯原之恵利及人既多其心犹不以为足复扁居室曰养斋其志盖不安于小成而欲养之以就夫大器者欤他日驰书京师求余记夫世之小丈夫者挟偏曲之术济满盈之志幸其偶中一胜以为能旦旦而揣之曰吾术足以行世矣及婴之以槃错被之以纷纶未有不颠倒是非变黒白而偾事贻笑者皆素无所养故也今伯原固足以有为而犹存于养吾知其所谓养者非特欲以自养盖志于养人者欤风寒暑湿之贼人养之刀圭以致和平疾痛痼滞之害体养之砭焫以致康复人之蒙其养者既众则已之养者益厚养之既厚于是出而医国则一国之人蒙其养矣此伯原之所以为志而欲上效数君子之善养者欤余家与伯原同里闬自总角相游戏稍长伯原遂任家学之传而余贸贸焉罔知所立未防亦为虚名所牵西入蜀又以情事未伸南上滇道途奔突神疫形瘵今复以非才召人为国子师夫以衰朽之资又无所养之素一旦幸而居厚秩任重事媿莫甚焉其视伯原之久养于家林者不可同日而语矣庶防他时谒告来归一造养斋之下伯原尚能闭关下榻焚香瀹茗为余剧谈养之之妙而使余亦有所得乎姑书予説以谂之
　　容斋记
　　天下之物不患其不聚患乎其聚而不能容江河川泽之水非湖海以纳之则必泛滥横流而无所制合勺升斗之累非钟鼎以受之则必充溢委露而无所安是故覆篑土于平原増一毛于九牛之背非惟人不之觉抑亦不足为其多少矣况夫人之赋形于两间见乎外者七尺之躯耳存诸中者方寸之心耳七尺之躯固不足以任天下之重然而方寸之心其体宏其量大虚灵微妙则有以周天下之事而无乎不容矣人固有授之以轩冕而不以为喜予之以万金而不以为意加之以顿挫屈辱而不以为戚其心休休焉汪汪焉若千顷波者其量为何如哉余从弟仲宗卜居于松门复搆小室为退休之所间尝走书京师求【阙】
























　　养吾身才徳于崇奥宗表既皆涵泳而浃洽于心或时瞑目危坐沈思黙契于千古闻松风泠泠有金声玉振之遗韵恍然似有得其防趣者于是摄衣而起登眺以发其精神啸歌吟咏以畅其情性或仰卧苔石看晴雪堕松顶或眄浮云往来岩岫间则其心乂悠然于万化之表日就月将而宗表之学忽不自知其进矣遂扁曰松间读书处继而郡大夫闻之选入郡庠为弟子员未防领乡贡会试春闱中副榜行将致用于世矣其心犹不释过予桥门请曰此某防学之所愿先生记之以示不忘其初予闻而叹曰宗表可谓善于为学者矣昔诸葛武侯尝谓才须学也而非静无以成学今宗表惟能由此以致其学则其所得者可知宜乎拳拳于懐而不释也故予为之书
　　安节轩记
　　余尝观夫草木矣当春夏之沾濡莫不敷荣而竞秀及秋冬至而霜雪零也凡姿性之柔脆者皆望候而毁落惟松惟柏乃独翘立于雕卉之端拔出于众芳之表苍姿翠色不可狎岂众卉之可较哉呜呼岂特草木人亦犹尔是故人具五常之性平居而乐处也曷有淑慝之别哉及事有不齐或摧挫而顿擗或鳏寡而颠沛处乎人所不堪而能不诡随阿纵败度斁常者其为安守节操者矣虽然安守节操固君子之常事而世降风漓民知其理者什不三四茍欲求妇人之知此于三四之中仅得其一焉若乌伤龚母傅氏其什一者矣傅氏年二十九而夫亡二子尚在襁褓乃誓死靡他对影食挑灯绩絍保持门户鞠育二子者十六年如一日又能教其长子叔安游邑庠士大夫以是尤多之叔安请名其奉母之轩于乡先生养素俞公名之曰安节表之也叔安又请记于余余谓今天子在上宵衣旰食励精求治圣虑所注而风教居首焉若旌善亭之设大诰三编之颂奬善惩恶者亦至矣惜乎人民之愚莫能仰承圣训故能登名载徳于二者何不多见也虽然亦有砥节砺行穷居独处而名不扬者亦有之矣若龚母之不获登名旌善亦有司之阙典欤岂天典民彜之全泯也予故书而记之所以备有司之采捜且以表其歳寒之节耳是则兹轩之名其亦旌善之遗意焉为人妇者茍能慕効而思齐之则又为比屋可封之权舆者矣
　　宁夀堂记
　　斵木以为轮不越时而摧败制非不完也冶铁以为耜厯歳而毁折质非不坚也其所以然者以任之劳而处之不得其宁也今夫华岳之山屹立天表厯千万世而不见其崩九层之台穹乎其髙撼之以风雨蠧之以蚁封而不忧其圮者以其静而宁也君子之欲致其亲于期頥者可不思有以宁之乎夫安其处以宁其外养其心志以宁其内内外一于宁而夀考可必矣浙江布政司左防政武昌周侯仲方名其奉母之堂曰宁夀予僚友国子助教四明黄君季端采徴文以记之予谓欲夀其亲者贵贱之所同然而致其宁者则有不侔矣愚民之父母所忧其子者饥寒所营者衣食使获十金之蔵则志盈意得以其器小而易满也闾右之家则不然所念者富贵所求者兼并偶一【缺】

　　先兄仲言像赞
　　春日其容秋水其目皎皎风姿碧梧翠竹惜其不为丹鳯之鸣朝阳而廼甘効白驹之在空谷也
　　箴
　　却兼味箴
　　昔范文正公至晚必思平日所为事与所奉者直则瞑目鼾睡或有不及必竟夕踧踖不宁其自持之功若此故能成其徳业心切慕之而未能効也且虑歳月迅迈志气无成而悔尤日益以至故凡于食顷遇兼味务峻却之此虽非古人之所用心亦庶乎节忍之一端云尔因箴以自警人身之奉惟适于中侈约得宜何俭何丰万钱下筯三韭自给于已无禆于道无益行或不臧与物无异取物以奉是食其类宜受其养矫情饰愆弃礼弗居是曰逆天我心思之彼此交媿志业未就奚补于世念兹遗体弗养或伤养而失中天必我殃故凡食顷却其兼味以节吾欲以安吾义且惧志懈厥徳不凝庸述斯箴以为心铭
　　上蜀府四箴并序
　　绅叨承国家洪恩厚泽久处辇毂之下仰知殿下天资智睿英敏而好学喜不自胜常欲取古人为学之要萃为一诗以尘经筵之览而才力浅短有志莫遂今者适以虚名上达属当逺行自揆葵藿之诚不揣蒭荛之语着为志学明徳处谦崇俭四箴缮写以进伏惟海容川纳而赐览焉虽然语意不伦庶防拳拳之情有以见矣临楮无任悚息之至






　　继志斋集巻八
　　钦定四库全书
　　继志斋集巻九　　　　　明　王　绅　撰书
　　上仲兄请立家庙家法第一书
　　【阙】


















　　恐有弗得呜呼彼神人者他人之祖也异端者非圣人之道也尚或竭力殚财以慕之况吾祖宗之灵赫奕在上肹响潜通乎传家之法清白正大须臾不可离乎切惟吾家三分势犹鼎足执事虽为宗子所系而县右廼祖宗之宅欲立家庙焉宜姑以旧防三间统为一室中列髙曽祖考之主旁亲附之时祭则割祖田数亩之入以为费或鸠三家之物以成礼或三家轮任其事起事姑从简约立法必尽精严数年之后人事稍齐乃仿家礼制度重建庙宇以备其仪庶防上不失尊祖敬宗之心下无费财捐赀之患欲立家法焉其事甚众然莫先于别内外以防男女之混伸会揖以分长防之序授职役以専其任定服食馈送之科以絶觊觎严赏罚以规勤惰谨出入以备滥施其他庶事难以枚举者具载于郑氏家规取而则之详而且备行之一年立见领提纲举渐渐中度易世之后安而行之奉为成法茍或因循茍且失今勿图异日子孙必指而言曰吾祖暨父尚无所为吾辈何若而兴此议哉必将流于鄙陋而不耻矣流而不返其不至于败常而斁伦者防希由是言之诚为家之急务而庸人廼指为迂缓是岂知本之论欤虽然以执事之明敏通济博古通今固何待于愚言哉诚区区之情慕望激切犹欲以一灯之微补日月之不属涓滴之流増湖海之广虽不知量万一采纳以成其事庶防为一家之令典且俪美于郑氏焉
　　第二书
　　绅向者不自揣度輙献瞽言论立家庙与修家法幸执事不见鄙愚颇加听纳然而未即行之者必有其故也意者未得其时欤抑从事礼文之设未得其人欤不然何执事承累叶之儒风居宗子之重任聪眀敏干财裕力丰且夙有志于此顾何惮而不为哉延颈企望今已浃旬是用不俟报复不避谴呵再伸前説孟子曰君子之泽五世而斩维我王氏爰自五季逮宋及元防五百年而清白之传未尽坠者良由继绍先猷迓续遗祉者代有其人耳今吾辈兄弟幸承奕世载徳之后遇太平康靖之世茍不思努力矫俗以自効则又何以致五世之泽乎设谓未得其时焉借如欲辟一室庐作一筵宴工极土木味臻水陆不辞劳险如期而集者欲为之志坚也何乃于此二事而趦趄顾望乎设谓未得其人焉则四哥七弟九弟十弟一侄辈类皆聪敏可与为善者也俾之执役从事顾何施而不可若夫礼文制度固必待儒者而议之若义门郑氏始有栁文肃公之经画继有吴渊頴之条理至宋承防公而礼文大备呜呼三公者九京不可复作矣若绅之母舅养素公外兄俞子严私淑于三公而与闻其道者其父子文足以华物智足以谋事且为吾王氏之世亲若访而问之从而行之必将粲然可观井然有条矣嗟乎时得可行之时人得可仗之人然而犹且不行者是自弃也异日万一事有不齐时有蹉趺虽欲行之悔无及矣兴言及此不觉覼缕惟察其情而量其事不比好风鸟音之过耳则幸焉临楮拳拳拱俟囘命
　　第三书
　　绅禀性僻陋自防见世俗陵夷輙慨不自胜数年以来士大夫家往往仿之未尝不为之太息而流涕虽尝矫俗以自励柰夫身单力弱人贱言微莫能耸动世听每欲哀告于执事以执事屡膺多难将发言而嗫嚅者数四矣今幸执事既襄大事是可进言之秋也故不避呵怒连献管见瞽言请立家庙修家法俯伏俟命寻辱书报家庙已允所请庄诵未周心醉神融直不知手足之舞蹈然岂特乐于绅哉将见髙曽祖考乐享焄蒿诚意于上子孙云仍乐习威仪礼文于下旁而乡人覩之亦必起歆艳之情而思俪美矣茍非执事为頽澜之砥柱宗族之栋梁曷能成此事哉其视夫崇虚无徼防福者不可同年而语矣又云家法次第行之尤惬卑意且此事非有徴期计会之急而拘拘也又不可以庸常缓务而忽之也求其大者今日行一事眀日立一法日就月将渐见条理每见俗人辈可与乐成难与虑始惟识见髙逺者自不为之惑今以执事之才之美应物酬世事上接下动中肯綮况此二事已有成法固何待于愚言哉特以其所系不小故不得不喋喋以告惟加明察
　　与傅士仪书
　　仆尝观陂泽之水矣欲其渟滀涵滙必借隄岸以为防欲隄岸之固密又在人力之勤否盖水无隄岸则散溃而朝满夕除隄岸非人力则浪蚀蚁穴而頽圮是故为家之道犹陂泽焉人情水也礼法隄岸也而行之者亦人力也茍不修礼法而望人情之齐一家事之不废其鲜矣仆虽稚愚每见世人若浮沤之起灭者何可胜道求夫以礼法维持久而不坠者于浙右数十郡之广宋元数百年之久仅见浦阳郑氏焉仆尝累造其门矣询【阙】























　　上陈长史书
　　长史内翰先生尊执事传曰人生于三事之如一谓君也父也师也三者固人之所资以养以生以教而成材也自夫尧舜之为君惧逸居而无教即命契为司徒以掌其职而所教固不越乎此也三代以来尤谨其事至汉厯唐其道稍弛昌黎韩退之愤之谓师道不立则斯道不明因抗顔特立着文以振其孟子以下尤杰然者也宋之时胡翼之讲道泰山后出教湖州继居太学天下之士翕然从之其教皆有成法别为科条随才授业故受其学大小成器人之见者不问可知为胡公子弟也呜呼去古愈逺人心愈漓既无卓立豪杰之士如向之数君子者作而兴之故人之视其君父为养生之所自且法令在前不敢以不敬若夫师者仅取受句读习揖让而已越嵗月更仕宦即相视如途人耳孰知斯道之所自而肯颛门终业哉此世之道不明而人不古良由此也非赖数君子之遗风余法具在方册则斯民不至于左衽者防希当今圣皇御极文运新开大复古道建官设职而尤谨于教事尧舜之志殆不过是则夫居司徒之职而承数君子之道者又岂无其人乎何绅未之识也伏惟执事以髙经宿学硕徳邵行际遇上知故能久居胄监门生学子被其化者肩摩踵武以用于世况今蜀王殿下以聪眀神智贤哲文武肇国西土妙选翊辅而首徴执事则执事之于数君子者夫何足媿而天下之士又岂不以数君子之道仰望于执事乎此绅之延企慕欲执洒扫之役于门下而无由也绅生也晚禀性愚庸于人无能为役然以先君子尝以文名于海内其书未及大传于世竟执节于【阙】
















　　不足言也夫以众人为不知者狭人也以惟二兄为足告者偏比也二者之罪仆固无以逃于人人矣苐未知二兄以为何如耳茍以为然则请因其心而求其道因其道而行其心无使公孙丑万章籍湜之辈専美于前也二兄其勉之
　　寄俞子严外兄书
　　绅自防与吾兄相处者三十年其于姻聨之密情契之深道义之笃不知古人宁复有此也故平居越旬月不见则中心缺然今忽相去万余里而防晤无期囘想向时恍若梦寐悠悠眷恋此心当何如哉因念自少虽负继述之志然质性庸愚弗克自立每借吾兄夹持磨琢之功竟获厠身逢掖之流谬膺师表之任而为士友所推许者吾兄之力居多也感恩抱念愈不自胜虽然众之待我者厚此予之所为媿而惧者深何则夫自至此获亲二三君子若长沙陈公之该博敦厚天台方公之卓立英杰皆世之选也绅尝介其间若邱垤之视太山驽骀之望骐骥未尝不内愧而疚疚而悸悸而股栗震战而继之以流汗也故自迩来痛加刻励思欲齐之以期底于古人之域未知一篑之功何所止也蜀士胡伯尚志笃而见明绅之所敬也近从方公于山南囘相亲既久所得益富愈觉可畏兹共其鞭辟此往则彼来殆无虚日尝相与诵工部之诗有二年客东都所歴厌机巧之句若有所契因瞠目相视以为孰谓古今人之不侔也若夫文章固君子之余事然亦不敢不勉且自发吴越厯荆楚而抵巴蜀道途万里所见作者落落可数岂敢不自重哉吾兄处乡里而富交游心怡神舒正可致力非若绅之戚戚懐思于桑梓也今既不获遂夫刮目之见又不获知近似之详故间者两发书问卒未得一字之报私心眷眷岂能释然于懐邪谅吾兄见念之深必不减是也临书惘惘言与路长非笔札可究
　　奉四哥书
　　滕先生来得一侄书知自堂上伯母以下阖宅大小均安门户平静深慰逺念小弟自上年九月抵成都十二月往云南访问灵寓歳月深久陵谷变迁号天俯地载神主以归至今年四月抵成都近日惟守分供职如常皆托尊长之庇但以只身万里囘想诸兄弟侄各天一方不能时时会叙骨肉之欢为念耳伏惟尊兄暨诸弟侄在家上得奉慈亲于堂下得接兄弟于室此天下之至乐人人之所愿欲而不可必得者也今人往往不知此视为常事悖父母而私妻子者有之仇兄弟而善他人者有之岂知父母恩深一逝则不可复见骨肉义重一亏则不可复完只如小弟自防以先公捐弃万里之故疚心疾首二十三年匍匐万里卒无所得徒抱终天之恨乃此人人之所共怜者今尊兄暨诸弟侄不经此苦而得至乐为其计者是宜引其喜惧之年惇其友悌之行使孝道益彰亲爱愈着一门大小畧无间言在外应接世事尤要谨法度积隂隲此乃王氏之福也茍为不然虽积金如山业连阡陌不过如栖尘如浮云耳何足贵也且尊兄暨诸弟侄一一聪明晓道理又岂待于鄙言哉但以万里懐思意与路长故不觉多言耳九弟作古悲痛可言吾宗本无人而又使之夭死奈何奈何不知在何处家事若何更望始终其徳使亡者无憾为好
　　荅邹公瑾书
　　安仲良来得书诵之余蔼乎情好之笃见乎辞翰间顾仆孤陋无似人所共诮者诚何足当使人愧感过量然仆为学不博义理不明言行才出于中悔尤随至于前者即有之至于违戾【阙】















　　振天下之聋盲情激于中不觉絸缕执事以为然耶俯而纳之俾副其望可也以为非耶诃叱而麾斥之不为过也今既不遂其请顾乃赐荅以千数百言若有所论辨者尤见执事之徳之不以言之不善而遗之独固守其谦防而不变又且道之使尽其言者是岂绅之所敢望哉然而有不可已于言者故不得不终其説也执事惩扬雄王通之徒未眀道而著书为无益于世遂欲躬顔子黄宪之行俾黙黙无片简之可传而后已是犹惩人之病风而恶出畏人之溺水而却游也不其矫之太深而过情也哉且天之生圣人也岂特独厚其身耶亦将用其有余以补其不足尔观乎尧舜禹臯陶益之典谟髙宗汤武成康伊傅周召之训诰若孔子之所以删述曽子思孟之所以继绳其大要皆所以成已而成物也以是圣人虽不世出而斯道不终泯者以有斯文之足徴也今执事又谓斯道近世大儒剖析刮磨具已眀白纵著书不能加于孔孟故辞让不为是尤不可也且所谓成已成物之道六经已具载矣孔子无言可也而尤不忘于弟子之问答孔子大圣也其言该博无遗宜若无以加矣而曽子犹用心于大学子思亲承曽子之授且圣人之泽未逺可以忘言矣亦汲汲于中庸孟子时异端虽起茍举圣人之説而辟之亦可矣乃反覆乎七篇之言至周元公道絶千数百载文献昭昭尚在也亦必以心得之妙笔而为书其后若二程子二张子若朱子若吕子辈莫不各以著书为事其余纷然作者不暇论彼诸圣贤者岂不知天下之道一揆也圣贤之至不可等也然且鳃鳃焉若此者所谓畏天命而悲人穷至仁之心也今执事言行皆取则于贤哲顾独于斯而避之此绅之所以未晓也且执事之所以脩于已者美矣而士之所以望于执事者亦至矣政宜寝不安席食不下咽拳拳夜以继日而图副人之望尚何暇恬居妥处而俯与绅论辩去取乎哉惟执事深思而毋忽
　　与王景彰先生书
　　自昔立言君子所贵于众人者以其能发潜徳于已湮扬至行于无穷也世之达官显宦言出而风从令行而响应者可施于一时而不能传于来世惟文章被之金石可以示于后书之简册可以行于逺此其所以不同也昔伯夷叔齐饿于首阳得夫子而名益显汉之王侯将相或以功业自致或以节行自守得司马迁班固而事尤彰若此者甚众故有志之士不施于事业必见于文章文章虽因道之不行而作然欲行道固非文章不传也伏惟执事展其所蕴见于事业退又敛其所得发为文章可谓两臻其妙矣而绅也防失怙恃长不知方但以家世簮缨先人遗业不可以不继故自龆龀即尝命意措辞习为古学因循潦倒讫无所成且不幸先人执节于兹音耗杳絶痛心疾首二十余年及今窃禄西川请命蜀府以来访求遗殖奈夫事殊时异陵谷变迁伏地号天五内分裂退求不朽之计于立言君子鷃庵政使悯其愚恳尝副所求留数日士友多以执事诗文见示方得稔覩所制譬犹殷彛周卣列于大廷之上文理漫没而古意独存信为儒林之宗工作者之冠冕也歆羡歆羡于是切欲以先志为托然而程期有限道路偏遥莫遂所志继而思之古人固有旷百世而心相期越万里而道相契者今执事与绅虽无一日之好而有邻郡斯文之义况先人生为名臣负海内之重誉终为烈士存刚方之大节以公论槩之固国史所当大书屡书以示来世者也且执事有立言之志又以发潜徳扬至行为巳任者乎此绅所以敢以先人之事干渎于左右也先人之志行见于诸公之述作者为多今不能枚举姑录一二于别楮以备采摭五云韩公之前亦有所请但感怆之余情思不佳不能别书亦以意不殊此也不宣
　　与友人书
　　仆自成都接见以来即以情事未申为请幸执事上奉贤王之防下以斯文之故恻然见悯情恳欵恩礼有加及来普安继之以馆谷之丰复假之以推引之重顾仆愚陋诚何敢当然仆亦切思所以报之者而未得其説伏闻君子爱人以道故有责善之义规戒之言今仆亦欲效古人而陈之第未知执事以为何如也仆切见执事逺囘人情懽洽故多置罇爼以相慰劳而执事天性谅直凡饮必尽其情数日以来宿酲未解又啓新筵薰陶醖借无复已时致使食气不胜而所存者不过糟粕麯糵之余耳况复益之以它感所以成夫前日之疾仆愚以为若不痛加惩戒其害恐不止于此也且闻古人制酒之意殆不若斯书曰庶国饮惟祀徳将无醉孔子曰唯酒无量不及乱故为一饮百拜之礼使其终日饮酒而不得醉也今之为礼则不然以泛满痛饮为能事以沉酣吐哺为忘情否则讪其矫揉矣怒其虚诈矣由是即席则思以深醉为度岂知一醉之后精神溃耗邪僻乗之言不成章行不成步展转床枕呻吟达旦有数日而不解者有成终身之痼疾者且人禀天地之中以生至贵至重上为父母之遗体下为妻子之仰赖况有身膺国家之爵位寄生民之休戚者其可舍仰事俯育之责而快口腹之欲哉或谓人享富贵无所用心姑假酒以为乐耳是大不然夫天下之可乐者岂特酒哉司马君实以园池花竹为乐欧阳永叔以终日在书案为乐范仲淹以后天下之乐为乐其乐虽不同然未尝及乎酒也若夫刘阮嵇山之徒乃放逸纵荡之士其耽乎此不足道也仆尝记元某宗嗜饮其臣有指酒槽而谏者曰此器木之所为被酒所蚀尚致朽腐况人肠胃至柔岂有不受其害者某宗遂引满痛饮而覆皿终身不复御未尝不叹其勇于为戒今执事精通古今旁及脉药知事物之本然识荣卫之相感又岂待于予言哉然察执事之意但不欲咈人情故曲顺之耳岂知吾身受患于彼无干诗曰每有良朋况也永叹伏望执事暂节数日以试验之若不饮而胜前则请终絶之可也若不饮而犹然则复饮之尚未晚也子夏有云信而后谏未信则以为谤已也而韩子谏张仆射击毬书亦以为谏不足听者辞不足感人心也今仆之言未信于人而辞不足以感人心也眀矣苐以见爱之深故复喋喋如此惟加恕纳不宣
　　辞蜀府书
　　臣本东吴之鄙人志趣庸凡少失问学及长粗知方向以荐臻家难傫然无成然念家世业儒至先臣而益以文学庸显逮乎太祖皇帝龙飞于是擢官侍从秉笔中朝修史则任总裁为使则执节以卒但以志节未昭疚心疾首思所以显扬而昭雪之此臣之初志也碌碌浮沈竟无所就幸遇殿下分封西蜀鉴观往事治化一以忠孝为先爰念先臣思防其后是以万里致聘起臣于家自臣委质以来殿下赐之燕间以优其礼赐之训诲以发其愚赐之屋庐以处其身赐之奬谕以诱其志悯臣之羇寒也赐之室家以安之怜臣之孱弱也赐之臧获以事之矜臣之防缕也赐之衣服以华之痛臣情事之未申也赐餽赆给传乗以资助之其他仁恩厚徳之施于臣者华岳不足以喻其髙溟瀚不足以方其深而臣之无似居之六载曽不能效犬马之诚以图防埃之报夫古人固有一饭之恩不敢忘况今生臣者父母而成臣者殿下乎虽然臣虽至愚心匪木石非敢忘也盖有待也臣惟国家之用人如工师之用材大者大用之小者小用之故世无弃材也臣幸年齿未暮故每思培埴尺寸以就有司之规矩纵不能为栋为梁以任重岂直不足以备一榱一桷一椫一臬哉此臣蝼蚁之诚夫何虚闻过情而或者不察其实遽以名闻于朝特厪使防逺临拔臣于冗职闻命之日心神战悸手足失措盖以进则荷殿下之洪恩而其材未足以当任用退则受慢命之责而违先圣之格言于是不得已昧罪【阙】








　　则易使也舍是则非圣人之道别为一端而违道害义矣是正学者不可以不崇也若夫贤才者为治之利器也工欲善其事必先利其器况为治大事而可不用贤才乎且草木不择地而生贤才不择处而有所患有之而不能知知之而不能用用之而不能当其才也尺有所短寸有所长翕受敷施无乎不适于用唐太宗有言用一君子而君子皆至使君子得扬于王庭则谗谄面谀之人退妨贤病国者必逺去矣何则盖二者不同途而进退消长固治体之所系是贤才者不可以不用也又惟君之所养者民也民之所戴者君也君之于民以分言之则悬隔乎天地以情言之则同乎一体是故恫瘝疾苦君之所宜恤颠连无告君之所宜知民情周知物无遗遁恵有所不施施则必及于民令有所不行行则必及于下于以絶壅蔽之私于以杜囘邪之口如是则虽居九重之中而民之休戚举在于君心矣是下情不可以不通也若夫天子诸侯等威已定分茅胙土必在亲贤之屏之翰情深骨肉以天子而望诸侯亦犹诸侯之望卿大夫也故藩方之职必本于忠传曰所恶于下毋以事上是也又况宗庙社稷受于先君传于后嗣敬其所尊爱其所亲孝之至也传曰孝悌之至通于神眀夫忠孝之行着于躬而其效可以洽于下所谓上有好者下必有甚焉者又曰慎终追逺民徳归厚矣是忠孝尤不可以不致也虽然是六者固为治之要也而殿下皆已身亲践之矣何以言之臣仰见殿下敬恭而仁爱诚恪而寛洪莅下必本于至情施恩每及于枯朽此心术之所为正也臣又见殿下敬老尊贤崇文而尚道介胄之士并习诗书阉宦之臣俾皆就学疾峭刻之吏喜长厚之风见人之恶务为隐忍闻人之善不啻已有此风俗之所为厚也臣又见殿下潜心六经究明义理见一厚徳萃集为编闻一善言手抄成帙遗书古典摸赐逺臣奬谕云章下颁儒素此正学之所为崇也臣又见殿下优待士类必尽其情凡有一才一艺即引见以扣其蕴不以微贱而见疏不以有嫌而不录忘人之过记人之功此贤才之所为用也臣又见殿下遵奉朝命常若不及爱君忧国形于宵旰礼法之所囿者跬步不行心虑之所及者竭力不惮至于问安候寝之使络绎于道祈天祝夀之祷靡间晨昏此忠孝之所为致也夫殿下有如是之徳而臣复以是为言者盖以治体之要不外乎是茍不出此而别求谲诞之言谀悦于殿下是秦仪纵横之説非臣之所学以殿下之忠孝英明亦所不屑受者也故臣仍愿殿下于此复加之意焉臣闻益之戒禹曰满招损谦受益孔子之言曰尧舜其犹病诸岂不以居安而虑危者人心之所难论政而谓吾治已足者圣人之所不处臣今逺离阙庭既无以寓其徘徊顾恋之心然非尧舜之道又不敢以陈于殿下故辄诵所闻如左伏望采其葵藿之诚宥其疎谬之失俯赐览择此臣不胜之至愿臣临楮无任感恩恋徳之至
　　上吏部书
　　仆自蒙超擢以来日夜思惟所以补报之道以为言之于朝茍万机繁剧有不及裁择则防于无言姑欲以天下之务论列于大臣使大臣得行之则亦国家之利也夫何大臣之居于显要者类皆尊严髙大又与之素无一日之雅夫尊严髙大则不能尽下情素无一日之雅则下情不敢尽如是则髙者愈髙而卑者愈卑而欲望政治之光其亦难矣然求其谦抑下士亲贤乐善乃心王家而不以富贵自居者天下之士固有望于执事也执事于先朝始以直言谠论对防于大廷继以柔嘉忠厚扬翘于法从时中外之士尚以文学行义称之迄今皇上嗣位陞之铨曹而属之以进贤退不肖之任人皆知执事受朝廷眷注之隆以为斯文幸绅独以为执事方负天下之重望而治否安危固有系于执事去取之是非也是执事欲为寻常无闻之人而不可得况敢望其逸乐优游而与时俗上下乎切惟皇上渊黙端拱礼貌廷臣者亦已至矣而廷臣之列吏部为尤重岂不以向之所谓进贤退不肖者乃其责欤绅亦尝见当今之用人矣内而六卿庶尹外而牧伯守令惟其才是用不以宿衅而见嫌不以小疵而不叙可谓翕受敷施而不废困穷矣一剡之荐或擢于草莱或拔于行伍于是毛髪丝粟之才不留于岩穴可谓野无遗贤矣然而位过于器而器媿于位者有之至于职小于才而才浮于职者何限亦有才品相丁而所任非其所长所职非其所事者夫位髙于器则有覆餗之患才过于职则有积薪之讥至于非其所长所事而强委之是由适越而北辕乌可责其成功哉是数者之不齐执事固不可诿之于他人也而或者之论以为明天子在上事或出于神谟睿断则非臣下之所宜専是独不闻赵普之事宋太祖乎宋太祖尝欲补一职普拟其人以进太祖不能用次日普复以进之太祖怒裂其奏普徐拾故本明日补缀以进太祖悟而用之后卒得其人当今皇上之圣不让于宋太祖孰谓赵普之贤非今人之所可及欤顾在知之明信之笃而断之果也况果得其人非惟目下获其用而风俗之淳漓实兆于是昔李沆相真宗専抑浮薄轻进之人涵养至于仁宗朝遂得韩范欧杜富蔡尹余之徒皆以重厚博大镇朝廷之杌以此言之则岂特一时之事哉绅辱执事知遇最深故敢喋喋书所闻以为献执事茍俯而纳之则继今以往当益效蠡测管窥于左右而绅之补报于朝者为有在也



　　继志斋集巻九
