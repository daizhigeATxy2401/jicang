　　钦定四库全书　　　　集部四
　　提要
　　东山诗选二巻　　　　别集类三【宋】
　　【臣】等谨案东山诗选二巻散见永乐大典中皆题葛元承撰而不着时代爵里今考集中早发诗云天台今日去歩歩紫云乡又新昌道中诗云明朝行几里应近赤城西则当为天台人矣谢铎赤城续志载有葛绍体字元承家于黄岩甞师事永嘉叶适得其指授赵希弁读书附志亦载有葛绍体东山诗文选十巻则此集即绍体所撰旧本偶题其字耳惟读书附志称诗文选而永乐大典所载乃有诗无文或文不足録为编纂者所删欤希弁又称家大酉应繇为之序叶梦鼎防其后及行状墓志原附集中今并佚不存其事迹则无可考见矣叶适水心集有赠绍体诗云数年之留能浩浩一日之别还草草念子身名两未遂令我衰病无一好又云不愁好龙龙不下只愁爱玉酬石价大抵殆亦潦倒屋之士集中有与赵师秀翁巻酬赠之作故其诗颇近四灵盖永嘉一以四灵为宗主当时风气如是也厉鹗撰宋诗纪事独不载绍体之名知集佚已久今据永乐大典所録分体厘订编为二巻以存其槩绍体所着又有四书述见于朱彛尊经义考注曰已佚然有此一集已足以传绍体矣乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀



　　钦定四库全书
　　东山诗选巻上　　　　宋　葛绍体　撰
　　五言古诗
　　江心长句
　　问津城西市呼渡江南岸棹穏当潮生帆轻趁风便龙翔古招提鸟革今轮奂回合列翠屏周遭铺素练邀行嫩篁竿劝坐老木榦沿壁览新题吹尘认旧篆一隅看不足两塔穷未见阳光烁岗顶飚阵掠波面郛郭聚拱伏烟云散呈献俯拜肃御邸仰瞻粲宸翰皇帝南巡意生灵北望眼书千古清辉为万世伟观楼防明月防钟鼓朝暮饭徒见一时近孰念百年逺江涛常摏撞帝泽共流转游子感诗歌居人思日勉
　　太湖吟
　　只饮太湖水不鲙松江鲈鲈杂鱼虾腥水涵天地初千里开镜奁一色包氷壶日月逓吐吞蛟龙相蛰舒上接河汉髙下连溟渤虚中有洞庭山云气相萦纡我来风雪天修绠汲自如一饮尘涴清再饮浇诗书三饮毛髪寒胷次包寰区大禹果至神仿佛来前除万古不尽流禹功常与俱
　　分水岭
　　岐路东西分闽浙自兹异平波翼藂篠荒丘带深隧渐闻新蛮音不见旧朋类凄然独含情谁与话幽意满空霜气横鸿影过一二回首良不堪归期数长至茫茫宇宙大人生本如寄
　　饭溪石
　　一石类古钟范模昔谁制开辟防嵗月萝蔓疑篆老木上婆娑清泉下溶防左右乱石列拱若朝玉帝惜在道路傍倦客谩凝睇倘立泰山巅爰遇封禅代万乗躬廵幸想像羲皇际铭徳刻隽功表里千万世愿言勿轻凿天意或有待
　　头陀岭
　　峭絶不可歩肩舆屡颠覆南北三十里上下九回曲两畔沿古松虬枝乱相续根迸石齿裂叶宻云气宿或一盖髙张或万蛇奔促或魑魅隐见或虎豹踯躅纵无逰子悲遇此亦惨目防梯侧将崩鸟迳深更蹙吾道岂终穷朅来意何欲
　　袁从道山庐三首
　　人生尽驰骛忙里换乌兎白髪忽相侵红顔若何驻岂如向丘壑味此闲中趣鸧鹒啼春风鸤鸠唤时雨烟林上笋蕨晴川下鸥鹭好景满眼前兴来可以赋贫贱与富贵愿言履其素
　　竹屋已三间花迳旋一新芳苞束碎锦细草铺柔茵曾悟顺动豫岂叹云雷屯个中足俛仰世上谁经纶日月乆栖迟姓名谁得知头戴世儒冠身着山人衣峻颔带薄髭瘦骨撑疎眉青编口能诵白饭手自炊苦茗一两碗浊醪三两巵琴弹多旧曲牕题少新诗别去动经年坐来愁语离幽斋早葺罢借榻重归时
　　渭南考室
　　丞郎昔躬耕怀野垄上宅东湖一棹近南亩耦夫百风交苗怀新云铺稼敷泽疎櫺翼虚堂时焉此憩息殷勤左氏语银钩挂檐壁新居匾钟庆金字照于赫水竹带左右春秋燕晨夕鼎鼎百年间相望屹咫尺宁知笙歌地一旦灰烬迹人事定谁讹毋乃数当革以彼而易此仓卒有良策丁丁斤旧材介介绳新画美哉轮奂焉不负肯堂责父基贻厥子子构孙更辟笙歌且置之诗礼日探索轨涂驰霜蹄霄衢展云翮放我方寸寛笑彼宇宙窄益亹澶渊功永寿元祐脉力穑乃有秋先难而后获
　　入竹西道院
　　双桧老虬榦万竹苍龙枝道院傍西筑书窗下南帷笑谈清灯晕坐起白麈挥天低月初挂河澹星欲垂醉生笔砚妍卧筹民物规蟋蟀唤乡梦莎鸡引秋思客身休自疑古人以为期
　　谢蒙斋王子文寄文巻
　　已闻挂风帆宁知掣其肘缄自春山云吟转秋夜斗文友有新録笔之自吾手惓言桂山君到死意愈厚夜半十一字龙蛇尚惊走悠悠淛东西客路霜中桞巍峩读书堂珍重夫人寿弟兄自答问进学以虚受所期蹑层霄断金真皓首楼﨑归去来相忘如此酒
　　送陈良卿
　　持我五字句送子千里别芜菁满地花栁絮漫天雪去去当何之苕川賸风月风月还相思江山岂相越
　　嘉兴尉府教阅即事
　　轻风荡宿氛薄日笼晓晴草嫩芟锄易沙软蹙踏轻军容壮而肃兵器老以刚震动击鼓鼙节止鸣铙钲前行萃白旗后队随红旌闪闪云雾披閴閴烟尘凝放箭羽鲜新张弓角光晶麫丝搭饭玉赭衫坐盈庭犒激劵楮叠簇结巾带横叉手最健武骁势殊掀腾跳梁勇投掷呼喝骄慿陵左旋忽右转此伏俄彼升路分寻丈鬬锋合毫厘争目与手不谋须防悬死生傥非教之素何以所习精豫章太史氏家世氷雪清早传师律严遂识戎阵明坐言二十年不见此宪程教沮洳地渍雨防浮倾荒池倒枯荷腐水飘乱萍旧观喜再还徒曰练弓兵公宇昔零落华屋今峥嵘昔也一槩废今也百度兴今昔同此时人有能不能萧萧忧危念防防夙夜情固将宣国威非惟振家声儿戱谁逍遥老成尚典刑嗟乎真将军亚夫细桞营
　　送黄尉制司禀议
　　四海指掌上西淛复制置机张要省括万里发中秘制劄天边来夺我嘉兴尉风流谁后人太史山谷氏老成负大才初筮仅小试雷行换风采鼓作起憔悴逰刄绰有余走笔浩无愧青青嵗寒姿松柏森劲气层氷防重重坚可敌阳熂置之筹幄中秉心端不二讨贼先正名逆顺有大义昼夜运日月东生定西坠终古大明照不照此丑类送死须防尔清宁一天地公在谁相知郡守股肱寄公去谁相思邦民共相企白髪我独悲青云公自喜顾此金兰心终始永同味去住路两岐别酒重三喟江湖年华晚万物回春意吟边一筹先寄我空中字
　　送仙居令
　　邑称仙之居山水开画图着我老仙子少试胷中书视印秋风前观化冬日初琴调待平弦髪稠借轻梳岂必三年期朞月亦可乎赤城势连越朱溪流通吴人限地百里而滞天一隅俄然乗云翔邑人空叹吁
　　送竹洲叶成之归省后参学
　　禾兴望金华东西渺天涯西园堂上翁鬓影霜欲欺如何二十年昼夜梦见之归荣岂不乐旅宁频归我来惠而好鸥浪相追随青灯防言话白云每翻思昊天鉴中扄少惬平生期贡帏秋舲监学春舞旗趋庭问先及喜色开霜眉寿日长至初百拜迎春祺香罍金翠行画烛舞绣围桂枝茂纷纷椿树隂迟迟君才天下选一日千里驰八咏赋平逺双溪照清漪来来快着鞭了此一叚竒
　　喜闻韩时斋防书
　　焦桐有良材函彼太古音良工巧斵之可歌南风琴隠居挂空壁不受埃尘侵虚中閟清响静参万籁吟一朝弦素丝徽星粲黄金玉轸圆更齐鼓之大廷隂斡回天地春山水自髙深匪借伯牙手能开子期心
　　王深道别酒走笔次韵
　　取友但闻道不问年先后西涧吾世交岂在接杯酒言归复言归光怪愿袖手楼﨑灵泉山松柏嵗寒友
　　对月简松庐
　　但爱秋月明不厌秋夜永掀髯立长风舞手弄孤影天浄神宇清露重衣袂冷隠约辨山河分明认奎井一笑震九霄唤起迷者省
　　送髙文父上柏省坟
　　走骑引征鞍鸣榔趁行舶下唐三百里棹穏波如席霜晴天宇清日暖带春色髻梳粲新妆罗襦照澄碧怡怡兄弟情亹亹仆驭力岂为诧逰观肝肠孝思激嵯峨上柏山丞郎旧形魄松台夜漫漫竹坞风索索殸耳容弗云逺肃雝对巾帻追惟起家难饱适敢笑剧于昭万古魂伊嘏愿无斁嗟嗟天涯客青灯延永夕君有霜露感我念云水隔
　　送余直卿廷对
　　吟巻闲晚窗防音閧春邮推几舞影急门歩踪稠黄册防载传青衫今日酬学舍丈人行文少年俦倚天仰泰华行地输骅骝暑清庭隂阔风香御烟浮龙飞屈亲防虎帅登先筹力深一代源声匝四海流朝阳孤凤凰曙隂羣蜉蝣端为砥柱基非干稻粱谋百链要愈刚万折空自柔
　　七言古诗
　　惜春长句
　　去年花开春日和行嗅香蕊攀柔柯今年花开烟雨愁坐见落英填汚沟世事翻覆故应尔天工巻舒亦如此曷不长教四时好却令二月春草草墙头锦红一花梢人间雪白防鬓毛东家儿女喜鬬妍西邻老妇羞頺顔亦有对酒髙阳徒零落山丘空画图悲来乎悲来乎花开花落胡为乎把住东风聊自娱明年晴雨知何如
　　中秋后二夜对月
　　中秋竟夕佳月色万里光芒霜雪白人言隂晴一瞬易不料清辉连永夕有情傍我书几多书中今古旧应识玉华婵娟彻鬓眉氷澌的皪莹肝膈风流似与仙娥俱缟衣练裳新洒涤酒酣颠倒欲结交灯火希微疑避席出门露气已半销轻风西来荡虚碧中天镜悬见本真一防灵明透八极
　　宣公泉歌
　　防年废井城东衙甃石缺裂洿淖多奈此宣公初凿何宣公浩气辈孟轲论谏仁义永不磨炳炳丹史所夸当时芟薙开藤萝细穿地脉泉源过暗引云气通天河谁知荒芜日冥冥泥舍不食羸其瓶谷射瓮漏汲莫升旧迹契君怀古情一朝渫治翻光晶百丈修绠辘轳声乳泉溶溶早夜生寒冽不改彻底清静养日月印列星君欲着亭泉之侧味良髙风梦想觌酿泉为酒觞佳客舂来香秫珠的皪玉缸方蘖化醇醳蚁蜉槽牀春滴滴宣公在天酹可索宣公之泉带神识滨湖一啸暮天碧
　　和水心先生寄越帅汪焕章得雨韵
　　歩虚影里云璈举精诚上对东皇语蓬莱拂槛多飞云西风吹作人间雨田家谁不知公勤千里欢声公亦闻早禾登场晚禾实公庭如水清无尘
　　次韵
　　吟邉逡廵风雨催秋空萧索声隠雷老松相应发清响疑伴吹箫仙子来当年作楼逺尘务坊僧执筹工执锯爱他栏槛防云山不肯怱怱下楼去
　　雪中月波即事
　　天地黯淡疑古初逺近依约垂氷壶楼阁突兀撑籧庐林阜参差自萦纡极目似接沧溟虚流水迤逦随城隅客舟飘飖防影孤紫幕半罩推蓬圗须臾四面云糢糊舞风片片细和麤带雨防防宻更疎阵复一阵低匀铺梅腮破红笑巻舒桞眼含赤窥荣枯水鸭飞去投平芜野鴈鸣来落寒芦巷妪追逐擕双姝巧花入时压鬓梳艳歌逸响龡笙竽酒酣意气髙阳徒莼盘快斫松江鲈茶鼎渐融女墙酥驾言旋返日已晡马骄不羡防桥驴人言雪瑞庆农夫况此连雪祥可符黄土耕桑拱行都
　　五言律诗
　　春晓访客
　　述作当经纶孤灯坐到晨笑迎东海日唤起北窓人露滴烟梢静鸟啼花迳春自怜身是客与客谩相亲
　　重阳后五日再和叔愚
　　不对黄花酒还添白苎衣沼鳞空细泳林翼奋髙飞气槩今谁是才华昔已非最怜多病后衣带褪重围
　　送赵献可福州抚干
　　徃歳南闽路曽知幕府崇已先多士列不与众人同红透荔枝日香传茉莉风还应飞诏急催向道山中
　　青坚即事
　　老桧依庭下青坚自旧名林深便静坐径浅却幽深逗日分松色迎风和竹声相韩亲匾字相对有余清
　　韩氏与闲即事
　　堂深暑不到闲意一炉香棊鬬过河急琴弹流水长古瓶疎牖下怪石小池旁忠献画图在英声不可忘
　　洵上人房
　　自占一窗明小炉春意生茶分香味薄梅挿小枝横有意探禅学无心了世情不知清夜坐知得若为清
　　游本觉寺
　　招提俯秋水画手借王维清磬递风韵晓霜翻露姿茶烟邀客竚帆影唤舟移他日成归梦来兴楚子悲
　　谢韩次公赵献可践西湖约
　　渺渺钱塘路相擕秋色新马蹄沙尾雨舟楫渡头云世道已非古交情此是真覊栖正愁絶得尔张吾军
　　留别永嘉文友
　　归去是明朝多应趁早朝虽然邻邑近亦似客程遥村社酒三杓山家水一瓢吟边如得句共语在元宵
　　送上蔡谢悔斋赴召
　　诏趣朝天去春风半月程西湖花锦重东越桞绵轻趋走输年少谋猷让老成边烽半明灭畎亩一关情
　　早发西城即景
　　天台今日去步步紫云乡麦浪涨新緑花风吹旧香屏开千嶂逺带绕一溪长游冶谁家子酣歌古道傍
　　道傍酒家
　　门当海峤开篱脚破新苔梅影落寒井渔歌近酒杯客帆云外过沙鸟雨中回多少风烟趣从今入梦来
　　新昌道中
　　归路忘羁思卭枝苐共擕江船闲载鹤山店静闻鸡晩稻新收敛秋花旧品题明朝行防里应近赤城西
　　寄三衢赵希逺
　　同是他乡客分擕二月初如何近流火曾不寄来书夜雨青灯暗晨风黄巻舒相思五字句惠好莫相疎
　　寄越中文友
　　客情无处着身事定何如秀水且停棹蕺山终结庐秋风一杯酒夜雨半牀书把手蓬莱顶梅花腊月初
　　卧病
　　欹枕小春雨虚屏半夜风病惊身是客愁恐鬓成翁窗曙逗微白灯寒带浅红归期倩谁卜心挂浙江东
　　送林子柄缙云令
　　交情苦疎阔君复是行人灯火谁同坐诗书只自亲丹枫苍岭晓黄菊好溪春一别三年逺相思入梦频
　　送王伯逢泰兴令
　　扬子江头路龟池草色新细调上曲闲拂马前尘逺塞秋风静平畴夜雨匀遥知报嘉政笑我苦吟身
　　送赵紫芝入金陵幕
　　防面难如此人生只自怜笑言无一日离别有三年故国带秋色长淮起暮烟官闲足登眺吟满菊花天
　　送王秀才同谢徳庆行
　　三千八百里何自遽成行只重新知已都忘逆旅情瘴烟随处合庾岭际天横应有相思泪清宵梦里惊
　　送翁灵舒
　　寻常居异所客路得同行别久话难尽路长愁易生湘江春自緑衡岳古来青何似归休好西岩深处耕【案青字出韵】
　　送髙仲发赴铨
　　不记京华路西行有防程因君一言别动我十年情野水涵天碧山花照眼明春风马蹄急得意向东城多应无旅思天气正春暄桞送行时路花迎到处村防书新得意诗句旧曾论独坐相思日东风静扫门
　　送薛子舒华亭造船塲
　　此日擕家去休言惜逺离江天虽雨意客路正花时击楫漫长啸把书常自随为官闲亦好竹外鹤偏宜
　　七言律诗
　　浸碧亭月夜
　　夜半横空一片云云邉明月带疎星松闗露重惊飞鹊荷渚风轻低度萤粟缀嫩黄懐老圃酒篘新緑见虚亭秋吟不作相思调许我西湖伴醉醒
　　九日登真如阁
　　云阁凭髙起暮愁西风吹作防檐秋烟林回薄地欲转水国苍茫天共浮富贵从来聨后乘行藏何处借前筹东篱又负黄花约新月光中一献酬
　　韩吏部竹隠亭
　　秋浦星郎旧隠居石巢长伴竹萧疎寒窓细酌月来徃暑槛残编风巻舒砚滴净涵天地秘炉烟闲接水云虚风流格调今犹在有子挑灯读父书
　　水陆寺
　　松柏苍苍防碧澜碧澜深处有龙蟠清闲日月长廊静惨澹云烟画阁寒林鸟忽鸣疑悟道石矶危坐似逃禅天台行客东嘉友一笑春风共倚栏
　　寄谢周西麓国博
　　三年涕血渍槃蔬蓬首春风未欲梳客病屡惊防死去母慈常念有生初乞文西麓标铭墓立石东山伴倚庐恩到九原那可答近来和泪防除书
　　次韵杜十三丈
　　双溪风月只当年客梦寻君屡慨然万里青云谁览镜一窓黄巻自鸣鞭病余念此懐忧乐醉里从其号圣贤多少离情那写似排空烟桞緑无邉









　　钦定四库全书
　　东山诗选巻下　　　　　宋　葛绍体　撰七言絶句
　　太师汪焕章社日劝农余出湖曲
　　飞斾行春沐雨天风光一阵杂晴烟麦苖緑润秧芽嫩鼓吹声中卜有年
　　春劝老农夸嵗嵗晚飞新燕贺年年鉴湖一棹烟波客燕舞农歌伴醉眠
　　春晓散歩
　　书满晓窗看不暇推书起歩略寻闲春酣风日生光怪不在烟村花栁间
　　春日即事二首
　　地僻人稀春日长小池波暖浴鸳鸯闲拈藜杖归来晚帘幙风微花气香
　　一带青烟防白溪溪流横截路东西早春晴日自风度岭树数声春鸟啼
　　惜春二首
　　晴日无多雨日多春藏花底暗消磨一年尚有防春色花若飘零春奈何
　　桐角声中春欲归一畨桃李又空枝杨花好与春将息莫被东风容易吹
　　春怀
　　春衫曾着泪痕斑才到年时怕倚栏何处飞来双燕子傍人还欲诉春寒
　　晚春
　　过了红芳又緑隂緑隂多处觉春深东皇自是成功早取次南风入舜琴
　　暑雨
　　连日霏霏湿夕阳洒衣沾席碎声长暑天不是苦多雨爱与人间生晚凉
　　雨夜
　　风雨无情断送春牡丹谁与伴黄昏枕书睡去觉来晚庭鹤一声惊旅魂
　　晚晴
　　风头雨歇静檐花渡口人稀解钓蓑零落断云无处着满湖秋水夕阳多
　　十五夜听雨
　　断续寒声落晩红拥炉闲对逗香风醉迷客思醒依旧不在芭蕉防滴中
　　城中月夜
　　霜天如洗月鲜明少醉街南取次行闲听梅花引吹彻满楼槌鼓报初更
　　九日
　　不管西风吹帽纱出门闲歩夕阳斜平湖水落苍黄处一段风烟芦荻花
　　九日寄渭南文友
　　自古吴兴山水窟只今杖屦防人闲懐君九日登临处知向何山向道山【何山道山吴兴胜处】
　　重阳前三日和叔愚县尉
　　年年客路即为家多病谋生未有涯料得重阳好风日自无情绪对黄花
　　烟雨馆立冬前一日
　　已过重阳种菊花留连秋色带霜华休言明日朔风起肠断天涯人忆家
　　观雪
　　只是寻常云雨晓嵗寒然后见天真人间莫作寒愁想一片飞来一片春
　　早起
　　竹声枕上报平安曙色依稀隔幌寒风雨满庭人未起蛛丝斜挂碎珠团
　　睡起
　　西风搅雨十分秋谁驾秋涛汗漫游日午小窗初睡起一回魂梦到沧州
　　有感
　　过了青梅杏子红担头和雨卖怱怱催人节物如流水流到东头更向东
　　隠几
　　分明归去赤城东依约醒来客梦中人静灯昏巻书坐一窗明月一帘风
　　夜读
　　满牀书籍夜从容静里关心旧卧龙灯烬落红烟缕碧五更风雨咽疎钟
　　病中
　　病骨棱层阅嵗华新凉还入旧窗纱晓来睡觉听人语一夜西风折桂花
　　望家信未至
　　一封寄去当人日只是元宵近到家何事春分犹未报夜窗防度卜灯花
　　午坐
　　疎竹墙头半粉青盆池荷小欠浮萍虚檐槐影日亭午醉倚栏干莺唤醒
　　竹西午坐
　　桧树参差翠满庭甜风爱日透疎櫺倦行静倚湘斑坐髙下书声得细听
　　旱中早起
　　桔橰声里恨难平似诉民劳彻上清料得为霖只今日满天风露看云生
　　天章桥
　　画桥人静度杨花山果溪鱼卖酒家淡淡轻烟緑隂浅一年春色到桑麻
　　过江心寺
　　寺带长江山作围塔峯相对立涟漪好风吹浪舟行急正是午潮初长时
　　山台
　　春晓栏干无数山山云浓淡去来间湖光一片东城外鸥鹭相亲风日寒
　　题秋风亭
　　稻鎌影尽云垂野衣杵声髙月满空春在万家歌笑里不知亭上有秋风
　　西湖即景
　　笑倚东风看画船晴天如水水如天酒旗髙处玉骢急万树垂杨一抹烟
　　袁宫讲饮西湖
　　重吟坡老芳鲜句饮客西湖半醉中一风光带秋色瘦荷疎栁嫩芙蓉
　　西湖二首
　　年年春色客中看不管今年行路难行到西湖春正好万重杨栁傍栏干
　　杨栁芙蓉旧日栽近来堂宇更安排湖光接得全天趣莫遣逰人鼓吹来
　　四月八日永嘉卢子髙醵西湖
　　逺近山光浓淡中晓云零乱越湖东飞来防防浴佛雨湿住杨花粘落红
　　黄友载酒鉴湖
　　云细风柔雨后天两三飞鹭防晴川小舟穏泛疎帘静着我闲身坐少年
　　秋日东湖
　　荻花风里桂花浮万竹生云翠欲流谁拂半湖新镜面飞来烟雨暮天愁
　　秋夕湖上
　　云边雁影半浮沉一片征帆万里心水月光涵疑雪夜小舟乗兴欲山隂
　　偏门湖上
　　秦陆当年行乐地依然耕钓水云乡伤心寂寞东风里露草烟花空自香
　　晩出湖上
　　云树依稀自作行烟波浩渺别为乡渔人不识闲吟客撒网鸣榔却鬬忙
　　夜出湖口
　　云连天逺水连云一片天光欲半昏新月似怜新雁过伴他孤影落前村
　　新斋即事
　　炉烟虚匝上寒屏窗纸吟风带雨听欹枕夜深偷酒力一声啼鸟梦初醒
　　遂初东园
　　晴日暖风浑欲醉游蜂啼鸟累相关闲来芳径歩幽草更上髙楼看逺山
　　东园池上
　　急雨斜风颤晓荷娇羞花面泪痕多向人欲语竟不语风雨无情花奈何
　　猗澜池上
　　蒲芽长短草浮沉地傍官河带竹林风约萍开晓天静蜻蜓聚立紫荷簪
　　猗澜即事
　　雨余涨水欲浮空云影中间着钓筒小棹轻舟徃来急古槐斜日嫩荷风
　　秋堂东轩
　　新糊窗纸旧胡牀铜鸭烟昏砚墨香淡翠屏风小瓶亚芙蓉红軃菊花黄
　　游本觉寺问禅老【号古潭】
　　入到山房水自清万竿修竹翠棱棱古潭夜印中天月悟得无生防上乗
　　夜步垂虹
　　酒市渔村傍太湖卧虹横跨接东吴风云惊趂鱼龙夜月色天光半有无
　　浸碧即事
　　氷壶清浅酒杯深雨閙风荷一阵隂琴调半残看晋帖更寻棊局伴秋吟
　　曹氏寒碧即事
　　屋头杨桞緑参差小竹疎花此更宜帘漾水纹闲昼日早秋风物似春时
　　小窗棊静一枰空多事蝉声断续中过雨凉生醉归去不知明日又秋风
　　锦园晩雨
　　一围蜀锦万花枝红緑相擕傍酒巵不必夜深来秉烛满庭风雨湿胭脂
　　过西斋
　　青灯一晕静相看酒敌残秋夜半寒却怕醒来人独自西风索索荻声干
　　韩季黙主簿听雨斋
　　一片云隂带日长落花飞处燕泥香畊畦桑坞年年事万防声中夜对牀
　　荷渚即景
　　轩槛空明照野塘闲看渔父濯沧浪相忘一笑一杯酒荷叶雨声生晚凉
　　过秋塘陈老丈
　　水匝桥横处士家东轩书册旧生涯秋风满径一笻晚栁未全疎桂欲花
　　溪上
　　少立沙头夕照明栁风吹面酒初醒东臯好雨一犁足麦半黄时秧半青
　　夜行浸碧
　　空明不碍醉中行月晕风生夜防更篱落无声水天濶露荷相倚钓舟横
　　仲和时斋即事
　　夹径花开一丈红傍池新竹万枝风闲来笑语忘为客杯酒淡烟明月中
　　时斋新植
　　红栏一带树青青帘幙风轻飏晓晴日转花隂燕飞去堂中惟有读书声
　　晨兴书所见
　　等闲日月任西东不管霜风着鬓蓬满地翻黄银杏叶忽惊天地告成功
　　道中书所见
　　湖塘隔岸碧相鲜田舍寒炊晚顿烟塞路官军好身手路中相唤卖鱼船
　　乐清道中二首
　　雅淡风光近上元迎神箫鼓自年年客行不趁花灯市月满寒江水拍天
　　前浦归帆挂夕阳傍船打鼓是渔乡居人却惯鱼虾贱茅店晚厨春荠香
　　义乌道中二首
　　溪头石佛泗州身半染鑪烟半路尘儿女一般清净供蘓溪茶防建溪春
　　小雨山寒占麦秋溪南溪北水交流桃花又报东风急云带雨来山欲浮
　　东阳道中二首
　　麦陇东风半展须桃红桞緑自相于耕犂歇午炊烟起断岸溪头人钓鱼
　　溪头亭匾佳山水水绕山围巷陌清晚向酒旗髙处泊画楼更防亦春声
　　诸暨道中五首
　　寒雨路从岩涧出晴天才见越山川谁怜昨日经行地回首苍茫起暮烟
　　路分杭越号牌头行客东西各自谋总是春晴好天气野花山鸟亦风流
　　两畔緑杨卧碧溪人家一带緑杨堤门开恰出市行路山在屋头谁肯栖
　　晓烟晴日过枫桥桥面山尖春半娇一簇谁家嫩杨桞淡黄襟带学宫腰
　　极目田畴似掌平逺山依约画难成天寛地大空明处渐近稽山接帝城
　　姚江舟中
　　睡觉舟行长半潮暖风晴日媚春郊江边一带青林静轻细莺声髙桞梢
　　过曹娥江
　　依旧临江镇庙门参差江树带春云男儿愧死知多少我欲重招孝女魂
　　宿磻溪
　　柟岸祖居今寂寞旧门还向赤山头梦回泪湿春衫袖人与赤山相对愁
　　大丘至黎坑口
　　重岚浮动光相射峭壁横斜罅欲开比似雁山多秀发丰棱那复让天台
　　五部岭
　　岭上烟云作伴行逺山凝緑向谁横醉来睡足茅檐雨三十六滩春水生
　　苍岭行三首
　　客自忙忙山自闲有情飞鸟去来间石矶坐乆风林静一派泉声落半山
　　翠拥层崖一水分括苍遥接赤城春观音城上灵官庙多少烧香行路人
　　只将客路当山行自觉春光歩歩生防许花开到桃李东风又趣陇头耕
　　晚泊三髙亭
　　不钓鲈鱼只钓鼇一丝弹压防风涛城西山影蘸空碧星斗逼人相与髙
　　小憩梵安寺
　　浅緑深红映夕岚子规声在虎溪南明朝尘土又归去长忆来时三月三
　　唐晦叔方壶
　　秋日吟边书传香弟兄杯酒到虞唐谁知静处工夫大消得方壶嵗月长
　　题赵献可抚干池亭
　　浸碧虚亭烟水中参差荷渚小桥东露花相对立清晓闲里丝桐歌舜风
　　题韩伯直顺斋
　　路似直万古新平吾方寸是经纶一元静展慿何力日月序行天地春
　　卢子髙梅岩
　　倚岩好竹已清絶竹里梅梢更絶清要看萧疎影来去最宜天气半隂晴
　　韩仲和南窗
　　一榻卧云长至日半炉宿火欲明时年年来此南窗下不怕风霜容易欺
　　昌园
　　昌园梅树占山林山浅村深烟日昏薄暮东风防篱落雪涛隠约万龙奔
　　遂初黄友逊斋
　　艺圃楼髙挿架书只将逊志力耘鉏堂堂乃祖声名在直使人称两遂初
　　题丽句亭
　　王谢风流盟未寒枝藤杯酒翠微间松花半落春山暮云满一溪春水闲
　　题新安汪氏心逺亭
　　来傍蓬莱夜读书盂山相对是吾庐不妨车马自来去一片闲心泊太虚
　　题天庆观
　　淡云疎雨嫩凉天老柏梢头挂瘦猿仙殿崔嵬钟磬响纸钱灰起祭中元
　　题戒珠寺竹阁
　　松雪半梢寒鹊语风敲疎竹度斜阳幽寻有客自来去静对僧禅一缕香
　　髙文父隠居
　　岸西城郭岸南村杨桞排空竹驻云不必青山映门巷芦花一带水平分
　　钟庆饮别
　　日添一线酒壶边小阁连装胜去年明夜月生何处有短帆风定下塘船
　　赠休斋沈老丈
　　澉浦东南海面横惯看潮落又潮生嫌渠万里风波险心地一生平处行
　　酒边风月是诗情平淡精神最老成每爱晋人标韵别发挥天趣更渊明
　　赠黄友把酒东臯三首
　　野水平流一带斜去来征棹防年华东风又染山光緑好拂丝纶钓浪花
　　风光依约上征帆云影参差带逺山野岸水平耕钓足镜湖消得一春闲
　　东风鹭影防横斜晚日飞来漾雪华好伴闲身春雨里一川烟雨落梨花
　　和袁抱瓮
　　雨滴残更不忍听欲寻归梦梦难成西风起处雁声急多少悲秋行客情
　　元直弟梧坡
　　东山山下碧梧坡照映朝阳嵗月多好是凤凰栖泊处一鸣天地起春和
　　献可造朝
　　歩歩青云肯忆家西湖春讯到梅花除书一纸飞来日桞色莺声满后衙
　　送松台老丈过黄岩
　　虽然相去百余里亦是同栖一片云君向黄山我孤屿思乡时节定思君
　　送李好谦县尉
　　闻得官期寄短歌官期犹有一年赊如今东越都夸道花烛重新吏报衙
　　东归行李一编书谁料薰风驻鉴湖夜月扁舟忆君处藕塘红緑正相扶
　　送尹惟晓县尉
　　三千里外潜江县马首东风得意行应买扁舟过庐阜一江春緑万山横
　　寄仲彞县尉
　　别后平安未有书秋风客里定何如西湖纵是芙蓉好不似山家橙橘初
　　送髙九万
　　诗名空满浙江东身事长嗟似转蓬正是梅天又离别相思还在雨声中
　　送蔡贯之
　　君去江东几日程我来东越漫云萍客情自是难为别何况乡情兼别情
　　送胡五九丈
　　长记秋时病作魔频来看我谢君多只今未别先成梦梦觉争如既别何
　　送友人
　　曾嗟别去作西东今喜重来笑语同来日未多今又去相思无奈立东风
　　送槃斋叶敬叔丈
　　万里春风桞一堤长条折与记分擕客行却入故乡去禹洞龙丘认旧题
　　送陈平父
　　长忆杨花归路春最怜雪玉苦吟身蓬莱风日想依旧为问细论谁可人【原注韩仲和防友竹房有细论公案】
　　送陈友
　　伤春那作送行诗短棹轻帆驻片时烟雨满村桑柘緑杜鹃声里忆归期
　　送戴子安
　　北固峯前多景楼江山第一占南州单车六月海陵路看了一畨归去休
　　未到蓬莱阁上逰梧坡在越自应留秋深灯火夜深话又拟横飞一鹗秋
　　懐元直弟
　　草色苔痕緑满庭读书声向梦中听湿云冷雨更愁絶寂寞旅牀思鹡鸰
　　见王兼叔上舍寿母
　　百单二嵗尚簪梳珍重酡顔映雪肤天下丹青谁妙手倩渠描作寿星图
　　仲和亲迎慈溪
　　灯火宗盟旧日寻宜家宜室正如今春风苹藻慈湖上琴瑟新调太古音
　　万巻何如一寸心心涵万巻自知音圣功不是寻常事泰华髙寒沧海深
　　题韩季黙春山图
　　春山一簇带春云楼阁髙低日欲曛骑马棹船逰冶客一天风月自平分
　　题越人贺韩司户令子得举诗巻
　　一鹗秋风东越初龙门春浪少踌躇客来多説新河过古栁隂中闻读书
　　题四清枕屏
　　横梅枝下兰为伴瘦石拳边竹更长月上小窗人欲静睡来清入梦魂香
　　题松竹梅画扇
　　扇招三友亦风骚淡墨萧疎雨露梢不止暑天凉意足爱他曾耐嵗寒交
　　送芋栗汤升伯教授
　　上柏山前擘翠红半筐沿壁挂秋风轻黄肉皱紫皮脱细入微酣咀嚼中
　　紫芋霜天到客居秋风应倩野人锄竹炉细拨轻红火暖衬寒窗夜读书
　　树影
　　树影参差落晚窗疎疎宻宻自分张偶然一阵狂风急颠倒随风上下狂
　　莫要随风上下狂空将闲影傍斜阳斜阳西去还催去自在虚明一带窗
　　槐
　　槐幄成隂緑正宜青虫为蠧祗空枝花神巧与换新緑恰似春风三月时
　　梅花对饮
　　半痕霜月晓窗低三两梅花作伴栖盂饮花边更风度石泉汤泼嫩盐虀
　　遂初晚饮
　　书叶翻风傍酒樽庭槐清影防黄昏新萤一防南窗下来约灯花伴梦魂
　　鹤
　　丹顶低回疑舞水雪翎髙展欲排云也知尔得闲中趣较得能闲更几分
　　马喻答惟晓问
　　振鬛长鸣向逺天轻蹄健歩欲争先关山万里飞雪何似春风御桞边
　　嘲蛩
　　浮沙篱落乱鸣蛩永夜相寻客梦中尽是秋风借余力声声却似怨秋风
　　吴友翠玉轩
　　嚣市尘中无此清竹风声应读书声一轩拥翠万玉瘦正好着渠难弟兄












