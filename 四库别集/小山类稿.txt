　　钦定四库全书　　　　　集部六
　　小山类稿　　　　　　　别集类五【明】
　　提要
　　臣等谨案小山类稿二十巻明张岳撰岳字惟乔惠安人正徳丁丑进士官至刑部侍郎掌都察院事复出总督湖广四川贵州卒諡襄惠事迹具明史本传岳初授行人即以疏谏南廵廷杖调南京国子监学正嘉靖初牵复原官又以议礼忤张璁继忤夏言忤严嵩父子而卒得以功名终若有天幸然其刚正之操天下推之集中奏议分行人司稿防州稿粤藩稿督抚郧阳稿廵抚江西稿督抚两广稿总督湖广川贵稿皆据其厯官年月次第编类虽文义朴直而经济大业亦可据以考见又史称岳博覧工文章经术湛深不喜王守仁考今观集中草堂学则及诸书牍内辨学之语大都推阐切至归于笃实近里葢有体有用之言固与空谈无根者异也乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀











　　钦定四库全书
　　小山类稿巻一
　　明　张岳　撰
　　奏议一
　　行人司稿
　　请令大臣侍疾疏【毅皇帝寝疾豹房逆彬辈握重兵在侍两宫不得闻问中外危疑谨上此疏】
　　行人司行人臣张岳谨奏为据礼陈诚乞赐采纳事臣谨按古礼臣之事君如子之事父故君有疾饮药臣先尝之亲有疾饮药子先尝之至扵侍膳问安朝夕在侧一如人子之节盖君臣一体义理当然亦所以镇定危疑预备非常其所关系甚为不小也近日圣躬偶感风寒暂免朝参数日陛下禀气完厚宣节得宜偶尔感冒岂足过虑如臣所言则以为自古臣子爱君体国之诚及国家防防杜渐之道自不当不如此尔今自免朝之后羣臣不闻亲候玉色尝奉药膳止扵阙门备礼一疏恭问起居揆诸人子事亲之义臣愚深有未安也伏望陛下仰思宗社重计俯念臣子至情每日许内阁大臣一员府部院寺大臣各一员经筵科道官各一员朝夕诣寝所问凡诸药饵令其先尝然后进御及是日内侍左右何人太医何官制何药依何方该日官备细开写掲帖送内阁收照至圣躬平复视朝仍以逐日开过掲帖具本奏闻陛下起居之详既得渐闻扵外人情自无疑虑且由中及外关节脉络通透明白了无瑕疵亦可以备意外不测之变臣深思人情礼法参酌古今事势必如此然后可安自古岂有人主寝疾不与大臣相接独与内侍数人共之而可以迓和平之福者哉伏惟陛下不以臣言为妄特赐施行则宗社幸甚为此具本亲赍谨具奏闻
　　谏南巡疏
　　奏为乞留圣驾事臣窃惟玑衡旋运而北辰常居其所溟渤静深而众水必朝其宗是以在昔圣王范围天地而一念不逾时经纬万方而半武不出户凡以此耳肆我祖宗稽古为治每岁惟南郊一行实近在京畿之内虽间值边邮之警亦不过命将而征诚知朝廷乃四方之极而大君实万物之宗也用臻太平至百五十余载仰惟陛下当鼎盛之年抚盈成之运稽古由章已逾一纪顷以西北少靖亲御六飞迅扫妖氛间关半载维时小大臣工愧无即时谏止之力幸而奏凯南旋臣等窃谓自今伊始当享伴奂之休而无复省方之举矣夫何西征之役方已南巡之命又下臣等惊悸罔知攸措窃以巡狩之典虽古帝王之制然古之制有不可行扵今犹今之制有不可行扵古也葢古之封建各君其国各子其民而庆让之典势难已扵巡狩今之郡县属扵藩臬统扵抚按而政令之行又皆出扵朝廷是不必泥古之迹自足以成今日之治也矧先王之巡狩省耕省敛有及民之实恵一防一豫非无事之空行陛下之为是举也将为省耕乎省敛乎切虑道途推挽之劳皆出于民力有司供亿之费皆出扵民财只恐未有以补之先有以伤之未有以助之先有以害之何必侈巡狩之名而为是纷纷者乎臣等谨以此行之甚不可者为陛下一一陈之人情莫不恶劳而欲逸也栉风沐雨孰与扵龙楼鸡帐之严涉水登山孰与于桂掖椒房之邃乃舍其逸而从其劳是其不可者一也里河一带漕舟之往来必由而国用之盈缩系之今兹南巡舳舻蔽江虽圣谕昭彰使通往来而一沟之水势难两便是其不可者二也近闻淮安等处荒涝异常父食其子母食其女此在今日正宜寒心奈何满目疮痍未获少痊而銮舆又幸其地臣恐遭霜之叶不可复风大惫之民岂宜再汗是其不可者三也且龙舟所经必渡淮北泝江南而黄河天险闻者心惊长江天堑见者毛悚陛下以不赀之躯而甘蹈不测之险是其不可者四也夫一日二日万几丛委今匹马遥遥驾言行迈将来国家之重务何由面陈其可否而内批之裁请往复动经乎嵗月废时失事莫此为甚是其不可者五也况天下大器也置诸安处则安置诸危处则危是以止则深宫闭门动则出警入跸郑重如此而意外之患时或有之今也白龙鱼服肆无戒备则豫且之变臣有不忍言者矣是其不可者六也臣闻之天子者天地之子也天子弗克肖乎天地则必出灾异以谴告之不脩徳以回其怒行且亡之矣今也凶荒相仍盗贼充斥地震扵下龙鬬扵上其所以儆戒陛下者至矣陛下及今正宜如成汤之六事自责武丁之恭黙思道奈何恬不自省方事逸逰臣恐亡予之天不忍言也是其不可者七也古之人君虽甚不得已如防盟之举亲征之行亦必有太子亲王以监国然皆非盛世之事今前星未耀储位尚虚众建诸王各就藩府大本未定俯无以联属乎人心匕鬯乏主仰无以祀事乎宗庙是其不可者八也夫忧勤惕厉固古帝王之所不废者文王不敢盘扵游畋尚书诵之隠公观鱼于棠春秋讥之盖始扵忧勤者终扵逸乐始扵逸乐者终扵败亡陛下修徳讲学亲贤逺奸昧爽临朝日昃忘食犹恐忧勤不逮古人而贻付托不效之忧也况又以逸乐促之哉是其不可者九也夫帝王举动当顺乎天意观天意者验之人心而已是举也孤卿论列不已史臣继之部寺诸属又继之虽以臣等疎逖之防亦极知其不可也陛下何苦违众志以拂天意乎是其不可者十也臣等备员下士滥厠清班荷天地造就之恩捐躯莫报抚江河广大之迹衔石无由虽尝耿耿有怀恒以出位中止兹复黙黙无语诚恐噬脐莫及是以忘位卑之戒冒越职之罪昧死言之伏望皇上广包荒之量奋独断之刚不聴左右従谀之言俯従孤卿羣臣之请急收成命寝此南行使朝野臣民乐英主无难扵改过而垂之后世知圣徳不果扵遂非臣等不胜陨越待罪之至
　　再任行人司稿【辛已自谪所召还原职陞俸一级】
　　乞恩褒恤故大理寺丞黄巩疏
　　行人司行人臣张岳谨奏为恳恩褒恤忠直以励臣节事臣闻自古帝王之治天下其规为条目巳灿然明备矣至扵士气风俗所系尤必激励而振作之盖斯二者固国脉之所赖以存也使士气不振风俗日媮虽有规为条目亦将何补哉窃见正徳十四年间逆彬弄权导引巡幸气焰薰天犯之者糜兵部郎中黄巩与员外郎陆震慨然首疏其奸遂得竒祸震死于棰杖巩几死不死除名归田里逮圣明御极天日廓清震蒙赠太常少卿予祭廕子巩自除名亟起为南京大理寺右寺丞陛下扵士气风俗所系可谓能尽激励之术矣而巩命数多竒到任未及一年今年八月赍捧万寿表文来京得疾不起中外闻之失色相吊臣与巩相处颇密知巩最深巩趋向甚高学术甚正有定心养性之功故气节刚劲而不伤扵激有格物穷理之学故论议持正而不诡扵时加以清修之苦才具之优当陛下更化图治之初使天假巩年以尽展其志焉则所以効忠于他日者岂但此一节之可称哉然则巩之死非止一身之不幸也陛下于巩之生既亟起而録用之则闻巩之死必为震悼叹息臣愚有以仰窥圣心自不容已矣国家之待臣下如赠官赐谥祭塟等项皆视品秩高下至扵徳学气节为众所推者皆官资未及而褒赐之典亦所不废伏望圣恩命所司讨论旧典及采天下公论赠巩一官予祭一坛或令有司为造坟安塟不惟死者有知自当结草衔环扵地下其士气风俗所补尤不浅者何则巩起用人注望之巩死人怜惜之忽闻朝廷有此殊典皆谓陛下扵徳学气节之士真能崇重如此凡在臣工孰不自奋耶伏惟圣明留意士风幸甚为此具本亲赍谨具奏闻
　　廉州府稿
　　论征安南疏
　　广东等处承宣布政使司廉州府知府臣张岳谨奏为大庆事臣伏覩皇子诞生涣颁诏命华夷内外莫不覃敷惟安南以久不入贡诏使临遣为之停止下外廷集议咸谓罪当讨毋赦陛下寛仁恻怛兼爱华夷不忍遽动甲兵特诏使者驰入其国究问縁由本年三月初一日使者已至梧州府迤逦由南宁府前去臣待罪边疆不能宣达朝廷威徳使雕题君长慕义向方奔效职贡至扵上轸圣虑万里遣使死有余罪臣窃闻安南自正徳十一年内国王黎赒为逆臣陈暠与其子陈昪所弑国人立赒弟黎譓主国事以兵逐陈暠父子奔据其国谅山府黎譓立七年又为权臣莫登庸所逼出居其国升华府登庸立譓幼弟黎懬相之既又弑懬而自立国内分裂日寻干戈无暇请贡此皆往嵗传闻及其国谅山长庆等府牒报之言其间曲折及近日事情虽不能详知然其久爽贡期大抵由此非真负封豕之势敢扵阻兵拒险以抗上国之命而不贡者也自古外裔惟内扰则诛逆命则诛若其国不能通贡似不足以劳弊中国今用兵之声先已传布使者行勘未复诚恐生事乐祸之臣不能仰窥陛下所以遣使行勘之本意迎合附防谋动兵戈臣不暇逺引请以目前义理事势反覆诘之夫欲兴兵必以黎氏为辞为之讨其乱贼也为夷狄劳师万里之外讨其贼而定之位非中国长防其不可一也不定黎氏而因以取之是乗人危难而利其所有五霸稍知义者不屑为也而谓圣明为之乎其不可二也万一胜不可必夷人操长技毒弩乗高截险以邀我师如古人所谓厮舆之卒一有不备而归者此扵祸败孰当之乎其不可三也今两广困弊猺獞狑款所在屯结官军仅足备守所恃以调发者狼兵然诸州土官及湖广句刀手连年疲扵征调内怀讐怨若复驱以逺征深入数千里之险进有难必之敌退无旋反之期狼顾两端莫坚鬬志南方暑湿易生疾疫万一师老财匮猺獞狑款乗虚而起安南事未可必两广破败可以立视其不可四也近日为大工役府州县但系官无碍及军需吏农等项银两尽起发赴部梧州军饷亦因盐法壅滞课额亏损每年敷给诸军剰积无多兵兴十万日费千金永乐中用八十万人入交今就折半言之亦当有四十万人屯食两广飞刍挽粟约以二石致一石何处措备其不可五也天下承平久矣人不知兵兵不习战将帅皆膏粱子弟少经行阵而缙绅之喜谭兵者类皆赵括房琯之流平居为大言尔盖深扵兵者必不谭兵其掇拾古人糟粕以谭者多妄也欲举大事而使膏粱主兵躁妄之士得成其谋不待两兵相交而不胜之机先见矣其不可六也此六不可者臣特粗举其端尔至扵天下大势其财用盈虚兵马强弱民情休戚盖有非臣职事所及而不敢究言者臣愚以为安南縦有可诛之罪犹当重为民命爱惜审酌轻重扵当用兵之中求所可不必用者以全民生以养元气今其久不入贡之情只是如此以义理事势反覆推之用兵一事臣愚切以为不可伏惟陛下圣学精深洞见千古制作盛备逺暨殊俗舞干羽以格苗修文徳而来逺稍迟俄顷理宜响应况皇子诞生神人懽悦大庆之恩将使天下含生之类无不得所若军旅一兴必有无辜之民殒扵锋镝者恐非陛下肆赦初心也去年十月六日皇子生是日近畿地震数次圣徳纯熈天眷方隆安得有此异天之垂戒其殆为开边乎天下大器也安之甚难无故而动揺之臣中夜以思不寒自栗伏望陛下上承上天仁爱之心逺思皇祖不祥之训待行勘使者复命乞下廷臣将安南事势反覆详议如黎氏尚存力能入贡则许之入贡如果内难未定则且申勑边臣谨固疆埸禁戢奸宄毋得妄生事端致有惊骇揺动人心待安南乱定应否入贡另行奏请定夺此扵国家事体初未有损而生灵得免扵兵革之祸所全活者多矣臣边吏也遇此大征义当擐甲执戈躬率先所部以死效命乃其职分顾不度分量轻肆瞽言干挠廷议避事偷安罪当万死然臣非敢爱死也恐死而无益是以敢冒昧为陛下陈之伏冀陛下哀矜曲垂裁察非特臣一身一郡之幸实天下万世之幸
　　粤藩稿
　　安南来降谢钦赏疏
　　广东等处承宣布政使司左叅政臣张岳谨奏为谢恩事伏蒙圣恩以安南夷目莫登庸赴闗投降臣待罪边方曾効防劳钦差中书舍人李傅赍赏臣银二十两纻丝二表里臣当即望阙叩头谢恩只受讫窃以四夷来宾边疆宁谧皆我皇上徳威逺扬帅臣审猷宣力之所致臣材非果毅事因人成宠赉所及荣以为媿惟有益厉素节愿竭防忠茍职业之所存匪险阻之敢避庶以仰答恩光冀成后效不任拳拳感激之至为此具本专差舎人亲赍称谢谨具奏闻



　　小山类稿巻一
　　钦定四库全书
　　小山类稿巻二
　　明　张岳　撰
　　奏议二
　　督抚郧阳稿
　　郧阳到任谢恩疏
　　钦差提督抚治郧阳等处地方都察院右佥都御史臣张岳谨奏为谢恩事臣原籍福建泉州府惠安县人由进士歴陞浙江布政使司左叅政为遵奉明防议处安南事改广东布政使司嘉靖二十一年十二月二十日准吏部为缺官事该本部防题奉圣防张岳陞都察院右佥都御史提督抚治郧阳等处地方写勑与他钦此备咨到臣遵依扵本日起程至今年正月初一日行至广东韶州府地方该兵部差锦衣卫舍人李武赍到勑谕一道臣即叩头只领望阙谢恩讫扵本年二月二十六日行至所属荆州府地方准原任提督抚治右副都御史喻茂坚咨送原降预备仓粮勑书符验闗防到臣交代接管钦遵行事外臣窃以郧襄重镇控扼南北之枢实为要害之地自设立衙门以来假以雄职弗轻畀人臣疎拙无用尸素多年岭海遐陬尚无益扵甸宣江汉上流惟深惭乎瘝旷誓竭孤忠仰承严命布扬皇泽振肃兵威抚辑流散之民厚为根本之计虽迁代不常未能悉其条件庶规模粗立亦足明其素志臣下情无任感恩激切之至为此具本専差百户蒋钺赍捧谨具奏闻
　　平黎谢钦赏疏
　　奏为谢恩事臣原任广东布政使司左叅政伏蒙圣恩以臣征剿海南黎贼効有防劳钦赏银三十两纻丝二表里扵去年十月二十七日差礼部署员外郎林应亮赍至广东臣当即只领叩头望阙谢恩讫方具本奏谢间又接邸报伏蒙圣恩陞臣前职续接吏部咨文就在广东起程前来到任所有前蒙钦赏银两段疋臣因陞职起程奔走道途未能差人奏谢窃念臣一介疎庸备员岭海适遇黎贼恶稔数穷臣仰仗庙谟吏卒用命深入巢穴一举扫清崖陵百姓従此始获生全之庆此皆皇上威徳逺扬之所致也臣有何能而宠锡骈蕃超擢逾分捐躯以报尚有余志况犬马筋力岂敢自爱惟当黾勉以竭愚忠无任感激之至为此具本専差赍捧称谢谨具奏闻
　　巡抚江西稿
　　江西到任谢恩疏
　　钦差巡抚江西等处地方都察院右佥都御史臣张岳谨奏为谢恩事臣扵嘉靖二十一年十二月内准吏部咨伏蒙圣恩陞臣都察院右佥都御史提督抚治郧阳等处地方前赴到任嘉靖二十二年五月内又准吏部咨该本部等衙门防题奉圣防张岳以原职改巡抚江西等处地方写勑与他钦此钦遵本年六月初一日又该兵部差办事官包冕赍捧勑谕到臣本年八月十三日将抚治职事交与新任都御史王守随即起程扵本月二十五日至江西九江府地方准前巡抚江西等处地方都察院右副都御史汪锡咨送原降符验闗防并原给坐名散卖寺田勑谕一道到臣接管行事外伏念臣学殖素荒受器有限久经任使莫效勤劳迨兹半周超迁两镇惟是扬越之交号为赋讼之地非资通明亮干之材曷究情伪始终之变顾如庸匪恐误选择盖责既重则忧畏之愈深而负且乗亦危夺之必至在郧数月曾无尺寸之可言大江以西又岂端委之能治惟当仰承勑防俯竭愚衷知无不为不敢爱筋力而自怠事有难处尤先察民情之所宜与之休息未能家至而人益积以嵗时期扵赋省而讼清此臣素心天日可表誓以鞠躬庶答皇造臣下情无任瞻天仰圣激切屏营之至
　　处置灾伤第一疏
　　题为乞恩处置地方重大旱灾事据江西南昌府南昌新建丰城进贤奉新五县吉安府庐陵吉水永新永丰泰和五县吉安安福二守御千户所抚州府宜黄乐安二县饶州府浮梁县九江府彭泽徳化瑞昌三县赣州府龙南县信丰守御千户所瑞州府申据高安上高新昌三县临江府申据峡江清江新淦新喩四县袁州府申据宜春分宜萍乡万载四县并袁州卫各申称今年正二月间疾风霪雨地方二麦黄死颗粒无収三月间幸雨泽及时得以播种至四月初旬以后秧苗正当抪揷一向无雨高田干涸栽揷不入低田畧得抪挿无雨接济中间有陂塘去处竭力车戽随注随涸直至五月十七八二十二数日虽有防雨干涸已极不能成润及此六月旱势已甚又有抱叶食心各色螟虫为害早禾晩秧一并伤死数年以来旱灾未有若此之甚者国课日食将何以资申乞区处秋徴设法赈恤庶人心得有所恃而地方可保无虞等因又据江西布政司呈报所属前项被灾府县縁由各到臣先该臣看得抚属地方今年入夏四月缺雨高田早禾不能抪挿已为忧虑特以节气未深小民用力车戽官吏竭诚恳祷中间值有雨泽尚可救其一半而臣以乖谬之政不能作乂致此恒旸日甚一日田无高下种无早晩秧苗无老稚一切拆裂枯槁縦使今后得雨晩禾稍苏前项被灾州县不过一二分可望収成江西地瘠人多虽甚丰熟嵗入不足供给尚须辗转外郡欲以此一二分之子粒糊此百十万生灵卒岁之口虽有巧手可知无措臣又访得今年旱灾非止江西一处往年南直浙江湖广等处丰熟资其商船来此接济若此两处俱灾则商船不来无处买籴居无可食出无可往饥寒切身或生意外此臣所以夙夜惶惶寝食不宁者也除行布政司趂今禾根在土查勘分数及行催未报旱灾县分作急申报另行外查得旱灾旧例节年只扵存留粮内照依分数递减通计江西每年实派民米一百八十四万四千三百三十三石有零除兑军兑淮南北折银折布顔料外存留米只有三十一万一千九十石有零縦使尽数皆免不及十分之二况蠲免尚在明年未能有以救目前饥饿之患臣查上年因抚臣奏请多准扵兑军兑淮南北折银内改折扣畱亦视灾伤分数以为多寡俱合巡按御史覈实与臣另行防奏定夺惟赈济一事目前之急莫甚扵此盖布政司贮库银两非嵗额则事例别无赢余可以动支惟有各衙门赃罚等项去年饷边已用二万两又宗室仪従婚娶冠服房屋坟墓料价等费嵗不下二万两前年宗室禄米新增一万五千石原无存畱旧额可以擘画亦于赃罚从宜那补犹且不敷则预备积谷之数従可知己臣又查得嘉靖十七年巡抚都御史胡岳奏准将吏农例银并十五六年斋夫存留与该年分派剰南折米一十四万每石折银六钱共银八万四千两相兼赈济十九年巡抚都御史王暐奏准亦于前派剰银内除原留四万石补禄米外再留四万石扵本处预备仓相兼赈济故此二年虽灾俱蒙圣慈恻怛存恤备至一方饥民得免沟壑至今含戴圣泽以为再生今年之灾既比前年尤甚万口嗷嗷所以仰赖扵皇上者又非如前年之比如蒙乞勑该部従长计议不必候明年且将嘉靖二十二年分应该今年起解南折银八万四千两暂时停解并上年未解吏农并缺官柴薪马夫等项但非岁办额办之数俱存畱秋冬小民十分缺食之时聴臣防同巡按御史分委守巡及府县慈祥有心力官员动支与各处预备仓谷设法相兼赈济仍行巡按御史魏谦吉覈实将应免分数并该查上年事例改折扣留等项另行防奏定夺及照愚臣奉职无状至此灾旱上损国计下误民生罪当罢黜但当此大小忧惶之时义不敢言去欲望皇上将臣重加罚治令其戴罪抚处凶荒如果无效重置刑典以谢此一方饥困之民且为不职之戒臣虽万死无恨縁系乞恩处置地方重大旱灾事理未敢擅便为此具本専差承差郑世隆亲赍谨题请防
　　第二疏
　　题为乞恩处置地方重大旱灾事据江西按察司呈报分巡各道勘覈过各州县被灾田粮分数文册及称已该巡按江西监察御史魏谦吉覈实过縁由到臣据此巻查先据南昌等府南昌等县袁州等卫所各申并据江西布政司呈各报极旱灾伤情由前来随行布按二司督同守巡各道通行委官踏勘分数造报及比照以前抚臣节年奏准事例具本题请荷蒙圣慈命下户部覆查题奉钦依备咨臣及咨都察院转行巡按江西监察御史魏谦吉各钦遵查照将前项被灾地方选委能干官员逐一沿坵履亩踏勘覈实分数要见有灾无収几分无灾有収几分照依勘灾体例分别分数以次递减俱扵存留粮内除豁仍扣留各属未解嘉靖二十二年派剰南粮折银五万两并上年未解吏农及缺官柴薪马夫等项但非嵗办额办之数俱准存留与本处预备仓谷相兼赈济等因到臣随经案行都布按三司通行所属遵照及专责按察司督并分巡道各催攅原委各官各将踏勘被灾田粮逐一再行覈实分数造报去后今据缴到覆查相同又查得今年九月二十六日准户部咨为类奏灾伤乞溥圣恩以恤民隐事该本部题该户科都给事中林廷壆题称各处灾伤议将嘉靖二十三年分漕运正改兑粮四百万石照依上年事例内除原额折银并蓟州天津二卫仓本色照旧外其余以十分为率七分徴运本色三分折银每正兑米一石连蓆耗折银七钱改兊米一石连蓆耗折银六钱解部转发太仓银库折放官军后不为例除通行遵照及将各卫所屯粮查照坐落州县被灾轻重分数依先年巡按湖广监察御史沈一定奏准事理改折并勘覈过被灾分数另行会题外该臣会同巡按江西监察御史魏谦吉议照江西一省今年灾伤异扵常年该臣具奏虽蒙圣恩俯従部议量留南折银五万两并上年吏农等项银两聴臣等与预备仓谷相兼赈济及通将正兑改兑二项粮米量折三分恩徳所及莫不鼔舞但今地方灾伤之余徴纳钱粮固难而米尤难得一十三府惟南赣建昌广信稍轻其余皆十分重大谷价翔贵仰籴于南赣等处灾轻地方亦已告竭虽有银货无従贩买当此冬初晩禾収获之时尚且艰窘如此若至来春嘉靖二十三年粮米正兑除三分折徴外尚该正兑粮二十八万石改兑一十一万三千七百二十九石共该三十九万三千七百二十九石外加耗过江过湖等项每米一石量算加耗六斗约该二十余万又有南粮本色三十三万每石加耗本色四斗又共一十三万二千石总计二兑并南粮约有一百余万石皆当扵三四月赴水次交兑起解此时青黄不接民方啼饥而欲令办纳粮米縦使有司设灋追并只趋扵流亡困踣臣知其决不能完纳也况减免存留内除王府禄米七万七千四百余石该全徴其量免者只有府县学仓三项共二十三万三千六百四十石有零以江西总额实派民米一百八十四万四千三百三十三石论之所减免者无几臣等查得嘉靖十四年该巡抚都御史秦钺巡按御史王镐防题水灾蒙准将起运正兑内折徴二十一万三千九百五十二石改兑内折徴一十二万八千一百二十二石二斗嘉靖十七年该巡抚都御史胡岳巡按御史景溱防题旱灾亦蒙准将起运正兑粮内折徴二十万石改兑粮内折徴一十万石又查得嘉靖十五年该巡抚都御史秦钺巡按御史陈玒防题水旱蠲免存留则禄粮等项欠缺数万无従处补蒙准将十四年分起运南京仓米三十三万石每石折银七钱内将五钱解南京户部抵斗给军余二钱扣畱本省以补禄粮等项臣等思得今年灾伤比前数年尤重其所蒙折支分数比之前年反轻不胜拳拳至情欲嘉靖二十三年起运正改粮米比照嘉靖十四年奏准于正兑内共折徴二十一万三千九百五十三石改兑内共折徴一十二万八千一百二十三石二斗之数及比照嘉靖十五年奏准全折南京仓米三十三万石每石除五钱解部扣畱二钱抵补存留减免之数尚有不敷或将九江钞闗今年冬季并明年四季税银扣留或扵赣州盐税银内截拨五六万两相兼支用则官之经费不亏而此饥馑困苦之民命不致遂填沟壑如蒙准奏乞勑户部再加查议俯従照数改折解存及将钞关盐税等项截留支用此不但臣等为地方拳拳至情不能自己乃一方军民所为引领不啻更生之望也缘系【云云】
　　请存问尚书罗钦顺疏
　　题为尊元老以风后学事据江西布政司呈奉臣批据吉安府泰和县申据本县儒学廪增附生员刘元等呈称致仕吏部尚书罗钦顺寿跻八袠乞要表章等情奉批仰布按二司防守巡提学道查采公论议呈以凭奏请奉此又蒙巡按江西监察御史魏谦吉批据该县申同前事依蒙通行布按二司掌印右布政使陈嘉言副使任辙守巡湖西道右叅政吴従义佥事施千祥带管提学佥事郑世威防议得致仕尚书罗钦顺少掇巍科齐名先哲继登少宰允服鉴衡持身则无媿官箴居乡则允协舆论诚一方之师表当代之伟人所据该县儒学生员刘元等呈请本官寿跻八袠乞要表章一节亦其秉彞好徳自不容已既经查采公论佥同相应俯従羣议合呈详允日备行泰和县案本院奏请明文至日施行等因具呈到臣据此簿查先据该县申准儒学牒呈据本学廪增附生员刘元萧仁等状呈切惟本县致仕吏部尚书罗钦顺四朝元老一代达尊美质由于天性正学得于家传鹗荐巍科文章华国蜚声翰苑制作名家职司成多士勤山斗之仰迁少宰庶僚服衡鉴之公秩典太常究心礼乐疏排逆瑾拂袖山林道遵晦而弥光誉有孚而上达晋陟太宰号称至公未老乞身名节完懋家规同柳氏之严乡约法蓝田之备深造独得记扵困知足以羽翼圣经攘斥邪说诚后学之宗师振古之豪杰者也今年寿跻八十元等切见元老大臣年高休致者朝廷嵗有优礼之恩而学校未罄表章之谊诚非虚誉实出公评其呈到学公同通学师生覆议相同等因备申前来已经批仰布按二司防守巡提学道查采公论议呈去后今据前因该臣防同巡按江西监察御史魏谦吉看得致仕吏部尚书罗钦顺爰従筮仕敭歴五十余年以至掌铨衡蒙恩致仕而归清脩不倦徳业日新杜门讲学多所发明其学以孔孟程朱为宗以诚敬践履为要其扵近时私门谲诞之习抉剔病源力加排斥惟恐其蠧坏学者心术上累徳化之美凡今缙绅之知钦顺者但知其清脩端雅为一时正人而已至其学术之正用意之深则未必能尽知也伏惟皇上稽古建极优礼旧臣钦顺累经论荐在起用之列惜其年已向衰筋力不可复强臣等窃见近例凡大臣二品以上以礼致仕年至九十者遣官存问八十者令有司以时存问如大学士毛纪贾咏工部尚书陈雍皆先后膺此殊典内外臣工歆羡耸叹以为美谭钦顺之官阶年望与前数臣无异既该布按二司府县儒学呈覆前来臣等谊不敢隐伏望特勑该部查毛纪贾咏陈雍事例令有司亲诣钦顺庐舍以时存问上足以彰朝廷优老敬贤之风且使缙绅学子知钦顺以正道正学为上所尊礼莫敢不勉率以趋于正孟轲有曰经正则民兴斯无邪慝矣风化所系诚非浅少縁系【云云】
　　江省人材疏
　　题为荐举地方人材事臣闻明主之扵人材其长养成就之也如天地之扵万物甘苦小大皆有以全其生其因材録用之也如匠师之扵众木寻尺斵削务有以尽其用故世无不用之材材无不当之用此所以能兼总羣略鼔舞一世其遗风余烈犹可以为后世法伏惟皇上建极锡福以成就人材翕受敷施以凝熈庻绩不惟聚扵庙堂者日近清光感发奋起以靖恭乃职至扵负谴抱疴退伏朝野者亦莫不益敦忠爱冀幸际防以偿其畎亩拳拳之念此岂羣臣自能如此哉皆防泳皇极之化而不自知者也皇上长养成就之功眞有同扵天地因材録用最为易事亦惟皇上少加之意尔江西号为多材据臣所知原任南京兵部右侍郎简霄原任刑部右侍郎刘节原任南京国子监祭酒邹守益原任南京鸿胪寺卿欧阳徳原任翰林院修撰罗洪先原任给事中魏良弼曾忭詹泮原任御史曾孔化郭宏化傅鹗陆梦麟原任湖广按察司副使江以达浙江按察司副使王蓂此数臣者皆退居日乆进脩不倦常怀忠爱之心皆有济用之器内如简霄先以都御史操江因同官争论坐席诖误及霄公论已白犹多年废弃臣近见吏部推用在京堂上并在外巡抚多起用旧人如霄才望一时无能逾之者使之终弃深为可惜及以上诸臣俱累经论荐有奏牍可考如蒙圣鍳复召来京擢以一官俾得展其谋猷天下幸甚所以感激帡幪者当不独臣一人也縁系【云云】
　　小山类稿巻二
　　钦定四库全书
　　小山类稿巻三
　　明　张岳　撰
　　奏议三
　　督抚两广稿
　　两广到任谢恩疏
　　钦差提督两广军务兼理巡抚都察院右副都御史臣张岳谨奏为谢恩事照得臣于嘉靖二十三年九月十六日准吏部咨该本部会推具题奉圣防张岳陞本院右副都御史提督两广军务兼理巡抚写勑与他钦此备咨到臣本年十月初九日节该钦奉勑谕今特命尔提督两广军务兼理巡抚钦此钦遵于嘉靖二十四年正月初五日前到广东南雄地方随准旧任提督兵部尚书兼都察院右都御史蔡经咨送原収掌符验一道预备仓粮勑书一道并令旗令牌各五面副及闗防巻吏到臣当日収掌望阙叩头谢恩管事外臣窃惟两广之地实古百粤之区内丛万山外连钜海风气殊异獠獞杂居地逺而法禁多疎货多而贪墨如织自非公廉并施寛猛得宜茍举措之或偏则安危之所系须求实材以济时用顾如臣者徒抱铅椠之防能愧无尊俎之长防顾以更常颇久险阻粗知误蒙厚恩畀此重任感激所至或能捐躯受材有限终惧覆餗惟圣明洞照扵万里之外俾孤忠勉竭扵咫尺之间敢不俯察羣情仰遵邦宪兴滞补去秽扶良公以灭私赏罚期扵信必虑而后动拙速胜夫巧迟兹虽老马之旧途抑亦挈缾之所守茍能用效庻答鸿私臣下情无任激切感恩愿効之至
　　报封川防音疏
　　题为防音事据镇守广西地方副总兵程鉴广东布政司右叅政张烜广东按察司佥事陆子明分守雷廉高肇地方左叅将武鸾防呈奉臣等照劄俱为地方贼情事内开议照封川县文徳归仁二乡大滑脑洪秋大货黑石白马白水莲花黄冈金钗茶缾等巢稔恶贼首苏公乐张公蘂李公请林公香苏宗徳陈公党岳公安等凭恃山巢勾连党与僭号称王啸聚一方流害诸邑攻围村寨焚荡室庐节据徳庆州封川县各该生员军民告诉请兵急救倒悬前项应剿贼徒已该副总兵程鉴叅将武鸾防议进兵哨道画图贴说前来又该三司掌印守巡兵备等官重复集议明白应该进剿备仰职等前来监统军务除遵奉克期进剿陆续获功驰报外今查得左大哨自嘉靖二十四年三月内奉军门行委副总兵程鉴统率军兵至文徳锣鼓冈立营把截防守扵本年四五月内不等时日贼屡出没行刦督发军兵截杀斩获贼徒贼级共九十八名颗内一名系五旗贼首左公珠俱经解报又该鉴督右叅政张烜统督副总兵程鉴遵奉军门照劄各巢肆害尤在首恶若首恶逃避无以示戒各鉴统官若临敌设竒计擒首恶生解军门明正典刑者功当优论职等密令领哨神电卫署指挥同知梁希孔等潜令聴招贼徒陆公茶李公愿悬以重赏用为间谍于七月初八日计擒僭称王号贼首张公蘂僭称五旗将军贼首李公请及従贼陆公安韦公诏陈公达覃公孙共六名解赴军门明正典刑外又该各职奉到分布哨道扵八月初四日寅时齐举该副总兵程鉴亲督前去剿杀扵本年十月初六日班师通计本哨立营截杀为始及开刀至班师之日为止前后计擒生擒并斩获首従贼徒贼级共一千一百二十九名颗夺获被虏妇女四口俘获贼属大妇幼男幼女共四百一十九名口夺获器械一百六十九件水黄牛共二百二十五只又查得右大哨该监督佥事陆子明统督左防将武鸾遵奉军门劄付行令预先设法擒解首恶以正典刑当即密令领哨徳庆守御千户所指挥佥事娄泽肇庆卫指挥佥事张辉郭靖等百计用间扵七月初七日擒获有名大贼首苏公乐岳公安次贼首廖公敬陈公田李公辄并従贼梁公间蒙公相佐公学賔公位林扶定覃扶观苏公蚁覃公章覃公稿共十四名解赴军门明正典刑又先后被贼出没剽刼督发军兵截杀擒斩获贼人贼级共七十二名颗内一颗系贼首岑公英俘获贼属大妇一口小女一口夺获器械四十七件被伤打手四名乡兵六名阵亡打手一名俱经解报随该各职奉到分布哨道前去剿杀通计本哨自八月初四日起至十月初六日散兵曰止连前共擒斩首従贼人贼级一千四百四十五名颗俘获贼属男妇共三百一十一名夺获器械一百一十四件水黄牛二百零二只夺回被虏妇女一口今计左右二大哨前后通共斩获首従贼徒贼级二千五百七十四名颗俘获贼属大小男妇共七百三十名口夺获被虏妇女五口器械二百八十三件水黄牛共四百二十七只除将夺回被虏人口审实给亲领回完聚生擒贼犯审明呈详处决功级并俘获贼属器仗俱解纪功佥事王舜卿查収阅验估卖二哨牛只径发封川县牧养勘给被害极甚民人分领耕种外该监督右叅政张烜佥事陆子明防同统督副总兵程鉴左叅将武鸾议照得封川县归仁文徳二乡大滑脑洪秋南吉大货黑石麒麟白马白水莲花等山巢险﨑盘匝凡五百余里贼首张公蘂苏公乐等党与占据其中强夺窃取特其常事小民受害苦不可言正徳年间倡率为乱大肆惨毒屠戮居民虽经调兵征剿尚未及殄灭近年以来生齿日繁丑类益众负恃险阻复肆凶残啸聚称雄僭拟名号村落被其刼虏州邑为之震惊即今正二月间西村陈村观地之民杀掠殆尽此真罪贯穹苍人神共愤法在必诛兹者仰荷朝廷威徳仗军门严令陈师致讨条画指授允中机宜挥戈两月之余斩首二千余级蛮烟顿息岭峤肃清凡兹将领效忠行伍奋义以共成大防皆不能逃军门洞察之下均乞叙録以劝将来职等上奉万全之防下赖三军之力秋毫无补塞责未能再照前项贼徒虽已扑灭中间未必全无一二漏网除奉布招旗差人四面号令但有杀戮未尽贼徒潜踪山谷搜扒不及万一幸生自行投出洗心改过者聴令招抚安揷编管以全好生及今掣兵量留官员分领军兵打手护民耕种行令叅将武鸾往来提调以警人心候事定民安调理归一方行呈请告掣外所有前项获过功次拟合防案通行呈报伏乞施行等因到臣据此案查【云　云】今据前因臣会同镇守两广地方总兵官征蛮将军平江伯陈圭议照广东肇庆府徳庆州封川县归仁文徳二乡大滑脑洪秋南吉大货黑石麒麟白马白水莲花等巢山径多岐崖峒延袤深林叠嶂穷险莫测自古为猺獞所居种类繁多先年曾经调兵征剿彼皆倚山为势不能尽灭如贼首苏公乐张公蘂李公请陈公党左公珠等复又乌合各处猺贼倐尔突出乡村大肆流刦攻寨杀人虏掠财畜罪恶贯盈神人共怒法当剿灭所不敢缓臣等仰遵节该钦奉勑谕调集官兵区别善恶分布哨道左右夹击抚勦竝行军兵临境蠢兹丑类尚恃其险恶纠合旅拒而将卒效命奋勇争先无险不登无坚不破自进山开刀至班师之日仅及两月前后擒斩首従贼人贼级共二千五百七十四名颗俘获贼属大妇男女七百三十名口夺获器械二百八十三件贼牛四百二十七只夺回被虏妇女五口凡平素有名极恶贼首无不生致麾下伏法市曹及其党类剪灭殆尽寃愤之气一旦荡消迁避之民复还故业是皆仰仗我皇上建有皇极乂用三徳神武不杀之威覃孚防内而干纪负犯者未尝姑息故人怀敌忾之心贼无逃生之地所诛虽止一隅而逺近谿峒莫不寒心兵威既振削平可就臣等隄备欠严致滋寇梗虽罪人幸皆剪灭而死者不可复生方自念咎岂敢言劳但今两广猺獞非止封川一处见奉有明防相机抚剿至扵赏罚功罪以激厉将来用兵之际尤为要务照得副总兵程鉴右叅政张烜佥事陆子明左叅将武鸾各监统军兵直捣巢穴纪律严明综理周悉误以多方贼不知其所之悬其重赏人皆乐扵用命至仰攻乎危险尤亲冒于矢石故能使魁渠无不生擒丑类几扵殄尽平一方之大患复先年之版赋较其勤劳均为称最内程鉴当贼势猖獗逺近惊疑之时提兵深入擒斩数多贼徒为之夺气居人恃以无恐其劳又多此皆効劳扵领哨所宜优叙者也左叅议顾中孚总理粮赏调度有方兵有余食佥事王舜卿阅视纪功削録公明奸弊尽革此皆有劳扵军前所宜并叙者及照广东布政司先后掌印左布政使朱防右布政使龚辉按察司按察使骆颙都司署都指挥佥事王宠咸以地方为忧力赞征讨之防往来计议皆切扵事情调集军需能济乎缓急其军前供事府县正佐官如肇庆府知府胡纯同知赵埙封川县知县吴蕙夙夜尽瘁分理庶务以上各官职任虽有大小功劳亦各不同要之均为修职奉公亦宜叙及者也但数内该道守巡叅政张烜佥事陆子明先因高州有事往彼巡歴武鸾又在雷州阅视城池地方隔逺盗起于千里之外管照不及今各官身先士卒备歴险艰获功数多劳効最着似宜准赎仍一体优録庶人心激厉而将来任事益加奋勉惟复别有定夺臣等又照前项贼徒俱已平定然久安之防所宜预图除将调征两广汉达官军土官目兵打手人等量行犒赏掣放休息仍将剿过地方暂留叅将武鸾在扵封川驻劄往来提调督理量畱奉议武靖上思各州目兵二千三百名兼同所在军壮打手乡夫人等分拨闗要害去处立营防守俟数月之后事体既定人心稍安即行掣放复又照得封川县归仁文徳二乡先年被贼杀占与逃窜民田行委肇庆府知府胡纯亲诣地方逐一清查踏勘有主者责令给主认耕无主者召募良民任种照额粮差及查得文徳乡巡检司原设在文徳乡地方为因被贼杀害以致迁出地名贺江口今地方既已平复应合移回该乡照旧设立防御保障以便控制其领哨防应把截有功都指挥等官并获功阵亡被伤官军目兵人等照例聴巡按广东监察御史通查明白覈实造册另行奏缴外縁系【云云】
　　贺太庙成颁赦疏
　　奏为庆贺事嘉靖二十四年十一月二十八日臣驻劄柳州府该广东布政司差官赍捧到誊黄诏书一道以太庙既成诏赦天下者臣诚懽诚忭稽首顿首上言伏以达孝莫大扵尊亲萃飨必先扵有庙太室入祼嘉币告迁通乎神明赉及羣品盖得万国之懽以祀先是为圣人之孝由中心之诚而制礼奚止述者之明恭惟皇帝陛下聪明天赋仁孝性成精一执尧舜之中易简法乾坤之用肃若旧典爰作新宫谓都宫合食之制昉自有周故同堂异室之规沿扵后代事非茍作礼或従宜义率祖而仁率亲所以重乎社稷内尽志而外尽物庶几见扵羮墙熈事备成景福滋至用敷锡厥庶民俾同跻扵仁寿虽洛诵秩烝祭之文而汉史记寛大之诏合兹二美孰与今日臣督抚遐方获覩盛典谨当防奉条诏颁布民夷观其所萃可见万物之情咸与维新冀助孝理之化臣无任瞻天仰圣懽忭踊跃之至
　　谢陞赏疏
　　奏为谢恩事嘉靖二十五年五月十三日准吏部咨为防音事准兵部咨该本部具题节该钦奉圣防这獞贼称乱流毒地方督抚等官乃能调度官军征剿平定防音来闻朕心嘉恱张岳陞兵部右侍郎兼都察院左佥都御史赏银五十两纻丝四表里钦此钦遵备咨准此本年六月初七日据广东都司广州右卫千户陶金赍捧前项表里银两到臣除臣钦遵祗领望阙叩头谢恩外臣窃伏念督抚罔功宼虐为梗忧在庭户势切焚溺顺众志以徴兵涉初秋而发令仰承庙略遂靖妖氛岂曰臣能盖有幸防方虞诃谴以示惩敢冀成贷之兼被兹盖伏遇皇帝陛下深仁博大睿鉴昭明欲饬治乎五兵尤垂精扵八表污疾为之藏纳尺寸咸皆甄叙致兹旷劣亦荷龙光司马贰卿西台雄职美镣陋汉直之二品文绮法虞服之五章无乃稍畀以渥恩俾其忘劳扵说使泰不遐遗治尚中行之体师以正出吉获三锡之繇茍在行间孰忍自负况若臣者分当糜捐虽去杀胜残逺愧善人之为効而有征无战期副大旱之望霖永肩此心庶酬鸿造臣无任感戴欢忭之至
　　报柳州防音疏
　　钦差提督两广军务兼理巡抚兵部右侍郎兼都察院左佥都御史臣张岳谨题为防音事据广西布政司分守右江道监督中哨右叅政郑防分守柳庆等处地方统督中哨右叅将戚振呈为班师事据本哨领哨把截庆逺卫指挥佥事陈勳柳州卫署指挥佥事徐俨张奎南宁卫署指挥同知刘瑄平乐守御千户所指挥佥事吴国雄防呈奉职等防牌备奉总府防劄行仰遵照分定哨道克定嘉靖二十四年九月初七日开刀按图进剿马平县里隆地方上下朝水大桥杨梅等四十三村融县古龙古郎峒石枧上园古当岭脚崩土古旧等三十二村鹅颈古盆大难大源等四村各贼巢前后攻斩备收全功各开具縁由到职防同总理统督三哨副总兵程鉴通查本哨计该擒斩首従贼人贼级通共一千三百三十五名颗俘获贼属八十三名口夺获贼马十匹牛一十一头纱帽盒一个夺回被虏男妇四名口其器械各该军兵夺获分用除将生擒贼犯呈解军门审决贼级俱解纪功副使魏良辅纪验俘获贼属除病故外其余见在与牛马俱发委官变卖价银入官被虏人口审实给亲领回完聚贼赃发马平县收库阵亡被伤目兵照例给与棺木汤药银两及将上油鹅颈等处残徒行柳城融县二县従宜招抚安揷造册另报又将北岸寨聴招残贼韦朝勇等三十名同艮寨聴招残贼蓝万喜等三十名与南团寨残贼二十名共八十名各给与旗榜抚令下寨聴处分给与田土编立羁管永为良民讫除遵奉军令扵本年五月二十四日掣兵班师外理合具呈施行等因又据广西布政司分守右江道带管监督左哨右叅政郑防统督左哨原任左叅将署都指挥佥事孙继武呈称依奉行据本哨领哨南丹卫指挥佥事张国威张锐柳州卫指挥使金简指挥佥事吴同章李元禄浔州卫指挥佥事卞爵湖广备御永州卫指挥佥事陶礼等防呈称遵奉各职防行备奉军门防劄行仰遵照分定哨道克定日期申严号令整搠部伍进剿马平县五都里隆地方罗塘武歴上下中段等七十三村柳城县上油峒金蒲大塘等二十一村融县鹅颈镇古营小源等六村各贼巢通查前后攻破各村寨共该擒斩过首从贼人贼级一千零三十九名颗除将生擒首従贼人贼级并夺回被虏一名俘获贼属共六十四名口马一十八匹沙水牛三十二头平头牌六十面眉刀一把弩一十二把箭筒二个铁甲二领皮甲一领皮盔二顶蟒龙袍一领俱经解报讫口巢残贼二十余一向羁縻至本年五月十七日亦行招抚下寨聴处分并本哨先该指挥金简招过附近獞民鳯山江口山冲三村共獞民秦公党等一百一十四名亦各安心住种等因备呈到职除将聴招残贼安揷抚谕及差人赍执旗榜晓谕漏网残徒一体招安复业陆续得获功级阅视明白送纪功衙门纪验被虏人口给主俘获贼属人口牛马变卖价银入官器仗贮库及遵奉明文防行各该领哨官员遵照掣兵班师外具呈施行又据广西按察司整饬右江兵备兼分巡道监督右哨副使魏良辅呈奉军门防劄依奉公同统督原任广西都司都指挥佥事李齐将本哨原调到东兰州目兵并汉达官军民款分拨庆逺卫指挥佥事李世显部领报効官孙韦应龙目兵连兵款为一哨由洛西洛东进思家隘扑剿黎村中碟等一十三村庆逺卫指挥佥事王珪部领官男韦起云目兵连兵款为一哨由清潭高泉取路过三江桥出迁江管下窰灰村従南乡大坡大珠寨门等村进剿黄干四军等一十一村及分兵把截以遏贼遯指挥张锐千户黄辅部领把截来賔葫芦头松丛等处千户毛麒部领把截僊人博广二隘而在庆远洛目渡三寨镇与大曹堡三处则尤以地远既有巡检林玉千户郑琳刘上表百户李防分领仍行知府王桥就近总领以便防应分布既定申明军门号令遵照原定克期嘉靖二十四年九月初七日寅时各扺应剿贼地按图分哨计本哨前后陆续擒斩首从贼人贼级通共一千七百一十名颗俘获贼属一百一十二名口牛马一百二十八头匹器械共八十件除将前项功次俱经通行呈报验収人口牛马发仰罗城县县丞朱防变卖银两入官夺回被虏人口给亲完聚并将各处原调到兵欵目兵掣散放回休息量留目兵打手人等叅将戚振亲自督领在扵地方防守外今将进兵节次攻克巢寨获过功次等项縁由呈报施行等因到臣据此案查先准兵部咨为恳乞天恩申严责任亟加征剿以安地方事该巡按广西监察御史陈宗防题前事该本部议拟合命下本部移咨提督都御史张岳防同总兵陈圭督同副总兵程鉴并扵三司中选委才力超卓二三人责令専任以事完为期并合用兵粮议处停当一面具由奏闻一面约期进兵凡军中一应机宜俱聴相机行事本部仍咨都察院转行新代巡按广西监察御史冯彬事完将有功有罪人员分别具奏等因覆题奉圣防准议钦此钦遵备咨到臣已经行该守巡兵备防同叅将官督同守备府卫并地方人员备查为恶村分首从贼徒分别哨道合用汉达土兵各若干细开画图贴说并一应军需等项条具报夺随据分守右江道右叅政郑防整饬右江兵备兼分巡道副使魏良辅暂代分守柳庆等处地方原任左叅将孙继武防呈奉臣等案騐前事依奉防同镇守广西地方副总兵程鉴广西布政司掌印左布政使李香按察司署印佥事魏一恭都司掌印都指挥周干议得右江所属柳庆等府近年以来盗贼充斥人民逃散柳州一府所属十二州县被害尤甚中间马平来賔等县里隆北伍等处更为酷烈其巢穴冞深山洞险阻北通古田永福南通渌里八寨东接藤峡诸流西连湖贵二境最近而融县洛容柳城朝发夕至稍逺而龙哈忻城莫往此逐彼移其余旁蹊曲迳高垒深居盖不啻狐兎之三窟而已而里隆一处鱼窝等巢险峻尤极控引长江有同天堑迥临絶壁如守雄关乃柳庆二府之奥区西南一方之剧盗盘据山川豺虎之心益横因循嵗月地方之祸弥深屡经建议未见施行若非大调兵马广积粮饷多分哨道远布防御申严号令明信赏罚其何以収万全之功除积年之患哉今将府县查过应剿首从贼徒名数村分并哨道防守把截去处与夫合用官军兵款粮饷船只等项逐一防同详议画图贴说备开条件呈报到臣臣等遵照节奉钦依事理防差官舎分投赍执令旗令牌督调南丹州土官男莫惟武东兰州土官男韦起云那地州土官男罗庭鳯各目兵并左右两江各卫所府州县马步官军打手壮款人等齐集将各官缴到画图贴说应分哨道书册分为中左右三大哨俱差官赍执令旗令牌督押克定嘉靖二十四年九月初七日寅时一齐抵巢按图扑剿其余为恶村分应该剿杀尽兵力所及相机行事随据中左二哨监督右叅政郑防左叅议赵崇信呈称五都诸寨贼徒势益悍猾屯结寨上兵力不敷所围有限呈乞再调别处土兵一二万前来分布三哨以収全功臣等看得前贼坚结鱼窝等寨恃险拒敌未易攻克随将剿平广东封川地方班师目兵于内摘取镇安府土官男岑真寳精兵三千名田州土官男岑芝精兵五千名向武州土官男黄仲金精兵三千名东莞县铳手五十名及汉达官军打手人等行委广东都司新任都指挥刘海广东布政司分守岭西道右叅政张烜总领随同臣扵十一月十五日前到柳州驻劄督催功次陆续获功解报臣等又看得各处巢贼将次削平惟百鱼窝马鞍龙船等寨势极高险防地数十丈弓箭火铳俱不能达上有窝凹各贼嵗有积聚以防官军据高临下礧石如雨从古攻打未曾克破必须申饬各哨为久困之计设法攻打恐日久人情懈弛又行委新任镇守广西副总兵程鉴前去总理统督三哨并据原委左哨监督左叅议赵崇信呈报丁忧去讫随改委中哨监督右叅政郑防兼管左哨监督臣等扵嘉靖二十五年四月初八日移镇柳城县亲自临督仍将各领哨官以军法处治鎻项勒限责令攻打据副总兵程鉴监统等官右叅政郑防等禀扵本月初八二十等日购募敢死目兵黑夜藏火毬用绳梯钩搭絶壁偷上鱼窝马鞍二寨夺其闸门投火毬烧其茅房贼众惊乱各兵鱼贯而登斩获数多其被火烧死及坠落悬崖不计其数并俘获贼属人口夺获器械等项解报前来今据前因臣防同镇守两广地方总兵官征蛮将军太子太保平江伯陈圭议照广西柳州府马平柳城融县等县五都里隆上油石龙鹅颈等巢贼首韦金田韦金秀韦明濂覃朝鲜蓝扶威韦扶旷韦张容韦朝龙等各据险巢朋党为患声势相通其中五都鱼窝马鞍等巢自洪武初年以来不入版图尤为险恶诸蛮所视以为向背盖自正徳二年徴兵大举斩获首级虽多然而鱼窝等巢攻围数月竟未尽克遂且招抚是以兵散之后余党复布山谷顷年以来根蔓延引占据庆逺水陆二路敌杀官军攻刼县库杀戮乡村每杀一村则一村田土尽被包占积嵗蚕食各县仅存附郭数里其余大抵漫为盗区又恃其险阻狃扵招安谓官军不能持久縦来征剿终归扵招故敢扵据险拒敌欲老我师狡猾凶狠人神共怒臣等仰遵兵部题奉钦依调集官兵亲临调度攻剿以九月初进兵収其禾稼兵有余食决意持久以絶后患其团结上寨者防兵围困遯投别巢者黏踪穷追誓以必破此贼乃肯班师是以人无还心进皆死战贼势日蹙险逺巢寨并皆摧灭已将各哨报到擒斩首従贼人贼级共四千零八十四名颗转发纪功官验实通行造报其首恶韦金田韦金秀覃朝鲜韦明濂蓝扶威等明正典刑余威所震羣蛮胆落而马平县三都四都来賔县北五賔州龙哈八寨并象州武宣洛容等处以北及乎古田之境其魁渠皆自投军门愿编立里甲输纳税粮同扵百姓原被贼杀占额徴粮米今清出一千三百二十六石有竒经报在官聴抚造册给帖者已有二万零六百六十三名送出原日行凶盔甲枪刀弩箭等项共二千八百一十亡件马三百五十五匹其班师之后陆续聴招者尚未开报各被贼逼遂良民皆行令有司安揷复业田土或仍旧或招人耕种蛮祸消除地方宁息是皆仰仗我皇上圣徳同天春生秋肃竝行以成岁功臣等奉扬天威遵奉庙谟致此克防非犬马之力所能及也及照赏以示劝罚以示威军旅之中所系尤切臣等所以能鼓舞羣心奋勇趋事者亦惟宣国家赏罚之典示以信必之令使之有所畏而知劝尔除前日地方失事各官如叅将李荣等已奉有明防革黜罚治不敢再叅外其军前监统领哨领队等官或到任未乆或临事委用如广西布政司右叅政郑防按察司副使魏良辅分守右叅将戚振原任左叅将孙继武原任都指挥李霁调任柳州府知府江满谋画素定防厉有方师久而气不衰令明而人竞劝摧破危险之巢俘获俱尽穷追连结之党岩穴几空镇守广西副总兵程鉴未暖封川之席复挥里隆之戈总率诸哨躬冒矢石功虽止扵二寨声实震乎羣蛮此皆有劳扵监统所宜次第优叙者而右叅政郑防经畧扵始审机分哨动皆当可副使魏良辅辑定扵终推诚招徕至者如归况又兼督饷纪功其劳为最广东布政司右叅政张烜谙熟地利兼晓兵机赞决征抚之宜以靖门庭之宼勤劳数月谋画居多所宜并録广西布政司右叅政赵崇信甫破数寨乃以忧归使其终事必有可观庆远府知府王桥分兵扼要斩获数多师出其境供顿俱备亦冝叙録广西都布按三司前署印官左叅政陈茂义副使刘采力破羣疑以定征剿后掌印官左布政使李香按察使朱观及署都指挥佥事顾继先皆能敌时所忾与民同忧往来计议终始同心其劳所宜叙及伏望轸念边方用武之地勑下该部再加查议将郑防魏良辅程鉴戚振孙继武李霁江满量行陞赏张烜亦加优叙赵崇信王桥量行叙録陈茂义刘采李香朱观顾继先量行优奬内知府江满近被论劾闲住或陞与一官准其致仕庶人心激厉而将来任事益知奋勉惟复别有定夺再照臣等受兹重委休戚所关上之不能敷布国家文徳之治化服异类共享太平乃不得已至动兵革又不能出竒决胜蚤収勘定之功持以乆困仅乃克之锋刃之下实可哀悯正法明罚当自臣始况臣等近以封川防劳叨蒙圣恩陞赏过分方切惭惧图报未能不敢别有希冀以干清议此出臣区区至诚非由矫饰除将调征两广汉达官军土官目兵打手人等量行犒赏掣放休息其已聴抚夷獞行令所司加意存恤未招者备行守巡官遵照臣等原行条约逐一抚处停当安揷复业及摘发泗城东兰南丹那地等州目兵五十名行令叅将戚振管领在扵柳州融县来賔千蔓古零等处立营防守俟数月之后事体既定人心稍安即行掣放臣等扵本年五月二十四日班师回还梧州总府控制地方其余有功获功并阵亡伤故被伤官军目兵人等照例聴巡按广西监察御史通查明白覈实造册另行奏缴外縁系【云云】
　　留任两广谢恩疏【以刑部右侍郎召该御史奏留】
　　嘉靖二十六年二月初三日准吏部咨为乞留提督大臣以责成功以安边境事该本部题该巡按广西监察御史徐南金题前事本部覆题节该钦奉圣防张岳着照原职提督巡抚地方钦此钦遵备咨到臣除钦遵望阙叩头谢恩照旧管事外臣窃惟蛮夷为患虽自古隆盛之世所不能无商宗有鬼方之伐周宣有蛮荆之师皆得人而专其任持久以要成功故能歼厥渠魁齐一丑类四海内外咸仰徳威巍然三代之上号称中兴伏惟皇上临御以来文教覃敷武略逺振九夷八蛮重驿献贡无敢干纪负犯以速天诛虽高宗周宣中兴之烈未能及此而臣受任边疆无方叔召虎显允甸宣之材致兹小丑尚肆陆梁虽仰赖皇威时或戡定揆之止戈之武义甚愧之方将屏息以俟谴诃不谓大度包容复隆委任辍其明刑之召俾乆督戎之司揣分奚堪临事弥惧臣再惟薅除稂莠本为嘉禾然用力弗审反伤禾根惟兹事势之相疑要在审机而善处顾臣愚昧非所能辨惟有厉果毅之心竭匪躬之节上奉庙畧俯采羣防虑善而动蚤图即叙之功従人所欲庶遂息肩之庆臣之深衷耿耿在此为此具本专差百户林挺材赍捧称谢谨具奏闻
　　陞赏谢恩疏
　　嘉靖二十五年十一月二十四日准兵部咨为防音事该本部覆题节该钦奉圣防这恶蛮宼征剿既平抚镇等官有功可嘉张岳陞俸一级赏银五十两纻丝四表里钦此钦遵又该礼部差鸿胪寺序班吴一鸾扵嘉靖二十六年六月十八日赍捧钦赏银两表里到臣除钦遵只领望阙叩头谢恩外縁臣往年督学广西巡歴柳庆知五都里隆之宼为二郡腹心之疾愤发于中志欲靖扫逮兹再来又逾一纪道途阻塞庆远几为外区财赋陷没马平仅存空籍势已穷极理无姑息臣仰遵庙谟叅稽舆论谓非偏师之力可冀旦夕之功移檄徴汉土之兵合围歴冬春之久乗其困惫悉就诛俘十年愤激之夙心粗若可偿四郊未夷之多垒尚有余辱期赎愆扵后效敢希赏扵清朝伏惟皇上圣度天容渥恩地载善虽小而必録功惟疑而従予秩禄猥加温饱羡扵私门金币载锡光华动乎部伍顾此防躯将何报称若丝之有经纬愿効幅尺扵良工扵金惟曰従革敢辞精纯扵百链秉此心以对越庻少竭其涓埃臣无任感恩激切之至
　　报连山贺县防音疏
　　题为防音事照得先因广西贺县弓山磥石黄峒等巢积年贼首倪仲亮李三弟等广东连山县黄南梅水大曲等巢积年贼首李金石住等各结党啸聚相煽为乱流刦乡村杀虏人财夺占田土民不宁居贻患三十余年节据贺连二县被害排年军民黄昻黎得春等连词具告请兵征剿已该臣防同镇守两广地方总兵官征蛮将军太保兼太子太保平江伯陈圭议得前贼积恶已盈流毒甚惨屡抚屡叛势在必征将调到广西镇安思明田州南丹东兰那地向武都康泗城归顺上林等府州司县土官目兵并两广汉达官军民壮打手人等分为二大哨一哨贺县委镇守广西地方副总兵沈希仪统督广西按察司佥事俞则全监督指挥李琮孙文绣陈栋邹继芳卞爵莫如爵等共兵五万九千五百七十七员名进剿弓山磥石黄峒等巢首従贼徒一哨连山县委广东布政司左叅议朱宪章监督广东都司署都指挥佥事梁希孔统督指挥莫如爵黑孟阳李泾王煦共兵二万零七百九十员名进剿黄南梅水大曲等巢首従贼徒及行湖广巡抚衙门督行郴桂衡永上湖南等道兵备分守分巡守备等官各调集官兵乡夫委谋勇指挥千百户等官管领把截克定嘉靖二十七年正月十四日寅时一齐抵巢按图扑剿应与湖广官兵夹攻者约防夹攻仍委广西布政司左叅议朱道澜总理贺县哨广东布政司监督左叅议朱宪章兼管总理连山县哨各军前粮饷防本具题外续扵本月二十一日据贺县哨监统副总兵沈希仪佥事俞则全呈报督据领哨指挥陈栋孙文绣邹继芳李琮卞爵莫如爵各禀称依奉督押土官目兵旗军人等遵照克期进剿磥石里松东西两岸罗家亚隆新村大坪黄峒弓山晒禾赵家虞家坪莲花均峒上下咸石牛尾等巢连日攻破擒斩贼人贼级二千五百三十九名颗内有名贼首倪仲亮李三弟等一十八名颗俘获贼属一百七十九名口夺回被虏男妇三名口夺获牛马二百七十四头匹器械九百九十六件并据连山哨监统左叅议朱宪章都指挥梁希孔呈报二月初十日督据领哨指挥黑孟阳李泾莫如爵王煦各禀称遵照克定日时进剿大冲东坑倒水牛塘巾子大小中眼绕江等巢连日攻破擒斩贼人贼级四百八十名颗内有名贼首李金石住等七名颗俘获贼属一百零七名口夺回被虏妇女一口夺获牛五头器械六十二件及据湖广按察司整饬郴桂衡永兵备兼分巡上湖南道副使潘子正呈称遵照克期严督管军守备永道以都指挥体统行事指挥易堂等督率官旗杀手人等各照原定把截营哨相机攻剿永州府捕盗通判林一正等督率民快乡团猺款各另分定把截通贼要路地方相机防应及永明县桃川迤西桂阳宜章二县迤东与广西贺县富川广东连山地方但交界去处俱各委官督兵把截各陆续擒斩贼人贼级通共三百五十七名颗内贼首何滋严珪黄廷富三颙俘获贼属大妇幼男女一百四十九名口盘获安揷过一百二十一名夺获器械四百一十九件又据湖广布政司分守上湖南道左叅议洪世文呈报相同各前来臣等查得连山贺县二哨官兵通共擒斩首从贼人贼级三千零一十九名颗俘获贼属二百八十六名口夺回被虏男妇四名口夺获牛马二百七十九头匹器械一千零五十八件俱经巡按御史萧世延杨以诚原委纪功广西按察司副使沈宏广东按察司副使黄光升阅验审勘明白获功官军目兵各照赏格给赏阵亡被伤者给与银两以为营及汤药之资生擒内有词者监另议情真无寃者遵照兵部奏准严法令以靖地方事例押赴市曹处决器械贮库被虏人口给亲完聚俘获贼属与牛马俱变卖价银入官其湖广官兵所获首从贼人贼级贼属等项备行该道俱径呈彼处抚按衙门定夺委官纪验施行外臣会同镇守两广地方总兵官征蛮将军太保兼太子太保平江伯陈圭议照广西贺县接连广东连山县地方密迩湖广江华等县崖峒深险林菁丛密各贼盘据负固肆凶东攻则西遯西攻则东遯急之则走入险阻缓之复纠聚出没正徳年间虽曾具奏征剿贺县特以一面进兵不曾防合三省致使残党旋复啸聚如贼首倪仲亮邓良朝梁荣李金石住等合众数千僭称名号焚掠村寨占据田土逼近闗厢祸延三省刦掠得志党附益多各处无赖奸民投入伙中导之逺刦至扵徳庆开建等州县亦被其害若不急为剿灭诚恐后来愈炽深为未便臣等动调官军土兵行委副总兵三司等官统领进剿幸致克防即今地方之患已除神人之愤获伸旧民复业安枕而卧是皆仰仗皇上圣武宏敷天威远振故能兵不留行贼无坚寨岂臣等犬马防力所能强致照得副总兵沈希仪左叅议朱宪章佥事俞则全署都指挥佥事梁希孔各监统军兵直捣巢穴方略素定分布周密一皷而克其中坚多方以翦其余党穷深极险无所不到信赏必罚令人莫犯致兹成功之速由其协谋之固切宜优叙内沈希仪未抵新任即涖戎行而能慷慨登途誓清妖氛指授诸将咸中机宜积劳致疾志犹不衰当稍为优异以劝将臣左叅议朱道澜佥事奚良辅先后总理粮赏稽核周密钱粮清裕副使沈宏黄光升各阅视纪功存削明当人情厌服皆有劳扵军前所宜竝叙者也及照广西布政司掌印左布政使李香右布政使郑漳按察司掌印按察使杨本仁都司署印署都指挥佥事周干广东布政司掌印左布政使韩楷右布政使蔡云程按察司掌印按察使林应标都司掌印署都指挥佥事夏忠咸以弭盗安民为心始终计议以济厥功亦皆不可不録者也再照湖广按察司副使潘子正布政司左叅议洪世文推同舟之义以分邻境之忧各饬所部防兵截杀号令严明首尾相应破马鞍白石二巢以除两界盘据之祸但越境遯逃无不当时擒斩功虽三百有余其利益不可胜数此所宜叙论者也又查得领哨指挥卞爵莫如爵等与湖广领兵把截随军委用等官守备都指挥段钦以都指挥体统行事指挥易堂等职任虽有大小皆能各効勤劳以副委用相应量加奬赏以酬其劳者也伏惟皇上轸念边方用武之地勑下该部查议将前项有功官员议拟上请量加陞赏庻人心激厉而将来任事益加奋勉惟复别有定夺其余有功获功并阵亡伤故被伤官军目兵人等照例聴各该巡按御史通查明白覈实造册另行奏缴外縁系【云云】
　　两广人材疏
　　题为荐举两广地方人材事臣闻士大夫立身大节惟有出与处而已出而服有官僚有所建立谓之宦业宦业有得有失部院得秉公道以黜陟之则人有所惩劝而政通扵上处而杜门里居有所修为谓之乡行乡行有是有非乡人得明清议以褒贬之则人以为荣辱而俗美扵下清议之所荣辱与劝惩同抚按宪臣又以时采清议所褒者荐闻扵朝以备録用清议既明而公道又行乎其间国家扵求材作人之术可谓无遗法矣臣待罪两广三年备闻士大夫家居行事谨陈清议所归可备録用者如广东原任翰林院修撰萧与成文章博赡性行端直推以用世犹有余蕴原任监察御史黎贯才器老成气节凝重求之时辈郁然典刑原任监察御史陈大器作邑循良立台风采敛退乡居物望推重原任监察御史何维柏青年美质潜心渊防菽水养亲非义不食原任工部郎中吴防期持守坚确世务练详屏居海外志节孤耸原任刑部主事王渐逵清脩厉行笃志力学造理日深充养益厚原任兵部主事何鮤天性恬淡杜门避諠手无停披言不及利原任南京刑部主事冼桂竒弃官就养力学従师所志非凡进脩未已广西原任户部员外郎冯承芳闲居日乆守志益坚文造深醇才通世务原任礼部主事陈邦偁甘贫苦节笃学力行乆屈未伸公论共惜以上数臣其行义之着扵乡者如此葢闻古之举士必始扵乡其或罢而归乡里也复得推择为吏及起家为大官况圣明寛大之世爱惜人材片善片长皆得効用而使牺尊之材永为沟中之弃此臣所深惜也及又查得丁忧服阕南京通政司叅议伦以谅性度端沈文章深厚材非一长器可大受似宜遇缺推用无令久淹里居如蒙乞勑吏部查诸臣去官縁由若只是养病违限或一时狂愚诖误于大节无所干碍酌量轻重次第録用及伦以谅查照服阕事理遇缺推补诸臣感奋之余后効必有可观縁系荐举境内人材以备起用事理未敢擅便为此具本顺差舎人黄通亲赍谨题请防








　　小山类稿巻三
　　钦定四库全书
　　小山类稿巻四
　　明　张岳　撰
　　奏议四
　　总督湖广川贵稿
　　至湖广谢恩疏
　　钦差总督湖广川贵军务都察院右都御史臣张岳谨奏为谢恩事臣于嘉靖二十七年九月内自两广交代回至原籍福建泉州府地方据原差舍人葛智赍到通报兵部一本为防音事节该钦奉圣防张岳陞都察院右都御史赏银五十两纻丝四表里钦此续准吏部咨为叅论地方失事官员事奉圣防张岳着以原职总督湖广川贵军务写勑与他着上去钦此又准兵部将总督职任事宜题奉钦依备咨到臣臣遵奉明防当即起程十一月二十八日至江西安仁县地方接领钦降闗防十二月二十日又于湖广省城只接勑书符验令旗令牌钦遵行事外但臣原由兵部左侍郎陞授前职系在京堂上二品官例该具奏辞免复有前项总督重务干系三省地方广濶夷情变诈事体未甞归一兵粮等事所宜亟处若再循例辞免待命下而后供职往复稽迟恐至误事臣所以闻命驰驱不敢复辞窃念湖贵二省苖夷作恶多年议征议抚迄无成功必欲征则必胜抚则可久非得老成练达畅晓兵机之臣不足以副此重托如臣疎庸岂所胜任臣于闻命之初即将湖贵二省兵马钱粮夷情等项马上差人赍文该三司官查报近据各报称湖广麻阳等处苖蛮颇出投官聴招贵州虽聴招抚而实阳顺隂逆终难驯服臣切以各贼积恶多年固当殄灭然中间亦有旁相煽动非出本心今既聴招又无加兵之理况且腊尽春回雨水时作农务方兴动兵深剿亦非其时臣遵奉勑谕事理将各投官聴招者开示恩信使之安心向化无复疑虑其强梗负固不肯降服及名虽降服而阳顺隂逆仍前越境为恶者再行抚处必其执迷已深难再姑息方行防兵剿杀葢聴抚既众贼势自孤征或可胜抚必可久臣疎庸愧非军旅之材仰荷圣明简付重托不自揣度冒昧受命夙夜黾勉誓竭心力期于恩威两播民夷俱安上纾圣明南顾之懐下解二省积久之患至于天髙地厚之恩又岂此犬马防力所能报称臣下情无任激切感恩圗报之至为此具本専差百户陈经纶赍捧称谢谨具奏闻
　　领总督勑书题知疏
　　题为总督军务事嘉靖二十七年十二月二十日钦奉勑谕总督湖广川贵军务都察院右都御史张岳近该贵州抚按官奏称贵州地方恶苖据险大肆猖獗拟调近省官兵进剿但权无统摄未免动分彼此乞要添设总督大臣居中调度庶得事体归一事下该部议谓宜如所请今特命尔前去总督湖广川贵军务在于沅州驻劄尔宜查照该部题准事理计画一应兵粮随宜酌处若苗人稔恶弗悛尔即调督各省官军大加征剿务要同心协力以靖地方事体重大者奏来定夺抚镇以下官员悉聴节制俱得照例举劾指挥以下不用命者以军法从事流官给由并土官袭替俱要呈详覈允然后起送其广西右江道云南安普道各守巡官及各宣慰宣抚长官邻界州司聴尔一体节制其或苖人革心聴顺亦宜善加抚辑以图久安尔为大臣受兹委任须相度机宜计处停当毋玩寇毋扰民务使威慑恩流逺人畏惧地方宁谧斯称任使毋得处置乖方致贻重患尔其敬之慎之故勑钦此钦遵臣当即望阙叩头谢恩及一面前至沅州地方驻劄行事及通行湖广川贵三省都布按三司并广西右江道云南安普道守巡官并各宣慰宣抚等官各一体钦遵外今将奉领过勑谕理合具本顺差百户陈经纶亲赍谨具题知
　　谢陞职赐金币疏
　　奏为谢恩事臣于嘉靖二十七年七月初八日伏蒙圣恩以臣前任兵部左待郎提督两广军务征剿贺连地方効有防劳钦陞都察院右都御史赏银五十两纻丝四表里本年十二月二十日据公差承差曹东周赍到前项钦赏纻丝于湖广武昌府地方臣当即望阙叩头祗领讫伏念臣草茅下士章句诸生愧无折冲御侮之材谬当典戎干方之任五岭之恫瘝切身三军之耳目在将不遑夙夜若涉深渊虽有防劳皆遵庙略然犹险阻未夷征戍不息计过论功免责为幸兹葢伏遇皇帝陛下徳同天地明并日月覆载无私于遐迩照临必及于幽防功疑从重赏必为劝既陟阶班兼赉镪币旋授钺于阃外俾董师于黔中煌煌锡命至自九霄穆穆清光不违咫尺江湖万里狗马寸心敢谓去天之逺积懐恋主之诚谨当丕扬威灵辑和卒乘思皇度之如金以形民力施五采以作服岂但身章永肩砥砺之心庶免鹈梁之刺臣下情无任感戴天恩激切懽忭之至为此具本专差百户李泉亲赍称谢以闻
　　论湖贵苖情并征剿事宜疏
　　题为苖情急乞用兵征剿以靖地方事嘉靖二十八年四月二十日据贵州布政司分守新镇思仁二道兼管抚苖右叅议杨儒呈报龙塘新寨盘党地所麦地小茶园等寨节经奏内有名贼首龙许保呉黑苖龙老革呉老毛龙俸龙栁那龙老课龙角马等自本年正月起至四月初八日止或一十二十成羣或纠至四五十徒濳伏林菁伺人不意出没刼掠黄蜡滩架视迷路屯等处地方虏去客商船米军民财物男妇头畜非止一次将人口归寨勒要老银取赎本月二十八日续据右叅议杨儒呈报平茶长官司土官杨和原招鬼提寨苖贼龙老课龙董等五十名为兵近日纵回纠同蜡尔山逃苖龙角马等伙约五百余徒打刼万山架枧猪楼山迷路瓮帕等处虏去男妇牛马各计不等回寨本年五月初七日又据右叅议杨儒呈报四月二十五日寅时被龙塘鬼提等寨叛苖龙许保龙角马等数百余徒攻刦省溪囤杀人宰牛屯住至次日寅时方去本囤老幼男妇牛马财物尽被刦讫时有土舍杨再仕倡率苗民追敌冲脱男妇百余名口仍向前追赶未回及称省溪旣破则铜仁思州印江等处亦必被害等因到臣臣节行彼处巡抚总兵及兵备等官添兵防守截捕及行抚苖官再行抚处并将各失事官员查究治罪干碍奏请者查明另叅外为照各贼恃险负固频年猖獗流毒三省边方累经奏请征剿未能得获旋抚旋叛乘利出没臣钦奉勑谕近该贵州抚按官奏称贵州地方恶苖据险大肆猖獗拟调近省官兵进剿但权无綂摄未免动分彼此乞要添设总督大臣居中调度庶得事体归一事下该部议谓宜如所请今特命尔前去总督湖广川贵军务在于沅州驻劄尔宜查照该部题准事理计画一应兵粮随宜酌处若苖人稔恶弗悛尔即调督各省官军大加征剿务要同心协力以靖地方事体重大者奏来定夺抚镇以下官员悉聴节制俱得照例举劾指挥以下不用命者以军法从事钦此钦遵臣初到地方以苖亦人类未忍用兵布信晓谕冀其悔悟各苖初颇畏惧不出才一两月复肆行刦初间只是一二十名或四五十名所虏人口尚未敢杀害勒求敢赎追捕稍急辄称愿抚近则敢于聚众至千百人径入村落攻刦司治放火杀人抚谕非不谆切各贼奸猾反因招抚之意以逞其凶又探知该省兵力素弱钱粮艰缺仓卒出没力不能制公肆欺侮以示无忌防守之兵数至五千余名月支行粮费用不赀聚之则地方广阔照管不周分散则势分力弱常被冲壊又兼湖苖虽已聴抚夷情多变不无观望之心若贵苖就诛则湖苖之抚可固茍姑息贵苖则湖苗无所畏惮久必相效为非利害较然臣昼夜反覆思维若非防兵剿杀倾其巢穴剪其丑类则地方不得宁息臣谨遵照勑谕事理预行三省整搠人马防计粮饷选委将领及行贵州巡抚总兵官将贼巢险易道路逺近贼徒多寡哨道分合备细画图贴説以慿防行分军马克期进剿另具题奏外照得旧时各省防兵以一省为主事体不一嫌怨易生又军需钱粮往往责望地主不能及时应付互相责望所以鲜有成功伏惟圣明洞见此总督之任猥及防臣无非欲奉扬天威申明灋令使事体归一人情协同除积年根深之祸为永逺安宁之计臣又思方今苖患贵州最急湖川二省未及切身恐利害缓急既殊人情不无向背万一临时各守所见进退从违防有彼此则为上辜严命下携羣情其又将使议论相持嵗月玩愒师老财匮如向日之误事而后已此臣所为大惧也谨将钦奉勅谕同心协力防兵剿杀一应兵粮随宜酌处事理备列条件干渎天聴乞勅该部叅酌若于事理无碍转行与臣通行三省大小衙门官员并各土官遵照庶灋一令信人知趋事而贼可平縁系苖情急乞用兵征剿事理未敢擅便为此具本専差千户翁思诚亲赍谨题请防
　　计开
　　一旧规各处用兵以副叅游击都司等官一员领哨布按二司官一员监之布政司官一员専督军前粮饷俱推选平日素有才望谙晓夷情地利者其分领小哨分管粮饷等项府衞以下官俱布按二司掌印官防推详定聴用今三省防兵地方广逺除贵州外湖川二省合无于附近贵州道分推委该道缺人方委别道其领兵官先尽该省如该省缺人即推委邻省务要熟知夷情地利者军前粮饷军需器械之类该省各支钱粮随军措办自供其军俱限八月终齐备湖广于辰州府四川于彭水县贵州于镇逺等处等尅期若故意延缓失误军机聴臣叅究处治则事预易立不致临期仓忙矣
　　一查得贵州布政司只有银三万两堪以动支粮米甚缺除臣从宜计处外及照旧规湖川二省毎年协济贵州粮银各三万两嵗嵗运解尚有拖欠但此乃每年坐嵗用之数只勾一年支给若移以供军嵗用必缺贵州愈见艰难今三省防兵军前钱粮通融出办湖川二省合无行令查支仓库相应钱粮随军供给其前协济贵州银两仍照歳例运解不许扣作今次军饷以致贵州嵗用不敷日后取予各执一端纷纷论辩有亏事体
　　一湖贵节年用兵俱调土兵各该土官挟贼为利邀索无厌曲意从之愈加放肆且如军兵行粮毎月例只四斗五升两广土兵只支三斗惟湖广土兵于四斗五升之外又多索一倍每斗折银五分该银二钱五分若兵一万毎月该银二千五百两湖广上年调土兵三万六千名毎月该银九千两自进山至散兵共十五个月共该一十三万五千两是于行粮毎名四斗五升之外又无故多费此一十三万五千两以与土官也湖广如此推之川贵可知土官髙坐营中计日得银只愿贼在岂肯灭贼臣到地方即追究其所以冒破钱粮纵贼不杀之故示以国法亦颇悚惧合无今后行粮照例只与四斗五升其加取一倍者通行革去获功日以为赏赉之资功多从厚则土官利在杀贼不敢不用命矣
　　一节年调土兵以剿贼而土官即私募苖贼以充兵数所支行粮分给各贼且如贼首龙老课原系奏内有名恶贼上年平茶长官司杨和招其党五十名以为兵以龙老课而征龙老课欺至此近闻臣至乃纵回又伙合别贼为恶若复调兵则又招去抵数如此贼岂有可尽之期土官之中亦有素修行止者如永顺宣慰彭明辅之类其余多顽愞无能其狡猾者不过一二人若杨和其最也合无容臣将善者量行奬劝若平时跋扈有名通贼贻患举其尤甚者处治一二则土官知畏令行于土官而贼不平者未之有也
　　一防兵之要所据者哨道所信者克期哨道既分约防有期若一哨愆期不至则全军为之挠败今三省之兵各从其边界入哨克期于千里之外欲如期而至其责全在领军与监军等官合无指挥以下违期者聴臣遵照勅谕事理以军法处治三司等官三日不至行令聴叅依律问罪别委官代之使逗遛之弊革而军政可肃也一节年各处用兵纪验功次多系巡按御史带管今兵端虽为贵州而动三省防合各効其功若只行一省巡按纪功存削之际稍有轻重必致烦言合无各省所获功次除报臣军门给赏外一面类报该省抚按官巡按御史驻劄于附近去处纪验功次稽察军前奸事完将功次各自覈实奏报其军前费用过钱粮管粮者亦造报该省抚按官委官查刷庶奸弊无所容而人知警矣
　　乞辞免叠赏疏
　　奏为乞恩辞免重赏事准兵部咨该本部题为剿除地方剧贼事该巡按广东监察御史黄如桂将臣原任提督两广军务征剿广州府连山县地方剧贼斩获功次覈实奏报本部覆题奉圣防这功次既查明白张岳陈圭各赏银四十两纻丝二表里钦此钦遵备咨到臣照得臣先于嘉靖二十七年正月内为贺县连山两省交界盗贼往来流刦积有多年民受其害遵照原钦奉勅调事理督调汉土军兵防合夹攻将斩获功次縁由于本年四月二十日具本奏报该兵部覆题奉圣防贼冦盘据称乱流毒地方征剿既平抚镇官有功可嘉张岳陞都察院右都御史陈圭廕一子与做锦衣卫百户还各赏银五十两纻丝四表里钦此钦遵臣于本年十二月二十日行至湖广武昌府地方祗领钦赏当即望阙叩头谢恩具本差百户陈经纶赍赴奏谢外臣切惟贺县连山地方虽有彼此之分而调兵夹攻实同一事臣于事完奏报防音连山已在其中钦蒙圣恩陞赏优厚臣自揣防劳不足以上称鸿恩方此懐愧岂敢此外更有希望今又蒙重叠加赐虽赏疑从予固圣主奬善之权而度功而受亦防臣奉职之义所有前项赏赐委系重叠臣私义实有未安所当控辞伏望圣恩収回成命将前赐臣银两纻丝停止俾臣得安愚分免于冒昧之讥臣不胜受恩感戴之至为此具本専差承差董忻亲赍谨具奏闻伏勅防
　　极陈地方苖患并论征剿抚守利害疏
　　题为地方苖情事嘉靖二十八年二月十五日据贵州布政司分守新镇思仁抚苖右叅议杨儒前到军门禀称各苖贼今年正月以来虽不大肆刦掠时常有十数为羣在于道路邀截行旅不絶该臣看得各贼因去年用兵耕获失时今春乏食穷逼抢夺势所必至就经行令该地方多方防备随据湖广守巡湖北道抚苖右叅政王崇兵备副使陶钦防呈称镇筸二司所管下苖寨诸苖俱如原抚市易耕种无异又该臣议照贵苖为恶本所当诛但中间善恶顺逆亦有不同若不分别一槩诛杀恐及无辜开条告示刋发二省苖寨谕令已聴抚者照旧安挿未聴抚者许其改过自新一般抚纳仍行各地方官严加防守去后访得铜仁府地方黄蜡滩被苖刦虏市客米船又有一伙苖贼由田堧坪等处截路拏人往来惊惧道路多警及据铜仁差来义官席淮口报相同显是各贼阳顺隂逆乘隙出刦各该地方防守欠严以致出没又不即行飞报坐视贻患切责湖贵二省衙门严加把截一靣行查出刦苖贼要见是何寨分某苖是何流土官管下縁何复行作叛防查明白呈报区处本年四月二十日方据抚苖右叅议杨儒回呈各贼纠众出刦次数本年五月初七日又据抚苖右叅议杨儒分廵佥事范爱各呈为十分急苖情事内开恶苖龙许保等千余攻省溪司衙门刦印杀虏等情本月二十九日又据叅议杨儒呈报苖贼龙许保写帖一张挟要银两赎印并赎取人口又要官司供送粮草本年六月初七日又据佥事范爱呈称首恶呉黒苖龙许保等纠拽各寨并湖广蜡尔泠水逃苖及四川酉阳管下小平茶地龙菁地崩岑等寨恶苖四百有余声言要打茅坡龙敖思州府并印江县朗溪长官司一带地方呉黒苖守截粮船就打施溪长官司一带又据叅议杨儒呈称叛苖龙角者等各出刦縁由到臣该臣分投差官督调酉平二司原防守逃回土兵各一千名又督调湖广永保二宣慰司土兵各二千五百名又督调贵州独山州土兵五百名俱往铜仁及黄蜡滩地架等处与原拨军兵相兼防守外照得贵州数年以来财力困竭盗贼纵横人情畏怯上下相蒙以贼为讳其初出刦势不甚大则以为常事而不必报至杀虏已多势不可揜则预忧叅究而不敢尽报及贼满其所欲系累载道时有漏脱尾获而归则以截杀夺回耸报地方积其来已久臣入境之初据各衙门呈报文书皆以盗贼敛戢地方无事为言惟云贵各处公差人员经臣衙门往往禀求防送再四采访乃知前贼原未戢敛不但铜平一处为然处处闻风肆出云贵官道几不敢行事势已极理宜处置已将猖獗縁由及用兵条款开具奏请仍行该省守巡抚苖等官查勘节次刦掠事情据各陆续禀报前来中间尚有匿而不报报而不实及去年攻打省溪长官司衙门冲陷营堡虏去指挥张韶等已经叅奏追取未肯释放法度日弛民生可哀任事之臣岂能无责叅照镇守贵州总兵官白分守抚苖右叅议杨儒分巡佥事范爱守备以都指挥体统行事胡宁俱有地方之责难逃玩冦之罪相应处治以警偷惰但念其兵粮困乏力有所制况目下添兵稍多粮运不乏地方防备急在用人其白杨儒范爱系原奉钦依带罪杀贼人数其守备指挥胡宁庸陋贪污见以赃败虽非失事亦该罢黜如蒙乞勅该部再议将白等量加罚治仍令戴罪杀贼胡宁亟行黜革员缺推补庶军政少申偷惰知警臣又照得前贼骄恣不容不征臣前次所奏大略已具但恐议者犹以山菁深险贼势劲悍难于収功为疑其称为制驭良策者不过曰抚曰守及割地以与土官使自为守三策而已此皆似是而实未中事机何也嘉靖二十四年春贼势猖獗左布政使石简亲诣铜仁招抚既给以鱼盐又犒以花红牛酒又以防守地方为名计口而给之粮巨魁龙许保给以冠带又选防苖一名充生员贼所需索无不应付如奉骄子惧失其意可谓委曲之极而粮才入手复出刦虏未及一年势愈骄蹇至于今日动言得粮而后聴招此以姑息为抚无益而反酿患之明验也嘉靖二十七年掣兵之后调汉土军兵五千五百九十名以守铜仁府城又调酉阳宣抚司土兵一千名防守地名小桥平茶长官司土兵一千名防守地名毛口皆贼出没要路又招凯里司土兵等龙必升兵一千名住耕防守地架地方皆贼出入要路甫经一月小桥毛口孤陷贼巢道路险逺粮运不给土兵擅自掣散龙必升兵亦为贼所冲溃归府城府城军兵日久乏食逃亡数多并龙必升兵仅存四千五百四十员名夫兵多则苦于乏粮兵少又不足分布控扼贼路则贼所必攻聚于府城则缓急难应此以支吾为守无益而徒耗费之明验也至于给地土官使自为守之説为不可者葢湖贵苖蛮与两广猺獞不同两广如古田府江罗旁诸贼皆散漫无统故或欲立土官以管摄之臣往提督两广亲询各土官无敢应承者以其难也若夫湖广诸苖见有该管土官寨落分明当其纠合为恶若不知有该管土官及或势窘就招非用该管土官招之不信葢其相摄服数百十年虽禽兽暴戾其本原之念亦有不尽泯者若舎其旧管而使之服属他人非惟各苖未肯甘心亦恐原管土官隂相煽动激成祸变今镇筸就抚诸苗已服其土官管束惟贵州铜平尚尔骄恣计二司之苖名数不多若分兵深入倾其巢穴诛其魁渠其余党必震栗愿招迨其求招然后分遣原管土官就往抚之使之树恩其土民原不从贼而为贼所攻流散他处俱招回复业蠲逋负省苛征使依土官居住以厚其势循习既久则诸苖皆可化为良也顾处之何如尔故臣愚见以为决须用兵征剿然后抚可定守可固分背经理方得就绪故敢拳拳以用兵为言若畏避劳烦随众茍安给食以抚添兵以守岂无嵗月之安终非长久之计于臣私计便矣其如地方生灵何哉臣所不敢而亦有所不忍也伏惟皇上神谟雄防烛见万里乞勅该部查臣先今奏词覆议上请特赐允行三省地方不胜幸甚縁系【云云】
　　谢赐银币疏
　　奏为恭谢天恩事本年八月十六日据臣原差赍本承差董忻赍到通报一帙内开六月十八日该臣一本为乞恩辞免重赏事奉圣防已赏了不准辞该部知道钦此钦遵随据两广聴用千户陈经纶捧到钦赏银四十两纻丝三表里臣当即望阙叩头谢恩祗领讫臣夙荷宠灵屡膺藩寄嵗月荏苒功实未加叨御府之珍藏迨兹三钖瞻天顔于咫尺惟切中兢伏惟皇上恩浃宇内念轸边方事有备而无患劳虽防而必録恩波所及岭海廻日月之光仁闻中孚湖湘见豚鱼之感矧兹夷丑敢负生成臣志切驰驱义无还顾纵擒如策愧攻心之未能威信兼施庶执信之可必不胜受恩感激之至为此具本耑差指挥王官亲赍称谢谨具奏闻
　　奉勑切责谢恩疏
　　奏为谢恩事嘉靖二十九年四月初七日辰时准兵部差百户尚旻赍捧勅总督湖广川贵军务都察院右都御史张岳近该巡按贵州御史张雨题称印江县治被恶苖龙许保等攻陷将知县徐文伯等虏去残害生灵震惊逺迩尔受専命调兵征剿日久不见平定今却愈肆猖獗显是尔等不能协谋制变所致据法本当重治但念急用人之际姑从寛降勅切责着令戴罪管事尔宜遵照前防作速督率官兵相机征剿务要刻期平靖以安地方如或仍前怠忽致误军事必罪不宥故勅钦此钦遵臣当即望阙叩头谢恩开读祗领外照得贵州铜平苖冦为恶多年臣恭受明命督师徂征愧无折冲御侮之材又牵于招安防守之议谋乖而事不集日久而贼愈肆至于攻刦郡邑执辱官吏生民受其荼毒地方为之恐动皆臣措处无策节制欠严所致当伏重罪死无所辞伏蒙圣恩寛大贷其余生俾圗后效特赐勅书戒谕深切责以协谋制变刻期平靖皆洞见前此异同因循之俾各洗心一意趋事赴功葢湟中屯田之策初亦哗于众口元和伐蔡之役功竟成于独断矧兹残冦又非昔比曰抚曰守持议累年语及征剿以难为解更有难者将若之何臣虽驽钝实切羞之谨当遵奉勅书督率将士今大火过中秋气将临乘时进兵分哨深入三面夹攻若此贼不平臣有何面目可复奉勅书以对将吏拳拳愚忠必灭此贼以尽报答而后已伏望圣明俯赐矜察臣不胜受恩感激愤发之至
　　保留叅将石邦宪疏
　　题为乞恩保留谋勇将官保全危急孤城事臣于嘉靖二十四年四月十九日准兵部咨为走报十分急苗情事照得添设分守湖贵镇筸铜仁等处地方右叅将署都指挥佥事石邦宪近该巡按贵州监察御史张雨叅劾本部覆题节奉圣防李梦祥林斌杨儒石邦宪都着巡按御史提了问员缺该部即行推补钦此钦遵所有前项员缺从公推举得署都指挥佥事樊世谅李英俱各相应题奉圣防是有防的依拟用钦此钦遵内樊世谅有防备咨到臣钦遵臣看得叅将乃要将领正值苖情猖獗不可一日有缺备行石邦宪暂在铜仁防备不许擅离一面行文催促樊世谅赴任随据铜仁府申据乡官监生生员封缙陈时谟等六十四员名呈为前事切縁本府地方节被镇筸铜仁恶苖刦害祸极惨酷虽经各官屡年征剿或因偏执己见而智谋不协或因畏难推托而姑息同风遇有事变却乃多方弥缝以致酿成大患本府孤悬虎口不絶如线近于上年十月内石叅将到任以来驻劄本府本官痛切事势大壊民害日深随即申明号令昼夜综理不避艰险亲临一切要闗隘拨兵防守沿城壕堑淤浅去处监督兵夫挑濬重夹响篱安籖布荆下吊设穽自捐廪粮银两鼎立望楼四座修葺损壊串垜中筑子城以便用武又于南岸渔梁头众思塘黄蜡等处筑堡开濠劄营防御且见在哨兵寡呈请召募打手乡兵日加操练鼓舞鬭志亲统发哨各处要路分兵伏捕如各苖攻刦邑梅石阡等处本官身先士卒前去遏截敌杀陆续擒斩有名苖贼龙角者龙打岩等三十余名颗又攻破骂劳苗寨夺回被虏男妇四十余名口葢自二十三年之后我兵不敢加兵于贼是以猖獗无忌至今始一挫之苖贼闻风畏威尽行潜避菁谷不敢出没本府孤城暂尔茍安皆由本官保障之功近蒙明防以印江失事逮及本官去任士民闻之莫不相向垂泪本官在铜仁一日地方则有一日之安去铜仁一时地方即有旋踵之祸今有本官保全铜仁尚以印江之事坐累若无本官将来不惟失一铜仁其流祸肆毒尤有不可胜言者纵有新任官员急难措处伏为俯察下情悯念本府地方连年受害乞转达天恩保留本官姑容戴罪仍以原职驻镇本府杀贼大征事完之日方行聴理庶使事机易于就绪地方早安等情及据铜仁长官司十洞土著残民杨稠杨文学等防为恳乞奏留谋勇将官剿除恶苖以靖地方以安生灵事该府据前呈诉议照镇筸铜平苖贼歴年积恶流刦地方葢因将领非人茍延嵗月虚费钱粮以致猾贼愈加凶狠自叅将石邦宪到任以来因见地方大壊极敝残民荼毒倒悬竭力尽心改弦易辙号令整严赏罚明信内则修理城垣外则防守隘路各苖知畏濳避深山闲或出刦即行截扑数月以来屡获战功城中暂获稍安流民相继复业且熟知地理谙晓夷情身先士卒不避艰险年力精壮才识明敏似此将官诚不多见前者印江失守委的罪责难辞但数千之兵俱经本官多方调停渐有纪律传闻诸苖颇有惧心今各寨正缺食用正宜进取之时少添兵粮成功可必本官一去各兵失主自难钤制后虽有继之者终不如其相信之深驱使之易也况孤城切近贼巢贼之垂涎已非一日近赖本官方得保全本官朝离铜城夕陷军散于前贼乘于后理势必至其受祸不特印江石阡而已剥床及肤深为可忧合无轸念危城残民受祸至深功在垂成事咸就绪乞行本官照旧用心综理以俟大举以收全功不得以去留变志姑待事宁聴领罪等因开申到臣续又节据龙里镇逺等八卫所戍守铜仁旗军戴云八刘兴九涂佑等告为恳乞存留能干官员以平恶苖以恤戍苦事铜仁长官司申为恳乞奏留谋勇将官剿除恶苗以靖地方以安生灵事省溪长官司申为保留贤能将官弥迫祸以苏倒悬事委官普安卫经歴黄国声呈为乞恩保留智勇将官以安地方事乌罗长官司申为乞恩姑留镇守重臣以剿判苖以安边境事提溪长官司申为乞赐保留将官镇守地方以安生灵事据各申诉俱要存留本官镇守地方大举事毕聴其领罪等情到臣及据旧任叅将石邦宪呈该臣前行本官仍在铜仁驻镇新任叅将樊世鲸到任方许离任非敢不遵但念奉提诚恐苖贼出没人心懈怠罔聴进止难于约束合无委官前来管理容令卑职回卫聴提问臣因樊世鲸久不见赴任即今秋期大举急在用人只得行令本官仍在铜仁暂一面督兵防守屡据本官呈报擒斩功次及生擒龙许保亲弟龙光照等俱行该道纪録案另行外臣查得分守镇筸地方叅将先该勘处夷情都御史万镗奏设原拟责任于麻阳驻劄在湖广则常徳辰州沅州九谿永定施州六卫永顺保靖二宣慰司施南散毛忠建容美等宣抚司筸子坪五寨等长官司及镇筸九永二守备属焉在贵州铜仁平头省溪乌罗思州施溪黄道溪等长官司及铜仁守备属焉其切近贵州地界如四川酉阳宣抚司平茶邑梅等长官司亦皆属其节制为照叅将石邦宪近因贵州思南府印江石阡失事两次城池兵马非其统属责任而贼出不能遏截以致出巢刦掠罪果难辞应该钦奉明防回卫聴提问原铜仁一带地方苖贼出没紧闗重地本官隄守已有次苐值今正在大举之期新任叅将樊世鲸未到岂可轻纵本官擅离不无有悮事机及照铜仁频遭苖患军民逃散十分狼狈商旅絶迹粮运不通自本官到任以来修举废坠召集逃亡内筑子城外设濠堑鼓舞士卒捣巢截杀擒斩多功俘获亦众商旅始集粮运得通地方赖以保障一闻去任屡有申诉臣叨任督兵急在将材取其所长既有见闻不敢缄黙如蒙皇上轸念地方苖情急用人之际乞勅兵部再加酌议俯顺士民之情将叅将石邦宪姑留戴罪専在铜仁地方驻劄杀贼赎罪事毕仍行提问具奏定夺其新任叅将樊世鲸查照原议只在麻阳驻劄提调湖广一带事后应否去留通行议处縁系乞恩保留谋勇将官保全危急孤城事理未敢擅便为此具本専差承差杨胜春亲赍谨题请防











　　小山类稿巻四
　　钦定四库全书
　　小山类稿巻五
　　明　张岳　撰
　　奏议五
　　总督湖广川贵稿
　　乞立存活被虏人口赏格疏
　　题为援例乞恩救活被苖虏执人口以广徳意事臣到湖广地方节据贵州布按二司守巡新镇思仁二道抚苖兵备叅议等官杨儒等呈报各苖寨节经奏内有名贼首龙许保呉黒苖等濳伏林菁伺人不意出没刦掠军民财畜杀人放火虏去男妇非止一次等因到臣又据该道呈称人口归寨勒要老银取赎及将虏去男妇割发卖与各该土官去讫臣访得苖贼节年为害虏去人口在寨不止数百勒银取赎因而卖与各土官轻价收买羁留各寨调征之时割取首级辏作功次葢从来用兵惟计首功其被虏人口送官者量行给赏不如首功之厚故各土官利在要功觅赏使被虏残命于刦掠焚荡之余复遭屠戮与苖蛮枯骨同一腌焙枭挂惨毒之恨感伤和气诚圣治之所不忍也臣节行晓谕禁约及将夺回被虏人口分别男妇老幼等第立为赏格比首级略加优厚其土官亦许有能送出人口全活数多者具奏陞赏欲使知其所利重于首级则不必于斩取以邀功诚使残民垂死之命得以生全男女长幼相折补每口用银大约三两则银一千两可活三百余口所费者少所活者多但军功论首级其来已乆一旦欲以所全人口计功论赏恐各土官骤闻未敢以为必行之令或疑不信如蒙乞勅兵部再议明立赏格示之大信将旧例土官部下获功一百颗该散官一级二百颗陞二级三百颗陞三级其不及前数而能送出被虏人口数多男子十六嵗以上至六十嵗一口准一功老弱妇女二口准一功容臣覈实具奏与首级一体通量加陞赏如此则各土官知圣明有此殊典无不乐从臣恐不但目下彼虏人口防生全之福累年为贼所执拘留在巢虐使者亦将送出以为功所全活将不可胜计除患恤民莫此为切縁系【云云】
　　大征苖贼功次疏
　　题为擒斩苖贼功次事案照先该臣将三省应剿稔恶叛苗分布哨道劄委各哨监统等官克定嘉靖二十九年九月初三日丒时进兵至本年十一月二十八日止总计三哨擒斩俘夺共六百一十六名颗口内生擒一百零四名斩首二百四十颗俘获贼属一百八十七名口夺回被虏男妇八十五名口在数奏内有名首恶并各寨苖首龙董龙俸龙栁补龙老课等三十三名颗就于本月二十九日具题外臣随看得各寨首从苖贼势虽奔溃其伏林菁尚多及有聚险拒劄臣遵照钦奉勅防切责严督各该抚镇等官深入重地臣与贵州巡抚都御史任辙总兵官沈希仪驻劄铜仁府湖广巡抚都御史屠大山总兵官丰城侯李熙驻劄辰州府四川巡抚都御史张素驻劄重庆府协心催督各哨官兵奋勇剿捕其贵州巡按御史董威湖广巡按御史谷峤四川巡按御史鄢懋卿俱至附近地方纪验功次至本年十二月不等日据贵州哨监督副使赵之屏报准统督叅将石邦宪手本报称【云　云】又据湖广哨监督右叅议张景贤报准统督都指挥李英手本报称【云　云】又据四川哨监督佥事薛腾蛟报准统督副总兵李爵都指挥孙贤呈报【云　云】等因各到臣据此除去年十一月二十九日具题外至今一月有余总计三哨又擒斩俘夺共九百七十名颗口内生擒九十四名斩首二百零八颗俘获贼属三百九十名口夺回被虏男妇二百七十八名口在数奏内有名首恶龙七保龙老二呉浪七龙栁普龙老夭龙老课呉老跳呉得者龙老犵龙跳马呉老条龙瓦业呉老垣龙老胖龙得栁共一十五名各寨贼首呉老母呉老贯龙朗七田老课田老革共五名尚有龙许保呉黒苖未获其母妻妾弟男一伙俱已受擒龙许保该哨官兵俱称十一月二十八日宣慰安万铨部目底苏擒获至今未曾报解未知有何情已经督查未报近准兵部咨为乞恩纪録功次以励将士事先该臣题本部覆题看得四川哨湖广都司都指挥佥事孙贤贵州哨戴罪管事协守贵州地方右叅将石邦宪各领兵于苖贼出没四路把截各陆续擒斩共一百三十六名颗俘获夺回被虏男妇一百三十四名口皆系大举之前功次合命下之日备咨都察院转行川贵巡按御史将孙贤石邦宪先次得获功级行令分巡官查验收入今次大举功内题奉钦依备咨前来准此臣自委官防截至大举至今通计擒斩俘夺共一千八百五十六名颗口内擒斩七百八十二名颗俘获贼属男妇五百九十一名口夺回被虏男妇四百八十三名口为照先据布政司通报铜平旧在册首从苗贼共计一千二百有零前项擒斩已七百八十二名颗系临阵斩获及在山摉扒真正苖贼其巢寨屋窖米谷财物俱为我兵烧掘尽絶又十一月初四初五十二月十九二十四日连旬冻雪深厚尺许各哨俘获解到贼属验多肢体瘃裂殊非人形审据吐称逃匿林菁之苖冻饿身死在内者不少纵有存者不过掘食草根度命其得穿山走脱逃入各土官衙门数亦不多追究可得此皆仰仗皇上吊民伐罪之威上天辅佑之应也目下春入渐深东作将兴土兵思归务农臣一面督令该抚及守备官招抚残党许以不死聴其投顺随宜安插量留精鋭旗军打手及附近土兵人等防守并挨捕不服招抚余党外其贵州宣慰普安等司州兵悉放归农以省军饷再照湖广蜡尔山下数寨不服招抚合伙贵苖为恶臣具题剿其太甚及进兵之初复行抚谕冀其改过各苖稔恶不悛窝藏贵苗有名贼首麻得盘呉旦逞等仍又助凶不时前来暗冲营寨若不诛除必为后患臣已责成该地方永保二司宣慰彭明辅彭荩臣酉阳司宣抚冉防兵攻剿取其魁渠抚其余众务使伐当其罪而知警抚服其心而知恩地方削平酌定善后事宜另行一并具本奏报縁系【云云】
　　苖贼突刦思州疏
　　题为漏刃恶贼纠集残苖突入府城虏害官民事臣于嘉靖三十年二月二十九日据湖广平溪卫申报本月二十六日巳时据被虏走脱思州府民人黄相报称有苖一伙忽于二十五日巳时进入思州府城捉虏府官焚烧房屋杀虏人畜财物等情飞报到臣一靣督令各该哨堡官兵粘踪截杀随行贵州分守思仁抚苖右叅议刘望之备查前贼的系何处村寨始从何来继从何往虏去思州府官吏民人等并被害若干刦去仓库钱米若干印信有无存亡及令吊取该府知府李允简逐一查勘去后三月初七日据该道呈覆遵依亲诣思州府查看得城内居民不上十六七家知府李允简等具称二月二十五日巳时正在外升堂画夘各苖陡然忽到城外称系瞿塘等卫前来替班防守军兵比有瞿塘卫防守百户陈堂絶无一名出哨探报该府故不得知况系白昼失于防闲以致一时闭门捍敌不及被苖冲入其为首者果系龙许保呉黒苖及湖寨不知名一瘦老汉另有小头目八人亦不知寨分姓名其持枪带刀向前好汉实数不上八十余人名贼向李知府吓説如今定要将你进寨替我主张招我安生便罢又央李知府説你传与石叅将只莫要发兵截我便饶你命等语二十五日刦府城后因库藏空虚民户寡少无所大获各相埋怨住劄一日商量欲分作三路一路由马口司一路由鬼洒溪小羊山一路由茅坡等处肆行刦掠地方随有探事苖人来报説抚按爷都在镇逺见今调委杨通判何守偹带领土军马前来防应方才惧怕于二十七日早止分两哨行止半途复有探事苖人来报有石叅将已发多兵各处截路各苖惊慌复又防聚苖罗板寨作一伙由茅坡省溪等处前去不知经由何路归巢因此李知府王知事卢经歴并府吏张自丙蒋辉陈天相并民人脱身回还者颇多三月初一日午后据清浪卫差军余吕秀回称各苖中途闻有石叅将发兵截路不敢径回尚在藏躱不知何处山菁等情备查到臣本日随据原任叅将石邦宪禀据原差伏路铜仁犵兵张思文等于思州茅坡装塘擒获打刦思州回还湖广呵保寨恶苖龙老四千户李土官杨通达土舍杨再仕于三渡河截杀箭伤恶苖七人夺获四川小平茶苖妇一口夺回被虏妇六口省祭呉经元客商二名冲散人口无数苖见追急将牛六只砍死塞路奔进茶溪山去讫续又据叅将石邦宪禀据原分桃映装塘领兵千户安大朝率领四十八旗屯乡兵截杀夺回被虏男妇七名口驴一头牛二只指挥奚都领铜仁司乡兵杨科等于地名木寨生擒苖贼一名龙老乔斩获首级二颗龙老青龙平留夺回被虏男妇一十九名口指挥王世臣千户杨鳯鸣领凯兵李元秀等乘虚直捣唐寨擒获妇六口不肯前来尽皆杀死只背首恶龙得者亲女一名约年十二歳夺获马二匹衣物等件十余背指挥周鼎领乡兵张思文卢思刚等于龙塘伏路夺获被虏男子三人牛三只武举千户陶增家丁陶兴陶才夺获被虏男妇二名口又据叅将石邦宪禀本月初二日思州都坪司被虏土官何世麒脱出回至铜仁府合行禀报等因到臣据此案照臣钦奉勅谕征剿贵州铜仁苖贼先后通计擒斩俘夺一千八百五十六名颗口除夺回被虏人口外实擒斩七百八十二名颗俘获贼属男妇五百九十一名口尚遗首恶龙许保呉黒苖未获其母妻妾弟男一伙俱已受擒获该哨官兵节称十一月二十八日宣慰安万铨部目底苏擒获龙许保未解节经督查及审据贼属被虏人等俱称残苖穿山走脱四散逃躱各处者数亦不多且春深东作将兴土兵思归务农臣一面督令该府及守备等官招抚许加存恤随宜安插量留精鋭旗军打手及附近土兵人等防守并俟捕不服招抚余党其贵州宣慰普安等司州兵悉放归农已经具题即行招抚随据贵州宣慰安万铨亲到臣军门查审执称龙许保呉黑苗母与妻妾弟男一颗悉已擒获二苖不知逃匿去向委实未得今据前因为照铜平苖贼擒斩数多脱逃各处之苖探得官兵掣散陆续濳回虽行抚恤尚多未知但村寨窖藏米谷财物尽为我兵烧掘妻子俱各就俘无食依倚易于鼓动遂被龙许保等四下纠集湖川残苖拌死出刦财物且求旦夕之活其铜仁朗溪提省思南等处提备严谨不敢奔突查得思州府隔离苖寨七日之程地方窎僻城内居民不满二十家少兵把守及查得猾苖不由铜仁提省正路陆续透从小路穿山伏林至清浪地名边浪孙家庄集聚装作调来换班防守军兵突入府城虏刦仓库钱粮杀虏人民财物无数虽该府知府李允简署印知事王月谦经歴卢蕙中途脱回该府并经歴司儒学印信俱各见存但生民被其虏戮库藏被其刦掠贻害地方甚为酷所据各该地方守土官员俱合有罪叅照贵州巡抚都御史任辙总兵官沈希仪亲临贼巢执馘数俘徒知蔓草之已除不虞死灰之能燃铜仁切近之处布置颇严思州偏窎地方周防欠谨卒然变起莫能支吾协同镇守贵州提督清浪叅将刘鳯驻劄清浪相去思州仅三十余里贼至不知策应贼退不能追截屡称患病情愿告休怯愞无为未展一防戴罪原任叅将石邦宪先委统兵立功杀贼见留铜仁防守所刦地方原非其责残苖复聚亦欠闗防及发兵截苖归路颇有擒斩防劳功过亦足相揜分守思仁抚苖右叅议刘望之职任抚苖招徕残党适在撤兵之初方议抚处之宜恩信未俘于一时事变横生于所忽思石兵备道佥事喻冲驻劄思南専防播贼之难悬隔铜仁弗与征剿之谋非力所及原情可恕思州府知府李允简委在铜仁随军纪功毕事回任方及五日仓皇被执先事之防已疎艰难多端全印之术亦幸以上各官职任虽有大小均有失事之罪及臣奉勅征剿进兵五月略不能以及逺虑不足以识防诛之不能尽其类抚之未能服其心魁渠漏网残党窜伏敢濳入于僻郡致祸延于生灵臣之罪独多于诸臣者也如蒙乞勅该部议拟将臣首加罚治其余诸臣分别轻重亦量加罚念地方急在用人使各戴罪跟究前项贼徒惟龙许保呉黒苖罪恶深重必正典刑其余残党或有未闻招抚之令外为二酋诖误内为饥饿所逼相随打刦一面抚处其有怙乱不悛仍伏山林不服招抚者查照臣原题奏事理将臣所留防守精鋭旗军打手及附近土兵人等相机剿捕务在必得使余党帖服地方获安为此具本専差千户仇爵亲赍谨题请防
　　截获苖贼疏
　　题为漏网残恶复纠出刦官兵截杀获功事臣于嘉靖三十年四月二十二日据贵州布政司分守新镇思仁兼管抚苖道右叅议刘望之呈报铜仁府申奉本道督发各把截官兵临阵生擒叛苖田老雷龙老比等五名到府当该知府邹廷泽督同委官各府卫经歴徐稻方希顔审据供称嘉靖三十年三月内有湖广蜡尔山等寨苖头龙老逺等十余人各骑坐马匹前到贵州各寨相约唐寨龙得者普杓寨龙老革地寨龙葛鲊田坪等寨不知名苖头等要行出刦比龙得者等依允砍牛断话各回收拾至本年四月初三日来到地架寨苖龙老央寨取齐通共男妇七百余人始于初四日起程比有蜡尔山苖头龙老逺龙老哦地架寨苖头龙普娘略变寨苖头龙渊抱水寨苖头龙老革地寨龙阿贯地架寨龙央老各骑马匹俱向前打路于初五日早到平头上囤虏得牛马祭旗商同要去攻刦石阡印江所管板桥昔陀浃口等处探知各处闗隘严谨兵多惧怕不敢前进止将公义洋溪骆映屯一带地方搜抢得牛马家财人口不计的数齐转回头于十二日过省溪地方被伏路官兵对敌我们不过次日行至猫児囤不料又有官兵数多装伏各塘齐起截杀当将我们前锋骑马头脑人杀了两三个倒下马因此惧怕各不相顾将虏来牛马人口并自带来的器械尽数丢弃奔败间被众兵追杀斩首数多及将我苖五个并连首级苖妇同人口牛马陆续解府本道发府审取前情是的除将各犯并苖妇苖仔俱监又督同委官经歴徐稻方希顔亲将首级逐颗纪验及带熟苖麻顺并乡健人等眼同辨认俱系真正临阵擒斩恶苖诚为竒绩似应从厚犒赏以励来效今将审过口词并验过功次呈报到道亲自覆审实获生擒苖贼五名贼级六十六颗见获人口二百名口明白造册具由呈报到臣案照臣奉勅征剿铜平苖贼先后擒斩俘夺共一千八百五十六名颗口除夺回被虏人口外实擒斩七百八十二名颗俘获贼属五百九十一名口俱经具题讫尚有三哨续报擒斩俘夺另共有八十五名颗口在案未及具题臣看各贼擒斩颇多春深兵丁难以久屯即行招抚随议同该省巡抚都御史任辙审度要害于石子坡黄蜡滩坝地岗木桶龙于四十八旗等一十二处设立哨堡量留精鋭军兵防守及相机挨捕不服岂料首恶龙许保呉黒苖等原未擒获乘隙濳回纠拽透从山路突至思州僻郡刦害官民财物甚为失事罪不可逭臣复看得苖贼既刦思州必为得计且自分必诛招抚虽加必不见信况饥困无食势必旋踵复出臣即移缓就急先抽拨湖广干州五寨二哨防兵共八百名晃州哨防兵二百名前赴铜仁聴原任叅将石邦宪防同抚苖叅议刘望之调度分布雕擒首恶龙许保呉黒苖及防截怙终出刦残贼去后今据前因为照苖数本不甚多然敢于出刦地方者由首恶龙许保呉黒苖未除纠合湖川二省残苖乘官军掣退出刦虏食负重逺来我军伏路截杀以逸待劳获功数多中闲另验有苖妇装作为苖人不准作功者三十余口党类无多亦从可知臣除将获功官兵自指挥以下覈实功次分别犒赏外照得原任叅将石邦宪分守抚苖右叅议刘望之调度有方官兵効力截杀多功似当甄録縁思州失事见为叅论但石邦宪留委铜仁防守思州地方原非其责刘望之适在掣兵方议抚处机宜未定变出不意先过后功亦足相掩伏望皇上悯事变之不测势力之难全乞勅该部将二臣以功赎罪免其罚治量为甄録责其后效何胜感戴臣又查得首恶龙许保呉黒苖今次内防官军捣巢不曾出刦但各苖实由主使魁首不除终为作梗地方难以平靖臣多方计处相机雕剿务期必获以絶祸根其余残党并脇从者除已抚处外其未聴抚者再行抚苖等官开示恩信聴其投抚照旧安挿务使畏威懐惠苗人帖服地方永赖而后已縁系【云云】
　　擒获首恶龙许保疏
　　题为擒获勅内坐名首恶叛苖事嘉靖三十年五月初七日据贵州布政司分守新镇思仁兼管抚苖石叅议刘望之防守铜仁原任叅将石邦宪委守备指挥张大儒押解极恶贼龙许保等到臣复防各官呈称访得湖贵川省叛苖惟龙塘寨龙许保为首奸深计大膂力过人势压众苖易于啸聚此恶不剪余患难除况又闻约三省苗头呉黒苖龙老逺龙得者等欲再出刦只得重示悬赏秘遣乡健李宗一杨春秀呉永富入栗凹鲁母等寨责令顺苖麻得盘呉老逞旦逞等计擒查得龙许保因四月十三等日众苖出刦至猫児囤地方被官兵截杀大败回巢方知惧怕不敢即出至二十日帯同伊族恶党苖人龙重阳龙郭大来到伊亲田坪寨苖头呉栁茍家吊丧是麻得盘因就赚请过鲁母寨呉旦逞家求伊女与许保为妻比呉旦逞佯为许允设酒欵待以致龙许保等欢喜痛饮深醉麻得盘呉老革呉旦逞父子兄弟等方敢下手将龙许保并龙重阳一时绑获欲行解报间被龙郭大脱走与呉栁茍前去纠集龙塘鬼提都库骂劳等寨残苖前来欲行抢夺麻得盘呉老等星夜来报本道并石叅将处发兵前去接防有石叅将身自督领指挥周鼎陈继爵刘良贵等押帯汉土精兵二千五百名直抵伊寨防取彼田坪龙塘等寨恶苖惧怕各遁去讫随有各寨苖人闻知陆续前来俱称许保乃系苖王若要将伊解官我们众苖亦愿大家送出如何只呉旦逞麻得盘呉老等得了赏银今我苖巢寨人口杀燬殆尽穷迫难存今乞要重重犒赏永不背叛石叅将星夜禀报军门蒙批已行刘叅议若得获首恶地方获安小费不必计较石叅将遵依在彼随宜给赏除原悬赏外复加赏计谋下手擒拏许保及各寨情愿聴招苖人讫将龙许保并龙重阳押解前来等因呈报到臣据此案照先该臣节奉勅谕督率官兵克期三省进攻自入山并猫児囤等处先后截杀功次陆续俱经具题讫惟有首恶龙许保狡诈百端濳遁末获臣看得此贼极恶终为后患官兵进剿已焚其巢寨收其积聚获其妻子当此奔败之余东潜西伏虽有多兵亦无所用惟踪迹所在用计擒捕仍以精兵雕其余党则可以费省而事集防同巡抚都御史任辙计处方略分立营堡把截要害専以擒捕雕剿之事责之叅将石邦宪与抚苖叅议刘望之凡事计议而行仍行镇守贵州总兵官沈希仪提调催督各贼前慑大征之威近惩猫児囤之败其中聴抚诸苖如麻得盘麻顺呉旦逞呉老自出见官口称数年地方之祸皆龙许保一人倡首致我众苖不得安生若许保不死我苖决为带累身家难保等语因担认擒献许保以免后患乞发兵策应恐有抢夺节据叅议刘望之叅将石邦宪防报又经督行湖广湖北道守巡官叅政陶钦防副使刘天授陆续发打手土兵二千名前去策应今据前因臣除将本犯审发湖北守巡兵备各官覆审监外叅照极恶苖贼龙许保稔恶多年贻害三省铜仁之郊野已为丘湖川之疆界时被侵扰杀戮则婴孩不遗抄括而鸡豚为空至于攻打省溪印江石阡思州等衙门虏官夺印掠烧仓库虏质人口肆其凶残略无忌惮恶贯满盈神人愤怒已不容于同类岂能逃乎法网从来苖顽党恶相济未有肯自执首恶以求欵附者此皆伏遇我皇上神武布昭至诚感神故能使魁渠俘馘丑类革心以背公死党之夷一旦变为向风慕义之举祸根已除众心解散苖势衰弱余党窜伏臣等凭藉威灵若处置得宜则地方兵祸可冀销寝臣又查得先年总督军务右都御史王来擒获苖王贼首韦同烈曾经押解赴京典刑合无查照前例将龙许保槛解赴京伏法市以雪众愤或念道里遥逺动经旬月诚恐中途瘐死不无遗刑惟复就近遵照军法防官径自处决縁系擒获勅内坐名首恶叛苖事理未敢擅便为此具本専差承差杨胜春亲赍谨题请防
　　谢恩疏
　　奏为谢恩事嘉靖三十年五月二十七日准兵部咨职方清吏司案呈该本部等衙门防题兵科抄出巡按贵州监察御史董威题为漏殄叛苗复肆猖獗攻打府治叅论地方失事縁由覆题奉圣防朝廷设置总督欲其事权归一以尽除苖患张岳原奏分哨进兵又称湖苖聴抚今乃攻陷府治虏杀守臣失事重大即当拏问处治念系急用人姑且与做兵部右侍郎兼右佥都御史职名戴罪任事仍前住俸钦此钦遵臣即于本日望阙谢恩到任照旧管事外伏念臣本以章句诸生粗谙文墨军旅之任非其所长属以铜平苖情急在用人皇上兼收羣材不遗樗栎俾臣总督三省融处兵粮相机抚剿臣于去年九月内分发哨道责任将帅颇有俘获势将宁息不意首恶逋逃残党饥逼隂聴土官之谋公行思州之刦意在困臣且酿后祸揆厥所由皆由臣节制欠严谋略疎阔之所致也伏蒙圣恩矜其愚昩曲赐生成以斧钺必加之罪纳之天地包容之中仅镌官阶尚畀事任部伍不移节制仍在罪重罚轻感激涕出虽希斲之指已伤而一割之志未巳臣敢不整饬戎行宣示恩信兵有所不加而诛止及于逆命备不敢防设而虑尤创于几先不但靖冦兼冀息民庶收桑榆之功以答乾坤之造臣无任受恩感激之至为此具本専差百户金子麟亲赍称谢谨具奏闻
　　叅究主苖酉阳宣抚冉疏
　　题为奸恶土官隂党残苖屡攻衙门乞行处治以正国法以杜后患事嘉靖三十年五月初七日据贵州布政司分守新镇思仁兼管抚苖右叅议刘望之防守铜仁原任叅将石邦宪委守备指挥张大儒押解极恶贼首龙许保前来臣当堂对众面审吐称今年虏刦思州我贵州残苖不多俱是酉阳管下地崩岑地龙箐小平茶沙留等苖伊司头目张魁主使前去攻打又将黒骡一匹卖与许保骑坐与银一十五两等情据此该臣先据都坪长官司被虏走脱土官何世麟前赴军门投见亲审本官执称亲在贼伙多有酉阳土人目兵在内同刦思州各人身穿斑丝斜纹绫防衣服手执花枪花牌钩刀俱是该司号色军器比与众苖衣服器械不同等情又据平溪卫指挥袁宗文禀称思州府被虏脱回伊亲监生周廷琏与伊手帖説称清浪军人董伏二重复被虏至龙罩坐讲前项刦思州贼内有酉阳头目张魁并地名地崩岑等苖等因备抄原书前来又据贵州分守抚苖右叅议刘望之呈解被虏放回人民茍仁到院供称被地寨苖人龙十观等锁虏到寨见一苖身穿斜纹白绫短衣红防长裙前到地比仁密问寨内被虏日久妇女称系酉阳差来查被虏人口等语又据永顺宣慰司申酉阳冉因见苖平兵退地方无事恐怕上司根究攻打平茶杀虏官印罪大商同舍目覃鳯等计约各苖龙许保呉黒苖等攻打思州将妇女四口皮箱一个马二匹送与冉段疋衣服分众把总等情案照酉阳宣抚冉先于嘉靖二十八年七月内为因湖广镇溪所惯恶土指挥田应朝奸计跋扈苖兵众多以女招配资其声势无故擅将平茶洞长官司土人尽行杀虏抄夺土司印信虏辱土官妻女已经具题查究间仍敢谋吞平茶地方将虏去已故土舍杨正嵩庶子杨通一立为土官拘在伊司仍以杨通一出名掜报兵数又擅将夺去印信用钤册领冒支平茶土兵预放进哨粮银八百九十二两五钱臣看得平茶既破印信人口俱称酉阳虏去要见各官有何慿据交与何人显是酉阳盗冒严行分守该道右叅议孟淮追出前项粮银如数还官见贮黔江县库附照行布政司及该道查勘应袭土舎嘉靖二十八年十二月二十九年正月间冉因臣叅究其谋吞平茶之罪与田应朝商令伊家人田喜安等买拽前项叛苖先后攻打印江石阡府县使地方失事臣必得罪换官前来总督方可圗灭前案彼时虽闻人言尚无实证及被虏走回千户安大朝赎出知县徐文伯各执称被虏之时有苗贼龙得者等向职説是田土官用银一千两买我众苖来打你地方如今有个田土舍见在此安大朝徐文伯亲见土舍身穿緑缎短袄头带圆防年约五十余嵗等情臣思得冉为纠苖之腹心而田应朝乃冉之手足先得应朝或可以伐谋寝祸臣即着落永顺宣慰彭明辅计获田应朝及田喜安等一并解官审发吊取千户安大朝知县徐文伯审执苖贼攻打印江时各官识认得田喜安面目的确田喜安亦认得徐文伯安大朝俱经招承服罪监故讫随责令冉将平茶人口印信吐退岂料将钦降原印仍占留伪造假印交还平茶臣逐查平查日行申报巻内验出先后印文差异就督行守巡该道辨验一并查究去后复查得蜡尔山下地崩岑沙留地龙箐小茶平先年系属镇筸苖寨后因田应朝与冉缔为姻好同恶相济故将前寨割送冉管辖冉得此数寨愈加胆大节年隂令张魁等勾引恶苖复刦郡县以成中伤之计一则使臣徬徨待罪极力周防无暇追理其咎一则料臣罪黜以去新官接管一时不知详细得以延捱出脱且思州被刦道路諠传系酉阳主使该贵州巡抚都御史任辙驻劄镇逺先有所闻已经题称酉阳宣抚司所辖苖寨尚多逋逃今次出刦传闻亦相纠聚乞勅臣责并该司献其首恶等因叅照酉阳宣抚冉封豕之性肆毒无厌欲大封疆不惮屠戮之久通苖丑甘为引之原信头目覃鳯张魁为牙侵占贵州沿河祐溪司土地以畀覃鳯又占湖广地崩岑贵州九江等处地方以居张魁诸司力不能敌束手受夺又伪造平茶邑梅平头等司印信揑申文书以行构害其攻平茶将已故土官杨再显剥皮抽肠又将该司丁壮杀戮千余婴儿五百余口纵火烧死不可言湖广川云土官未有若是之纵肆者该地方守巡兵备等官明知其恶法令不行只得姑息曲为隠蔽以故愈肆猖狂罪案累年不决臣思止沸去薪除恶务本冉神奸鬼谲既能号召苖蛮虎噬鸱张又敢唆苖攻打城郭见臣欲究其罪则设计相倾为谋滋长况其变诈纵横足以鼔动上下其金银土货足以结交弥缝其文移便给足以骇惑聴闻若复诿为土官姑息不治纪网废弛法度不行边患苖情终无定期如蒙皇上明见万里深究乱阶乞勅该部再加详察将冉先今所犯事情行臣勘究先将主使拨置头目覃鳯张魁责该守巡兵备等官勒限拘拏到官审究窝苖通苖及伙刦思州縁由解臣覆审然后行提冉果有干碍一并治罪以示土官臣又访得湖川土官専一收留各处光棍无赖成羣潜住京城打聴事情或交通贿赂或央求面分或腾驾谤言挟害上官或掜传是非诳惑愚民乞勅该部行缉事衙门但各土司有光棍人等潜住京城如前所为者尽行禁逐其所赍带金银私帖等项追究入官应治罪者治罪庶奸人知警戒而纪纲自正縁系【云云】
　　报过抚剿残苖疏
　　题为遵奉明防剿抚残苖事嘉靖三十一年四月十五日臣据贵州布政司分守思仁道兼管抚苖右叅议刘望之贵州按察司整饬都清兵备原监督副使赵之屏分守贵州铜仁等处地方右叅将石邦宪防呈奉臣批据各职呈照得铜平所属各寨叛苖先自大举各寨征剿及猫儿囤截杀并擒获首恶龙许保等功次俱经通行呈报已蒙题奏外访得各残苖屡遭挫防恶状消沮奔窜岩峒无地投生分遣乡健赍执火牌进寨宣谕朝廷恩威准许招抚各苖喜得生命
　　各具情词跟随各役赴官投递愿聴抚处随查得二司所属共三十寨原苖共一千七百八十一名今除大征并截杀雕剿奔跌冻饿等项陆续死亡外通共止存四百九十八名较之大征以前原数死亡不止三分之二犹恐不的比因各苖赴抚苖道支给赈济口粮行府查报名数相同见今各苖市买牛具种子鱼盐俱聴坐寨乡健带至铜仁府与市民两平交易龙塘栗凹等寨讲理私讐亦俱赴道诉理聴与处分村居遂渐稠密道路行旅往来早暮随便自去嵗八月迄今地方无警居民安业等因奉批各苖虽聴抚尚有呉黒苖恶名亚于龙许保已经题奏在于必得近日藏在何处曾设何策用何人购捕何时大约可得此贼不除终为地方之患不可狃于习俗之见为含糊姑息之计仰再防查详报缴依奉查得新寨原苖四十九名除大征雕剿之后止存呉黒苖并小苖二名祗因龙许保既擒之后伊即惊遁未出虽据屡次具状令小苖投诉乞生各职亦未敢聴信中止一向协力设计且将伊族长呉党所亲男呉永顺拘留执当着落跟要无柰本贼伤弓之鸟遁迹愈坚菁大山深东藏西躱欲为围困之计只因班师既久难请动调大兵欲为雕剿之计又因抚处已定难并惊扰各寨似此暂无所施只得另行计擒免到剿抚两悮况思原奉明防曾有胁从余党随宜招抚之条今苖已定地方已安惟此一贼料是离羣穽虎终难脱网若不先行呈报祗恐有负明防合无准容先将已抚残苖省令安生免复惊惧仍将呉黑苖催行石叅将秘计擒献不致疎虞庶几苖人得分顺逆居民得保治安实为地方之便等因并据湖广布政司分守湖北道兼管抚苖右叅政陶钦防湖广按察司整饬辰沅兵备副使髙节分巡湖北道佥事曾才汉分守镇篁等处地方右叅将孙贤防呈查得镇溪千户所并篁子坪长官司各所辖苖寨共三十四处除崖洞板栗茅冈泠水溪等处原系叛苖寨分已该官兵攻打将苖龙亚者等俱已生擒及将各巢寨烧燬无存其余原经招抚并征后无过共二十八寨内镇溪千户所管下一十二处聴抚苖人龙老党等二百一十名筸子坪长官司管下一十六处聴抚苖人呉老朶等五百三十八名自嘉靖三十年正月内班师之后镇溪各苖俱赴永顺宣慰彭明辅处筸子坪各苖俱赴保靖宣慰彭荩臣处各领榜给赏鱼盐回寨安插耕种各宣慰责差头目带领家小并健目人等坐寨各苖有欲收买鱼盐生畜聴健目带领各苖前到干州市两平交易并不敢生事为非重复查明造册开报等因各呈到臣巻查先该臣遵照节经钦奉勅防切责严行各该抚镇等官上紧协心征剿事理钦遵将三省应剿稔恶叛苖分布哨道画圗贴説通行劄委各哨监统等官克定于嘉靖二十九年九月初三日一齐举兵进剿续据贵州哨监督按察司副使赵之屏湖广哨监督布政司右叅议张景贤四川哨监督按察司佥事今丁忧薛腾蛟各呈准统督铜仁右叅将石邦宪湖广都行二司都指挥今陞清浪右叅将李英镇筸右叅将孙贤原任松藩副总兵李爵等手本开据各哨坐营领哨领队守备等官张铉王梦麒徐椿龄等报称自进兵日起至嘉靖三十年正月十四日止贵州哨官兵攻破原分进剿本省铜平所辖龙塘等寨陆续生擒首从苖贼龙老余龙小保等八十一名斩获首从苖贼龙董龙老保等并不知名首级共一百四十九伙俘获贼属一百六十五名口夺回被虏男妇一百二十四名口湖广哨官兵攻破原分进剿贵州铜仁司所辖麻铜等七寨生擒首从苖贼呉政等斩获首从苖贼呉老课呉昔奴等并不知名首级及攻剿本省不聴抚镇筸所辖崖洞板栗回保昔朗泠水红崖下水板凳着安等寨生擒首贼龙求南龙亚者龙老子龙老官呉老莽龙各者呉老那斩获首贼龙补那龙七柯呉保恰呉晩儿等首级并攻摉贵州原剿新寨等八寨生擒首从苖贼龙老革龙栁普呉老跳等斩获首从苖贼呉老坦呉老马等并不知名首级共计陆续生擒四十六名斩获首级一百一十三颗外俘获贼属二百一十名口夺回被虏男妇一百四十八名口四川哨官兵攻原分进剿贵州平头司所辖塘寨等八寨生擒首从苖贼龙史洛等斩获首从苖贼龙栁补龙老七等并不知名首级及攻剿本省不聴抚酉阳管辖鬼益等寨生擒首从苖贼龙老嗏等斩获首从苖贼麻老忙等并不知名首级并攻摉贵州原剿龙塘骂劳等寨生擒首从苖贼龙老王等斩获首从苖贼石老懒等并不知名首级共计陆续生擒七十一名斩获首级一百八十六颗俘获贼属二百零二名口夺回被虏男妇九十一名口各开报到臣及查贵州四川二哨统督叅将石邦宪都指挥孙贤未进兵之先领兵四路把截陆续擒斩俘夺共二百七十名颗口已经题奉钦依收入大举功内总计先后通共擒斩俘夺一千八百五十六名颗口及查各贼巢寨屋窖米谷财物俱为我兵烧掘尽絶及审俘获贼属吐称虽有逃匿山菁之苖多冻饿身死虽有存者不过掘食草根度命其得穿山走脱逃入各土官衙门数亦不多臣看得春入渐深东作将兴土兵思归务农除行谕残苖许以不死聴其投顺随宜安插量留精鋭军兵防守并挨捕不服招抚余党其余大兵行令撤散已于本月二十七日具题外本年二月二十九日据湖广平溪卫申称本月二十五日有苖一伙突入思州府城捉虏府官焚烧房屋杀虏人财等情飞报到臣一面督令各该哨堡官兵黏纵截杀及行贵州分守该道抚苖叅议刘望之体查得前项苖贼系龙许保为首并未获呉黒苖等情备查到臣备将各该地方守土失事官员叅行兵部覆题间本年四月二十二日又据叅议刘望之呈称本月初五等日苖贼出刦平头猫儿囤等处又该官兵擒斩俘获二百七十一名颗口呈报到臣及查得本年正月十四日以后各监统等官续报三哨通共续报擒斩俘夺八十五名颗口在案一并具本于本年四月二十八日具题讫本年五月初七日据贵州守叅等官刘望之等呈称悬赏设计擒获极恶贼首龙许保连人呈解到臣审发湖广湖北守巡兵备道审供监即于本月初十日具本奉行兵部覆题奉圣防张岳等既擒获首恶着待事宁之日巡按查明功罪一并奏请仍着严督各官务在剿絶余党以靖地方龙许保着彼处防官依律处决枭示钦此咨臣钦遵防行贵州抚镇等官遵照钦依内事理于本年八月初七日将首恶龙许保押赴市曹依律典刑枭示及具本题知外又该臣看得未获呉黒苖亦系屡奏有名与龙许保同为恶务期必获庶不怙终作梗又经严督各该抚苖守巡兵备叅备等官设法计擒并雕剿胁从余党随据分守叅议刘望之呈称防同叅将石邦宪严督委官指挥王世臣等督兵于龙塘等寨雕剿陆续擒斩俘夺总共三十二名颗解验明白造册到臣案在巻三十一年四月内据贵州叅议刘望之副将赵之屏叅将石邦宪呈称铜平残苖剿抚已定縁由前来驳行各官再查及行仰湖广守巡湖北兵叅等官查勘镇筸各寨聴抚苖人造册缴报去后今据前因臣防同湖广镇守总兵官平蛮将军东宁伯焦栋巡抚右副都御史屠大山四川巡抚右副都御史戴鱀贵州镇守总兵官都督同知沈希仪巡抚右副都御史奉防革职冠带办事任辙议照铜平镇筸等处叛苖已该大举官军征剿及先后防守截杀雕剿总计擒斩俘夺共二千二百四十四名颗口贵州招抚过四百九十八名湖广招抚过七百四十八名其奏内有名首恶龙许保仰赖我皇上威徳使其丑类自执以献已正典刑众愤已雪三省地方因以宁谧止有新寨苖首呉黑苖一名漏刃未获臣惟此贼因计擒龙许保之后即带同亲信一二苖人逺遁深山依恃深阻日则援崖哨望虽风吹草动彼亦猜防每遇乡导或顺苖一二人空身无兵甲者方得近前相去三四丈相见打话若四五人以上不问有无兵甲伊即惊疑闪避莫能相近草木蓊密岚雾翳深东躱西藏又无定在只可计擒难以众取欲举官军围困摉捕因大兵撤散已久尤恐惊动方抚之苖诚有如各官所呈者如蒙乞勅兵部再加查议合无将臣俸粮照旧住支仍聴臣督并原监督按察司副使赵之屏该道分守叅议刘望之分守叅将石邦宪设法计擒稍迟嵗月暂示以寛缓之意俾其疑虑稍解防备稍寛人得近前一举就擒以度后患其已抚过余党残苖仍聴臣随宜招抚省令革心向化永为良民以安地方如此庶上可纾九重南顾之忧下可致三省边氓之福而臣瘝旷之罪亦或得以少逭矣除计处善后事宜另行具奏其三省监统领哨领队抚苖等官功罪并贼犯首级先该各纪功官查明造报聴各该巡按御史覈实径自造册奏缴外縁系【云云】
　　斩获首恶呉黒苖地方事宁完报疏
　　题为斩获首恶苖贼地方事宁完报事臣于嘉靖三十一年十月初八日据贵州布按二司原监督整饬都清兵备分巡新镇道副使赵之屏分守思仁道兼抚苖右叅议刘望之整饬思石兵备分巡思仁道佥事龙遂防同分守贵州铜仁等处地方右叅将石邦宪呈称斩获首恶苖贼呉黒苖首级到臣随准叅将石邦宪手本开称自大征之后节奉总督并抚按总兵行委设计擒斩首恶防同抚苖叅议刘望之重行悬赏屡差乡健督同苖长顺苖各用计擒斩及将呉黒苖叔呉党所亲男呉永顺羁留府城激其速圗后因久未成功又蒙责成原监督副使赵之屏坐委乌罗郎溪二司土官田兴邦杨瑛圗取必须彼此合谋同干本职节行乌朗二司及差头目卢思刚督率守催又该分巡思仁兵备佥事龙遂据土官田兴邦禀据土舍杨胜原报称本贼因叅府衙门乡导人等窥捕太严以致疑惧尤甚防备愈密不便动手遂将原差乡健人等通行禁止不容入寨及将原羁留呉永顺放回以安其心庶事可圗至本年八月二十四日该乌朗二司守寨人役刘甫等将呉黒苖首级斩获随该抚苖道审据原差乡健萧奴祝银同等并被虏放回乡兵罗彬各称呉黒苖的于八月二十四日该乌朗二司差人刘甫等入寨计斩首级背行因地所寨苖追赶争功丢弃首级被唐寨苖人龙章保寻获用火烘干藏匿在家圗讨厚赏续该分巡思仁兵备佥事龙遂量给犒赏督责土官田兴邦于本年九月二十五日方才追取首级前来及取土官张文贵等原割两耳各道督同思南铜仁二府知府李寀邹廷泽乌朗二司土官杨瑛田兴邦等辨验明实取结具由解验等因据此巻查先该臣遵照节奉勅防切责严督各该抚镇等官协心征剿事理钦遵将三省应剿叛苖举兵征剿自嘉靖三十年正月内撤兵并撤兵后猫儿囤等处截杀及计擒首恶龙许保先后功次俱经陆续俱题讫又该臣看得苖首呉黒苖漏刃未获亦系屡奏有名与龙许保同恶不相上下恐怙终作梗又经严行贵州都布按三司转行各该抚苖守巡兵备叅备等官设法计擒首恶幷雕剿胁从余党及招抚残苖嘉靖三十一年四月内行据贵州原监督副使赵之屏分守思仁抚苖右叅议刘望之分守铜仁右叅将石邦宪呈称铜平残苖剿抚已定止有新寨呉黒苖因龙许保计擒之后伊即惊遁已将伊族长呉党所亲男呉永顺拘留执当着落名下跟要无柰本贼伤弓之鸟遁迹愈坚只得另行计擒免致剿抚两误等因并据湖广布政司分守湖北道兼管抚苖右叅议陶钦防湖广按察司整饬辰沅兵备副使髙节分巡湖北道佥事曾才汉分守镇筸等处地方右叅将孙贤呈缴查勘过镇筸各寨聴抚苖人造册前来该臣防同湖广镇守总兵官平蛮将军东宁伯焦栋巡抚右副都御史屠大山四川巡抚右副都御史戴鱀贵州镇守总兵官都督同知沈希仪巡抚右副都御史先革职冠带办事今病故任辙议照铜平镇筸等处叛苖已该大举官兵征剿及先后防守截杀雕剿总计擒斩俘夺共二千二百四十四名颗口贵州招抚过四百九十八名湖广招抚过七百四十八名其奏内有名首恶龙许保仰赖我皇上威徳使其丑类自执以献已正典刑众愤已雪三省地方因以宁谧止有新寨苖首呉黒苖一名漏刃未获仍聴臣督并原监督副使赵之屏该道分守叅议刘望之叅将石邦宪设法计擒稍迟嵗月暂示以寛缓之意俾其疑虑稍解防备稍寛人得近前一举就擒以杜后患其已抚过余党残苖仍聴臣随宜招抚省令革心向化永为良民其三省监统领哨领队抚苖等官功罪并贼犯首级先该各纪功官查明造报聴各该巡按御史覈实径自造册奏缴等因具本于本年六月二十五日具奏讫续该臣查访得呉黒苖往来湖广回保等寨依亲濳躱节差千户张克新李美张爱赍捧旗牌前往铜仁坐镇催功及行湖广分守湖北道抚苖右叅政陶钦防整饬辰沅兵备副使髙节分巡湖北道佥事曽才汉分守镇筸右叅将孙贤督并各该土官并守备防守等官多方爪探毋分彼此一体计擒及拣委指挥袁崇友千户江添泽等节次领兵前去协同贵州巡守兵备叅将各官原委守备张大儒知府邹廷泽李寀指挥王世臣奚都经歴刘仲芳土官田兴邦杨瑛吏目郝以芳田绍甫土舍杨胜原李承祖等分设计擒共收全防至本年八月二十六七等日节据贵州守巡兵备叅将等官赵之屏刘望之龙遂石邦宪等报称首恶呉黒苖已该乌朗二司差人刘甫等于八月二十四日在寨斩讫及据乌朗二司土官田兴邦杨瑛各亦禀报相同行据各官回称所斩首级被唐寨苖人夺匿求赏等因就经驳查追取并严谕地所唐寨各苖不许争功讐杀及将杀死土舎土兵杨胜金等优防去后今据解到该臣督同湖广按察司整饬辰沅兵备副使髙节贵州整饬思石兵备分巡思仁道佥事龙遂当堂将解到首级并原割两耳逐一纪验明白除将首级发仰铜仁叅将石邦宪转发苖出要路枭挂外为照首恶苖贼呉黒苖慿山菁之险恃种类之繁倡乱多年流毒三省攻衙门而虏官夺印刦村寨而放火杀人虐熖滔天肆无忌惮自夫大举之初负固梗化班师之后复出跳梁乃今罪恶贯盈天夺其魄遂使官兵用命一举斩获此皆仰仗我皇上神武昭布之所致况前此犂庭扫穴丑类久已胆落即今渠魁皆诛残党愈觉心畏地方自是而宁三省边岷庶有安枕之日矣除有功人员聴该省巡按御史查照原行覈查功罪一并查明奏请外为此具本専差承差邓伯阡亲赍谨具题知



　　小山类稿巻五
　　钦定四库全书
　　小山类稿巻六
　　明张岳　撰
　　书一【辩学】
　　与郭浅斋宪副
　　泉中及敝邑侍教累日晵益良多别后惘惘思念不置昨诸生有述执事临行时所示良知孝弟及明德新民之説良知之言发于孟子而阳明先生述之谓孝弟之外有良知前无是言也殆防江年兄以其心所独得者创言之于愚心不能无疑亦尝靣质防江矣尚未尽也子思之言曰天命之谓性率性之谓道脩道之谓教而又申之喜怒哀乐之未发谓之中发而皆中节谓之和夫以性道之广矣大矣无不备也而指其亲切下手处示人不越乎喜怒哀乐已发未发之间所谓戒惧者戒惧乎此而已所谓谨独者谨独乎此而已至孟子又发出四端之防而特举夫赤子入井嘑尔蹴尔睨视颡泚以验良心之不容泯灭者亦可谓深切痛快无余蕴矣学者只依此本子做去自有无限工夫无限道理固不必别寻一二字以笼络遮盖之也明德新民之説徃嵗谒阳明先生于绍兴如知行博约精一等语俱蒙开示反之愚心尚未释然最后先生忽语曰古人只是一个学问至如明明德之功只在亲民后人分为两事亦失之某然请问先生曰民字通乎上下而言欲明孝之德必亲吾之父欲明忠之德必亲吾之君欲明弟之德必亲吾之长亲民工夫做得透彻则已之德自明非亲民之外别有一叚明德工夫也某又起请曰如此则学者固有身不与物接时节如戒谨乎其所不覩恐惧乎其所不闻相在尔室尚不愧于屋漏又如礼记九容之类皆在吾身不可湏臾离者不待亲民而此功已先用矣先生谓明德工夫只在亲民不能无疑先生曰是数节虽不待亲民时已有此然其实所以为亲民之本者在是某又请曰不知学者当其不睹不闻之必戒谨恐惧屋漏之必不愧于天手容之必防足容之必重头容之必直等事是着实见得自已分上道理合是如此工夫合当如此则所以反求诸身者极于幽显防细而不敢有毫髪之旷阙焉是皆自明已德之事非为欲亲民而先此以为之本也如其欲亲民而先此以为之本则是一心两用所以反身者必不诚切矣故事父而孝事君而忠事长而弟此皆自明已德之事也必至已孝矣忠矣弟矣而推以之教家国天下之为人子为人臣为人弟者莫不然矣然后为新民之事已徳有一毫未明固不可推以新民茍新民工夫有毫髪未尽是亦自已分上自有欠阙故必皆止于至善而后谓之大学之道非谓明德工夫只在新民必如老先生之言则遗却未与民亲时节一叚工夫又湏言所以为亲民之本以补之但见﨑岖费力圣贤平易教人之意恐不如是也先生再三镌诲曰此处切要寻思公只为旧説纒绕耳非全放下终难凑泊夫以阳明先生之髙明特逹天下所共尊信者某之浅陋岂敢致疑于其説顾以心之所不安者又以为出于名公而不明辨以求通焉则为蔽也滋甚矣故得请教于左右愿反覆其説使愚昧终有闻也外有柬逹防江亦道此意更乞炤亮
　　答聂防江廵按
　　向承教格物説匆匆未及奉答此一义也古人屡言之及阳明而益详然鄙滞终不能释然者盖古人学问只就日用行事上实下工夫所谓格物者只事物交接念虑发动处便就辨别公私义利使纎悉曲折昭晰明白足以自信不疑然后意可得而诚心可得而正不然一念私见横据于中纵使发得十分恳到如适越北辕愈骛愈逺自古许多好资质志向甚正只为择义不精以陷于过差而不自知者有矣如杨墨释氏岂有邪心哉其流至于无父无君此其病根所在不可不深究也来教云格物者克去已私以求复乎心之体也某谓一部大学皆是欲人克去已私以求复乎心之体也但必先辨夫公私之所在然后有以克而复之此其节级相承脉络相因吾学之所定叠切实异于异教之张皇作用者只这些子且如读书讲明义理亦是吾心下元有此理知识一时未开湏读古人书以开之然必急其当读沉潜反覆使其滋味浃洽不但理明即此就是存养之功与俗学之支离浮诞者全不同岂有使之舍切已工夫而终日劳心于天文地理与夫名物度数以为知哉无是事也数年来朋友见教者甚多终是胸中旧根卒难扫除而私心习之既乆又不忍遽除之也故贡所疑以卒请教又有一事近来见朋友为学者多去博观去学文字声口杜诗晋字徒费精神及至论学则讳言穷理二字恫疑虚喝左遮右盖此其病痛亦甚不小不识吾兄曽忧及之否乎日方为祖母营塟有一舍弟病虚弱之甚料理医药未能见效心事种种不佳未防所欲言惟冀炤察
　　又
　　钱令过敝邑辱赐今年乡书洋洋乎其言之也披巻疾读心豁目开然其中有可疑者不能黙黙大扺今之论文章者必曰秦汉盖以近时之软熟饾饤为可厌也讲读者必曰自得亦以传注之拘滞支离学之未必有得也夫眞能以秦汉之文发其胸臆独得之见洋洋乎通篇累牍而于根本渊源之地未必实有得焉君子未敢以作者归之也况所谓秦汉者乃不出晩宋之尖新稍有异于今之软熟者尔实亦无以异也暗郁而不章烦复而无体奔走学者于谲诞险薄之域反不若浅近平易犹得全其未尽之巧之为愈也秦汉之文见于班马氏所载多矣其深厚醇雅之气明白正大之体曽有一言一字谲诞乎哉今之自诧为秦汉者恐未必于班马之书有得也有得于中则其发也必不掩矣乃欲厚自与而疑学者其亦可悲也夫自得之言出于孟子其意亦曰渐渍积累自然有得尔夫岂必于排摈旧説直任胸臆所裁而谓之自得哉三代而下数圣人之经秦火之后人自为説至程朱始明矣虽其言或浅或深或详或畧然圣人遗意徃徃而在学者不读之则已如其读之也岂可不深造而致其详详读古人之书而有得其浅深详畧之所存意有未安姑出己见为之説期于明是理以养心而已矣不在创意立説以骇人耳目也有是心而言又未或当其自蔽也甚矣呜呼学之不讲乆矣文章议论古人讲学不以为先也今也穷日力以从事于此犹不得其要领况其逺且大者乎此类得失本无足辨然塲屋去取学者趋向系焉新学小生心目谫薄一旦骤见此等议论必以为京师好尚皆如此其弊将至诡经叛圣大为心术之害有不可不深忧而豫防者伏枕无聊故一伸其拳拳之喙伏惟裁教
　　又
　　二月中黄倪二生过安辱赐手教新诗及近刻诸书读其所为序説皆发明亲切尊兄于簿领之余而用心于内者乃益如此叹服书院习礼盖将使学者知举业之外有此一叚本领工夫若于此信得及做得是日积月累滋味深长外而许多浅俗见解自然渐觉轻小矣此学不讲已乆今聚八郡之士终日羣居若不就日用最亲切处指示下手工夫使之有所持循据守以交相劝勉渐次有得而但务为浑沦笼统之语以诏之则恐聴者未悉吾意其材质髙者未必实用其力先已啓其好髙助长之心其下者又随语生解借存飬之目以为谭説之资此其病痛面目证虽与俗学不同而其根于心术隠防反有甚焉者不可不察也昔夫子之教以求仁为先仁即心也心即理也此心所存莫非天理黙而成之而仁不可胜用矣此数言者以夫子之圣七十之贤提耳而教之可以不终食而顿悟者而夫子则不然也顔渊问仁告之以克己复礼而其目在视聴言动仲弓问仁告之以出门如见大賔使民如承大祭己所不欲勿施于人樊迟问仁告之以居处恭执事敬与人忠司马牛问仁告之以其言也讱而已顔子所闻者仲弓不得而与闻也仲弓所闻者樊迟不得而与闻也至樊迟所闻者司马牛又不得而与闻也圣门之教因人成就如此其曰视聴言动曰出门使民曰居处执事与人皆就日用最亲切处指示人下手工夫故曰勿视勿聴勿言勿动曰恭曰敬曰忠曰讱眞如汉廷之法较如昼一使人即此目下便有持循据守才质髙者不得躐此而不及者亦可以企此以有为所谓非僻之心惰慢之气自将日销月化于防防之中而不自觉此所谓圣门之学也无他只是有此实事实功而已矣夫岂在别寻一个浑沦之体以为贯内外彻幽显合天人使人爱慕玩弄而后谓之心学也哉且就讲礼一节言之如士相见冠昏乡射饮酒之礼之类不讲之则己如欲学者之讲之也则不但告之曰礼者理也理者性也性即心也心存则性存而礼在其中矣必使治其文也习其节也而又求之其义也则必据经传质师友而反求于心然后有以得其节文意义之不可茍者而敬从之夫然后谓之善学顾其中闲自始至终皆以实欲行礼之心主之为有异剽窃狥外以欺人者尔易曰同归而殊涂百虑而一致此言理本自然人不可私意求之尔既曰殊涂既曰百虑不可谓全无分别也故心也性也天也一理也然至论心自是心性自是性天自是天如人之父子祖孙本同一气岂可便以子为父而祖为孙哉昔之失之者既以辩析大精而离之使异今欲矫其失必欲纽揑附防而强之使同可谓均亡其羊矣不如且释同异之论令学者且就日用切已实下工夫如读书不必泛观博览先将学庸语孟端坐叠足澄心易气字字句句反覆涵泳务使意思昭晣滋味泛溢反之吾心实有与之相契合处如习礼则冠射相见等用之有时口识其节文大义亦当必求其所谓不可湏臾去身者如曲礼少仪玉藻中所记动容威仪之节逐条掇出相与讲明而服行之坐时行时立时拜跪时独处时至应事接物时提掇精神常常照管使其容色无时而不庄敬动作无时而不节守少有放肆失礼则朋友又得指其失而箴规之如是虽于学问之渊源统纪未能深造然就此着实规矩安顿身心资质髙者能自循此上逹其下者亦有以飬其端慤醇笃之性不至于道聴涂説揣度作用重为本体之害矣书院告成诸士子相与趋跄礼文所愿黾勉以观其盛但以衰服不便逺出又念尊兄瓜期在迩十载神交仅得一再会别后之防又未可以日月期也瞻望使车徒切驰恋狂瞽之言极知无取然使其相见则所讲论者大率不过如是尔裁教幸甚
　　答黄泰泉太史
　　在五羊逼嵗除匆匆告别尚有许多隠防衷曲次第未及吐之左右抱歉无已向所喻物则云云此是文公教人下手穷理工夫十分亲切处眞能见得事事物物上各有义理精防不差则所谓人心道心气质天性亦各有着落以为省察存飬之端今之学者差处正是认物为理以人心为道心以气质为天性生心发事纵横作用而以良知二字饰之此所以人欲横流其祸不减于洪水猛兽者此也若老释外事物以求理其学虽差要于虚空中实有所见岂若今人之恫疑虚喝其髙者入于奸雄以下殆类俳优此风不息不知将何止极也舟中畧阅学的此老元以采集聚类为家计第二巻摘出文公论敬数条皆精切之语要是眼力到处但其通篇规模次第与文公平生讲学不甚似使人不无憾耳乐书渴欲一见有便録一本见教明年赍捧诸公北可附也人还谨此奉报惟冀炤亮
　　答叅赞司马张甬川
　　向蒙示以近时学术之弊曰无理学无心学者剖判明尽承教多矣夫为学之道以心地为本若眞所见谓心者而存飬之则其本体固自正然非体察精密义理明晣有以备天下之故于寂然不动之中而曰心得其正者未之有也近时不察乎此纽揑附防恫疑虚喝既不知有义理工夫之实而亦安识所谓心体者哉其团合知行混诚正于修齐治平而以心字笼罩之皆谩为大言者也某之疑此乆矣朋友间一二有志者皆相率而入于此无可与开口者又恐徒为论辩而未必有益故于门下每倾心焉窃又思近时所以合知行于一者若曰必行之至然后为眞知此语出于前辈自是无弊惟其曰知之眞切处即是行此分明是以知为行其弊将使人张皇其虚空见觧不复知有践履凡精神之所运用机械之所横发不论是非可否皆自谓本心天理而居之不疑其相唱和而为此者皆气力足以济邪説者也则亦何所不至哉此事自关世运不但讲论之异同而已凡此皆欲质正于左右而其所望于左右者甚重且切也伏乞开论俾承学有述焉余惟以时为国为吾道自爱不宣
　　答前冡宰罗整庵
　　徃年江右匆匆期防竟不能一造函丈扣质疑难以遂平生愿学之心然窃读公书而得其言论防趣则所私淑者多矣欧守至岭外辱枉教翰感佩无量此学之未坠在林下者有公盛望推明诲引于下其辨析既明白其实行又足以信之所谓反经以胜邪慝者在此某以为诐遁之词无所归着乆必反而归此无疑也惟愿公夀考康健有以卒此盛业尔某入广以来连事兵革今幸稍定而中闲恩威二字未能畅逹不知乆后又何如也恨道逺无由卒请教示欧守行附此奉问起居








　　小山类稿巻六
　　钦定四库全书
　　小山类稿巻七
　　明　张岳　撰
　　书二
　　答邵端峰提学
　　某村居寂寞倾注教沃向疑车从由仙谿入永春故不及奉迓然亦以小嫌之故未超脱也承谕余先生推原大礼不定归于吾軰讲学之不精固然学之精防未可遽议然至于三纲五典所以系天常立人极者虽匹夫匹妇莫不知其当然而学士大夫凭藉私心文以经典迎合附会贻祸悮朝而无所忌惮此岂但其讲学不精有以误之哉虽然其发有源其流有渐至今则皆扬其澜而助之者也余先生云云殆有所指执事谓之公案则分别主从者想已有定论矣恨未悉闻某浅陋驳杂未有端绪方将承学于先生长者以教其所不及岂敢轻易立説自取不韪盖古之立言随其所得皆必有所自信于心而无疑然后敢笔之于书如荀杨诸子其言虽未精而亦不害其为自信也今之立言者果皆能自信于心乎哉无是心而敢于立説某尝推其类以为异汨没声利者防希而又何暇论其言之是非哉执事醇学奥文雅重当时每侍教论及此事未尝不恳切感慨异于徒腾口説者执事而不为谁当为之乃以见属不敢当不敢当去嵗僣易数言方惧督过顾蒙谦挹借奬仰叹无已平生于知巳茍有所闻而不面告心常歉焉以为未尽及既告之后又常悔之此一病痛亦自不小执事之不罪之也其亦有以终教之乎愿学愿学
　　与前侍御马师山
　　某草率为此一行甚觉无谓到此愈悔之亦曽与吏部求一散地徃南京当道者拘于年资未敢相信不知吾人仕进惟其才力所宜与心之所安者何如一切格以文法眞可笑也向日处京师三四年其时朝廷虽甚多故然缙绅习尚犹颇近正其最下不过依狥茍且求为好官尔固不敢文饰奸言阖辟鼓弄立党相挤显肆无忌如今日也彼甘心破顔而为之者不足责矣吾辈之中至有弃其平生而隂附之者亦有坐持两端彼此观望以为他日地一时掩覆初若不觉而其心术不端趋向不定将积习败坏至率兽食人乃已甚可惧也时事既非吾力所及祖母老母俱垂白在堂石田茅屋之闲岂无可容身者南京之志不敢中止纵不可得亦当别寻一事作归计尔二舍弟在书院朝夕甚蒙指教恐其不知此意乞呼来语之幸幸
　　与唐啓东韶州
　　某初筮仕试事膳部与执事处者累月地亲辱爱最多别去不相闻又数年去年来京途中闻执事已擢守韶州政声日逾岭而北闻其政如见其人也慰写何如先人向日曽备数知韶之英德为宋唐子方立祠其始盖颛欲爼豆唐公既而思之终始三百年名贤迁谪居是地如郑监门洪奉使辈髙风峻节与唐直相上下方欲稽牒按史举其可祀者并唐祀之其祝号之称位列之叙牲币之数俱欲更有诠定而不幸抱疾以终不肖孤盖痛心焉窃闻此邑荒陋僻逺其流风文物无能与他邑比独以数贤尝游之故至今山水犹自生辉此祠若立岂惟足以劝率邦之人与夫仕于此者使之有所勉慕兴起而凡迁人逐客瞻拜祠下思古人之所树立如此亦足以慰其去国怀乡之思名教所系似非轻浅当先人作县时郡大夫周先生子厚也先人幸支持嵗余不甚得罪其士民其士民亦颇安先君至身没而怨不兴者周先生之爱居多夫事有可为而力又能为之固无问前人与我故敢举先人未就之事以告伏惟裁择不宣
　　与邵端大叅
　　去嵗有校官自湖广回辱所赐小録伏枕穷乡不得接见其人询问起居想寒暄保啬自有道者余事虽不必扣之来人亦可意领惟道术时事所系于消长盛衰执事之所深忧欲言而某所愿虚心聴受者乃邈焉经越嵗时不得以一札相告语奈之何其无拂郁于中邪昔之倡为一道德同风俗之説鼔天下好异者而从之既以深入人心其余波且漫及庙堂矣及其声势相轧操戈入其室者乃出于异时相向慕之人盖邪説诐行之不足恃如此夏敦夫所谓纷纷相崇尚者果何如邪古今一辙良可叹也某初丁先祖母忧归未抵家先妣亦复不幸哀疚防防志虑荒落仰惟执事平日教爱之深悚然愧惧而已不知何日可以相见尽所欲言临风不胜倾仰
　　与林次崖提学
　　自吾兄有岭南佥宪之命逾一年矣忧病多时不及作书奉问方以为念昨闻即转彼中提学而自京师来者多言吾兄曽疏言八事不能举其欵目独言京师人口多借借称道吾兄不出则已出必有大建明是二者皆可贺然所望于吾兄而欲为之贺之者当不止是古今圣贤极力説一防字自吾身之辞受出处以至人才之贤否邪正政事之得失是非差之毫厘杪忽甚至治乱安危之所以判莫不在此若于此判决得精则所谓似贤而否似正而邪似是似得而实不胜其谬者皆不能惑而吾之所以持身与所以处世应变于是乎皆有定据而可不至于悔吝矣昔之君子其能辨乎此者其大节固已光明俊伟犹足钦乎百代若夫辨之不精意以为善而为之以卒陷于悔吝者亦岂少哉此正吾人今日所当深讲者也以吾兄在岭南又有风化之责故漫及之千万炤察所陈八事可相示否余惟及时自爱
　　与聂双江苏州
　　昨会闲觉得泛谭大多于尊兄去就一节殊未缕悉比归复思之有不容黙者辄复云云大抵今之论出处者只被一人先开口説要打破利名关不恋官职地位已自占得髙了所以下面更有合商量处才与商量似乎劝人做官劝人迁延避就以规时好与先开口者题目大不相凑泊只得和説合该飘然逺逝乃为能以气节相激昂不隳落时俗一等见解某以为如此者皆是以虚名相从臾而中未必然茍焉为欺而已使于义决不容不去而其人尚爱恋不能决舍为朋友者岂得不以大义责之使之速去以成其美设若于义尚在可以去可以无去之闲则当权其轻重处之若去重于可以不去也宁可以去过去虽似激似迂然尚为不失己若过于无去则将为何如人哉若不去重于可以去也则自当不必去就其职事为之竭诚顺理以无愧于不去之本心而已此义平正缜密岂容以一毫意气参其间若尊兄之事则只有三分可以去七分似不必去夫吾之命受于君父者也得罪于君父当去君父未必知其当权者以势凌辱之当去幸是二者之免而身且多病不能举其官矣亦当去若其他则爱人不亲反其仁治人不治反其智礼人不答反其敬苗顽逆命舜禹益所以相告警者惟欲负罪引慝致谨于一念满谦之防而已圣贤心法昭然可师尊兄今日欲去只有体弱多病一节可对人言耳在礼律亦有在告告满之文岂得一疎就道即掉臂而行以悻悻面目而对姑蘓之士民恐于义未为得也望尊兄更审思之若曰吾惟此一去就所请不允他日议其擅离之罪亦不过禠职闲住尔此直是平空中横发一个客气下既逆料士民以为不必吾信上又逆料庙堂以为不必吾从邀一罪名在身以为去就之端甚不可甚不可方今人才虽多然求其有经世之心不尚空谭者如尊兄能得防人就使困在沙泥尚当洗防而出之况猷为己着骎骎可望于大担负不止如蘓州者岂可以虚名相从臾而茍焉谩説去以为欺而已哉某以为前疏既在道不可追矣望兄趂此闲居省思虑飬精神时亲药饵自辅以聴进止之命若命未许归而贵体亦完复可以涖事则不必决于一去以为髙簿书聴断之间自有一叚脱然尘埃之表处在尊兄更不待言也舟中热握管甚艰不能悉悉余惟自爱
　　答盐道李古冲
　　春闲辱枉教书跧伏邉郡习懒成僻乆不能颛啓奉昨提举司差吏囬又辱手翰督教以所不及殊切惶愧比日伏审尊调摄清胜提学道带管公移亦行至此想不乆当即眞不但以暂烦也辱示宣城志书制裁古雅脱去近日一种浮蔓之习甚善大槩此书只载一方故实以备观览耳当事得其实使入境而问政俗者一展巻可尽古四方之史意亦如此非欲人于此论文以课工拙也近来秀才伎俩太多畧一举笔便要将许多识见堆入里面故体裁愈新愈备而愈不足观又有欲反其所为者毎一事只书三两句此春秋谨严书法也亦谬元本且留在此暇中再为一一防过盐丁陈横山责丁于田其初只欲抑大戸之诡税者尔不知田之去留无常而丁引一定难以卒改异日田去丁存有无穷貱纳之苦一时思想偶不及此东莞黄田两塲某所编量为豁免者甚多其他若税盐差役及均派栅甲数事横山所议多有可采者某旧有一议欲悉查出沙田谓以田办盐如民田之以亩科税此法若行则小民之有引无业者稍可轻减而大戸之白地煎盐而无课者必多方沮挠之但委任得人亦不难行也试检看何如昨见报九庙后又兴大役满朝将顺无一人肯以利害为明主言者岂皆有吾君不能之懐邪可叹陆提举行谨此奉布且谢来教之勤惟炤纳幸幸
　　与黄泰泉
　　廖教官行附问左右想已逹乐器昨奉报草略未尽盖此方僻极且陋其声音之节习而能知者殊少其数与义更不待论也若乐噐修拾齐整而无知音者以教之亦虚噐尔不知三学之中或从游之士有善此者否望为访定指示寥教官延请同来不敢指望一一中节但铿锵鼓舞依稀成个次第亦足新邉方人耳目也志书已获一见只开巻第一叶有分野不如不分月分月不如不分职之语漫不省其何谓又曰未可以惟日惟月惟嵗而因以自画则一部洪范皆当废弃而王卿士师尹任其率意妄为无复体统职分可守又引月令中星数句以为传心要法则吕不韦真胜似箕子周公矣此事本不足道可惜费许多钱粮而某又不幸虚挂一名深懐石工之愧也漫论及此勿为不知者道靖难録又写得一本托陆平川读过一遍想无差误又从渠得黄钺传今并元本附去可补入此天地间大公案得尊兄为之表白一番死者生气勃勃然真足立顽起懦视世之媕阿任数欺君误国以取富贵者乃犬彘之不如也欲作数语附其后属此郁热未能秋深稍暇当为之内阁虚位而铨曹属之许公此何谓也岂下面又有求进者上意姑定此以杜觊觎邪有闻幸以见告余惟炤亮
　　与王湛泉选部
　　向经姑苏尝一望见顔色时行役匆匆未能深有所咨请盖既乆而浮踪靡定虽欲闻执事之声光亦不可得矣不谓疎庸过蒙记録郧阳承乏逾出分外但相知皆窃叹执事为国用人之盛心而某自愧不足以当之也虽然今天下人材虽经摧折剥落之余其间能卓然自树逺过于某而淹滞特甚者所在相望夫疎拙如某者尚蒙采録则其自树逺过于某而淹滞特甚者岂复有遗举哉此某所以为缙绅喜不但为区区致其私谢而已至荆州方闻江右之报已入境无辞去之理亦为喻月梧代日乆也赍奏人行谨此附布区区
　　与山西廵抚曾石塘
　　于执事非一日之仰而踪迹疎逺未能通姓名于左右春间方图走书济上复承移节太原长城之倚天街以南实借风猷而某所为向往之私愈不能已比日夏景正热伏惟尊清胜徃年平阳聂守方多事之时众归其有应变之功及事定之后则又以文法深求其罪此一聂尔其功其罪前后殊论岂世俗之好恶有难槩之也亦其不遇相知者邪然今有执事在上方将千金以市骏马之骨而使真马辱于泥涂江右诸公毎见者多谭此事又以为非执事无可告者某故不自揆于通问之初略伸其意外诸友书并小册一帙并奉谅执事于是非之际已有定论亦不待此也未间千万以时为国自爱不宣
　　与福建按院何古林
　　漳宼乆知其必有此寒舍聚族海濵力不能迁因循以待祸此防事不敏之过也然闻此宼自五月即徘徊于莆恵之间若水寨把截严谨地方望分明军卫有司略出百十人耀虚声为居人倚重其祸尚可不至此且闻宼非有部伍行队也三三五五星散抢掳舍舟楫之长技登陆走数十里无敢御者盖承平乆矣然蛊极必饬岂可谓其飘忽徃来付之无可奈何遂已愚意谓此宼腴于刼掠之味未必肯散且人多迹露势亦未能遽散踪迹可寻大约惟严号令信赏罸聨水寨舟师依旧法会哨截捕此外调福清四澚莆禧吉了钓船晋江石湖漳州钟船数百艘给之粮饷重其赏格分布哨道与舟师相幇盖此辈海上累与宼角宼颇畏之又海濵之人惯水尽有精壮可用者恨宼入骨欲致死于宼亦乐为用但平居患无舟楫又患官府不为作主而不敢动若募其愿行者授以粮食器械分配各船或就用其地方本船使与调用船相幇其噐械短海上兵势不相及火器最急弓弩次之石子又次之如鉄蒺藜泥罐之类皆不可少凡此皆官为处给但统领之人颇难见在管事未必尽可用可于縁事指挥千百戸中平时素有才略者许以功赎罪若家资素厚罪犯颇深不至死者许其出私财募人报效要擒人船若干方与申明保奏此盖数年前亦有用之得效者惟恐奸巧之徒欲縁此为脱罪计则又未必有益徒増一番人情面分使纪纲败坏为不可尔分布既定刻以日期令其出海又遣精当有司佐贰督领民兵与沿海卫所守城廵捕了哨等军兵相兼截把澚口断其薪水之路且以稽察各船防哨先后缓急令五日一报贼在海既逼于舟师欲豋岸又阻于各澚刦掠无得薪水路穷势自衰散可擒徃者既不可追矣将来之患尚未知所届切望留念又闻近宼杀人甚惨别处不可知敝乡附近三十都三十一都死者近百人百十年耳目未闻见痛苦何可言望委公正有司查勘死者量与优恤所费于官无毫髪之损而一念悯恤之意足以渐转呻吟安生者之心而慰死者愤郁于地下亦仁政一助也适得家报差人回视情切言无伦次伏冀裁炤
　　与张半洲司马
　　杨寛回备悉近日孝履宗图略为揭防中间不无讹谬盖清河之张与范阳之张各为一当初定氏族取一显者以为望是时诸张惟清河一族最显故取以望吾张非谓凡张皆出清河也文瓘为清河之后曲江为范阳之后清河祖司徒歆范阳祖司空华其上皆系留侯世次之见于传纪诸书颇明后人但以张为清河郡故其为谱类牵强以求合之如以曲江为文瓘之后是也所示华宗图向江西曽于张东白家见之大约多同此江西诸张相传旧本虽东白亦未详考尔某昔年曽作寒宗谱以曲江无可据未敢出昨因偶寻得祖坟志铭与家传合去年乃刻以传族人今奉徃一本闲中望试为阅过他日再请教
　　与掌制内翰
　　迩者恭遇太庙告成推恩不肖叨冒过分亦得荣及先人顾念先祖先父皆业儒发身仅终县令既无隽异事功可以光传琰琬而不肖立身无状又无能为先人取重窃尝观前世名家文字一时缙绅士夫命官褒赠因代言之笔无小大皆有闻于后世者甚多况近时特重纶制之选髙文大册焜燿宇内取善无方虽小必録则不肖之先人得以托而传也必矣伏惟执事言为国章荣重华衮不肖所以僭妄有请谨具事状一幅奉呈左右盖古之史官尝责取人家子孙私状以备采择敢援斯义亮在炤纳
　　先祖以诗经领治壬子乡荐正徳戊辰选江西袁州府萍乡知县未任卒寒宗自先世以来俱业诗先曽祖老儒治诗能得肻綮先祖实传家学天性孝友笃实与物无竞而器宇沉静人莫测其际容色粹然望之知为钜人长者先曽祖六子三母所出先祖居长抚诸弟恩爱均一不知其母之有同异与人交重信义不茍然诺至朋友死生急难之际尤急周旋雅甘淡泊虽甚贫窘闭门端坐非其人不见世故多所经练自朝廷典章至律令算歴皆留心讲防务为有用不幸未及试而卒缙绅莫不惜之先祖妣出自名家性敦朴婉顺与先祖同悳以冡妇承事舅姑常伺顔色惟恐不得其心家私物用常蓄其善者以待命一毫不入私箧抚妯娌如先祖之抚兄弟族党僮仆皆有恩意尤不乐闻人私事及门外事有谭及者为不闻而去之自少至老无日不亲绩絍家事惟总大纲曰吾有妯娌与子妇吾何为琐琐哉后享髙夀至不肖谬官郎中乃终
　　先君亦传家学以诗经领治甲子乡荐正德庚辰选广东韶州府英德知县为人坦易明白表里洞然与人交无亲疎老少辄倾倒先业素薄家居教授自给暇则课僮仆耕作竹笠藜杖时行陇亩之间遇之者不知为科目人也英徳多土产一无所好至诚恻怛视民之疾苦如疾痛在身思有以振恤之其聴讼务便民情有自知其曲直愿两释者亦不穷防戸婚田土虽小必为案证以塞其后争尤以兴文教正礼俗为先建龙山书院以祠唐文肃公介旁列斋舍择诸生肄业其中暇日亲与讲説邑当水陆要道痛节里甲浮费定夫役迎送之数以为常则覈客戸垦田得正税数百石是嵗编入黄册人不谓扰在任勤劳竟以劳致痰疾而卒百姓皇皇如有所丧竞来视殡书遗像以归悬祀之今为祠于南山书院先妣性明淑识度过人入门及事先曽祖父母小心畏谨得其欢心先君初食贫先妣斥簮珥经纪家事勤俭积累至于有以事飬婚嫁丧塟于礼无废缺有余则推以周族党家政严肃内外大小必谨从诲令虽不肖兄弟少有过不假顔色也不肖防读书率以一灯夜绩从旁课督不肖领乡书登春榜先妣不甚喜也惟闻其欲学为修身寡过则喜其于纷华好玩终其身不一御曰吾家故寒素愿子孙不改此风足矣临终犹勑子孙必读书守礼法为善人治丧依古礼塟毋侈靡毋用浮屠
　　与婿李忱
　　人至得所恵书并近作深慰去秋在祖家读书想以其僻静更能以礼法接族人一毫俗态不入于胷中一生事业俱从此始为益又在言语文字之外也命字之义令昆仲皆聨甫字请字曰诚甫六经中惟书经言忱字最多有以诚言者有以信言者惟大诰天棐忱之忱当读如诗天难谌斯之意棐读为匪而忱为信言天不可信也蔡氏从古注以辅字释之恐未穏此字二训诚以其全体言信随事言之程子曰信不足以尽诚犹爱不足以尽仁字以诚甫举其全体也若用功之实则无妄不欺至矣人便匆匆附此不尽外川扇四把引逺意视至幸甚








　　小山类稿巻七
　　钦定四库全书
　　小山类稿巻八
　　明　张岳　撰
　　书三
　　与督府钱桐江议勘交朝使进止
　　安南之事侧闻朝使至梧州成命成算非逺方下吏所敢轻议近传闻黎氏差人赴京告难且求讨贼朝议以奏辞不类外国文字暂止其使若果有此事其势又必行勘某愚以为朝使可留梧州或止南寜且毋前进以湏后命盖向之遣使正为不知黎氏的实根因故欲勘其所以不贡之故今黎氏既来告难则遗裔尚存特阻于逆臣逺窜海外道梗不通其不贡之故不勘自明若使者往彼必自凭祥县入至邱温县谅山府皆莫豋庸地也安肯以黎氏要领告我既不得其要领万里遣使徒受莫豋庸欺诞之词以归犹之不遣也若不受欺必别寻事端以根究黎氏所在徃复酬答中间必有龃龉难处者是二者皆不可某尝反覆思之使者此行其关系国体甚大此事情状既明顾吾何如尔吾力能处则处之一时未能处则且置之于吾体面初亦无损固不在使者之勘不勘也某愚以为可暂留使者且毋前进欲望军门防两省巡按具奏乞下兵部将黎氏赍本陪臣差的当人员防押来两广选委晓事官员并访各邉熟知彼国事情之人就近体勘眞伪如果黎氏所遣要见其国王见系何人在何处见管若干地方并将莫豋庸陈昪僣叛縁由并勘明白另行奏闻区处若别无负固方命只是逼于内难不能入贡宜谕以讨贼兴复之义勉令自强待事寜来贡其前项遣使成命所当収回使者似不必徃事理甚明地方重事寜迟毋速某待罪邉郡寝食不寜惓惓之意无非欲持重审虑俾出万全为地方莫大之幸伏冀详处
　　答林次厓钦州
　　差人至黄邦相等事深领指教幸甚幸甚此事自嘉靖三四年以来闻彼国君臣乖乱其故王支属有遁居近我龙州境界者因以虚利诱我邉民愚民嗜利喜乱易欺以动翕然赴之竟不能入其尺寸而钦忠上思三州之人累岁蒙骚扰之害前年韦缘广从钦州那蘓隘入交交人拒追直至隘外居民死其锋刃者三四十人有王七者一家四口俱死其余为交人所覆败而死者不可胜计夫国家所以威驭四夷与吾辈所以保境息民者自有常道二者既皆失之乃曲狥愚民草窃寇攘之智而欲笼络左右以冀他日万一之徼幸则向之诸公固有误为此説于前矣其流祸至今未巳在今日又安可不深惩痛絶而必效之且彼固吾冠带之国也内有乖乱不奔号请命于我而出于盗贼之计欲诱我邉民而用之吾邉民不遵官府约束为夷人所诱而欲为之用此于法皆必诛无赦其署置刼掠之罪且不论也永乐间以文祖之神武太师定兴王之勇略交人再叛再克而卒不能定至宣徳初又叛则师老财匮极矣文敏诸老追惟仁庙遗意以不治之法治之然后湖湘江广之民始得免于餽饟披执之苦其休养生息以至今日皆数公之力也安可以失防追咎之某始至郡见戸口消耗田野荒芜财赋亏折如乆病之人生气仅属盖休养之乆事力犹未完复如此不能不为之凛然悼心而钦州又为此辈无故开此衅端贴浪永乐新立数乡之民骚动失业者三四年矣若不为盗则流窜与为盗招以扰我尔夫坐视吾民之必为盗与流窜与为盗招而曲狥愚民草窃寇攘之智笼络左右以冀徼幸于他日某之力不能办此而于心亦有所不忍也是故尽吾所以保境息民者而已抑又闻之天下之事盖有是非明白而中间之害复参半者逹识之士亦有权利害轻重而为之以济一时然儒者不谭也若此事之必不可为与为之必有害而无利较然甚明正当痛惩深絶使山峒愚民皆知假托徼幸之必诛帖然相安田亩以聴官府之约束是则所谓以生道杀之而非得已也吾兄曰且必无诛以维奸雄之心而俟机会此是非利害两可之言愿兄无易其出愚民传闻恐将有借复交之名以饰其草窃寇攘之奸肆然又号于众曰某衙门许我矣此州疲民生计如断梗浮萍寜堪防番骚动邪设使交人果有可乘之衅正名兴师而有豪杰之士出之任事亦何患于无兵似不假此草窃寇攘为之羽翼也马伏波狄武襄之事可见矣今事未有形兆而坐设虚谭疑人聴闻不但非和众安民之道所先亦恐有谋人之心而使人疑之古之畧晓兵事者其防亦不若是左也愿兄毖之重之毋易其出匪特钦人之幸某亦窃有赖焉年来苦于足疾毎咏韦苏州身多疾病邑有流亡一聨辄为之慨然发叹昨览吾兄登天涯亭髙作警防多矣但不肖平日所望于吾兄者愿于论孟故纸中寻一个安身立命处马伏波事业亦不敢为吾兄愿之也望炤黄邦相等罪名首恶无可宥之理余当为分别第后次发去牌面欲召数人至府警谕之初无罪之之意今収回甚善但此数人亦喜乱生事者能再出告示谕以祸福使不至于怙终更善
　　答王檗谷中丞
　　解戸至伏承教言备审近日起居之详不胜慰浣真州终非乆居之地祠堂婚嫁粗毕似当束装归莆然莆无旧业而世态纷华要之珍膳醲味之中亦当梅蓼一二味存其酸辢乃有风趣尔此道不于吾老先生之望而谁望安南之议士大夫谭之数年然皆出于一种喜功利尚权谲者之口沉静守道者初不谭也大扺近世学术不明防耻道丧士大夫徃徃犯见金夫不有躬之戒其所操之术皆管啇秦仪之奴隶所不屑谭者而妄托以为经济自媒自衒且不论三代何如孔孟何如就我朝成化治中前辈亦有如是习尚邪孟子曰我亦欲正人心息邪説距诐行放滛辞以杨墨为禽兽仪衍为妾妇辟土地充府藏战必克者为民贼而善战者又服上刑圣贤之言良非迂也西汉之衰士大夫柔巽之风终不足以胜其经术节行之美故汉能既废而复兴东汉之衰士大夫气节之髙一变而为诡激纵横之习故汉一败而不能复振由是观之天下之盛衰不外在四夷而在士大夫心术明矣且就今日四夷言之士大夫果有深谋竒畧能为国家建万世之防亦不在于安南何也泰寕三卫肩项之疾也河套腰胁之疾也若安南则肤爪之末尔舍肩项腰胁而治肤爪失其等矣昔人有画狗马难画鬼易之説三卫河套形势切近一言不售则其术穷安南逺在万里徼外未必便有实事谩为大言尔某守方拘文自知不足以料敌应变切恐今之谭安南事者大扺多半画鬼也次崖初到此慨然有勒功铜柱之意某屡劝以且去孔孟故纸堆中寻个安身立命处马伏波一时之士殊不足学今亦知其难不复出口矣某前年八月扺此将及两载多病兼以吏事素非所长旦夕俟以防罪诃弹而去归卧林下傥老先生归莆得以侍杖屦领诲言平生之幸也未有奉教之期惟倍加珍摄以副注望不一
　　与林次崖论征交事
　　与郭白峯书稿承见教吾兄料之诚是也近日朱二守在梧州马路差人驰报吾兄陈取交之防差人已过梧州其同船者以告朱二守昨诘朱判官不服不得已出朱二守书并以诘写本李生乃得其畧如此则吾兄别有方畧以告诸京贵特漫为一书以诳白峯与区此事关天下利害其行其止非由吾兄一人某虽无能擅专城之托若合一郡人心而以光明正大行之亦不系吾兄相告不相告但兵者诡道吾兄错用其心而以施白峯与区此则朋友忠告之道有所不容已尔奏已行追之无及亦不必追钦州非用武之地尊相无封侯之骨恐有后悔吾兄试观之近王檗谷亦有书来道及交事冗中畧以数言答之以非吾兄所乐闻故未尝奉告然今既有此举又不敢不告盖兄以垂老多病之躯欲侥幸此必不可成之功重则赵恬王恢轻则熊本皆理势所必有者兄若不信且将吾言藏在笥箧待他日败事之后姑取而观之未必不慨然追念区区之为益友也愿益懋令图以卒逺业不悉
　　论征交利害与庙堂
　　安南之事始获邸报逺近惊骇恐不免于用兵及巡抚衙门行下劄付备见首尾则彼中事情庙堂皆已尽知其所遣行勘乃是持重未遽用兵而示以开诚抚纳之意庙谟成算有非逺方下吏所能测识者据邉民传报正徳八年黎赒袭封四年无子以兄子譓为子正徳十一年四月初六日逆臣陈暠及其子昪作乱黎赒遇害陈暠簒立十三日国人拥譓立之陈暠奔据其国谅山府譓立七年为逆臣莫豋庸所逼出居其国升华府豋庸又立譓防弟懬而相之卒又弑懬自立国分为三黎氏在南莫氏居中陈氏在西北然查访陈氏已无消息其谅山府亦为登庸所有黎氏所居即古日南地在交阯极南与占城为界隔限大海豋庸不能逾海而南黎氏亦不能逾海以北故能相持两存数年前豋庸又以交州付其子莫福海而自营海东府地名斋都居之凡诸峒巢争战皆豋庸自领众以行盖安南诸府惟海东一府负海地势最大即通典所谓玉山郡也此贼负簒逆之罪常练兵习战以谋黎氏而隂备我亦令人掦言于邉欲求入贡邉人以非故王也弗敢以闻若兴师致讨则豋庸当为诛首然万里兴师为逺夷讨贼古无此法不诛其簒逆而以职贡不入责之则欲贡乃其本心也无待于兵故某愚见以为彼内自乖乱未尝有所侵犯于我可且置之待其乱定乃贡于事体亦未有损若必用兵其胜败利钝非某所敢知也宣徳初之事可鉴矣非但宣徳初也马伏波以战士二万余人平定交阯比振旅经瘴疫死者十四然伏波乃不得已之师其时交阯刺史及诸州太守尚有能城守者故伏波因得以扑灭之易非若今时夐然乆为殊域也自古兵强莫过于元世祖时四路进兵以取安南一由慿祥一由云南一由占城又以舟师载粮饷由海道皇子镇南王脱欢亲监督之虽尝再入伪都卒不能守其猛将如李恒唆都皆战死脱欢防不能免考于史可见也某切谓莫贼起自列校能簒其主而有之举国上下莫敢喘息必其天资凶谲号令严明有足詟服人者非出万全岂可轻动近钦州知州林希元在彼专讲取交之防又且言之于朝而身任之其蔽于功名而不逹事机如此恐其掇拾故事装缀成章读者或信其文辞而未深考其实至误国家大计故敢缕琐上渎圣聴而私布如右伏冀裁处
　　与夏桂洲阁老
　　壬辰秋赍捧入都一从賔客之后瞻望门墙五六年于兹窃伏思念守官无状过咎积深阁下不知其愚滞无用祓濯而器使之果以宿咎触宪至于摈黜阁下复为之论奏开释虽力不能及而一念体国録瑜之公天地鬼神实共临之谪居以后念欲以一言谢记室又自思之阁下位遇方隆不肖名在谪籍恐涉援上之嫌故辄黙然复止惓惓之私怀仰不忘迩闻晋豋黄阁秉国政钧主上之所倚眷天下之所仰望然位髙则忧亦深不肖跧伏遐荒愧无以报答恩私窃愿有献焉易大壮自一阳积至四阳阳之势壮矣以四阳而去二隂甚易也圣人必为之戒曰君子用罔贞厉罔无也言阳不可恃其壮盛而蔑二隂也故事常成于兢惕而患或生于忽略夫盛者易衰也进者必退也自大壮而进为夬夬者剥之反对也一反则为剥矣天下之理其反复徃来岂有常哉故大壮之象曰君子非礼弗履其彖曰大者正也正大而天地之情可见矣圣人所以兢惕于盛壮者如此伏惟阁下以孤忠结主知超豋八座内参密勿稽古制礼洗千百年之陋习而复诸古阁下之业盛矣然皆为所得为于礼曹者尔天下事所当为者未止此也请畧数其大者则学术未明士习未正功利日滋而徳义之风益衰好恶相夺而朋党之议未息财匮于下矣而工役方殷兵骄于邉矣而夷患复起此皆天下所望阁下以有为者阁下亦安得委曰习俗已成积弊已深晏然任之而已哉前辈居此位者多矣未能一一举上登极十六七年所防擢倚用以共成天下事者其人可数也其始将进也天下或以为未可上急于致理置群言而姑用之及其弗称任使亦不能不狥羣言而舍之不肖窃尝仰叹上有日月之明天地之量生成临照优防深厚而莫露其迹然则彼之所以自处者顾不为薄哉语曰欲知未然视已成事伏望阁下深思利贞之占用罔之戒竭忠尽瘁以荅明主之知开诚布公以収羣材之用据经秉法以应天下之变不肖虽衰残多病尚能勉自扶曳与海隅苍生咏歌徳化之成然后退就农亩死无所恨辱教爱之深辄敢进其狂瞽不胜惶恐安南事不知庙堂深意何如某所守郡与之切近生意憔悴诚不忍调以逺征其曲折具见揭帖阁下佐明主以文德化成天下非有大不得已似不宜轻动武功恐后悔之无及伏冀炤纳天时向暑调燮劳神尚冀懋加珍保以慰具瞻
　　与姚明山学士
　　不领清诲者数年瞻仰之心无时己巳前年东泉老先生起临三邉及后休致邉方俱不见此报最后仅见兵部覆题防音一报乃知老先生乆已去官而不知其故陆防淳至此畧闻曲折亦莫能详大率老先生以公论推荐而起用又以直道不容而去官其出处光明俊伟追配古人此门下之士所以倾心向慕愿承教泽者也其他皆不必论广西祠堂在江西时辱老先生手教命某记其嵗月不乆而某去江西转徙入广又来防平生孤伉寡与怨仇潜蓄一旦落穽则羣起下石世态之常无足恠者东坡有言吾辈道理贯心肝忠义填骨髓一见困穷便有可怜之色此与不学道之人何异某尝佩服其言谪官以后不敢妄有一札通讯于人独念承老先生之命记祠而负罪逺去言语文字非世人所复爱重就使勉强成章谁复传之以此私心耿耿不能自已近日安南事不知庙议何如而此闲林茂贞过不晓事以为可一举而取然此言也倡于阳明阳明平生好为虚诞彼盖大言以炫能于其徒尔岑猛之事功已有七八分阳明继之竟不能纾一防卒割以畀岑氏潦草了事又为之辞曰岑猛无罪夫岑猛烧泗城残龙州阻兵拒命且曰无罪然则安南之罪孰与岑猛其强弱难易又孰与岑猛方岑猛之未用兵举朝以为当讨及驻师稍乆则又以讨之者为非今日安南之议何以异此两广困穷而广西残弊尤甚外夷纷争不敢侵犯于我无故而动师逺讨弊中国以事蛮荒某切以为不可内怀隠忧欲止不能是以窃有陈奏奏草并小揭帖奉上诸先生不免作书具禀罪废之人甚不欲以名姓通于庙堂而切近之灾又不容己然此事非旦夕可了若兵衅一开恐亦执事他日之忧也有可善处之望不惜垂念未防间千万及时自爱不一一
　　论交事与廵按两司
　　安南之役命将出师庙谟已定似闻议者谓贼中乖乱国土三分乘其乱而取之可不劳力而定此则甚谬嘉靖初黎赒被弑贼以兵破逐陈暠父子拥立譓已而君臣渐不相能黎譓出奔又假立黎懬而相之当其时国人未附若以吾中国之威命猛将提兵数万临贼疆必有内自送欵者用兵或不甚劳今则陈氏灭黎懬弑黎寜以亡国游魂假息海裔贼父子相继窃有其国不啻十之七八地广兵众羣下用命又枭健多智数有子十六七人以交州居长子而自营都斋居之缮治兵甲以伺四方之变余子胜冠以上者各令将一军分据要郡男子婚嫁皆与其豪酋相结去冬颇闻吾消息购铁勒木堑险塞为重栅而守之又教练水战造巨舰募人铸佛朗机铳海防通舟处皆树木楗水中令舟不得入贼之防虑甚预且密如此而吾又声其簒弑之罪讨之非至势穷力屈安肯束手以受诛夷去冬以来吾之聚议于庙堂之上者防旬月矣至今日而调兵给食尚未定画永乐中王师九月至龙州其年四月已遣大理陈卿至广西计处兵食皆以九月集于南寜将帅至即统以行其调集土兵不过三万将帅非侯伯则都督势重谋预又经靖难百战之余以驭素教之兵犹用八十万也将八十万如将一人安得不克昨见兵部所下劄其调兵皆待总制叅賛至日处置今总制叅賛尚逺就使尽此八月至两广发符调兵福建湖广徃还之间非三四月不集又半月乃临贼疆则冬春之交矣春雨将降雾潦滛濊以数十万众淩险阻渡溪谷冲犯瘴毒与负险必死之宼争胜负或者有他巧妙则非某所知但以书生识量窥之诚不可不过为之虑某又窃伏思念国家以髙爵厚禄养士大夫将士一旦有大征役主上忧勤宵旰不寜羣公环尹无肯跬步出国门以副当宁之忧所命督饷副将监军皆起于闲废而用之是在廷无一人可使也人生惟命不可期万一所命数公或有疾病他故必再求其人以代之仓卒岂能及事以此观之吾人情可知矣夫将提数十万之兵深入人境以谋人之国诚非计虑终始为万全可乆之防不可轻动今贼已先事有备而吾庶务未集事若可已则及今己之尚不为迟如其不然待大将叅賛至日博尽羣言以图进取方畧数道分攻水陆并进老生常言要亦无以逾此然以永乐事势较论今日其难易利钝亦非某所能逆覩也谨将贼中地势叅询人言画成图子一幅中间传闻料想未能尽合然大畧亦粗可观伏乞炤亮施行
　　答防州朱二守
　　令叔至防承教措处安南事甚荷甚荷大想此事他日总制诸公必授成算而来非此间所能预度只有上告军门整搠各卫所军马器械于各武将推选可堪队以上者具定姓名以俟大军至而调发其粮饷在仓见粮皆可无支动且以折色按月散与军士积至九十月所积颇多他日潮惠髙防雷之粮由海道以给水军南韶广肇并广西湖广衡永之粮可由江道以给步军不足则和籴以补之所可为处如是而已然举事之初朝议虽鋭其所推用将帅亦未见卓然可倚折冲者必有马革裹尸之忠然后能着铜柱之绩甚难甚难诸草草不尽俟面求教
　　与督府蔡半洲论抚谕交夷
　　三月三十日据钦州知州林希元送到莫方瀛奏本抄白二纸到某看得莫贼负罪惧讨欲请降入贡以求封爵已非一日去年五月间陈必闻之来其辞只称黎家无人莫豋庸以黎懬之命权主国事节次来贡未蒙见纳虽未见有投命请罪之意然出其邉臣勘报之言犹有可委者今次所上奏本只加臣父子己甘有罪一言而已至第二奏自解僣号改元伪作大诰自比禹汤文武等委诸黎氏故事及文儒私自称美辞气之间似尚倔强未肯输服又兼自叙其祖宗被黎氏见陷之冤隠然以簒弑为复讐而无所忌惮此奏若经御览上聪明神武欲伸大义于天下恐未肯遽赐允纳也军门前日奏请一面治兵积谷以待进取一面行勘黎寜所在既不失讨贼之名又以从容观变度时而动而慎重不肯用兵之意自在其中事体明白再迟一月必有明防凡百举动宜且待之昨日抚谕文移某初意欲暂且停留既又思之古者兵交临阵尚为招纳之辞以款之今只欲其直叙国中事情不得如陈必闻隠讳且查勘黎寜所在若回报果有虚实抵梧且令邉吏与之反复必其深自悔罪言黎家无人暂为天朝防守印信不敢专有土地谨以国中图籍献之朝廷且乞恩愿世为藩臣入贡不絶然后朝命以夷荒遐逺在中国为无用委而畀之如此则事体为顺此贼外震吾征讨之威而内不能弭其国人携贰观望之志势孤而情逼某防其决不能不如吾言也故行下钦州令再加勘酌行之彼国就欲用兵安知此不为欵兵之辞于吾计亦无损也待其回报已在五月间而前奏之命已下又可以权其轻重而处之矣伏乞照处
　　论防备交夷　　【以下俱上蔡督府】
　　某于初八日至钦州据峒长黄浩报莫贼先接防州卫公文后接钦州公文今囬卫文书先至永安州以囬州文书未到故在彼齐此贼狡猾百出防我之计虑极密常遣小船在外海以捕鱼为名打探海中船只今次虽来投文闻得亦有许多船只其实防我又传説莫贼密地自来防应其调船发军防御之事正与茂贞商量我之百事未集只宜震之以声而不示之以形如操练储积调发等事俱先以大声势扬出使贼闻吾用兵而莫测所以用兵多方为备而莫知所以备吾乃得以静制动之道而贼疲于奔命矣若于沿邉等处示以实形兵船之数不多形露情得反使莫贼得窥见吾虚实万一两下以形势相恐喝或至交手后当如何此间山川形势险要利害某俱亲身歴过非徒凭纸上陈言及聴人传説如调来战船只当湾大洸港此港深澚可以藏舟其外即乌雷山直□海中安南人素闻其名前代但以水军入交者皆由此发船钦州战船旧规停泊在此登山一望西至永安州地方东至合浦县冠头岭皆可见若夫气清朗则海东府山形亦隠隠可辨而钦州海防若鳯凰方家烟通等处反在里港盖乌雷山直□海中如人伸臂用拳防钦诸海防皆在肘腋之下今指挥范铠已领军七十五名在乌雷山背五里劄营日轮二十五名在山顶瞭望广雷二处战船湾在大洸港者日轮快马船海中徃来巡绰若望见一船数十里外逺逺而来则山上响炮张旗诸舟聨引而出贼敢忘外虑而入里港哉决不然也茂贞欲调东莞船数只在防城徃来防守某与商量以为不可盖防城水发源钦州永乐诸乡流至石头入海石头之南为永安州白虎尼诸山两山之间为海口凡防城等处水自北而南永安万松岭等处水自西而东者皆防此入海自海口乘潮入防城一日程而永安州即在海口畧靠里尔其地名赤沙尾者乃海濵夷船徃来处若引舟由石头入防城必经过赤沙尾万一夷船疑我为有事永安或来冲突岂不至于费手茂贞颇以为然防城且令营军看守若大举事成别处亦无难也髙叅将宜驻防州且借其名号养其威重以惧贼其他曲折正惟某处之尔交人文书到日另禀伏乞裁炤
　　论抚谕事情
　　莫贼遣头目叩关投降某访得此贼慑吾征讨之声内不能和其国人近者吾调东莞新会等船二三十只泊在防州港中贼遣探船而得之逺望不知数之多寡囬报大駴本月十二日乃差通事黎迪裴延祐二人赍文来求通奏状文书某谓前次陈必开所闻一片虚饰及云南奏辞中间以纪位号为故事称尧舜禹汤为文儒归美不能辞而拒之以簒夺黎氏谓为父祖申冤凡此皆倔强未即输服云南轻于接纳又为转奏以致朝议纷纷而征抚之计竟未归一故与钦州议行防城营谕令先将奏状申文内事情开具揭帖呈看如果输情伏罪乞哀丐命方与转逹其差来头目称奏本印封不敢折动欲以副本并申结状付与本营差人领来某又与钦州议以为不如径檄莫贼令其自具奏内事情开写揭帖前来体面仍更光明正大此贼近在永安打聴消息如不先具揭帖则事不得妥帖迟三两日必定具来此举甚得防若果罢兵可因此以为后面収拾之地若兵不罢而必大举又以款贼而缓其谋但贼之奏辞必令极卑哀不如云南之潦草乃为得体尔闻其计殊窘急欲求通此间又以声势震之想不敢仍复如云南也余夷文至日再禀伏乞裁炤
　　论辞夷使徃凭祥纳款
　　停征既有明防夷使辞之令徃凭祥最是盖使徃凭祥未絶其求通之路但曰聴议处而已尚有许多含蓄未便许之也某差文通徃令直告之云朝廷为君臣大义不容不征朝中文武或言事在逺夷湏当审处故且罢征讨之师而令吾两广议处若汝不纳地请罪吾两广议处不得则只有练治军马赞朝廷征诛而已汝前次揭帖未见纳地请罪之意于理不当接纳汝可囬去思省停当遵照旧规在凭祥伺如此则义正理顺且留一着以为后日収拾之地夷人探知罢征是实计谋自缓就使不徃凭祥其在永安日乆无所事不待辞之而自去矣但此只可备目前尔要乆当有収杀方有以上副朝廷之意切以为用兵之声未可全然放下使贼有所顾惮而求款于我益坚然后我得以操纵制驭而要之以纳地请罪盖此事既出圣断百十年朝贡之国决不肯如是罢了后面恐更有事也戍兵只打手杀手土兵当掣囬其官军且留在地方待其班满放囬不时又发一両班来毎月只耗行粮十石大要使贼知吾军马未尽撤而知惧尔
　　议处安南纳款
　　安南表本昨在孙佥事处见陆布政议稿甚详悉愚见颇有不同者并以呈请裁示盖莫贼弑君簒国有覆载不容之罪此非辩説之所能释上聪明神武方叙彞伦以惧乱贼案舆图以临万国若言黎氏查无下落暂与莫氏管束及言炎瘴难居不可为郡县等语恐皆不足以上烦圣聴而纾南顾之怀也洪武中朝鲜李仁桂连弑王氏三王叩邉求贡髙皇帝始恶其簒弑絶之后又因邉臣以请髙皇帝曰彼夷狄也姑令自为声教下诏许之而李氏世効职贡以至今日李仁桂乱贼也朝鲜箕子之所封也若牵于文儒之义则当正九伐之法以复秦汉之故疆矣然髙皇帝只断以一言曰聴其自为声教吾特取其效职贡不敢侵叛而已可谓破拘滞之见独观昭旷之原一言而天下定者也夫欲劳十万之师甘心快意于无用之地攻之未必可得得之未必可守守之未必可乆而以黎氏为辞则是劳民动众深入夷地以援立莫知所在难必真伪之婴儿古无是理也而议者犹复疑黎正莫逆云云胡不引髙皇帝圣语以断之也愚以莫贼信有不容诛之罪矣今朝议既重为生灵爱惜寛而未诛此贼震慑兵威叩关待罪可因请罪之诚聴其自为声教以管束所有之土地人民如洪武中之待朝鲜李氏且许之暂管而不与以眞封如宣德初之待黎氏其黎寕之强弱存亡不必深究也盖所以待之甚轻所以责之者不求备是谓以外裔待外裔而中国礼义纲常之训固昭如也唐太宗之时盖苏文弑君太宗为之兴辽左之师其后师乆无功天下后世不病太宗之失贼而讥其为黩武则今安南事之是非利害鉴于太宗可见矣似此颇为直截脱洒无许多委曲迁就难行之意不知可用此意转闻于上否其余畧见前后揭帖伏乞钧裁



　　小山类稿巻八
　　钦定四库全书
　　小山类稿巻九
　　明　张岳　撰
　　书四【琼黎事　郧事江右事　粤事】
　　与蔡半洲督府【以下琼黎事】
　　崖陵之役数年之前若有人申禁令明赏罚锄强扶弱以渐制之其势可以不至今日而积习蠧坏至于今日其势已极虽欲不为是举不可得已中哨地广各贼散处惟罗活最大初拟四哨并进今恐势分力弱合诸军萃于罗活罗活既破据其心腹其余诸峒如四支无有不披靡者纵使逺遁随其所徃而穷搜之可以尽擒南闾一哨预设以为开通十字路之计既平诸峒进逼五指山下随山刋木取迳路与南闾防则崖琼儋万之血脉始流通在前只为州县环绕海旁而黎深据中间地形便利先为所得乗便出入客反为主故贼势猖獗积成膏肓前辈论者以为其要在开十字路是也但兵难预料且湏勉为之傥事势阻碍则又当别处耳崖州去贼巢三日调度为难牙力栅稍完某暂此驻劄又闻罗活地势广阔田土肥美既平之后虚弃不治则复为贼薮若招抚流民分兵屯种设立衙门控制要害此皆不容己者经画稍有次第乃敢具请伏乞炤察
　　又
　　征黎之役初意动调土兵扫穴深入功可指日而成及入山之后亲歴地方山岭叠峻林菁密刺贼巢虽破而所在屯结皆据髙临下弓箭悍劲土兵毙于箭者颇多盖从前讲论征黎皆在外面遥度而实未有眞得其中险劲之实者信行之而后艰也本哨应剿贼六千余徒兵入贼巢已四十日所获仅一千八百名颗其屯结深林与原图册该载不尽者尚无虑数千人剿之则我进彼退诱入深暗而箭劲可畏抚之则疑信相半旁相恐脇而未肯尽来惟有占据要害持以日月广布耳目择利而进庶防平日稔恶者可以渐次就擒不至于幸免诖误愿降者亦可使之心服而不复为非又本哨罗活徳霞抱宥等峒四围皆峻岭茂林中间一叚五六十里寛衍平旷其外将出崖州又复锁以险迳此乃贼千百年窟穴有田可食有险可恃所资以稔恶者查得左右二哨郎温等峒地势大扺相似若不乘此兵势建立衙门屯兵控扼渐招各处无田小民住种填实则兵退之后必复弃以与夷前功尽弃且深后患似为未便其合行事宜一面防行经略稍成次第详具画一利害呈请先此禀闻伏乞裁炤
　　与商少峰兵宪
　　使至省书知车从将扺雷阳相去不逺教言易于拜受甚幸甚幸向日拟不肖为左哨与右哨俱在陵水如两臂然其山川道路险易因得并考之略知曲折小大地图乡道册俱取在此数日所费力者粮饷并军前合用事宜颇有次第但海南法弛吏玩为日已乆鞭朴枷杻呵叱之政日施殊损道心尔奈何陵水去贼巢不逺右哨中军即城中为营比二哨又方便而镇安那地二支鋭甚以镇安全军当黎停盖此巢东聮五指而北通鹧鸪啼峒大抵营乃其喉咽处鹧鸪近亦议用兵但恐兵力太分以待后议故欲于大扺宿重兵以禁其私通暗透且密授经略之意于守者其中间事势非面莫尽也向万州黎知州来见以身任大抵但兵数太少更添一千可矣似闻门下颇取各县打手及獞兵但得精壮可用者不在多也土兵诸事如渡海火柴行粮犒赏见为区处毎哨扣兵数俱为量寛尚未得左哨数目尔海水四围之内皆不肖担子也敢不用心渡兵船大是难事此间尽数刷取择而用之但曽经渡海不拘大小皆押徃乃硬死法也大约尽海南只可如此粮船近亦差人徃崖陵钩取兵将入境此间合用事务当造成小册子分呈左右向导及地图谨先发徃傥有所疑据图驳辩之胜于临时讲求所欲见教者此使回示及幸幸
　　与陈海洲宪副
　　昨得蕨冈书略谭郎温事势此贼多而且很屯结成巢泗城兰州之兵俱相观望坚营自守兵气日沮贼势日张遽欲行招抚之防恐所招者未能使之胆破心服反以滋后患也从来泗城兵推奸不肯向前在琼城亦畧道之鄙意亦为蕨冈贵恙稍痊防营屯入郎温督诸哨深入执事严差一官执旗牌切责岑施示以利害若别处稍缓且合力以攻郎温余党傥又兵少不彀分布军门原劄有三哨合力夹攻之言明请各移一手本于中右二哨刻期约会夹攻仍一面呈请军门盖兵有多寡势有强弱地有险易当分哨之时岂能一一悬合事机惟不择利害不顾嫌疑公彼我而以除残救民为心此眞我辈之事也岑施似当叅究此辈狡猾从前征调一以骄子畜之故使得肆无忌惮南涯处功次何乆未解与之藤桥向己奉告矣若蕨冈移营入郎温此路尤宜处也余惟炤察
　　与程雪厓叅戎
　　昨解功至已委官阅视未报鄙意以眞功溃烂犹可准惟细小当深惩之俘获男口十嵗以上至十五六歳使果为土兵収留全活其命不湏与之较但恐斩以为功则伤和甚矣故凡功之略小者皆削之使不敢以防口充数也贼属老防累累使人不忍见此亦造化一条生意不可令死于吾辈之手卖之不售飬之不周尚未知所以处之也其畧可为人养男以全其生则皆发令抚养亦必海以北稍逺乃可尔夜中思念本哨贼六千余今仅得五百未能十之一后面劳费尚长而欲侥幸报功纷然眞成儿戏今除土兵功外其汉逹官功次不实者一切削去使邉方畧晓有纪纲而厉其趋事赴功之心不然贼势尚蔓而侥幸者己袖手满其所欲孰肯向前为吾用命哉髙明谅同此意诸应剿小村如抱万抱道者可差人通查招之一字此时却用不甚着权縻之亦无妨尔
　　又
　　向在贵县闻多涧等村之报地方忧念为之豁然恨不得奋飞左右酌酒以为地方贺区区此心何心哉鬼神可质也后闻渡海诸公及军兵等言多涧事者又为之忧愤累日或中夜不寐恨不得剸刃于误事者之腹区区此心复何心哉亦鬼神可质也二哨力不足而心有余吾哨力有余而心不足其得失宜有间矣故诸公理眞气壮直以玩寇观望老师费财目吾雪崖只如留贼不杀又欲乆屯兵以防之虽区区亦不能解也仆自端州径来此军门后事俱未之闻明日即徃亷州处四峒事海外悠悠念虑短浅想不能悉及惟雪崖屏去别念以地方赤子为念而善为之则区区尚有望日也伏冀炤察
　　与李抑斋铨部【以下郧中】
　　赍奏吏回得教翰始知庙堂所以滥叙之意惭愧无已广东得报闻喻月梧代日乆又闻荆襄间方有大征役皆守臣之责也故黾勉前来至荆州方得江右之报既入境遂无以辞也于前月二十六日接管行事此地东连蕲黄西通汉中北控关洛南接巴黔关天下之腰膂而制其四肢中间主客杂处易动难静从前皆以僻静目之特以所少者士夫应接其余则皆未易论也诸合行事一般与之料理待代者而去庶防为不负所行尔盘峯小洛俱补佥宪甚幸盘峯治武定狱有声称真足为吾乡出色初至地方例该有题奏差人徃附此未闲千万以时自爱不一不一
　　与毛东塘本兵
　　向赍奏人行具小啓奉记室谅逹尊覧某至此遂弥月事事循前人之旧寻常批发无足言者江右咨勑未至代者王涵峯声闻亦杳然两地所理皆为国事不敢懈弛但明当考察恐至江右稍迟所属贤否无由验知只据诸司纸上心中又未能释以此殊切耿耿尔筹邉大奏已于行移中见之兵粮将材固为急务而议论太多刻核太甚亦能使人东瞻西顾难于展布试观自古大有为之世何尝有一句闲议论参其间乎此欛柄全在本兵力持也恃爱敢及之幸恕僣妄
　　与河南廵抚李叠石
　　某在岭南时有事黎夷请结库兵见佛朗机铳与诸处所传者制颇不同昨携一具来此欲铸给诸郡练教适有江右之改未及行也然已教之郧阳其悍劲迅逺可逹三四百步某又妄以已意为车以运之低昻左右随方放毎铳一筒管子铳四五枚可以迭发不穷临阵制胜所不敢知若控扼险害似无逾此其最小者岭外人谓之爪哇铳亦海外器人有铳手専习之贼畏之甚于强弩亦携来此谨以新旧各二具上望试阅之诗曰有严有翼共武之服想公武服无不预饬矣区区奉此聊备森列中之万一尔炤入幸甚
　　答勘处夷情都御史万治斋
　　使至承惠诲情礼勤款不胜佩感昨闻王涵峯来信某谅终此九月初方得至汉口车从想已临辰阳瞻奉未有前期也奈何所示盛文并抚苗公移不肖狭中执着所警发多矣苗情此间隔涉无由详知曲折如所示用非其人欺瞒奸格乆益猜疑者指摘病根最为深切各道虑恐恶种尚留贻地方后患亦为不易之论而设官控制图惟乆安则湏据其险要制其心腹然积梗首恶必畧加惩创主谋诖误有所分明然后其招可来来可乆此处方畧全仗尊算尔鄙意以为用兵之声不可不振永保二司只严令整搠以待克期招抚之事且勿令有所干与各苖闻之知吾有必剿之意不专在抚永保知其责在杀贼报功亦不敢以抚市于吾此固无妨于抚而亦有资于剿非但制贼亦所以御永保二司也承教爱之深不觉冗长公方广忠集众想不为讶也某此初五日离郧阳稍前迎涵峯相望千里徒増勤慕使还谨此奉复不尽
　　答夏桂洲【以下江右事】
　　横峯窰民急遂所图谓建置衙门亦如徃年稻谷可胁而出掠而有也故成此下防县可立可不立可迟可速大阿之柄不可倒持而授之顽民粮米三千七百地方四十里余又当水陆冲要之途理当熟虑而后从事若怵顽民一时邪谋不度可否利害以狥万一异时有设非分之谋以胁持上下亦将怵而从之乎其渐似不可长也且窰民不乐隷弋阳欲自为声教乆矣特借口于饥荒尔所割二十里此方居四之一就使立县収其狡猾无頼以为吏卒牙侩挟官府为刀为机而上弋二县新割十五里皆为肉也其苦何忍言哉某谓立县必多割图里其事力者亦欲使众共分其苦尔今此议固未可已所议当有大者迟以月日设法捕其首谋三五人置于法使吾之纪纲稍振顽民知举措必由于上非邪谋之所可胁夫然后与之建立则治可乆他日县官亦有所恃以自立也东乡万年费力固多假使当初不一震駴狼子野心姑息容养其能与之俱存至今乎利害迟速亦可睹已承公爱念之深谕教谆切所怀不敢不吐望裁可否以示
　　答严介溪阁老论延恩阁
　　令价都下囘伏领教言兼承勒石宸翰并二记庄诵再四侈上恩训恭俭传于四方孰不敬仰为公子孙守之以忠贞世世当何如也甚盛甚盛延恩经始某颇究心盖仰体公所以超俗贻谋之意而以义理裁成之其细防曲折有非流俗所能知者但闻之守巡诸人似于部位髙下之间更湏斟酌居第为子孙计与官府署居徒侈观美者不同望详尽以付所司使作者不至于徒费居者不至有后悔若曰勉为轮奂以为观美想公意原不如此因赍文人便谨此奉谢不敏嵗阳寖亨伏冀顺时为天下懋爱不宣
　　又
　　差人回承敎翰奬予敦至不胜感佩辱公知奬公事即某事也伯夷之所筑者固不敢当此然以公盛美亦必以伯夷之所筑者筑之然后足承渥恩垂世范光絶缙绅之间且为袁人百十年故实彼狥流俗之意奉承左右公所不欲亦某所不敢也鄙意见谅益服雅量入夏渐热伏惟倍加调燮副中外具瞻之望不宣
　　延恩阁事答少卿丘集斋
　　差人自北回领手教而考察之报亦至鹭沙竟不能免于销铄其命也夫然世亦有惩鹭沙不敢为其事今日与之同败而缙绅公论又在此而不在彼不可全谓不凭两三分义理也所喻云云诚有太寒俭处而付来之物并入支消皆有之某经事颇多非全不近人情者平日于此老知分亦不浅窃以当世路竞驰之时惟有范我驰驱庶防处已处人可两全而无憾此事估其木料等项价一千五百金一阁之费若是泉人眼孔以为太入时防矣而复有云云亦可叹也嵗里有一书逹此老备道此意吾兄若有闻并以见教不肖亦老矣棱棱寒骨死时惟少马革一张尔其他自分已定亦不以为念也乡诸先生不及别啓防间望为致意切不可语外人恐増纷纷尔不一不一
　　答邹东郭司成
　　去冬贤郎过洪都辱赐提诲即欲奉复以所教诸事方在议拟间未能审其利害之归不敢率尔以请兹意常存不忘也大扺末世以空文为政犹以空言为学不稽其实而徒取必于期防无益而反滋弊端近至抚建二郡畧取诸司条贯阅之文与实违如粮长一事县各不同亦有行之既乆上下相安而不必易者惟官吏之掊尅执役之侵渔则无异也某以为此不当専在法上用事惟当于人上用意去一警百犹为迀论要必去其半以威其半然后庶可以止区区非其任也奈何其他诸事大率类此昨至抚州会明水知去嵗有华盖之游新诗琅然诵之如出入云壑而聆山水之音也商量旧学培养新知此晦翁家法谅所谓邃密深沉诸兄必有得于是也乐水乐山与雅言好古防诀不知同异似未可偶一登山便如此判断也何幸更得承教明当徃金谿夜中有此殊不尽炤亮幸甚
　　与唐渔石本兵【以下粤事】
　　封川地方贼情向因具奏已附报大略夏热当耕作之时土兵征召在数千里之外近方毕集而贼中围困日乆饥乏内相抱怨首恶六人已计擒其五余党虽犹拒险摧以土兵想无不靡也近广右有言古田当首诛者其説亦是但其地方广阔丑类众多且先据险要非合全广之力不足以克之恐悉兵以徃万一别处复有啸聚如近日封川贺县者动三二千徒本地哨兵不足防御必湏于大哨中分兵防应兵分则势弱不惟进不能得志于古田退亦恐损威于防应之贼也故不肖愚防先将各处啸聚为害尤急者治之因以威其余当招则招当守则守无转顾之忧然后合兵以攻古田力专势重庶几可以成功目下封川与马平五都先后进兵俟了封川又抽其精鋭益以新调以剿贺县若仗庙堂威灵此三处起今年内得以就绪付地方守巡官収拾结裹明年力或可为古田亦不可缓诸葛孔明讥刘繇王朗今嵗不征明年不战使孙防坐大并有江东今广西地方大半为盗区此亦不肖并日而驰之时也但一岁而三处用兵恐骤闻不能无惑故敢陈其所以马平五都克期不日赍奏请教伏冀俯赐裁炤
　　与夏桂洲
　　某守土无状致动兵革去冬具栁州马平用兵事由烦渎朝聴近者恭承庙算各险寨悉摧破其劳其费皆有不容已者盖此贼盘据栁庆之交梗其水陆二路自国初以来凡四用兵沿江一带虽曽扫除而险巢未破至壬寅夏杀官军之后势遂桀张庆逺一郡几为絶域前提督蔡尚书题奉钦依剿捕近巡按御史复有言而二郡有司百姓日以刼害事情来告欲止不能其幸而克之者亦无他术前此贼所以得延残喘者由我进兵太迟散兵太蚤又征兵太杂且逺盖以十月后进兵贼已収获上寨不乆涉春雨水淋漓而逺调之兵思归农种无复鬬志兵倦粮竭势不得不遂解散也某向备数广西提学深知其弊故去嵗以九月进兵収其禾稼以充军食又以鱼窝等险寨责之南丹东兰那地三州兵精路近得以更番围困故自去秋九月至今春四月我兵尚有余食贼势日蹙而更番之兵力亦有余偶值机会而遂克之尔贼所据地绵亘百十里与栁城融县各巢相倚为恶又择其恶之尤者分兵追剿所谓上油峒则栁城蛮也所谓古龙古郎鵞颈三峒则融县蛮也诛此数恶魁因以震怖其余广右猺獞不可胜诛终归于抚然必威稍振而后流而抚可固其大概如此本不足深言以用兵大事亦欲公察其不容已者而非佳兵也某疎拙无能但能地方畧靖上以仰称任使而不负此行之意于平生不啻幸足岂敢复有希冀此某区区本心亦望公俯察及此尔
　　与闻石塘太宰
　　某备数三年不能绥辑夷民与地方共享安静之福累以兵革杀伐干聒朝聴心切不安然事有非获已者贺连之宼连结三省为害三十余年二县城门嵗中为之屡闭乆议征讨力未能及每嵗调兵防守费不可言故决意兴师而某适有改官之报念忧在地方不可因某一身去留为前却也幸荷公庇以能成功从此不敢多望或者十数年尚可保无虞较之每嵗防守之费大约只用三四嵗钱粮尔但某已迁官而兴此役恐不知者以为好事初意欲留后面一着欧约庵来结裹而欧乆不至掣兵已逾一月势不可不奏报然其中实无所为也亦冀公亮炤之





　　小山类稿巻九
　　钦定四库全书
　　小山类稿巻十
　　明　张岳　撰
　　书五【湖贵苖事】
　　与严介溪
　　差人自北回辱赐教翰备审台履多福曷胜感慰湖贵戎务议之多年近日兵困财匮而事尚未得宁妥此臣子所当竭力致命之秋只患材力不足胜任岂敢妄分内外劳逸以为前却承谕缕悉公至诚体国如此而某不知奋勉异日将何以见门下初抵地方诸事方在经理然其大概已具揭帖中此后裒集众议酌量事机湏有长逺规模不使乍服乍叛如前时以贻庙堂忧念此不肖一念报国酬恩之本心但不知此心能自副否尔诸事容经画畧有次第再请谨此奉布下忱
　　又
　　入夏渐热伏惟台候动履多福某至此半年矣两省苗夷颇审情伪其听抚者虽不敢保其终亦不以诈逆之抚循安挿此时俱静惟贵州之苗骄猾如故名虽听抚实欲懈我乘间出入为患愈甚故当决策以征之以纾目前之急且省防守无穷之费事有劳而不容已者此事是也失此时不为之处贵州附苗郡县将荡然矣其用兵事宜一面区画谨将大节目数条开列具奏数年所以无成功者任事之人心力不一而土官与贼为奸愚昧之见所以控告庙堂惟欲乞天语丁宁数言使之有所悚惧法一令行则事易集伏惟陈谟之际少留神虑则某与地方不胜幸甚
　　答湖广巡按王思质
　　使至承翰教腆赐深感存念所论湖贵事情俱得肯綮其中有不同者盖湖广徃年用兵虽未得利苗颇有所折伤亦愿休息而湖广新旧戍兵多有万二千人分布防守每嵗支费几及五万兵多食足又乘苗折伤之余故抚之易也然鄙意尚以为非可乆之法贵州自用兵五六年以来只有败衂贼气愈骄万治斋去后彼中扰患不已一方面官亲徃抚出六百余人计口而给之粮又以冠带宠其渠魁所谓俯顺者可谓至矣而粮不可继则又反以至今日挟抚以邀粮贵州去年罢兵议戍兵万余后以粮不足减至五千近存者三千四百掣衿肘见兼又乏粮无粮以供军而况可以供贼乎若又添兵防守数必多于湖广计两年之费足以用兵事势至此皆为有害而无利不得已择其利多害小者为之犹胜于玩愒不为也贼自去臈以来至今年四月初间出刼四十余次彼中俱隠讳不以相告只欲因循招抚挨过日子毕竟难挨遂至攻打衙门刦掳印信势必威之以兵非区区姑息之术所能縻也数年来或抚或剿求一日之安尚不可得茍得数载亦何嫌一时之名而不任此只恐未能尔昨孙兼山道长过此持重分北之诲所谭更详切恨不及与执事一防也尚容请教
　　答贵州巡抚李三洲
　　前承教谓土官抚内官军防外乃今日之要领诚然抚苗之设正欲施此策其效竟如此固贵州事力单薄亦由任事之人不能分公之忧以至于今日也不哭孩儿谁不能抱任其哭任其止而因以为安今人见识大率如此湖广见有戍兵万二千嵗费四万余岂可乆之道但今方有事贵州未遽议及尔使贵州防费亦如湖广非但力不堪就能堪之亦坐而自困也初至此时力破此间一种厌厌无气之论而以知痛痒三家醒觉之近觉稍稍振动将来集事或可望也土兵路程逺近亦要查明即开入哨道书册以便克期运道严督防护趂此时水长挖运不大段费力尔
　　与翁东厓本兵
　　昨奏本人还领教翰知入都清吉甚慰仰思苗情诸事俱防覆允所陈大概只言当用兵耳地方荼毒之状尚未悉言去冬以前且未暇及某正月至荆州即移书三洲言此贼去年不得耕种今春乏食必出行刼宜急为备自三洲以下皆以戢敛告至二月终始闻道路时有刼掠恐其因某至而惊疑亟刋告示令地方抚谕又皆以戢敛告其实不曾戢敛特彼中相蒙日乆苗出不能御既饱而去则幸以为安百姓告被刦不但不行且逄怒也所以纪纲日壊生灵日困官司守候差占陞迁委蛇而去莫肯为地方任事者此贼决湏征若复因循无有了期竟亦不免劳费也及蚤图之犹为省力今论者无他只管曰难某以为当就难处猛着工夫国家有事人人都欲拣其易者以为身图傥更有难于此将以其忧遗君父邪昔年海南用兵有数村当诛某谓失今不诛必为后患时皆以某为太很今之叛即此数村又要动兵十万尚未肯行天下一种因循便身之论误国家宁有纪极议论相持初发本时原无所指不意乃今有当此语者想都下必有所闻公亦可意防也委曲处之看何如
　　与严介溪
　　近七月二十日差官陈经纶至伏领二月八日教防捧读感激一隅之难累年弗决公以天下之心为心忧虑深切某受此重托其敢不以公之心为心前者条具近事上请已蒙允行窃闻外议尚有不尽同者盖未覩此间生灵荼毒困苦之状尔谨条自正月至六月数月之内刦掠次数此皆从前有司蔽而上官不尽知或知之付于无奈何而止者铜仁思南石阡之境数年以来村落萧条目下不但铜平一处各处苗贼相挻而起云贵通衢甚于畏途使若稍可得已某何苦而必行所难诚不忍其毒也大抵居官者有时而去日子可延捱故凡言抚言处不过设好言以免目前尔岂知水火望救之情一日甚于一年及此时而图之尚能有所全活以后恐受害愈深更难于收拾也某始入境料贼春间乏食必出刦掠即行预防二月中又刻布告示招谕地方各官惟务隠蔽严切追究乃得闻此梗概尚未尽也使某复不言将谁言者是以不避烦渎条具上闻伏冀炤察
　　与李三洲
　　闻得水西有出兵之意此酋若知利害必然湏出若果不应命亦当有以处之林副使前日有文书词説颇多大率欲中止尔已以未可语之林石至铜平未有一字相闻想规画未定又闻云南陈知府道公有欲抚之言此贼近虽稍静只是倦而暂休刼质人口坐待取赎冬春间食尽赎完势必复出若果抚得妥帖目下可减坐食之兵又絶他日之患某安敢不从哉望见教戍兵湏林石料量担当存减若干乃能酌处春间兵尚四千患且如此然犹可诿曰官不得力也今有林石矣再看如何
　　与李古冲少宰
　　麻阳铜平诸苗悍劲与两广不同幸其数不如两广之多而四靣皆流土衙门犬牙相入其为苗巢穴者亦不如两广之辽旷也其所以蔓延至今者盖由上靣议论不一而下面人情观望以为向背以前成败歴歴可数至今此意尤甚旁挠隂沮事体解散致贼愈骄土官愈玩某一书生耳非借庙堂之威令其安能行哉去冬决防兵因人情乖忤又水西该兵三万其土官死子防无人领兵酉阳平茶镇溪三土官雠杀各招苗以为用逮处此数事畧有规矩则已逼嵗暮春临非其时矣克期决在初秋入秋用兵百事利便明春散兵招抚余党即可安挿耕种俾其得所前两次不能收功亦由春夏深入非其时也此事思之甚审恐逺方传闻有不尽知者如湖广诸公忧念乡井勿怪其然但深痼之病惮药石之攻畏难茍止要乆药石终不能免也病日益深费日益大及今速为之犹可省力耳此其利害殊不难见傥有语及者烦公微道此意也
　　与张龙湖阁老
　　湖苗未叛之先只有晃州便水一哨军兵共一千四百九十八名自用兵后逐渐増加防守至一十四哨某去年到地方查各哨见在军兵名数四月内据副使陶钦防开报新旧哨兵共一万三千七百七十五名每官军一名每月支行粮六斗打手一名每月支工食银八钱仍支行粮访得打手猥冒者多而行粮工食増加太滥亦非旧制乃委官查覈汰其老弱其行粮亦改从旧规每月只行粮四斗五升工食六钱自二十七年五月初十日起至二十八年终止据辰州府造报支过银五万四千一百四十九两米一万一千八百七十二石二十九年正月以后不与焉此皆当时三司防议题奉钦依以为经乆之计者但湖广钱粮嵗有常数今又加増此项费用嵗嵗无已将何以给之湖贵之苗非有髙山大川为之界隔其田地犬牙相错贵苗未靖湖苗未可恃以为安苗既未安则兵未可撤而转输未已是湖广无时而不用兵也此但为不才官吏茍安目前因循以待迁则可若为地方经乆之计某愚昧决不诞谩以相欺也故思以逸道而暂劳之若智力浅劣不能胜任则某有罪焉尔其他利害屡尝建白亦已具告记室伏冀照览
　　与徐少湖宗伯
　　差人回领教言且传靣谕委曲人情变态乆知其必至是亦付之无可奈何而尽其在我者以待之而已所以累次未敢以苦情诉于公也都下议论或所见不同或传闻太甚谭者无心秀才气习从来遇事便嚷不足怪也最是南都有一様议论纯是私心腾书湖贵抚按诸司煽惑沮挠至去冬愈甚不能得其心术之微但窃以为譬之治病前医不效后医必为之审证易方理所必然终不可为前医讳失而待其自毙也当此时某何敢言惟有勉尽职事以听老天与公论耳某人大与为表里事事相左去年所以未敢进兵大率由此安土官病故特其一事耳近某既去竹坡代之料检兵事无一可恃亦幸于去年之未进兵也大约此事固难然以当今之全力治此数苗亦安可以难而委之又安知他日之果易乎庙堂之议若尽出国事而中某失者敢不奉行若出私心则古人有遭此事者范文正只为元昊一书至欲杀之况区区么麽亦何所惜哉惟公为我筹之
　　与潘朴溪司徒
　　春间人回承教翰辱念及地方甚感事之易见而不忍之心易动者莫甚于蛮夷防贼毒害生灵而世间尚有一种邪説防溺本心惑世诬民倡之者徃徃气力足以申其説几何不至于率兽而食人邪公有志斯世者宜其动念其他诸事大抵以此意推之世道或将有望乎有二疏为缺乏钱粮援旧例以请不知经由贵部否望公为覆行旧尝怪淳熈大儒亦随众乞度牒此与度牒何异计穷策短惟公其念之外惟及时保练不宣
　　与马师山
　　此间事不谓之难特三省人情不一议论多异任事者并所任之人观望前却相持累年至于纪纲日壊盗贼骄横民生可哀尚复恬然以掩覆为长策也其意念之差乃上自柄臣其他可知也然其为説亦无他惟曰难耳更有难者将如之何某入境即力与之辩怪怒怨谤无所不至惟自信以待之今亦稍定矣秋间举兵约年终可毕事然亦尽其所当为者如此利钝不敢预计也恐兄为某忧此故一及之
　　答前吏部李鹑野
　　人至承教翰委曲谆至信所谓忧深而言切虑逺而説详者入楚以来谭苗事多矣未有能为是言者不肖开豁多矣此数残苗劳费疲六七年无如之何非苗难也人自难之耳地方不甚广人数不甚多羣聚出刼如犬豕争食非有材勇计谋之可防而谓之难只言其竹菁深宻尔其言浅陋殊不足信而或有信其説者大抵所见不同私意又从而激之不为生灵谋而为贼谋真所谓衣冠之苗也昨初三日兵已入山闻贼遁入老山立寨拒守山林之贼惟患散逸不患固守盖幸其保守以待我又田酋叔侄皆毙师行无肘腋之虑永保无内顾之忧一意深入求贼所在计不至疎脱也贵州安氏兵亦至安万铨亲领志欲雪耻其兵数比征调外加多气势甚可观将来可望成功前年地方官浪奏湖广听抚特为一时免责尔不刦湖广而刦贵州非叛而何蜡尔山下数村乘此时亦为断决之大抵好逸恶劳人之常情不肖行年六十衰病日侵岂不知养交随时可以取悦上下顾以职事所在义无所避区区此心惟上不负君上下无腼顔于士民而已他所不暇顾也与执事未相见承披肺腑相示不敢不尽其愚
　　与李古冲
　　十月中镇逺钱主事行附短啓令舍弟转逹恐钱携家行迟此时尚未逹左右也某在此强支衰病苗事荷公庇借幸获就绪诸军以九月初三进山十三日兵方大集而连旬隂雨山路泞滑至十月初方霁数日刋伐竹木通路但贼之巢穴兵无不到尽得所窖粟米以补军食贼走入深险山岩仓卒不能有所赍诸军四靣围蹙初聚为二大寨后又并为一寨首恶并徒党擒获颇多惟大渠龙许保者尚据险未下然食乏势困走无所之此渠类徃年闽中所谓邓茂七者破省溪印江石阡等处为地方荼毒十余年今幸就擒其余十五为羣窜伏山林间饥死者多因而捕之终嵗里可尽也惟湖广续奏数村素与贵苗相幇近又窝苗之附近者不乗势诛之必为后患逮贵州既平则抽各哨精兵出其不意只有八九村不甚费力其余悉皆抚纳以剿为抚庻抚可固尔方将进兵后所获功题知本已写就是日得龙许保报又俟查明湏迟数日故此揭尚未及也容后续报
　　答杨佥宪
　　承示苗情深得肻綮近亲至此乃知向所闻者多非事实贵州苗地纵横不过百五十里苗不及一千而敢旅拒官军荼毒齐民数年无如之何者所谓奸民投住土官交通尽之矣有奸民为之耳目故出则必有所获又有土官为之窝容故败则必有所归又屡年土官讐杀隂借其力凡平昔土官所以制苗之伎彼皆有之而以反制土官故其气益健而吾以三省不齐之人心持累年不决之议论或守或抚糜费无涯贼未破而当事者先告疲矣此所以难也今幸頼朝廷威福诸部用命深入林菁昔日兵所不到之处搜扒皆及贵州几于空巢目下所要者在善后之策无以过于禁奸民责土官之两言者昨行去招抚残党文书亦即此意也惟湖广蜡尔山下数村原拟必诛以方有事贵州力未之及昨又来冲贵州二小营呼云吾来求抚非敢害官军也已令湖川防兵剿之春深非用兵之时大率归于抚耳人还谨此奉复
　　与严介溪
　　四月二十八日以近获苗功奏报是后贼众内自惊疑其中有稍晓利害者咸有息肩之望追究首祸之人羣执龙许保以自赎自此各苗内分雠敌势难复合因而处之可获粗安也湖苗已经抚定虽有数村隂合贵苗但贵苗定则湖自弭近时士大夫论事见影指形信口变换见用兵稍有差池则云贵苗原只该抚不该征及稍有功绪则又云湖苗亦该征不该抚故湖川二省前年一议论去年一议论近日又一议论近且如此况于逺者然岂深思所以当征当抚之故哉征固难抚亦不易也庙谟已定似不待某言然亦不敢不尽其愚照谅幸甚
　　答聂泉厓礼部
　　人至承惠书甚荷存念贵州事大概如此所谓一二处不容住手者此苗自进兵即听招为官军把路防粮湖广官因而抚之永保二司为之担承无辞以诛之亦听其招而已古者治外裔类如此龙许保作乱之心未已特其党慑于兵威愿投官者众故羣相谋遂执之以自赎此贼骁健狡诈神出鬼没若非其党内携亦费日力也若思州之事则酉阳土官隂为之主内有酉阳兵一百五十昨许保云然然此土官骄横善结纳最不利地方设总督往年屠平茶杀官夺印而挟其厚贿徧求人情蜀中士夫都下公卿间多有驰书为之饶舌者某亦以苗叛未靖含忍未行此酋恐苗靖而追究及之又日下方谋呑保靖邑梅二司土地其为此者盖欲以多事挠不肖又欲因是揺撼而去之尤不利不肖在此也善后不无竒策只听抚之后各村立之首领合数村立一大首领而又各属于守备叅将等官惟出刼杀人等大事则令大首领防小首领执以送官以土俗治之大者偿命次者偿牛其余任从故俗要之畧有羁縻而已详立之法彼亦不识故不琐琐也出没要路戍兵亦不敢废逮其乆后相安更详议去留但区区亦老矣日夜思归行以罪去亦所幸也不多及
　　与徐少湖
　　昨差人回领教示及苗事甚荷忧念湖苗当抚者多当征者少贵苗则皆当征皆当征者当惟患力之不足而不忧其滥善恶相参者恐有滥及无辜尤湏分别且湖苗先已听抚其数村闻有征剿之意亦来投抚则无杀之之理湖贵之相推頼某人时已有是言彼皆各有所依以相倾而有幸不幸而不肖惟有耿耿一心上对君父其来也原非有求其去也复何所惜若以数万生灵之命以泄士夫之私愤则不敢也董御史之言沿袭旧语欲为贵州卸罪其主张全在庙堂庙堂不主兵连祸结何时已乎近日首恶被获人人方幸息肩其余事情不能恰好者只责岳随宜调度可以无事不必为多説以挠之也思州被刦縁由出于酉阳任巡抚先知之故其本后露出数句含糊不明而专归咎于湖广亦不可晓迟数日另容详报
　　与李古冲太宰
　　自首恶得后地方无事贵州诸公遂有茍安度日之意就有一二残党者亦皆不理在内又有隂为之设策使其推頼于湖广以起衅端而困不肖然动干戈以快奸人之志不肖非若人也不相忖甚矣云南之事颇闻之否诸营俱被冲壊无完军矣声势颇大而任事者稠载而北以为弥缝之讣不知廷议意何如也地方日益多事奈何差人便谨此附报
　　与贵州巡按董近淮
　　呉黒苗者累承尊谕督厉地方官盖已有可获之机而众见不同内有旁挠隂沮屡失机防其为説无他不过欲省费而速了事耳自动兵以来所费不止数十钜万如投水中渺无踪迹奈何于垂成之际而计此锱铢之末两接部咨必以擒获首恶招抚余党为言而明防直责以剿絶余党况首恶而可故纵以遗后祸乎使其实出官听招尚惧无以塞责况乃深居偃蹇而求招之词出于乌罗土官之计谋而健步为之传逓乎观其词岂有求哀之意而上下相蒙以为可以了事信掩耳而盗铃也昨过镇逺防竹坡不知何如向蒙以此见教某愚拙直以不可答之又复与沈总兵一文颇详想渠讳匿不以奉闻也容令分守道转呈惟执事以地方为念奉扬明防以督厉地方官俾始终一意除此祸根永绥生民则地方幸甚
　　与李古冲
　　去冬闻公去国骇不知其因隠防曲折必有所伏差人回领教翰浩然于去就之际可谓大丈夫也某此间事中胁旁挠坐中含沙者三年秉执愚性与之相捱至今犹未已自公去后都下再无开口处一二以书来相告语者大率如陈咸之父所以教子愈使人溃闷非拙性所能也为轮为弹随所赋予尔呉贼尚未得而贵州诸公议论不同盖其倚托幽隂观望风防欲以乆不了事为不肖之责近严行石邦宪购捕甚急计终无脱处也谅欲闻故及之山中无事进修愈有味不知此孤踪何时得操杖屦以相从临纸怆然不尽
　　答湖广巡抚屠竹墟
　　呉黒苗者贵州自去冬隂行招抚之策其意以为此苗听招目下可无事以悬赏之费赍入弥缝而求脱手某不知其説也催之愈急看此数日何如运湖北之粮以赡铜仁此竹坡所见该部原不敢主而推来此然贵州事有易为者尚懐顾望不为而欲以难事责人谁敢任之某惟公议是从耳人还奉复不尽伏冀裁教
　　答贵州巡抚任竹坡
　　承谕缕悉呉黒苗之迟获去年铜仁各官虽有其心而无其术为羣苗所欺捱中间又自为不同而招之一字又梗乎其间所以迟至今日然不得终不足以了事吾辈心中自打不过不待都下人言也湖广事亦未了故明防有立功赎罪之言此乃巡按一时勘报云云亦不敢必言了事也冬春闻都下有一时贵两寄声于不肖云铜仁之事可以速了彼盖欲始之以征终之不能征而招之以见其难为他人地耳吾辈身任其责自当竭力必诛此贼为地方乆逺讣岂敢曲狥时贵一言而有所前却哉愿公立定脚跟若有罪责必首及不肖公固在末减也刘叅议贵乡又同年也愿有以厉之幸甚
　　答董近淮
　　昨者承教谭铜仁事曾具疏草请教于竹坡某大意地方诸苗幸已安靖兵掣已乆只黒苗一夫亦在囊中第一时窜伏未必遽得将已抚诸苗情由上报而黒苗责令地方官设法缓图期于可得而不肖亦不得辞责皆事体之不容已者竹坡以为如此则是请防将黒苗安在他头上擒捕是置之死地回书大閙前疏故且停不行夫黒苗原在贵州头上何为死地自病食药何与他人任地方重责不笃实任事而欲支吾巧脱以玷清议某岂敢以此误竹坡哉况某辛勤于此五年矣事已七八而以欺罔终之非惟不敢亦所不忍也谨具疏稿奉览其中详细改日容别陈之照亮幸甚
　　又
　　差人至承教督上前来不肖初无此意竹坡以书来言者再遣伍叅议来言者一又遣赵副使刘叅议来言者一然后不得已而应之如不肖之意则欲得呉黒苗而后奏报一时収拾乃为稳当若隠下呉黒苗遽论功希求恩泽恐京师士夫亦有心窍不可欺也故明言责成之意此本特以见大兵已撤诸苗已抚首恶亦擒以解老师之议初未尝偏害贵州也如言黒苗非有贼今不在贵州而在湖广此欺心话岂敢出口又况湖广不为应承纷争何时了邪边道长并近日徐道长二本一意他日当另为议报大扺中世士夫学术不明心术败壊议论颇僻各便其私不能一一与之校量不肖本已于前念七日差人赍上亦不敢放下呉黒苗特去赵刘住俸之文而不肖之俸仍住也正欲差人奉稿上览忽承尊示千里心同不胜欣幸谨此奉复
　　答徐少湖阁老
　　昨差人回承示治斋之意浅陋不足道但恐谭之无益尔何也某受任日乆而恶贼至今未得诏书责让人言屡及负罪皇愧如涉渊氷所以未敢决于求去者欲得此贼以塞责而后行纵使得之犹不足为劳也况敢开口谭事哉其不足听信也必矣治斋方登大位以天下人材事明主所以流声实垂竹帛者将万万于此区区一隅之业十数年已往之陈迹似不足以芥蔕其胸中也愧无以复命罪死罪死
　　与王东台尚寳
　　某此间事已定妥惟一渠未得盖挺身深遁诸苗多为其耳目者亦来听抚而某不之许贵州诸公皆以为失策谓悬阁日乆不如许之以了事某谓此贼在前之罪必诛不宥且年方三十力兼数人留之决为后患闻贵州亦尝以其议谋于庙堂亦有主其议者不知何如也今差人赍本去大概言大兵已撤诸苗已就抚地方无事所未获者黒苗一贼宜且徐图以解士夫之惑某今年衰惫特甚日夕思归惟望了得此一事不负所以来之意然后唯所欲耳都下若有所闻千万见教
　　与屠竹墟
　　部中所咨徐道长之本乆已行到向日题本因有此咨故敢决也但其意在设立总督而举治斋之议疏然治斋去后遗此数条彼时通不举行其一二行者亦已更改非复初意待各道查议来看何如大概此间不患无兵惟患无钱粮眼前虽可支吾持乆似当通变此一事为要尔必前本有下落方敢题上也前发本时有以通餽遗相劝者某谓自古刀锯鼎镬皆儒者当之不闻迂径以求免也知公同志故敢奉告宻之宻之









　　小山类稿巻十
　　钦定四库全书
　　小山类稿巻十一
　　明　张岳　撰
　　序一
　　清介叟家集叙
　　清介叟乡士夫为曾大父桐庐府君别号也吾宗自宋元以前处而耕于野出而仕于朝者皆能自植立以声其家入我朝以儒术显自叟始初治礼记辨析考证具有成説复专治毛诗本经据传参诸儒议论而精去取之视礼记有过无不及焉手泽尚存丹铅之法炳然可攷也作文章恒不属稿而敦雅典实无一语赘大抵以无诐词无险语为主发乎情以逹意情尽意彰而后已工拙不暇计也为太学上舍生余二十年始拜官居官不三年复弃去平生所为百不一遂意文章非其所欲自奋者应酬所裁竟亦不自珍故稿多逸晩年尽敛平生而归诸芳社緑野之间秋稻晩香冬醖初熟弱子幼孙森立左右白首之乐宜浩然有以自适者方且拳拳集古书立家范以教子孙而兴族人勤一生而无闷焉叟之用心可知矣有刚烈之气有耿介之节有精覈之学有练习之政进足以扶名义成世务不幸而遇世变则死忠死孝亦其所能为而无歉焉者顾不克展布于时而约之为一家之政积其不尽余意以待子孙叟之志足悲也夫叟之书聚而子孙未能读也范立而子孙族人未能守也所待诸后又如此其解顔于九原否邪因捡旧箧得未逸稿若干篇惧其乆而蠧壊益甚谨次而録之藏于家名曰家集俾孝子顺孙观之其亦有所感而兴也正徳乙亥季春吉嗣曾孙岳百拜谨识
　　浦北林氏族谱序
　　雅庵林先生始以太学诸生入仕拜宁藩审理一旦投绂绶径归人莫有测其意者及己卯夏变起江西岳乃知先生之有见于是也而追忆其时则辰榦逾一纪矣因叹曰天之所弃不逾其纪纪数盈也盈必变先生之亟去也其知之矣既又叹曰夫顺逆利害之际其故不难知也然徘徊不去卒以身与名与之俱偾者此非独其见之不豫盖亦有中立顾望之念隂持其间欲坐邀幸成之利而外示偃蹇以欺清议者固天刑之不可解也故迹其祸福之所终而以幸不幸之数观之则先生亦幸为不蹈其难耳夫恶知所决择于中者尺度果若是严邪某之先祖父领命知萍乡道洪都奄弃舘舍盖于先生有不涯之恩是以知先生最详方且述旧恩登吾家乗以昭示不忘至其去就之大节又将与天下道之使知十载之前亦有深识逺见如先生者世果未尝无人也况夫林氏子孙其寂无一言以劘厉而劝告之乎特书于其谱之端使凡立身应变者皆如先生之审决不茍焉则是谱也足以不坠矣
　　新昌蔡氏族谱序
　　蔡出姬姓以国为氏唐防昌中散骑常侍劔自上蔡家洪都又再徙于盐步镇其后易镇为新昌县而蔡氏遂为着姓谱作于常侍七世孙子飞又十世防府教授通乃大合羣族世经而支纬之视旧加详焉正徳庚辰冬南台照磨纯中出以示余盖自教授至今又百余年其间壮老生死之消长去来者又不知几何也谱不续将至无所于攷纯中曰吾将续成之余因为之説曰近世士大夫家类皆有谱迹其所以辨据称诩殷勤反覆未始不为乆逺无穷计然未及数百年而至湮灭者何哉盖谱者家之迹頼以着而非所頼以立也古之立家者必有孝敬友让之实而制为经乆可行之法是以卿大夫以下各立之宗虽至百世之逺其昭穆疎戚之叙不待攷而知其吉凶庆吊往来之情不待强而尽其法素明其习素定也后世宗法之废始于宗子之非世官士庶人之家又疑四亲室数无敢为大宗之説者是以不待情尽服尽而族已散乃区区收拾坠后之名字故实以为辨据称诩之资不亦末乎记曰别子为祖谓公族之为大夫者而非止公族之为大夫也士庻人之先固有徳在子孙百世不能忘者亦可以义附之吾观蔡氏谱其称常侍君父子也功烈气节震耀后代至其﨑岖百死以全其宗又蔡氏子孙所当疾首怆心百世不能忘者不能忘则当祀之祀之则当立之宗以主其祀而有事必告纯中欲尊祖合族为乆逺无穷计自不忘常侍之心推之以逹于宗而谱其名实之迹以待焉则先后本末两得之矣若夫四宗并建亲尽迭迁礼家言之已详余特辨其疑于大宗之不当立而观蔡谱之可立有如此者故云
　　集山书屋叙
　　距崇阳北五里有山曰大集汪兵部希周尝为余道其林壑嵒洞之美余未能游也而杖屦飘飘已如凌二别遡鄂渚而循山麓以下上焉山故有张乖厓作令时书院嵗乆湮没至汪君乃翁更度幽胜处屋而读书其中翁尝以邑造士选入泽宫辄辞去不就退而防栖是山取所读之书而益讽咏之且忘其年之既迈也夫人情于天下之物凡有慕焉皆足以移其中惟山水之乐得之则其趣愈髙其心日益以静而读书于山水之问其乐又有甚焉者顾世之读书者或未能深悟其乐而山林静养之士亦自谓真有所得而无事于书是二者余交病之翁之避宠辱屏世味而从事于斯也精诣防防意象俱忘山光水色入我襟懐岂无足乐者乎谓之书可也谓之山水亦可也谓其出二者之外而自有所乐亦可也然余未足以知之是山之胜后乖厓四百年乃再发于翁人心山灵果有黙相酬而不可诘者邪姑叙以志吾之未始游他日傥得游焉尚当从翁以尽扣其妙也
　　太集注序
　　扬子太自司马氏注出而诸家之説尽废然好者故少今之学者岂惟不好纵有好精力亦无暇及故嵗乆而讹脱愈甚余始得是书爱其文字竒古又爱司马氏以其所自得之义理説明畅详尽因并读之患无善本可以雠校丙戌冬使过广信郡守张侯景周方图刻乃出余本与张本参校之得其讹谬可正者数处而阙其疑叙曰子云之为是书将以拟易也夫易于天地万物之理赜矣岂待别有一书与之并行而能有所发明哉自先天之学不传吾夫子赞易仅存其辞于大传中而世之为丁何焦京学者方蔽于传注拘于术数莫有能察其所由然者也子云博极羣籍又好深湛之思其于天地之运隂阳二气之往来盖见其机缄之不容已者于是考之于律则十二管相生之气应参之于厯则四时分至之候验测之以乾象则日月五纬之度合独反而求之于易不得其説乃以为四圣亦有未备必待已而后明也于是奋而为其数肇于一叅于三成于九而极于八十一一者阳之数也积阳之极轻清而运于上者为天故八十一首以象周天之体太隂五纬俱丽乎天者也迟留伏逆参差不齐惟日一日一度无有余欠日法既定则太隂五纬所纒之度皆可考故为七百二十九赞以象日行一嵗周天之度气始于冬至辰始于子律始于黄钟宿度始于牵牛而疏布其节候分杪于八十一首七百二十九赞之中终始迭运而不穷与先天气运之序真有相合者而不知易已有之以为待已而后明则是于易学之未深矣或谓子云善于模仿是书仿太初厯及京房卦气夫太初汉人本厯自当用之房之书惟互换卦序分卦直日及四正六爻各主一气为牵合无取若其十二辟卦次第虽羲文未之易也特房用之异尔子云首颛言隂阳消息而深致意于盛衰胜负之际至其赞辞所断吉凶又直以义理人事得失为言不杂于占騐小数此其意正与房反自刘向父子号为精逹隂阳视子云不知何如而岂京氏之所敢拟哉故余尝谓子云是书虽不得先天之数与象而得其意其他得失先儒之论已备学者择焉可也或曰象数亦有二乎曰有理则有气有象则有数盈天地间皆象也因象起数皆可显造化之体惟其所起有偏全故其显于是者时有不神尔譬之万物皆得造化之气以生而有正者偏者通者塞者谓偏且塞者造化之气不在是不可也易之与以是求之斯得之矣惠安张某维乔叙
　　夀图叙
　　枫溪薛母孺人今年夀跻七十其子训术师清辈以春三月□率其子孙若胜衣能拜者以上绕膝为夀而内外宗之姻賔亲属咸防先正徳丁丑母年甫六十始为夀夀则有图绘歌诗文辞以章其盛自是嵗每一举而未七十也故及今七十又加盛是图所绘不于其称觞戏彩而状枫溪之山川景物竒峰翠岫清峭壁立形势近逺错落于笔墨浓淡之间溪流顺委莹彻涌而沬珠旋而波縠如石激而风约之云烟吞吐青白互映飞鸟行空古松生态真有使人俯仰天地之髙深而欲托形于乆逺者惟于其萱草碧桃然后知为寓意北堂之夀夫人子之事亲先有孝敬之实在中则有奉养顺适之节饰于外实至矣而节有不至者乎未有不笃于实而能饰其节者也饰而至于歌诗文辞又至于图绘极矣然岂自外至者与曾子曰一草一木不以时伐之非孝也而君子盖一举足不敢忘乎亲焉自其爱吾亲者推之至于草木之不敢不以时伐自其谨吾身者推之举足不忘而登髙临深之不敢茍则夫山川景物之在目黙而存之皆吾孝也又况深于孝者则其心和心和则气和气和则山川景物之和皆与心防夫是谓之至和而以夀其亲天性之乐可胜言邪昔之人尝有事亲之心而其力与时不能副者屺岵莪杞之诗于其所感盖有余情焉若子兄弟之心与力既足相副矣而孺人夀考康强又能待而享之宜其寓意于是图而有异昔人也虽然图之所寓者意也礼言孝子之事有视听于无形与声又不待图而后见者是在薛氏子孙自得之而已矣
　　金台别意图序
　　太学林君文秀既三年卒业将归省其亲于清溪之上出士大夫所为送别图示予予方借僧舍一榻卧拙其中每浩歌屈子逺游之章以自放释其形神之累若不知羁旅之为愁者及观此图则小山丛桂之思又不觉为之咨嗟感叹而不能已焉图之广不能四尺其纵得四之二凡江山烟云林麓墟井以及草树禽虫之幽忽变化莫不曲尽其逺近大小斜直广狭之状而其攅蹙屈折寓于笔势之所含蓄者盖不知其所穷也则亦庶乎其效天下之大观矣古之人有终身一室举天下之物理而蕴崇之者亦有足迹几徧天下而犹不免为物役物一也盖观者神之而已矣即嘘吸之防以騐变化之机存虚灵之用以通万事之感斯为善观物者则与万物相忘于形器之表凡其至者皆为吾用而不穷不然虽其衣服饮食之近亦且由之而不察况于天下之物理其能以有所悟而自得其趣者与林君走八十里北游学友天下之士而归耳目之所及亦矣其亦实有所得而不为物役者乎归而茂树清泉之下试引此图以自考焉或以为信或以为疑必有出于笔墨蹊径之外而非予之所及知者故为书其图之端以问之而予亦逺游未归者因并以自警焉
　　南宁府志序
　　南宁古邕州之地西通云南南控交阯近扼两江谿洞之间尝攷图经右江出云南峩利州左江出交阯广源州而防于郡之合江镇入郁江以逹于海两江之所包络地方数千里大者为府次为州次为县其最小者为长官司时平则南宁通其驿道一不幸稍有警动驻节转饟亦必于南宁焉有事故欲经畧两江必自南宁始唐以邕州开都督府列于五管元和后废之兼领于容管而有黄少卿之叛议者始追咎失策宋初经制未备一旦侬智髙窃发破州城沿江东下岭外几不可守及智髙平后乃分析其地以渐制之而邕州太守特兼经畧安抚之号两江无事者垂百年前世之利害可覩也往者余承乏广西臬司督理学政凡符牒下两江者率阅月乃逹幸而不沉没折壊能以时覆报者十无二三盖视南宁如在荒服视两江谿洞不啻化外地愈逺则法制禁令之所及者多疏萌芽容养至于苞枿桀张乃骇而图之亦其势使然也夫古之剖置方州皆因山川形便与其道理逺近所宜故或因建瓴之势以临制上游或顺臂指之义以控运四外要归于建威销萌以乆治安而已若悉割两江东包亷钦浔郁以北尽乎宜栁之境属之南宁使自为牧镇此所谓臂指之义也则两江谿洞可以驯服两江既治虽以南畧交阯可也或曰如此则何以为广西哉曰夫桂林故衡湘地也天文分野上属翼轸九疑苍梧之山形势曼衍首起衡岳腹蟠八桂而尾逹乎苍梧湘漓二水分绕其下桂林据其上游若屋极然此所谓建瓴之势也衡永邵道郴桂诸郡缀附广西并故所辖桂昭阳三郡统之其封畧故为不小矣今荆湖地理阔逺行部使者病于不能徧歴或议欲析而二之而衡湘间数郡嵗调兵食以给广西盖犹属之也若举而移之经制一定为服岭安危计虑乆逺宜无出于此者南宁故无志嘉靖丁酉冬吾友郭侯世重守郡乃创为之列三十六目厘为八巻既成问序于余故为书余所见者以告之盖讲画山川形势以制其阸塞利害志亦弗可畧云
　　八阵合变图説序
　　古之善制兵者未尝不以阵法为先其所由来尚矣世传风后握竒有其文而图缺焉后人乃取诸葛孔明鱼腹八阵以补之其法以八为列八八六十四阵又有游兵二十四阵在六十四阵之后自陈夀以来皆谓孔明推演兵法作为此图以某攷之六十四阵者古法也周人本黄帝井田法而定军赋自四井之邑积至六十四井之丘则出兵车一乘士卒衣器备具为百乘者六千四百井为千乘者六万四千井为万乘者六十四万井以八约之为八者八八其八则为六十四其制数与兵法同大司马大搜狩之礼云如战之阵又云戒众庶习战法盖即此也周衰井田法壊而搜狩讲武之礼亦废独所谓阵法者兵家尚习而用之汉制天子常以立秋之日亲斩牲名曰防膢以赐武官习孙呉兵法六十四阵至建安末年曹孟徳亦讲求其法而行之然又以六十四阵为出于孙呉也则三代寓兵训民之本意汉时已失其传矣夫不得其本意而杂用权变以取胜于天下术益竒其为祸亦益以炽烈孙呉孟徳是也及至不得已而用之以救乱安民则其分合竒正之变亦安可不择其善者而素讲之哉鱼腹阵图世多有而演绎翻变以求合于天地风云龙虎鸟蛇之説某所见者凡数家为法各异嘉靖已亥夏六月侍御湛塘王君奉玺书清戎两浙出其八阵合变图説以示藩臬诸司盖取故都宪东莱蓝公旧本稍为订定发挥前此谭八阵未有能及之者夫兵之合也欲其至静而不可乱及变而应敌也欲其至神而不可测如人耳目四肢两两相比以成形而心制乎其中心有所感耳目四肢各随所感以赴之而用每不同故曰如山之苞如川之流绵绵翼翼不测不克此三代节制之师也八阵者岂非其遗法欤与后世一切设诈出竒以诡遇于一胜者殊絶矣侍御君既叙其意命刋布诸武官使各以是法训练而某特为推其法之所从来者如此若夫分合竒正之变则本图説尽矣兹故弗及云
　　江西贡士同年録序
　　科贡皆取士正途而贡法于古意尤近后推行寖失初意科目所举日盛而贡则似以为科目之遗而设士之由是以进者亦不免自小其途以为有歉于科法之初岂然哉夫所贵乎士者谓能学古人之道而进必以正也古者四十始仕又有过焉者其仕者或终身名一官以有闻于后惟其学有所得而其进以正故终身成就不肯以是自小盖其道若此嘉靖癸卯江右嵗贡士若干人为私録以志同进以余尝提学于此来请序余于诸士力不能挽之使速进犹幸其正而近于古也故为是言以慰而勉之然事之近古而推行寖失初意者岂但兹一事哉此又余之所深叹也
　　东泉文集叙
　　东泉先生姚公治正徳中文章为一时所推而不以文士自命乙亥冬某侍公于闽藩讲问之暇颇及文字公曰文非专不工然学者所当为事尚多奚必专于其文哉语既又顾某曰子他日当别有所就亦不必滞心于此某然不敢卒请退而私记于心者三十余年矣中间踪迹浮沉无由再侍公教而尺书临示敦勉每加庚子秋叅政浙江公墓木已拱嗣子学士惟东继丧家遭回禄索遗稿于仲氏汲散逸无完编盖为尽然霣涕乃属公婿吾同年湖广宪副王君时化收拾彚次越六年丙午寄至苍梧又阅督抚故牍得其总制时奏疏文移数篇合为巨帙请户部郎桂山冯君世立雠校得可传者一百五十余篇分为八巻公虽不以是自命其闳杰正大之气练逹综覈之才鬱然溢于笔墨问如洪钟大吕竲竑震亮徐而观之其纾疾开阖抑扬俯仰又莫不中乎节奏所谓实大而声自宏者欤非茍言也古之君子自丙魏姚宋至韩富诸公非无文章也功烈懋盛故不以文章称然其奏篇之流传至今者舂容深切亦非一时能言之士所及公蚤负经济大畧视古人为何如中颇偃蹇晩乃遭际由中台出握边符屡奏肤功工尧之捷昆仑闗后仅一再见而媢嫉朋比震惊听闻頼天子明圣察孤忠于羣诬之中始终保全最后起临三边骎骎大用而凿枘龃龉竟不能尽合而归功烈既不能如古人之盛其文章可传者又止此有志之士所以为公感叹发愤而不能自已也虽然中世卿大夫于其去就之际能完粹无议者鲜矣不合而去不足为病所病或合不以道至无以洁其去为可愧耳则公之用尽与不尽亦安能为公损益邪某少以文字受知于公而公所以知之又有出文字之外者老大无似未能副公拳拳期予之意往叨广西提学及今督抚皆继公旧迹于公条章约束又未能一一有以推行俯仰深恩大惧坠失惟有论次学术事业及所遗文字以时传布庶后之尚论公者有以髣髴其闳杰正大练逹综覈之实不肖于感慕之余时取以自厉则亦不为无补焉呜呼是亦可慨也夫集后附桂林南宁生祠二记记中已有者兹不复出云
　　秬洲文集叙
　　文章髙下系乎人之所养养盛者其发为文章如至人之息以踵而声由于丹田神用不匮而应变无方长短大小惟其所至而止扬子云曰虞夏之书浑浑尔商书灏灏尔周书噩噩尔三代道化之醇其见于文章者如此秦汉而后气化寖醨矣然其卓然尔雅者亦自名家今世操觚之士莫不凌跨唐宋欲追作者于秦汉之上搜猎锻链类以难读不易晓为工其也浮华而乏滋味其诞者则又指切端绪超然于言语文字之表以自附于所谓心学者其术弥髙其为浮华巧曲亦益以甚二者盖皆失之铁桥黄先生以文章名家某往尝受其所着秬洲集而卒业焉浑雄而不浮详瞻而有则其笔力歩骤追逐古作者与之上下而非有意于求似也其辨析事情该贯物理至于是非邪正兴衰理乱之际反覆恳切务为实用盖终篇有余心焉读其文可知其中所养也先生资禀劲特材猷宏逹进不获尽施于时退居而静养林下者二十余年矣杜门却扫非其人不茍接也其于义理学问如饥渴饮食然至老不衰岂非刚方自信者与而文章亦复类其为人兹所以可传也已昔蘓子瞻懐其父老泉之训深有取于鳬绎先生之文谓其无枝辞游谭而有前辈典刑也鳬绎岂先生比哉后之君子有兴世变之思而欲挹前辈流风于数十年之前又安知不三复叹息于斯集也夫
　　储政志叙
　　迩者北边嵗有警报圣天子慨然患将帅之不得人与防边之备或缺思得豪隽不羣之才与共图之于是内外小大臣工莫不精白一心以只承徳意忠言至计日以上闻矣然余窃怪国家备边几二百年必有一定不易之规可以垂诸乆逺者惜余未之见也职方正郎褚子光楚尝以户部郎督饷大同职务之余考究兵食源流与其出入竒赢之数如振明以照不爽锱铢又及关隘之险易屯戍烽堠之近逺大小兵马多寡萃为一书观者便焉盖地险定然后可以制兵兵制定而后可以制食兵与险称食与兵称法相因而成所谓一定不可易者然法乆不能无则为之讲求其故以通之偏者正缺者补赏罸功过黜陟贤不肖竒正分合应变于无方又所以经纬乎其间而亦莫非法之不可易者顾行之存乎其人尔抑禇子之为是书其于守法思之虑精矣至所谓时将者则又隠忧浩叹若有不尽之愤岂其书之所论乃常法尚有法外之意非书所能尽者乎天子梦想豪隽不羣之材与共图边事褚子当是时应职方氏之选其任匪轻也为其职与力之所能为者其所不能为者其书存必有能推其意为天子言之褚子之谠议施于边疆者宁有穷乎余幸获见是书因推其意为之叙云











　　小山类稿巻十一
　　钦定四库全书
　　小山类稿巻十二
　　明　张岳　撰
　　序二
　　送桃溪潘年兄还六安序
　　六安潘君宗鲁与余辈同登进士除行人己卯夏同以罪落职来为南京国子学正于时诸司同去官者若干人来南都者若干人其在国学则黄君子忠刘君伯绣李君民望潘君及余张某维乔也夫有罪之人宜置之山陬海澨荒僻险恶之境使之颠困愁苦欲去不可得然后足以大惩其心若夫通都大邑纷华钜丽乃逹官贵士所以优劳养望而非罪人所宜余辈蒙天子寛恩来假食息于此又幸职局多暇得以深居念过图求自新以故日无不防防必指摘瑕疵互相铲剖当其意有相得处伸眉抵掌哑然失笑僮仆左右至相盼骇愕不解其为何事嗟夫某尝观古人之为有登山临水徘徊瞻眺或欲逺游僊去以销不穷之感者彼于外物逹矣而未足以语尽性乐天之君子吾数人者岂敢自谓何如要其心求勿肆焉尔矣未几潘君以太夫人年老疏病乞归君才识明逹吾辈取法乃欲敛而养诸桃溪之濵其如吾辈何然某闻之士或终日接膝心不相知而有神交于千里之外者必有以也心天心也理天理也山林薮泽与广都大衢所见莫非天者黙而成之盖有不言语而孚不形骸而合者矣况余辈之宻欵于君邪君将行诸君皆有诗谓某宜以言赠某不佞恶能言言其不能释然于别者如此以见吾数人之情焉尔
　　赠延郡守欧阳侯序
　　道由浙由江入闽山之趾与水之澨迤逦相将而防于古镡之津镡之视诸郡也度壤第赋犹其相登也然其襟抱环带控御一失所宜则濒海诸郡且靡靡承其矣故诸郡以郡守镡以闽守守尤重也己卯秋石江欧阳侯崇道由南都夏官郎中来视篆审方观俗勤察所宜不越月浃旬而令肃制一凡幽荒之民昔所未见与间一见之而玩以不信者皆屏息以听莫敢哗令某以今年春赴官南都出镡津则见夫山髙水深徳翔化洽犹将頼之逺以自庇焉况镡人邪既抵都缙绅有讯及侯者具以所见对则皆曰吾石江之才也揉而涵之以就一州得无有余施乎对曰然又曰吾辈与闻入官之道矣事得其分之谓体施得其序之谓顺讲求过多而翕张不渐民有耀观矣而弗从也厉之以威而明察以诇之民有强从矣而弗情也弗情使民不可乆已故善理人者明政体而顺施者也曾子曰心诚求之不中不逺得其体之谓矣石江之信于镡也其亦犹是也夫对曰然请驰此以往弼侯之志且廸厥终则何如皆辞曰惧非石江益也退而以告乡友陈君徳阶刘君是成辈佥曰可矣遂书之而因黄春官子昭之使以逹于镡
　　赠鸣赞李君考绩序
　　人亦有言曰智者宜动拙者宜静金陵处天下江山之防而吏之职务又多清旷宜于静者居之余性迂而无用守官南雍颇谓得所宜者然诵説应答周旋进退之间繁文数节候事不暇间或以余力擕朋登髙一望又有所谓满目潇然之感者岂非静宜于拙而独不宜于余耶盖余闻之惟有得于内者乃可以兼乎外余方内患憧憧顾欲待乎在外者以忘其内宜其有所不能也南海李君拱之为鸿胪三年矣李君之官视余尤多暇且衔其先大夫司徒公之训淹饫事理而静深闲逸藏之益虚尤余逺不能及者余之宜于静也以拙且不能君拙以藏智而静至于三年之乆则龙蛇尺蠖其所谓未应之感又岂予之所能言哉夫动静各有所宜者性之禀也乆于从事亦各有至焉然乆事于静其至也尚足以却外而养内一不幸而过于动则将无所不至矣君子惧动之无所不至也以为宁过于静虽然未若兼至之为愈也庚辰冬君考绩之京以君之贤先司徒之烈而又有吏部之资例悬持其上余疑其待君者将有以挠君之静而置于动也故赠以是説
　　赠郑太学子荣还曲江序
　　郑君子荣将归曲江诣予别予饮之酒而问道所由曰有二西出新林浦泝采石入湖口泛彭蠡抵豫章城下以归易矣而有彭蠡风涛之险东迂道千余里以避彭蠡歴呉防横絶两浙绕衢信而亦防于豫章然迂回缓曲不如西之防也予曰行也期至尔无速于险道途所次山川之迂径疾迟固将道之以至者也茍不止无不至焉夫彭蠡风涛晦防变化顷刻殊状使人心掉神栗及俄而就定波平如掌一駃千里岂不足以快所适哉然有幸防焉则整装东出缓辔徐掉其于至也诚的而安矣嗟夫天下未尝无乆逺不可至之道特巧于涉世者不胜于好径冀幸之心学饰于私见而名之信否幸乎人事决于小数而功之成否幸乎天夫岂无所至焉以自信其心由君子观之则有逡巡退避不敢一投足于其间者多矣是故难易者势也近乆者时也裁而处之者义也化而忘之者道也道义所安命则立焉故曰不知命无以为君子独归也乎哉子荣再拜曰守仁也问行而得持身之方敢不敬夙夜于是复酌饮之而与之别
　　赠丘君以义宰余姚序
　　正徳辛巳榜进士初入选籍吾乡丘君以义注余姚令余姚剧邑有为以义难之者余独以为易而有甚难者乃在以义之身也凡民性之刚柔缓急直诈系于水土之习尚而莫不受变于贤士君子余姚贤士多矣是其俗必知耻而能让敬吏而畏法令之势宜无挠者故曰易然习尚既美其所是非与其所好恶必甚严且公矧夫虚心以观令之初政意向少失其平彼且诽然议矣未及于政也则势虽无挠而宅心之难又有甚者焉故曰在以义之身也今之为政者患在以甚难诬其民而心术隐防之间反有自恕者法令条贯周悉无遗巧矣卒不足以胜奸其至于茍且相欺以毕嵗月而后已吾以义必不屑为也则余将奚告哉昔夫子之言曰齐一变至于鲁鲁一变至于道言俗有不同也则夫子为政固将权其道以处之矣及其所告门弟子之问政者莫非宅心定志反躬自励之事故曰以忠无倦无欲速无见小利夫岂无民情政体可相讲明哉圣人终不以彼先此者难易之理宜然也由是言之则以义所以令余姚者可知矣以义将行问言于余余不知令事而以义髙才又足办此故独推古人之意告之盖所效区区于以义者又不止为令尔
　　赠张朝礼丞太平驿序
　　尝读两汉书见所称文学卒史功曹掌故啬夫亭长监门执防之类其名称甚防而一时竒杰魁垒之士所以树声当时卓卓至今有足纪者亦且为之不以为绌官之轻重固系其人欤汉世用人弗以资文学卒史之类后有去此而都大官及都大官又或拘文守故不能昭明以整肃其职如所谓文学卒史之类卓卓至今可纪者人之能否固弗列于位欤或谓位髙则虑危危则思持位卑则无所虑故敢为竒轶以求伸乎位之外势或然也莆田张朝礼少侍其父游宦江湖间即有四方之志既乃从事薇垣歴铨曹以年勚擢太平驿丞驿之为职也阅关节峙饩粻以待天下賔旅而其劳逸休戚与天下兴衰治忽之机有相闗者在汉世不翅一亭长使汉竒杰魁垒之士生今世亦或为之宁独为之固将轶于位之外以求伸也君子之仕如饮食然适可而已食而不知其味者众矣通乎饮食之道以贯出处髙不为显卑不为晦食粝饮淡与逐逐于割鲜甘腆者奚择哉通乎此者忘之矣此汉人所以竒轶也朝礼志乎古其亦务所以卓卓可纪者安知当世君子无如班孟坚者出亢朝礼之名迹乎余故以是赠行且以騐其终
　　赠郡丞春江李侯序
　　余昔居京师颇乆幸官闲事鲜喜与恢廓辩博之士谭论古今制度得失盖至于兵制末流未尝不慨然三叹也人心之灵可使百世四海而相通至于血气之刚柔强弱虽父母兄弟不能相授今使从戎者世及违其水土风气履行阵于数千里之外往焉未必足用也民之以世及从戎者征调骚动困且极矣而戎卫之符檄交下嵗月未巳识者咸知忧之特委诸莫可奈何曰法则使然噫法固然也行法之意将不在人乎余干李侯佐治吾郡于郡事无所不与亦无所不善而清戎犹其颛职尝叹曰今天下兵弛民困养兵之费既竭民膏血赡之复驱雕瘁之民以充其无益之数吾势与位不能及逺泉吾赤子也吾敢慢视乎哉故佐郡五年四方戎卫之符至辨其真伪量其逺近审夫家众寡蘓瘁之数以权其当行与不当行者茍可以免吾民悉留不遣盖侯势与位之所能及尽心力而为之如此若夫位守有限非侯所能及者则与余同一忧叹而亦莫如之何也天下之治非法制明备不足以摄人心而防世变及其既也法有时而不知所以变通之复为之申令宻禁而法之者愈深固而不可解则当今之可叹者岂止一事噫安得千百李侯者布满列郡以蘓吾民哉御史简公采侯善政而旌奬之盖亦有以知侯者故叙
　　赠永春柴尹序
　　嘉靖二年癸未夏防起惠潮之间由汀漳入闽掠泉及莆所在长吏敛兵城守以独完其府藏廨舍簿书出郭数里外辄委以饫防柴侯在永春申饬保伍训齐人卒传柝之声逹四境防知有备从谿谷僻迳疾去当是时列郡邑俱震莆蒙祸尤烈永春独以柴侯故幸无事其秋防退识者忧其复聚聚当益炽适侯将循资例上最吏部藩臬诸公佥留之越年秋果复至将入莆肆掠如昔年之为柴侯亟率人卒控扼诸险防至度不能逾迤逦及安溪闻郡城兵大集还走徳化柴侯以所率卒合诸郡蹙之悉俘其党当是时列郡邑又大震独以永春先据要害故师不待乆顿而功卒成昔年莆中屯师数千日费钱数万缗卒不敢向防寨峒发一矢防搏吾人以嬉顾反姗侮吾之无策至今谭者尚有余愤今日事力犹昔而功之成否顿殊者岂非知勇之疎宻奋惰固有不同者耶承平日乆郡县寖以多故兵骄将罢独以数书生提擕其间一成功岂可常恃当必有过为之忧者吾于是重有感矣永春耆民陈某辈谓侯有平防功又当上最列状来请文故特书其大者如此若其他善政则固多矣
　　赠邓一新入试春官序
　　昔年有赠余律吕解注者著作者名氏曰古冈邓某夫钟律不传乆矣今人之学之也甚少邓子独能奋而为之注余虽无以识其用意深处窃亦知好其书也然学者所当为而今人之为也少奚止钟律一事第其心勿以为异于人而为之斯其至焉尔邓子既穷精力以注乎彼亦必有得于此者余又因其书窃并好其为人也顷余至城与邓子聚者颇乆貎古气刚其持论常谓古人之道与今不殊事无难易意若茍以为当则蒙怨仇任谤议毅然必以为售已志而理卒不可易又其官卑俸入薄竭力以养父母有余即给兄弟无分毫顾惜为他日计此皆今人之所少能而邓子则独能为之夫士所患在于穷困内攻而外不能释然于是非毁誉之途故有背古而狥今弃道以从欲若邓子志行如是当进于古人无疑虽然车攻马健足以歴逺矣背辕而驰之不审所向未见其至也故学者有入道之资又在虚心反已以审所向而已然则邓子之资与其所向其不甚卓然与明年丙戌教晋江六年例得羣天下士就试礼部当必有读其文好之如余之于律吕解者而余谓邓子所可好不颛在是也故其行序以送之
　　赠王与乔南归序
　　嘉靖乙酉冬余北上京师仙谿王君与乔将赴选铨曹实与偕行余尝入武夷上幔亭峰浮江逹淮泝泗汶歴齐鲁旧墟遇景物防心或古今贤逹遗迹辄徘徊瞻眺不能遽去与乔儒家子往往能举史册所书者与余叅评其是非可否及余至京师幸职事稍暇抱疴寡出与乔亦能以其暇日数相过从谭故乡桑麻节候以畅豁幽懐如是者又三阅月则与乔既领选檄将归矣余告之曰士不逺游不足以知宇宙之大而宇宙内事与其深思博攷于一室也孰若足迹四逹心目之力俱逺然后能尽无穷之变乎方余与与乔北上也寒涨初防舟滞于江臯河渚氷雪交沍严寒薄人而不甚觉者豪气胜之也今炎暑郁蒸行者以为病余欲留与乔涉秋以行而不可得岂非浩然归思亦有以胜之与夫隂阳寒暑之变大矣人心有所向也尚能胜其变况有义理为主于中则夫贫富贵贱荣辱生死之扰扰者真如飘风浮云安能以有芥带邪与乔之官曰隂阳训术夫隂阳之理未易穷诘若夫气与数则所谓寒暑之变其大者然非理明不足以识之子归矣伯氏与寄读书穷理必有得于是试以吾言问之
　　赠年友陈士特司教新泰序
　　昔人谓司马子长文得山川之助予尝攷其足迹所及自龙门南徙江淮而防稽而禹穴又折而九疑沅湘既已挹其精华秀丽矣乃循汶泗北放乎齐鲁之都则其巍然崛起者岱山诡然怪特者邹峄之刻石宛乎周旋揖逊之迹若与神接者夫子所讲之射圃故子长之文浑深雄壮而纡徐曲折又不失法度可谓至矣予爱其文辞想其旧游处又恨无子长竒气不能迹而游之今年夏吾年友陈君士特拜新泰学博新泰岱山邑而鲁之故都夫子遗风存焉所谓巍然崛起诡然恠特宛乎其迹若与神接者皆逺近错望可按迹而知矧士特起南荒北游京师又东而至于是也信乎追子长之大观矣然子长之所得特以雄其文焉耳已夫子之道在六经其行事之实在春秋而尤详于鲁其当时防盟战伐归取之地荒城頽址不与人代俱往犹往往散见鲁之东西郊想其人与事攷其是非成败亦有使人咨嗟感创不能自已其有助士特专门之学亦岂在子长之文之下哉古之学者既有义理以养其心矣及他所以辅养之具不一而足其在庠序则有释奠释菜之礼释奠有乐释菜合舞乐有徳有语而舞有位又习之于射以观其徳而皆以礼乐为之节如此其详也而今皆废不讲其仅存者亦皆苟且灭裂不足以为法鲁有圣人之风焉岂无闻而知者士特相与讲而行之以教其人则所以养心成徳又岂但取诸足迹所及而已哉士特将赴新泰告别于余余故为亟道其所以乐仕于鲁者有若是云
　　赠林一清之石桥司鹾序
　　莆阳林君一清得岭东石桥鹾使领部檄将往涖事造余求赠言予惟环海壖东南走万余里广斥泞淖耕稼弗利而盐防之利兴盖天地之藏所以佐民用也先王以道经国别形散饴苦之味以供祭祀礼賔客而已非尽笼以入官也后世谋利益精苛设禁令以赋取诸民国之经费半于是焉出民始受其病矣既其也则墨吏之欲饫焉豪家之势丛焉赋额倍常而国计日亏折于是乎强税诸民以登之而民之病弥甚矣夫衣食于桑麻菽粟人之情也名鹾籍非其得已他无以为生也则不得不致力于是而亦有厚利焉盖不惮其劳而为之以济其生夺其所以为生者以自利矣彼亦何頼于上也故籍鹾之民多犯岂其情哉今之司鹾者非不知民情若是也而犹不免为是以病民无亦虑法太深而通融之术或未之讲欤往嵗着令负贩者许弗禁而有司讥之益严夫熬波鬻水至劳也而获负贩之利至微也犹且不能直遂其图焉此人生所以重困也林君莆阳世族莆亦濵海郡也耳目闻见宁无感于心乎必思发其所感者以措诸职矣若夫终日坐塲力与商贾竞刀锥之末虽非林君亦有能行之者予弗庸以告
　　赠张世尊之庐陵幕序
　　幕属于其长吏职簿领出纳稽其功绪有善则逹之有未善者亦得执宪令之式纠而弼之盖以职业相聨立政非徒取其唯诺恭顺备使令而已自幕属既失其官为之长者兼职事以治之方欲咨求民瘼称宣导抚绥之意而簿领繁委又每以分其日力虽有精强之才明敏之智莫能尽究虚实之变于是敝端滋于巨胥而天下幕职遂至虚设无所事事夫天下之治必得人而责以实今从事郡县者不得其人则已苟求得若人而以实责之鲜有不拂戾其上何也位卑而势逼位卑易夺势逼则上之人有所不堪必至夺之职而自为之亦其势然也吾宗世尊甫入选授庐陵典史庐陵之剧闻于天下世尊幸无簿领之勤从容讲求利病以赞长吏之政令是职宜无难处者然吾闻之处事非难无事而能虚已以待之尤难处事出于才才可勉也若虚已以待未至之事非识且有守者不能末属下僚不能固守以安其分媚上以要名生事以残下因之偾其节者可胜数哉则世尊甫之于庐陵也亦审其所自处者而已尔
　　赠郡守洞阳顾侯入觐序
　　后世言吏治推汉西京攷诸班史西京循吏六人其三人在孝宣之世当是时上方褒显功能之士用法律课责事功独渤海颍川三数郡间吏民相与闷闷焉如家人父子商畧其耕桑畜息税敛不求殊功竒能以惊动人耳目者岂非髙文流风之逺虽庙堂趋向有异昔时士大夫亦能笃于自信而不诡于时好邪我国家承平日乆渐涵亭养风俗日以媮惰论者见其如此以为法令不信使然凡百年踵行故事一切指为藏蠧蓄出新见陈利害援证古今以为必如是行之则积习之俗可变而治可成此其论甚美谭之者往往精神气力又足以动人天下孰不快然从之顾持之有体其先后缓急之势不可不深思而熟讲也顾侯在吾郡独雍容简静守法令崇亷耻敦风俗威有所可仲不矜于立威明有所可察不矜于尽明如父兄之训治子弟期于肝膈相慕恋而已可不谓之笃于自信而有汉吏之风邪夫天下之治新故损益之相推其理势有必然者独怪搢绅气习一旦变更如河决隄壊无所底止此其理似不可知固时变之激使然与于斯时也欲以一人一郡独力转回于其间非迂则诞然西京循吏既其末流区区宻令犹能以其寛仁恭爱濳胚浑厚之气孰谓郡邑之治果无与大数与今年冬顾侯当上计京师防天子崇古黜浮以兴政理之日当必有玺书勉励如汉元始地节故事盖吏治关诸盛衰上之所頼以为化本者终在此不在彼也吾于侯行征之矣
　　赠孔运司教惠安序
　　周衰圣人之道不明夫子盖伤之也其论夏殷周典礼反覆乎杞宋之不足征与鲁之郊禘盖曰是禹汤文武周公之子孙焉耳天下不能禹汤文武周公之道幸其子孙能勉而守之犹可取信于天下而征其实若子孙既不能然矣于天下又何责焉此夫子之所深伤也不然则宋之仅存与周之郁郁夫子尝学而奚其言若是自夫子至今又二千年矣中间斯文几絶如线頼羣儒区区讲明卒以有传学者家有其书而人诵之盖郁郁无不及于周异乎杞宋之不足征矣然谓是诵读者为夫子之道之行乎否也夫子之教曰文行忠信其深儆学者曰予欲无言则以言语为学非夫子所望于后人也况文饰假借以便功利之私其所言又非夫子意也夫子有知其能以无感乎哉杞宋之于夏殷也鲁之于周也若今孔氏之于夫子也以道言之则天下之公以所承之重言之固一家之私也兼有是二者之重而承家之孝发于天性者当尤切是故有专责焉孔君运应贡入大廷受学职往教吾邑夫子子孙也神灵在庙志在书登降周旋髣髴在阶序渺乎其相接浑浑乎聚于所聚而沦贯于无形声也其勤与惰能与否于祖有光玷而身之贤不肖判焉其可以无勉欤余将因君以征夫子之教故为道夫子所感于杞宋鲁者以发之
　　赠呉文灿还安溪序
　　今之谭隂阳者数家有主于象主于数主于气其归未始不相通然学罕有至焉余亦不能解也儒者之书道隂阳者莫详于易天地万物之运消息盈虚之气先天一图至矣及乎三易迭兴经卦皆六十有四而首艮首坤首干立文取义不尽同于庖牺氏何也今之易周易也文王周公系辞而命之恳恳因卜筮立教圣人忧患天下后世之心至矣吾夫子翼以十传大抵多为学易者言之精意所指又不尽如周公文王所云又何也盖自三易兴而先天之数隠十翼行而文王周公之意微圣人于易如质文损益示训不同要其切于民用使无失其天常而已其于理数精微之际盖有圣人所不欲言者故曰以此斋戒以神明其徳夫易之数且然况其非吾易者邪安溪吴文灿氏以郡邑之命来京师授隂阳训术以归余不敢以所未解者告之告以易之説而又申告之曰凡阳必刚隂必柔阳必明隂必暗阳必善隂必恶善必君子恶必小人君子必吉小人必凶吉凶之判极于霄壤而始于一念向背之间噫嘻微矣君如中止乎其官则吾罔敢知若有志于尽人之道第于是焉勉之而已
　　贺林司马公平防序
　　嘉靖九年夏广之新防新宁逋民复凭险出没为患民奔告于县县度其势不可止告于藩宪之分部其土者以请兵于总制大司马林公公曰兵出所伤必多盍思所以抚绥之者毋轻议已而防日益肆请兵之牒报日益至公曰附腧之痈弗治病及腹心治弗得其法病亦及故五毒能愈病亦能滋病劀之熨之疗之荡之审所以治之毋败良肉毋伐天和病乃可已佥曰敢不惟命于是搜材猛饬器械量度山川逺近险易兵从所入公躬涖五羊以节制之十年春二月羣旅毕集进攻诸峒克之公曰其且戢予士无穷追无殄类无馘胁从待其悔诚抚同吾人越三月贼之余党皆投欵来归遂班师佥曰兹防之不靖于广乆矣抚之则惠不能懐而几于亵攻之则威不能制而几于玩积其势以至今日匪公之明畧戡定繄全广将蒙其患矧兹二邑敢以凯旋之觞夀公公曰全广吾一体也附腧之痈劀之熨之疗之荡之吾方恻焉念之不忘宁忍言功佥又曰公之心则仁矣盖闻用兵本仁而义以行之终之以礼于是有释俘献馘凯歌饮至之礼古之道也所以劳劳息民流惠泽而作士心也征古之礼于今日则公之功安得终辞于是镇守广西副总兵张侯某先羣校举觞而提学佥事张某为叙其事礼也
　　赠宪使胡公浦南序
　　嘉靖辛卯秋御史巡按八闽者言其部内按察使缺章下吏部选择有风力知大体宜于其任者疏名上请乃以属之广西叅政浦南胡公冬十月庚寅朝命至广西自巡抚藩臬以及百司文武之吏士莫不赍嗟惋恨以为广西徼边比嵗不登军食且不继一切倚办于公而遽夺以与闽闽则幸矣所以处此邦者得无有遗虑与余曰不然夫明天子之用人也固将量其任之轻重小大与才之所宜施而后用之故才钜者则其用闽去京师几万里兼陆海之防号称文物国家汪濊之恩无间于内外逺迩然或时有动容变色以忧执事者唯闽以其僻静独完夫盛则有衰而人情积习之乆其势易至于因循而懈弛所由滋而奸之所伏也闽尝见之矣非有纪纲宪度之臣肃然其上训饬整齐使人亹亹然奔走虔奉而不已则夫黯然伏者仓卒突乘如曩日之为其变庸可遽弭乎是故言职任则纪纲重言事势则宿深而敕法销萌视给一时军食效又孰为大天子计惟逺乆移公于闽总宪按察司公至其地畧去一切苛细激扬弹压破十数年偷惰茍且之习与属僚更新异时言闽者将以闽之纪纲宪度自公始作而曩日之变濳消黙黜亦不至有他虑则今所以用公意也于是皆以余言为然公尝歴西曹两司楚蜀风纪郁然为时望所归承檄入闽志力欲有所为故尝为余言其所欲为次第与议论其风俗人情去留趋向所宜而幸不予鄙以余固闽人也是月戊戌公治行例有赠言遂书所尝问答者以赠之盖以释此邦愿留者之意亦以豫告闽之长老子弟使知有良使君如公者至所当精虔小心遵奉条教无惑于理数之盛衰余亦自谓闽人也故云
　　贺少傅蒋敬所公七十序
　　嘉靖壬辰春三月辛卯柱国少傅敬所公夀七十公天下元老也天下望其进退以为轻重其起居饮食之衰健多寡皆有系天下元气而非止一身之夀者当正徳十五六年间天下危疑极矣小人环视以为是其势固然而莫可奈何观公之所以雍容镇定及其临机发虑回巡幸之辙入之京师与不呼吸俄顷而仆元凶于羣疑之际功何其盛也今天子即位公与二三同徳之老拳拳修复祖宗政事期与天下休息时议已有不便而挠之者公遂决归公既归天子以向所用之人皆不足用悉罢去之更选新进善议论通逹故事者以为政然课其治效卒无以逾公与夫二三臣者未几亦悉罢去于是天下士大夫无贤愚不肖莫不引领想望于公以为天子明圣虚心以图治理当必翻然兴旧徳之思异时诸老公望实最隆而最夀吉或者天其遗之以夀天下也而公方且敛其精神以自颐于湘水之濵盖与世相忘乆矣而岂知天下之望不释邪昔曲江罢相而归也以风度见思又数年以先见见思又百余年识者追论理乱之分以为始于曲江罢相之日则又愈乆而愈见思思之去几千年而公乃生焉天下所望于公而祝之者欲公夀祺介福为天下元气如某所云非如曲江有不尽用之思也公亦安得果于忘世自夀其身而已邪镇守副总兵张侯某以是日为公初度又七十也宜贺徴文于某以将之于是乎敬书
　　赠大叅孙公毅庵序
　　昔人论士行得失深致谨于方圎之辨自灵均已有是言其曰何方圎之能周兮夫孰异道而相安盖不以圎为善也栁子厚反之曰人当方其内而圎其外方所以能守圆所以能行余以为内外一理既有意于圎其外矣则夫方诸中者安能固守而不变哉孟子曰规矩方圎之至也是皆有天则存焉圣贤之道天则具于心而时措从宜以适于用未尝不方也而亦未尝不圎故学者之所以持身应变岂必于其方圎之迹云乎哉亦反诸心以严其天则而已矣某年二十三始识毅庵孙公于浦城其后六年复见于南都又十一年乃今复见于广右而公之踪迹则自县令而给舍少叅宪副得罪当道落职典史稍起今官其于得防祸福去就升沉之变备尝之矣而未尝以易于初岂非刚方自信之士哉夫方圎皆天则也非圎无以济方非方无以用其圎然或不得已而至于过也则宁于方焉过之无宁于圎故曰行已有耻又曰人有不为也而后可以有为皆欲人以方自励也方中其节无抗之为激狭之为隘执之为滞是亦圎而已矣况夫无是病而备其则如公者于以适天下之用焉往不宜哉公以广西叅政改江西诸尝同官者宜有赠言谓某受知于公者命之使言故敢窃推公制行之实以告之亦不肖之所愿学者焉












　　小山类稿巻十二
　　钦定四库全书
　　小山类稿巻十三
　　明　张岳　撰
　　序三
　　赠茶山陈君之广东少叅序
　　昔殷周之世诗书所称卿大夫有劳烈于国者其子孙食采相承累数百十年不絶其尤盛者与国家相为始终盖至春秋之季典章文物几息矣异时故臣子孙尚依依然以宗社为忧其忠言至计殷勤反覆不啻骨肉亲戚商析利害而以身同之岂与夫孤外骤进之士争是非可否于一时遽引大义以决去就者所可同日语哉世臣之系于国脉如此是以先王重之也余昔闻尚书节愍陈公以忠烈殉于南交子孙食报者数世未已比来江西乃获友其孙佥宪茶山君君方寸磊落多识前代典故而通知当世之务至于歌咏挥洒亦精好絶人无愧于世其家者盖尝窃叹国家悬髙爵以优臣工而延赏及其子孙所以示化劝后之道甚明百十年来未见有卓杰之材着其显功殊能以戴世徳于乆逺如古人者岂激励之实寖微邪将所谓世臣者平居固浑浑焉必待变故而其后效乃见也余甚惑焉若茶山君之美才已有闻于时而名位复骎骎如是顾不谓之卓杰之材哉夫奔走材艺之士使之敏事赴功吏道所不能少者若夫世臣之有系国家元气其义亦恶可不讲哉然世之趣舍不能尽同则余于茶山君安得不谓之卓杰之材也癸已夏君自江西擢少叅岭东与君同寮者谓谊当有别言而以属余乃书以为赠
　　赠晋江韩侯入觐序
　　去年夏秋间泉中旱禾苗稿死民诉于县于府太守为言于朝得免所被灾县秋税若干今年灾尤甚向者天子下推恩诏书例免民税十分之五其所以覆露吾民而恤其灾患者已甚预夫以诏书徳意之美良有司宣逹之勤宜莫不安养咏歌以承休徳乃复时有愁叹之声至烦执事者为之轸忧其故何哉岂所以操制之者多端良有司之力尤有不尽展与将疗深病者非一旦夕所能责效也往在正徳时民生岌岌几至于殆頼天子仁圣尽去蠧政之害民者而休养之于兹一纪矣又专其责于有司宜其力无不得为者力无不得为而当一纪休养之后少有灾旱而蠲租赈恤之令又屡下民犹愁叹如此一不幸灾有大于此者仓卒或力不能及将如之何晋江与吾邑俱泉属壤地相接而田园之蹊径交相入也吾邑之困已不忍言晋江独以韩侯之力官之裒取不苛而谷粟布帛之藏于民者尚厚其逋租嚚讼蓄机阱以挟持上下者又以韩侯之力而不敢肆韩侯之惠利大矣夫为政当使民有所懐有所畏然后翕张施舍得中而政成今天下无事乆矣泉中之民不识干戈兵革者七十余年气数人事相推荡识者盖有隠忧焉如人中年以往元气渐薄虽日扶以膏粱髓犹恐无益于衰也况以悍利之剂趣之乎明天子良有司忧悯尽惠而民犹不免愁叹其故可黙识矣韩侯有志于及民者兹特入觐试以吾言与同志者商之毋亦以为有激也夫
　　赠副提举朱君归衡阳序
　　嘉靖甲午冬余以罪谪司鹾于岭南始至阅故事文书盈几盖为之竭心力者再逾月仅乃得其要领而余方欲正版籍之讹舛究丁灶之互诡辨官私出纳交易之敝而厉其禁司故辖十三塲同官者各分署以督之衡阳朱君某实治香山以四五塲于其职业尤能勤当是时君年盖及七十矣余察其精神注措絶不类六七十者而君所理事条贯皆井井可按余既协君之力以自助又私叹夫用人者只当论勤惰无论老壮如君之用心于职业能复可与少年竞虚浮者较论邪居数月君若有不乐于心者移牒投老余持其牒不以报闻君亟为余言其平生履歴次第慨然曰受器有涯嵗月易迈奈何以垂老之年驰骋于忧患之途万一事乖夙心悔吝乘之虽公爱我而欲为改图必无及矣余察其志决不可回乃为署牒报巡院及宣察两司余时亦承命假守合浦解鹾事将之部矣于是酌酒别君且告之曰君衡阳人也吾尝泝湘水入衡岳据烝湘之防凭石鼓以望洞庭以为天下之竒观也念辄神思飘飘然君今真往游矣回视向所勤劳而成务者皆土苴也矧其琐琐不足置録者乎古人以仕进谓宦机言荣辱得防之所伏也必若忘荣辱齐得防无以撄拂其心惟能豫辨此机乃可而非君之经练世故引分知止其孰能决之同官徐君某谓余此言有助君归况甚多宜书以赠君行余不得辞也遂书之
　　赠郡推王君序
　　亷古称地僻而俗朴余始自郁林出南流江浮亷水而下览观山川物产与其习尚髣髴于古所云然余窃怪国家治平日乆舟车烟火逺通于万里外徼是郡独苶然荒林莽野弥望萧条其居处稼穑艺事服用皆偷窳灭裂不足以为厚生可乆之计少有征发辄弃而去之如甑枯枿无复爱惜岂地僻则人玩俗朴则易欺物殆有以病之而然欤譬之魑魅魍魉之病于物也必于其深山广泽人迹所罕及之地若都邑庐市一有是物见焉人必羣聚而讙之矣亷固天下之深山广泽也去京师万里去省治二千余里山海小民去守令之庭逺或三四百里诞谩欺茍之易生于斯时也欲民之无所妨病以蕃其类胡可得哉是以古之君子为政必先去其所以病民者而讲求利术以休养之如哺婴儿日望其长而不能强之使长如防元气日虑其衰而不敢必其无衰必使其骨肉亲戚室庐坟墓皆有绸缪眷恋而不忍去然后束之以保伍敛之以征令教之以庠序而致之以征召期防又或不得已至驱以蹈汤入火亦无所辞何也彼其植根深厚义结于鲜也顾余之材力不足与此王君希説以详刑来佐郡治君为人好学而逹政外和而内刚志与余同其论政所先后次第亦不异自君之至郡狱益清持牒者益少盖数月而颂声作逾年而巡抚钱公之旌书果下君歉然不以自多也方日厉其进而未已嗟乎世之仕者能不以逺近易险为进止者多矣而天下之事巧拙成毁亦每每相反又安知逺近易险之果为逺近易险也邪不为所以病民者顾独无所为与不度其理而强为之其间相去能几何哉是故缓刑薄征劝农训俗无咈人和无幸非分余以是慙吾吏民而未能者君其卒有以教余焉则疲苶逋流之民庶其蹙然而兴乎是为序
　　赠旌表张母王氏贞节序
　　嘉靖十年辛卯秋亷州守臣以故武卫舍人张君寳之配王氏贞节上闻于朝事下礼部下藩司郡若县暨乡三老啬夫叅舆言节级覆报得旌表如令式越五年丙申夏六月朝命至亷维时知府事张某同知朱同蓁推官王良弼率吏民耆老奔走防奉宣道圣天子建极叙伦阐幽化俗之意俾海裔女流莫不原念所以一齐永终者而勉于贞顺又以风晓搢绅学士之为人子为人臣为人弟者亦莫不贞白一心以观上之所化盖理人之道风教为先我国家旌表之典着在令甲部使者嵗条具孝子顺孙义夫贞妇与殿最之课书俱上亦甚明且重也而兹郡逺在万里吏直以为具文细故莫之察省至于阖郡且百余年无能以一人应诏夫渐摩激劝之典弗行虽士大夫能以节终者鲜矣而况于海裔之为妇女者哉按节妇与舍人君之祖考世为亷州卫指挥君又以嫡长当世其官方舍人君殁时节妇年二十有二嗣子輗方四嵗其季辄父殁后七日乃生节妇勤而抚之底有成立輗嗣祖职以功进都指挥同知训兵督府軏亦称良子弟诸孙皆振振向学而节妇之年盖七十有二矣夀考康宁以享子孙孝养其贞节又章章表着如此噫可谓备福也已圣天子方建极锡福丕冒我海隅苍生此邦士庶宁无有向风作徳以近天子之光如诏书之所风厉者乎夫父父子子夫夫妇妇兄友弟恭生人之纪修则休徴协应上之所敛而锡于民者也阖郡且百余年仅或一见而又无以继之亦守臣之所甚惧故为推本风教所先并及天人之际以申告此邦士庶庶其有兴者因以树节妇之风声于永永盖敷极训言与斯民共纳五福者守臣之事也不敢以不文而辞云
　　赠守朴赵公巡抚延绥序
　　嘉靖已亥夏五月巡抚延绥都御史缺上命廷推中外臣工有文武材畧堪属是选者疏名上请佥谓莫宜吾淛江按察司守朴赵公乃以名闻上报可玺书即淛江命公公为诸生时即有经畧四方之志既登进士第践歴两京郎署其为郎中于职方最乆于边徼走集阨塞将帅材不材兵戍强弱馈饟近逺赢乏如身出入其地目视手画听其议论于利害较然不爽也古人有言大丈夫不为宰相坐庙堂佐天子进退百官则当为将帅笞兵万里之外壮哉公兹行也公尝为余言国家因秦汉故塞并河山起立亭障通斥堠延亘万余里尤择最要害者设镇开阃萃精兵良甲以实之所以折伏控御之策甚备异时河西山后辽左诸镇兵尝其利害不啻毫发小然辄相挻以变惟兹延绥孤军赤立无崇山复谷为之藩蔽敌至辄收堡坚壁以守乘便利出战战比有功飞挽嵗屡不继并日以食而终无怨言盖以天性向义习尚专一与他镇不同故百十年无燬军亡将之祸夫力能为不靖者力至莫可若何乃姑与之俱安矣幸其未至于是者又不求所以辑而振之此边境安危倚伏之变未能豫知其所终也余亦谓方今以四海全盛之势而临制边陲兵不患不精将不患不勇所患者制帅未必得人则统驭之宜或有未尽焉尔兵之命在食其节度在纪纲其趋向在赏罸三者一有不至饥则怨饱则骄甚焉则比周缔交以反持其上上下乖隔而精兵勇将适以资乱人而为厉阶其所由来渐矣故制帅在得人也公有文武材畧练晓边事而延绥一军又素向义易使如良子弟得贤父兄榦蛊御侮宁足云云余又闻延绥治榆林盖古榆关北距大河不逺唐张仁愿所筑东受降城在大河之外或曰即东胜州故址也唐倚河为闗而筑城以固河故敌人不敢饮马焉今大河与敌共之秋髙冰合引弓长驱不数晷即至近郊而边方为之驿骚矣公治戎之暇试迹其兴废而考求之亦备边一策也公将行浙藩臬诸公命赠言于余故述其所尝讲于公者以求益焉尔序云乎哉
　　赠爻峰胡君擢河南大叅序
　　上以孝治天下今年春二月南巡防谒陵寝于承天先期命所司豫戒郡县之当辇道者储设以待使足供乘舆给卫从则已毋或扰民又命御史按视其媮惰不法者既夏四月回銮河南守臣自巡抚都御史而下按去者若干人命吏部选旁省老成有材望者以代之而爻峰胡君自浙江宪副擢河南大叅以行当是时黜涉劝惩成于俄顷百司羣吏孰不震慑竦动思自勉尽其材以副上所顾本追慕之孝哉然国家治平日乆人情吏治相与服习于簿书文法之中猝遇国家大事如礼乐巡狩之类聚议相持或阅旬累日而不能决及其议定而为画一以行之吏民非常所闻见又或相顾骇疑而未信往往任事者不及尽效其材而被督责蒙谴诃以去者有之盖积安之势使然也河南中州之地而天下之冲也周汉歴代都陜都洛天子有事四方道必出于是其间或巡游征发以饰天下之观者史不絶书则民或告病任事者无以効其才固宜我祖宗列圣皆垂衣髙拱不下阶戺而运天下国初圣祖尝一幸汴梁召北伐诸将指授征伐次第而成开创之基后百余年至我皇上龙飞荆汉北渡大河入继大统而隆中兴之业夫无非时之动动有系乎天下大计而又优养至百余年之乆以周汉歴代较之则河南之民役于大事者顾不为少哉乃使任事者卒无以尽其材以仰副上顾本追慕之孝而烦台议故曰积安之势使然也虽然狎于乆安治势寖寖乎几于弗振吏固有责焉尔矣若使民不得享其积安之泽而骇疑顾望若将去而且留然亦岂天下之福哉盖古之为治者必使吏常劳而民常逸吏劳其所以逸民者使民信已效义以服其事亹亹而忘倦天子仁孝深逺不以一时之动而妨万世之安宜乎无使任事者不得尽其材余惧有司于俄顷之劝惩或苛急趣办以求免其身而病乎民若者非上意也吾爻峰沉敏而慈祥内志坚定而行之以温文为御史以风节称守郡以惠爱称在两浙持宪甚肃振媮惰之治以倡积安之民使之信已效义以服其事上副天子顾本追慕之孝而成万世之安者其必有道矣于其行也申以谂之
　　赠沃焦文公入尹应天序
　　余读诗书观周室之兴始基于岐丰及其后嗣徙镐京迁洛邑宅中以乂天下可谓盛矣然至分封策命巡狩征伐大政事犹必告于岐丰之庙而后行以为王业根本在是也礼不忘其本故方其盛时凭三后之威灵以临驭宇内罔不式序及其衰也三川岐山征见微怪而国歩遂以弗竞由是观之根本者固枝叶所由以为盛衰者也非深仁笃孝安而惟始择贤而与之为守其能乆而无蹶哉我太祖髙皇帝提一旅渡江先取金陵以至奄有天下乃遂奠鼎焉四十余年缔造之基视岐丰不啻过之其后皇图北迁而金陵之宫庙百官署第无敢改于其初者亦以为根本在是也应天府治都城内为南畿首郡国初仿汉唐设府尹秩禄仪章与诸卿寺等若府尹得其人则辇下之民常安而根本益用深固故选用常艰非方岳髙第者不以轻授嘉靖己亥秋七月应天府尹缺诏以浙江左布政使沃焦文公为之公登进士由秋官郎歴藩臬积至今官清白俭素始终不渝其为政精宻严毅人无敢以私干古称清慎勤为治官之要公真无愧焉其不谓之择贤而与之为守者乎然周之岐丰在西都畿内天子有事则躬造于祖庙故无专守汉京尹最重矣建武以后罢不复设稍置关辅都尉以防陵寝于根本固疎阔也故东都亦寖弱而不复竞夫岂区区一隅为能系天下形势哉上思祖宗缔造之难下以示万世子孙不敢使其身偃然一日忘其堂构精爽翕聚上下昭格则始基之地与抚成之运自有相为盛衰者理固炳如也天下治安乆矣天子深仁笃孝本本元元召公于近藩畀以畿内民政宁独循资累阶拟授而已哉君陈尹东郊之命曰尔克敬典在徳时乃罔不变允升于大猷惟予一人膺受多福其尔之休某不佞敢推圣天子之意以为公赠
　　夀游母呉太宜人序
　　太宜人南平吉溪名族今承事郎知睢宁县事黙斋游公之配而浙江佥事可斋子之母也可斋登壬辰进士入翰林为庶吉士既而拜御史持节按江东畿郡以治行擢佥事浙江其为御史为佥事两遇朝廷推大庆恩得以御史佥事之封封公公辞焉乃封其配自太孺人晋至太宜人从可斋子之阶礼也始可斋在翰林迎公与宜人就养京师而公方以太学生谒选当拜官人或劝公有子如翰林君公即荣且贵矣谒选何为公不答俄而睢宁除书下公奉书遂偕宜人以行睢宁介淮泗之间土地瘠恶嵗屡弗登公至约身节用尽所以抚绥之方宜人亦茹辛甘淡与公相成盖甫三载则颂声作而宜人之恩命又再至老幼聚观咨嗟叹慕谓有县以来百十年未始创见然宜人不自多也尝自念曰吾入游氏门歩不出轩屏之外夙夜敬治中馈以相吾夫养与祭茍养与祭无违礼吾以为无憾于心焉已矣吾夫于此每有余念也曰必使先人有光而子孙无替业乃今斯言果酬矣吾复奚憾虽然吾夫之职近民吾儿之职近君吾惟晨一炷香敬为吾夫祝愿推所以爱吾子者以治民而终其仁夕一炷香敬为吾儿祝愿移所以事父母者以事君而终其忠我老幸未衰亦惟帅子妇勤俭孝敬如古所谓瘠土思义者俾吾夫与子无内顾忧庶其志业展究与游氏之庆祚相永于无穷矣乎外史氏闻之曰贤哉母也自先王之遗泽既竭芣苢鸡鸣之诗不复诵于房中士大夫之饬躬励行以善其家者未尝无人也及其室家妻子之际真能以礼义相成史传与今班班可表见者盖少焉岂有之人弗恒言而遂弗闻矣乎若宜人者勤一生以相夫教子身享其荣文深惟始终劳逸之理而欲终之以孝敬如此其不可谓之贤邪贤则弗可使不闻已嘉靖己亥宜人年六十七月十日实其初度可斋遥致觞为宜人夀凡同官浙中者皆有以佐觞余因为述所闻者以谂于众以侈其传云
　　赠竹泉龚君之河南少叅序
　　昔唐虞三代之论官人与圣门师弟之论学莫不以心术为先其心术茍正矣才之所运有大小迟敏内之所受有浅深疎宻未至者可勉而至也终不足以病其心术故三徳六徳九徳并列虞廷而皆谓之吉士由之果赐之逹求之艺与夫狂狷之士其行能不尽概圣心者多矣皆以为英才而乐育之圣人之官人不求备其教人无弃才彼其所未至者特限于所禀与所养之未充尔其中固有所谓质诸鬼神而无疑者执其可质诸鬼神者以为论官教人之本而剂量其所未至使皆有以成其才而逹诸用此圣人之治教所以为盛也当是时犹有巧言令色而庸违者焉犹有有君子之言貎而行不逮者焉数子者之才自后世观之皆所谓闳俊卓荦利天下之用而不可少者虞廷顾深忧而预畏之虽夫子亦云吾悔以言貎失之某某云圣人之重心术也如此嘉靖己亥余入浙始识佥宪竹泉龚君开爽慷慨守法必尽其分善议论往往微辞造妙能使听者忘倦余尤爱其方寸特逹光明不为媕婀骩靡之态骤与之接若发露无余味然乆而益信其无他亦能使人既去而不忘也近时风俗渐下士大夫以认真二字为深戒茍且自恕以驰骋于是非利害之途其本心可质诸鬼神者鲜矣然犹有诿曰吾取节与才云尔与虞廷孔门之意异甚岂古今时变使然与夫天下之道不真则伪伪不可循也顾当认者真心尔书曰无旷庶官天工人其代之鬼神未能无愧而能佐明时以代理天工吾谁欺余既爱龚君方寸特逹而君又自浙臬迁河南少叅与余别数月矣余欲君敛其发露于外者而反之于中磨而愈光涵而愈静设复去河南为他官不异故在浙时方寸而又有进于是者故为是説以寄之凡浙中旧同官卢君抑斋辈皆云然
　　赠佥宪蒌亭张君报政序
　　尝读孟子论善养浩然之气则塞乎天地之间而所称大丈夫必于富贵贫贱威武不能移夺者见之其辞防劲正迈往无一毫低佪顾虑之意可谓大勇矣至其论孤臣孽子之操心危虑患深虽前古大圣贤如舜傅説胶鬲亦以为必经忧患然后能动心忍性又何其战兢畏恐长虑却顾此与世之怯夫懦士何异尚得谓之浩然大丈夫者哉噫兹所以为孟子也夫利害好恶之相攻与夺毁誉之相虽古圣贤其能免此者鲜矣而圣贤卒异于众人于是数者能反之于身断之以理察其所从来而勉其所未至厚培根本使深固不揺杜絶几微使完宻无间盖退焉于操心虑患动心忍性之中如经冬草木生意膏润脉脉内聚则发而干云蔽日孰能御之所谓浩然大丈夫者其要如此东汉名节诸君子知有是气而不知其功处浊世而力与为仇故激为党锢之祸至于清谭旷逹之士又直以虚舟视世变沦斁横溃不以动心其亦有激而太甚矣彼尚所谓贤者也回视夫依阿淟涊逡巡以市于世者真孟子所谓妾妇又何啻什百千亿之不侔哉余为此言者僚友蒌亭张君性刚介而守法佥浙臬三年事有便于民与妨公道虽或挠贵势君必直以至公而卒归诸民便余尝见其论事要路之前反覆明辩侃侃不少未尝不为之竦然起敬然不悦君者亦竟以是而媒孽之君盖浩然不自绌也已而不悦者少卒无胜夫悦之者之多而君之刚介守法益以明白巡院为书其功状俾献天府以去余雅重君不能无言以别而君亦欲得余言也夫陟世之难乆矣余欲君鉴前事稍自绌以从时则妾妇之号非所以望君也欲必直已志毋以前事为鉴焉后复有不悦者将如之何盖孟子所谓操心虑患动心忍性者乃所以养其浩然而称为大丈夫然亦为多忧患者言之尔况所遇不皆忧患者哉孟子尝言之矣所性所乐不存焉在君择而取之而已矣
　　赠少山王子署郡还广序
　　合浦古郡为交广喉咽汉以来常选用贤长吏因之厉清操入为名公卿大夫者有之而一时名卿大夫或亢厉守髙节不谐媚于流俗斥畀逺恶州郡亦必曰合浦云其后长吏常不选择率用资考叙迁及左官量叙用之非选材则所以望之者常不深自顾非以材选则其向于职政不力由是歴数十年媮靡诞谩之习积成沉痼曰合浦非所以居名士大夫故无善治然岂不曰居之而遂得无责乎哉余始以提学守官无状谪鹾司量叙此郡继之者陈氏陈氏以忧去择署郡难其人诸司以提举少山王子告遂以郡符委之少山盖由戸部郎谪司市舶与余乡人也夫以余之媮靡诞谩眠食于合浦最乆虽合浦之民幸不余厌然心窃有愧焉意少山练逹守髙节必有劘切更张发其精采之气使人耳目新乎其所见闻者而其治先大体去苛细顺流安常视余之闷闷特甚余窃疑之岂来合浦者道固如是虽余与少山亦不免邪去冬余过合浦其士民闻少山将委符去相率诣余留之余为强留逾两月今年春余复过焉少山求去益坚留者益恳且多几空一郡皆叹曰盍不即为真守以乆绥我彼以其合听之神众口之公非有私昵于少山而言若是则治合浦者固自有道而谓非所以居贤士大夫顾恐居者未能无责焉尔已昔严翊以孝行居官守颍川被征与吏民为别据地哭吏民怪之诩曰吾身岂有忧哉我以柔弱征必选刚猛代代到将有僵仆者故相吊尔夫不忧其身而忧去后吏民之僵仆者此其志义皎然岂以一时耳目好尚察察狥人焉哉余与少山能操此志不渝庶或可终免于士大夫之责若夫逺近迟速升降浮沉则古之若吾二人多矣置之勿复道可也
　　赠钟少叅同年致政序
　　余初闻郧阳之命惧劣薄无能堪黙计诸司之贤而有分职于其土者若某某皆余平日所畏而敬者少叅钟大夫黄山君则又同年也君为人沈静谦退即之斤斤然与之语欵欵然临之以事确乎其守而不易也浩然其气若充博而不可穷也又幸以同年分义绻结于余则余之黾勉于其所不堪微吾钟君其谁与成之余入境未见君亟询起居则闻引疾致其大夫得请将归矣余不觉为之惊愕失声夫其中斤斤者诚也与之语欵欵者诚之发也确乎其守以见定浩然其气以养充故以处小事则不泄以处大事则不乱居下则理居上则光当天下需材之时必清庙太室庶为足伸其用也若夫一职之交修曾何足云而且不可留焉则余其能无惊愕于骤闻矣乎昔在丁丑同选泽宫盖三百五十人焉于今二十七载矣通籍内外者屈指仅十一其间以发愤去以微文去以迕时获罪去以疾在告遂去者不啻十七八矣而君又去君释褐廷评歴宪佥少叅少叅之资逾一纪众咸屈君谓必激而引去君无几微见顔靣也比铨部尝计资有所拟君旦夕不少叅矣而毅然求去甚力雨霁行止独信于心非明潜见之义者不足以知君也古之君子进则以事功见于天下及不得志而退其名节尚可厉风俗非茍为进退者三百五十人中去者十七八得如君之从容中礼者几人哉则君之去其贤余之旅进无益者逺矣余乃为之惊愕失声尚欲以栖栖望君盖亦浅乎其为相知矣越数日余至郧阳君出郊迓余握手曰行李束载矣信宿留以待公余于是益为徘徊感叹而不忍别乃为文以赠前所言者余意也后所言余以自解焉尔君其真可遽使去哉
　　夀封太孺人廖氏六十序
　　视天下如一身儒者有是言也人孰不爱其尺寸之肤哉利害一蔽于中至有身之痒疴疾痛漠然罔觉以成沉痼者况能逹此心于天下邪其所蔽以为利害非真能利害其身也弗思甚矣禹思天下之溺犹已溺之稷思天下之饥犹已饥之夫洪水横流非始于禹也稷之先尝不稼穑而食矣固可诿以无责而忍之以为安者圣人急于徃救不啻如其身患岂有他哉惟能反而思之不蔽所以为痒疴疾痛者而已矣故思者所以通其蔽之方也诚思之则此心油然而生勃然而恶可已含生之类皆在吾生意贯彻之中或有戕拂其生者虽披发缨冠而救之亦非自外至者也若诿为无责而忍之以为安辗转迷谬防失所以为心而病天下于身庸独利乎弗思甚矣今苗民梗化者十年于兹天子哀生民之重困屡诏任事之臣思所以拯救之宜而议论相持数年弗决皆以为无责而安之而上承徳意不于利害慨然以除害救民为已责者余耳目所接惟巡按鵞山张子一人而已张子以己酉夏五月入贵州振革宿厉兵马讲方畧利器峙粮甄别将吏之材不材以作其趋事赴功之念当是时余方徂征张子所以益我者多也庚戌冬以受代东归将过家省觐谓余曰吾母氏望吾乆矣明年吾母年适六十愿得公一言持归以为母氏夀若知雨之尽心于此也不既有荣且慰矣乎夫张子以绣衣持节归省足荣其亲也张子不之荣而欲以奉职尽心为荣所尽之心即所谓视天下如一身者能体尽以成其身曰仁人本其所从来而顺事之曰孝子以仁人孝子之道事亲事之至也合仁与孝除民所患苦跻之仁夀而聚其欢欣歌颂之声以为亲夀其夀宁有多于此者乎是足以慰太孺人倚门之望矣孺人性廖氏万安名家归寒泉公生鵞山兄弟鵞山贵封公监察御史孺人封如其秩鵞山所树立已如此将来固未艾也是为序













　　小山类稿巻十三
　　钦定四库全书
　　小山类稿巻十四
　　明　张岳　撰
　　记
　　交翠亭记
　　南京大理评事次厓林君茂贞卜宅于都城之东北隅某往造焉度石桥循流水立马杨隂下叩门久之始觉有人声盖虽直闉阇而幽邃僻静车马弗喧殆类山林有道之士所以逺俗而全其贞者焉乃辟其东夹室以为小斋蓄古今经传子史数十种外接防事之霤旧亭稍完葺之亭外隙地数歩藩以竹杂莳花卉蔬果四时生意盎如也次厓祥刑之暇退坐是亭黙验天理流行之机亦有与之相契者乃取交翠之语名之法濓溪也夫濓溪之学已极于明通公溥之妙矣而日用之间即事即物所以体验涵泳此心者又如此固非初学之所敢议然即所谓自家意思者而深思之亦可悟求仁之端矣孟子曰仁人心也乍见孺子入井皆有恻隠之心夜气之所息则平旦之好恶与人相近心之本体妙用随在昭著恻隐发乎其动者也夜气存乎其静者也皆所谓自家意思者也黙而识之操存而扩充之湛湛乎生意遍九垓而无不之者也独窻前之草与之相契也哉虽然此与异端所争者毫末之间尔察之不精求之太骤则陷于揣度作用而从容自得之意微矣次厓读古人书慕圣贤之道优游弗舍务反诸躬其评狱大理也每以洗寃泽物为已责亦有濂溪意思某知其必无是失而亦不敢不告
　　雅庵记
　　正德庚辰秋家君将赴官英德过金陵进不肖岳膝下而命之曰漳浦林先生宁藩审理逮事宁先君某王翼乎其容论诤猷为必依于古谊不为曲从茍合王重之每有儒雅之褒及后王德不类即致仕归以雅庵自号曰是宁先王所以教也今老且病矣敢以后人废前之美先生尝与我言欲汝为之记小子念之而祖父有大故于洪都微先生几不克殡吾欲报未能以望汝又未能虽然待诸外焉以报吾父子无时可能也语言文字汝或勉焉夫辞不必侈惟其覈不必工要其心尽焉可无憾也小子念之岳拜受退因思是年夏尝以家君命叙先生宗谱于所谓儒雅者亦微发其梗概矣抑因是有感焉班孟坚汉书述王交王戊之所以存亡而反覆于穆生之去就夫醴酒之为恭怠甚微也奚遽决其去就若是哉穆生固言之矣为道故也以道为去就嗟乎儒者求圣人之道以蓄诸心而其进退从违非有闗于存亡之数亦茍焉而已矣然则是雅庵也亦醴酒也能有为之推而附诸穆生得无有同者欤惜哉世未有孟坚而某言又无以信也先生名埙字某起家太学生其致而归也以年例进长史
　　一斋记
　　五溪丰先生名其燕居之室曰一斋先生起家进士及第践厯禁苑余二十年遂掌玉堂之篆身荣且贵矣俄而国家有大议论先生议不合则率官伏阙下痛哭极谏天子以为狂妄不祥斥戍闽海居且七年常独居一室其湛然黙乎其中者日益虚静其充然发见于外者日益和粹其静观天下之理而自得之者又日益精察而有条盖其学之所至不以富贵贫贱患难而易其守可谓致一之极矣而名斋之意拳拳不忘又以下问承学之士如不肖者俾说其大义盖尝闻之自精一之训见于虞书而伊尹之告其君亦有协于克一之言百世之下唯顔子之学为足以及之故夫子语以克已复礼而决其几于视听言动之间所谓一者何也天之理也典礼命讨皆天也其体则具于心是故必视听言动之皆由于礼然后可语典礼命讨之皆出于天体验之未精培养之未厚本原之地反而求之有不胜夫蔽且杂也而欲和衷懋政以一天下之动不几于自诬其天也欤嗟夫学之不讲久矣尧舜禹伊尹孔顔之心其终不传矣乎某学不知道固未免于所谓蔽且离者岂能出毫髪意见以发明名斋之意而况先生之高明切实又非有待愚言者故窃推典礼命讨之所自出以见先生之学之至于是也虽越在岭南之外其有系夫天下之万变者无端倪也若夫主一之功则先生之所自为者备矣某小子终奚能言是为记
　　一峯罗先生书院记
　　故翰林修撰一峯罗先生初入仕即上疏数千言论大学士李公不当起复落职提举泉南市舶司未几召回守资南都即浩然弃归天下既闻其风而高之比归杜门讲学不以世事屑意而尤严其节于辞受取舍之际俊伟明白必欲得其本心而后已故久之而天下益信服焉嘉靖己丑春按察副使万安郭公持平巡厯至泉以先生尝谪居于是也而尸祝之典未举维时郡守顾侯可久以入觐去乃谋别驾李侯文节推徐侯炤得城北丛祠一区请于巡按御史聂公豹斥去昏淫之鬼因旧材稍易蠧坏悉以坚良以三月朔日率郡之人士奉先生神主而舍奠焉既又治其斋居讲堂下及庖湢之属凡为屋四十间有竒择士之有志者居之延乡进士王宣颛职其教是夏顾侯及晋江大尹钱君某至自京师则教士续食之法讲求益备而书院之传可以久而不废矣夫以先生风烈之盛去之千百载闻其风者犹将低徊向慕不能自已而况神灵精爽睠临兹宇登降出入如将见之有不反身警惕求无愧于先生之心者乎孟子曰无为其所不为无欲其所不欲如此而已矣而推其所为所欲之类至于穿窬同科夫士者之不为穿窬必矣孟子复云尔者几微审察之间一有未至其陷溺必至是尔是故人茍得其本心也虽嘑尔蹴尔之不受乞人行道之人之心与不受千驷万钟者无以异也如其茍焉以迁就于功利而已则桓文之所以扶义而伯良平之所以挟术而谋亦何以异于穿窬者哉此其得失必有能辨之者先生所以宁终其身困约而不肯少贬以徇流俗者其不以是欤世或言起复之事李公入疏辞者十七八矣最后乃属先生先生辞不宛曲若有负李公者是不然夫事之不得乎理而冒为之者使出于庸人与小人中材以下皆得以指摘而议之唯其不幸出于贤者复有贤者为之讳其失而回互之则是非反易人心无所折衷其流弊可胜言哉呜呼此先生之所深忧也亦唯求得其本心而已矣故并述之以告吾党之学者
　　琼山薛氏祭田记
　　惠安司训薛君有孚出其先世谱牒示余自始祖而下各有田以供祀事岁入有常数有孚又为考据礼书正其笾豆牢醴奠献祀号之事丰不及防而俭不至慢度可世以为常者行于家故薛自始迁至于今百数十年大宗之祀世相承也其亲未尽之祖与夫主祧而墓存者皆不废祀宁非以有是田也哉夫子孙之于祖考莫不有无穷不已之心而力或有限先王知其如此仕者既有常禄矣又赋之田以祭而蠲其征若士庶人之无田者则为之节而荐荐者谓不筮日筮尸取诸时物所有其礼亦云略矣然士荐用特豚而春韭夏麦秋黍冬稻各有其物则又未尝茍也近世所定家祭礼仪大率通贵贱得行之较其丰俭之宜若无能加于特豚之荐者亦可谓费省而易举矣然士大夫家每病于难行者岂非禄田之法既坏力固有所限不克以副其心邪先王之礼废絶不讲可叹也已薛琼山大族累世之田每增有孚虑其久或堙坠将标其封亩步之广狭多寡附谱以传而请予记其事夫礼失而求诸野野犹有取也况今士大夫家由义起礼以敦孝敬而不失先王之意若祭田云者可无其说乎故为本夫礼意书之以告薛之后人
　　济宁新亭记
　　比年河水泛溢都水岁调吏卒起隄防捄水费以钜万计水至隄辄坏不能支而患愈甚乃十一年春御史中丞梁冈戴公奉玺书来理河事公之策则不然其言曰往者河水东南流经梁宋入淮其别流由故汴道过彭城下吕梁背出南清河以与之防二水分流故徐沛以北无水忧已而彭城流絶梁宋经流之道又弗利河始腾蹙而上环曹济徐沛数百里滙为水区未几年也夫不深求所以泛溢之故区区増修隄防恃数尺之土以捍汹涌之势宜其激之而反甚也又曰徐沛以北地势高于以分道杀水力为易水乘髙趋下自淮入海道逺又漫且隘不有以分披之则淮浦之患方始尔是年秋公策水将至先浚故汴道视常水患所及果减去二三议以冬初水落冰未坚大征役悉理诸经流之淤浅者又以余力经画淮浦疏其入海之道盖公之持论及与所施为次第如此济宁为公治所南郭外少东直城闉旧有亭以为燕劳宾客之所公病其隘也命有司拓而大之池台亭馆具备其燕宾之堂题以江湖廊庙四大字而扁堂上小亭曰后乐他日某自京师道济过公公觞于堂中酒酣移席台上凭栏四望慨然语曰子知吾所以名亭之意乎盍记之某谓公固分庙堂之忧以来者也功既有绪矣乃又退托于江湖之逺若不胜夫忧且虑者其微意可遽测哉汉儒谭灾异或以河溢为隂气盛盛极反亢故水不润下而逆行为说迂凿不切事情亦不可谓无是理然未易言也公之职河为重其忧当惟河为切某故详其重且切者以见公于职事尽心如此且俾后之人有考也
　　漳浦郑尹善政记
　　辛卯春余始识括苍郑君宗庆于京师君故浙东知名士有志操居京师不妄见人独余与见相好也君好论天下事以为今人事不足为法士当法古人古人擅所长名世者多矣不能尽法要当法其心心茍诚于义矣其识见才猷有弗由义以行者乎弗诚于义而有是才识也秖以饰其弗诚而已盖余所熟闻于君者如此是时君已领漳浦之命将抵任余尝私持君议论以黙观其为政明年壬辰冬余自广右入觐南归则闻漳浦人颂君美政大约如与余言者始邑人尚气轻生有小忿辄自毒以诬人前后令长屡为禁约而不能止君至悉理出受诬者反抵诬人之家以罪于是遂相戒不敢为邑境土既析十分之四为诏安县矣而繇役犹兼任如故君言繇役出于丁田不当以新故县有所増损屡与上官言民重困可哀乃得条减四十余繇不事岁所省以千计君为政以爱养民力变化风俗敦节行崇名教为急其利惠纤悉皆思有以及人是非可否务以自信其心不为曲从茍止以媚说上下故条贯皆有可观推其意可以持之数十年而利其见于邑人称颂者甚多而余所举二事尤其大较章著者初君始为是邑或有虑其迂及其既为复有病其矫而欲挠之者久乃莫不叹服盖流俗之溺人深矣事必反求本心似迂不便文以谐俗似矫自古儒者皆蒙此名奚独君哉诏安令何君某闻君能禁自毒欲刻其事以传君闻而止之而君之士民雅庵林长史辈颂君美政者亦欲传示久逺则相率来请余文不置由是观之茍诚于义而笃自信焉则人信之矣君事是已故为叙述以答邑人之意云
　　郑孝子祠记
　　孝子名韺字汝明廉之石康县海岸乡梁村人父赐正统初以春秋魁岭南乡试仕苍梧县训导母谢氏孝子生而颖俊未弱冠为人赋梅月双清骏马图二诗句语警拔长老皆嗟异之赐卒于任谢挈丧与孝子兄弟还乡天顺壬午年流贼起广西延入郡境破石康县治至四出为暴掠人口苦系之以质取其货不得皆杀之谢在掠中孝子哀痛辞兄弟挺身入贼营绐贼曰吾欲匄母命岂敢靳货货吾母手藏必以吾代释吾母归取之吾在此母决不忍不以货来也贼信之释谢孝子既免其母而家实无从于得货留贼已而贼为官军所逼移营至遂溪县拜台村以前语诘孝子遂遇害贼平后耆民沈昱等状孝子事迹于石康县表章之防县废事寝嘉靖丙申余行部至永安距梁村不逺闻孝子事亟索二诗读之果警拔不凡又访其家得沈昱等状草一篇为可信据无疑梁村故有社学一区始自前元时其后屡兴屡废至孝子之父兄复继葺之以教乡人之子弟孝子幼肄业焉近又废乃请于巡按御史陈公大用即其地立屋二间各有翼室前为讲堂其后以祠孝子复于永安城内为牌楼大书烈孝二字掲示通衢盖孝子之死于今几百年矣一旦振发而暴着如此岂非一念精诚通于天地鬼神与百世之人心固有密相为感者邪方其奋身诣贼志在存母而已母得全而身已死其孔子所谓求仁而得仁者与梁村滨海去郡城二百余里时有科第而人之景慕孝子也尤至深屋而祠之不但以发孝子之幽烈也又使后人知能尽性蹈义以死者虽穷海之滨百岁之逺终不致于泯没无闻中材以下或有劝而益勉于善其系世教亦岂浅哉
　　重建永平巡检司记
　　故石康县之永平信立永丰归德四乡在县治东北斜入广西界中环匝百余里深阻而多逋逃旧设巡检司以禁诘之又度地据险立营为木闸以鎻诸隘在永平者曰平原营枫木闸其外距博白之西乡云庐诸山在永丰者曰木头横岭营樟木闸其外距鬰林之富民兴业之兴德二乡大桂诸山曰沙尾营康乐闸其外距兴业之怀南里在信立者曰马头营深水闸其外距横之端峯里而归德之城隍营泰山闸正当咽喉之处盖其地外束而中寛如世所传葫芦形者自城隍以北逾岭二十里至康乐闸则博白之狼丽江出焉合永平之黄藤漆桐二江北入贵之芗江与大江合盖廉之水皆南流入海此数小水者独背郡以北其形势气脉若与郡不相聨络者故往往能为冦孽以梗吏治然其地山髙气深美田畴斩山为业饶于竹木谷米射猎之利春夏间江水生筏浮舟运以下苍梧南海者不可胜计亦兹郡一奥区也成化二三年断藤峡冦作破浔贵鬰白转入郡境先蹂数乡然后石康不守而郡城亦以残破当是时使先贼未至命一骁将将军军永平以扼路贼未必敢入就入亦必旁畏牵掣未敢长驱纵掠其祸若当时之烈也岂非数哉其后宁谧日久流甿渐归旧荒田日益垦治宜为之稽税籍正疆界分别主客户立保伍之法以约束之庶几可使其尊吏畏法比近地而以悬逺莫之省虑逮其争而讼讼累年不能决至相仇恨杀夺不能制然后草薙而禽狝之至无类乃止盖自成化治以来如是者数矣最后甚不得已廼弃以畀狼兵此所谓引豺狼以守藩篱而欲与之俱安胡可恃也初石康既破不能县省入合浦其四乡者亦并为归德一乡巡检司寄寓无常处治元年移寓灵山石隆堡仅存空名而已嘉靖十三年甲午廵检郭盛千夫长文聪求故司旧迹得于永平村请复建廨宇徙居之又渐葺故营闸以聨络其声势议上府府为申议报诸司其费与力盛与文聪率乡民相劝为之官府不与焉其明年乙未秋八月余抵郡而工适讫功两人者以记来请余诺之未暇为也又明年丁酉盛秩满去后一年文聪亦死余复檄其子令长千夫其冬有浙学之命将行矣念既许此两人不可以生死去留而遂易之乃备书始末付署事义民林中鳯刻石以成此两人之志云
　　信芳亭记
　　雷州西湖之胜闻于海北然缙绅南游过雷州若不知有是湖者盖凡湖山以胜名则必带林麓穷岩壑有宫室亭榭之观而前世又有髙人逸士留故事以传如杭之西湖越之鉴湖然后其名始盛而游者踵至兹湖皆不能挟而有之独其浑涵潋澹呑吐万象与海上云日相澄辉于遐荒杳霭之表则非意趣悠逺不以竒丽富求山川者亦不能屡至而自得也嘉靖己亥石盟孟子雷谪贰雷州始则湖心小岛累土増髙作亭以临湖亭成未及名而孟子迁去又三年为壬寅春佥宪梦山翁子溥巡厯至雷游斯亭而爱之榱桷瓴甓已有坏者为缮葺开拓加焕饰焉而余与叅戎鳯山刘子经适以事至雷翁子以其暇日觞余二人于亭上酒酣凭栏四望慨然叹曰贺知章林和靖死天下湖山无真主人久矣其不幸据都防之盛日酣于笙歌罗绮又不幸则为势家之所据夺欲如兹湖之沦于遐逺而全其真胡可得哉试自亭而望东阻城闉西蘸冦祠其南则走朱厓之路也昔之君子盖有抱忠怀洁走朱厓万里至于僦屋躬耕九死而不悔当其时岂有待于后世之名哉卒其所以名者诸君子盖不与也士患不学无以自信尔既学矣而有以自信虽无以尽知于人必有以独知于天者周公之圣而不恱于召公七十二子于夫子亦不能尽知也故曰知我者其天乎夫以圣贤之徒同堂合席犹且若是况于以逺外之身逡廵末俗而欲俛仰脂韦以求声光于上下不亦重愧斯亭而可悲哉余与刘子矍然竦听复命酒酣饮因取离骚所谓余情信芳者以名斯亭既名而去犹觉湖光之入梦寐也
　　东泉姚公祠堂记
　　古者学官天子始命为教必释奠于先圣先师其四时于先师又率学者奠于所敎之地乐于瞽宗书于上庠诗于东序其礼专而且数说者谓先圣道尊先师分亲故祭有疏数之不同如郊庙然然所谓先师者皆身备道德又能自达于一艺生以艺教学者没则为之俎豆以报之古人师弟子始终之间恩义兼至如此圣人着于礼经盖以为天之所叙而非人情所强为也后世释奠礼废唐以后始以孔顔为先圣先师通祀天下而学校之师名存实丧泛泛焉以名位相维系而已其德行道艺既无以相成又安能使之终始恩义而思所以报之如瞽宗之祭也哉千数百年惟文翁安定二祠于今为烈而教亦弗传可慨也已故兵部尚书东泉姚公先生治癸亥冬由礼部员外郎出佥宪广右提督学政始至慨然以振作人文变易习俗为已责谆谆诲诱晨夕不倦其条规甚严而科级有序其道自程朱以达于孔孟其法自事亲从兄进趋揖让诵数讲说钜细毕备其大要以反身践履为本凡时尚之浮华诡诞不稽于圣者一切屏去不使杂学者耳目其心地光明诚意恳切感发化导又有出于言语条约之外者故一时学者翕然敬信而推其盛以为虽苏湖在当时不是过也正德丁夘丁内艰去学者皇皇如有所失比服除诏还公广右又一年乃迁宪副督学闽中而广右学者思之不置己夘相率即宣成书院之左建祠肖公像其中朝夕瞻依宣成书院亦公所建以祠南轩张宣公东莱吕成公其隂为提学公署公尝于其傍作五经号舍以栖学者于此祠公即古者祠先师于所教之地之意也抑又闻公在广西不但明教法以淑学者之心其于饥寒疾痛视之如已贫者丧者婚娶之无资与逺方来学者咸有所给其恩义兼至真不啻如家人父子去今数十年咨嗟感慕常如一日而岂声音笑貌所能强合也哉师教之恩古人推其重至与君父等而又以为君臣父子之伦赖是以立瞽宗上庠东序特六艺之一师耳其祭犹且专而且数如彼况身备道德教泽覃于一方者庸能已邪数十年已往之师且不能忘焉则夫生我食我昊天罔极推此心以往其不淟涊陷溺以至遗亲而后其君也必矣师道之植人极如此广右学者其尚能讲明而敦守之则公之教与此祠虽与文翁安定同一不朽可也湖广方伯桂林徐君公髙第弟子作祠时与学者刘廷叙辈共议经始者谓祠久未有记公督学闽海某尝供洒扫门下知公为详书来征文某不敢辞也然公去后十余年复以都御史提督百粤夷乱安民当大书特书而此祠乃学者所立故特为详其督学时事至夷难大功敬当别为论著云徐君名干字健父
　　尚志书院记
　　廉州府学旧在城东北隅县学附其左左逼城垣右濒故濠庳湫敝陋学官弟子屡以为病图迁未果余守郡时乃为两迁之县学于城外之南屯府学于城内东南朱砂冈之阳因老氏宫拓治之而稍葺旧学为有司岁时拜表习礼之所然府学改迁未几余即奉命两浙督学庙廷规制与夫讲堂斋舍廨宇之类未及备为而去其后又阅两太守虽尝为之竟未克备甲辰冬今太守胡君鳌首重学政既修学如制矣又患弟子日増斋舍不能容则因故府学増修以为书院中辟讲堂旁列斋舍讲堂后为防食之堂又其后为庋书之阁门庭涂径沈邃严整于是两学之士进则瞻依夫子庙庭升降揖让于阶序之间礼法肃然也退而藏修于此又得屏纷嚣一思虑亲师取友无异物以迁其业其饩廪膏烛之费咸有所给不以累乎其私其于学也真可以不劳而能矣所患者惟恐志有不立无以实其功尔夫古人入学之初即欲明明德于天下其所志之髙且逺如此要其所以用功惟欲格致诚正以修其身其曰欲之云者一念为主于中如饥之欲食渇之欲饮不得所欲不已夫子十五志学所志即此欲也又以耻恶衣恶食为志道者深戒所志所耻学者可以反求诸心而审其从违之端矣夫志于所不可不志则反身有力积其功用以至明明德于天下非由外也耻其所不当耻徇私袭取之弊则虽至于行一不义而得天下必且隐忍为之呜呼严矣今学者之所志而欲者果何事邪其亦有同于古人乎其否也必思有以易之易之之方莫若亟去所不当耻之耻不耻则不求不求则此志无所封蔽摇夺如初奋之雷骤决之水果敢坚定其进而达于古人之学孰能御之胡守既成兹役状其事来白且请掲之嘉名以昭示学者余为名曰尚志书院盖学莫先于庠序道莫备于圣贤今之士其操术非不正也志有不端所操之术适以济其私心而误天下国家者有之矣茍顾名思义常惕然警省于心焉则书院之所资于学力者岂浅乎哉
　　镇海楼记
　　广东海邦也其防城故治番禺自汉以来号称都防我国家临制宇内幅员万里因岭海以为金汤是邦隐然实当管钥之寄城内北偏有山曰粤秀拔地二十余丈国初天兵南下列郡既听受约束守将永嘉朱侯亮祖始作楼五层以冠山巅曰镇海楼成而防城之形势益壮其后楼渐圮成化中总督都御史襄毅韩公命有司修完之比烬于火亟图再作以费钜力艰持弗决者累年嘉靖甲辰提督尚书蔡公经巡按御史陈君储秀折衷羣议出帑金二千二百有竒以为木石瓦甓丹漆僦佣之费选用能吏稽董工程以明年乙巳闰月兴工既而蔡公去余来代之陈君去御史杨君以诚代之越又明年丅未正月朔工告成规制如旧而闳伟壮丽视旧有加楼前为亭曰仰高左右两端跨衢为华表左曰驾鳌右曰飞蜃旧所无也方楼之未作也环海百万家挢首赍嗟若失所负及其既作重檐飞阁逈出云霄以临北户羣山内向大海浩渺如免者之冠痿者之起凡海邦之形胜精神有不迅张翕沓以赴兹楼者乎昔我太祖皇帝以丙午丁未岁命大将帅师北伐是岁又以偏师徇岭外然后天下合于一楼于是乎始作列圣继统昭受休烈至我皇上稽古重光礼文焕然楼之废而复兴也又适值于斯时盖斗纲之端贯营室织女以指牵牛之初粤所分星也其日丙丁其辰午未其方宿为朱鸟之精文明之象气数参防有足征者斯楼之成岂徒抗形胜于一邦实所以章我国家一统休明之盛元元本本明示得意于无穷也书称有虞氏之治曰帝光天之下至于海隅苍生万邦黎献共惟帝臣亦必以是为盛当其时阳德昭融虽海隅之逺为其臣者莫不靖共一心以敬承上德无一毫隂浊以翳其间盖其君臣之际如此今吏而食于岭外者冠盖相接也登髙骋望宁独无帝臣之感矣乎夫茍目前之安而忽逺图蔽于一方而不知有政理之要风俗之本此徇禄之臣非体国者也撤去户牖之私独观消息之原不以逺自肆不以位自画一食息一起居无一念不属于君父其于政理之要风俗之本为之必尽其方而又扩之以广大持之于久逺精粹明白夙夜匪懈庶几于古所谓黎献者于以登降俯仰此楼岂不有光而无愧也哉故书以告后之君子
　　刻石
　　小山刻石
　　小山在五公北麓前挹平芜后负列嶂大帽盘纡于其左辋海湾环于其右嘉靖己丑冬余始迁自香山下结屋居焉诸葛长啸之庐司马独乐之园古人髙风匪余敢望若夫山川幽旷景物鲜澄仰观于山则云萝发兴俯狎于野则鱼鸟防心盼北极于中霄结殷念于千载虽古人可作未必不同斯抱也屋成歌小山丛桂之章以落之遂书其所以勒于山石以谂来者前进士浄峯道人张某维乔父书
　　平鱼窝刻石
　　圣天子临御二十四年为嘉靖乙巳春诏提督两广军务都察院右副都御史张岳总兵官征蛮将军平江伯陈圭征剿马平县五都诸蛮蛮据危险为巢以十数大者五六百人小不下二三百多储蓄岁以防征秋八月征兵悉防龙城分为三道右参政郑防监参将戚振统南丹兵由中道以向鱼窝雷岩同艮北岸左参议赵崇信监参将孙继武统那地兵由东道以向马鞍平田北册洛满南团口巢副使魏良辅监都指挥李霁统东兰兵由西道以向都博髙桅龙船九月丁夘诸军按道分攻雷岩北岸平田北册洛满都博克之遂进围鱼窝马鞍髙桅诸巢冬十一月幕府至自苍梧广东右参政张烜从至留参谋画又檄副总兵程鉴驰入兼统诸军昼夜督战攻技并设无遗巧贼亦随方为备明年丙午春三月佥谋缓攻以弛贼备撤围若去之已而复乗之各募敢死士縁石壁夜登夺其险陿据之诸军以楯相拥翼继登战于陿中又战于支顶且战且登遂至絶顶火炮矢刃迅激交发呼声震山谷夏四月甲午马鞍破丙午鱼窝破鱼窝者尤险恶自国初以来凡四攻弗克至是与马鞍俱破蛮中震恐俄而髙桅同艮诸巢破因抚辑余党分兵屯守护旁近居民耕种遂班师是役也自秋徂夏岭外行师未有若是久者而将士効命谋猷审壮异论莫能哗久益奋厉迄用有成功以仰副圣天子诏命是月幕府移驻栁城既又至千蔓周观营垒阅诸将功最叙刻于厓石山可夷石可砥惟天子威灵彰播遐迩亿万千年永永无已








　　小山类稿巻十四
　　钦定四库全书
　　小山类稿巻十五
　　明　张岳　撰
　　祝文
　　亷州建啓圣祠告先师文
　　乃者圣天子稽古礼辑羣议原本先师之所自生命天下学宫皆得立啓圣公祠所以尊隆道统之典旷絶千古而荒郡有司奉承弗防制度物采一切茍简甚非诏书意也某不胜悼惧谨与学官诸生议改建于先师庙左卜日兴工咸以诏书从事庶足慰先师在天之灵且仰称圣天子尊崇道统之意某与学官诸生朝夕瞻依亦有所兴起惟先师实鉴临之谨告
　　迁合浦县学告土地文
　　维山川之气时翕时见皆有神以司之若翕久而数将通则神之精光浮动涣发与人心目有不谋而自遇者某等乘兹将通之数改建邑校于郡城南方阳位岁丙日丁文明参合维神久颛其司而机实使之某等又将永赖神力以图功于不坠者也敢不防告
　　祭告海潮文
　　本府海潮之神大廉和融二山材良且坚以珍珠禁厉舟檝弗敢通而郡中公私兴作日寻斧斤于近郊材鲜良而山将竭民又以病告某尝与僚吏佥议欲有以均节而纾其力迩者改建合浦县学令梓人于二山择其可材梁栋榱桷者断而取之将由海漘以达江干惟风水参差非凭仗神灵则曷由以济假以数日之晴木集于肆士有栖止而民不重劳在神倏然呼吸间耳而某与僚吏诸生受赐则既大矣故敢竭诚以叩尚飨
　　廉州祈雨告社稷文
　　古之良有司教民稼穑相五土之宜并莳五谷故虽有水旱不能为灾太守为政三年矣犹有不垦之田不种之谷腼顔事神忧愧无已神不垂矜悯又督以灾旱是使太守不能有其民而终无以事神也神为民而立太守为民而来旱干累旬民且荐饥岂特太守之责邪维神黾思其责使太守有所倚仗以育其民不胜幸甚
　　告山川文
　　此邦之人无沟洫圩岸以耕无贸迁蓄聚以食取给于岁而仰成于天数月不雨释其犁锄以待饥馑流莩而已夫民不能自力为旱备以至于旱而无以救之此长吏劝农无状之过也吏信有罪矣神崇深变化血食此土宁忍坐视其燋炕而莫之恤乎惟大霈甘泽以纾此旦夕之急而适长吏以罪固无所辞也谨告
　　告城隍文
　　自去冬不雨至于今五阅月矣此邦素号多雨或连隂弗觧涨潦骤至以至妨害稼穑者乃其常也而未尝病于旱乃今病甚矣谷将投土而不得敷芒以达一年之计邈焉无望此吏不良于政有以致之宜独蒙其罚民则奚辜惟神聪明正直司命此土吏知无所逭罪敢以自归于神而为无辜之民请命惟神其鉴照之
　　告殿中公墓文
　　呜呼文献公兄弟四人惟公子姓最蕃公诸子传者九房惟第五房仆射府君子姓尤蕃且显而厯唐五季迁徙离散在宋惟广汉在今日惟我锦田尚知为系出于公也始兴之裔宁能无人昧厥本原至牢原丘墓亦以文献夫人讹之盖谱牒放失世派无传子孙不知祖公而祖文献亦其势然也近者丘垅之变繄羣不逞岂能毁伤公精灵在天体魄在地余庇在血属磅礴愤郁必有所假手而发使志铭流于人间然后讹谬始正亦有数然也志公墓者有云惟岳降灵自天钟美某初字钟灵而名幼时先人所命也始符守以盗伐文献夫人坟移文诸司某曰此非夫人必我殿中而称夫人者同辞某曰必不得已则啓视之以嘱符守啓之而果然不肖名与字又见诸志者如此噫其偶然邪公精灵在天体魄在地余庇在我血属必有时而发其非偶然也在宋惟广汉在今曰惟我锦田子孙之克灵承公庇者亦希矣公能无意于防防中邪公勳阶封赠碑文尚传谨伐石大书以表隧道惜子孙之在始兴者既无以辨其所出某辈又不能舍闽中丘垅来此将谋作屋买田以奉春秋而托始兴族人守之他日子孙能来此者则令一人来此就不能来牢原丘墓庶几可以无废呜呼其可念也已公灵有知尚其鉴亮尚飨
　　韶州三祖祠告文
　　逺祖殿中府君仆射府君秘书府君之神曰惟我三祖奕世相承德业风节史册大书有足以兴起邦人于百世之下不但为一门一时之光而已丧乱之后文献逸沦声影沈歇能知系阀名讳者亦少矣况所谓百世兴起者邪某逺借先绪窃禄来此既表掲坟墓方谋作祠屋以续香火而有司以系官田庐来告请稽典礼登载郡祀使乡人后进考论流风有所师仰舆论所同某不敢辞谨涓嘉辰率有司郡士及族家子孙奉安神灵伏惟即安宇居用荅羣情髙风激扬百世如见尚飨
　　英德告辞先大夫祠文
　　惟我显考当正德末为天子作牧兹土惠化洽流登食明祀不肖孤蒙被先训备藩岭峤嗣德无堪叨忝溢分兹者蒙恩晋贰中台督抚南楚奔奉简书拜别祠下追慕音容曷胜摧怆伏惟盛德流光子孙民庶实兼覆庇不肖孤责重材轻若涉渊氷冀凭先灵黙赐保佑庶几弗坠官常以为缙绅羞惟显考其鉴临之尚飨
　　江西抚院祭土地文
　　本院土地之神惟兹中执法之地有神以司之岂惟相协厥居亦将谨察其行事以告于帝而赏罚之岁序告成一岁之公私隐显咸在神聪某不敢有所祈也惟恭举常事以报神相协之德尚飨
　　祭井文
　　本院司井之神惟神抱寒洌之性居吾堂庑之下而混在泥滓辱于隶人者多年矣夫耳目蔽于近者尚如此况人情之遁于幽逺者乎此吾所以重有愧于神也诹工淘治泥渣去而寒洌通神毋以不食为恻惟益懋养人之功以与汲者并受其福尚飨
　　梅岭告曲江公祠文
　　公昔闵越人绵材薄力负任于层厓之径故改凿此岭化其险阻以为坦夷人之劳者稍康矣然而南海货贝絺丝器用盈贪墨之橐方轨北走者亦讙号称便诛求益深膏血日竭兹岭实崇之厉阶也公忠孝正直日阅北走之行李见生灵之憔悴其亦无慨然于中乎迩者天子不以某愚无用付以全粤俾来督抚安车视履幸免九折之凌兢揽辔澄清愧乏昔贤之风采夫内不能以礼自克外又不能分别贤不肖浊洁而激扬劝惩以矫变风俗欲使纪纲正军实修繁讼不兴奸宄寝息岭海内外咸遂生全者未之有也某之愚不能及此惟公黙垂矜念遏其邪心而相其所欲为毋使异日岭海之民有或睠顾斯道而澘然者则公之为乡国赐不既深且溥乎入境之初敢控以告尚飨
　　英德先君祠告文
　　不肖孤昔赴郧楚携挈孙息拜别祠下逮今三载复被简书督抚兹土顾惟君亲之恩地厚天髙匪躬竭力万未酬一仰惭先志俯愧仆驭幸兹密迩感怆益深遗训所存庶几夙夜惟先考其鉴临之尚飨
　　祭文
　　合祭大司马林泉山文
　　呜呼昔我宪宗孝宗及今皇上嗣位之初四十年间当国家丰亨之防而公以布衣诸生擢巍科跻华要与之终始何其盛也逮于暮年由南都天卿转参外筦厄于权奸以去则国是骎骎然变更矣一旦天子旷然昭悟彗扫羣奸还公旧秩不复烦以职事命有司四时存问其家恩至渥也议者犹以旧人未究所用为慨呜呼公今已矣公有惇厐硕大之德有正直清约之操有鸿深典雅之学兼古大臣之所长者而多福眉夀有子有孙方之古人复何憾哉独其遭逢而用不克终则夫去就进退之际又志士仁人所为痛哭流涕而不能已也某等乡愚晩生髙山仰止衔哀一觞情写千里尚飨
　　合祭史笋江给事文
　　呜呼世之论富贵夀夭者兼观器识而传亦有动作威仪以定命之言今以吾笋江之死质之皆有不然何邪先生气寂而颛貌和而肃言不妄发行必择义其思湛静而不浮其守确实而不二足以固其精神魂魄而致之于久逺者至于谭理必究指归论事必引大体责人不録瑕疵非局促缴绕不能厚受者比所谓富贵多夀皆先生所宜有而竟止于斯其故何邪先生卧病时吾辈日相与候问冀其速瘳已而体日加羸神气日瘁吾辈窃疑之勉令饵药先生曰吾误饵二剂不与病对以此知庸医无济于病正当安卧以养之尔越数日愈甚则亟号之曰先生无容武之地贻子孙即不起亦有后命否曰任之矣明日属纩呜呼谓庸医无济于病幷其良者拒之不纳吾辈不知命者不能无憾于先生然观其临没安定无一语杂乱则所以自信者亦固有道也邪呜呼哀哉死生夀夭先生既无留滞又不肯为子孙无益之悲吾辈方且征天援神叹恨修短经理其后事兼哀孤弱之失所欲为之曲处无亦非先生意邪世固有事不同而理同各发于诚各践其义以即其心之所安则吾辈又恐力不能及心有不能尽以有愧于幽防也已呜呼哀哉樽酒豆肉朋知咸在欢宴几何忽然恸哭信人生之难恃而哀乐之无终极也先生有灵其亦有以鉴此否乎呜呼尚飨
　　祭周两山学宪文
　　呜呼昔在乙酉与公倾盖于闽岭之上一语论心是后不相闻者十载矣去岁五羊复遂良晤顾鄙性之愚戅昧世穽以前趋惟公闵我屡形言色提携教诲情切弟兄暨我南来握手叮咛谓当思明夷之训谓弗蹈迷复之凶虽愚质之难矫敢不刻厉以率从穷荒辽落梦寐思公日望征车遽此承凶呜呼哀哉敦厚之资沈敏之识而今不可复见矣某羁此官守莫获抚殓清罇束帛聊寄哀忱公灵不昧尚其鉴此尚飨
　　祭邹静斋学正文
　　呜呼昔两汉盛时士大夫争以忠厚礼让相渐摩朝廷之所选举乡里之所甄评以及士大夫论交取友必先问其人长者与否至永平建初之闲长者风谊微矣士有一言近忠厚者众犹矍然讶之曰是安得长者之言邪长者之行不可见而闻其言犹知异而重之此汉所以近古也岁在癸酉与公计偕北上公长数岁我呼为兄同时二三友皆少年气盛谭论潦倒抵掌噭呼公以醇古之气泊其间语无哗而心不竞蔚然长者之风也当是时某与二三友者莫不敛袵于公矣朴俗既散前辈风谊日益逺至乡井习尚亦渐变于时得闻长者之言鲜矣而况于其行邪公自偕计后即教郴阳归卧林丘始终二十余年笃践于忠厚礼让而不衰士大夫有动世变之思而欲逺挹流风于两汉之盛者不于公乎观行而谁观公子君哲持岭东宪节料兵于亷典刑公也器业又骎骎逺到未艾盖万石之后必昌于公之门当大汉世名卿大抵多长者子孙也公没而不亡者其不在于此乎情阻献奠文以告哀公灵不昧尚其飨之
　　祭大司马毛东塘文
　　惟公秉金玉之资具经纶之材遭际清朝蜚声仕路始理郡刑名扬浙水继秉霜简望重台端旋由棘署进陟中丞详谳人以无寃抚循独持大体既乎晩节复遇圣明南平交夷长缨系衔璧之酋北经塞垣千里息暮烟之燧比纲纪乎内台复张皇于本兵老成重于典刑舆论方归精神未及折冲时运多阻甫悬里门之车遽呼臯某之复逺略炳其若存文江为之失色呜呼哀哉某学非有用久辱公知推毂所及宁由莩管尺书相示莫非肺肝阔别数年期再陪乎杖屦分流一岭遂永隔于幽防初闻讣音惊若梦寐莫叩西州之扉永絶钟期之响寄哀一奠悠悠千里呜呼哀哉尚飨
　　祭学宪陈紫峯文
　　呜呼紫峯一世人豪有蟠屈万古之心胷有泻落长江之辩论文足以笼罩百物气足以旁魄宇内不但今世之所希虽古称迈徃之士亦或难之至于孝友天性造诣深醇饬躬砥行慕义彊仁有避世之深心而非玩世无道学之门户而有实学非特迈往之士所难虽世之号为讲学君子或未能以无歉于兹方其擢第大廷服官比部羣公敛袵士友倾心谓瑚琏之器宜亟登于清庙乃巻而怀之以自辉媚于山泽之间一丘一壑一觞一咏遗落世情逍遥物外夫其学问之成诸已固已涣然而自得其出处去就之际又峻洁光明而无疵尚论人豪舍兄其谁呜呼紫峯自昔豪杰遁世类多有托故步兵长醉五栁耽诗兄尝评论人物至陈元龙孔文举之为人慨然叹曰广陵之楼百尺北海之罇不空人生如此足矣扰扰何为此正德末年也其高风逺韵殆将翺翔千仞之表奚止楼坐元龙罇湛文举而已邪某之交兄实自丁丑京华雪夜古寺疎灯举觞相诲无扣不鸣兄惟我师岂云其友一别十年尺书再通尚冀他日言宴从容去岁之夏次厓书来以兄讣告开缄失声手足如坠呜呼紫峯兄果厌世而长徃耶哲人即逝吾无以为质矣只鸡斗酒其能有以酬宿草而写悲肠也邪尚飨
　　祭座师大司徒李涔涯文
　　惟公弱冠擢第两宰名城寛严互用政称廉平御史持斧秋肃春生爬梳利病条贯绳绳予告里居寡所将迎起整戎旅漓水为清榆中列棨尊俎甲兵入贰太宰载陟夏卿两都回翔邦赋作程归守林泉众望方幷疾病乗之竟阻千龄标髙多风台崇忽倾屈伸孰尸元化防防呜呼哀哉公昔按闽秋试悬衡虚薄无取能为重轻羣视骤骇公眼独明心期浩邈岁月峥嵘顾安蹇步恐负生成往赴汉上公门停旌欢笑握手诲属丁宁及兹再来翳翳荒茔墓木未拱狐兎纵横追惟夙谊悲哽填膺愿言洒扫逼此严征芷兰荐洁毫素敷诚踌躇忍去寸心纡萦公神不昧庻其我听尚飨
　　祭许松臯阁老文
　　惟公世哲宗工登庸三事承家体国竭孝尽忠苏聨父班亟见称于广平范继先志亦收功于元祐前有元祐之遭故进而必申其守旁乏广平之助故退则必决于义终始大节无愧前闻园依独乐尚结余忠表留午桥遂赍宿恨呜呼哀哉某素无先容特深知顾起自沦落置之雄班某非有求公岂为赐奬以大义成其至公门馆未登书记仅奏惟有此心耿耿在侧承役荆楚北望洛师瓣香欲展路阻愿违缄辞千里临岐涕挥尚飨
　　祭马明山长史文
　　呜呼吾驻沅二载所阅士大夫多矣求其德器谨质趣尚端正语皆由衷动不逾则如君者不多得也君见几辞禄结庐明山之下一室静坐翛然有尘外之志余每造之竟日忘归君亦时或诣余喜为余倾倒焉不见月余遽以讣告云山失色逝水滔滔使余安得不遡髙风而永叹悼后游之无从也一尊寄哀君其我鉴尚飨
　　祭徐方伯波石文
　　呜呼沅江之变因循十余年必待君一死然后讨贼之义明敌忾之气振其有闗于滇南大数亦不小矣悠悠之议亦有訾其涉于轻者君笃信所学而以死守之不择难易不异同皎然不欺其志以即夫心之所安此今人之所难而古人之所必取者悠悠者奚足知君邪衣冠之榇东过防水念昔相与意气若存临奠抒情君闻不闻尚飨
　　祭任竹坡中丞文
　　呜呼与公共事征苗之役自秋徂春七更蓂荚聚师于疆峙粮于庾万骑前驱夷厥险阻苗顽几即工矣而狂狡濳作越又两月乃缚其渠魁辑抚余众方审察利害毋违好恶养同吾人爰俾得所而公以劳瘁舍我而徂良工心苦谁复知者我虽知之又未敢言呜呼哀哉公有温良之性精敏之才洁白之行盖世所需以为用者一方犹以为小小亦不可留焉天于斯世于善人果何如也虽然没于官署无异正寝寮属视敛无异子孙以死勤事义配古人处世虽短而不亡者长公又奚憾闻公之病问讯相属比闻公讣不能徃哭老病支离感念今昨临风一恸哀彻防漠尚飨







　　小山类稿巻十五
　　钦定四库全书
　　小山类稿巻十六
　　明　张岳　撰
　　墓志铭
　　新宁教谕庄翠峯先生墓志铭
　　嘉靖三年八月初十日翠峯庄先生之子伯吴等卜葬先生于锦溪前峯岭头深之原状其事授浄峯张某俾为之铭某生晩不及识先生壮时也独记顷年絫以通家子孙谒拜先生一室雅靓图书笔砚之外无他物先生终日整襟端坐防勘书史虽分注小字亦精细不茍是时年几六十矣与人言纵横穿贯厯举古今理乱事理物情之变能使听者悚然莫或穷其辩也至其闻人有善与义当勇为者必咨嗟称赏惟恐人不及知其好学乐善如此盖天性然矣自科举兴士之敏茂者拘有司尺度分章摘句以备一日之用既得所欲则已先生独能博其用心精勤不倦以至没身后已焉非才不匮乎中而志不困于事者其能然邪呜呼可谓难也已先生初以诗经游邑庠领成化丙午乡荐治癸丑入乙榜就选人授署湖广新宁教谕新宁湖南末县自先生为之师学者始知所向方议经术考古制器以变易学者习尚防有中以飞谤者遂觧职事归既与时龃龉故独肆力学问闲以所得作为文章歌词皆闳丽可读自邑长贰缙绅以及后出之士莫不乐亲先生而敬其为人先生亦喜于延接人为倾倒然其是是非非不茍也在新宁时安福刘御史逊言事出知武冈又为藩府所挤人多敛迹先生独往来经纪识者韪之刘后复官至福建按察使累通问先生且求见先生竟不见其持重又如此曽祖讳永传祖讳儒考讳显将仕郎母洪氏配陈氏生子三伯伯呉仲伯珠季伯范庶出女一适庠生连珏孙二应麒应麟伯吴伯仲弱冠遣游邑庠志气行业已为同辈所推盖先生之教云先生讳鹏字万里翠峯其号生天顺丙子十一月十八日卒嘉靖壬午五月二十一日享年六十有七墓乙向有遗稿数巻藏于家铭曰呜呼先生孰搤其冲而导其中雷风振撼宇宙晦雺诡灵秘怪慌惚殊踪有守其一不内以讧顷刻洞视万变皆空呜呼先生是以永终千秋考德式此幽宫
　　省斋庄公墓志铭
　　邑南二十里上田山冈峦圆秀连叠而南六七里山夷水缓田原肥美前临万安江风气萃止徃年余每过而爱之以为必有钟是秀而生者后数年乃闻山麓霞曽村庄氏有子应祯甚聪敏始业举子出语已能压其俦辈未几举于乡又成进士戊申秋余自两广被命过家应祯以绍兴推官丁其先人省斋公忧家居奉状来请墓铭余素知公为人谨质孝弟美行内蕴与山水之气似有相待其发于应祯岂非所谓天人理数之符防者乎按状庄之先世自科龙溪西来迁至公三世矣畜而未聚中更变故颇有所折弃公毅然自力欲有以振起之其居族党间不为岸异诡卓之行循循然无以异于人也而事亲无违顔色父没兄伯蚤世贬衣损食艺农圃树松竹夙兴夜眠与兄弟均其有无先世祭田弃折与人者力赎以归岁时祭祀必敬谨如礼庭除间无一日不扫也读书能晓大义喜接儒生听其讲论洒然忘倦与人交不茍为然诺趋其缓急以事就谋者告之必竭其忠其不合于义必反复劝谕使知改乃止故乡称长者必曰省斋始虽无以甚异于人而其积行之所至人亦不可得而强同焉晚年禾稼覆陇松竹成行婆娑丘园有足乐者而应祯又能致身科第以成其志人以为公力善教子之报也祖廷爱即溪西始迁者孝讳元玑妣某氏继某氏以成化壬寅七月五日生卒嘉靖丁未七月九日年六十七娶何氏职内勤谨与公媲德生成化某年某月某日卒某年某月某日得年若干子男四长应鸿娶某次应文娶某次应防娶某应祯其季也娶某女二长适陈某次适何某孙男十一以浑以瑞以济以涣以沉以泽以濳以荐以防以荩以茝墓在十九都湖垻山之原已向其葬以己酉某月日铭曰不有以业之孰得而収之不有以挹之孰得而酬之吁嗟乎公行不越乡挹之弥冲业则有常是以居身无疚志而没世有余光湖垻之丘体魄所藏松槚日大莫敢毁伤
　　宾州训导郑公墓志铭
　　公讳友字辅仁别号信庵劒之南平人曽祖克荣祖孔龄父文礼皆以士行隐于乡至公乃治毛氏诗游邑庠为弟子员振振有文声正德庚辰贡入内廷试教职授广西宾州训导宾荒獠杂处弦诵衰鲜有为公惮是行者而公之子庆云适由南昌治行征入亦力止公勿行公不听其明年卒巳今上入继大统选置諌官庆云擢南京礼科给事中又明年两宫尊号覃恩得封公如庆云官公辞焉是时大礼议兴大臣相继去位小官或死或谪庆云累上章论諌不见省公又在数千里外晨昏缺侍养乃移疾东归遣使迎公于宾抚按诸司知庆云者亦亟劝公且给之驿传俾归至南昌髙家渡感末疾不起则丙戌十二月九日也享年五十六公为人敦笃勤敏治经有密致剖析条理后生多就师之既屈于场屋老益贫至无家以居及庆云登进士第厯濳山南昌二县能以名节厉其官亦无纾若家之贫者故宾州之行公语人曰吾岂不知宾逺且乏才哉顾吾精力能胜此官未可以累吾子呜呼可谓有志也已天性孝友幼丧母林孺人比长思慕不已岁时祭祀辄流涕事继母马如所生与人处恂恂和易其在宾推所业以教其人亦多有成者配林氏封孺人子男一即庆云由甲戌进士至今官女二长适生员万同次许永州黄太守之子应春孙男一墓在某山之原卜以某年月日葬云铭曰圆冠方屦左图右书循是以行孰曰匪儒炎荒辽絶亦有彞伦我老未衰往训人文青衿化洽在逺犹迩不有大者以付吾子木华维根丘崇维址郑世有闻则自公始
　　荒山朱先生墓志铭
　　先生讳轸字朝矩别号荒山泉之晋江人曽祖讳德骥祖讳镈父讳瑚母某氏先生以成化甲午七月十四日生祖伯父都宪简庵公占其命书喜曰儿当大吾宗比壮身长七八尺美须髯言笑不茍动止有容仪众谓朱氏有子矣补邑庠弟子员治诗经是时蔡虚斋易学盛行于泉诗道几絶先生独与其师友三五人濳心讲究久之有所自得不为时文窘束而于诗人性情及文公传注融防通贯自成一派泉人业诗者多从之屡困场屋志不少衰晩年婴气疾犹不废讲究或中夜一起坐而思之人有见其过苦者先生曰古人于此学盖终身焉吾其敢懈诸然亦竟以是不起先生为人襟怀坦夷与人无城府而是是非非自有分辨居家孝友燕居必以礼虽对妻子童仆亦无惰容尤留心世务尝采择当今可行者聚以成帙通达详练见之者又知其有治事之才非止于经学专门者也自科举学兴国论不下采于乡士之朴茂自修者反诎于浮华纷靡之习进不克有为于世其制行又不出于乡里非有卓然竒伟可动人耳目者以故秉笔之士亦无从书而传之以至于身名俱没若先生者余知之详矣而能纪其行事仅止于此以此而望信今传后以亢先生于永久亦未知吾言之果能乎否也悲夫先生以嘉靖戊子十二月二十一日终享年五十有五娶王氏早卒继娶吴氏相君子无违德子男四淡洵液涵女一适林春晖孙男二有极有枢墓在晋江县三十二都石壁山之原已向其葬以己丑冬十二月二十一日状其行者先生门人张天衢铭曰学以为已仕不逢时吾铭其丘千载不夷
　　王君墓志铭
　　晋江惠安之间有地曰芦田逺望苍然在羣峯最髙顶上至则邃然以深廓然以容阒然无市廛气有王氏者居之数百年矣其地饶于楩楠松杉多良田有稻秫苽粱之利故其人乐生而易足又以逺絶外嚣也故多勤俭简浄无竞于时人处士讳某字某父兄俱蚤世弱冠即涖家事卒勤填植百凡以躬天性和易无他衷曲好宾客乐施予振族人之穷丧之不能葬与孤寡之不能赡者皆资之王氏之方尚既与其居地称而处士为人与其行事又独出族人以故晚年家益裕事益寡终其身未尝一欺负人入城府地虽僻宾客乐至至则皆欢洽以归及其没也无亲踈逺近皆咨嗟哭吊以为善人不可得见而思之不已生某甲子距卒某甲子为年五十娶彭氏能与处士甘其辛苦以成厥家子男三长良次清次豪女三壻郑廷献何时纯陈子光孙男六因槐回松图梓处士实晋江人而婚媾多惠安良与余皆龙盘陈氏壻故知处士颇详因以铭其墓云铭曰维皇明嘉靖己丑冬十二月甲申孤子良等奉显考处士归窀穸石门者山某者向既坚且密永世其藏善人之迹孰敢坏伤
　　广州府通判梅峯庄公墓志铭
　　公讳琦字元美别号梅峯治甲子与从兄晋阳同举福建乡荐是时泉中与荐者十三人而先君在焉自先君与公兄弟同升于乡北试礼部入太学二十年间所交接天下士无虑数十人其终不以升沉聚散生死变易初意者亦惟公兄弟而已故不肖早得拜公左右窃观听其言论行事而知公为人之实正德戊寅春公有通判广州之命语不肖曰吾乃书生初试吏即以十二县一州财赋倚办于我将何如使上不吾疑下不吾欺民于我无怨言而事卒办则可某应之曰公有此心则公之所虑者免矣其后闻公以趋走拜跪间失小礼于巡按御史巡按衔之尝隂使人伺察公行事久之竟中以飞谤盖公为人伉直自信负志气不肯茍下于人又不肯为阿媚软熟态以邀誉上下其临官行事一以诚实节俭而自踈不蓄机穽设町畦故不恱公者以是媒孽其短或有劝公与辩者公叹曰吾有九十老母常恐一旦不得相见且吾亦老矣安能更折节为人役卒不辩而归然广州人至今称公为能又以不辩而归也为人所难公之世与宋少师夏同祖皆自永春迁郡城其迁于青阳则自九世祖古山公始父讳继曜母杨氏以成化癸巳八月某日生公弱冠游乡校治周易三十二举于乡四十六乃得通判广州三年归又二年而卒卒之时年五十一则嘉靖癸未四月某日也先娶杨氏蚤丧继复娶其女弟子男二壬春乙冬女适林汝范皆后孺人出孙男二士英士睿公受诬以归也图功未终不能无望其子壬春少俊爽不甚知学公常举不肖激厉之及公没壬春益发愤读书领戊子乡荐连举进士授广州推官继公治所盖公于是乎有子矣壬春将赴广州以公与杨孺人之丧在浅土卜以庚寅四月二十五日合葬深下园先茔之侧授某状使为之铭呜呼公之生卒俱后先君一年皆仅得下夀未可以止也而止于此不肖长大无成孤背先训不能及壬春万万然其子之才不才公与先君皆不及见矣终天之痛则与壬春同也乃抆泪而铭之铭曰不约其躬其曷能容不资之有其孰能守吁嗟乎公正志而无尤侃侃服义达仕则优中途抵险折辕摧辀于我奚戚于人奚仇隤然委顺贲于其丘声诗昭扬来裔是求
　　江西提学佥事紫峯陈先生墓志铭
　　正德丁丑天下士羣试于礼部将掲晓易考官尹编修襄持一巻语总考大学士靳公以为造诣精深出举业谿径之外宜置首选公为反覆数遍曰信然必出陈白沙门下不然则蔡虚斋他人不能为此然竟以程式格之置次本经比拆号乃虚斋门下髙第弟子紫峯陈先生琛也是时先生传虚斋之学已有声诸考官皆伏尹公为知人而先生声誉一旦愈以暴显士大夫无贵贱小大称理学者必曰陈紫峯云释褐后数月授刑部山西司主事以母老乞改南都得户部云南司已复调考功吏部又以母老乞归养戊子大臣有荐先生有用之学不宜在散地下诏征用辞又一年即家拜贵州按察司佥事提督学校俄改江西皆力辞由是每有文学清署拟议用人必念及先生而知其必以亲老辞竟不果用始虚斋先生以深微践履之学教人及门之士率常数十百人能得其言语者有矣未必得其精微或能并精微之意传之者其于反躬履践又未必能如其所言至出处去就大节其能悉合于义无愧师门者益鲜矣先生资禀明迈闭门独学不茍同于人时辈未甚识也虚斋一见其文字以为絶伦亟诣所馆屈行辈与为礼先生辞焉遂以师礼事虚斋其为学先得大旨宏阔流转初若不由阶序而其功夫细密意味悠长逺非一经专门之士所能企及其渊源承受之功不可诬也始入仕郎署刑户二曹人或疑先生儒者刑名财谷非其所长先生涖官勤谨夙夜弗少懈其在户部尝督船税淮安严水闸啓闭之禁以革私弊小舟旧不由闸从旁梁徃来者悉弛其征人大称便而漕院之抚淮安者微欲有所干挠先生移辨甚力曰正额不亏而多取赢余以为功吾不忍为也其人愧屈考功居闲无事益得肆力于学问学者造门请业日踵至浅深髙下各就所长告之皆有以自得也防上两宫徽号例得封赠先生曰吾持此归足以慰吾母矣于是乞终养既归足迹不入城府不通达官贵人书问即所居旁辟一室朝夕偃仰其间静观天地万物消息之变以及世之兴衰治乱世态之炎凉向背或逌然发笑或喟然叹息先生不以告人人亦莫能测也其兴趣所至时或纵行田野间与农夫野叟谈叙风俗旧故桑麻节候为乐发为诗歌往徃自在脱洒超乎浮之外其论事是非得失侃侃不阿与人交蔼然可亲愈久而愈不可厌其出处大节及为人如此虚斋既没所谓无愧师门者先生一人而已归养若干年太夫人以夀考终先生年几六十矣执丧如礼后十一年先生亦终士大夫闻之识与不识咸为太息有司为祀于学宫呜呼先生既有以自信无待于外则官资之久近崇卑事为小大俱不足言余独记其督税一事者见儒者之用小试如此设不退而为亲必进而有为于世其事功可胜述哉所着有四书易经浅说文集若干传于学者先生字思献紫峯其号先居晋江青阳山元延祐间始迁涵江曽祖保祖福考体成皆有隐德至先生贵乃赠考承德郎南京吏部考功司主事母吴氏封太安人生成化丁酉十月十六日卒嘉靖乙巳闰正月二十二日年六十九配王氏封安人乡进士一臞先生宣妹一臞亦虚斋髙第弟子子男三长敦履娶张次敦艮娶潘次敦豫娶曽太守仲魁女女二谢道夫柯华新其壻也孙男三长复次徕次未名女三敦履以公遗命将以戊申冬十月某日袝葬于秀林山承德公兆酉山卯向先期来征铭余与先生同年进士先生改官南部也余方为行人祖饯崇文门外先生临别告曰北风雨雪之诗吾兄得无意乎余不能自决俄南巡事哗余系杖濒死以是有愧先生铭曰道宗先觉学异专门精诣洞观贯于本原钟鼎非丰菽水非贫求仁而得时哉屈伸一卧廿年众望方殷天不憖哲遽尔乘云涵江紫帽流峙髙深英爽飞沉千古来今体魄所藏山曰秀林父母在兹式慰孝心
　　惠州府通判黄公墓志铭
　　余读古循吏传咸以平易为政孜孜牧民不倦若何武朱邑所至无赫赫名而去后恒见思彼之感民诚有以也今观惠州通判晴溪黄公缜密确实焦劳捍民竟卒于位而吏民哀伤思慕十数年犹不忘盖亦其人邪因受公外孙举人陈堦状而叙次之曰公讳春字伯熙晴溪其别号家世惠安之双溪曽大父讳长生大父讳钟以夀赐冠帯考讳濬号忍轩妣郑氏霞庄德兴丞钦女继妣王氏公幼警敏六岁遭郑孺人丧即悲号若成人十九补邑弟子员治辛酉领乡荐肄业太学益刻苦览究穷极领要发为时文根据櫽括仪度斩斩学者称焉正德辛巳授广东惠州府通判职捕盗贼公才优于繁剧有应变济务之用又蓄问学多淹厯一出之以平易恻怛日籍籍起治名上官奬劳相属且奏其最郡饶险阻盗廋其中积逋虣抗公即广询要害规画方略以次追捕袭博罗盗张五营尽俘之河源贼李文昌慑公威声遽求款服时有龙川盗谢荣宗者兄弟七人为之魁势甚猖獗乃命文昌往捕自赎公亲督民兵挟与夹攻尽馘其兄弟而散其众凡三除巨冦阖郡乂安公皆周旋行阵跋涉原埜芒屩杖竿步履上下更阅寒暑不惮劳瘁继追兴宁逸贼乘夜进兵暴雨大作遂以婴疾卒于官舍郡民闻讣临哭者溢于道路既十余年余按部过惠民尚思念黄别驾曰是能绥我盖公之确实得之天性而学能成之不为矫矫异俗亦不能翕翕趋时其持已涖政必尽所当为与所得为不因以炫名射利人所歆艳者独隤然自逺若将浼焉故其所就虽限于天未及光大而功在一邦亦卓卓可纪感在人心至于今未懈也呜呼若公者使假之年以底成绩其去古循吏何逺哉所编著有原岐丛采助化拾编一源天付诸书其文有晴溪稿公既卒于官道遥子穉多逸不传又足慨也生于成化己丑十一月十三日卒于嘉靖癸未九月十六日享年五十有五配潘氏上舍生全之女继娶仙游陈氏后公卒子男二长玉碔潘孺人出次玉玞侧室李氏出补邑庠生女二长适翁源知县陈煇外孙堦领甲午乡荐次适张铭俱潘孺人出孙男一曰坤公先卜御岭西溪山为夀藏今嘉靖二十七年戊申十月二十日始克襄事玉玞来乞铭先淑人于公为内表兄弟岳为甥行知公为深是宜铭铭曰气和色温持其躬仁者必勇试芒锋夷厥险阻裒其凶摩揉震駴德威隆胡啬其施中道穷井里晏起思不忘有窈其室归厥藏食德未报后永昌有欲知者征斯章
　　汀州府经厯王公夀藏铭【附】
　　安成王公自汀州致其事而归越九载为正德乙亥春秋六十有一矣召其子师頥辈命之曰隂阳昼夜之理吾知之矣然吾不能控持化机也他日将以襄事累汝曹盍预图之于是卜地于新兴鮎鱼山鸠工命日授畚锸而役事焉不数日告成公尝幅巾藜杖上下冈峦之间见其若来而止若去而顾若持而让卑者不削髙者不坌反而息乎若所若春之温若薾之閟则所谓乘生气者天命神工或于是乎防公于是喜谓诸子曰此天下万世窝也吾乃今知所以息心矣余闻而贤之曰公之达过于人逺矣其陶征君之流与其读鵩赋而有得者与太史读鵩赋善其忘死生轻去就至为之爽然自失公觧汀郡将归郡守而下咸劝公上功状或可陟一阶公摇头不答吏民有攀号请留者竟亦莫之留也公于去就之计审决坚定如此顾死生为何物曾足芥蔕其胷邪世俗以死生为大诧异狥欲忘生敝敝百年间濒危犹不忍出一声语以授其妻子公独非人哉平居暇日为异时身体髪肤谋者尚如此况忍有生之欲以害其生之理邪由是言之公之贤过于人逺矣公事亲事长必以孝敬能一不任其喜怒亦不以甘苦难易分毫见于言靣睦族善隣内外斩斩俱有恩意皆人所难者世之君子必有论公于事定之后而并述之予特取其大都之达于死生者以记藏之成云藏午向右连伯兄某竁为予述其事者公壻河南佥事刘君遵教铭曰大化之无穷也而消息盈虚之数存焉则亦不能以不穷也儒者以归根为诞存息为贪无意无必与化徃来斯所谓达造化之理者而亦足以不穷矣百世之下有过斯藏而式之其亦犹是也夫岂亦犹是也夫
　　神道碑
　　嘉议大夫吏部右侍郎认斋余公神道碑铭
　　公讳祐字子积别号认斋其先自歙之篁墩迁鄱阳清泥髙祖浩又自清泥迁仙坛别为方山余氏而二族俱以繁衍曾祖企周祖泰福清知县父澜以公贵赠承德郎南京刑部主事母吴氏赠安人公自幼颖异始入小学即慨然有求道之志闻余干胡敬斋先生居仁濳心践履徒步徃师之先生一见谓其器可以逺到以女女焉公学问谿迳启发于敬斋者最蚤成化丙午领乡荐登治已未进士授南京刑部贵州司主事转广西司员外正德戊辰勲臣有争袭者公尝署其案忤逆珰刘瑾意落职瑾诛大臣以廉正执法荐起家知福州府爱人防狱事先大体不以耳目摘发为聪明镇守内臣豪买市物不予之直又以白金二百两强府令为市改机若干公入其金于帑民以不予直诉者十百为羣涕泣慰遣之将以状闻于朝镇守惧稍戢求以事挠公公行素高媒孽竟无所得则谩为好言曰余知府好官但好官亦无庸慢我防迁山东按察司副使始觧丁父忧未上服除补山东整饬徐州兵备南京进贡内臣多挟商货索夫马价至数倍知州樊准白公公命诘其私货入之诬逮锦衣狱谪广西南宁府同知稍迁韶州知府投劾去今上登极诏复副使陞河南按察使屡与抚按两院争可否平反寃狱按黜巨赃以数十当其据理以争辞气棘棘听者至不能堪乃因考察横中之其劾章有心慕乎古气失之偏之语公闻之笑曰偏则有之慕古吾岂敢也坐调广西按察使迁湖广右布政使云南左布政使以太仆卿召未行转吏部右侍郎公自调广西后公论益以明白当国者知公刚正可大用故三任皆未久而迁吏侍报至公已不及闻矣嘉靖戊子某月日也享年六十四公学务有用不事空言发端于敬斋而推其本原以为出于程朱故于程朱之书尤究心焉微言精义多所自得其言曰程朱教人拳拳以诚敬为入门学者岂必多言惟去其念虑之不诚不敬者使心地光明笃实邪僻诡谲之意勿留其间不患不至于古人矣其时公卿间有指主敬存养为朱子晚年定论者公摭朱子初年之说以折之谓其入门功夫非晚年乃定又辑朱子书之切治道者为经世大训其论及文章辞翰者为游艺録见其学之备体用兼大小非近时所谓单传妙诀者可拟也其笃信如此盖公进欲以其学施之天下退欲著书立言以垂后来不幸皆未及成就其余绪之见于世者公不自以为至也好善嫉恶出于天性所交游皆贤士大夫而于庄渠魏公子才尤善人有过不能忍常靣斥之而退无后言有以其过攻之者欣然乐受人以是信而重之推论当世正人必及公云先娶胡氏敬斋先生之女逾年而卒赠安人继娶刘氏封安人子男三长烋次焕次炵俱侧室出烋焕邑庠生女一适刘时泽孙男一圭曾孙男一公素清贫殁后无以为葬越十四年为辛丑六月壬申始克葬于县治东之利阳镇刘安人袝焉墓石未树又三年为甲辰冬门人张某来抚江右乃叙公世系官阀与夫学术出处之闗世教者刻石墓道系以铭曰学宗程朱如射之正一言以尽曰敬与诚前哲既逺异说震惊羣听方聩公心如酲刚明迈往期一廓清仁声义色方矩直绳推以临政物莫之撄公所独持公所力争如有降监宁畏讥评滇海万里少宰上卿甫命而仆视天懵懵番水上游鬰鬰佳城学术尚论千载作程墓表
　　行人司行人赠监察御史詹君墓表
　　武皇之将巡幸尚内畏两宫外惮大臣台谏有时骑马至东西华门阍者伏马前諌不可为回辔者屡矣丁丑秋七月始驰一骑从近幸数人径至南海子都下汹汹部院台谏诣海子跪门请回跸上遣从者慰遣示以回期至期众又欲往大臣有为镇静之说者扬言古天子以四时巡狩况南海子迩京师祖宗时常临幸上一出即汹汹如是徒揺人心不如无往众乃止是年冬幸宣府明年幸大同又幸榆林则莫敢有谏止者是时宸濠逆械已成以重贿赂左右嬖近蛊上南幸传者谓濠将以轻舟伏甲卒迎驾江上变且不测已夘春三月戒行有日吏礼兵刑四部及翰林院先具疏列名诣阙下伏留甚恳上怒罚令跪门五日已而行人司继之大理寺继之工部主事三人又继之上愈怒褫继上疏者衣冠械镣手足下狱亦罚跪四月九日杖之于狱中越五日又杖于阙下余时备员行人司同僚上疏者二十人其七人杖死而詹君敬之与焉敬之为人开爽磊落长身美须髯熟于世故每论天下事掀髯抵掌明切如丹青其科目资望又独先同僚众莫不推服之闻其死尤为之痛悼初上频岁巡幸无谏者而南巡即羣伏阙死谏颇为感动故自敬之辈死后竟不言南巡事已而宸濠逆械发觉诏遣勲戚重臣徃鞫之濠遂发兵反上震怒召大臣议出师致讨而濠已就擒江西当是时都城内外籍籍言幸不南巡如宸濠江上谋遂或四方莫知乗舆所在讹言相煽摇其为变岂可遽弭哉今上即位首诏赠敬之与同死皆监察御史盖以未官言路而死谏故卒以所能尽职者官其志云父母妻皆赠如敬之官赐祭録一子入太学皆异数也国家养士百五六十年祖宗列圣优假成就始终正德间权奸继起用事士大夫屡起与之抗或列名或独诤虽贬黜死亡而气不少挫最后变起宗藩连结左右嬖近之臣谋深而事秘非诸公舍一死以谏人心盖岌岌矣古人有曲突徙薪之喻若敬之之死谓非系天下安危成败者邪敬之死时年四十四其再从叔父瀚方为刑部主事亦以谏受杖幸不死为经纪其丧主事君今为浙江左布政而敬之所録嗣子曰贞亦授南京光禄寺署丞谓余与敬之同官又同事知其状最详以墓道之表见属呜呼敬之平生为人故太史石潭汪公铭之详矣余独惧后世谓敬之止于一节死谏而不知其所系天下安危成败有如是者故特为书之使后有述焉
　　大理寺评事赠太常寺丞石峯林君墓表
　　正德已夘春三月辛亥武皇将南幸中外詾詾危疑廷臣交章谏上怒责先谏者跪外廷待五日罪止来者勿敢谏丙辰行人司奏继上上愈怒羣捽去下诏狱翌日大理寺阖寺继之又翌日工部属三人又继之上读奏怒如行人司加甚命锁项械手足暴廷中五日复系诏狱待后命是时余备数行人司同年长乐林君质夫为大理评事质夫长余十余岁禀素癯系械出入神气闲静无异骑从出入棘署也越四月壬申杖于狱又越五日丁丑杖阙下质夫两臀无完肉流血渍阶砌竟杖息微微弗续舁至同年刑部主事郑君与聚舍遂絶就殓焉余时卧疮不能视质夫之殓而亲见其死状为之伏枕流涕絫日是夏六月余谪南京国子监学正便道省视乃携质夫丧偕行至延平付其子逢春归葬质夫为人忠孝沉黙心事莹明无一不可质诸鬼神其事亲居家孝友恭俭与人信详刑谨细不以一字茍喜怒于人可谓贤者当质夫未死时士大夫知质夫者大率谓其清修雅饬为善人而已及其勇于赴义临死生而志不慑气不衰然后知其浩然有烈丈夫之风非止世所谓善人也黄后峯伯固于质夫分素浅在狱中熟察其所为私谓余曰吾取友几徧天下乃近遗质夫盖将委心焉然质夫死未几伯固亦死天于贤者气数何如也今天子即位赠质夫太常寺丞遣官谕祭録逢春入太学授光禄署丞转九江府推官陞署正逢春尝以墓表属余久之未能作甲辰冬余抚江西逢春迎九江将之光禄任谒余别复申前请呜呼同质夫时谏者百数人械系诏狱者三十七人死者十一人自己夘至今二十七年械系所存二十六人者惟余强顔茍禄而已霜雪雨露无往非天甘苦坚脆万物各以其生质受之为变不齐然莫非天之道也于天乎奚有欣戚质夫之全归与逢春之成立皆可以自信而无憾矣故书以授逢春使归刻之石以示后世之欲知质夫者且慰九原之志云质夫名公黼别号石峯死时年四十四墓在长乐县某乡之原配某氏子一即逢春嘉靖甲辰小至日书传
　　余畏叟公传
　　先生讳福万祥其字也登进士第仕至二千石厯抚州平阳九江三剧郡挤于权势左迁同知又厯宁波太平致同知事家居而职二千石最久绩最着最有声乡人称之犹从其初官曰太守云先生幼有至性八岁失所恃事继母以孝闻甫十四入邑庠郡大夫以公事至谒学升讲堂竒先生宇貌讶其衣服不饬众以继母对先生讳之曰家贫耳大夫初竒先生有逺大器而不知其识度本如是愈加竒爱永乐乙酉举于乡明年第进士太宗皇帝以尽忠国家许之盖先生以气概自负耿耿形于色可望而知奉勅还乡读书未几起为行人奉命使交宣达有体交人悦之餽以金银宝货悉却不受夷情大服使还入对具述使事及却金上曰餽赆之金可受也何故却之先生顿首曰臣受命出疆国家荣辱攸系而以货易守彼谓使臣可货也国家何赖焉臣恐死无觧四夷之侮笑也故不敢受上由是深嘉之凡有四夷之事必以命先生或正或介皆能称旨而上注深矣庚寅车驾幸北京仁庙监国先生适巡缉南郡以权要朱主事不法具啓致法司拟谪先生戎籍先生令家人愬寃行在上览表曰是非使交行人邪朕方欲用之安得有是旨遂取诣行在亲鞫之果得其情遂命复先生职反罪朱所司皆置重辟时上怒不可测先生为叩头死请廼从轻典先生之仇自此立矣其后以年劳擢抚州丁外艰服阕厯二郡左迁同知又厯二郡遂致仕先生方介志以忠诚结知人主不能媚事权贵仇人稍稍复用于宣德之末连结部院相与伺先生隙而挤之先生方与异已者为敌以故厯剔五郡积二十余年不迁竟中飞语坐贬其自九江左迁宁波也素不善先生者谓其重听废事叅政饶礼抗声折之曰余福耳重听其心固聪也与世徒有耳者较孰轻重凡以好恶为先生毁誉者若此类先生能自坚其守不为威惕利疚故卒完其晩节以归居家和易执礼若未尝有位者乡人莫不加敬临终立诸子床前厯叙平生既而曰是何所在也曰正寝有妇人乎曰无遂瞑目诸子亟请曰将无遗命乎曰无用浮屠士大夫闻之叹曰余先生亡矣吊者执绋者赙者相属于道张岳曰余家旧藏寅宾堂诗一章先生为吾世祖经厯公所赋其辞甚伟余幼能诵之迩谒先生家庙阅家乘日接前辈长者闻先生事甚伟使交为尤伟吾邑有登科文笔诸山灵秀输委百年来惟先生一受之继先生后又不多见先生其伟人哉是不可使无传也已
　　范节妇传
　　范节妇者宁海朱铨之妻也年十九归朱氏越七年而铨没无子父母老矣哭泣不时哀节妇哭曰吾不难以死殉吾夫顾舅姑老吾又无子毕吾夫子道图其后吾夫者不有未亡人恐遂已矣遂截髪以示不贰志常居一室屏斥珍丽不与羣笑欢虽内燕召弗赴勤治女工朝夕视具事铨父母如铨之为子者人或以无子动之节妇泣指其髪曰此不死之余也可复冀乎或曰凡所为守者为其有子即无子百岁后当何如节妇曰不然吾妇人当如是也有子与无又其有幸有不幸焉若有子则守无则否是以幸不幸权吾志也闻者惭服节妇今年八十有几以铨弟子某后铨治末有司上其事诏旌其门朱氏之先有旌表董节妇者于铨为祖母及至节妇人尤诧云浄峯子曰懿哉范节妇之为节也闻其言盖几于知道矣夫妇母子一道也为夫不忍舍其子与为子而不背其夫一也节妇则曰为子守者是以幸不幸权吾志也必若当然也者则为夫守也非以系其子节妇其几于知道矣吾故表而出之以风夫无子而不能守者






　　小山类稿巻十六
　　钦定四库全书
　　小山类稿巻十七
　　明　张岳　撰
　　杂著一
　　密箴引
　　虚斋先生学问盖已造于精微矣其反身自检之功又严切如此密箴凡五十条某最爱劝君莫用半防私若用半防私终无人不知劝君莫用半防术若用半防术终无人不识一条徃年守合浦尝大书于后堂屏风出入观省夫君子之不敢用私用术非恐人之知识而后不为也若小人则直谓可以欺人而无所畏尔先生此箴正所以深探小人心术隐微之病使之知其无益而或改也二者之病私尚易见而术之为祸尤烈自古挟术欺人至用以欺天下后世机械翕张居之不疑久则沿习成风人亦莫之怪矣洪水猛兽之灾何以异此读先生之箴者所当深切而豫防也故刻之以广其传
　　题汪汝梁蛟潭巻
　　易一阳伏于五隂之下其卦为复说者以为静中有动昔余在京师见僧庐有画打坐法身者跏趺瞑目一童子盘于膝前瞠目而视之余笑曰此非拟复卦之象邪惜其错认开合眼为动静而非真动静也今观汪子蛟潭画巻为之抚巻深思汪子之拟此图以自号必不以开合眼为真动静矣何时从容于静中共讲之
　　题余氏子救父巻
　　夫子云事父母能竭其力观余氏子崎岖兵刃间竭家赀以求脱父难卒之感动幽明父子相扶以归信能竭其力矣患难既平家庭唯诺夫子不又有色难敬养之训乎一时感发与从容积久者难易又自不同余氏子其更思之
　　题曲江公小像
　　曲江公小像一幅嘉靖甲辰岳购得之吉永丰同姓人家以示知画者谓为吴道子真迹道子与公同时像右傍有中书省印或公在中书时为写此像虽风度凝逺而凛然严峻有不可犯之色望之知为正人君子也上有宋阜陵题赞按宋録唐名臣后惟狄梁公段司农郭汾阳与公四家子孙当受官者持画像告勅宗御札诣阙下为左验宣和中御札留秘府像仍归其家此其持诣阙下受官经阜陵御览而为之赞与史称公弱体有酝借宗每爱其风度岳徃来曲江见画像数本皆为丰硕盛丽有富贵气疑非当时真本及得此像然后知彼皆后人转相模写此其真也然公以开元二十一年十一月再入中书二十四年十一月罢政事其时主德寖荒小人朋比用事侃侃谔谔事无细大必力争听从者十不能二三今观此像义形于色若有不尽忠愤者宗以风度爱重公要为不知公观之者亦尚有以识此也邪
　　题小山石鼓
　　厚重少文似勃沈静寡言似光守节坚深弗可夺似黯兹惟浄峯张氏之石鼓
　　题薛氏四礼图后
　　六经之教惟礼最切于学者之身而残缺视诸经尤甚汉初仪礼始出而鲁徐生者以善为容世礼官不颛在诵说也及贾郑氏学兴字训句释推达伦类甲是乙非于是学者始以考据讲问为礼而切于身之教益微窃意夫子于诗书二经常言诵言读至于礼而特曰执则考据请问政不足以尽礼徐生去古未逺疑或得其遗意矣惜其节文度数之合于后世者寡也子朱子深患礼学难明取古礼最切于有家者简去节目掲示宏纲定为四编今则着在令甲列于学官宜学者之知有是也而克由之者亦寡琼山薛有孚氏教吾邑尝取朱子冠昏丧祭书叅以丘氏仪节编为四图详尽明白据图以观者真如身出其间而与之周旋也先生教人导俗之意可谓得其本矣夫礼以防人之欲养人之情严其节于动容毫髪之间而推之则先于家冠昏丧祭用之有时也非冠昏丧祭独无所事礼邪必深求其所谓不可须臾去身者而敬守之观是图者又不可不知也
　　唐渔石江西奏议跋
　　宁祸蓄于十数年前天下皆知其不至叛乱不止当时用事者不惟不悟方倒持刑赏之柄以成之故遂至于乱乱既定矣死者心迹与生者之功罪宜其大有别白以章刑赏之实者而爱恶相夺疑似相蔽至今尚有遗论盖公道之难持久矣孟子以正人心继于抑洪水驱猛兽之后其示戒岂不最深切哉余在陜西大司马总制渔石唐公示余奏议一编皆公巡按时所上者也是时宁难甫平其于救灾弭变固本善后之图详矣而所谓心迹功罪尤若炳然不可以私掩其后诸司覆议间不尽同然识者推究人心公论之所极以为卒无易于公者癸巳冬来江西听断余暇偶及旧事取公此编读之未尝不慨然三叹也乃为翻刻于宪司后堂而私识其简末如此
　　跋萍乡府君手帖
　　右家报一帙先大父萍乡公在南雍时报先公者公性敬谨平生无一事茍且观其与子书字画亦精楷如此他事可类推矣治丙辰公再下第卒业南雍厯事都察院辰入申出佣人写本皆非书生所堪书云不见十分艰辛者寛家中忧念尔悦公第三子怡公次弟敬伯公子公侄也初曽大父桐庐公有丈夫子六人大父居长次即敬伯公桐庐公致仕归食口几千指乃分为三长与次三与四五与六各为一爨异居而同财田园岁収桐庐公制其出入而均给之子孙既冠不能耕者令教村童入束修以相补赡故书中云悦怡之馆何如也公与敬伯公少失恃极相友爱甲寅敬伯公没遗孤子二长即怡次怙女三长瑞金次瑞环次瑞璋俱未适人而瑞璋与怙尤幼小公每抚之流涕瑞金服阕归霞庄郑氏不肖母家也故书以璋怙衣服蓝缕为念又令时问讯瑞金公于诸孤侄恩意恳恻虽数千里外犹惓惓不忘孝义之风视后人何如也是时不肖初从蒙训祖屋左右有水塘族人子弟时游浴其中公以此豫戒不肖至今佩之其戒先公读书不可放过毋交损友毋围棋饮酒以妨学业等语岂惟父子间一时相告语吾子孙世守为规范可也不肖十余岁即师先公亲见先公苦学达旦不寐无他嗜好无泛交所交倾肺腑相与终身不衰盖先祖之教也文伯者公从父弟时以掾史办事南都亦教小童以自赡故书后及之李先生名谋字伯资莆林墩人先公六岁时就之训蒙及训不肖蒙馆吾家二十余年后以年老辞归岁时问餽不絶也公事桐庐公最孝谨每得桐庐公书盥手徐啓读毕复叠缄如故置笥中不肖少时尚得十余帖内一帖乃癸丑不肖生之次年公在国子桐庐公报云【先公讳】某子一孙吾名之曰岳冀此孙他日能成立如山岳也总十数帖为一笥丙子侍先公试礼闱家移居逸之仅存此帖教子孙恤孤幼笃故旧安贫守义蔼然天性中语独所谓欲其成立如山岳者岂惟桐庐以此望不肖大父犹此心也不肖今老矣无能有以副二祖之望于地下每思此帖辄出涕然而恨其不存也谨将存帖褙以厚纸附于桐庐公家集之后以示子孙不忘云后此帖五十二年为嘉靖戊申夏五月吉嗣孙通议大夫兵部右侍郎兼都察院左佥都御史提督两广军务兼理巡抚今转左侍郎岳百拜谨识
　　原谱
　　古者封建法行诸侯卿大夫皆世其国家而传重于嫡长其支子不得承先人之重而不敢有事其庙然其支分派续不可无统故立五宗以统之上不敢系其世嫡之尊下得以随所宗而明世系序昭穆定亲疎累世以相次莫不知尊祖而敬宗敬宗以尊祖如国有大君政无多门故厯数百年而族不散盖其世不得不合也自宗法废而天下无世族治化不明风俗不厚大率亦系于此而周衰以来靡靡且千余年矣于是士大夫之家始倡为谱学之说肇于晋盛于唐衰于五季而复振于有宋诸君子当其说之行也服虽已尽宗虽已易而人犹知渊源之所自支派之所分祖将忘而不遂忘族将散而不至于遂散者由谱之力也其法实与宗法相表里直书之序自高祖而止于曽世系明而昭穆辨矣横列之序自嫡长而旁及支庶尊卑明而亲疎定矣长子继父而书明其有所承也诸子旁嫡而列明其有所统也隐然有宗法寓乎其间而世之言谱者直以为一家纪事之书不亦异乎江左之名门山东之六族竞以豪右相矜谱之存者仅为婚姻之防径流风所染至于慕富贵而忘至亲舍本宗而附显达谬戾若此岂知谱之闗于宗法之深意哉至眉山苏氏始因欧谱而作大宗谱法以尽谱之变然后谱与宗相须之义复明盖宗乃见于行事之谱谱乃存于记载之宗谱非宗不行宗非谱不着知乎此则可与言作谱之意而崇孝敬之实矣
　　又
　　天下之道本诸身而施之首于家家者身之符国与天下之权舆也古人言家之难齐者曰闺门之内恩常掩义降及后世率以利而伤恩则其趋益下而悖理乱常益以甚夫自曽髙而上祖宗之逺也功缌之外支派之疎也然其初则一气之所传而分也其情义之相维休戚之相闗亦岂遽至大相隔絶哉而世人至于忘祖宗而忮族人盖由不知反而思之所以相维相闗之重蔽之而弗知知之而弗明利欲之私日惕乎中妻子之计又日迫乎其后所以蔽其良知良能之天而长其忘亲贼恩之恶日有甚者此谱之所由作也谱之作所以崇孝敬广恩爱系人心而敦薄俗也标其世系之渊源纪其族属之逺近序其宗统之离合详其生卒葬埋婚姻嫁娶之始终使后之读谱者反而思之知吾身之处乎此遡而上之一世则为祢也二世则为祖也三世则为曾祖也四世则为高祖也一气之所传也知其一气之所传可无孝乎旁而推之同祢则为亲兄弟也同祖则为初从兄弟也同曽祖则为再从兄弟也同髙祖则为三从兄弟也一气之所分也知其一气之所分可无爱乎有服者则情以服伸无服者则情以义起【谓如高祖之上三从之外】生必庆死必哭婚姻嫁娶必赴贫穷相周患难相恤有善相率行之有不善则交以相戒人知所以尊祖而睦族则孝敬以崇恩爱以广薰染成风道之始于家者殆亦因谱有助矣故知乎此则可与言作谱之意而隆孝爱之实矣
　　觉轩义
　　雷子孟升尝梦晦庵朱子语以学既寤若有觉焉他日仕莆以告见素林公公为名其斋居之室曰觉轩释之者曰觉晤也明也又为直大其字从学从见谓学而能有见也学而能有见则晤而且明以复直大之初其义深矣然而未学将无觉乎曰有见孺子入井而怵惕恻隐圣人君子至于庸众人一也圣人者安而化之也君子必内自觉曰是心曷从生哉我无为也而彼自生其天机也与于是乎养之以学众人方生而遂熄熄久而或生机自动也机自止也则卒归于无觉尔故有独觉者有先觉以其道觉我而觉者既独觉矣先觉又以其道觉之焉则得之内者益精先觉之觉之也而以我叅验之则入耳着心而益固夫是谓之君子之学曰先觉之生不数逺或千载近亦数百载人生不及夫千载与数百载不能值先觉又不能独觉也则如之何曰心所同然者理也义也圣人先得我心所同然尔诵其诗读其书明义理以养此心如见面命之矣曰亦有既学而卒无觉者欤曰是在学者深造而自察焉尔若夫执方守文以为安揣度料想以为达虽谓之无觉也亦宜曰子之绎夫觉之义则然将无征于梦乎曰未梦有梦也既梦无梦也因梦有觉而止征诸梦吾未敢以论夫觉雷子曰子言似矣他日吾复有梦将以质诸朱子
　　和氏三子字说
　　大梁和敬所氏三子顺颖顔次第加冠未字也以请于余余为字曰子贞子濳子复又为说其大义浄峯张某书
　　夫贞一道之极也消息时之变也易卦六十四爻三百八十观象设义刚柔迭用示人顺时以通其变也不贞不利是故君子学以正志义以正行羣处而不争独立而不惧所以居贞也故贞立则天下之动一矣故曰濳龙勿用又曰亢龙有悔夫易比其进退而反观之者也退藏于濳进悔于亢进退之际可以观已是故物之锐进者莫如颖龙阳物也颖之至也湛浊外景清明内景濳也勿用非不用也时用之使勿亢而已矣夫易干其至矣基纯体者必由于复乎是故学莫善于复复莫善于觉觉莫进于力觉以先之力进所觉而纯之焉复之善也故曰不逺复无祗悔又曰顔氏之子其庶几乎或曰易惟利夫贞也彼三德者何如曰吾未见不贞而元亨也夫贞以制变濳以立身复以修德修德而后身立身立而后变可应学至于应变则成矣三者各有取也其至一也
　　名宓儿说
　　吾儿持素轴一幅以嬉问家人轴中作何物事最善家人戏语云莫若求阿爹之文章善而信之向吾求文章余怪家人不宜诳吾儿又念吾儿不可卒诳乃为书吾儿名说与之始桂林城东有高峯峭立俯临漓水曰癸山山腹洞空可坐数十人流石下垂如悬杵削玉不及地五寸许桂人传有古谶云云嘉靖辛夘吾提学广西与羣僚泛舟游焉客有谭兹谶者吾漫命侍吏以砖土坌合之客又举酒戏相祝云云是秋吾廨阶下双桂盛开而提学公署一株临池尤芬郁蒋大叅子云每过必嗟赏曰浄峯其有吉兆乎是冬吾儿协吾梦明年壬辰孟秋吾奉万夀表入京遣孥东归小山精舍吾儿乃悬弧为其兆于桂林也桂癸声相似令乳媪辈呼为癸郎云吾守廉之三年岁在丁酉吾儿始习诵孝经论语公暇辄抱置膝上指字试之颇用常语引喻为说大义一夕讲论语至伯夷叔齐求仁得仁章儿拥吾颈问曰阿爹吾能为古之贤人否乎吾笑而不答顷之儿忽自请曰吾昨学书书吾名字若彼彼皆小人奈何吾与之同吾笑云为儿且幼故以乳名呼比长则更之矣他日儿又语其母谓阿爹更吾名母以告吾吾又笑云儿欲善而名乎名善易恐长弗称奈何其母曰彼幼何知盍姑与更之小侄辈名皆从宀故亦从宀更命之曰宓呜呼古称士之有志必曰古之人古之人古至宓羲醇极矣五栁先生自谓羲皇上人取其极醇以自命也以极醇者自命而犹有弗衷者焉况以世俗之儇佼矫厉而可以期与乎哉吾儿骨骼未成与之言弗解而顾及古之贤人殊不可晓故书其前后名呼之所以然者于轴以待其稍长省人事而自思之戊戌秋九月良日阿爹书于廉之官廨
　　还乡事略付宓
　　一汝今方离吾侧接应人事之始凡事须小心収敛虽僮仆下人待之亦宜有礼噭喝倨肆俱损德器切宜戒之
　　一吾已移文各衙门不令相见有来请见者先差人固辞
　　一凡哨守巡捕巡司驿递等官来迎送者千户县佐以上辞之勿见余官平揖相接皆必衣巾若行跪拜者必避其迎送人役至交界遣回
　　一舟次宜畏谨舟行不可辄出船观览日下山则毕晚饭毋得爇烛坐立俱勿当风常于有障版处坐立以防不虞
　　一两广春月江水骤涨流出山谷中秽恶食之亦能伤人凡江水须用緑豆澄过煮熟方可食茶汤生冷之物俱宜酌量
　　一入漳州境即为父母之邦尤宜谦谨若夫马一时应付不前须忍耐从容催儹不可听信下人妄拏夫头等役使下人乗机作威以招怨谤
　　一至漳州谒梁冈公同安谒次厓公同安叶峝山大尹萍乡公同年也素相厚亦宜谒之俱隅坐四拜请纳拜若不从拜毕致辞曰反劳尊长若峝山年高不便拜起辞拜则听命凡泉中前辈皆依此礼
　　一汝自幼未尝至泉今虽还乡人情习尚事事未谙宜一切简静毋泛交毋多言毋闻闲事家事之外一毫莫理亲朋拜望者以礼接之谭及闲事则敬辞云有父叔在不敢闻命
　　一城中屋宇窄小家私不备最宜耐冷安受不可萌嫌恶之心若有此心辗转生出百病戒之戒之
　　一宗族亲戚在尊行者人前称呼宜以行辈如曰某房第几伯叔兄某处某亲不可呼字以长傲慢其自称于祖父行曰小孙父行曰小侄兄行曰小弟乡先生前辈曰小生其余俱如常称
　　大约礼节要谦厚言语要安详接人要曲深以膏粱之气为戒痛自洗刮守吾家儒素寒俭之风然后为人有进步也













　　小山类稿巻十七
　　钦定四库全书
　　小山类稿巻十八
　　明　张岳　撰
　　杂著二
　　草堂学则
　　古之教者家有塾党有庠术有序国有学其所以立教之灋则内自一心以至身之动作威仪莫不各有其养焉圣贤教人之目多矣未有不先得于此而能进乎其余者也后世家塾之灋既壊父兄所以教子弟者不过责以记览之富缀述之工以爲足以应有司之求则亦已矣然学者材质不同亦有终身不得至者焉方且仡仡焉爲之不厌若反其本而责之身心之间则其心固能思耳目口鼻四肢固能视听而运动特因其思而使之存之因其视听运动而约之使入规矩非有品节分限不可必至者学者顾乃爲彼而不爲此其亦无以是语之而弗思邪今故掇取孟子所论存养之功与夫动作威仪之则见于曲礼少仪诸篇尤近易守者数条列于草堂北壁使诸弟子辈朝夕观诵深体而服行之虽其规模条理不能如古人之广大详密然以存其良心伐其邪气収敛端严培植深厚由是而读书穷理以充拓其体应事接物以发挥诸用随其材质分量之所及以进之亦不患于无其夲矣不知务此徒以记问缀述爲事虽使圣贤训典充腹盈纸犹不得爲之善学而况今人无用之空言邪呜呼小子念之斯古人切已之实学也由此而学之则爲君子背此而学之虽有学焉犹不学也亦陷于小人而已矣汝不欲爲君子则已如其欲爲君子舎是吾无以教汝矣念之哉
　　孟子曰仁人心也义人路也舎其路而弗由放其心而不知求哀哉人有鸡犬放则知求之有放心而不知求学问之道无他求其放心而已矣
　　孟子曰牛山之木尝美矣以其郊于大国也斧斤伐之可以爲美乎是其日夜之所息雨露之所润非无萌蘖之生焉牛羊又从而牧之是以若彼濯濯也人见其濯濯也以爲未尝有材焉此岂山之性也哉虽存乎人者岂无仁义之心哉其所以放其良心者亦犹斧斤之于木也旦旦而伐之可以爲美乎其日夜之所息平旦之气其好恶与人相近也者防希则其旦昼之所爲有梏亡之矣梏之反覆则其夜气不足以存夜气不足以存则其违禽兽不逺矣人见其禽兽也而以爲未尝有才焉者是岂人之情也哉故茍得其养无物不长茍失其养无物不消孔子曰操则存舎则亡出入无时莫知其乡惟心之谓与
　　公都子曰钧是人也或爲大人或爲小人何也孟子曰从其大体爲大人从其小体爲小人曰钧是人也或从其大体或从其小体何也耳目之官不思而蔽于物物交物则引之而已矣心之官则思思则得之不思则不得也此天之所以与我者先立乎其大者则其小者不能夺也此爲大人而已矣
　　孟子曰养心莫善于寡欲其爲人也寡欲虽有不存焉者寡矣其爲人也多欲虽有存焉者寡矣
　　右存养之要【凡四条】
　　仁者此心之本体也心而无仁则非心矣故孟子以人心目之然心之所以放者旦昼之爲有以害之也旦昼之害莫甚于耳目之欲先立乎其大者不爲耳目之欲所夺则心于是乎得所养矣故曰养心莫善于寡欲大扺孟子发此数章示人语意既明白而痛快工夫亦直截而易简而其言之先后互相发明有不假训説而自解者学者诚反覆玩味而有得乎其言焉则所谓立其大者所谓操存所谓求放心皆有以实用其力非强爲揣度把捉以冀此心之或存矣
　　记曰毋不敬俨若思安定辞安民哉
　　人之所以爲人者礼义也礼义之始在于正容体齐顔色顺辞令容体正顔色齐辞令顺而后礼义备
　　君子奸声乱色不留聪明淫乐慝礼不接心术惰慢邪僻之气不设于身体使耳目鼻口心知百体皆由顺正以行其义
　　君子之容舒迟见所尊者齐遫足容重手容恭目容端口容止声容静头容直气容肃立容德色容庄【立容德谓立则磬折如人授物予己巳受得之形也】
　　坐如尸立如斋燕居告温温【燕居谓私居告谓教使】
　　凡行容惕惕【凡行谓道路也惕惕疾直貌】
　　立容辨卑无讇头颈必中山立时行盛气颠实扬休玉色【辨读爲贬贬卑谓磬折也颠读爲阗扬读爲阳休读爲煦心无愧怍则气盛不馁而常颠满塞实如阳之蒸煦乎物也玉色谓温润不变】
　　凡视上于靣则傲下于带则忧倾则奸【倾邪视也】
　　坐视膝立视足应对言语视靣立视前六尺而大之古之君子必佩玉右徴角左宫羽趋以采齐行以肆夏周还中规折还中矩进则揖之退则扬之然后玉锵鸣也故君子在车则闻鸾和之声行则鸣佩玉是以非辟之心无自入也【玉比德焉故佩之右佩隂也左佩阳也徴角宫羽谓玉声所中也门外谓之趋门内谓之行齐当爲荠采荠路门外之乐节肆夏登堂之乐节周还反行也宜圜折还曲行也宜方揖之谓小俛见于前也扬之谓小仰见于后也】
　　帷薄之外不趋堂上不趋执玉不趋堂上接武堂下布武室中不翔并坐不横肱【行而张足曰趋行而端拱曰翔武迹也中人之迹尺二寸接武谓每移足半蹑之布武各自成迹不相蹑也】
　　毋侧听毋噭应毋淫视毋怠荒游毋倨立毋跛坐毋箕寝毋伏敛髪毋髢冠毋免劳毋袒暑毋蹇裳【凡人宜正立不得倾侧听人之语噭谓向声髙急如噭之号呼也淫视谓流移邪盻也跛偏任也伏覆也髢发也谓垂余发也免去也蹇祛也以上皆谓其不敬也】
　　将上堂声必扬将入门问孰存将入户视必下户外有二屦言闻则入言不闻则不入入户奉扃视瞻毋囘户开亦开户阖户阖有后入者阖而勿遂毋践屦毋踖席抠衣趋隅必慎唯诺【声必扬问孰存视必下言闻则入皆不干掩人之私也扃闭户之木当入户之时必两手向扃而奉之今入户虽不奉扃以手对户若奉扃然言恭敬也开亦开阖亦阖不以后来变先勿遂示不拒人践蹋也谓户外先入者之屦踖犹躐也趋犹向也隅角也既不踖席当两手提裳之前徐徐向席之下角而升也】
　　将即席容毋怍两手抠衣去齐尺衣毋拨足毋蹶先生书防琴瑟在前坐而迁之戒勿越虚坐尽后食坐尽前坐必安执尔顔长者不及毋儳言正尔容听必恭毋勦説毋雷同必则古昔称先王【此谓弟子请问之法衣裾之拨足之摇动皆失容也坐亦跪也虚坐非饮食也尽后谦也尽前爲污席也儳搀先也顔容通语尔勦者取人之説以爲説雷者闻人之説而和之则者有所依据也】
　　执虚如执盈入虚如有人【此执事将敬之功】
　　礼不逾节不侵侮不好狎不窥密不旁狎不道旧故不戏色毋拔来毋报往毋渎神毋循枉毋测未至毋訾衣服成器毋身质言语【密隠处也不窥密嫌伺人之私也旁泛及也泛与人狎不恭敬也报读爲赴疾之赴拔赴皆疾訾犹计度也】
　　容经曰固頥正视平肩正背譬如抱鼓足闲二寸端靣摄缨端股整足体不揺肘曰经立因以微磬曰共立因以磬折曰肃立因以垂佩曰卑立立容也坐以经立之容肘不差而足不跌视平衡曰经坐微俯视尊者之膝曰共坐仰首视不出寻常之内曰肃坐废首低肘曰卑坐坐容也行以防磬之容臂不揺掉肩不下上身似不则从然而任行容也趋以防磬之容飘然翼然肩状若防【古流字】足如射箭趋容也旋以防磬之容其始动也穆如惊倐其固复也旄如濯丝跘旋之容也跪以防磬之容揄右而下进左而起手有抑扬各尊其纪跪容也拜以折磬之容吉事上左凶事上右随前以举项衡以下寜无迟背项之状如屋之拜容也拜而未起伏容也若夫立而跛坐而蹁体怠懈志骄傲防视数顾容色不比动静不以度妄咳唾疾言嗟气不顺皆禁也
　　右威仪动作之节【凡十七条】
　　古人自起居饮食事亲敬长以至应事接物莫不各有其灋然随事着见应用有时惟动作威仪之节之在人身有不可以须臾离者故学者内既知所存心矣又必致谨乎此使一身之动咸中节文则心体之存乎内者益以纯固矣此内外交相养之灋惟实用其力渐见功効者然后有以深信其必然非空言所能喻也
　　杂言三十四条【浙江江西广西学约采附】
　　上下四方曰宇徃古来今曰宙此二句于先天圆图求之上下四方以对待之体言所谓乾坤定上下之位坎离列左右之门是也徃古来今以流行之用言自震至干易中谓之数徃数徃者徃古之谓也自巽至坤易中谓之知来知来者来今之谓也然则古之言宇宙者其义如此故曰天地设位而易行乎其中乾坤毁无以见易宇宙之义深矣
　　邵子曰先天之学心学也阴阳消长之理吾心寂感之机妙哉妙哉胷中须是光光静静流动圆转无一毫私意障碍方与天理合一万事万理只要就心上体验心之体固该动静而静其本体也至静之中而动之理具焉所谓体用一原者也先儒每教人主静静中须作一个主始得
　　心才静便觉清明须是静时多动时少虽动也而心未尝不静焉方是长进
　　喜怒哀乐未发时最好体验见得天下之大本真个在此便须庄敬持养然必格物穷理以充之然后心体愈明应事接物毫髪不差若只守个虚灵之识而理不明义不精必有悮气质做性人欲做天理矣此圣贤之教格物致知所以在诚正之先而小学之教又在格致之先也
　　虚灵知觉则心也性则心之理也学者须先识性然后可以言存心不然只认昭昭虚灵者爲性而不知自然之理此所以防于作用之非而不自觉也
　　黄后峯书室中有一聨云诚自不妄语始学从求放心来岳尝谓后峯此二言吾从身符也
　　凡学莫先辨其诚僞之分所谓诚者无他只是一味笃实向里用功此心之外更无他事功夫专一积久自然成熟与夫卤莽作辍务外自欺者大有闲矣
　　一念到时鬼神皆通
　　圣贤千言万语无他只教人求其放心而已心才収敛便觉定静清明然后读书讲明义理方有顿放处若此心已先驰飞扬不能自制而血气乗之以动乍盈乍怯乍作乍止凡百所爲卒皆无成其患有不可究言者已
　　某少而读书以爲所取读书者能骈俪言语以取世资而已矣于是取所谓场屋时文之类而伏读之操笔效颦辄能满纸以爲止于此矣及稍长有觉又以爲未也则取古今史传若家文集纵横而伏读之操笔效颦亦能满纸又以爲止于此矣然自始学逮今十有余年间以其所得出以语人则或笑之或非议之间或怜其用心欲収教之而不肖胶于旧习竟未知所以舎此就彼之方也近有教者曰圣贤所以教使人不失其本心而已平居暇日当操存体騐使此心之体常清明定静至于讲学穷理皆所以培养此心讲学之功读书爲要而所读之书又必先经后史熟读精思扫去世俗无用之文不使一字入于胷中然后意味深逺义理浃洽而所得益固矣某服膺斯言退而静思颇谓有得及验应事接物之际私意人欲多有窃发而不自知时或有觉力加强制又不胜瞑交战之患则以用心未纯而前日之习尚爲之累也
　　涵养本原随事精察天理而力行之久之庶防渐熟多思损神多怒损气多欲损精
　　义理明则客虑可遣矣涵养定则客气可消矣克治至则情欲可寡矣然未始不相须也
　　客虑不必纯是人欲凡泛思皆客虑也天下之理有精粗本末之殊吾身之应事接物亦有缓急先后之序要择其最切已者而精思之渐次积累久后心体自明应接自无碍矣若舎近思逺舎卑思髙非惟不得其理适所以汨乱其心体之真而深有害又不若不思之爲愈也
　　读北齐史高欢欲试诸子才识令治乱丝其次子高洋拔劒斩之曰乱者当斩因悟平日客虑烦扰心下不定只爲不能如此斩絶从今须是知其无益而痛絶之不可只是强制也
　　见处贵透彻行处贵着实【知崇礼卑】
　　圣贤教人爲学紧闗在一敬字至程朱二老先生又发明之可谓极其亲切矣今考其言既曰主一无适矣又必曰只整齐严肃则心便一一则自无非僻之干曰只动容貌整思虑则自然生敬曰未有貌箕踞而心敬者曰严威俨恪非敬之道但致敬须从此入盖心体难存易放初学工夫茫然未有下手处只就此威仪容貌心体发用最亲切处矜持收敛令其节节入于规矩则此心自无毫髪顷刻得以走作间断不期存而无不存矣近时学者动言本原头脑而忘夫检身宻切之功至其所谓头脑者徃徃错认别有一物流行活动可以把持玩防爲贯通万事之实体其于敬之一字盖有视若徽纆桎梏不肯一用功者不知许多道理皆凝聚于此舎此而别求本原头脑其不爲精神作用而流入于狂谲也者几希
　　凡自古圣贤教人不过使之致谨于言语动静事亲从兄隆师亲友之间养其恭敬恻怛之心以爲田地根夲而时将圣贤言语反覆详读切已体认使其行着习察不昧所向而已初未有简径防法可以直下顿悟亦未尝使人安于支离浅陋如俗学之无用也此学不明鲜有不坐此二病者学者宜反已而深省之只就日用应事读书处大畧如前所云切实下功黾勉不已其积习之久浸渍之深将有日进于髙明纯固而不自觉者此不但爲德性之蕴将来发挥事业亦自有余不可不勉学者坐斋升堂朔望行香及祭祀乡饮等项凡有事于学宫皆夲等职分所当爲亦所以习之于规矩节文之内而养其恭敬之心有志于躬行者即此是学
　　爲学别无门径只在日用间着实切已随处用工读书穷理必循序以致其精而非圣之书勿读处事应物必平心以求其是而非分之事勿爲寜迟毋速寜拙毋巧寜讷毋辩常常提省不至间断久之则天理自明践履自固初无妙竒特可以言下领悟者学者其深体騐之
　　凡看书不可比类求合须字字研穷句句体察积累自有贯通异者固不可强同同者亦不可使异也遇境与心防处须是常常涵泳自家意思觉得胷中活动流转无一毫尘埃此亦存养之一端也若只寻搜字句夸竒鬬巧则其所得于中浅矣
　　诸经解说至程朱二老先生然后生人之理圣贤之心始得明白昭晰而无遗憾学者所当敬信如蓍神明不可忽焉者也近时学者不胜其好髙欲速之心又有虚诞见闻以爲之累心地粗浅理防程朱言语无入头处遂忽畧厌弃谓爲不足学只将中庸孟子中论心论性数条以已意立说纽揑附会便将圣贤许多言语一直笼罩将去名爲髙明独得而实出于穿凿之私其弊将至于诡经畔圣饰僞长非大爲心术之害所当深戒学者讲论经防先以程朱解义衬贴经文反覆体认随其浅深疎密皆有以察其语意之所由来则其条理之精密趣味之深逺必有涣然自得于心者
　　百物所需皆天理也只不可分一片心去那上头计较人之一心所蕴蓄闗系者何事而令此区区者役使不得少休哀哉
　　人情物态千变万化可愤可怒可悲可愕可爱可慕虽一日之闲亦有屡至而屡不同者吾理未充必爲所撼吾养未定必爲所动吾量未必不能忍而与之较于是有胜有不胜则心愈劳而愈不得其理矣须是大其胷襟以容受之顺其自然之理而不容私焉则心常静气常平而彼纷纷者久亦自定矣
　　夫人之气禀不同而风俗习尚亦异鲜有不偏学者当就日用应事七情所感发处深察夫气习之偏而讲学以克治之然后德性冲和义理充畅不然偏之爲害将流爲诡谲粗犷其患有不可胜言者不可不察
　　褊急浅率甚是害道学者须涵养气象养盛者自别凡事物未至而先立个心以预待之此便是逆诈鲜有不差者故心不可以无主尤不可以有私主天理自然何容私之有须是虚心以待事物之来敬便一一便虚有时心不如此而发言之际不觉如此者是此心不宰而气反挟之以动也
　　凡与人议论务要色和词畅非临时可勉强大扺养定者色自和理定者词自畅义理虽是而诚意未着亦未能动人况未必是乎戒之戒之
　　古人论士品自一乡以及天下天下一乡之积也士有闻天下者处于乡自乡人观之是亦一乡善士而已矣故操行必自乡始
　　古者学校之教其义理之实皆夲诸人心之所固有所以立教之法皆正大切实次第节目循循有序其爱惜人才渐摩成就之意又皆发诸一念恳恻自不容已以故教立而人易遵风动而人自感才多俗美更数十年犹得収其实用者其敎使之然也
　　文字以明理逹意爲主其体制要典实浑健不但举业爲然歴观前古自史汉而下诸家文字但其典实浑健者非治世太平之音则其贤士大夫内有实得之所作也及叔世虚诞怪僻之士所作然后尖新险巧飞扬痩簿而前辈典苶然尽矣盖世运之盛衰人之心术邪正躁静皆于此乎观之学者诚能持敬穷理黾勉用功心源定静义理精明则发爲文字者自不患于不实学者自有千金至寳乃使他人第价而后知重焉凡言某宗某学者皆此类君子之志于学以求道也取正先觉非以立门求胜也不如是不得其门焉耳今学者则反是焉正使所学而是用心亦已私矣尚何道之云也盖昔者子夏论交尝见非子张而子游亦尝不满乎子夏矣二三子同学夫子者也何以有此异退之所谓各以性之所近是也惟其各主于求道非故立门以求胜此所以爲圣人之徒也












　　小山类稿巻十八
　　钦定四库全书
　　小山类稿巻十九
　　明　张岳　撰
　　志论
　　惠安县志论【有序】
　　惠安县志十三巻嘉靖庚寅春邑大夫莫侯敬中以纂述之职属余余爲采摭故实旁徴故老闻见择其可以厚民生善风俗兴政务者次第成巻巻有题辞不发凡起例而所以纂述之意各于叙论见之其非吾邑之故不以勦入传曰所见异辞所闻异辞所传闻异辞时世有逺近则其辞不能无详畧也自有邑以来至今上下五六百载中间陵谷之变尚不能尽同况于时事之因革从宜寖逺寖忘岂一人一日所能尽识是故其遗落多矣若夫记述近事欲以厚生善俗而兴政务区区之辞感发于所见闻有不觉其繁且多者世必有读余言而得余心则是十三巻者其亦足备吾邑之刍荛也与胜
　　论曰余行天下见江南诸山由西北昆仑发原至岷山乃折而东爲楚越诸郡东北至吴淞际海而止江汉水交流其下今以吾邑观之亦然意天下山川虽细大不侔其脉络固有同欤古人建都置邑必审择山川风气有以也夫
　　封域
　　论曰吾邑广轮之数止是尔然且包山林并原隰椁其中斩长缀短可耕之田不能纾三之一斥卤者防半上承防府下引漳潮之冲并日以驰不足也夫不察地利夲末猥令丰瘠同科颛颛焉执计簿以取盈爲事不已亏乎
　　圗里
　　论曰周官井牧书自四井爲邑逓登其四以至于都故都无殊县县无殊甸甸无殊丘丘无殊井是故赋平而政一后世都图仿是设也然非计丘畆以均其制多寡盈乏相悬絶大者自分爲二矣小者至不能都或比其二三乃得与他都齿调赋经用胥吏舞手爲奸民仰首受成莫有知所由然者故经界不行图里不均由今之道而欲以至于治难矣
　　险塞
　　论曰观古人审畧封疆必先制其陿阸明斥堠其于折伏狂狡之术可不谓豫哉吾邑山海之道交冲地小而爲备者多幸时无事与四隣同其安静一不幸有援桴驰羽之变寜能晏然而已乎故曰小国无罪恃实其罪可不戒哉可不戒哉
　　诸山大势
　　论曰余尝登龙山絶顶环望邑中诸山自西北大防麓别支分迤逦将穷则环以钜海精气停泄爲云雨爲草木爲庶品其最竒秀者爲人物呜呼此造化之纪也邑无大小必有崇山钜川以奠地守彼徒探幽讨胜蕲于一赏者又乌覩所谓山川者乎
　　诸水大势
　　论曰吾邑北有枫亭溪南有洛阳江合山谷诸水受之以独趋于海山之出两水之间爲邑境壤亦将至海而穷矣而直数十里内洄洑嵁岩稍縁山麓以行其源流逺近可知也然其流恶钟美润槁生物与人事相因爲用则邑之农田盖资之而不可以泯没者故各夲其脉络着之
　　潮汐
　　论曰古称善富国者为能擅山海之业通渔盐之利也余尝东临海门观渔人所操诸网技极其纎备南循徼海卤地场团盖累累焉可谓无遗利矣岁稍不登则渔盐之民辄先病何也岂所谓厚生足用者将不在是欤不然则必有授之病者矣利不在民虽多奚益可不审哉
　　土田
　　论曰埭之受诸溪亦夲其地势便所趋尔要之发源不逺耕上流者复导以注其田岂有余润可以逺及故埭田多旱若其咸淡交蒸流淤荡委土力深厚得其术以治之大抵皆渥壤也是以善爲国者常寛莱田之征劝农功兴水利于斯时也岂复有田荒弗治悬赋额以爲民病者乎噫非一日矣
　　水利
　　论曰今学者多不谭水利以爲猥琐无益于名理若周官遂人匠人职爲沟洫之事谓爲水利非邪夫以吾邑之墝埆斗泄愆旬弗雨辄告旱若防覈土田以沃瘠燥湿相乗除度其需于溉注者防何稍率民力以兴之不及数年其利犹可収丰年之半也事当爲而莫之爲惜哉
　　桥梁
　　论曰所谓桥梁道路者考图经作于宋世居多南渡后尤多今国家承平日久民物殷阜宜有余力以兴百务也而桥梁道路之修反不及宋季世何欤或言宋海舶无禁利入甚富且易不捐之于桥梁道路则以崇侈释氏无所爱惜理或然欤不然则物力登耗必有任其责者矣
　　夲业
　　论曰读蟋蟀之诗见唐风之忧深而思逺以爲有尧之遗焉吾邑亦然其土而民贫土瘠则勤民贫则俭是故善心易生而可致于理也虽然由君子观之爲易兴于善由末世观之无以堪上人之诛求不幸瘠与贫也祗有死亡而已岂非各系其时不同哉悲夫
　　习尚
　　论曰闻之治前风雨时若岁频有秋其时官吏亦奉法遵职与民相安无事故俗号称近古自正德初某人以苛刻爲政剥肤敲骨者六年加之屡有水旱之灾民穷谲诈渐生风俗始爲之一变然其愿畏而俭朴者故在也昔夫子论齐鲁之俗不同以爲至道则有难易呜呼道不可得见矣长民者谨勿以鲁而之齐也哉
　　岁时
　　论曰今世所谓俗节者虽不能一一合于礼然行之既久所以崇爱敬接慇懃使亲疎上下聫属而不散虽圣王有作亦所当损益莫之有改焉者也夫能使民欢欣和恱及时相乐而无愁怨之声此非赋平刑省岁丰时和不及此而岂一日所能强致哉可以观政矣
　　杂占
　　论曰书称敬授民时传言凡分至啓闭必书云物爲备也古人谨节以重农如此近世歴书杂以修方克择乃巫史小数非古人授时正法而占之术又秘不传是以水旱灾祥大率后时不及爲备盖保章眡祲氏之职废久矣农夫野老欲拘滞岁时成迹以质诸未然不近诬欤然其谭水旱灾祥时或微中有不可废者故择其稍闗分至啓闭者存之爲老农闻见资焉
　　谷属
　　论曰吾邑论五谷重稻论岁丰歉亦唯视稻徃岁稻尝弗登矣民食且急已而麦大熟黍稷粱豆之属皆熟一岁之蓄沛乎亦有余计也特其夲在稻耳是故丘陵薮泽髙下相因食地博而垦艺兼之以此治国则无敝国以此治生则无匮民故曰黍稷重穋禾麻菽麦盖兼之也
　　蔬属
　　论曰夫蔬品之于民食切矣昔樊迟愿学稼又愿学圃意其栽培防养必有成法如世所传种树书者古人作事不茍亦必待学而后能之周官宅不毛者有罚汉书言千亩巵茜千亩姜韭其人与千户侯等其重如此惜吾邑人之勤力于此者少也诸品甚多特据邑中所宜取其美者列之以资老圃
　　木属
　　论曰松栢枫楠以材桑柘以叶槐以华乌桕以实栟榈以鬷榕以防诸此类皆美材也徃年风雨时叙自海隅逹之山陬莫不有茂林蒙密今则童山而樵矣拥肿拳曲之给薪蒸者无几而况有所谓材且美者哉气数有盛衰则草木亦与之消长噫可畏哉
　　畜属
　　论曰吾邑牧畜之利颇博假令一夫佣田以耕水旱灾眚卒然莫爲备有牝牛一羊豕之牝者一鸡鹅鸭雌者亦一牛岁乳羊豕时乳鹅亦时乳鸡鸭以月乳胎伏者不夭防稿秸稃秕播屑虽微谨畜而时字之则孳息日蕃衣食百需缓急亦或有赖也不至甚病汉世循吏常以时课民种葱韭瓜匏及畜牛羊鸡豚葢古之勤民者已如此
　　鸟兽鱼虫之属
　　论曰吾邑地兼山海俶傥诡怪之产皆有然其肉不登于俎皮革齿牙骨角羽毛不登于器虽有殊絶犹无济于民生也夫鸟兽鱼鼈之登耗与政事实相流通故书称咸若诗叹于牣其理有足徴者余故列其可登于俎与器者将验其登耗以观政理焉若其他则图经本草载之详矣
　　货属
　　论曰天生五材民并用之故先王之任民也审度天时地利因民所冝谷粟桑麻爲夲佐以山海而权以泉布使民通变不倦以成其务是故均之利也爲民兴之则王爲国兴之则霸攘以自私而民与国无利焉则谓之蠧呜呼今之司民者其王邪霸邪蠧邪
　　户口
　　论曰吾观版籍军民户额军户几三之一其丁口几半于民籍噫何其多也国初患尺籍不足三丁一抽有犯者辄编入戎伍至父子兄弟不能相免也乃令户多耗矣而舎匿隐漏之灋犹存先王之训曰罸不及嗣嗣犹弗忍也况于世世及之邪与先王异矣穷则变变则通兹非其时欤
　　田赋
　　论曰自唐中叶以后田制不明至我朝版籍之法乃爲详备观其鳞次栉比详畧相因秩秩乎其条理之也及夫法久生老奸巨蠧蟠穴乎其中于是田产有暗飞诡寄包荒移换钱谷有驾空埋迹虚入实出之莫不援引版赋以爲左验自非精密小心傍推逺考未有不爲所者况以簿书应接之闲而欲察见端绪不亦难乎故曰尽信书不如无书盖存乎人焉尔矣
　　课程
　　论曰吾读管子盐铁书至于日食升两及一刀一鍼莫不算详尽使利出一孔悲夫霸者之用心也彼尝劝其君务农重谷分业四民亦足以富国制敌而售其术矣何乃琐琐若是而后世祖述之者又或失其意是以或之而国贫或捐之而民富其利害相去逺甚然则所谓盐铁者固必管子行之乃能无也欤古人推论世变至五霸而止自霸以下尚足言哉尚足言哉支费
　　论曰此所谓经常之费着在令式者如此冗费不在焉吾常论州县冗费如投石于水石没而水无迹故敷配不足以至折赎折赎不足必至科罚科罚不足必至抑劝近者屡下省费之诏反复谆切吏直以寻常颁降条格视之而已岂知民穷财且尽矣沉痛无所告则嗟怨谤讟足以感伤和气而生意外之灾哉前后令长能省费者不少唯陈令所裁定颇得中故表而録之
　　兵役
　　论曰民出食以养兵兵出力以卫民此虽后世之制然行之既久兵民咸便近者畜兵不用缓急征调皆于民兵乎事之是民既出食以养兵而又出力以卫之也何其不幸或疑令甲临阵损失官军者罪至大辟夫令严其灋者欲平时教阅精鋭战无不克尔非以啓兵骄将惰而专责战于民也失初意矣
　　学政
　　论曰夫论学校教养之灋昔人备矣今制有卧碑有勑谕有提学条教其灋制严密最爲戢敛学者使不敢肆若夫有志实学者岂必待此而后知自厉哉故曰义理之恱我心犹刍豢之恱我口义理不足以恱心而徒恃区区灋制其为教与学抑末矣
　　书籍
　　论曰两汉时学者重专门诚太隘然习一经之士终身守其师说如蓍然虽义理未精规模未不害其爲笃信也故两汉士习终近古今学者记问日富下笔动数千言穿贯他书不名一艺郁郁乎盛矣然求一如汉儒名家且不可得况于深造自得者乎夫子云虽多亦奚以爲盖病之矣
　　典祠
　　论曰坛社稷于西郊北向阴神也坛山川风云雷雨于南郊南向阳神也故社稷有望瘗而山川有望燎各从其气也厉于北郊鬼之也而祭以反而伸之故亦南向余尝以诸生陪祀获覩牲币祝号奠献登升之数秩秩乎其文之也若其义则非博学精深者不能道孔子尝曰祭神如神在又曰治国其如视诸掌乎圣人之不易于祭也如是哉
　　乡贤名宦
　　论曰自宋以来邑大夫政迹不登图牒独断碑残刻时髣髴见其名字又以他书参之知其决有善政者此数公也乡先辈行事旧志所载亦弗详而得于故老闻见犹灼然可考是以既叙其传矣又择其卓卓可入祀典者以实乡贤盖善恶之公必越世而后定一乡之向慕存焉其敢忽诸
　　杂祠
　　论曰张黄二将殁数百年尚能显神灵以庇乡人其事甚怪此与三山志所称镇闽王事何异皆英雄猛悍之气久而磅结不散亦所凭山川使然也济阳以下茫昧辽邈然以其食于民也久故附列之与张黄异矣丘墓
　　论曰吾邑荐经丧乱文献残缺先辈诸贤至于居址子孙今且无以知其所在而况于荒丘頽垅世远堙没者乎夫操行之难也使越世之后丘垅翳然登者或歌而过者不式赵文子雍门之徒所爲感叹悲哀而不能已也是以谨表而録之
　　官职
　　论曰吾邑图里之数仅齿中县然其实地瘠赋重民贫用啬而额设猥多食浮于事儒者坐食以耗国能者生事以扰民其势不少加裁省则民困未易遽蘓也愚尝通一邑官设而论其缓急轻重可裁省者不啻三之一矣夫能使官与事称繁简得中体统严明而条贯辨举岂非理世之先务也哉
　　选举
　　论曰余观宋塲屋士习之变考其是非得失与国祚相盛衰自开寳至嘉祐士气淳厚中间文体虽病于卑弱险怪然无敢爲私学曲说以乱之也不害其爲淳厚熈宁以后乃有国是之说倡于新灋和于绍述蔓于和议而极于僞学士有一言不合国是者则指以爲怪妄斥逐禁锢无余力干时骛进之士莫不翕然附之而宋之国事亦且变而南渡变而臣虏又变而之闽之广而不可爲矣故宋之不竞也识者推原其故以爲士大夫争私意于庙堂之上学术不明人心蠧壊其祸乃至此极岂非后来之永鉴耶故因科目而附着之爲辨志居业者告焉








　　小山类稿巻十九
　　钦定四库全书
　　小山类稿巻二十
　　明　张岳　撰
　　赋
　　望思楼赋【有序】
　　楼王克明之先人筑以娱老逮其殁也葬距楼南十里登楼以望则其藏也与其昔游也皆可思也故克明寓以斯名而请年友惠安张某爲之赋以道其思时戊寅四月朔日
　　绛河之阴龙潭之澨有高楼焉淩晷景以上腾横碧落而中峙羣山环委在下兮若舞而翔若拱而起翘翠光于茅麓兮听逸响于江濑时凭虚以纵观兮眇遐情之所寄睠千里兮防心羌何爲兮垂涕呜呼噫嘻宇宙无情万物有数感物变之无端兮忧与乐其易趣念斯楼之始基兮果谁人之尺度方其画栋春辉防衣日丽菽水承欢弦歌继志陋人寰之卑湫兮挟爽鸠以洞视曽日月之几何兮但见荒墟頽冡马鬛崇而薾室閟拱木蟉兮凄凄宿草青兮揺曵水幽咽以含悲兮云黭勃而凝泪狐兎踯躅以经丘兮亦啸歌而惨悴循蓼莪之哀诗兮耿宛鸠之不寐愿彷佛以如见兮驰营魂于四际精抟抟以往来兮气穆穆以方继初浙沥以盘旋兮忽防迷而漫弥上无高而不即兮下无深而不至慨寥廓之无有兮息衡中之纚纚飞野马于梁间兮度隙光于疏绮风飘飘以动檐兮疑飒飒而来止起睇盻于中天兮见长江之东逝目断絶而弗舒兮心烦寃以如醉嗟昔贤之慷慨兮犹追伤于负米顾鼎祭之惟丰兮亦何释于罍耻极幽明以攀号兮旷千载而一揆非大德之可言兮宁报施之敢拟仰苍天之浩荡兮茫不知其所以楼之望兮有时而穷望之思兮有时而弭收视反观廓尔思兮内湛湛而弗贰荒丘之頽兮斯楼之圮兮尔名永存前人之光兮后人之企
　　诗
　　送人之昆山司训
　　宛宛西飞日余光照客裳青冈留一壑石濑幽且长驾言从之游山水有清光浮云日夕起寒风何凄凉宁爲岩畔栢不随秋叶扬朅来二三子懐德应徬徨渊隽寻薄味苦淡出清商浩歌入云表惊起双鸿翔沉浮何足论兹意殊未央仰看河汉碧徒尔问津梁
　　寄赠姚江陈舍人生日
　　衢路腾轩车鳞鳞夕埃起幽人卧空山一榻净如洗紫箫递谷声鹤衔石髓五十岁未衰明眸烱秋水昨宵火昏中祥光见弧矢瑶花隔岁开影醮千岩里三寿古来传真诀静可拟赠君一束书夜半认戊巳
　　少宗伯王瓯滨先生持节封益藩便道归省予爲何爱之正郎赋赠
　　江空流月华白石光淩乱孤舟泛层波一往如飞翰遐哉远游心爲国树藩干明遣辞玉衣倚门发皓粲悠悠瓯水滨春日浴鳬鹳爲尔立斯须言笑迟昏旦回首百念并时时瞻斗汉
　　大司寇恒山张公父母俱八十余三疏得归省太夫人旧患丧明公归而愈缙绅多咏其事郑同年与聚索予作忙中走笔
　　恒山何危哉白云复漫弥念彼白云飞戚戚伤岵屺流光不再须甘瀡爲谁防累疏叩天阍洞塞幸伊迩不谓许国身亦慰门闾倚沉迷起宿疴春风满歩履古来孝子心寒氷跃双鲤眇绵气感通或可徴神理如兹事幽絶传闻乏前史推之民物间一视而已矣愿转此心丹坐使呻吟止
　　观瀑八景爲孙性甫咏
　　双泉
　　遗荣渉林丘扪萝弭朝节廻眺林薄外瀑流撼玉轶天髙山气清野静夕霏彻忽见双飞龙下饮寒潭洌水雾腾紫虹石鲸势怒抉初疑河汉倾又似浑沌泄灵源莽何穷素练天所揭仙翁碧玉笙鹤驭振防泬我欲从之游风烟坐羁屑缅邈懐孤髙幽意不可掇
　　泉源
　　向来观悬瀑披袂飒秋风耳目岂不广歴览意未穷【阙】縁廻磴倚杖睨危峯乱云交壁翠石窦防泉红防防
　　初濆涌稍稍入幽潨汇爲百尺波俯矙千仞礲静光沉斗纬上与银河通爱兹尘外境顿觉心神融踟蹰慰烦倦坐久超鸿蒙顾谓后来子形役徒冲冲川上有孤叹万古集虚衷
　　流觞渠
　　去去防中水悠悠头上巾岁月如飞弹不饮生秋尘家有紫霞精一回三千春注之金荷叶投彼寒流濵寒流清且驶荷叶何逡巡列坐借春草筹影乱纷缤当歌即成曲逸响动濳鳞引脰川原外翠霭千屯理深物有悟兴极感相因试同世人饮谁得此中真
　　月溪桥
　　月色清且虚溪流静而澈二者相涵映空山境竒絶创始昔何人石虹跨丹穴幽篁迷旧谿回磴距飞辙中有亡懐子长笛横翠铁一曲寒兔泣再曲溪石裂夜深斗柄移孤峭厉嵽嵲安得双飞鸿相从问真诀营魄感晦盈深渊积氷雪危桥未可梯兹意吾能说
　　白云洞
　　巉巗鬼凿工嶫怪石走洼窈积轻烟千秋藏虬蚪弥蒙揺春波飘忽变苍狗少进天末墟复经土囊口仙人睡正酣冉冉穿窻牖竹簟生防寒披衣起抖擞顾谓长须奴鸡骨曾占不酿泉流未枯丰乐烟已乆万古天地心兹事良不偶复恐虹霓合临风频搔首
　　飞云峯
　　长啸林木下挂冠林木巅山农荷锄归相与话丰年轻风万里隂落日一江烟缈缈生虚谷凄凄翻野田小溪流未稳寒涨欲平川阿妇视春筐蚕老簇且眠儿童浪惊喜剖竹走流泉山园霜露深黍稌蟠蛟蜒社酒及时酿春秋豚一肩无爲歌蟋蟀使我抱悁悁
　　留客亭
　　凭轩有所思思思在逺岑我有青丝瑟欲奏无知音凄凄芳草色迟迟美人心佳期不可敦离忧故难任秋江浮芙蓉春渚振璆琳防迷天欲雨叹息河梁深归来卧山中浪浪涕霑襟竹窻列月杉径黑云沉愿乗空谷驹翩翩夕巗隂桂枝聊攀折杖屦日相寻山阿华岁晏莫受异物侵
　　琅琊寺
　　朝游琅琊山暮宿琅琊寺寺古山径荒寒林积空翠慨念千载人欹枕不成寐六一安在哉智僊亦已矣燃烛读残碑剥落不可纪谁谓金石坚所托谩复尔秋风拂庭柯落叶盈陛戺大运古来然荣名安足理所以称逹生静观良有以不见龛中僧白髪垂两耳
　　过四峝安都营饮戍亭中成二十韵呈翁东崖
　　忆昔合浦守忧虞四峝侵遣兵常选锐檄誓重兼金自拟风雷并终然杀气寻以兹内愤鬰秖恐久陆沉设险仗尊俎连云控紫岑门开千嶂合背堑一江深防乱费觿佩鱼游悲釡鬵共销渤海剑更湿黄陵襟畬火催村鼓夷歌杂暮砧巾袍辞俚制言语効华音社鬼儿童舞山花妇女簪竞输公邑税还识长官心生意动春水危樯出远浔欃枪星陨石榆柳市成阴飞盖夏初热行看日在参清樽销旅恨微雨洒疎林筑室古多议苞桑力可任岂惟防草露亦惧竭锤鍼戍将身皆胆使君旱作霖恩波敭海北寜复数蹄涔
　　同翁梦山游三海岩
　　夙爱山水游兹山屡延赏披云入青防岩屋岈敞玲珑开北户峭壁排银牓初骇溜石悬渐喜琼芽长幽泉时一滴毛骨森萧爽壶觞屡献酬清言激灵响天末多风波陈迹成俯仰徒闻海上洲中宵勤梦想聊兹永日留真性非外奬暝色望征途何由释尘坱
　　登灵山县北松岭同梦山有作
　　越宿期登山晨雨聊复止薄暮雨气収驾言披榛杞跻攀陟云端旷然烦抱委长松何翛翛枝柯互相倚宻叶布成幄余响散清防通川明井落平畴水弥弥禾黍岂不佳水多惧生耳平生畎亩心十载隔泥滓一丘未能谋万壑安敢拟翘首望白云瞬息千里驶乗兴理巾车雨霁寜由已
　　与梦山登文笔
　　兹山若培塿名迹擅遐荒中天挺孤秀佳气接溟茫昔人亦竒尚时节集朋觞岂无贤逹防岁徃事多忘我来属仲夏南陆吐朱光暑雨喜初霁轻飔吹我裳良友期纫金玉发佳章爲欢既不浅履险固其常缅思岘首客陵谷意何长
　　与梦山登钦州东城楼
　　登髙易爲感况兹万里心孤城余百雉楼橹亦丈寻中楹开轩槛翠色前山深屈诘水通海苍茫日载隂美人隔宵旦精爽苦飞沉举手招青鸟愿托瑶华音青鸟不我顾瑶华空断金耿耿还自念有酒且共斟
　　鸿飞亭同梦山作
　　置酒鸿飞亭请唱飞鸿歌鸿飞潇湘远穷海将奈何天山冰雪盛赤水扬洪波紫貂与翡翠毛羽岂其多朝爲山海媚日暮伤虞罗迷方非达节炫采亦愆和所以至人志万事秋鸿过冰坚先夕惕龙亢谨南讹岂无寒与暑中正谅匪佗江亭水分渚夏云郁嵯峨酒行君尽醉莫惜朱顔酡试看防防表寜复顾鸧鹅
　　自钦州回亷至上阳岭望三渡
　　周览穷水国岁月屡徂迁凭髙一以眺心事故依然南天足梅雨草树何芊芊幽蝉鸣我侧鹳鹭飞我前茅茨与竹瓦参差傍野田黍稌力未苏苍莽起疎烟岂繄憔悴感永念膏泽偏抚已惭旷职劭农忆昔年敛斾还城邑耄稚拥郊防何以觧其愠南风寄所宣
　　桞州别王桢甫
　　柳州越之西山川阻且脩子来首冬节日月防廻周旅舘夜共榻清言鬰绸缪抚世嗟多岐语道无全牛上无幽不烛下无隠不抽歴歴见肝膈写我百端忧归途念有期爲子戒行舟岂不惜离别壮志浩难留惊湍束重峡春鸟鸣钩辀子行应万里中道莫夷犹人生防聚散竚望心悠悠努力平生业岁晩兴全収
　　唐膳部啓东有归省之命祝鸣和赋三章题曰锦江归兴属予和之
　　朱绂爲谁健青山念尔违中天悬一月万里照双闱陟屺徒愁眼乗风便拂衣锦江东入海爲尔谩生辉
　　其二
　　歳月江头老乡关天外违髙秋双鹤髪清梦防兰闱一疏天应雨十年锦覆衣蜀中多旧事共指使星辉
　　其三
　　城角闻长夜江村事转违风尘走宦迹烟水眇庭闱斜燕翻行幕黄花候舞衣临期更一酌相看暮容辉
　　游员常寺【有序】
　　乙酉秋八月与王子桢甫约游员常登西麓縁斜迳穿林薄中秋气度篁松飒飒有声是夕宿方丈寺僧赴隣舎斋会命稚子摘园蔬对酌凌晨复登山北势穷处有石颇竒怪石痕浓淡隐隐成山字径三尺余字画雄健飞动殆不类人间所书者因忆徃岁读书山中山之形胜登覧殆遍及后出仕居京师常来徃于心不忘拟筑精庐一区因山势廻合扁以丸中之号友人淛赵道善大书预爲乞其书扁尚未知有此竒字之胜也岂造物灵怪隐见有时将待吾二人发之与与王子叹讶者乆之自是又再越宿或坐茂荫听淙流登灵瑞高峯吊观古迹夜玩月东廊下比更深就枕疏灯永夜与月色相荡使人清极不成寐诘旦僧归复呼童引酌因料检所爲诗十章每一酌辄歌一章传于好事者以备山中他日故事
　　昔日读书处緑萝映草堂风尘惊岁隔梦寐入宵忙拟作丸中舎更寻物外方兹心恐未遂临眺独徬徨
　　其二
　　不堪秋兴极倚徙陟南冈野色开朝雾溪声散夕阳孤村鸥鸟外小艇荻花傍一眺真竒絶浩歌意转长
　　其三
　　竹识初时种抽梢今几年老僧行挂衲稚子解分泉共惜流光逝翻悲秋露出山縁底事抚物空自怜
　　其四
　　突兀石痕古苍茫字画分千秋谁辨此我辈发竒闻逸势翻龙篆精光动斗文秦碑与汉鼎摛冩徒纷纷
　　其五
　　偶尔寻幽去藤萝小迳通野花深烂漫涧水细玲珑不作悲秋赋还横短笛风云根有仙诀安得命飞鸿
　　其六
　　地僻经过少山空草木深展书时一读乗兴复登临红緑暂时景高卑万古心此中真意思莫遣更浮沉
　　其七
　　晩凉欹枕罢振防复山行冉冉云穿防迢迢谷递声平原天际尽孤屿海中明忽觉襟期远呼觞坐自倾
　　其八
　　月华流防县静夜此山中寂歴无人防孤高几处同秋声藏远树物色度虚栊预恐星河落徘徊小院东
　　其九
　　嶂合孤烟暮秋初响籁清到来情已惬坐乆累还轻留偈僧何在通宵月自明年华驻笻竹从尔谢山灵
　　其十
　　寂寞非人境清虚惬道心听经猿入定破梦鹤鸣阴刻竹题诗遍望云懐古深萧萧羞两鬓吾欲投吾簪
　　太平学舍八首
　　吾道江河水文章奎壁精寒光无楚越清润足瓶罂絶徼兵戈少青衿弦诵鸣新秋占气应产紫芝荣
　　其二
　　空城抱静碧太宇逼青葱谁谓经无用人知圣可同三千压戎马万丈吐霓虹所志谅能远殷勤戒篆虫
　　其三
　　陈良称楚璧姜相擅南金文物动千古风流越在今洞犀箭砺镞习羽鹰低林莫遣流光迈负君头上簪
　　其四
　　声教千年运春秋一亩宫明禋荐緑藻遗响拂丝桐地远人多朴中孚物自融乗桴非有托兹意鬱冲冲
　　其五
　　文豹能藏雾翠毛亦自珍如何寒潭水翻翳后车尘经纬精微在歩趋礼法陈前贤心最苦直指竟非真
　　其六
　　迂阔元吾道盱睢是吏师谁能朱墨暇更理鸢鱼辞春雨满芸阁天声散岛夷岂无分竹者感叹良在兹
　　其七
　　春秋讥猾夏秦汉事边功攘斥非无术微言自不同圣心堙反袂霸气漫隮蝀振策首遐轨多岐幸勿讧
　　其八
　　徃岁谬文柄抡材上泽宫迂疎成泛爱弃逐任飘蓬舟檝一身逺闗河万里通重来多旧意朗咏舞雩风
　　和游可斋凭祥途中即事
　　昨晩犹孤棹今朝独木桥千峯旌斾逺万里鬓容销归鸟入云定残花过雨飘交南消息近客意一疎萧
　　和可斋饮驻仙亭
　　亭隂清翠蓧树影揺青枫偶此殊方防翛然满槛风棋敲静夜子月挂下弓不爲流连饮天涯任转蓬
　　同翁梦山游六峰观
　　秋日登髙兴天涯野望开羣山连瘴海一水隔蓬莱磴曲迷深树岩空响薄雷羁心应不尽何处更孤台
　　题辽王巻子
　　江汉分王地空同访道年浮云収滞念一粒转丹田淮枕书仍在东平思更遥知最乐处鱼鸟亦悠然
　　又
　　洞府移蓬岛云山入画图出门衡岳近流水桃花俱梁苑多才子荆台足旧儒祈招日有诵脩竹徒区区
　　送同年谢仁夫知长安县
　　万栁垂旌拂去鞍马蹄新喜得沙干竒峯数防青防外寒笛一声落照间余刼无端留黒壤孤村应是小铜山秦中物色高秋冷爲报春风好解顔
　　送林次厓致政还乡
　　疎灯夜榻隔秋连一别沧江故怆然语穽久疑无地避长材应使后人怜山留荒屋供多病力剰加飱健昔年怪我好竒欲问字清尊信有子云縁
　　又
　　寒迎初雨昼隂连草舎萧疎意惨然世态备经方自悟秋丹结尽竟谁怜可堪物节催双鬓又见风花似去年湖海生涯兴不浅如君风骨故天縁
　　登马退山望邕州
　　笋舆度岭又髙峯望极越山兴不穷元气逺浮瀛海外人家多在翠防中软莎黄犊迷烟雨极浦归防逗晩风兵祲沉销春昼永两江树色鬰青葱
　　入邕州
　　邕州城北两江来五管金汤亦壮哉海贾遥通身毒布堠亭直拟白龙堆卧闗虎豹春霾雾入匣雌雄夜吼雷御逺古来资上畧天南壁马已枚枚
　　发邕州徃镇南闗
　　隔年梅雨记重游风景依稀潦瘴収老去筋骸惭枥马谁将华髪博蜗牛孤光冉冉泷头月双橹迢迢天际舟夜数星辰翻百念非闗乡国起离忧
　　太平东岸尖峯似故山作
　　何处飞来玉笋峯似曽排闼爲吾容隔江翠色迎孤棹故国白云知防重树老时鸣枫叶雨山空逺递夕阳钟十年囘首凋髩欲蹑征鸿恨莫从
　　翁东厓郑长溪冯次江赴凭祥途中遇雨赋诗戏赠分韵得须字
　　别时霁柳拂前驱别后雷殷水满湖俄顷隂晴迎伏暑淩兢车马戒泥涂岸沙带浪东西落田鹳逢人向背呼愁絶同袍闗塞客南山欲与剪扶须
　　又
　　五月隂精长緑蒲防风怪雨亦相须农人私记丰年兆仆驭偏忧九折途远势惊翻银汉水怒涛疑拔老龙须严程傍险兼竒观霑湿何妨赤杖扶
　　和可斋泊舟左江有懐韵
　　雉堞岧岧俯碧浔天涯此路接鸡林地非中土衣冠并气压南荒岁月深尊俎空怜白羽扇溪山何处樵歌音傥谐挿翮飞蓬岛愿学烧丹变紫金
　　和可斋太平燕防奉酬广西诸公韵
　　城外青山画防同长廊丝管度南风使君髙谊双白璧旅客扁舟一逺鸿具共琴尊寛夙昔还开匣剑看雌雄江边沙际孤烟起列炬分携暝色中
　　和可斋泊况村雨霁二首
　　扁舟夜雨瘴溪中晓起防山翠色重万感忽来惟宴坐逺书欲寄漫题封似闻瀚海秋飞箭稍喜炎天近息烽却怪南华忘物者等闲空谷喜闻跫
　　又
　　雨歇郊墟斜日昏居人犹自散鸡豚槎当岸缺深留缆燕逐花飞故逺村水土周防翻药笈江湖剧念傍征轩拟爲暂驻成淹久倦听风波疑曲言
　　况村即事用前韵
　　江湍夜响雨声中锦缆沙痕涨防重鸟雀深枝初日丽闗河旧恨白云封渔舠逺泛还迷浦猎火暮归似举烽昨偶村边试病足儿童惊讶履声跫
　　和可斋过安都营韵
　　海上春风细柳营江云静抱一川平菰蒲晩泛磨刀水烟井初开殊俗氓此集衣冠成故事他年尊俎谁长城浊醪共醉芳菲暮画角声沉月始生
　　得董蕨冈白沙村晩酌诗时迟诸公不至次韵一首
　　晩舟余热坐橹头淩乱烟华水上浮迟客不来孤夜永扣舷独和听江流丹崖月出人初静云鸟阵髙手自筹醒醉筦然问渔父扬防南破浪花沤
　　夜饮董叅戎蕨冈寓舎读壁闲过伏波祠诗有感
　　孤戍云想壮图酒酣日落歌呜呜大材敢道马新息短劒还闻陆大夫奎壁淋漓看独夜江天防漠失双鳬几囘欲酹溪头月又恐前身是腐儒
　　经宿受降城
　　老夫越吏姓名通衔璧牵羊事不同圣代神灵跨徃昔南天万水尽朝东荒山故垒笼寒月征马孤嘶自晩风读罢穹碑一怅望螭头飞动欲腾空
　　又
　　沉沉髙阁午隂清况有岏防苍翠迎金鼓徃年分阃地闗山千古受降城龙蛇蛰伏天机静烟雨防蒙春草生倦倚乌皮成独寐不堪幽梦缅纵横
　　过念涯营
　　虎落周遭拥晓云当年万马谁空羣共传羌虏湟中策不数楼船海上军夜柝声严鱼丽阵黄幡影动驺虞纹一从夷叟投闗后芳草依然映夕曛
　　又
　　风云蛇鸟指挥新犊劒牛刀语入神杀气成虹翻作雨溪姿含雾逺迷津地荒少值桑麻长路滑还忧风雨频满眼黄蒿半狐兔济时真负百年身
　　和可斋宿凭祥州
　　劳歌永夕最堪怜望月东峯缺复圆紫盖银鞍千里道水舂雨汲百家廛群山湿雾丹青滴万木浓隂华叶骈且共风花散烦鬰驰驱未敢恨流年
　　登镇南闗昭德台
　　炎荒突兀见春台皇德昭回气象开五色光华瞻北斗一天雷雨动南垓乗槎拟借搏风力破浪还看曝日顋安得坡仙扛鼎笔表忠高掞静氛埃
　　又
　　振衣千仞瞰飞鸢望极江山思渺然百粤风烟画一幅清时日月镜双悬天开正朔尊王防地接金鳌立极年横海昔贤堪勒柱髙台我辈亦楼船
　　观莫福海像书事
　　若翁文理领南中朱鸟囘光照胆红世事水流余故歩名驹汗血更追风已凭禹鼎销魑魅好向龙编树椅桐瞻代只今多霈泽百年忠孝莫匆匆
　　又
　　上将分符兵百万文才草檄字三千试看洗劒沧溟水何似含恩雨露天牙纛嵳峩唐节使缨防飘褭汉貂蝉南中自有衣裳地剰读周书旅贡篇
　　游白石洞
　　梦里似曽踏翠寒万山洞壑石林攅寜知夏冷冬温地秖在藤梢棘刺闲隂火琼膏烹日月长空箫管待虬鸾道人不是避秦客慢忆桃花囘首看
　　又
　　诸天洞府日华倾此洞隂风地底鸣泉落鲛珠含内景石飞仙佩散精暂游不觉心源静欲去那禁毛骨清胜防山灵应记取后期未许结三生
　　与诸公同游钟鸣洞赋诗分韵得南字
　　石钟古洞似禅龛兀兀顽空亦可参拟傍藤萝挥麈尾共移舟楫系江潭云开乳窦金膏见鹤定松隂午梦酣幽兴不禁风景好况逢賔主尽东南
　　又
　　千秋洞屋鎻江岚县石钟声空自函疑有精灵迟胜防果然冠盖并幽探岩前把酒云挥防醉罢登舟花满潭瘴海此逰真浩荡未须留滞叹周南
　　己酉九日王宪副邀登客山有作
　　南山佳气入帘栊此日登临兴不穷万里长风开晓雾五溪寒色浸秋空黄花满泛樽中酒短髪还羞鹤背翁爲语山灵应记取未须江汉问流风
　　其二
　　谿上谁留紫翠堆秋风吹送重阳杯霜故染千林碧天籁时传万壑哀日月此辰应有防江湖浩思渺难裁明朝幸释方隅甲萸菊扶衰拟再来
　　其三
　　故山回首鎻烟霏廿载驰驱未得归偶尔攀萝寻絶顶那堪把菊对芳菲溪云潋淡秋容静疎雨微茫梧叶飞似有宿縁成主客呼尊更酌醉斜晖
　　游云台山
　　髙台初日上嶙峋芝草琅玕别有春不用丹青图将相只留岩壑待幽人
　　沅州赠相士洪鳌
　　沅湘千里心如水湖海双眸具者稀我有九渊蟠未定凭君眉角觅真机
　　赠吏目王策
　　故国松楸魂欲断山城伏腊亦堪怜莪蒿细辨年来味兰芷轻笼雨后烟
　　庚辰赴谪金陵过三山同年舒国裳刘实夫廖师贤郭澄卿邀饮即席聨句时正月念五日
　　同年三百道相如【舒】天地生人又一初闽水有情春送棹【刘】塞鸿无恙夜来书诗成防笔云连扫【廖】红满胆瓶梅正舒赋罢远游谁与和【张】烟波渺渺正愁予【郭】春霁桥西雨【刘】商歌本不卑愁人尊酒尽【廖】卧病一舟宜忆昨心犹壮【张】怜今路正岐杜陵可作【郭】心事草堂知【舒】
　　春别琴书雅【廖】新诗梦汝贤风尘惊满眼【张】道谊喜同年奎照三山里【郭】云横五座前金陵浑在望【舒】君去亦登仙【刘】
　　渉世应多虑【张】逢君可自寛晴云看照户【郭】光景叹惊湍日月孤臣疏【舒】鸾凰国子官春江明发棹【刘】百丈上平滩【廖】
　　刚喜新晴别净峰【郭】欲将丝线系艨艟野云片片寒犹在【舒】花树茸茸酒更供此日论心还剪烛【刘】当年携手忆闻钟丈夫事业存青史【廖】敢道无才亦协恭【张】














　　小山类稿巻二十
