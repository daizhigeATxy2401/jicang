　　钦定四库全书　　　　　集部四
　　提要
　　澹轩集八卷　　　　　别集类三【宋】
　　【臣】等谨案澹轩集八巻宋李吕撰吕字濵老一字东老邵武军光泽人其行事不见于史传惟周必大平园续稿第三十五巻内有所作吕墓志一篇称其端庄自重记诵过人年四十即弃科举至七十七而卒又称其学务躬行深恶口耳之习读易六十四卦皆为义説尤留意资治通鉴论著数百篇葢亦恬退力学之士矣朱子尝为其父作墓志今集中尚有上晦庵干墓志又吕立社仓朱子为记叹其负经事综物之才老而不遇吕殁后其子文子以集求序朱子语人曰李文之文可谓有补于世敎未及为序而疾革见于文子所作跋语中今观其诗文虽多近朴直少波澜回复之趣不能成家然明白坦易往往有关于劝戒不失为儒者之言朱子所称实出公论不尽以其子文子游于门下之故也焦竑国史经籍志载澹轩集十五巻与周必大墓志相符世无传本惟散见扵永乐大典中谨采掇裒缀厘为诗三巻诗余一巻杂文四卷周必大墓志一首亦附之巻末以备考核焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀






　　钦定四库全书
　　澹轩集巻一　　　　　　　宋　李吕　撰五言古诗
　　题君山爱松轩
　　青青窓外松髙下如羽葢不论霜雪晨屹立风雨外深根养茯苓千嵗坐可待世情苦炎凉一日防变态此物独坚贞雅志在乆耐清声万壑传时奏庄生籁
　　陪晦翁逰玉涧
　　夜琴响空山临流水方折老仙何处来欣赏共清絶不知卢仝家还有许风月
　　抱膝庵
　　青山不世情终日独我顾修竹嵗寒姿不受纎尘汚开窓寄数椽良以二者故出门欲求益擿埴未识路屠酤难与语余子安足数岂无王侯家摇尾觊一遇自分踈懒性初非俳优具由来势利交朝且不保暮何如翳环堵静对古人语从渠不我与聊复吟梁甫
　　送髙丞别【名衡夫字平叔】
　　君侯七闽英学问早有余年时犹未冠鼓箧防上都文成笔五色四海仰名誉调丞尉江邑有实不愿图朅来对二松清襟映氷壶粹然眉睫间未变庠序儒胸中浩然气固已雄万夫我穷卧洲渚江鸥以为徒屡枉髙轩过峩冠讲唐虞驰骋文史乐时得陪巻舒代遽及期此情将焉如耻作儿女态挥洒沾衣裾虎溪岂限我足创方趦趄怅望不逺送搔首空踌躇所觊善行李早达三山隅安居未容乆快作朝省趋用贤世所急君才应时需愿补仲山衮再矢皋陶谟勿以得失虑行当翺天衢愧乏折棰赠短篇见区区他时旧交念阔□寄樵渔乙巳四月比屋多疹痘疟痢间作五月尽犹未已病者延绵在寝治疗不获其法往往失生理殊可悯痛乃作民病书事一首以纪之
　　去年秋冬交白昼雷虺虺隆冬忽暄燠青红开百卉雨泽不时下快雪倾复霁井泉傍射鲋涧水通一遂春风二月前行人汗流背倐来夏初中遽变素商气稻谷已三布时过未鍼水复衣日犹寒重衾夜增被燮理失其节老弱生疵疠疹痘无间然否则得痎痢十室闻九病顔色非人类明晨温风届风尚云尔秪愁滛雨歇炎威火争炽烁石更流金暴烈摧万彚皇天本至仁长懐好生意恢网踈不漏葢髙卑听视夫谁执其柄悖谬乃倒置感召厥有由下民亦何罪我欲借扶摇剖心叩玉陛九关羣虎守未许凡骨诣愿天回光鉴肃正天之纪甲庚先后三寒暑无骤至春荣不妄施秋敛仍合义四序蔑侵陵功成顺常理三垣拱帝座百辟森列位星辰各授职钧播岂私遗巽风司号令罔或轻行止雷霆秉鈇钺殱殛必奸宄膏润到焦枯阳和不择地幅员防万里一一防壅蔽日月黄道明泰阶平如砥丰穰被率土夀域包遐迩闾阎礼逊兴鼠偷自不起吾皇免焦劳隣敌望风靡圣世作幸民请从今日始
　　和许尉仙田舍野老有可怜之态壁间之什
　　乞籴民宵征出粜官夙驾艰食间填壑灾星未退舍七闽况多山厥田惟中下年登谷粟贱逐末贪白话一逢嵗不稔大半为饥者公私乆匮乏谁欤可资借哀哉南畆农长年服耕稼倾囷了租赋仅逃吏胥骂东作已无粮贪賖寜论价负逋罄产偿求售忘早夜逡巡生计尽失所安足讶尉仙明逹人出语补风化咄彼兼并家敛衽当愧谢
　　喜入杉岭【此行实附采纲船欲到南康谒晦庵朱先生为先人求墓文未至而反故云然】
　　行尽山岭头欢喜入乡关忆昨冒雨去寒澁亦多端自登粮纲船出入狗窦寛水涨泊无岸水落浅凑滩直待风水顺摇艣离江湾虺蜴防细物托龙逞神奸篙工精祷罢顷刻过千山脱或小不契风波生坐间窜身輙拘滞伍哙仍比顽疑虑狐涉氷进退羊触藩仅得黄羲叟可与话嵗寒论文消永日长歌当夜阑传闻白水发川途阻弥漫余益动归心掉首辞弯跧怅懐陶靖节不肯效一官况为太仓鼠蚕食殊未安肩舆走泥涂仆夫愁险艰附舟计已左且复行路难见防恨不早兴尽而知还明朝得善逹那假生羽翰稚子争门细君卷帘防真乐未渠央茅檐共团圞尚论数千嵗窥管才一斑稍定理残编补缀令可观尚友天下士愽约加雕鑚逰谈苦无味素手空厚顔底事通神明至理吾岂悭设有无父国而后不可干但患志匪坚作诗镵肺肝
　　题吴防仲常斋
　　人心非无常自为外物禁喜怒烈火炽宠辱铦锋森从兹失本然至理而浮沉逹人解其防魔军讵能侵盘石可转移明月犹晴隂卓然有所立此道古与今顔渊无终食孟子不动心充君名斋志前修端可寻
　　题伯丈人黄待制归来堂
　　君子重进退大节贵能全厥志在鸿耳非闻杜鹃县车示优宠挥金乐耆年髙风激贪懦千载要齐肩
　　送吴晦叔赴廷试
　　我昔逰白鹤山川气雄深邂逅识吾子戞然唳孤音日日望飞鸣洄洑乃至今玉美出坚璞木老生乔林书生未足道聊用慰苦心始驾百斛船挂防发江浔破浪当自兹意象殊骎骎天方拓王度清问虚宸襟调毫冩胷臆气力戈鋋森荷衣缚异时恐为寒蝉瘖江城惜此别风雪作昼隂何以托逺懐酌酒拊劔镡湖海气揺薄激烈愁端侵唯应白云梦夜夜飞遥岑
　　勉诸子
　　孔子昔当戹良以桓魋故韩信伏跨下将坛起徒步圣贤昔未遇未免失常度固知天地寛出门多龃龉贫贱势易陵动息要衡虑绨袍恋故人进食哀漂母小人不及夕焉知鸿鹄举桃花倚春风零落随夜雨流萤曳残光未省羲和驭君子并松栢挺干傲寒暑昭然揭日星进与众瞻睹羣儿勤修读文行师邃古莫学小儿軰啾啾燕雀语顔渊犯不校万世共尊许孟子善养气策功不下禹潢潦无根源勿用遽歆慕吾言可书绅审思宜在汝
　　遣兴
　　生人无喜怒喜怒由外触平地有风波安居多鸩毒缅懐先哲士每用此理烛顔子不贰迁所乐一瓢足
　　题少室故居
　　拾遗旧隠居一畆长蓬蒿在昔考槃初择胜得无劳羊肠罕人迹丘壑方自豪凤凰景星覩奔走纷儿曹屈伸固相感舒巻随所遭莫言从此去索价遽能髙
　　近世饮者尊尚苦味有感成诗
　　悠悠古先酒麴蘖化为醴适口固匪他诗人咏其防岐黄作本草甘辛味所纪惟清香滑辣四事世云尔孟诜注为苦自不烛厥理至今蔑公论遂以诜为是乖僻随躭嗜不尔遽遭诋气禀炎上作无与诸胆比人情素弗食尝者为雪耻栁家集众药意在朂诸子未闻无其故反以彼为美一呷三掉头强咽身耸起从来好欢伯可畏非可喜孤负太和名翻作搅肠水因思俗颠倒类此葢多矣大路指为迂曲径偏践履郑声既可恶满市更盈耳憔悴间姬姜一莸杂兰芷贪浊和者众独清竞萋菲善恶乆相淆何特酒而已至当终难掩岂必随风靡革防有时周道本如砥
　　见诸公古风有感而和
　　吾慕严子陵躬耕寄事外弗听有道举安得从郭泰耻因粟五斗陶令腰束带三贤甘寂寞举世惜机防是心本通明忍把客尘葢洗耳頴阳水要使闻清籁纷纷难与言简篇犹可赖
　　适见诸公咏梅之什因用其韵率作者同赋
　　影落林塘凹斜入茅檐角月黒缟袂逢天寒翠袖薄世无杜陵人清吟乆零落诗魂不可招逺水谁当酌
　　复次韵二首
　　首出万物表翠芳谁与角正色淡无邪天香清不薄旧时对花饮寜恨霜月落老作花下僧瀹茗当杯酌元是第一花何用争头角桃李待春风妖娆恣轻薄幽人似归鸿浩气胸磊落感此嵗寒枝悠然成独酌
　　追挽防大夫【叔翰】
　　大夫古君子不可今人求蝇营鄙世态贪吟口不休一朝膺事任卓尔茂勲猷此道今已逺天乎公首丘
　　戒蝇
　　我夙造恶业半生苦疮疖蝇喙利如针秉箑倦挥灭彼蝇业更深曾不慕香洁乘间恣飞舞嗜此秽脓血我虽以慈受汝愧寜可雪狂念傥不俊善计有一说海上逐臭夫正是汝俦埓速往从之防从容度嵗月贪痴志愿足人害永除絶相汝下劣躯不过借炎热徼幸岂可常肃霜防凛冽
　　家有含笑花开因成三首
　　山花防春妍紫雾巧映带凝羞香乍吐颦蹙有余态芍药畏阳艳愁红争敛黛幽姿小嫣然已复倾下蔡正色巧遮蔵天香清可带若为忍一噱耻效嬛薄态奴红春事退絶意矜粉黛质素本任真藻棁鄙居蔡花开哂羣芳叶宻相映带根移下岩谷本无尘俗态紫萼半含羞翻嫌汚香黛我欲谱此花法书今乏蔡
　　送江宰别
　　行李在门外驾言归帝都三年宰杭州警敏材有余检身不容玷清冰莹玉壶遇事有所立风雨信不渝吐哺出延客悬榻时待儒雅量不遗物狙诈嗤庸奴胸中水鉴明黒白分两途慈良恤民瘼严惮戢黠胥去夏忽大饥米粒贵比珠农民既无蓄官廪素乏储君以身任责询谋及樵苏声威耸邻防日赡防万夫一一劳措画晨饭常至晡惜哉当路者访问亦已踈此功肩古人反与泛泛俱要当公论定防有闻天衢我衰耕谷口屹然如枯株他人不着眼屡辱顾草庐脱畧时軰礼待以国士徒临别难为懐欲赠将焉如但愿益磨砺器宇恢逺图贵富皆分内青氊君岂无力疾出送别酸风生道隅征斾不容驻搔首空踌躇
　　丙辰夏和周宰
　　爱公北堂幽背郭出尘外登临揽万象气宇自怡泰目寄孤归鸿道存不下带山水含清晖况复总其防隔岸列乔松亭亭若车葢云过矫虬龙风来听竽籁于此省借留饥民斯有赖
　　读太白集
　　吾宗老太白俊逸自幼年学成喜任侠长劔辞三川无心驯鸟雀急义散金钱曵裾半天下所至惊四筵笔阵扫强敌诗情快涌泉一朝见贺监荐鹗君王前金马得供奉酒徒同醉眠从驾方连召扶头得十篇奴视髙力士风期鲁仲连青蝇工防玉锦袍棹回船自谓天地臣浪称平地仙志大虽难揜身危幸保全江陵欲难作彭泽见防先仍喜宫词句浑如讽諌篇至今读青史终始无间然
　　贞妇
　　婉彼邹氏女其父尝籍兵嫁作耕夫妻妇道以勤称厥夫惰农业居肆寄郊坰薪爨不时给贮粟未满缾行年三十余脸白两鬓青谁家马上郎一见愿目成留连不忍去斜红挂日钲携篮夫偶出次第陈私情示以箧中金持赠固不轻正色叱走之郎马不及乘未防老狂生襆被问宿程百计稍与语酌酒欲同倾窓前理残麻不顾空丁寜复出绮香囊借以五花缯擎来通郑重虽受心不平收之置敝箧生意正经营托言姑少待反把柴门扄长声呼四邻悲切不忍听逡巡夫亦归絷防诉县庭县官颇嫉恶慰遣壮其能抚几三叹息恨今无肉刑吾闻秋胡妻死有不朽名又闻昔罗敷语直理甚明人生各有偶勿用行兼并奈何世混浊强暴相侵陵邹本微贱人姆傅初不经何况抱贫苦守身屹长城后世迹其事足嫓古烈贞谁秉董狐笔大书播余馨
　　胡程寺二首
　　上天一何惨盛夏忽霜飞竟夺慈母去焉用此身为空余白云念无复彩戏时一恨一洒血何以报春晖忽逢劬劳旦儿女拜我前低头勿颂寿乃公实不天东南西北去日月时序迁目断乌江麓髙坟锁暝烟【右闽人李某以辛巳四月二十六日投宿是寺至之明日偶值生朝不胜哀慕之情姑述数语非敢言诗也谨泣血书志于壁】
　　改过
　　顔子趣髙逺改过不待形子路虽未及有闻思欲行庸人过莫知心目任盲腾纵复觉其然如醉不愿醒幽显孰可欺徒自蔽聪明直待形迹着巧饰漫经营辞屈既无益敛翼如冻蝇豫贵介于石安取冥豫成讼要免终凶谋始那用争頥养知节慎损疾在窒惩下交傥不凟恶习难薰蒸师诲当佩服胜已求友朋过言与过行防检莫暂停粗能遵此戒无忝尔所生海鸥识机深良马认鞭声尔过勿惮改岂知禽兽情善恶审取舍勿用苦叮咛
　　泊雷公步涉豫章境江流淼漫烟村夹岸景色横出顾挹不暇舟中偶获古风一首
　　我昔阅画图酷暑江天景是行不作难巨舰寄萍梗柂楼一放目合付诗管领烟雨山出没浦溆林逾静水行三四家蓑篷事畦町闲牛负乌鹊散牧无人境淼淼万顷波撇掠小渔艇南风吹霁月碧玉兼天净清絶乃如许独恨句非警强作捧心颦语出輙肯綮共载多骚人解頥埓匡鼎模冩入新诗敢惮再三请
　　赠上官法师
　　法官道家流修奉有年所灵验感人多时贤赠诗句一日来访予三揖进賔庑圅袖出异书雷文加释注涤手徧披阅因果皆有据纷纷秦汉后死者畧可覩权量巧心计悖道忘君父贪滛蔑仁义往往涴斤斧质经吾圣人有理无其故迨乎震夷伯隠慝才显露嗟乎三代前檏实犹近古后者业虽炽日甚造罪苦不然子之书何乃遽有许自居田野间兹事闻亦屡又知今视昔已复不胜数蠢彼无知軰徒诵孝悌语人貌犬彘心埋头入秽汚俯仰多厚顔劬劳忍深负目前恣为乐遑恤盈墨簿愿子持此书镵石置通衢比屋得大诫毋致烦天诛下愚终不移自取任从渠有能用斯言僊籍登不诬脱或秘弗示与道终悬殊述此赠行色子其信否乎
　　题丛碧亭
　　主人厌尘俗不使居无竹诗翁爱诗史咏歌长不足箨龙徧山园嘉名榜华屋何当乗逸兴倚栏听戛玉
　　耸玉亭
　　昔我隠居东有圃废不入平生爱竹心要与共晨夕种之三二年小笋生歴嵗既云乆盘根日以辟环植数百挺大者欲盈尺直节势昂霄莹润如玉立迩来苦炎蒸小亭漫营葺东山旧蒲葵从此可挥掷为顾清隂多更期广封殖本固待时来春风易为力
　　逰青玉峡
　　双劔挿银潢飞下作惊瀑奔流两山间峡石峙青玉大声殷其雷余响乱琴筑澄神龙居秽浊不敢触别入危亭湍激如转毂亭前石磴斜快防皱明縠我来濯尘缨一览骇心目雾罩香炉峯鹤舞见腹山尖应更好恨不骑黄鹄老坡五字句敛袵三敬读是翁乆已僊鲲鲸随絶足犹有出尘语与世作轨躅援笔记姓名良惭学貂续
　　答官仲儒
　　风俗去古逺人伪日败常故知取士法时焉立纪纲设科发自汉糊名始扵唐前軰务实学倡道赖欧阳当世所得盛登用多俊良倒指防百年讲求屡更张迩来取进士轻快好文章唾手镵雁塔转身簉鸳行莫论稽古力所贵时学长自顾本迂拙下语愁肺肠虽云事场屋浪逐槐花忙竟如卞和璧三献足已伤既然违好尚敢不知括囊醸渚溪之泉可以供酒浆拾东园之果可以资糇粮耦语古圣贤曝背傲羲黄义命要不媿胡为乎皇皇故人弗予弃妙句深激昂清逸庾谢迫风骚屈宋旁报言乏琼琚防吟频寒螀
　　寄题余氏桂亭
　　主人开杰槛懒种洛中魏诸郎请嘉名笑指亭下桂根分月晕寒花染天香细珍重青云梯籯金未为贵
　　古意
　　防鸮嘲凤凰飞鸣竞啾啾凤兮问彼鸮见憎何因由我居在丹穴下瑞暂来逰梧桐与竹实食息无外求尔本挟妖怪隠身向隂幽所至兴祸事觜爪蔵戈矛昼伏作鼠态白日照可羞臭腐适其愿恶类自与俦志尚素不同何殊风马牛嗟予月旦评岂论汝劣优汝道自取薄安得妄怨尤自古盗憎主何异防軰流有如夫子圣武叔非宿仇臧仓沮孟氏岂为鲁君谋但当砺风节汝自曲如钩
　　某伏防丈人佥判出示尝与侍郎郑公浅沙泉唱醻诗轴率尔次韵
　　在昔绍圣初羣英萃朝绅道鄊鼔諌舌劲气排天阍雷霆固难犯鹓鹭皆丧神独一黄右辖从容为奏陈主圣臣则直攀槛古所闻龙顔为稍霁投荒贷斧斤公亦坐此去剖符漫朱轮斯人下世乆蔼然播清芬袁盎当汉代引却慎夫人用舍虽异致万世嫡庶分向使李勣軰将顺恨无门但谓此家事一言陷其君陆防得罪唐不测防陨身阳城以死争乆之理颇伸不如汉汲黯同朝有公孙约议寻即背巧辞间其臣于惟我圣宋涵养士气振世代有忠鲠汉唐何足云且如唐子方指摘椒房亲继论灯笼锦将贬岭外春君谟立殿坳开救防寛恩宛陵风雅手长篇纪咏存嗟嗟此邹黄袁阳畧同羣近则唐与蔡軰出有弟昆赤心要无负肯受富贵吞鄙哉贱丈夫肉食苟朝昏倾危不遑恤是非谁与论前史岂不载开卷徒沾巾伏读珠玉书飘飘若凌云遐追古作者寜让圣俞文顾我亦何人濡毫来效颦二贤迹益显余波激后尘
　　酬令裕见寄之什
　　伯才不鼓琴良为知音撤渊明琴无弦荆扉昼常闭吾道传沧洲初不待识别叔孙志谐俗礼乐用緜蕝子陵持正论阿谀腰领絶寜可负凿方枉尺未应屑郊居本寂寞况乃生计拙食指日益繁资用时吿竭客至坐无氊窃与郑公埓天随拾杞菊焉能餍餔餟平生所厚人过门或电掣尝闻贵易交一命已变节包苴既无鱼裋褐倦造谒濶逺故人书谁复访衰苶有焰手可炙其如火不热闻酸蚋必聚其如醯不洌向来出肺肝生死语虚设醇风恣浇漓仁义从荡灭江湖足相忘何苦怨离别黄君忘年友嵗寒我軰列抗志忌诡随讲究亦可恱髙堂甘防奉敢以贫故阙姑从斆学半俯首栖林樾近枉寄赠篇用意尤清切似闻于易道琅诵口不辍顾慙泽畔癯韦编老披阅未逹言外意搔首漫卼臲三圣日星垂墙仭靡容瞥动静本自然发明赖前哲屈伸相感触至理甚昭晰泰反复于隍需顺出自穴机缄黙循环勿用腾口说寒泉终可食但贵井常渫正乏双南金报称愧灭裂见许恵然来谅不出良月莫学王子猷兴尽江天雪
　　七言古诗
　　题焦山寺
　　水轮依风负坤舆百川东流同灌输掀巾之陂莽吞受沃焦之山初不濡云根终古揷江湖狂澜滔天随巻舒空神廻飇避突兀海门排霄岌相扶僧居蚝山迷向背佛宇蜃气成吹嘘昔防冬崖壑枯洪涛溅雨吹裳裾风来驾潮愁海若溟涨跋浪飜鲸鱼羽渊咸池相荡潏月阿日窟漂方隅此身浮沤一縁聚四大湿相弥空虚鍼锋悬持妙善住蚊睫坐睨焦螟居山中老禅眼于菟香饭遣化分雕胡重渊垂涎舞蛟首方丈宴寝凝薰炉夜寒黒月照浊水乞取坏衲摩尼珠
　　题宋徳器致爽轩
　　将军啸咤风雷生一诺之宠千金轻仰头防山黙不应此段王郎真絶人人言爽气定何物面目俨然君不识非氛非祲非烟云可以意了难口说子猷拄笏人笑痴先生作斋人愈疑但知谈河不救渇岂信秀色能充饥千峯横青朝过雨折简招归入诗句傥有俗客来叩门为道我眠卿且去
　　沧海行
　　沧海有船不可渡痴人求仙死不悟儿郎断乳能防时忍令万里投蛟螭儿牵母衣抱父泣文书催行星火急楼船一去更不归至今思家朝夜啼人生不禁别离苦但得生存犹一处君不见咸阳百万家长城白骨埋泥沙
　　宿游伯均裕斋夜无蚊蚋熟寐达旦
　　处处如雷针在舌咂肤成羣难扑灭主人作官重膏血未劳挥拂蚊自絶荆棘不产茅山旁天台有菌皆可尝期君守此化民术异类尽令回善良
　　寄题张道士招真阁
　　君成道去何许寂寂空山号行府自从汉末人相值因循今莫覩凄凉古庙落嵓隈水绕闲庭萦嫩苔勅令立观奉香火屈指三十年中来道士张君见竒古精力强明奈寒暑从前观心力勤苦经画一新旧堂庑尝闻仙者好楼居杰阁翚飞接云衢往来世外隠君子万一鹤驭停须臾我劝张君更磨练莫遣光隂随物转一朝平步玉皇前何虑羣仙不相面多少纷纷尘世人梦中说梦元非真妙处工夫如防了千百世界现全身
　　寄赠天台石桥京行人
　　无心曾防石桥云有耳曾听石桥水俗尘未尽难重留饭麻才竟归心起自从一别五春风梦绕桥庵西复东雀噪亭前听茶鼓蛇蟠砌外防丛更忆依人两乌鹊朝朝飞下暎真阁树鵞土菌恣登盘林麓素无虫兽恶江湖迢递皆畏途谁知世上有华胥五百开士去虽乆犹余一老能清癯防年胁背不着席栋宇増新间金碧风月忽寄盈尺书约我重来共晨夕恨不速驾鸺鹠皮屈伸臂项欵山扉相逢定作解垢衣水边石上同茹芝
　　送赵彦修
　　六月红尘如火烈朝来一雨炎威歇渐防苹末起凉飔推上冰轮作清絶王孙叱驭欲何之直向铨曹射佳阙天生良才必有用岂应付与哙等埒防载低头丐祠禄嵗寒颇获固穷节傥逢佳士重荐论平视朝绅可颃颉顾我幽居苦羞缩却扫柴门学藏拙毎向水边狎鸥鸟未遑郊外习绵蕝君能脱略时从逰尝鼎一脔端可别临行尚作半日留满泛青甆话离别秋风若遇南飞鸿好寄一声慰骚屑
　　承徳功仙尉出示直翁感兴之作辄次其韵
　　蝇头蜗角使人愁贪先务胜如争舟隠心空逐市朝乐着眼未省林泉幽尘埃平时正汨没出处与世相沉浮由径反诮澹防子防葵仍笑公仪休懐哉古道乆寂寞凤鸟不至三千秋孰知名教真乐地徒以得失为已忧骑马四驰失其驭放豚一去何当求羡君渊源得所自结交道义相追逰个中有路傥深造直与古人为辈流
　　贺吴守被召【寿翁】
　　吴公骨秀如天人胸襟落落皆经纶少年固已富家学筮仕聊称梅子真挽弓驰马特余事智勇未减飞将军向者长汀初拥节冦攘聚集惊乡村谁知抚定有长防不戮一夫令自新稚耋讙呼弛兵革至今妥贴无叛民移帅贑川尤镇静宿奸褫魄胥崩奔往年羣盗号渊薮一旦荒垄安锄耘钱流地上非横索铃斋坐歗生阳春践更盘错威望着素秉公防政有神贪吏望风争解去寃民在处皆获伸还家坐席曾未暖迅召连催已在门或人未免巧求誉我公特立天下闻厥今器识兼文武倒指谁欤当此举江淮百万屯边兵转输馈饷倾吴楚中原荆棘今防年师老不试漫貔虎陛下翻然采舆论天意可见公宜处裴度指日平蔡州充国先零岂难取唾手燕云防有时伫防大将建旗鼓勒功异域鄙班超归佐熈朝作申甫
　　送黄仲甄赴廷试
　　我昔尝为东南行烦君载酒送城国酒防上马意恻怆似叹飞沉异鳞翮我言君岂哙等伍霜蹄偶蹶未为失整衔易辔便千里宁比驽骀才寸尺转头日月曾防何君已声名满蟾窟笑呼扁舟下吴防去意猛作秋鹰掣君家艺徳知何年弟兄头角俱突兀仙枝万丈不供折人家生子叹豚犊春归洲渚波面肥江神为君好风日君王正御紫宸朝蜀士半居青琐闼牵聫即日九天上判司卑凡等厮役向来扵我作鱼羡吾今洗眼防鹏击人生行止特未定遇坎乗流听造物唯有名节不可污与君相期保黄髪
　　和韩羲仲主簿古岩韵
　　君不见版筑当年胥靡徒貌象忽与帝梦符卧龙抱膝吟梁甫霸主不惮三顾庐又不见形模苦遭妇女笑袖手不解世俗书碧山幽栖载典籍银鱼焚弃甘林居出处虽云兰菊异道则一贯无二途要之穷通有定分所学岂以世俗拘一旦风云合际防坐令四海如唐虞不用山林并容尔胸中经济常自如世间余子真碌碌得失交病言嗫嚅生前雅志一饱足趋时妩媚忘逺图夫君承平相家子典刑自与今人殊青春已负老成器白日兀坐圣贤俱腹笥兼收线五色准拟补衮膺时须豹变要是有毛质鹏飞九万防抟扶古岩风月镇长好请着斯名镵座隅
　　登赋堂【为樊守作】
　　紫云之山防千丈势压岷峩欲争长茫茫巨浸擘山开万穴鱼龙寄深广眼明遥见使君家华堂夜魄栖檐牙手钓峡流揖峯翠裾佩缥缈凌云霞仲宣登楼炫能赋字字悲啼叹飘寓他人有心予忖之魏夺刘倾渠不顾使君胸着万巻书向来游戯从鱼符拂衣归卧唤不出但有忧国心欝纡日落未落飞鸟灭却立防干思横发一川樵牧歌太平万古关河感亡国丽词落纸焕黼裳细研物变穷天藏慿谁荐之九天上我无羽翮不得将公乎岂乆榛棘下狗监犹能援司马子虚大人何足云愿赋蒸民追大雅
　　次韵令裕言诗
　　寓形宇宙有感发无一不可供诗眸风花浩荡百变态草木荣悴皆穷搜浑成功括造化窟未辞斧凿孰为优要当险易随地出或平或激如水流不才正自困讥骂白璧为赠非所求自怜不具正法眼解頥安足论赓酬
　　自临州还题杉岭铺
　　自西徂东三百里还闽入浙半月期人生奔走遽如许世路险夷当自知造化宻移真戯尔富贵时来则为之盱盱睢睢亦何益磊磊落落真大竒








　　钦定四库全书
　　澹轩集巻二　　　　　　　宋　李吕　撰五言律诗
　　送仲秉赴廷试五首
　　乱石捜琮璧修梧待凤凰地灵真间濶世眼但寻常我友更谁子平生唯此郎连城不当价容易莫商量雾豹文章异渊鲸爪角雄荒陂寒泣露空谷暮号风突起能无意平沉未分穷不知貂冕地冷砚破窓中欲献琅玕腹君诗有宿盟云天宸极邃日月衮衣明太守荐何武诸公倾贾生三山移步到寄语问卿一元谁破碎河洛漏防芬星斗昭干纬葩华粲地文班扬浑细事伊傅有殊勲补履非神劒相期敬所闻元龙湖海士可但着茅庐诗老经从地禹功防凿余蜀峰帆影隔郢树鸟行疎太史行天下归来好著书
　　挽昭懐皇后诗二首
　　防御还洛祎衣閟鲋隅光华随渭水巡狩隔苍梧已卜先朝祔旋闻反寝虞昭懐千载諡不朽在椒涂愍册哀荣絶鲜原卜兆安世家金穴旧大隧玉衣寒何意簪花柰空遗刈畹兰神防泰陵庙永防月衣冠次涪陵防北岩寺伊川謪居尝传易于此有钩深堂鲁直名且书之故寺有四贤像伊川鲁直康节尹和靖
　　隔江定佳处放艇得幽寻直上云根径尽行霜叶林昔人非避世此地可钩深何物能熏染幽禽亦好音癸丑季春上洲頽岸出败冡冡中有塼云元嘉二十二年七月二十六日余功曹冡后世子孙长兴冨贵宜賖因题数句
　　八百年前窆功曹身姓余元嘉两行字败甓八分书冨贵念犹在子孙今已无痴人不修省视此意何如
　　丁巳三月送周宰行
　　中郎宜有后余庆在孙枝学术堪时用公卿半已知五行人鲜俪四字格尤竒自此官清要毋忘老布衣
　　予一病七十日心事牢落作诗自解
　　抱病懒巾栉自度作黄冠披褐襟便短拖鞋步稍安忘机任俗薄遮眼把书防未必不为福善乎能自寛
　　多病
　　守静偏多病争先素不能材非经世具分合出家僧利路防深穽穷居任曲肱息交休扰扰蔵拙要儚儚
　　逰希夷观【观李阿仙人修道处】
　　秘馆白云边来逰记昔年黄冠姿槁甚败屋意萧然访古知僊裔防碑识汉防危栏聊徙倚风袂欲翩翩枫老丹成叶芦轻雪作花晚风何处笛疎栁欲栖鸦絶壁生虚霭晴天防片霞莫教残酒醒客里易思家
　　遣兴
　　天净鸟飞逺路幽花自香春风吹草木野水满池塘事去青山在人闲白日长兴来搔白髪防意乆难忘
　　懐黄令裕二首
　　小斋开巻罢尚友忆黄君语孟能精熟图书正讨论梅黄风送雨江涨野连云何日相寻去书灯共一尊今时求此道笃志孰如君经训多成诵疑难喜细论利交甘若醴世态薄于云须秉嵗寒节深推孔孟尊
　　有感
　　入务市朝念在家云水僧善薰妻法喜敬逺女摩登忙里且寻静热中须放生时时发深省结业莫教増
　　观荷
　　适当寒沼上更在月明中露重鲛珠湿天髙奁镜空参差千盖緑淡竚数枝红华髪秋风里持杯属老翁
　　对竹次韵
　　举世称三友无心是此君美花何足竝俗客未应论不忍踈添月须教劲拂云晚凉欣对罢借色入清尊
　　挽上官文季直二首
　　踪迹半天下声名落士林搢绅争汲引嵗月漫侵寻后軰尊时尚斯人竟陆沉只言余庆在子舍日骎骎念昔康强际频趋几杖前交逰推上行礼遇辱忘年木落鸡笼坂风酸薤露篇空余两行泪飘洒对新阡
　　晚步
　　薄晚憇髙林好风吹我襟斜红翻鹭翅空碧湛波心云坞牛羊下烟汀竹篠深一声渔笛罢袅袅送余音
　　代怀祖上舅氏
　　天上玉麒麟横秋爽气新书痴心笃好防戯日长春直去攀丹桂须为近紫宸外家多庆事接武有名人
　　五言长律
　　絶尘轩
　　昔年陪仲父杖屦集幽轩门占蹄轮道交无市井言池边对棊酒胷次有丘园蝉蜕寒云断径荒春草蕃増新窻户改尚喜典刑存结客登临去茶勿惮烦
　　七言律诗
　　归自南康寄懐朱使君
　　过尽重湖复过山隂凝忽变雪花团路迷曲折易成逺风助横斜巧送寒忆昨片帆离渡口特烦千骑驻江干如今想在芙蓉观独据胡床烂漫防
　　吊霍光
　　官安胥饮贵仍骄父子同诛韪孝昭愽陆时方専国柄济隂早已被弓弨老妻安得谋灵妪劣女刚将冠内貂白去副封竒祸作后车倾覆更萧条
　　七夕次韵
　　天上佳期嵗一来人间急管莫相催鹊桥成后天孙度雨泣悬知飚驭囘儿女欢呼争乞巧楼防罗列賸传杯欲捜好句陪年少病士慙无工部才
　　送双峰圣僧遗像还山
　　枯木形模酷肖之秪应铎落自秦时定光炉韛收亲子圆觉门风出自枝韬晦无因观大用感通犹得见全提要知取次为霖去便是元初利物机
　　天章阁成应制次韵
　　寳构云屯珍木才璇题金牓倚天开髙连色界非非境光动星躔两两台上帝图书开玉府从臣冠佩继麟台诏音亦许赓宸唱荣胜邹枚后乗陪
　　自题安乐行
　　老于世事尽忘机古庙寒灰阅四时禀赋旧为天地贵遮防那许鬼神窥无弦緑绮陶彭泽露地白牛僧大沩只此瞿昙安乐行从何处覔是和非
　　絶尘轩
　　生平雅不乐城市背郭开轩喜再来烟淡山屏青未了晴曛荷葢翠相挨倚风柔弱休栽栁照水横斜剰种梅乗兴秖应清坐好此懐难向俗人开
　　送许尉子云二首
　　秦望排空揷鉴湖先生气禀旧东吴胸中今古防千载笔下波澜雄万夫防棒垂门奸自肃土神应梦昔何殊荣归快作朝天计台阁欢传得巨儒
　　济人曾现斩蛟手慢学吴门作陆仙雪月精神资句法经纶器识得天全评君合在羲皇上许我难堪叔度贤出处相悬同臭味寄懐犹望捧来篇
　　送陈尉别二首【名次公字子容】
　　奕世雄题鴈塔名于今父子自师生词塲鱼贯真无敌庆事蝉聨尽有声雅兴莫追吴市隠横飞端继紫防明【陆中丞作尉日一夕土地神现夣有云】从来患盗惊邻里且喜三年皷不鸣
　　试吏谁云百寮底长材元是万夫雄锥刀垄断焉能较泾渭区分独至公顾我毎惭天下拙辱君见许古人风明年还忆蓬蒿径身在瀛洲雨露中
　　天台石桥设茶供
　　闻说天台髻未髽中年方遂此煎茶不行四十九盘岭那见二千余盏花架壑横空瘦龙脊崩云裂石怒雷车他时乞我三椽地莫效昙猷滴两洼
　　师正堂二首
　　物我虽殊理本同算来身教易为功表端岂但日间影徳盛应如草上风作字心君生笔下照人眸子验胸中平生得力今拈出尤见操存合至公
　　頽垣荒蔓防经霜今喜崇成背郭堂雅欲援琴追宓子时从退食咏羔羊溪流碧绕如平篆山木隂连不断行秖恐诏公台省去空教南国爱甘棠
　　投赠钱侍郎端礼三篇
　　人间富贵岂须论三百年来积庆门名纪太常髙大父气钟仁祖外曾孙心存忠孝源流逺义薄云天色笑温屈指前时功徳軰悠悠谁似典型存
　　仙风道骨本飘飘万巻诗书乐一瓢落笔云烟盘锦绣满腔星斗絶尘嚣悬知可使邦风美岂但能令国计饶四海徯公归致主方今天子舜承尧
　　天地生成无用躯青箱世业一愚儒防同海上屠龙术空守岩前待兔株自信平生非木石谁怜半世混泥涂幸逢防铁为金手乞与投身造化炉
　　上元漫兴
　　天上元宵放月明张灯何苦浪经营一毬积日方呈巧千片轻绡仅凑成里巷禽呼倾坐去街衢蚁聚侧身行谁人能向循良道何不留心劝耦耕
　　上元应制次韵
　　华灯不夜照青春鼇背缯山逈絶尘已遣烛龙啣火炬更开璧月驻飚轮长疑化国烟霄近未觉壶天晚日賔知是奎文临海外赐章今夕宠光频
　　遣兴
　　丈夫各自有立志或出或处非一途主父直须食五鼎渊明元秖爱吾庐佚居自大同蛙井巧进贪前乃盗窬顾我蹉跎未忘学肯将身世较盈虚
　　病中遣兴
　　多难从来气不舒老而多病背挛如足疡所赖非心害目眚犹欣见旧书白昼欲眠神思倦青春闲度物情踈生涯淡薄随时过他是他非莫问渠
　　诗勉粹夫进学兼示诸子
　　闲忆当年闯孔门未能无意觉斯民浮名浮利虽关命多病多愁故恼人九十春光浑易老二三子者莫因循老夫耄矣诚堪笑何惜同来试问津
　　吉祥寺旧名永寿初李升为徐温养子徐知训不能容置酒欲杀之行酒吏刁彦能以手爪升悟而迯伏此寺山谷作记无咎书
　　招提一径入垂杨翠竹千竿粉箨香正要银丝好防客不须雪乳苦捜肠兴亡徐李一弹指文字晁黄两擅塲八十老僧无个事犹将经巻佞空王
　　感兴
　　聚灭元同水上沤痴人贪着不知休生便当路栽荆棘死代羣雏作马牛上陇计全谋蜀道长城功半废沙丘古来大手犹如此只合将心向内求
　　见菊
　　病夫省睡起凌晨迟菊朦胧破萼新雨细正应添润泽烟轻尤觉长精神近来霜重伤禾死防见民忧洒涕频却是东篱賸黄菊不堪易粟当金银
　　庚戌仲春携小子访别晦翁过亲友江清卿之门其嗣子尚幼不果见次早道经江清卿墓下怅然有懐
　　肩舆兀兀度山村细雨凄风日易昏问店旧曽来托宿支頥今觉顿销防故人委蜕荒春草倦客空懐合暮云古木隂连藏小隠招呼无复笑迎门
　　次黄象之韵
　　踈山元是读书山【碑云逸士何仙舟读书处】相望麻姑旧醮坛梵刹雄夸今日胜隠居谁作故人防闲随米运川涂逈喜入林亭境界寛我已经营谢公屐竚君好去九迁官
　　借用邓彦髙韵
　　性学丝毫未易通醇疵何敢议轲雄文章事业须年少朴钝情懐属老翁闲把笑谈穷物外漫裒今古着胸中触来方寸有余地喜到小斋縁素风
　　忧旱
　　田圃如燔木叶黄火轮从早出扶桑伫观罪已侔汤徳更愿求言举汉章寃死岂能无孝妇当烹应复有宏羊可怜野老吞声哭此意何由逹上苍
　　送王晋卿赴廷试
　　恠底先生思涌泉少年笔势已翩翩马嘶长道空骧首龙擘沧波竟上天分付风云身九万更防礼乐字三千期君未可班行去细听胪音黼座前
　　送黄元董赴廷试
　　江夏无双最擅名君家羣从总能文丹枝只为一门种黄巻仍收再世勲天上鸳鸿方接武眼前驽蹇漫成羣蜀军自昔锋尤选一战凭君静楚氛
　　送郭顺之赴廷试
　　半生铁砚不偿劳揽镜惊心已二毛防虎正须还老手挿貂未肯付儿曹九天日月披晨翳三峡鱼龙息夜涛闻说西湖冠天下水光山色动挥毫
　　送杨文赴廷试
　　只今冠盖盛诸杨连嵗科名属雁行笔下戈矛吾退舍胷中珠琲海倾蔵鸡羣有鹤人谁识熊掌兼鱼子厌尝一振斯文千古事凭君更为引天潢
　　送杨道父赴廷试
　　每念先防尝慨叹于君先世最周旋神驹堕地真千里老木蟠空已百年此去汉庭应籍甚向来蜀产乆萧然锦衣归日烘晴昼应与莱衣巧鬬鲜
　　送赵胜仲赴廷试
　　过眼纷纷乱骕骦谁知龙种不寻常更生学苦藜分照长吉诗多锦作囊已作怒鹏横絶汉更随鸣凤集髙岗天将一第酬寒士分付宗枝亦有光
　　赠画师郭叔詹
　　蚤觉儒冠多误身聊工传冩养偏亲丹青逰戱臻能事造化生成羡逼真笔下岂皆行路軰眼中谁是筑岩人防当诏作云台像画手惟君妙入神
　　喜雪应制次韵
　　嘉平瑞雪映苍华寒涷河源万里沙贝阙珠宫云海琼林玉树散空花先春知为农祥应泽物深随徳意遐不隔宠光回寸草何妨梅栁自萌芽
　　追挽刘平父二首
　　奕世旂常记姓名屏山道学蔼余馨流风与世为标的好义于君见典型琴韵祗求追古意吟懐偏喜旁林扃相逢恨晚情犹厚怅望音容隔杳防
　　髙才入用合求闻却向丘园号隠君驰骋古人真我事泥涂轩冕付时人黄粱未熟惊尘世白璧空埋惨暮云赖得相门余庆在诸郎峙玉正诜诜
　　登一览亭有懐亡弟成老下世
　　半年懒向此经行上已重来雨乍晴三径就荒春草合一亭依旧暮山横怅懐丘壑空陈迹极目园林不胜情老境何堪风断鴈倚栏挥泪咽溪声
　　代人次韵
　　当时选胜入经营杖履宁论隂与晴丘壑只应胸次有溪山故着面前横可怜永隔笑谈乐何况从来兄弟情岘首人登休堕泪搅林风雨作秋声
　　宣和殿新竹应制次韵
　　千竿倐忽散层云疑有风雷为骏奔峻擢已应烦地媪巧裁仍复借天孙已惊虎豹留皮处更看龙虵起陆痕【一云晴飚瑟瑟吹筠緑瑞露深深染箨痕】圣主工夫同造物坐令温诏发霜根
　　题游少张逸老轩
　　劳生着意在荣观炊熟黄粱万虑寛溢目琴书聊自乐半窓风月不吾悭从谁更覔安心法回首几经行路难料想已能同水镜任他胷次九疑山
　　代人挽妻父号道者
　　里闬推髙足善良不才何幸玷东牀修容方喜超賔馆奠雁翻成举酹觞晚铎飘声空有恨酸风吹泪不成行诸郎头角多余庆褒赠行看为显扬
　　癸丑七月十九日以老病分任诸子以家务因为诗以示戒
　　子舍分劳非获已息肩养疾乐闲居家传道义频加意俗爱便宜莫计渠要是人人躬孝悌更令世世饱诗书从今光大成吾志可免时称贱丈夫














　　钦定四库全书
　　澹轩集巻三　　　　　　　宋　李吕　撰五言絶句
　　复斋学者
　　孟氏求放心羲易戒迷复可叹声利场纷纷竞驰逐
　　潭溪钓者
　　踞坐鱼矶上无心同狎鸥敲针漫劳力故尔投直钩
　　卧云樵者
　　山深成独徃伐木声丁丁莫作烂柯客长年玩一枰
　　老圃拙者
　　春蔬含緑滋荒畦自锄芟万事付一黙维摩许同参
　　云庄耕者
　　莘野乐尧舜谷口岂其郷自是不可掩区区非近名
　　题七者寮【为刘平父作】
　　莹心冽寒泉砥节介如石本无市朝念自与红尘隔
　　题东寮
　　羲和鞭日驭发轫自旸谷道人耕寸田开窻纳余燠
　　止宿寮
　　所重一言契宁悬千里期他年风雨夜还意剧谈诗
　　山台
　　蜡屐恣幽寻未能得其要登临一放目千峯供爼豆
　　寓斋
　　萍梗天地间初不异万物可能发深省惟有一事实
　　观善斋
　　羣居有深益相视无余事此道存诸中了然见眸子和邑宰张元若酹月亭诗四首【亭乃大寺寨廵检廨舍】
　　太白邀月饮秖许老坡防汗漫赤壁游浩歌邈相对周郎佳少年定覇在一战勉哉志士心分阴疾如电古人有大志闻鸡非恶声信知酹月意与此同条生明府命世才宇量特闳逺为名江上亭拈出句中眼
　　橘香亭二首
　　满林饱风霜千奴列亭下未许呉姬手借此长声价花落飘碎琼果熟染黄蜡张君鼻观间莫着兰麝杂
　　鐡笛亭
　　孤吹人已逺横笛处犹在清名欣有托奔云放天籁
　　井泉
　　山溜碧澄清甘归色味傥逢张又新应不落第二
　　禅友
　　寄语同参人切忌随他转若向句中寻相逢不识面
　　棊友
　　闲寻十九路坐断千万心运甓何为者当知惜寸阴
　　琴友
　　金玉声清圆鸾鳯势翔舞重是古人风勿效儿女语
　　文友
　　摛辞气为主盛气理或差大音等韶濩小巧同春葩
　　题君山观招真阁六首
　　蜡屐发兴屡几为春泥阻此行不作难霁色随歩武数峯碧防岏乌君成道山仙游杳难问空鎻白云闲双蔓正排空云是玉真府采芝何许入忽此驾修羽观宇藏山崦昔居火宅僧因縁有时节羽服奉香灯翚飞新楼台像设旧金碧焚修人已老倚杖对山石彩侍过丘林星行忽一周春晖今已矣涕泪不能收
　　巢云
　　幽栖寄山隈欣赏亦何有时许巢白云纷然入窻牖上黄端明夀诗以竚期三入后一品见孙为韵
　　英声乆飞扬寰海共倾竚学者仰泰山苍生待霖雨器识谁能及功名自有期一朝闻正论亲切在彤墀献替先其大从容接每三但知言謇謇肯顾府潭潭仗节朔庭回建议光明入尽得强敌情何人敢轻袭僎升时许同孟马宁处后人特诵谦光我独知徳厚姓字本无双山林今见一动必合礼经心焉在王室温防再褒荣王人就咨谂早晚诏公归余波润羣品骨秀类天人神清若岩电夀与山岳齐造物兹可见贱子甘藏拙无心学草自然多坎不是乐盘旋阻陪称夀席想见醉芳樽嘉庆宜图画簪绅徧子孙
　　莹心泉
　　修绠何妨汲羸瓶不自任从渠清彻底伴我歳寒心
　　渔艇
　　撇烈非为鱼流行本处山白鸥正得意相逐过前湾
　　自警三首
　　爱之能勿劳忠焉能勿诲彼有不受者善意翻成累当仁贵不让见义忌无勇今人无魏颗勿望渠形梦嬖人排孟子通国诮匡章内省倘不疚青蝇徒自忙
　　椿迳
　　栽培防灵根夹道若车盖坐待八千歳俨立风雨外
　　题破石铺
　　徃返数百里上下几重山仆仆利名客不知行路难
　　茶灶
　　中坻出盘陀曲突非刻画仙翁碾玉尘盈瓯试春色
　　温泉
　　阴阳分二气钧播立万物泉脉或寒温初非择地出太檏一已散人伪日滋彰持彼炎凉态指目为温汤匡庐发源初絶景廼如许尤幸逺市朝不遭豪右取怀哉经始心与世共游赏为语往来人莫起骊山想
　　题呉仲微常斋
　　逹石情忘倦移山志必通朝朝勤甓运井井防新功
　　七言絶句
　　和呉微明踈影横斜水清浅七咏韵
　　深丛茉莉香有余秾李争春俗不除借箸推排风味胜尖新莫向小梅踈
　　避俗渊明心防景秪咏孤松秀冬岭争识槎牙竹外枝月上空堦间金影
　　倚竹风神不胜情裁云刻月鬬轻明澄鲜秖合骚人惜懒对红尘肉眼横
　　岭上休将贝阙夸江头聊比玉川家个中真趣谁能防独对回风雪阵斜
　　碧涧潺潺暮山紫闭关危坐心如水窻间微见一枝横鼻观得香尤可喜
　　胜赏须倾竹叶青此花元自圣之清翻思杜老尤躭翫野水横吹当酒行
　　斜入茅檐如有恨髙情每赖吟题遣要知调鼎防有时且占寒溪照清浅
　　秋旱
　　天公作意雨垂垂风伯颠狂散万丝执法若能诛首恶更将京观筑鲸鲵
　　伏承伯丈人待制侍郎九重涣号三聘鼎来促装戒道即膺爰立谨吟成送行诗五絶句缮冩拜呈
　　汉庭得谢久县车松竹萧踈防葺庐争奈苍生待霖雨未容安石爱幽居
　　嘉谟岂但国蓍旧学端为帝者师圣世欲收仁义效行看平歩鳯凰池【公有是梦】
　　孟子正心邪説息昌黎首唱六经明可怜后学多趋末重振斯文借主盟
　　膴膴周原二百州欲图恢复岂难求既烦元老为时出但愿宣王益内修
　　梅花映雪送征鞍要伴先生耐歳寒收拾好归调鼎用春来枝上已含酸
　　送千二十侄五首
　　江头片片玉梅飞岭路迢遥雪正迷乘兴为谁骑马去不辞迎冻散双蹄
　　贤哉东道世崇儒爱子尤专择楷模责望要须精举业未应道义略唐虞
　　纷纷世态利为言此道谁人识正传为己为人宜两尽莫教渠笑舍其田
　　江左风流久擅名成章掷地作金声清新俊逸俱难及若比前贤更老成
　　却喜君知取友端诗情游戱志睎顔更烦为説开三迳安得斯人数往还
　　和感怀韵
　　四时迭运春复冬莫把穷愁蹙两峰牢掣鼻绳休放却镜中已失旧时容
　　象之晚坐有感次韵
　　丈夫不作宋玉悲珍重陶潜菊一枝寄傲北窻縁底事只应真趣少人知
　　题长滩铺
　　一丘一壑吾臭味真是真非孰有无月笛烟蓑秋正好急须归钓渚溪鱼
　　千四一侄见赠笻竹杖以诗谢之
　　常瞻南极画图中夀相偏宜九节笻珍重阿戎来寄我惭无林下老仙风
　　澹轩
　　穷耽世味不期骄安得墙暂见尧未到闻韶饱三月且求陋巷乐箪瓢
　　代人上建守四首
　　潜藩雄镇七闽头亲覩贤侯利泽周不借冦恂留颖尾却敎郭伋再并州
　　可怪乡风最不情生儿不举世相仍自从节省归新厯添得王民几万丁
　　鄂渚才来便救焚富沙拯溺济饥民从容妙得调元手好转洪钧拱帝宸
　　怅怀徃事我何知作兴重来触绪非无地可畦家十口萧然相对欲谁归
　　题君山爱松轩
　　尝爱山间老乔松栖烟宿雨盘虬龙道人所爱偶相似许我来此听松风
　　辨义丰老人师傅闻疑大干事迹
　　义宁欲末隋鼎迁解符西泝心悠然沉舟甘作夷齐鬼不与宇文同戴天
　　游铅山石井
　　碧玉罅中仙洞府玻瓈无底涵烟雨好将润泽天下施沾溉宁论数千亩
　　次芜徽明诸公韵三首
　　镜中已失旧时容懒问春来白与红君为花愁成独醉余醅何惜命邻翁
　　未许酴醿浪得香殿春时出一枝芳从他百卉随风舞独立晴天试艶妆
　　黄云看即变成秋春事余寒得少留此去浣花犹逺在谁人能为作遨头
　　过孝义亭作诗寄归代书
　　经夕离家行百里山椒一上一回头此来颇快凝阴相寄语妻儿勿过忧
　　登徐孺子亭
　　昔贤久矣埋黄土独有清风翳环堵曽将一束奠生刍今与游人閙歌舞
　　简龚令望
　　乘兴来寻老树村接谈才秖叙寒温翻然掉臂凌风去何似王猷不及门
　　南康道上
　　穿山深径如行巷拱道乔枝欲化龙开辟从来年代逺不知过尽几人踪
　　复闻杜防
　　忆到盱江闻子防五更自在劝人归而今俄起莼鲈念不为山禽説是非
　　宿洪氏南轩
　　马乳龙须方压架玉簪罗盖渐平堤朅来颇释尘劳念况有清风入枕帏
　　怀乌山栢庭僧宗文
　　清风明月休论景翠竹黄花不离禅好个赵州关捩子陶潜欲辩已忘言
　　遣兴
　　一身欲着自无处万事不疑心始闲仆仆红尘皆苦相何时挟防过东山
　　赠朱少南别二首
　　外貌休寻饾座梨应知石里蕴瓌竒従来善相书前史为识英雄未遇时
　　朱君精到古人趣踏遍东南称独歩秖今应诏非乏材预烦拈出栋梁具
　　己亥出南康宫伯称以诗赠行次韵三首
　　谁怜甲子混泥涂老钝何能展壮图方恨此行垂槖去辱君赠句当骈珠
　　丹枫摄摄挂晨霜笑指匡庐路许长且喜眼中无逐臭自然心地发清香
　　君才端可用于时努力行将彻主知出处到头皆分定相期于道不湏离


　　钦定四库全书
　　澹轩集卷四　　　　　　　宋　李吕　撰诗余
　　一落索【送游君安解緜竹尉】
　　琢成玉树谁解着云斤月斧短棰羸朴一怀尘土叹雄图伤别绪　主人不语花能语苦欲留君不是留君处碧落紫霄楼观参差烟雾一樽空鸿鹄举
　　浣溪沙【颍上即事】
　　章水何如颍水清江山明秀发诗情七言还我是长城小小细花开寳靥纎纎玉手见云英十千名酒十分
　　倾
　　念奴娇
　　海天向晚渐霞收余绮波澄新緑木落山明真个是一雨秋容新沐唤起姮娥摩云拨雾驾此一轮玉桂华澄淡广寒谁伴幽独　不见弄玉吹箫樽前空对此清光堪掬雾鬓风鬟何处问云雨巫山六六珠斗阑干金沙澄浅影转西楼曲此情谁防倚风三歕横玉
　　前调
　　素光练静照青山隠隠修眉横緑鳷鹊楼髙天似水碧瓦寒生银粟千丈斜光奔云涌雾飞过卢仝屋更无尘翳满轩风撼梧竹　谁念鹤髪仙翁当年曽醉赏紫岩飞瀑对影三人聊痛饮一洗离愁千斛斗转参横翻然归去万里骑黄鹄满天霜晓呌云吹断横玉
　　满庭芳
　　光拂星揄轮髙金掌暮烟飘尽澄空素娥幽恨霜艶洗鈆红醉把摩云妙手教纎翳不防青铜知多少天髙露冷争占九秋风　歌钟邀胜侣园攀琼树帘卷珠宫算庾楼吟赏今古应同多谢秦娥絶唱声声为飘入云中留仙住莫敎清影容易转梧桐
　　卜算子【警悟】
　　心空道亦空风静林还静卷尽浮云月自眀中有山河影　供养及修行旧话成重省豆爆生莲火里时痛拨寒灰冷
　　醉落魄【有序】
　　予病足置酒圃间江梅渐开不能一举爵对景呻吟因效山谷道人陶陶兀兀之句法其体作此以遣兴云
　　休休莫莫当年不负西湖约一枝初见横篱落嚼蘂闻香长是醉乡落魄　而今对酒空斟酌老来多病情非昨谁人伴我临东阁冷淡吟怀犹可追前作
　　朝中措
　　展屏山色翠连空潇洒冠闽中背郭元无尘事披襟时有清风　君侯雅致临流句丽爱月情钟乐府直追欧老堂名新自陶翁
　　前调
　　堂成开晏日无空景占四时中画栋翚飞星汉雕栏鎻断花风　薰人和气清谈四坐雅量千钟早晚催归天仗徃来还记溪翁
　　鹧鸪天【寄情】
　　脸上残霞酒半消晚妆匀罢却无聊金泥帐小敎谁共银字笙寒懒更调　人悄悄漏迢迢窻虚度可怜宵一从恨满丁香结几度春深荳冦梢
　　前调【谢人送牡丹】
　　甲帐春风肯见分夜陪清夣当炉薰寻香若傍防干晓定见堆红越鄂君　雕玉佩郁金裙凭谁书叶寄朝云兰芽九畹虽清絶也要芳心伴小醺
　　沁园春【叹老】
　　射虎南山断蛟北海恍如梦中念少年豪气霜寒一劔清时功业月满雕弓年去年来成底事已一半消磨成老翁那堪更病为城绕愁作兵攻　无悰慵语西风正独倚危防送塞鸿道酒能消遣酒因病减歌能消遣歌为愁浓大造不将炉冶去万巻诗书宁愤穷都休问且试弹緑绮闲和秋防
　　木兰花
　　沉吟不语晴窻畔小字银钩题欲遍云情散乱未成篇花骨欹斜终带软　重重説尽情和怨珍重提携常在眼暂时得近玉尖纎翻羡缕金红象管
　　水调歌头【和伯称】
　　山雨喜开霁爽气涤烦襟晚秋丹叶飘坠篱菊散黄金徙倚关河凝望回首光阴轻驶倐忽二毛侵须信人间世莫放酒杯深　一星子名与利漫浮沉塞翁祸福无定此理古犹今妙处秖应亲到外物从渠舒巻出处我无心袖手无新语洗耳听清音
　　鳯栖梧
　　一嵗光阴寒共暑一日光阴只个朝还暮有物分明能唤寤晚钟晨角君听取　扰扰胶胶劳百虑究竟思量没个相干处只有一般携得去世人唤作闲家具
　　防绛唇
　　去歳天涯一灯闲作幽窻伴酒来须满不待傍人劝今歳天涯又是年华晚凄凉惯问天不管只我何曽管
　　调笑令
　　掩袖低迷情不禁背人低语两知心烟蛾渐放愁边散细靥从敎醉里深小梅破萼娇难似喜色着人吹不起莫将羽扇掩明波灔灔光风生眼尾　眼尾寄深意一防兰膏红破蕊钿窝浅浅双痕媚背面银牀斜倚烛花先报今宵喜管定知人心里
　　前调【饮】
　　摘蘂和香滴得成更将白玉琢飞鲸殢娇一任香罗涴更折花枝作令行香浮金鳞翻蘂盏笑里桃花红近眼粉壶琥珀为君倾弄翠挼红归来晚　归晚思何限玉坠金偏云鬓乱伤春谁作嬉逰伴只有飞来花片防回愁映眉山逺总被春风惊散
　　前调【坐】
　　玉笙吹遍古梁州暗学芙蓉一様愁倚牕重整金条脱对鉴不防红臂韝浅浅緑靴双鳯困柳弱花慵敛新闷娇多无力凭薰笼又报杏园春意尽　春尽敛新闷暗傍银屏撩绿鬓攅眉不许旁人问帘外冷红成阵银釭挑尽睡未肯肠断秦郎归信
　　前调【博】
　　緑檀屏下玉成围唤拥金盆出注时多情故与诸郎戯不惜春娇两鬓垂珠玑满斗犹慵起玉马象盘还得意漏冷铜乌唤不譍更移红烛桃花底　花底锦铺地绣浪琼枝光似洗一心长在金盆里翠袖懒遮纎指珠玑满斗犹慵起过尽红楼春睡
　　前调【歌】
　　贤川六叠小香檀玉笋纎纎不奈寒浅破朱唇促新调红丝短瑟未须弹锦字两行妆寳扇扇中鸾影迷娇面兰叶歌翻春事空孤鳯离鸾两含怨　含怨两颦浅羽髻云鬟低玉燕緑沈香底金鹅扇隐隐花枝轻颤当筵不放红云转正是玉壶春满
　　八寳妆【感怀】
　　门掩黄昏画堂人寂暮雨乍収残暑帘卷踈星庭户悄隠隠严城钟鼔空堦烟暝半开斜月朦胧银河澄淡风凄楚还是凤楼人逺桃源无路　惆怅夜乆星繁碧云望断玉箫声在何处念谁伴茜裙翠袖共携手瑶台归去对修竹森森院宇曲屛香暖凝沈炷问对酒当歌情懐记得刘郎否
　　临江仙【洞庭湖懐古】
　　湖水连天天连水秋来分外澄清君山自是小蓬瀛气蒸云夣泽波撼岳阳城　帝子有灵能鼓瑟凄然依旧伤情防闻兰芷动芳馨曲终人不见江上数峯青
　　前调
　　家在宋墙东畔住流莺时送芳音窃香解佩両沉沉都縁些子事过却许多春　日上花梢初睡起绣衣闲纵金针错将黄晕压檀心见人羞不语偷把泪珠匀



　　钦定四库全书
　　澹轩集卷五　　　　　　　宋　李吕　撰序
　　送周术士序
　　周公系出某少落魄不事家人作业持其术曰三命曰五命翺翔江河渉二浙走巴蜀间一归闽粤其足迹所逮几半天下行万里而未厌也从士夫游世所歆艶者鲜不识也一日袖手跂于衡门之右防余送客揖而进之澹轩道所由来颇自衒其术之精因谓之曰余少也不无意于速化选耍数竒退而自屏于无用之学亦有年矣子之术神余何以子为问试取一二亲旧五行叩之凡他人以为肯綮者周輙迎刃而解辨析品藻若无凝滞至其巧发竒中坐者为之激节噫周之术可谓不苟然者矣惟天降在人受之而为命故曰能者养之以福不能者败以取祸此古之所谓命也今之谈命者其学盖自司马季主时已有虚髙禄命等语后人又推广其道于是以人始生年月日时防而观之而休咎生焉至于支干五行错综万变运式布棊星推厯卜分寸薄厚防捜造化刑杀所临或遇而为福贵禄所防或陷而为祸卒然未获其指者比比皆是必也穷年皓首其阅人也众其取类也多然后察徃知来如衡之于轻重度之于长短秋毫不得而隐也然犹有赋禀殊异分野乖冝毫厘之差目惑心庸有未尽者焉呜呼如是其难也要其所归特不过逆数之一耳非向所谓命也观季主所以晓二大夫使之茫乎失色亦必有道矣夫鍼膏肓而起痼疾求有益于问命者将不止于此子盍归而求之壬寅首夏序
　　乌洲李氏世谱序
　　初祖自唐末卜居光泽之乌洲卒葬本村世号员外坟坟园占地从广所抵伯祖长官尝虑从官转徙为隣畔侵并具言于邑大夫给据以照属朝廷举行经界里正行量歩亩又狭于当时所载姑附见于删定之砧基歳在己丑某尝率宗族环以版筑辛卯之春北溪泛溢墙悉浸仆基石仅存其兆域之内凡有二冢居其中者特大数十年来坟土消落冡面之塼毕露塼侧有文曰咸通五年二月葬其左者差小文曰咸通二年某月葬或有李家冡三字然世系悠悠传録不一考于髙曽以来志墓之文或云有颖者出于青州之千乘或云唐大中间都官员外郎频为建州刺史有惠爱卒官下时邵武光泽未升郡县颖建州境子弟有不果归者留居于此自大中改元咸通适其时也质之本传时有不合岂登载之阙欤为之后者疑以传疑迄未有以取正也迨绍兴戊寅送妇翁之官御史府道出云际邂逅族人季英者备言少时及见其家旧谱则云初祖公逹偕弟公逺实南劒望姓以事往来吾里有髙公者豪据乌洲馆二公于别室竒公逹妻以女髙无子罄其赀以奉焉三者之説未知孰是要之云际所闻颇详首末差若可信今谱目之曰员外从长官公文旧称也自昔相传初祖之后分为四是则同考四子名皆从走咸有隠君子之操当唐末防乱避难散处以蕃以殖曰超北徙云际得建安刘侍郎防所撰仲权墓表则曰超生朱朱生徳荣徳荣生巽巽登第太宗朝仕至度支郎中际山以南李其姓者悉超之裔也其东徙邵武之将渠之久里曰赴曰越皆为茂族大丞相纲父子兄弟聨芳接武盖居将渠焉曰起世其先庐主产业不乐徙吾族其后也吕丱角侍诸父闻讲道旧事奉常公与仲权之孙演友善同处太学相谓兄弟又于外村上官必发家得奉常公与其祖判官名晋卿内简目其妻李为大姐者亦视仲权为祖父以此推之仲权正与司空同行又闻之从叔父字兴祖尝言于镇岭族祖恩州故笥得片纸若祝文文藁者称户曹之父大公祖则十公二妣皆危氏以仲权墓表考证世次十公当名为起昔洲之艮维有墟墓环以石居人皆曰公墓又北直户曹故址变为滩碛久矣惟公墓在近歳溪东民李与兄弟剏田于故溪中累石以障水水势益西灌啮公墓且尽时登仕删定二父犹无恙迁之上兰口其存者内棺底盖而已朱墨间错漆色俨然太公葬浮际原长官尝侍奉常公一拜其下后无识其处者户曹有乡行三长列上得王氏版命凡三镇之曲直取决焉五季间人家质卖劵契经印押乃可施用辛亥刼火之前尚及见之司空在太宗时部民兵督饷转海溺水死少已志于学五经皆手抄廷评公少孤刻苦自立学益富作诗得少陵句法自是乌洲之李遂与闻家代不乏贤焉若夫得姓者必出于陇西至于命氏之由蟠根奕叶则备见于典膳丞延夀之序传兹不复列云时大宋淳熈四年歳次丁酉五月二十六日甲午裔孙吕谨序
　　诸子命名序
　　吾家徙居乌洲世载礼让垂三百年髙祖廷评府君髙蹈林泉寓意诗律聚书敎授澹然无营曽祖太常府君以豪迈逸羣之器鼓箧逺近游学成登进士第年才二十有九仕虽益困而惠施则广笃生三子其仲与元祐诸公上下议论是为党人其季则吾祖九府君以孝悌然诺信于郷里先考奏名进士府君少而苦学处闺门不违父道出而游庠序与四方士大夫游见者畏服其遇人之急义而有信其临事敏明而有守夫人皆知之吾不足以知也吾不幸早孤奉素业粗不敢失坠咨汝诸子可毋念汝祖若曽髙若逺祖之为乎吾不足使汝学也吾今命汝以名表汝以字姑述在昔闻于祖父之训明以敎汝汝列听勿哗曰绍祖夫保家之主固已难矣彼菑获之喻非广阡陌也堂构之辞非侈居室也肆前修之立身行事垂范将来汝既知之髙山仰止景行行止徒知而徒言岂若躬行而允蹈之也其字汝以景行曰怀祖夫孝始于事亲终于治国平天下人能以深爱之诚心推而上之则知尊祖故知父而不知祖不足以言孝孝不备则本不立矣祖乃生人之本孝乃为人之本有本则放乎四海可也其字汝以孝本曰闳祖六经皆载道之文诸史皆应变之迹学者之所尽心吾人号为本务泛滥无统适足自乱博学详説莫知其要非古人之所贵也其字汝以守约曰相祖行成乎身功加乎民非必处也隠居求志行义逹道非必出也然上下进退神龙不能违其时行止久速圣人必曰当其可其字汝以时可曰袭祖君子居其室出其言善则千里之外应之故一出言不敢忘父母苟为不然则忝尔所生忝所生则忝厥祖忝厥祖则恶名随之矣其字汝以世誉曰壮祖夫壮非君子事也故小人用壮君子用罔然兴事赴功类非懦弱之所能诗不云乎克壮其猷史不云乎老当益壮言壮则有盛大之意故有大者不可以盈志愈大则心愈小为近道矣其字汝以处谦噫善人不善人之师是以蓬生麻中不扶自直吾今敎汝不于其他特不过称吾父祖之行事与夫所以责望于后人者述为训诫命汝名字俾之覩名思义可谓待汝不薄矣惟其有之是以似之汝等气类克肖资以进修充以器识庶几乎不坠其绪也舍此则为自暴自弃矣书云惟狂克念作圣唯圣罔念作狂是知狂圣之辨亦念与不念而已故曰差之毫厘缪以千里宋乾道九年癸巳八月初一日书
　　代县宰社仓砧基簿序
　　今社仓之制其説有二曰储米以备赈贷之用也敛息以资举子之给也向者崇安开粜仿隋唐旧制而创为之盖仓以社名则赖乎里之人相与推行而不渉吏手故实惠稍孚而弊端迄塞余涖邑数月适连帅赵公封示崇安条画俾视效而举行之防里有处士李某余始到官知其人焉一日以其事谋之寮友与夫乡人之善者佥以李为然遂造门而问故李曰吾邑东西不及百里南北相距加二十里中多乱山可耕之田仅得三之一故乐歳则粗可以给一有水旱之变则食为之不足于是溺子而不举者俗诚有之贤令尹得不为之长虑而使之知父子之亲乎又况阙米于新陈之未接则忧不在乡而在市盖贩者无千金之积停者无三日之聚乡人挈担石以趋市少则有踊贵之患甚则有不继之忧官盍有以为之备乎然捐米以惠人非买田以规歳收之入储米以备粜非建仓以别在官之廪则不可以图久于是议以克合乃详视崇安之成规讲究吾邑之所便増损而行之惟其所当凡买田建仓官出缗钱二千而籴米所直数亦称是李又推择其乡之士八人任乡官之委以与民附籍县复委官措置以示公私互相维持之意幽逺之民始而疑来请者尚寡中而信歳终计之已支百斛今买田之外益以没入之产亦既三倍所收矣所储千斛若籴以时直而出粜以平价虽嵗稔亦防利焉夫不规剰利以粜则可使常新取诸歳収而与则可以持久由目前观之若可以诏后而贻逺矣独念夫崇安创始之制倡者里人而官为之应故其成若难而久非所患今吾邑举行之方官始倡之而里人为之助矧其设施各务得宜则其事迹容有小异至于救民于壑为国添丁原其用心则未始不同然念牧民之吏率以三歳而终更敛歳计之余锱铢而积其所成立仅止于此至于増光润色自此岂无与我同志者吾邑之利未见其已时也虽然百里之治欲民化而俗善兹特其一端耳若夫富室之兼并豪民之武断恶习相染而敝民间出頽风相仍而敝事时生必将讲明治化防本塞源以成礼义之俗则余之所以望于后之君子讵止于此耶姑摭建置本末出纳条例悉列于册着为砧基簿且复为之序以冠其首用诏来者使公私皆得以稽考焉
　　防族讲礼序
　　某比见吾宗生聚日蕃至讲礼之时特不过冬年两节而已惟防面之期如是其疏所以异于路人无几又况其间傲岸简忽不能推见根本苟且自便居防惟惮其长之见则矙亡而题其门居长或见其防之来则戒仆以拒其谒遂使服属未逺累年或不一见异时邂逅或不相识风俗至是亦已頽矣故尝与众佥议髙祖大理评事府君髙祖母光泽县君实大吾族其别三祖曰朝请大夫府君曰河源主簿府君益封殖之今本村上下东门里外及邵武磨滩居者皆三祖之子孙也今欲每遇冬年就族人之家稍寛广者设廷评光泽及三祖之位供以香灯酒菓紏合族党上自吾兄弟下及诸曽其日已刻咸具盛服【或公服或襴防或衫帽或小衫各随其宜但不可用道服背子】相率毕集尊卑以列荐献如仪然后自尊及卑逐行讲拜就坐茶汤成礼而退于以尊祖于以合族使子子孙孙咸知其所自来且知族属虽广而同出于一气也则事长慈防之道不下席而得而亲睦之风将不劝而自厚矣呜呼自廷评公至吾兄弟凡五世自吾兄弟至诸曽又四世矣合今四世自胜衣以上略计几二百人族姓之蕃求之吾里殆难其匹既蕃矣又能世其素业乆而不坠抑又难也欲其素业久而不坠舍礼何以哉然则兹防之设其系吾宗之隆替甚大岂曰小补之哉今议本村东门两处每节各委谨干子弟二名掌其事前期徧具咨请量收少钱备香灯酒菓之属措置器具坐次诘朝铺设务在整齐众集賛导荐拜毋得差紊仍署簿一扇逐节开具与防之人行軰年甲及行礼节次取尊长签押事毕差定后次掌事付之交管及真像器具等悉令藏去毋致损坏其与防者若有疾患死丧急干逺出等事不果来者许前期具假状报掌事者照防其有傲岸简忽苟且自便托故不至是不知宗族之谊在所不齿如此庶几可以持久凡我同志念之重之
　　送呉必裕序
　　呉必裕长年斆学仅支菽水之奉囊无余赀瓶无储粟人所知也今春遽失所怙惟是附于身者正未有以处赖故端明黄公挥金济办得就木焉在殡且久必裕索居四壁骨立容瘁茫然复无以为葬一日问防于李某某曰必裕故家大干之中坊世号着姓内外婣党蝉聨甲族固不少矣其间岂无髙谊薄云如端明公之用心者必裕试一叩之脱遇一人尽捐麦舟则子先君之事济矣不然集众腋以成裘必裕犹当俛首为亲不惮于屑屑若家于丧则不可也必裕勉之哉
　　送龚伯成序
　　龚一新伯成漂泛不偶比丁内艰而堂有防然之老零丁穷瘁苦无以自存昔原壤之母死夫子不以其游于方外犹助之沐椁曰亲者毋失其为亲也故者毋失其为故也今伯成以文学授徒四方俊秀从而与之博约宜亦不少况亲故在东阡南陌者声相闻也乌得不为之动心哉凡诸徃来能随力薄助俾死者有归老者有养斯亦古人患难相救恤之意子勿谓当世无其人焉因行试以此叩之
　　与四八侄序
　　族祖南恩州房近来孙枝凋零尤甚其有者四八侄而已年虽过中或尚有嗣续之望近议定牛岭髙氏为进舍夫斆学者所获仅了定礼许以年下毕结茫然未有其赀吾宗敦睦有素非他人比不免徧诣恳投能随力助成之是亦义举此侄家无四壁族中前时吉防征逐皆不暇讲其或追念于此量施以为之报则索我于枯鱼之肆矣
　　与六七弟命子名序
　　余从弟季嘉年四十有三实始生子为伯祖父提举公之曾孙公在元祐间以论事得罪入党人籍去今八十许年而尔之子始生谒名于予予命之曰挺字以嗣直取魏郑公古之遗直其后魏謩挺挺有祖风烈之意愿吾弟勿以贫故谨敎而成立之则謩之事业将复见于吾家兄老矣所以期待于尔父子者不浅尚克念之庚戌十一月十七日长至澹轩翁述




　　钦定四库全书
　　澹轩集巻六　　　　　　　宋　李吕　撰记
　　义方堂记
　　绍兴首元岁在辛亥建冦一夕间道奄至先庐数百楹燔爇殆尽自是所在窃发人不奠居先君乃相水东之仙冈差若僻逺旁有山径仓卒易于奔避营治粗毕携累居焉居之西偏创小堂下瞰池圃旁辟轩窻置几案横经以教子而命之曰义方不幸先君早世权厝其地扶挈老稚复葺故址依从诸父为求师问学计是后堂乃属之僧庵迨辛巳迁神于狮山而堂遂废于乙未每过其处但见荆榛栉比痛悼陨泣若无以自容今年二月因获抡材鸠工直丘陇坤维相距二百举趾考槃数椽其从十有八尺广则倍之而增其二焉虽轮奂一新而规模格物不敢有加其旧复用昔日之名揭之楣间示以不忘虚其中席以奉安遗像窍户牖于夹室北设卧榻前列琴书辄取顔曾之所事以名其左曰四勿右曰三省使子孙笃志于学者肄业其下朝夕相见先君之为人如亲承其謦欬而取法其用心出入践古人之迹而志其逺者大者则于先君为无负矣惟我先君居仁由义不务表暴私门寡祜降年弗永故畧不见于施设然推其行身及物无愧幽显则知其志之所存者夫岂浅浅哉使命与时防其所成就决非碌碌者比也新安朱先生故已摭其梗槩铭之墓石矣么麽小子讵敢复有赞述推原先君命堂之意以勉进来者庻几获此而佩服之尔苟为不然利欲内焚而趋向弗类交游便辟而傲诞自弃有一于此诚先君之罪人为斯堂之所摈矣至于岁月悠久成毁有时想后之人岂无同乎我者嗣葺之然则是名之作将愈久而愈光未可以世数议也于是乎书淳熈十五年嵗次戊申四月丁卯子男某谨记
　　孝友亭记
　　先大父处士府君以大观丁亥六月二日终于正寝迨己丑始克以礼葬于邑西溪口之原旁立亭一所以备岁时拜扫陈荐于其下盖窀穸之初叔父所创也岁徂屋老日就頽圮越淳熈己酉相距已八十三年矣长孙某率从父弟顺辍忌日斋享清明拜扫之费选匠抡材取榱题椽桷之挠壊者墙壁瓴甃之崩缺者悉更以新好稍复其旧从两架梁外壁以为房使守塜之家居之授田四亩以为衣食俱令以时泛治庭宇扫除败叶勿使壅积补苴罅漏勿使穿穴为经久之计某念防失所怙逮事日浅尝闻之叔父言大父为人轩昻磊落慷慨有大志善谈吐重然诺治生义然后取不务苟得有为权谲之言以进者皆噤不得发先是奉常府君早世大父上有二兄而下有一从父弟往往皆欲自奋于文字中大父独与其叔父河源主簿府君分典内外河源府君贸迁川广间岁一归久以为常大父专意经理以奉亲肥家为己任河源府君既卒官大父以其子少亲往护柩事叔母与亲母等咸得其欢心待兄弟若一内外无间言营治勤剧而不私其利周人患难而不有其恩待人不以贵贱咸主于礼逊谢公文瓘谪居邵武大父与之亲厚每谈论竟日不倦后始知其不事科举为之慨然初奉常府君捐馆用治命归葬杭头其邻张姓者以孤弱见陵诬诉于官经时不决部使者为之移狱邻郡大父时年十四毅然与仲氏同往就逮仲氏寻以母疾吿归省觐大父独留对辨如理争者屈焉奉常府君得不改卜人以是知李氏兄弟屹然有立决不久为人下继而二兄俱补中太学居十年而仲氏登第河源府君亦以是时得晚官伯氏浮沈塲屋逾三十年五举乃登第再长剧邑皆以廉能称仲氏歴官多在京陜好义敢为与任公伯雨龚公夬軰上下其议论春秋曾未五十坐钩党废锢其从弟亦一意学问经明行修不以生计累其心凡宦学所需东西南北靡不应办时吾家文风特盛子侄入上庠者近十辈赀粮之出略无彼此之异复积其余以广阡陌后先夫人与叔母相继以夀终视家赀已十倍于前既免丧始议应诸子分法裂而为四季氏则迁居后巷未几大父与二兄复合其业岁有增羡又十年不幸大父倾背仲氏亦殁于海陵贬所次年伯氏解官顺昌始与两孤侄分田析居惟我大父尽瘁于家财不异蔵田无别籍以此终其身至是犹未免致疑有业已分而未肯割税者有受分后乞检防契底者卒无一毫之私可得而议呜呼大父持家四十年其平心尽已如一日推其用心当于古人中求之若近世则未之有也其亡也士君子识之者各以所闻见为哀挽无虑百余篇独石公惠之诗尤为精确其诗曰孝友阳司业山林陶隐居平生高士传晚岁竺干书彷佛旁招奠聨翩防葬车无人上公行谁为表门闾以大父之平生诗句槩尽之矣兹因修盖甫毕而亭榜偶犯高宗陵名辍石诗首章而易之曰孝友又摭遗事为乡人所知晓然明白者为之记庻使后人于志墓之文可以参考云十有二月既望孙男某谨记
　　澹轩记
　　予居之西北隅下瞰渚溪长林巨竹映带左右清风明月之徘徊沙鸥宿鸟之鸣舞四时之景足以怡情悦目者不可以殚数因即桂林之侧敞轩以面焉暇日杖防登临开卷防心自谓羲皇上人不是过也间遇有丘壑者见过相与徙倚抵掌谈笑索我于形骸之外曾不顾夜晨而日夕是亦景物有助焉尔故予掇其景之尤胜者名其轩曰澹盖指水之貌以言之夫水之为物以清明为质以润泽为功纳污含垢是其量也任重致逺是其材也有是数美而独以貌取或者疑焉殊不知玉在山而木润渊生珠而崖不枯有诸中必形诸外即其表以观其里可也使水之性因时而为炎凉随人而为曲折不常其行或承之羞尚何貌之足云乎且人之好尚不能尽同其于物也固有欢然相契者不可得而间矣是故仁智之乐出于动静之本性孺子之取得于清浊之自然至于颍阳之洗耳鸱夷之泛湖渊明归来而临赋鲁望散人而记号是数君子托物寄意不于其他盖有在矣自非顺性命齐宠辱不染一尘心法双泯固未易语此东汉黄叔度汪汪若万顷波不可澄淆其进于是欤故前史美之有渊乎似道之语予尝谓使斯人坐庙堂得时行道视富贵为何如而所立必有若頽波之砥柱者其器识可卜也若夫有所陷溺则廉耻汨丧随波逐流而无所不至矣是宜知轩裳之可贵而不知仁义之贵知纷华之可乐而不知名教之乐防痔御车犹将甘心焉彼孰究夫水之理之貌也或又曰子之所谓渚溪者其源不过五十里其深不盈数尺誉而名之不已侈乎予应之曰有是哉客之迂也滥觞非多其流可以滔天纎云之生不崇朝而雨万物是皆水所致也特患其无本尔予溪岂无本者哉夫谓能行于其所当行能止于其所当止则予溪有焉遽以逺近深浅议之客莫我知甚矣噫潢污行潦荐鬼神而羞王公不曰不可于予溪不有间乎客退书之壁以自广云李某东老记
　　剑州普成县孙氏置四大部经记
　　佛以一大事因縁故出见于世而羣迷伥伥如搏风影莫或趣入佛则哀之于是假以言诠申以义谛旁譬曲引俾因指以得月故为书凡五千余巻而其徒集而蔵之曰大蔵既以为浩繁莫适徧览则又摘其帙之最巨而心要之总辖者曰般若曰寳积曰华严曰湼槃别而蔵焉曰四大部故凡喜事之阇黎信心之檀施力不足以及大蔵者则为是经之为嗟乎佛以一妙音足以证真而入理荐祉而却灾彼五千巻四大部何多少之校哉剑之属邑曰普成有孙氏自其先世与大雄氏有縁其子某信奉尤笃尝以蒸祼不续有懐于中乃燎香佛前愿捐金市经将蔵之家以丐防助已而果得子某滋喜初意益锐未几毕事赤轴琅函端行楷画无一毫苟龛幄秘邃种种严护与经相称龙天鬼神毕来持护于是其子育日设无遮供及四十二僧就阅是经因以落之遂求记于予志其事予谓世之人贪得吝出抵死校毫末所积巨万惟家之肥惟身之丰惟子孙之愚拔一毫以奉佛揺手不可今孙氏乃能踊跃发心弗勒弗鄙咄嗟之顷办此胜縁比其侪类顾不大异况熊梦应期兰玉秀茁明验皦然罔虚厥施倘推是心防贫拯孤与病与老则异报鼎来将大于是非吾私言实佛之言孙氏子能蔵佛经必能听佛言故告之弗疑
　　光泽县大寺寨修仓记
　　由光泽县治北出四十里所有寨曰大寺在熈丰时以邻冦廖恩吴笋之嘬锋相袭往来践蹂而县之境北直江东视三方独为阔逺其地多峻岭长谷盗得出没其间民罹其害于是部使者以郡县之请上其事于朝寨由此建既成郡拨禁卒凡百五十辈充入之阙则就招以足其数总一岁转饷几千斛因创仓其侧以便出纳当秋收时郡拨民租委僚吏受而储之然其规模草创弗能支逺漂摇于风雨穿穴于防雀栋挠墙圮因仍不治所给之粟半为土壤监临之官睨而弗视以为常焉吁养兵之道如是其何以责人之死力也哉绍熈癸丑巡检李君始就职见而戚焉未有以处也防县主簿张君来领输务遂以告之张君闻之慨然辍常所得食钱三万悉以付李君俾治其壊李君得之市材鸠工土木并举梁梠榱栋之朽蠧者易以良盖瓦甓塼之破缺者补以全昔者环以粪墙今则壁以厚版蒸湿之气无自而入虫防之耗易以补剔缭以高墉限以深闳可絶穿窬之警用度不足则李君捐俸以继之黝垩丹雘焕然一新器用庖湢莫不备设先是一兵月给一斛八斗七升例捐其七升敛而蔵之别庾以备不常之需吏并縁为奸莫可稽较李君之至尽以与之曰无污我且撤其蔵以剔去本根盖不惟兹寨永久之利抑去其害惟保障之设我国家所以廪给之者虽厚费不惮在官者又为之瘽身经纪全畀所给惟恐有不足之忧如二君之用心者果何为乎当无事时尔吏卒得不挽强超距以闲其力进鼓退金以习其令一有冦警则捐躯思奋以图报效庻为无负傥羣聚怙强饱食以嬉则将焉用保障矣张君名彦清建之浦城人连四荐得第一行作吏已为当路者所知往往数任以事张君亦勇于为人不自校计利害以能集事如是仓之为者殆未可以一二数也抑尝闻之前辈宣政间有太学生张公某者受知时宰客其家一日论及时事直忤其意拂衣归自号草堂翁终焉兹乃知为张君之曾大父则张君之气节岂无所自哉李君名某家世为将居滑台今为太末人任未几已能究心乃职以起废革弊律已防下为首务是不亦可尚也夫是役之成二君属笔于某谢非其人不可则为次其颠末并书二君之出处俾后有考次甲寅年冬十有二月东州李某记
　　书
　　上黄提刑求先子墓铭书
　　十二月二十日从表侄孤子李某谨斋沐裁书西向泣血稽颡再拜授家童走二千里谨投上提刑察院丈阁下昨者先考窆不获地近谋迁奉重惟弃背之初逡巡反葬虽请铭于大人君子而幼穉无立不能自致比长颇游先进之门而时已后矣今幸因改卜窃有请焉痛念先考刻苦为人不务苟进虽当时为之若无甚难自今观之盖亦鲜俪某尝采传记所载其间但一节可称附托获人万世不朽而况当扰攘之时处奔竞之俗固未有能自坚其所守之死弗变者也使幸而遇知音若班马軰则亦可以鼓名教而振頽风矣彼世之贱丈夫朝不及夕其商防古今题品人物非贵耳而贱目则舍心而求迹若此者皆不足与论也恭惟吾丈行高当世文追古作月评之下尤慎许与矧在先考实为畏友宜尽知其平生欲铭其行可传可信非吾丈其谁乎且吾丈亦有不可辞者抑尝闻司马温公与范蜀公相处欢甚每谓吾二人兄弟也但姓不同尔既约更相为传而后死者则志其墓故温公之亡蜀公实为之志先考之于阁下学同志合无愧二公第所钟有厚薄故先考不遇以死今吾丈横翔台阁为时正人圣天子惟刑之恤眷求重厚付之淑问而吾丈洊更数路阴功伟然行当赐环福徧緜宇其于故交岂以不遇以死而易其心哉今诸孤之计不过欲获一言以伸遗恨于地下谅吾丈决不忍深拒之也比岁季弟还自治境窃知吾丈亦有意于此自非惇笃能若是乎况先考心之所欲为力之所可任吾丈既详知之矣以成败而论人固知吾丈之所不为也若遂赐之铭岂惟不肖子之幸是亦先人之意所有行状并真赞缮写拜呈其笔其削惟所以裁之干冒威严不胜哀切战惧之至某泣血稽颡再拜
　　与何少卿干墓志书
　　呜呼文之难铭人之墓之难盖分不深则知有弗究知之矣文不工则辞有弗逹辞逹矣非天下重名则文有弗传兼是三者可以无愧唐韩退之号文雅且望尊斗岳一时大夫士非其铭死不瞑子孙不名孝而退之亦矫矫自喜不轻一语可人其所作半天下杰士非功业文词赫然则行义风操有絶人者然私考之他虽敷叙博赡论辨雄俊率当代竒作然文而七矣至其铭孟东野铭樊宗师铭李元賔则事核而言激情切而意深订词华则本其学术之渊源评操践则极其出处之本末至于表忠壮则发怒冲悼穷屈则涕交堕言言字字如出肺肝岂非数君子于退之自是平生故人其声气其趋尚相与为甚深相接为最久数君子之心固退之之心退之之心固数君子之心则其见于辞非若他人之勉而为迫而应是故用其情者又重以絶代之文济以高世之望顾焉得而不传嗟夫退之逺矣今有人欲铭其先而遇文如之名又如之而又知其先如彼之于东野于宗师于元賔者其可不亟拜亟恳而求之乎某之微恳尚忍言之某兄弟不孝险衅所钟无以永延先君起部之命于天刲割巨痛逾累年而未平今幸既葬独墓石未有文私自悼叹与不葬等因念平时从游非碌碌子而曰四海赏音百年知己未有出阁下者异时倾盖定交握臂吐胸殊姓氏而弟兄异肝胆而一体诗筩之聨翩缄劄之往来炯耀箧楮至今宛然则庻几分之深知之究者矧阁下之文今世所无有每妄论之如水出海涓滴万壑如云出山顷暂千态其传缃素镵金石照映四裔者如玉如金且又人品絶高物望甚伟龙邸之旧人元老之故家书命劝读犹名散地向者鬼蜮不量欲毁圭璧然摧奸触邪之气烈烈炎炎上薄日月吟啸瘴乡万挠不挫卒起佐大府以阶召除由是徳愈尊大节愈白则今日天下重名阁下有之叠是三者其于铭人之墓固传铭先人之墓则益传视退之之于数子犹有矜色则某兄弟于此汲汲焉以求其可后耶抑又有说先君捐馆舍时诸孤用治命即葬因缀其行实聚族而谋皆曰必何公为此铭者非公宁不铭时阁下方偃息湖外道阻逺不啻天上人或怵之曰见公将何时盍他求私谓不然天下事有不可知者见公无时固然然安知公之不亟见也姑待之已而闻阁下起阁废新召擢不楚不吴而蜀实来某闻之喜不寐曰事果有不可知者而前怵之者亦曰持之诚应之果此其兆矣是以前日既见将以是请未发口而阁下首及之嗟夫此岂但人意亦天意也然则阁下其决兴哀于未冺之魂垂徳于不朽之骨将以一字宠光之使死死生生均拜大赐矣抑又闻退之铭柳子厚亦以故人然其朋比之愆轻躁之短盖而愈丑援毫之际倍费洗湔白宫傅之铭元稹亦然斯二子皆道不战欲醉声利亏名义至生辱其友死又辱其文识者悲之伏惟先君起部刚大之正性洁白之峭行懿文实学无愧古人白首一节归老牖下存无腼顔没无愧魄于阁下之笔似不辱异时文成阁下必拊巻而叹曰吾志人多矣唯郭有道不愧则某兄弟实与荣焉行状一编并凂台听
　　上晦庵干墓志书
　　十一月日孤子李某谨斋宿裁书稽颡再拜献于知府秘书明公阁下某尝观苏公子瞻之集有祭张太保文其辞曰某于天下未尝志墓铭者五人皆盛徳故求其所谓五人者曰司马文正富文忠赵清献赵康靖及文定而五其后复铭范蜀公李太师而已如王郎子陆道士暨保母妻妾之徒盖不与也窃隘其言以为此五君子者勳在王室太常纪之史册书之使无苏公之笔愚知其不朽也非若抱道懐义无所设施傥非盛徳之士或志或铭则草木俱腐矣审如苏公之云则得铭者无非逹官伟人彼清介自守礼法是蹈厄穷而无位者皆在所弃矣不几于失人乎愚意立言之君子于所纪録特视其自立如何耳苏公未足为通论也某之先人不幸天阏自其幼年服儒者之行以终身焉平生安于义命不得少见于世在殡二十年余某不孝罪逆始克迁奉惟是表墓之石岁久未立非故缓也盖有待也共以明公果行育徳出于生知正心诚意得之大学极高明而道中庸尊所闻而行所知真积力久内外昭融某虽顽钝窃高明公下风亦有年矣今岁夏初幡然有庐阜之兴实非为庐阜也正欲解履崇牖抠衣函丈少得望见君子之容以偿其夙昔之愿耳无何行止非人所能而防合之期如此其难也故才至洪井以事而归引领怅然走介裁叙自状其过方虞获戾岂意明公辱赐之书情谊洒落与进之意甚于倾盖顾惟一介之贱何以得此下拜启缄三复愧叹是以冒霜凌雪奔走千里使幸而得一见足矣岂图谦防与进一旦寘之坐客之右慰喜过望辄有沥血之恳久欲诉于明公之坐噤不敢发然念昔之壮而今已老若复迁延是自陷于因循之罪昼思夜梦度未免一吐下悃执事庻几乎哀而怜之窃料明公仁恕存心仁斯立人恕斯推已纯孝优于锡类全徳富于有言尚论人物主于至当初不以贫贱利逹为间是诚小子之幸防也早夜以思傥获明公赐以一言虽华衮之赠何以加焉故持所亲游君之状稽颡俛伏于明公之堂下惟明公恻然兴懐悯其所以来之意奋笔大书而遂赐之岂特先人得伸于泉壤抑所以加惠李氏者为无穷凡某中外衔戴大造及云礽而未已也痛念先人不逮中夀事迹不白行状所述特取有据虽小必録冒尘听莹不敢毫发自诬至于笔削之际明公取其应于铭法者存之可也尝闻之季札之葬吾夫子实为之铭石刻具在曰呜呼有吴延陵季子之墓万世景仰想其为人徒以两语重也然则某之望于明公意有在矣惟是哀诚所迫曾不自知其僭越短书见意荒陋不文退而屏息俟命庑下明公决有以察之而不加罪也区区不胜惶惧战越之至不宣






　　钦定四库全书
　　澹轩集巻七　　　　　　　宋　李吕　撰行状
　　黄君行状
　　公讳崇字彦高姓黄氏武城东人也世济之美着于检讨吕公夏卿所撰太常丞讳扆有隐徳逺近尊之子孙服其教往往为伟人吉士始以其季子职方郎中汝寄累封为丞太常有孙尚书右丞履被遇神宗赠至司徒于公为曾祖祖讳汝臣不仕父讳豫用从兄右丞奏补假丞务郎皆以孝谨着闻乡邦公自幼力学日记千言人谓必大其门者年未冠而承务任以家事遂无仕进意公兄弟三人于序为次承务之丧生计未裕送终之费皆从已出初不谋于昆季曰视吾锱铢之积仅足以襄大事吾知为人子而已及至葬为礼甚备亲者韪之母夫人孙氏春秋高性严而多疾公致养勤剧得其欢心家素清贫公独当干蛊之责其邻李某者颇尚气节推服公之为人愿辅公以经理于是罄所有以付之李亦倾家赀以合焉随其所得未尝较计多寡与之处十五年终始若一公之兄游于外不幸感时疫以殁他人无敢往者公毅然告行千里还柩检视其槖得余赀千缗尽籍其物以归丘嫂公平居恭俭自守一介不妄取予至其教子择师虽辍衣食具无所爱由是公之二子学问涵养蚤称令器发防决科为时闻人其伯氏实冠多士郁有公辅之望仲氏连宰剧邑以爱民戢吏得名公方耆老乘安车左右就养诸孙诜诜俨侍其前以娱朝夕故吾里之父兄诲勉其子弟者毕援公为美谈公以二子登朝叙封右宣议郎致仕某年正月十九日考终于仲氏之官舍享年八十有一以其年十月某日葬于九塾先茔之次娶建安游氏封太孺人通诗书以礼法为内助先公二十年以卒二子长曰通判建州名某次曰知南剑州沙县名某女一人适免解进士刘纪孙四人曰源曰瀚曰滋曰浩咸志于学孙女五人长适右迪功郎倪冶次则某之室又次许嫁将仕郎吴应时余未嫁某始也升堂拜公望之俨然即之温然危坐竟日莫见其怠容虽遇臧获不妄言笑退而询诸人咸谓公自少壮至老未尝不然然后知公诚敬之道得于天性非勉强于顷刻之间彼所谓不言而躬行者似未足以况公也公孝弟于其闺门廉逊于其乡党虽堙没幽塞其潜光隐耀宜积久而愈发矧惟笃生贤嗣进用于时所以显扬公之盛徳徒见其方兴而未已也姑述公之质行以待太史氏之采择绍兴二十三年三月日陇西李某状
　　祭文
　　先考神像祭文
　　维庆元元年岁次乙卯十月壬子朔二日癸丑孤某向者重建义方堂于先茔之前示不敢失坠先训堂成置香火于其中以奉灵游而未有像设家奉旧真一本重加表饰卜以是日奉安于香火所谨以酒果昭告于先考奏名进士李公之灵曰公自弱冠学富有闻家难时危志弗果伸抱恨早世仅逾五旬有堂义方贻厥子孙栋宇就隳名不可湮改建于斯用诏后人公之道义发乎精神已瞑乃传彷佛其真安奉有严昭示无垠入拜公像尚如公存仰此先训期于克遵公亦赫灵大振于文何以报公日新又新尚飨
　　祭亡弟仲老文
　　去腊收汝手字方喜汝脱厄虽未免临汀之行然大率若不足深忧者挥泪遣书相勉以处患难之道无何老仆不忠闻汝感疾于南剑妄意以为时气委其书于何氏妺而还方再遣汝仲子而汝之病革矣呜呼痛哉方其病也不得评汝之药饵遽至气脱脉尽而不可救暨其亡也不得视汝之属纩求必诚必信以敛手足形此生者之所甚恨也天其或者【案天其或者句上下疑有脱误今无可考姑仍其旧】扁舟西来在途旬余始逹故里既易棺衾骨肉环视其面如生哭而问诸左右则知汝临终之际也善其言及所以区处后事歴歴不乱亦可谓收之桑榆能不自同于醉生梦死者矣呜呼哀哉吾兄弟四人仲季相继而夭原其致此莫不有由然一物之成败系于数者尚可以推况禀天地之中以生者其不苟然明矣闻汝之语能归之于天则我軰自今固可以忘言矣乌亭之原杉木之窠兄久识之日月有时命汝诸子奉柩以葬椁周于棺冢周于椁称家有无不侈不墨山明水秀拱揖顾抱汝其安归以利汝后若夫先畴尚足以具饘粥典籍尚可以业子孙使中馈量入为出而缓急不失其序诸子各随资禀而士农不失其职至于维持大纲兄与叔弟当分任其责则汝之门户折而复振尚庻几焉苟为不然徒有区区之心亦末如之何也一觞之奠饯汝永诀慨念同气不觉泪血
　　祭亡弟成老文
　　维淳熈二年岁次乙未三月壬午朔二日癸未兄某顺同侄道祖以家馔清酌奠别于亡过百十三弟成老之灵天祸我家一何惨也吾先子实生四男命叔氏后仲父其居膝下者三人而已吾年十四遽失所怙零丁孤苦汝时生才数月甫及成童忽苦危疾内则吾母日夜保抱外则劣兄请祈救药幸不至夭长而岐嶷眉目如画吾以干蛊为已责专勉汝以问学资性警悟众谓必大吾门不幸先妣弃背兄弟出处不齐遂复分异汝较艺举塲往辄不偶伏阙上书人微不召长年道路固已丧志况经人间忧患可悲可愕者亦云不少矣无何仲氏忽蹈祸机萋斐贝锦往往而是至于临危下石者未必非平日亲厚之人吾惴惴栗栗重足仰面徬徨乞救动遭白眼求其一出言一引手欲解我于重围者盖亦鲜矣汝乃欲掉三寸舌泛泛求援信乎其气沮致疾以死呜呼寃哉痛莫甚于此矣四人之中吾年独长仲季相继下世今其存者惟吾与叔氏同气之亲犹有四妹一则心疾不事三则随宦四方相见有时凋零若此老境何堪汝为归人谅不复我顾矣呜呼哀哉吾能抚汝以生不能起汝以死能友爱于身存不能致力于丧葬此吾抱恨于无穷然吾之所能者人也所不能者天也人不胜天久矣汝英爽如在岂不吾谅耶属闻葬期相去止隔三日率叔氏及道侄仓忙具奠意复不满姑用见勤举觞一酹相念平生终天之诀肠裂复苏尚飨
　　万松开夀藏祭前妻墓文
　　维庆元四年岁次戊午三月戊戌朔十五日壬子夫李某以家馔清酌昭荐于前妻高氏之墓某与君结发六十年矣共处九年而君长逝卜葬溪东鸡笼之麓曰李窠已五十年矣君之行实予尝铭其阡焉惟是气序流易松风草露有慨于予心者迨今犹未忘也予后君一岁生今七十七既老且病齿牙筋络日夕作楚中岁以来又病脚气自去夏发动疼痛交攻惟恃淡粥以苟全性命思欲预为终制卜于他所又辄不合尝因往来见君兆域之左正直坤维约十举武似可以为予归全之所以问日者莫不以为宜退而喜曰予与君契阔许久今乃营夀藏于其侧使异时尚获相依于防漠之中虽百千春秋孰究其终穷既安且固以利我后虽前时相从之日浅亦可无憾今也偶值岁月日时之良日者以谓用之存殁俱便遂鸠工平治基址凡百务从质实自首丘之外唯有水路拜坛下创门庭实不可阙者粗令为之庻彼此无害但不至广有兴造以侵伤山气至于整治墓道穿池栽树修葺守屋因以精舍广开窻户使子子孙孙中有好学喜静者肄业其中因以省视丘垄皆两地之所同也当其始事酹觞以告呜呼吾言悲夫魂其有灵尚鉴兹哉
　　代妻父祭从兄居士
　　惟灵服膺孝友人无间言游于庠序列鴈差肩运有通塞处之恬然一旦弃去默求性天翛翛丈室布衣蔬食日给何营姑曰药术有余则施冻馁残疾三十寒暑浑如一日人伪纷纷公造者真反覆万变孰惊其神仙化者谁惟公闺人彼岂无待御风凌云公之云逝特其委蜕葬之高原亦聊复尔死生去来公无悲喜而某也独感念畴昔咨嗟涕泣有愧于太上之忘情者矣
　　祭妹夫何叔京文
　　吁嗟叔京操行孤坚宅身端静顾自防以常然非矫揉而后正博极羣书问无不知摭传记之同异曾不差于毫厘在昔严君道承伊洛得学文于家传惟名教之可乐忘寝与食用志不分自视犹以为未足求益友于多闻弃华就实水落石出一官不究于设施微恙遽闻于遂革吁嗟叔京全于性者如此其厚囿于数者如彼其少繄顔跖之不齐盖自古而难晓追惟亲谊垂三十年念嫠妹之多难藐孤甥之不天日月有时将临祖载既归安于九原期厥后之必大吁嗟叔京为真死矣而有不朽者存以彼易此夫又何言呜呼向虽出处之不同犹觊笑谈之可共自今无复此望也想音容而一恸哀哉尚飨
　　告城隍文
　　维淳熈八年岁次辛丑三月丁未朔二十一日丁卯李某等敢昭告于本县城隍土主之神某等承邑大夫见谓县学頽敝弗葺则壊又曰县治之西得隙地于阴阳风水为胜因此时移剙舍其旧而新是图诸君冠章甫而谈仁义得无动心焉语屡出辄不应者累月一夕复申言之勤恻之意有加于是以其说请于神工祝致辞听可否于防珓连获吉卜乃敢承命属季春中澣其辰丙寅始从事于劝率越翌日丁卯纠合同志以牢醴修敬于灵祠惟神实降斯土巍然坐像公祸福之权享一邑之奉凡厥岁时莫不持香币进巵酒奔走于祠下者亦以其有礼义存焉耳今夫子为万世礼义之宗主无夫子则人道灭矣神安得享有此巍巍哉彼释老之宫金碧相焕至教化之地则填漏支倾反不如邮亭传舍若神岂得坐视而弗救自今以往当使境之善类莫不欣从响合不日成之无有后艰则神之聪明正直诚有助于风教而神亦永有依归非敢私祷也尚飨
　　代赵宰移学告庙文
　　维淳熈八年岁次辛丑三月丁未朔十八日甲子具位某敢昭告于先师至圣文宣王窃惟吏治以仁义为先教化为本某误叨邑宰两年于兹矣顾瞻学宫栋宇倾頽日就毁废惟是爼豆之事因仍苟简仰不足以奉承圣师俯不足以振作士气心实愧之属者邑士复以阴阳向背为请愿协力栘建乃即县治之西偏卜云其吉地灵形胜面势当阳前仰后拥山秀水清于是言出未几众口和附咸曰礼义兴行异人杰出于古有光其在斯乎方当谋始用伸防告圣神其听之尚飨
　　诸庙谢晴祝文二首
　　极雨极旸俱稼之害祷于有神动辄响答比以霖注仰祈开霁复谐其私神岂吏之恤实民之忧躬谢祠庭亦以故云
　　春霖连日实病苗也吏惟民忧中心焦也有祷于神福可徼也云搴日暾报之昭也敬拜祠房致懽谣也一觞之谢栢与椒也尚飨
　　苦雨不已农末俱伤告尔有神惠有熈阳应不旋踵其徳曷量施丰报微以诚可将终此岁功尚降之祥尚飨













　　钦定四库全书
　　澹轩集巻八　　　　　　　宋　李吕　撰杂著
　　録祖先遗事
　　吾李始居光泽有二说今并録于左尊长所传初祖仕唐刺建州以卒葬于上洲今塜塼见存每塼志云咸通五年二月卒葬其左一冢塼文云咸通二年某月葬或有李家塜三字或以为始祖之配而不详的伯祖宣教尝申县出据称初袓员外而不名伯祖寺丞及先祖之志则云讳颖考之唐史文艺传都官员外郎李频大中间尝为建州刺史死官下有遗爱州人庙祀于黎山大中继改咸通以其时考之讹频为颖容或有焉但本传载归葬夀昌而丘垄在此为不合故某往尝为文以谒黎山有曰意其为公支庻或兄弟之后此一说也度支仲权之族居于云际之紫溪皆言其家旧谱初祖公逹南剑人与弟公逺偕来光泽干蛊有高公者夫妇独居乌洲馆之竒公逹纳以为壻因家焉生四子名皆从走度支之曾祖名超超生朱朱生徳荣徳荣生巽是为度支乌洲别之祖讳起此一说也往时从叔兴祖为某言尝于族祖恩州天常乱帙中获片纸若家谱已不全载户曹之父大公祖十公二祖母皆危姓推仲权之世数视户曹为小功伯叔父故太博与仲权之孙判官序兄弟盖是时昭穆犹未冺也等而上之则户曹之祖十公即讳起者是也又吾家有祖坟在北溪旁号公墓头人以为户曹之祖四围埋石为记某年幼时犹及见之庚申辛酉为水侵啮墓既破惟棺木二片在外漆犹鲜朱地黑花岂当时所尚然欤登仕删定二叔合族迁奉于溪东曰上栏夫人之葬不及知其处族中除夕门祀上代十二叔公相传应役死于兵世祀不絶或恐为十公之弟户曹之父葬浮际诸叔云伯祖宣教初防侍太博犹往拜扫亦不言有夫人墓自是无能知者今所存惟上洲两塜最古歴年滋久坟土圮落塜室暴露己丑十一月某率亲属增益其封环以垣墙茔旁元有乌臼数株移植使蕃岁取其利以为修盖之费户曹十四公讳泰有乡行王氏承制命以为官葬县南墖浆夫人黄氏葬上栏在今罔极庵小八伯坟右司空二十一公讳建中手写五经国初勤王死事太博卜葬衣冠于溪东曰黄岭夫人上官氏二十九娘葬上栏之大窠元有小相思木环列墓侧廷评三十八公讳铎开寳乙亥生文行甚高有诗句行于世享年七十九光泽太君黄氏十五娘江陂黄延之长官之女兄太平兴国辛巳生享年七十皇祐庚寅七月二十四日卒其年葬杭头太博生于祥符甲寅迨庆歴壬午登第起家为象州司理参军以知州王益冲奏公士行清修颇有学问勅兼象州州学教授庆厯七年广南西路转运使杜杞提防广南西路刑狱公事李永徳奏公决狱详平临事干敏保举堪充县令任使就移黄州黄冈县令丁母忧皇祐五年服阕有举主九人注昭信军节度掌书记丁父忧至和三年服阕授虁州奉节县令嘉祐五年以夔州路转运使马仲甫等六人奏公素能自洁实有可称保举堪充京官亲民任使勅改著作佐郎差知江陵府公安县事八年转太常博士治平二年差知兴化军莆田县事转屯田员外郎未拜卒于任时治平丙午八月二十九日也归葬廷评墓次后以伯祖提举赠至左朝请大夫仁夀县君高氏爵里卒葬具于忠肃陈公所为墓志先祖父母之葬李太师斯和从叔知县实志其墓先祖妣不肖嗣某尝自为行状求黄待制为之铭许而未作
　　户曹乃五代时王氏承制所命向记三七叔父云尝于二十伯祖家见其命词有乡行素高为众推服等语户曹公生颇优裕咸平间有产钱一十六千乌程塘石多其世业家居乌洲之北号后坊时比邻有乐姓者以赀相高今正在李举陂埂外仙子岗廪石乃洲上人汲歩户曹性嗜驴人居希少傍溪皆其畜牧地
　　司空公手写六经在门里十七伯家为水所漂司空公县君上官氏二十九娘后晋天福八年癸卯生至大宋天圣三年乙丑年八十三感风疾以家事戒子孙后不知弃养岁月廷评公善饮酒既醉益庄谨乡人戯之曰李公收足盖防正酒壜耳
　　廷评公暇日必挟册徜徉田野尤乐邑西之徐原时人稀多虎一日散歩山径虎自林中奋迅横出公少避道誓曰业畜吾夙生傥无负于汝汝宜好去畧无怖容虎亦妥尾徐若化伏者廷评公自后坊水患初徙车边后一夕遗火焚其庐得前坊危氏旧居焉有恶邻李燥者膂力絶人被酒过门必拔柱以示勇公明日则起而筑之未尝辄校率以为常太博公旣得第归公一日杖防将度溪西素苦足重一足才及船舷燥从旁推之船离二三丈公偃仆水际同渡者扶掖以归公以自跌语诸子明日燥踵门愧谢自此不复失礼云
　　廷评公作诗琢句甚工有送子入京诗云父子相传世业儒只将笔研当耕锄尔今应诏趋丹阙我且贪门守敝庐酒酌十分须酩酊途登千里莫踌躇明年二月并三日好报平安及第书又有圃茶摇雀舌岩草坠龙须池阔鱼容婢堂幽木养奴啄食鸡呼伴逢羶蚁报王等句惜不见其全篇
　　太常公少时与河源在仙花院读书寒月坐夜必预设冰水一盆才觉睡思遽投足其中或至通夕不寐中年右足致疾遂偏小云太博公常告光泽县君曰闻庐山蔵书甚富某也欲往传诵所未见者但获一鞵钱则可去矣光泽君如言赀遣之抵盱江好事者争来致馈尽以所获附还为甘防之奉至南昌谒太守吴公路时以其头方号吴大帽投所业守候留便防见其子斋郎公退复与语乐甚闻其能饮连酌数巨白饮之皆尽徐出平昔所难赋者凡十题题注韵脚且问有曾经灯牢笼者否曰二题盖尝为之他则未暇也因授公使悉赋焉公还所寓一夕草具缮写既成天已辨色走之郡宅上谒太守未知赋就将拒之典谒者复曰赋就矣吴公惊起迎揖就坐他客皆未暇及也每读一赋韵韵称赏命驾至上蓝浴院复礼群僧骇焉已而羣僚皆至于是辞往庐山传书次年入京补中褁粮之费皆南昌所办太常河源二公友爱如古人每入京弟负书箧兄歩随其后河源足力健率先数里太常公至投店食寝毕备时人歆艳之尝约曰兄弟四十不得禄当推一人任家责后太常公年二十九入仕河源每来省则仁夀君迁处别室兄弟必同榻卧起后太常公在公安河源过四十未第请践前言公聚清俸得二百千曰汝事济矣但未可遽行日复一日欲别不忍如是复阅数月河源一日致恳于仁夀君君为馔具醉太常公以酒河源始得去太常醒求河源曰去矣太常大怒为之不怿者数日凡二公友爱之道非世人所及者甚多惜子孙所知止此
　　赞
　　三身赞【并序】
　　予尝读司马公所为解禅偈平实易知有益于世故予效之作三身赞傥其义止此视予之言若有契者有外乎是则愚不足以知之矣
　　清净法身　是身本寂湛若止水六用未分尘从何起圆满报身　本来具足无欠无余何以报之浑然厥初千百亿化身　行成乎身非数可拟妙用纵横在此而已
　　澹轩自赞
　　天赋我形非鸢肩虎头故不为论相者所收天生我材非牺尊文楸故不为运斤者所留蓬鬓垢面而语言悠悠短褐垂绦曾莫知其可羞至于圣智服行之实古今成败之由时贤置而不论肉食鄙而不谋盖尝掩卷而叹息三复而绸缪闯其墙而窥其户泛其源而渉其流彼王良之安在顾驽马以何尤弗戚戚乎世态之可恶弗汲汲乎声利之可求能不以赵孟之贵为贵聊挥麈宴坐而心与造物者游
　　又
　　非丈室之病夫非泽畔之癯儒薾然其貌齿发向踈谅无酒色之败亦匪名利之拘凡世俗所谓忧者若无足以渉吾地而入其郛然则有异于此者能无忧乎过四十而无闻责之者谁与视伯玉之知非尚庻几于良图夫一念之间天地悬殊曾不思于往行又何哂于前车咄形吾自写赞吾自书岂徒然哉盖将有警于予也日谨一日勿用忽诸植后雕之松柏收晚景于桑榆
　　祖先画像赞
　　有斐君子温恭而文隐居求志与物为春凌暴不校遇虎能驯监书是寳不顾屋焚醉吟自适遑恤窭贫夫秉礼逊内助慈良介乎娣姒以柔遇刚笃生哲人实大我李源深流长实自兹始
　　七嵗咏马人知逺到弱冠能赋日可十道甫壮而仕爱民奉公真率乐易有古人风
　　父克选壻获先大夫成夫教子振耀乡闾嫠居二纪不出尸庭孰播厥声了翁勒铭
　　致养防仕人以孝称亲殁从兄室无私营轻金重诺蔼然乡评诗礼教子兰玉充庭仁义之泽贻我后生
　　防从姆傅克着功容令妻夀母以礼始终命服之华报则未丰利我后人世祀无穷
　　致君泽民公无其时枉尺直寻公又弗为与其局蹐于盐车孰若洁身而全归呜呼滔滔者天下皆是也如公则谁况彼画史曾莫觇于风规徒睥睨其遗蜕而欲彷佛其精微者乎
　　诸恶莫作众善奉行弗知其他以毕此生心慈而貌严衣故而尚洁来裔百年瞻此像设
　　叔父衡阳府君画赞
　　绍兴戊寅七月十四衡阳尉李公卒于正寝惟公生于绍圣己巳八月二十四日子时享春秋七十越辛巳葬于邑西墖浆祖茔之右不利隆兴癸未岁改卜于唐石之原与后夫人徐氏合葬公之亡也距今四十年矣子男惠卿用郊恩赠公某官一日命工重绘公像求赞于某某不肖视公为季父先君早世公教诲成就之意甚笃其敢以老钝辞谨畧摭公之平生以为之赞其词曰季父秀发自其弱龄轩昻磊落议论如倾早习王氏学校推称中喜坡老入其户庭或贡或举熠然有声累荐不第造物何凭晚得试吏寻以疾废筑室弄孙优游一纪无念无求宴坐而已属纩靡乱言犹在耳有子登朝始赠京秩淑慝之报虽久弗失相彼小夫朝不及夕天定胜人视此可必
　　跋
　　书法华合论后
　　予旧得无尽翁法华合论欲刻以示诵读者而未暇吾弟某欣然愿刻之经云佛说大乘经名无量义又云入无量义处三昧夫义无量则非分别解说曷从趣入合论之作剖析精明发露秘邃其于法华固重关密键之灵钥而琵琶箜篌之妙指虽然执义求经未免逐块要必知无量义处乃可然则孰为义处止止不须说我法妙难思
　　书笔谈后
　　笔谈云景祐中审刑院断狱有使臣何次公具狱主判官方进呈上忽曰此人名次公何义主判官不能对是时厐庄敏公为殿中丞审刑院详议官从长官上殿乃越次对曰臣尝读前汉书黄霸字次公盖以霸次王也此人名慕黄霸之为人上颔之仆谓厐证既迂其说无义不若曰臣读汉书盖寛饶字次公魏丞相所谓次公醒而狂者是也寛饶为人公廉鲠直无所回避此人必慕寛饶之为人此说为得且前汉书所载四次公又有张次公亘次公者奚独霸哉庄敏想仓卒之间偶记得黄霸字次公故以为对耳仆考汉人字次公之意为其兄弟间居其次者如云仲卿次君耳厐谓霸次王凿矣玉壶清话载此事谓梁适吴曾漫録载此不辨所以但谓非适云云
　　跋虞公墓志后
　　前軰学问涵养非直为利禄计官之崇卑固有定分就其职任孜孜不懈尊所闻而行所知如是而已
　　题伯祖宣教书白繖盖呪后
　　先伯祖顺昌府君元丰癸亥中手写迨今淳熈甲辰一百二年矣某获而蔵之已阅三纪比因抖擞败袠见其字画楷古丹墨犹鲜独恐粘缀歴久脱落且怅念前人既以清修雅尚持其身复取严净教法防其外自律如此宜其洁白之操足以播余芳于无穷也展翫再三油然起敬乃命其曾孙椿重加裱背以传示久逺云
　　跋东坡表忠观碑字
　　老坡所书小字表忠观碑絶不类异时所见岂非造妙入神将无所施而不可耶
　　附録
　　周必大李滨老墓志铭
　　嘉泰癸亥秋邵武军光泽县进士李闳祖过予示其父隐君澹轩集十五巻朱元晦手书一大轴及黄简肃公之子衡守瀚所述墓文来求铭予读隐君文大抵有补名教且知为元晦益友又衡州父子盛称其贤是可铭矣按李氏自唐末居光泽君讳吕字濵老一字东老高祖大理评事铎能诗教子始为着姓曾祖太常博士赠朝请大夫诰陈忠肃公称有古人风祖濬不仕太常李卿夔实铭之父纯徳有学行特奏名不及试元晦志其墓云利不自予惟义之取其源逺矣君幼庄重十四防父能自立学于从叔西山先生郁盖元祐党籍讳深之子绍兴初特起者年四十即弃科举读易六十四卦皆为义说徧观史传百家之书尤留意资治通鉴手抄至数四凡兴衰得失论著数百篇事母极孝敬教育弟妹使有成立聚族千指昕夕撃鼓集众致礼飨堂然后序揖自少至老不以寒暑废或劝少休君曰身率犹怠矧自怠乎为防宗法岁时设远祖位合族荐献聚拜饮福秩然其可观也平时容止详雅居无惰容学务躬行深恶口耳之习既切切训其子孙又以是善诱后生尤不喜言财货苟可爱物利人则勇为之邑宰张防以春夏贵籴立社仓平其价下户俗不举子议给粟助养育行旅有病创屋疗治条画精明櫽括纎密多自君出元晦作记叹其负经事综物之才老而不遇也予观易首乾坤而以元亨利贞为四徳文言曰利物足以和义盖和于义乃得其宜可以利物也礼记大学亦谓国不以利为利以义为利小人反是然则合义利而言之斯不易之理独孟子告梁惠王曰亦有仁义而已何必曰利截然判而为二盖战国之君知以利为利不知以义为利所谓易经大学彼恶能知辞而辟之时不同耳若君者其善学易大学孟子者与庆元四年六月壬辰以疾终享年七十七六年六月乙酉葬所居之乌程原先娶高氏郡人挺之女再娶黄氏御史台主簿章之女简肃公犹子六男绍祖懐祖闳祖相祖袭祖壮祖五女适儒林郎真州録事参军冯森进士邓潭饶逺上官嘉防从事郎主管尚书户部架阁文字吴炎孙男十人宣子方子文子容敏学敏行梦锡敏功敏修敏求女八人曾孙男女十五人文子登绍熈四年进士第今授隆兴府奉新县丞铭曰以义为利君子攸行以利为利彼哉小人我嘉李君隆师亲友允蹈经训知之非苟家范昭然守之勿谖奕世其昌视此铭言









