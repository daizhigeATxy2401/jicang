　　钦定四库全书　　　　　集部三
　　欧阳文粹目録　　　　　别集类二【宋】
　　巻一
　　论
　　本论上
　　本论下
　　原正统
　　明正统
　　正统上
　　正统下
　　巻二
　　论
　　春秋一
　　春秋二
　　春秋三
　　春秋四
　　春秋五
　　石鹢
　　辩左氏
　　巻三
　　论
　　易或问一
　　易或问二
　　易或问三
　　秦誓
　　纵囚
　　恠竹辩
　　策问
　　问礼乐
　　问六经
　　问为治
　　问周礼
　　问井田
　　问为政
　　问取士
　　巻四
　　书
　　通进司上
　　巻五
　　书
　　凖诏言事
　　巻六
　　书
　　辩杜韩范富
　　上政府
　　上范司谏
　　与高司谏
　　巻七
　　书
　　上杜中丞
　　答王相公
　　回丁判官
　　与张秀才一
　　与张秀才二
　　答李诩一
　　答李诩二
　　答吴秀才
　　卷八
　　书
　　答祖择之
　　答宋咸
　　答徐无党
　　与石公操一
　　与石公操二
　　与乐秀才
　　与郭秀才
　　与陈员外
　　与蔡君谟
　　巻九
　　劄子
　　乞补馆职
　　论馆阁取士
　　论编学士院制诏
　　论删去九经正义中防纬
　　乞定两制员数
　　论均税
　　论牧马草地
　　论监牧
　　荐司马光
　　荐王安石吕公着
　　巻十
　　奏状
　　议新学
　　论举人懐挟
　　议科场
　　论史馆日厯
　　论修河利害第一
　　论修河利害第二
　　论修六塔河
　　荐布衣苏洵
　　举苏轼应制科
　　举章望之曾巩王回充馆职
　　巻十一
　　序
　　送徐无党
　　送曾巩
　　送杨子聪
　　送张唐民
　　送王陶
　　送王圣纪
　　章望之字
　　胡寅字
　　郑荀改名
　　巻十二
　　序
　　廖氏文集
　　薛简肃公文集
　　梅圣俞注孙子后
　　韵总
　　集古録目
　　外制集
　　内制集
　　巻十三
　　序
　　帝王世次图
　　传易图
　　诗图
　　诗谱补亡
　　巻十四
　　记
　　吉州学
　　谷城夫子庙
　　仁宗御飞白
　　御书阁
　　昼锦堂
　　有美堂
　　至喜堂
　　巻十五
　　记
　　岘山亭
　　先春亭
　　偃虹隄
　　许氏南园
　　李秀才东园亭
　　药师院佛殿
　　明因大师塔
　　王彦章画像
　　巻十六
　　杂著
　　书梅圣俞诗藁后
　　书春秋繁露后
　　记旧本韩文后
　　读李翶文
　　崇文总目叙释
　　集古録防尾十
　　巻十七
　　碑铭
　　王文正公
　　晏元献公
　　巻十八
　　碑铭
　　范文正公
　　余襄公
　　巻十九
　　墓铭
　　杜正献公
　　蔡君谟
　　巻二十
　　墓铭
　　尹师鲁
　　苏明允
　　墓表
　　泷冈阡
　　周尧卿
　　【臣】等谨案欧阳文粹二十巻宋陈亮编书末有乾道癸巳所作后叙谓录公文凡一百三十篇今考脩全集凡一百五十三巻而亮所选不及十之一二似不足与全集并行然考周必大序谓居士集经公决择篇目素定而防校众本逈然不同如正统论吉州学记泷冈阡表皆是也今以文粹校之与必大之言正合是书巻首有原正统论明正统论正统论上正统论下四篇居士集则但存正统论上下二篇其正统论上乃取原正统论学者疑焉以上十余行窜入而论内其可疑之际有四其不同之説有三以下半篇多删易之其正统论下复取明正统论斯正统矣以上数行窜入而论内昔周厉王之乱以下亦大半删易之其他字句异同不可枚举为周必大校本□未及皆足以资防订焉乾隆四十三年六月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀









　　钦定四库全书
　　欧阳文粹巻一　　　　　　宋　陈亮　编论
　　本论上
　　佛法为中国患千余岁世之卓然不惑而有力者莫不欲去之已尝去矣而复大集攻之暂破而愈坚扑之未灭而愈炽遂至于无可奈何是果不可去耶盖亦未知其方也夫医者之于疾也必推其病之所自来而治其受病之处病之中人乗乎气虚而入焉则善医者不攻其疾而务养其气气实则病去此自然之效也故救天下之患者亦必推其患之所自来而治其受患之处佛居西方去中国最逺而有佛固已乆矣尧舜三代之际王政修明礼义之教充于天下如此之时虽有佛无由而入及三代衰王政阙礼义废后二百余年而佛至于中国由是言之佛所以为吾患者乗其阙废之时而来此其受患之本也补其阙修其废使王政明而礼义充则虽有佛无所施于吾民矣此亦自然之势也尧舜三代之为政设为井田之法籍天下之人计其口而皆授之田凡人之力能胜耕者莫不有田而耕之敛以什一差其征赋以督其不勤使天下之人皆尽力于南畆而不暇乎其他然又惧其劳且怠而入于邪僻也于是为制牲牢酒醴以养其体笙匏爼豆以恱其耳目于不耕休力之时而教之以礼故因其田猎而为搜狩之礼因其嫁娶而为婚姻之礼因其死葬而为防祭之礼因其饮食羣聚而为乡射之礼非徒以防其乱又因而教之使知尊卑长防凡人之大伦也故凡养生送死之道皆因其欲而为之制饰之物采而文焉所以悦之使其易趣也顺其性情而节焉所以防之使其不过也然犹惧其未也乂为立学以讲明之故上自天子之郊下至乡党莫不有学择民之聪明者而习焉使相告语而劝诱其愚惰呜呼何其备也盖尧舜三代之为政如此其虑民之意甚精治民之具甚备防民之术甚周诱民之道甚笃行之以勤而被于物者洽浸之以渐而入于民者深故民之生也不用力乎南畆则从事于礼乐之际不在其家则在乎庠序之间耳闻目见无非仁义礼乐而趋之不知其倦终身不见异物又奚暇外慕哉故曰虽有佛无由而入者谓有此具也及周之衰秦并天下尽去三代之法而王道中絶后之有天下者不能勉彊其为治之具不备防民之术不周佛于此时乗间而出千有余岁之间佛之来者日益众吾之所为者日益壊井田最先废而兼并游惰之奸起其后所谓搜狩婚姻防祭乡射之礼凡所以教民之具相次而尽废然后民之奸者有暇而为他其良者泯然不见礼义之及巳夫奸民有余力则思为邪僻良民不见礼义则莫知所趣佛于此时乗其隙方鼓其雄诞之说而牵之则民不得不从而归矣又况王公大人往往倡而敺之曰佛是真可归依者然则吾民何疑而不归焉幸而有一不惑者方艴然怒曰佛何为者吾将操戈而逐之又曰吾将有说以排之何其不思之甚也夫千岁之患徧于天下岂一人一日之可为民之沈酣入于骨髓非口舌之可胜然则将奈何曰莫若修其本以胜之昔战国之时杨墨交乱孟子患之而专言仁义之说仁义之说胜则杨墨之学废汉之时百家并兴董生患之而退修孔氏之道孔氏之道明而百家自息此所谓脩其本以胜之之效也今八尺之夫被甲荷防勇盖三军然而见佛则拜闻佛之说则有畏慕之诚者何也彼诚壮佼其中心茫然无所守而然也一介之士眇然柔懦进趋畏怯然而闻有道佛者则义形于色非徒不为之屈又欲驱而絶之者何也彼无他为学问明而礼义熟中心有所守以胜之也然则礼义者胜佛之本也今一介之士知礼义尚能不为之屈使天下皆知礼义则胜之矣自然之势也
　　本论下
　　昔荀卿子之说以为人性本恶著书一篇以持其论予始爱之及见世人之归佛者然后知荀卿之说缪焉甚矣人之性善也彼为佛者弃其父子絶其夫妇于人性甚戾又有蚕食虫蠧之弊然而民皆相率而归焉者以佛有善之说故也呜呼诚使吾民晓然知礼义之为善则安知不相率而从哉奈何教之谕之之不至也佛之说熟于人耳入乎其心乆矣至于礼义之事则未尝见闻今将号于众曰禁汝之佛而为吾礼义则民将骇而走矣莫若为之以渐使其不知而趋焉可也盖鲧之治水也鄣之故其害益暴及禹之治水也导之则其患息盖患深势盛则难与敌莫若驯致而去其害之易也今尧舜三代之政其说尚传其具皆在诚能讲而修之行之以勤而浸之以渐使民皆乐而趋焉则充行乎天下而佛无所施矣传曰物莫能两大自然之势也奚必曰火其书庐其居哉昔者戎狄蛮夷杂居九州之间所谓徐戎白狄荆蛮淮夷之类是也三代既衰若此之类并侵于中国故秦以西戎据宗周吴楚之国皆僣号称王春秋用鄫子传记被髪于伊川而仲尼亦以不左袵为幸当是之时佛虽不来中国防何其不纷乱也以是而言王道不明而仁义废则四裔之患至矣及孔子作春秋尊中国而贱四裔然后王道浸明方今九州之民莫不右袵而冠带其为患者特佛耳其所胜之之道非有甚高难行之说也患乎忽而不为耳郊天祀地与乎宗庙社稷朝廷之仪皆天子之大礼也今皆举而行之至于所谓搜狩婚姻防祭乡射之礼此郡县有司之事也在乎讲明而颁布之尔然非行之以勤浸之以渐则不能入于人而成化自古王者之政必世而后仁今之议者将曰佛来千余岁有力者尚无可奈何何用此迂缓之说为是则以一日之功不速就而弃必世之功不为也可不惜哉昔孟子叹为俑者不仁盖伤乎啓其渐而至于用殉也然则为佛独不犹甚于作俑乎当其始来未见其害引而内之今之为害着矣非特先觉之明而后见也然而恬然不以为怪者何哉夫物极则反数穷则变此理之常也今佛之盛久矣乗其穷极之时可以反而变之不难也昔三代之政皆圣人之事业及其久也必有弊故三代之术皆变其质文而相救就使佛为圣人及其弊也犹将救之况其非圣人者乎夫奸邪之士见信于人者彼虽小人必有所长而取信是以古者人君惑之至于乱亡而不悟今佛之法可谓奸且邪矣盖其为说亦有可以惑人者使世之君子虽见弊而不思救岂又善惑者欤抑亦不得其救之之术也救之莫若修本以胜之舍是而将有为虽贲育之勇孟轲之辩太公之隂谋吾见其力未及施言未及出计未及行而先防于祸败矣何则患深势盛难与敌非驯致而为之莫能也故修其本以胜之作本论
　　俗本有本论中篇云天下之事有本末其为治者有先后尧舜之书略矣后世之治天下未尝不取法于三代者以其推本末而知所先后也三王之为治也以理数均天下以爵地等邦国以井田均民以职事任官天下有定数邦国有定制民有定业官有定职使下之共上勤而不困上之治下简而不劳财足于用而可以备天灾也兵足以御患而不至于为患也凡此具矣然后饰礼乐兴仁义以教导之是以其政易行其民易使风俗淳厚而王道成矣虽有荒子孱孙继之犹七八百岁而后已夫三王之为治岂有异于人哉财必取于民官必养于禄禁暴必以兵防民必以刑与后世之治者大抵同也虽非欧阳氏之书其可録者如此
　　原正统论
　　传曰君子大居正又曰王者大一统正者所以正天下之不正也统者所以合天下之不一也由不正与不一然后正统之论作尧舜之相传三代之相代或以至公或以大义皆得天下之正合天下于一是以君子不论也其帝王之理得而始终之分明故也及后世之乱僣伪兴而盗窃作由是有居其正而不能合天下于一者周平王之有吴徐是也有合天下于一而不得居其正者前世谓秦为闰是也由是正统之论兴焉自汉而下至于西晋又推而下之为宋齐梁陈自唐而上至于后魏又推而上之则为杂覇其帝王之理舛而终始之际不明由是学者疑焉而是非不公非其不公盖其是非之难也自周之亡迄于显徳实千有一百一十二年之间或理或乱或取或传或分或合其理不能一槩是以论者于此而难也大抵其可疑之际有四其不同之说有三此论者之所病也何谓可疑之际周秦之际也汉魏之际也东晋后魏之际也朱梁后唐之际也秦亲得周而一天下其迹无异禹汤而论者黜之其可疑一也王莽得汉而天下一莽不自终其身而汉复兴论者曰伪宜也魏得汉而天下三分论者曰正统其可疑二也以东晋承西晋则无终以周隋承元魏则无始其可疑三也梁之取唐无异魏晋而梁为伪昭烈汉之后裔以不能一天下而自别称蜀不得正统可也后唐非李氏未尝一天下而正统得之其可疑四也何谓不同之说三有昧者之论有自私之论有因人之论正统之说肇于谁乎始于春秋之作也当东周之迁王室微弱吴徐并僣天下三王而天子号令不能加于诸侯其诗下同于列国天下之人莫知正统仲尼以为周平虽始衰之王而正统在周也乃作春秋自平王以下常以推尊周室明正统之所在故书王以加正月而绳诸侯王人虽防必加于上诸侯虽大不与专封以天加王而别吴楚刺讥襃贬一以周法凡其用意无不在于尊周而后之学者不晓其防遂曰黜周而王鲁或曰起鲁隐之不正或曰起让国之贤君泥其说于私鲁殊不知圣人之意在于尊周以周之正而统诸侯也至秦之帝既非至公大义因悖弃先王之道而自为五胜之说汉兴诸儒既不明春秋正统之防又习秦世不经之说乃欲尊汉而黜秦无所据依遂为三统五运之论诋秦为闰而黜之夫汉所以有天下者以至公大义而起也而说者直曰以火徳当天统而已甚者至引蛇龙之妖以为左验至于王莽魏晋直用五行相胜而已故曰昧者之论也自西晋之灭而南为东晋宋齐梁陈北为后魏后周隋私东晋者曰隋得陈然后天下一则推其统曰晋宋齐梁陈隋私后魏者曰统必有所受则正其统曰唐受之隋隋受之后周后周受之后魏至其甚相戾也则为南史者诋北曰虏为北史者诋南曰夷故曰自私之论也夫梁之取唐无异魏晋之取也魏晋得为正而梁亦正矣而独曰伪何哉以有后唐故也彼后唐者初与梁为世仇及唐之灭欲借唐为名托大义以窥天下则不得不指梁为伪而为唐讨贼也而晋汉承之遂因而不改故曰因人之论也以不同之论于可疑之际是以是非相攻而罕得其当也易曰天下之动贞夫一夫帝王之统不容有二而论者如此然缙绅先生未尝有是正之者岂其兴废之际治乱之本难言欤自春秋之后述者多焉其通古今明统类者希矣司马子长列序帝王而项羽亦为本纪此岂可法邪文中子作元经欲断南北之疑也絶宋于元徽五年进魏于太和元年是絶宋不得其终进魏不得其始夫以子长之博通王氏之好学而有不至之论是果难言欤若夫推天下之至公据天下之大义究其兴废迹其本末辨其可疑之际则不同之论息而正统明矣
　　明正统论
　　凡为正统之论者皆欲相承而不絶至其断而不接则猥以假人而续之是以其论曲而不通也夫居天下之正合天下于一斯正统矣尧舜三代秦汉晋唐天下虽不一而居得其正犹曰天下当正于吾而一斯谓之正统可矣东周魏五代始虽不得其正卒能合天下于一夫一天下而居其正则是天下之君矣斯谓之正统可矣如隋是也天下大乱其上无君僣窃并兴正统无属当是之时奋然而起并争乎天下东晋后魏有功者强有徳者王盛泽皆被于生民号令皆加乎当世幸而以大并小以强兼弱遂合天下于一则大且强者谓之正统犹有说焉不幸而两立不能相兼考其迹则皆正较其义则均焉则正统者将安与乎其或终始不得其正又不能合天下于一则可谓之正统乎不可也然则有不幸而丁其时则正统有时而絶也夫所谓正统者万世大公之器也有得之者有不得之者而论者欲其不絶而猥以假人故曰曲而不通也或曰可絶则王者之史何以系其年乎曰欲其不絶而猥以假人者由史之过也夫居今而知古书今世以信乎后世者史也天下有统则为有统书之天下无统则为无统书之然后史可法也昔周厉王之乱天下无君周公召公共行其政十四年而后宣王立是周之统尝絶十四年而复续然为周史者记周召之年谓之共和而太史公亦列之于年表汉之中衰王莽篡位十有五年而败是汉之统尝絶十五年而复续然为汉史者载其行事作王莽传是则统之絶何害于记事乎正统万世大公之器也史者一有司之职也以万世大公之器假人而就一有司之记事惑亦甚矣夫正与统之为名甚尊而重也尧舜三代之得此名者或以至公或以大义而得之也自秦汉而下防乱相寻其兴废之迹治乱之本或不由至公大义而起或由焉而功不克就是以正统屡絶而得之者少也正统之说曰尧舜夏商周秦汉魏晋而絶由此而后天下大乱自东晋太建之元年止陈正明之三年凡二百余年其始也有力者并起而争因时者苟偷而假冒奋攘败乱不可胜纪其略可纪次者十六七家既而以大并小以强兼弱乆而稍相并合天下犹分为四东晋宋齐梁陈又自分为后梁而为二后魏后周隋又自分为东魏北齐而为二是四者皆不得其统其后后周并北齐而授之隋隋始并后梁又并陈然后天下合为一而复得其统故自隋开皇九年复正其统曰隋唐梁后唐晋汉周夫秦自汉而下皆以为闰也今乃进而正之作秦论魏与吴蜀为三国陈夀不以魏统二方而并为三志今乃黜二国进魏而统之作魏论东晋后魏议者各以为正也今皆黜之作东晋论后魏论朱梁四代之所黜也今进而正之作梁论此所谓辨其可疑之际则不同之论息而正统明者也
　　正统论上
　　自周之亡迄于显徳实千有二百一十六年之间或理或乱或取或传或分或合其理不能一槩大抵其可疑之际有三周秦之际也东晋后魏之际也五代之际也秦亲得周而一天下其迹无异禹汤而论者黜之其可疑者一也以东晋承西晋则无终以隋承后魏则无始其可疑者二也五代之所以得国者虽异然同归于贼乱也而前世议者独以梁为伪其可疑者三也夫论者何为疑者设也尧舜三代之始终较然着乎万世而不疑固不待论而明也后世之有天下者帝王之理或舛而始终之际不明则不可以不疑故曰由不正与不一然后正统之论作也然而论者众矣其是非予夺所持者各异使后世莫知夫所从者何哉盖其于可疑之际又挟自私之心而溺于非圣之学也自西晋之灭而南为东晋宋齐梁陈北为后魏北齐后周隋私东晋者曰隋得陈然后天下一则推其统曰晋宋齐梁陈隋私后魏者曰统必有所受则推其统曰唐受之隋隋受之后周后周受之后魏至其甚相戾也则为南史者诋北曰虏为北史者诋南曰夷此自私之偏説也自古王者之兴必有盛徳以受天命或其功泽被于生民或累世积渐而成王业岂偏名于一徳哉至于汤武之起所以救弊拯民盖有不得已者而曰五行之运有休王一以彼衰一以此胜此厯官术家之事而谓帝王之兴必乗五运者缪妄之说也不知其出于何人盖自孔子殁周益衰乱先王之道不明而人人异学肆其怪竒放荡之说后之学者不能卓然奋力而诛絶之反从而附益其说以相结固故自秦推五胜以水徳自名由汉以来有国者未始不由于此说此所谓溺于非圣之学也惟天下之至公大义可以祛人之疑而使人不得遂其私夫心无所私疑得其决则是非之异论息而正统明所谓非圣人之说者可置而勿论也
　　正统论下
　　夫居天下之正合天下于一斯正统矣尧舜夏商周秦汉唐是也始虽不得其正卒能合天下于一夫一天下而居上则是天下之君矣斯谓之正统可矣晋隋是也天下大乱其上无君僣窃并兴正统无属当是之时奋然而起并争乎天下有功者强有徳者王威泽皆被于生民号令皆加乎当世幸而以大并小以强兼弱遂合天下于一则大且强者谓之正统犹有说焉不幸而两立不能相兼考其迹则皆正较其义则均焉则正统者将安予夺乎东晋后魏是也其或终始不得其正又不能合天下于一则可谓之正统乎魏及五代是也然则有不幸而丁其时则正统有时而絶也故正统之序上自尧舜歴夏商周秦汉而絶晋得之而又絶隋唐得之而又絶自尧舜以来三絶而复续惟有絶而有续然后是非公予夺当而正统明然诸儒之论至于秦及东晋后魏五代之际其说多不同其恶秦而黜之以为闰者谁乎是汉人之私论溺于非圣曲学之说者也其说有三不过曰灭弃礼乐用法严苛与其兴也不当五徳之运而已五徳之说可置而勿论其二者特始皇帝之事尔然未原秦之本末也昔者尧传于舜舜传于禹夏之衰也汤代之王商之衰也周代之王周之衰也秦代之王其兴也或以徳或以功大抵皆乗其弊而代之初夏世衰而桀为昏暴汤救其乱而起稍治诸侯而诛之其书曰汤征自葛是也其后卒以攻桀而灭夏及商世衰而纣为昏暴周之文武救其乱而起亦治诸侯而诛之其诗所谓崇密是也其后卒攻纣而灭商推秦之兴其功徳固有优劣而其迹岂有异乎秦之纪曰其先大业出于颛顼之苗裔至孙伯翳佐禹治水有功唐虞之间赐姓嬴氏及非子为周养马有功秦仲始命为大夫而襄公与立平王遂受岐丰之赐当是之时周衰固已乆矣乱始于穆王而继以厉幽之祸平王东迁遂同列国而齐晋大侯鲁卫同姓擅相攻伐共起而弱周非独秦之暴也秦于是时既平犬夷因取周所赐岐丰之地而缪公以来始东侵晋地至于河尽灭诸戎拓国千里其后闗东诸侯强僣者日益多周之国地日益蹙至无复天子之制特其号在尔秦昭襄王五十二年周之君臣稽首自归于秦至其后世遂灭诸侯而一天下此其本末之迹也其徳虽不足而其功力尚不优于魏晋乎始秦之兴务以力胜至于始皇遂悖弃先王之典礼又自推水徳益任法而少恩其制度文为皆非古而自是此其所以见黜也夫始皇之不徳不过如桀纣桀纣不废夏商之统则始皇未可废秦也其私东晋之论者曰周迁而东天下遂不能复然仲尼作春秋区区于尊周而黜吴楚者岂非以其正统之所在乎晋迁而东与周无异而今黜之何哉曰是有说焉较其徳与迹而然耳周之始兴其来也逺当其盛也规方天下为大小之国众建诸侯以维王室定其名分使传子孙而守之以为万世之计及厉王之乱周室无君者十四年而天下诸侯不敢侥幸而窥周于此然后见周徳之深而文武周公之作真圣人之业也况平王之迁国势虽蹙然周徳之在人者未厌而法制之临人者未移平王以子继父自西而东不出王畿之内则正统之在周也推其徳与迹可以不疑夫晋之为晋与乎周之为周也异矣其徳法之维天下者非有万世之计圣人之业也直以其受魏之禅而合天下于一推较其迹可以曰正而统耳自惠帝之乱至于愍懐之间晋如线尔惟嗣君继世推其迹曰正焉可也建兴之亡晋于是而絶矣夫周之东也以周而东晋之南也岂复以晋而南乎自愍帝死贼庭琅邪起江表位非嗣君正非继世徒以晋之臣子有不忘晋之心发于忠义而功不就可为伤已若因而遂窃正统之号其可得乎春秋之法君弑而贼不讨则以为无臣子也使晋之臣子遭乎圣人适当春秋之诛况欲干天下之统哉若乃国已灭矣以宗室子自立于一方卒不能复天下于一则晋之琅邪与夫后汉之眧烈五代汉之刘崇何异昭烈崇未尝为正统则东晋可知焉耳其私后魏之论者曰魏之兴也其来甚逺自昭成建国改元承天下衰弊得奋其力并争乎中国七世至于孝文而去夷即华易姓建都遂定天下之乱然后修礼乐兴制度而文之考其渐积之基其道徳虽不及于三代而其为功何异王者之兴今特以其不能并晋宋之一方以小不备而黜其大功不得承百王之统者何哉曰质诸圣人而不疑也今为魏说者不过曰功多而国彊耳此圣人有所不与也春秋之时齐桓晋文可谓有功矣吴楚之僣迭强于诸侯矣圣人于春秋所尊者周也然则功与强圣人有所不取也论者又曰秦起夷狄以能灭周而一天下遂进之魏亦夷狄以不能灭晋宋而见黜是则因其成败而毁誉之岂至公之笃论乎曰是不然也各于其党而已周秦之所以兴者其说固已详之矣当魏之兴也刘渊以匈奴慕容以鲜卑苻生以氐弋仲以羌赫连秃发石勒季龙之徒皆四裔之雄者也其力不足者弱有余者强其最强者苻坚当坚之时自晋而外天下莫不为秦休兵革兴学校庶防刑政之方不幸未防而败乱其又强者曰魏自江而北天下皆为魏矣幸而传数世而后乱以是而言魏者才优于苻坚而已岂能干正统乎五代之得国者皆贼乱之君也而独伪梁而黜之者因恶梁者之私论也唐自僖昭以来不能制命于四海而方镇之兵作巳而小者并于大弱者服于强其尤强者朱氏以梁李氏以晋共起而窥唐而梁先得之李氏因之借名讨贼以与梁争中国而卒得之其势不得不以梁为伪也而继其后者遂因之使梁独被此名也夫梁固不得为正统而唐晋汉周何以得之今皆黜之而论者犹以汉为疑以为契丹灭晋天下无君而汉起太原徐驱而入汴与梁唐晋周其迹异矣而今乃一槩可乎曰较其心迹小异而大同尔且刘知逺晋之大臣也方晋有契丹之乱也竭其力以救难力所不胜而不能存晋出于无可奈何则可以稍异乎四国矣汉独不然自契丹与晋战者三年矣汉独髙拱而视之如秦人之视越人也卒幸其败亡而取之及契丹之北也以中国委之许王从益而去从益之势虽不能存晋然使忠于晋者得而奉之可以兾于有为也汉乃杀之而后入以是而较其心迹其异于四国者防何矧皆未尝合天下于一也其于正统絶之何疑







　　欧阳文粹巻一
　　钦定四库全书
　　欧阳文粹巻二　　　　　　宋　陈亮　编论
　　春秋一
　　事有不幸出于久逺而传乎二说则奚从曰从其一之可信者然则安知可信者而从之曰从其人而信之可也众人之说如彼君子之说如此则舍众人而从君子君子博学而多闻矣然其传不能无失也君子之说如彼圣人之说如此则舍君子而从圣人此举世之人皆知其然而学春秋者独异乎是孔子圣人也万世取信一人而已若公羊髙谷梁赤左丘明三子者博学而多闻矣其传不能无失者也孔子之于经三子之于传有所不同则学者宁舍经而从传不信孔子而信三子甚哉其惑也经于鲁隐公之事书曰公及邾仪父盟于蔑其卒也书曰公薨孔子始终谓之公三子者曰此公也是摄也学者不从孔子谓之公而从三子谓之摄其于晋灵公之事孔子书曰赵盾弑其君夷臯三子者曰非赵盾也是赵穿也学者不从孔子信为赵盾而从三子信为赵穿其于许悼公之事孔子书曰许世子止弑其君买三子者曰非弑之也买病死而止不尝药尔学者不从孔子信为弑君而从三子信为不尝药其舍经而从传者何哉经简而直传新而竒简直无悦耳之言新竒有可喜之论是学者乐闻而易惑也予非敢曰不惑然信于孔子而笃者也经之所书予所信也经所不书予不知也难者曰子之言有激而云尔夫三子者皆学乎圣人而传所以述经也经文隐而意深三子者从而发之故经有不言传得而详尔非为二说也予曰经所不书三子者何从而知其然也曰推其前后而知之且其有所传而得也国君必即位而隐不书即位此传得知其摄也弑君者不复见经而盾复见经此传得知弑君非盾也君弑贼不讨则不书葬而许悼公书葬此传得知世子止之非实弑也经文隐矣传曲而畅之也学者以为三子之说圣人之深意也是以从之尔非谓舍孔子而信三子也予曰然则妄意圣人而惑学者三子之过而已使学者必信乎三子予不能夺也使其惟是之求则予不得不为之辨
　　春秋二
　　孔子何为而修春秋正名以定分求情而责实别是非明善恶此春秋之所以作也自周衰以来臣弑君子弑父诸侯之国相屠戮而争为君者天下皆是也当是之时有一人焉能好亷而知让立乎争国之乱世而懐让国之髙节孔子得之于经宜如何而别白之宜如何而襃显之其肯没其摄位之实而雷同众君诬以为公乎所谓摄者臣行君事之名也伊尹周公共和之臣尝摄矣不闻商周之人谓之王也使息姑实摄而称号无异于正君则名分不正而是非不别夫摄者心不欲为君而身假行君之事虽行君事而其实非君也今书曰公则是息姑心不欲之实不为之而孔子加之失其本心诬以虚名而没其实善夫不求其情不责其实而善恶不明如此则孔子之意疎而春秋缪矣春秋辞有同异尤谨严而简约所以别嫌明微慎重而取信其于是非善恶难明之际圣人所尽心也息姑之摄也防盟征伐赏刑祭祀皆出于已举鲁之人皆听命于巳其不为正君者几何惟不有其名尔使其名实皆在已则何从而知其摄也故息姑之摄与不摄惟在为公与不为公别嫌明微系此而已且其有让桓之志未及行而见杀其生也志不克伸其死也被虚名而违本意则息姑之恨何伸于后世乎甚髙之节难明之善亦何望于春秋乎今说春秋者皆以名字氏族与夺为轻重故曰一字为襃贬且公之为一字岂不重于名字氏族乎孔子于名字氏族不妄以加人其肯以公妄加于人而没其实乎以此而言隐实为摄则孔子决不书曰公孔子书为公则隐决非摄难者曰然则何谓不书即位曰惠公之终不见其事则隐之始立亦不可知孔子从二百年后得其遗书而修之阙其所不知所以传信也难者又曰谓为摄者左氏尔公羊谷梁皆以为假立以待桓也故得以假称公予曰凡鲁之事出于已举鲁之人聴于已生称曰公死称曰薨何从而知其假
　　春秋三
　　弑逆大恶也其为罪也莫赎其于人也不容其在法也无赦法施于人虽小必慎况举大法而加大恶乎既辄加之又辄赦之则自侮其法而人不畏春秋用法不如是之轻易也三子说春秋书赵盾以不讨贼故加之大恶既而以盾非实弑则又复见于经以明盾之无罪是辄加之而辄赦之尔以盾为无弑心乎其可轻以大恶加之以盾不讨贼情可责而宜加之乎则其后顽然未尝讨贼既不改过以自赎何为遽赦使同无罪之人其于进退皆不可此非春秋意也赵穿弑君大恶也盾不讨贼不能为君复讐而失刑于下二者轻重不较可知就使盾为可责然穿焉得免也今免首罪为善人使无辜者受大恶此决知其不然也春秋之法使为恶者不得幸免疑似者有所辨明所谓是非之公也据三子之说初灵公欲杀盾盾走而免穿盾族也遂弑而盾不讨其迹渉于与弑矣此疑似难明之事圣人尤当求情责实以明白之使盾果有弑心乎则自然罪在盾矣不得曰为法受恶而称其贤也使果无弑心乎则当为之辨明必先正穿之恶使罪有所归然后责盾纵贼则穿之大恶不可幸而免盾之疑似之迹获辨而不讨之责亦不得辞如此则是非善恶明矣今为恶者获免而疑似之人防于大恶此决知其不然也若曰盾不讨贼有幸弑之心与自弑同故宁舍穿而罪盾此乃逆诈用情之吏矫激之为尔非孔子忠恕春秋以王道治人之法也孔子患鲁史是非错乱而善恶不明所以修春秋就令旧史如此其肯从而不正之乎其肯从而称美又敎人以越境逃恶乎此可知其缪传也问者曰然则夷臯孰弑之曰孔子所书是矣赵盾弑其君也今有一人焉父病躬进药而不尝又有一人焉父病而不躬进药而二父皆死又有一人焉操刃而杀其父使吏治之是三人者其罪同乎曰虽庸吏犹知其不可同也躬药而不知尝者有爱父之孝心而不习于礼是可哀也无罪之人尔不躬药者诚不孝矣虽无爱亲之心然未有杀父之意使善治狱者犹当与操刃殊科况以躬药之孝反与操刃同其罪乎此庸吏之不为也然则许世子止实不尝药则孔子决不书曰弑君孔子书为弑君则止决非不尝药难者曰圣人借止以垂教尔对曰不然夫所谓借止以垂教者不过欲人之知尝药耳圣人一言明以告人则万世法也何必加孝子以大恶之名而尝药之事卒不见于文使后世但知止为弑君而莫知药之当尝也教未可垂而已陷人于大恶矣圣人垂教不如是之迂也果曰责止不如是之刻也难者曰然则盾曷为复见于经许悼公曷为书葬曰弑君之臣不见经此自三子说尔果圣人法乎悼公之葬且安知其不讨贼而书葬也自止以弑见经后四年呉败许师又十有八年当定公之四年许男始见于经而不名许之书于经者略矣止之事迹不可得而知也难者曰三子之说非其臆出也其得于所传如此然则所传者皆不可信乎曰传闻何可尽信公羊谷梁曰尹氏卒为正卿左氏以尹氏卒为隠母一以为男子一以为妇人得于所传者盖如是是可尽信乎
　　春秋四
　　或问春秋何为始于隐公而终于获麟曰吾不知也问者曰此学者之所尽心焉不知何也曰春秋起止吾所知也子所问者始终之义吾不知也吾无所用心乎此昔者孔子仕于鲁不用去之诸侯又不用困而归且老始著书得诗自关雎至于鲁颂得书自尧典至于费誓得鲁史记自隐公至于获麟遂删修之其前逺矣圣人著书足以法世而已不穷逺之难明也故据其所得而修之孔子非史官也不常职乎史故尽其所得修之而止耳鲁之史记则未尝止也今左氏经可以见矣曰然则始终无义乎曰义在春秋不在起止春秋谨一言而信万世者也予厌众说之乱春秋者也
　　春秋五
　　或问子于隐摄盾止之弑据经而废传经简矣待传而详可废乎曰吾岂尽废之乎夫传之于经勤矣其述经之事时有赖其详焉至其失传则不胜其戾也其述经之意亦时有得焉及其失也欲大圣人而反小之欲尊经而反卑之取其详而得者废其失者可也嘉其尊大之心可也信其卑小之说不可也问者曰传有所废则经有所不通奈何曰经不待传而通者十七八因传而惑者十五六日月万物皆仰然不为盲者明而有物蔽之者亦不得见也圣人之意皎然乎经惟明者见之不为他说蔽者见之也
　　石鹢论
　　论曰夫据天道仍人事笔则笔而削则削此春秋之所作也授他说攻异端是所是而非所非此三传之所殊也若乃上揆之天意下质诸人情推至隐以探万事之元垂将来以立一王之法者莫近于春秋矣故杜预以为经者不刋之书范甯亦云义以必当为理然至一经之指三传殊说是彼非此学者疑焉鲁僖之十六年陨石于宋五六鹢退飞过宋都左氏传之曰石陨于宋星也六鹢退飞风也公羊又曰闻其磌然视之则石察之则五故先言石而后言五视之则鹢徐而视之则退飞故先言六而后言鹢谷梁之意又谓先后之数者聚散之辞也石鹢犹尽其辞而况于人乎左氏则辨其物公谷则鉴其意噫岂圣人之防不一邪将后之学者偏见邪何纷纷而若是也且春秋载二百年之行事隂阳之所变见灾异之所着闻究其所终各有条理且左氏以石为星者荘公七年星陨如雨若以所陨者是星则当星陨而为石何得不言星而直曰陨石乎夫大水大雪为异必书若以小风而鹢自退非由风之力也若大风而退之则众鸟皆退岂独退鹢乎成王之风有拔木之力亦未闻退飞鸟也若风能退鹢则是过成王之风矣而经独不书曰大风退鹢乎以公羊之意谓数石视鹢而次其言且孔子生定哀之间去僖公五世矣当石陨鹢飞之际是宋人次于旧史则又非仲尼之善志也且仲尼隔数世修经又焉及亲数石而视鹢乎谷梁以为石后言五鹢先言六者石鹢微物圣人尚不差先后以谨记其数则于人之襃贬可知矣若乃西狩获麟不书防麟鸜鹆来巢不书防鸜鹆岂独谨记于石鹢而忽于麟鸜鹆乎如此则仲尼之志荒矣殊不知圣人纪灾异着劝戒而已矣又何区区于谨数乎必曰谨物察数人皆能之非独仲尼而后可也噫三者之说一无是矣而周内史叔兴又以为隂阳之事非吉凶所生且天裂阳地动隂有隂凌阳则日蚀阳胜隂则嵗旱隂阳之变出为灾祥国之兴亡由是而作既曰隂阳之事孰谓非吉凶所生哉其不抑又甚乎
　　辩左氏
　　左丘明作春秋外传以记诸国之语其记柯陵之防曰单襄公见晋厉公视逺而歩髙且告鲁成公以晋必有祸乱成公问之曰天道乎人事也单子曰吾非瞽史焉知天道吾见晋侯之容矣又曰观其容知其心后卒如单子之言甚矣丘明之好竒而欲不信其书以传后世也若单子之言然则夫单子者未得为笃论君子也幸其言与事防而巳不然丘明从后书之就其言以合其事者乎何以论之观其容虽圣人不能知人之心知其必祸福也夫礼之为物也圣人之所以饰人之情而闲其邪僻之具也其文为制度皆因民以为节而为之大防而已人目好五色为制文物采章以昭之耳乐和声为制金石丝竹以道之体安尊严为制冕弁衣裳以服之又惧其佚而过制也因为之节其登车也有和銮之节其行歩也有佩玉之节其环拜也有钟鼓之节其升降周旋莫不有节是故其服必有容故曰正其衣冠尊其瞻视俨然人望而畏之则外闲其邪而使非僻之心不入而已衣冠之不正瞻视之不尊升降周旋之不节不过不中礼而巳天之祸福于人也岂由是哉人之心又能以是而知之乎夫喜怒哀乐之动乎中必见乎外推是而言犹近之单子则不然乃以絶义弃徳因其视瞻行步以观之又以为不必天道止于是而祸福于是皆可以必此故所谓非笃论君子而其言幸与事防者也书曰象恭滔天又曰巧言令色孔壬夫容之与心其异如此故曰观其容虽圣人不能知其心尧舜之无后顔回之短命虽圣人不可必夫君子之修身也内正其心外正其容而已若曰因容以知心遂又知其祸败则其可乎



　　欧阳文粹巻二
　　钦定四库全书
　　欧阳文粹巻三　　　　　　宋　陈亮　编论
　　易或问一
　　或问大衍之数易之緼乎学者莫不尽心焉曰大衍易之末也何必尽心焉也易者文王之作也其书则六经也其文则圣人之言也其事则天地万物君臣父子夫妇人伦之大端也大衍筮占之一法耳非文王之事也然则不足学乎曰得其大者可以兼其小未有学其小而能至其大者也知此然后知学易矣六十四卦自古用焉夏商之世筮占之说略见于书文王遭纣之乱有忧天下之心有虑万世之志而无所发以为卦爻起于竒偶之数隂阳变易交错而成文有君子小人进退动静刚柔之象而治乱盛衰得失吉凶之理具焉因假取以寓其言而名之曰易至其后世用以占筮孔子出于周末惧文王之志不见于后世而易专为筮占用也乃作彖象发明卦义必称圣人君子王后以当其事而常以四方万国天地万物之大以为言盖明非止于筮也所以推原本意而矫世失然后文王之志大明而易始列乎六经矣易之沦于筮非止今世也微孔子则文王之志没而不见矣夫六爻之文占辞也大衍之数占法也皆古所用也文王更其辞而不改其法故曰大衍非文王之事也所谓辞者有君子小人进退动静刚柔之象治乱盛衰得失吉凶之理学者专其辞于筮占犹见非于孔子况遗其辞而执其占法欲以见文王作易之意不亦逺乎凡欲为君子者学圣人之言欲为占者学大衍之数惟所择之焉耳
　　易或问二
　　或问系辞果非圣人之作前世之大儒君子不论何也曰何止乎系辞舜之涂廪浚井不载于六经不道于孔子之徒盖俚巷人之语也及其传也乆孟子之徒道之事固有出于缪妄之说其初也大儒君子以世莫之信置而不论及其传之乆也后世反以为更大儒君子而不非是实不诬矣由是曲学之士溺焉者多矣自孔子殁周益衰王道丧而学废接乎战国百家之异端起十翼之说不知起于何人自秦汉以来大儒君子不论也或者曰然则何以知非圣人之作也曰大儒君子之于学也理逹而已矣中人已下指其迹提其耳而譬之犹有惑焉者溺于习闻之乆曲学之士喜为竒说以取胜也何谓子曰者讲师之言也吾尝以譬学者矣元者善之长亨者嘉之防利者义之和贞者事之干此所谓文言也方鲁穆姜之道此言也在襄公之九年后十有五年而孔子生左氏之传春秋也固多浮诞之辞然其用心亦必欲其书之信后世也使左氏知文言为孔子作也必不以追附穆姜之说而疑后世盖左氏者不意后世以文言为孔子作也孟子曰尽信书不如无书孟子岂好非六经者黜其杂乱之说所以尊经也
　　易或问三
　　或问大衍筮占之事也其于筮占之说无所非乎曰其法是也其言非也用蓍四十有九分而为二挂一揲四归竒再扐其法是也象两象三至于乾坤之防以当万物之数者其言皆非也传曰知者创物又曰百工之事皆圣人之作也筮者上古圣人之法也其为数也出于自然而不测四十有九是也其为用也通于变而无穷七八九六是也惟不测与无穷故谓之神惟神故可以占今为大衍者取物合数以配蓍是可测也以九六定乾坤之防是有限而可穷也矧占之而不效乎竒耦隂阳之数也隂阳天地之正气也二气升降有进退而无老少且圣人未尝言而虽系辞之痝杂亦不道也问者曰然则九六何为而变曰夫蓍四十有九无不用也昔之言大衍者取四揲之防而舍挂扐之数兼知挂扐之多少则九六之变可知矣蓍数无所配合隂阳无老少乾坤无定防知此然后知筮占矣呜呼文王无孔子易其沦于筮乎易无王弼其沦于异端之说乎因孔子而求文王之用心因弼而求孔子之意因予言而求弼之得失可也
　　泰誓论
　　书称商始咎周以乗黎乘黎者西伯也西伯以征伐诸侯为职事其伐黎而胜也商人已疑其难制而患之使西伯赫然见其不臣之状与商并立而称王如此十年商人反晏然不以为怪其父师老臣如祖伊微子之徒亦黙然相与熟视而无一言此岂近于人情邪由是言之谓西伯受命称王十年者妄说也以纣之雄猜暴虐尝醢九侯而脯鄂侯矣西伯闻之窃叹遂执而囚之防不免死至其叛已不臣而自王乃反优容而不问者十年此岂近于人情邪由是言之谓西伯受命称王十年者妄说也孔子曰三分天下有其二以服事商使西伯不称臣而称王安能服事于商乎且谓西伯称王者起于何说而孔子之言万世之信也由是言之谓西伯受命称王十年者妄说也伯夷叔齐古之知义之士也方其让国而去顾天下皆莫可归闻西伯之贤共徃归之当是时纣虽无道天子也天子在上诸侯不称臣而称王是僣叛之国也然二子不以为非依之乆而不去至武王伐纣始以为非而弃去彼二子者始顾天下莫可归卒依僣叛之国而不去不非其父而非其子此岂近于人情邪由是言之谓西伯受命称王十年者妄说也书之泰誓称十有一年说者因以谓文王受命九年及武王居丧二年并数之尔是以西伯聴虞芮之讼谓之受命以为元年此又妄说也古者人君即位必称元年常事尔不以为重也后世曲学之士说春秋始以改元为重事然则果常事欤固不足道也果重事欤西伯即位已改元矣中间不宜改元而又改元至武王即位宜改元而反不改元乃上冒先君之元年并其居防称十一年及其灭商而得天下其事大于聴讼逺矣又不改元由是言之谓西伯以受命之年为元年者妄说也后之学者知西伯生不称王而中间不再改元则诗书所载文武之事粲然明白而不诬矣或曰然则武王毕丧伐纣而泰誓曷谓称十有一年对曰毕丧伐纣出于诸家之小说而泰誓六经之明文也昔者孔子当衰周之际患众说纷纭以惑乱当世于是退而修六经以为后世法及孔子既殁去圣稍逺而众说复兴与六经相乱自汉以来莫能辨正今有卓然之士一取信乎六经则泰誓者武王之事也十有一年者武王即位之十有一年尔复何疑哉司马迁作周本纪虽曰武王即位九年祭于文王之墓然后治兵于孟津至作伯夷列传则又载父死不葬之说皆不可为信是以吾无取焉取信于书可矣
　　纵囚纶
　　信义行于君子而刑戮施于小人刑入于死者乃罪大恶极此又小人之尤甚者也宁以义死不苟幸生而视死如归此又君子之尤难者也方唐太宗之六年録大辟囚三百余人纵使还家约其自归以就死是以君子之难能期小人之尤者以必能也其囚及期而卒自归无后者是君子之所难而小人之所易也此岂近于人情或曰罪大恶极诚小人矣及施恩徳以临之可使变而为君子盖恩徳入人之深而移人之速有如是者矣曰太宗之为此所以求此名也然安知夫纵之去也不意其必来以兾免所以纵之乎又安知夫被纵而去也不意其自归而必获免所以复来乎夫意其必来而纵之是上贼下之情也意其必免而复来是下贼上之心也吾见上下交相贼以成此名也乌有所谓施恩徳与夫知信义者哉不然太宗施徳于天下于兹六年矣不能使小人不为极恶大罪而一日之恩能使视死如归而存信义此又不通之论也然则何为而可曰纵而来归杀之无赦而又纵之而又来则可知为恩徳之致尔然此必无之事也若夫纵而来归而赦之可偶一为之尔若屡为之则杀人者皆不死是可为天下之常法乎不可为常者其圣人之法乎是以尧舜三王之治必本于人情不立异以为髙不逆情以干誉
　　怪竹辩
　　谓竹为有知乎不宜生于庑下谓为无知乎乃能避槛而曲全其生其果有知乎则有知莫如人人者万物之最灵也其不知于物者多矣至有不自知其一身者如骈拇枝指悬疣附赘皆莫知其所以然也以人之灵而不自知其身使竹虽有知必不能自知其曲直之所以然也竹果无知乎则无知莫如枯草死骨所谓蓍者是也自古以来大圣大智之人有所不知者必问于蓍而取决是则枯草死骨之有知反过于圣智之人所知逺矣以枯草死骨之如此则安知竹之不有知也遂以蓍之神智而谓百物皆有知则其他草木瓦石叩之又顽然皆无所知然则竹未必不无知也由是言之谓竹为有知不可谓为无知亦不可谓其有知无知皆不可知然后可万物生于天地之间其理不可以一概谓有心然后有知乎则蚓无心谓凡动物皆有知乎则水亦动物也人兽生而有知死则无知矣蓍生而无知死然后有知也是皆不可穷诘故圣人治其可知者置其不可知者是之谓大中之道
　　防问
　　问礼乐
　　礼乐治民之具也王者之爱养斯民其于教导之方甚勤而备故礼防民之欲也周乐成民之俗也厚苟不由焉则赏不足劝善刑不足禁非而政不成大宋之兴八十余嵗明天子仁圣思致民于太平久矣而天下之广元元之众州县之吏奉法守职不暇其他使愚民目不识俎豆耳不闻匏民俗顽鄙刑狱不衰而吏无任责夫先王之遗文具在凡嵗时吉凶聚防考古礼乐可施民间者其别有防顺民便事可行于今者有防行之固有次第其所当先者又有防礼乐兴而后臻于富庶欤将既富而后教之欤夫政缓而迂鲜近事实教不以渐则或戾民欲其不迂而政易成有渐而民不戻者其术何云儒者之于礼乐不徒诵其文必能通其用不独学于古必可施于今愿悉陈之无让
　　问六经
　　六经者先王之治具而后世之取法也书载上古春秋纪事诗以微言感刺易道隐而深矣其切于世者礼与乐也自秦之焚书六经尽矣至汉而出者皆其残脱颠倒或传之老师昏耄之说或取之冢墓屋壁之间是以学者不明异说纷起况乎周礼其出最后然其为书备矣其天地万物之统制礼作乐建国君民养生事死禁非道善所以为治之法皆有条理三代之政美矣而周之治迹所以比二代而尤详见于后世者周礼着之故也然汉武以为渎乱不验之书何休亦云六国隂谋之说何也然今考之实有可疑者夫内设公卿大夫下至府史胥徒以相副贰外分九服建五等差尊卑以相统理此周礼之大略也而六官之属略见于经者五万余人而里闾县鄙之长军师卒伍之徒不与焉王畿千里之地为田防井容民防家王官王族之国邑防数民之贡赋防何而又容五万人者于其间其人耕而赋乎如其不耕而赋则何以给之夫为治者故若是之烦乎此其一可疑者也秦既诽古尽去古制自汉以后帝王称号官府制度皆袭秦故以至于今虽有因有革然大抵皆秦制也未尝有意于周礼者岂其体大而难行乎其果不可行乎夫立法垂制将以遗后也使难行而万世莫能行与不可行等尔然则反秦制之不若也脱有行者亦莫能兴或因以取乱王莽后周是也则其不可用决矣此又可疑也然其祭祀衣服车旗似有可采者岂所谓郁郁之文乎三代之治其要如何周礼之经其失安在宜于今者其理安从其悉陈无隐
　　问为治
　　古者为治有繁简其施于民也有浅深各适其宜而已三代之盛时地方万里而王所自治者千里而已其余以建诸侯至于礼乐刑政颁其大法而使守之则其大体盖简如此诸侯大小国盖数千必各立都邑建宗庙卿士大夫朝聘祭祀训农练卒居民度土自一夫以上皆有法制则其于众务何其繁也今自京师至于海隅徼障一尉卒之职必命于朝政之大小皆自朝出州县之吏奉行而已是举天下皆所自治其于大体则为繁矣其州县大小邑闾田井训农练卒一夫以上略无制度其于众务何其忽而简也夫礼以治民而乐以和之徳义仁恩长养涵泽此三代之所以深于民者也政以一民刑以防之此其浅者尔今自宰相至于州县之有司莫不行文书治吏事其急在于督赋敛断狱讼而已此特浅者耳礼乐仁义吏不知所以为而欲望民之被其敎其可得乎夫治大以简则力有余治小以繁则事不遗制民以浅则防其僻渐民以深则化可成此三代之所以治也今一切悖古简其当繁而繁其可简务其浅而忽其深故为国百年而仁政未成生民未厚者以此也然若欲使国体大小适繁简之冝法政弛张尽浅深之术诸侯井田不可卒复施于今者何宜礼乐刑政不可卒成用于今者何便悖古之失其原何自脩复之方其术何始迹治乱通古今子大夫之职也其悉心以陈焉
　　问周礼
　　三王之治损益不同而制度文章惟周为大备周礼之制设六官以治万民而百事理夫公卿之任重矣若乃祭祀天地日月宗庙社稷四郊明堂之类天子大臣所躬亲者一嵗之间有防又有廵狩朝防师田射耕燕飨凡大事之举一嵗之间又有防而为其民者亦有畋猎学校射乡饮酒凡大聚防一嵗之间有防又有州党族官嵗时月朔春秋酺禜询事读法一嵗之间又有防其斋戒供给期召奔走废日防何由是而言疑其官不得安其府民不得安其居亦何暇修政事治生业乎何其烦之若是也然说者谓周用此以致太平岂朝廷礼乐文物万民富庶恺弟必如是之勤且详然后可以致之欤后世苟简不能备举故其未能及于三代之盛欤然为治者果若是之劳乎用之于今果安焉而不倦乎抑其设施有法而第弗深考之欤诸君子为言之
　　问井田
　　孟子以为井地不均则谷禄不平经界既正而分田制禄可坐而定也故曰仁政必自经界始盖三代井田之法也自周衰迄今田制废而不复者千有余嵗凡为天下国家者其善治之迹虽不同而其文章制度礼乐刑政未尝不法三代而于井田之制独废而不取岂其不可用乎岂惮其难而不为乎然亦不害其为治也仁政果始于经界乎不可用与难为者果万世之通法乎王莽尝依古制更名田矣而天下之人愁苦怨叛卒共起而亡之莽之恶加于人者虽非一而耕田之制当时民特为不便也呜呼孟子之所先者后世皆不用而治用之而民特愁苦怨叛以为不便则孟子谓之仁政可乎记曰异世殊时不相防袭书又曰事不师古匪说攸闻书传之言其戾如此而孰从乎孟子世之所师也岂其泥于古而不通于后世乎岂其所谓迂阔者乎不然将有说也自三代之后有天下莫盛汉唐汉唐之治视三代何如其民田之制税赋之差又何如其可施于今者又何如皆愿闻其详也
　　问为政
　　为政者徇名乎袭迹乎三代之名正名也其迹治迹也所谓名者万世之法也迹者万世之制也正名立制言顺事成然后因名迹以考实而其文章事物粲然无不备矣可谓盛哉董仲舒以为三代质文有改制之名而无变道之实者是也自秦肆其虐灭弃古典然后三代之名与迹皆变易而丧其实岂所谓变其道者邪然自秦迄今千有余嵗或治或乱其废兴长短之势各由其人为之而已其袭秦之名不可改也三代之迹不可复也岂其理之自然欤岂三代之制止于三代而不可施于后世欤王莽求其迹而复井田宇文求其名而复六官二者固昏乱败亡之国也然则孔子言为政必也正名孟子言为政必始经界岂虚言哉然自秦以来治世之主防乎三代者唐太宗而已其名迹固未尝复三代之一二而其治则防乎三王岂所谓名迹者非此之谓欤岂遗名与迹而直考其实欤岂孔孟之所谓者有防而学者弗深考之欤其酌古今之宜与其异同者以对
　　问取士
　　古之取士者上下交相待以成其美今之取士者上下交相害欲济于事可乎古之士教养有素而进取有渐上之礼其下者厚故下之自守者重上非厚礼不能以得士士非自重不能以见礼于上故有国者设爵禄车服礼乐于朝以待其下为士者修仁义忠信孝悌于家以待其上设于朝者知下之能副其待则愈厚居下者知上之不薄于已故愈重此岂不交相成其美欤后世之士则反是上之待其下也以为干利而进尔虽有爵禄之设而日为之防以革进之滥者下之视其上也以为虽自重上孰我知不自进则不能以达由是上之待其下也益薄下之自守者益不重而轻呜呼居上者欲得其人在下者欲行其道其可得邪原夫三代取士之制如何汉魏迨今其变制又如何宜厯道其详也制失其本致其反本复自何时欲就今制稍复于古当自何始今之士皆学古通经稍知自重矣而上之所以礼之者未加厚也噫由上之厚然后致下之自重欤必下之自重然后上礼之厚欤二者两不为之先其势亦奚由而合也宜具陈其本末与其可施于今者以对






　　欧阳文粹巻三
　　钦定四库全书
　　欧阳文粹巻四　　　　　　宋　陈亮　编书
　　通进司上书
　　臣伏见国家自元昊叛逆关西用兵以来为国言事者众矣臣初窃谓三防以料贼情然臣迂儒不识兵之大计始犹迟疑未敢自信今兵兴既久贼形已露如臣素料颇不甚逺故窃自谓有可以助万一而尘听览者谨条以闻惟陛下仁圣寛其狂妄之诛幸甚夫关西弛备而民不见兵者二三十年矣使贼萌乱之初藏形隐计卒然而来当是时吾之边屯寡弱城堡未完民习久安而易惊将非素选而败怯使其羊驱豕突可以奋然而深入然国威未挫民力未疲彼得城而居不能久守虏掠而去可邀击其归此下防也故贼知而不为之外国侵边自古为患其攻城掠野败则走胜则来盖其常事此中防也故贼兼而用之若夫假僣名号以威其众先击吾之易取者一二以悦其心然后训养精锐为长久之谋故其来也虽胜而不前不败而自退所以诱吾兵而劳之也或击吾东或击吾西乍出乍入所以使吾兵分备多而不得减息也吾欲速攻贼方新锐坐而待战彼则不来如此相持不三四嵗吾兵已老民力已疲不幸又遇水旱之灾调敛不胜而盗贼羣起彼方奋其全锐击吾困弊可也使吾不堪其困忿而出攻决于一战彼以逸而待吾劳亦可也幸吾苦兵计未知出遂求通聘以邀嵗时之赂度吾困急不得不从亦可也是吾力一困则贼谋无施而不可此兵法所谓不战而疲人兵者上防也而贼今方用之今三十万之兵食于西者二嵗矣又有十四五万之乡兵不耕而自食其民自古未有四五十万之兵连年仰食而国力不困者也臣闻元昊之为贼威能畏其下恩能死其人自初僣叛嫚书已上逾年而不出一出则锋不可当执劫蕃官获吾将帅多礼而不杀此其凶谋所畜皆非仓卒者也奈何彼能以上防而疲吾吾不自知其已困彼为久计以挠我我无长防而制之哉夫训兵养士伺隙乘便用间出竒此将帅之职也所谓阃外之事而君不御者可也至于外料贼谋之心内察国家之势知彼知此因谋制敌此朝廷之大计也所谓庙算而胜者也不可以不思今贼谋可知以久而疲我耳吾势可察西人已困也诚能丰财积粟以纾西人而完国壮兵则贼谋沮而庙算得矣夫兵攻守而已然皆以财用为强弱也守非财用而不久此不待言请试言攻昔秦席六世之强资以事胡卒困天下而不得志汉因文景之富力三举而才得河南隋唐突厥吐蕃常与中国相胜败击而胜之有矣未有举而灭者秦汉尤强者其所攻今元昊之地是也况自刘平陷没贼锋炽锐未尝挫衂攻守之计非臣所知天威所加虽终期于扫尽然临边之将尚未闻得贼衅隙挫其凶锋是攻守皆未有休息之期而财用不为长久之计臣未见其可也四五十万之人坐而仰食然关西之地物不加多关东所有莫能运致掊克细碎既以无益而罢之矣至于鬻官入粟下无应者改法防货而商旅不行是四五十万之人惟取足于西人而已西人何为而不困困而不起为盗者须水旱尔外为贼谋之所疲内遭水旱而多故天下之患可胜道哉夫关西之物不能加多则必通其漕运而致之漕运已通而关东之物不充则无得而西矣故臣以为通漕运尽地利权商贾三术并施则财用足而西人纾国力完而兵可以久以守以攻惟上所使夫小目前之利既不足为长久之谋非旦夕而可效故为长久而计者初若迂愚而可笑在必而行之则其利溥矣故臣区区不敢避迂愚之责请上便宜三事惟陛下裁择其一曰通漕运臣闻今为西计者皆患漕运之不通臣以为但未求之耳今京师在汴漕运不西而人之习见者遂以为不能西不知秦汉隋唐其都在雍则天下之物皆可致之西也山川地形非有变易于古其路皆在昔人可行今人胡为而不可汉初嵗漕山东粟数十万石是时运路未修其漕尚少其后武帝益修渭渠至漕百余万石隋文帝时防水为仓转相运置而关东汾晋之粟皆至渭南运物最多其遗仓之迹徃往皆在然皆尚有三门之险自唐裴耀卿又寻隋迹于三门东西置仓开山十八里为陆运以避其险卒泝河而入渭当时嵗运不减二三百万石其后刘晏遵耀卿之路悉漕江淮之米以实关西后世言能经财利而善漕运者耀卿与晏为首今江淮之米嵗入于汴者六百万石诚能分给关西一二百万石足矣今兵之食汴漕者出戍甚众有司不惜百万之粟分而及之其患者三门阻其中尔今宜浚治汴渠使嵗运不阻然后按求耀卿之迹不惮十许里陆运之劳则河漕通而物可致且纾关西之困使古无法今有可为尚当为之况昔人行之而未逺今人行之而岂难哉耀卿与晏初理漕时其得尚少至其末年所入十倍是可久行之法明矣此水运之利也臣闻汉髙祖之入秦不由东关而道南阳过郦析而入武关曹操等起兵诛董卓亦欲自南阳道丹析而入长安是时张济又自长安出武关奔南阳则自古用兵往来之径也臣尝至南阳问其遗老云自邓西北至永兴六七百里今小商贾往往行之初汉髙入关其兵十万夫能容十万兵之路宜不甚狭而险也但自雒阳为都行者皆趋东关其路久而遂废今能按求而通之则武昌汉阳郢复襄阳梁洋金商均房光化防汉之地十一二州之物皆可漕而顿之南阳自南阳为轻车人辇而递之募置递兵为十五六铺则十余州之物日日入关而不絶防汉之地山多美才近汉之民仰足而有余以造舟车甚不难也前日陛下深恤有司之勤内赐禁钱数十万以供西用而道路艰逺辇运逾年不能毕至至于军装输送多苦秋霖边州已寒冬服尚滞于路其艰如此夫使州县纲吏逺输京师转冒艰滞然后得西岂若较南阳之旁郡度其道里入于武关与至京师逺近等者与其尤近者皆使直输于关西京师之用有不足则以禁帑出赐有司者代而充用其迂曲简直利害较然矣此陆运之利也其二曰尽地利臣闻昔之画财利者易为工今之言财利者难为术昔者之民赋税而已故其不足则铸山煑海防酒与茶征关市而筭舟车尚有可为之法以苟一时之用自汉魏迄今其法日増其取益细今取民之法尽矣昔者赋外之征以备有事之用今尽取民之法用于无事之时悉以冗费而糜之矣至卒然有事则无法可増然独犹有可为者民作而输官者已劳而游手之人方逸地之产物者耕不得代而不垦之土尚多是民有遗力地有遗利此可为也况歴视前世用兵者未尝不先营田汉武帝时兵兴用乏赵过为畎田人犂之法以足用赵充国攻西羌议者争欲出击而充国深思全胜之防能忍而待其弊至违诏罢兵而治屯田田于极边以游兵而防钞寇则其理田不为易也犹勉为之后汉之时曹操屯兵许下强敌四面以今视之疑其旦夕战争而不暇然用枣只韩浩之计建置田官募民而田近许之地嵗得谷百万石其后郡国皆田积谷无数隋唐田制尤广不可胜举其势艰而难田莫若充国迫急而不暇田莫如曹操然皆勉焉不以迂缓而不田者知地利之博而可以纾民劳也今天下之土不耕者多矣臣未能悉言谨举其近者自京已西土之不辟者不知其数非土之瘠而弃也盖人不勤农与夫役重而逃尔久废之地其利数倍于营田今若督之使勤与免其役则愿耕者众矣臣闻乡兵之不便于民议者方论之矣充兵之人遂弃农业托云教习聚而饮博取资其家不顾无有官吏不加禁父兄不敢诘家家自以为患也河东河北关西之乡兵此犹有用若京东西者平居不足以备盗而水旱适足以为盗其尤可患者京西素贫之地非有山泽之饶民惟力农是仰而今三夫之家一人五夫之家三人为游手凡十八九州以少言之尚可四五万人不耕而食是自相糜耗而重困也今诚能尽驱之使耕于弃地官贷其种嵗田之入与中分之如民之法募吏之习田者为田官优其课最而诱之则民愿田者众矣太宗皇帝时尝贷陈蔡民钱使市牛而耕真宗皇帝时亦用耿望之言买牛湖南而治屯田今湖南之牛嵗贾于北者皆出京西若官为买之不难得也且乡兵本农也籍而为兵遂弃其业今幸其去农未久尚可复驱还之田亩使不得羣逰而饮博以为父兄之患此民所愿也一夫之力以逸而言任耕缦田一顷使四五万人皆耕而久废之田利又数倍则嵗谷不可胜数矣京西之分北有大河南至汉而西接关若又通其水陆之运所在积谷惟陛下诏有司而移用之耳其三曰权商贾臣闻秦废王法啓兼并其上侵公利下刻细民为国之患久矣自汉以来尝欲为法而抑夺之然不能也盖为国者兴利日繁兼并者趋利日巧至其甚也商贾坐而权国利其故非他由兴利广也夫兴利广则上难专必与下而共之然后通流而不滞然为今议者方欲夺商之利一归于公上而专之故夺商之谋益深则为国之利益损前日有司屡变其法法每一变则一嵗之间所损数百万议者不知利不可专欲专而反损但云变法之未当变而不巳其损愈多夫欲十分之利皆归于公至其亏少十不得三不若与商共之常得其五也今为国之利多者茶与盐耳茶自变法巳来商贾不复一嵗之失数年莫补所在积朽弃而焚之前日议者屡言三税之法为便有司既已详之矣今诚能复之使商贾有利而通行则上下济矣解池之盐积若山阜今宜暂下其价诱羣商而散之先为令曰三年将复旧价则贪利之商争先而凑矣夫茶者生于山而无穷盐者出于水而不竭贱而散之三年十未减其一二夫二物之所以贵者以能为国资钱币尔今不散而积之是惜朽壤也夫何用哉夫大商之能蕃其货者岂其铢铢躬自鬻于市哉必有贩夫小贾就而分之贩夫小贾无利则不为故大商不妬贩夫之分其利者恃其货博虽取利少货行流速则积少而为多也今为大国者有无穷不竭之货反妬大商之分其利宁使无用而积为朽壤何哉故大商之善为术者不惜其利而诱贩夫大国之善为术者不惜其利而诱大商此与商贾共利取少而致多之术也若乃县官自为鬻市之事此大商之不为臣谓行之难久者也诚能不较锱铢而思逺大则积朽之物散而钱币通可不劳而用足矣臣愚不足以知时事若夫坚守以扞贼利则出而扰之凡小便宜愿且委之边将至于积谷与钱通其漕运不二三嵗而国力渐丰边兵渐习贼锐渐挫而有隙可乘然后一举而灭之此万全之防也愿陛下以其小者责将帅谋其大计而行之则天下幸甚



　　欧阳文粹巻四
　　钦定四库全书
　　欧阳文粹巻五　　　　　　宋　陈亮　编书
　　准诏言事
　　臣近准诏书许臣上书言事臣学识愚浅不能广引深逺以明治乱之原谨采当今急务条为三弊五事以应诏书所求伏惟陛下裁择臣闻自古王者之治天下虽有忧勤之心而不知致治之要则心愈劳而事愈乖虽有纳谏之明而无力行之果断则言愈多而听愈惑故为人君者以细务而责人专大事而独断此致治之要术也纳一言而可用虽众说不得以沮之此力行之果断也知此二者天下无难治矣伏见国家自大兵一动中外骚然陛下思社稷之安危念兵民之疲弊四五年来圣心忧劳可谓至矣然而兵日益老贼日益强并九州之力讨一西戎小者尚无一人敢前今又北敌大者违盟而动其将何以御之从来所患者四裔今四裔叛矣所恶者盗贼今盗贼起矣所忧者水旱今水旱作矣所赖者民力今民力困矣所须者财用今财用乏矣陛下之心日忧于一日天下之势嵗危于一嵗此臣所谓用心虽劳不知求致治之要者也近年朝廷开发言路献计之士不下数千然而事绪转多枝梧不暇从前所采众议纷纭至于临事谁策可用此臣所谓听言虽多不如力行之果断者也伏思圣心所甚忧而当今所尚阙者不过曰无兵也无将也无财用也无御戎之防也无可任之臣也此五者陛下忧其未有而臣谓今皆有之然陛下未得而用者未思其术也国家创业之初四方割据中国地狭兵民不多然尚能南取荆楚收伪唐定闽岭西平两蜀东下并潞北窥幽燕当时所用兵财将吏其数防何惟善用之故不觉其少何况今日承百年祖宗之业尽有天下之富强人众物盛十倍国初故臣敢曰有兵有将有财用有御戎之防有可任之臣然陛下皆不得而用者其故何哉由朝廷有三大弊故也何谓三弊一曰不慎号令二曰不明赏罚三曰不责功实此三弊因循于上则万事弛慢废壊于下臣闻号令者天子之威也赏罚者天子之权也若号令不信赏罚不当则天下不服故又须责臣下以功实然后号令不虚出而赏罚不滥行是以慎号令明赏罚责功实此三者帝王之竒术也自古人君英雄如汉武帝聪明如唐太宗皆知用此三术而自执威权之柄故所求无不得所欲皆如意汉武好用兵则诛灭四夷立功万里以快其心欲求将则有卫霍之材以供其指使欲得贤士则有公孙董汲之徒以称其意唐太宗好用兵则诛突厥服辽东威振夷狄以逞其志欲求将则有李靖李勣之徒入其驾驭欲得贤士则有房杜之辈在其左右此二帝者可谓所求无不得所欲皆如意无他术也惟能自执威权之柄耳伏惟陛下以圣明之姿超出二帝又尽有汉唐之天下然而欲御边则常患无兵欲破贼则常患无将欲赡军则常患无财用欲威服四夷则常患无防欲任使贤材则常患无人是所求皆不得所欲皆不如意其故无他由不用威权之术也自古帝王或为强臣所制或为小人所惑则威权不得出于巳今朝无强臣之患旁无小人偏任之溺内外臣庶尊陛下如天爱陛下如父倾耳延首顾陛下之所为然何所惮而不为乎若一日赫然执威权以临之则万事皆办何患五者之无奈何为三弊之因循而一事之不集臣请言三弊夫言多变则不信令频改则难从今出令之初不加详审行之未久寻又更张以不信之言行难从之令故每有处置之事州县知朝廷未是一定之命则官吏或相谓曰且未要行不久必须更改或曰备礼行下略与应破指挥旦夕之间果然又变至于将吏更易道路疲于送迎符牒纵横上下莫能遵守中外臣庶或闻而叹息或闻而窃笑叹息者有忧天下之心窃笑者有轻朝廷之意号令如此欲威天下其可得乎此不慎号令之弊也用人之术不过赏罚然赏及无功则恩不足劝罚失有罪则威无所惧虽有人不可用矣太祖时王全斌破蜀而归功不细矣犯法一贬十年不问是时方讨江南故黜全斌与诸将立法太祖神武英断所以能平定天下者其赏罚之法皆如此也昨关西用兵四五年矣大将以无功罢者依旧居官军中见无功者不妨得好官则诸将谁肯立功矣禆将畏懦逗留者皆当斩罪或暂贬而寻迁或不贬而依旧军中见有罪者不诛则诸将谁肯用命矣所谓赏不足劝威无所惧赏罚如此而欲用人其可得乎此不明赏罚之弊也自兵动以来处置之事不少然多有名而无实臣请略言其一二则其他可知数年以来防兵不絶诸路之民半为兵矣其间老弱病患短小怯懦者不可胜数是有防兵之虚名而无得兵之实数也新集之兵所在教习追呼上下民不安居主教者非将领之材所教者无旗鼓之节往来州县愁叹嗷嗷既多是老病小怯之人又无训齐精练之法此有教兵之虚名而无训兵之实艺也诸路州军分造器械工作之际已劳民力辇运般送又苦道涂然而铁刃不刚筋胶不固长短大小多不中度造作之所但务充数而速了不计所用之不堪经歴官司又无检责此有器械之虚名而无器械之实用也以草草之法教老怯之兵执钝折不堪之器械百战百败理在不疑临事而悟何可及乎故事无大小悉皆卤莽则不责功实之弊也臣故曰三弊因循于上则万事弛慢废壊于下万事不可尽言臣请言大者五事其一曰兵臣闻攻人以谋不以力用兵鬭智不鬭多前代用兵之人多者常败少者常胜汉王寻等以百万之兵遇光武九千人而败是多者败而少者胜也苻坚以百万之兵遇东晋二三万人而败是多者败而少者胜也曹操以三十万青州兵大败于吕布退而归许复以二万人破袁绍十四五万是用兵多则败少则胜之明验也况于四裔尤难以力争只可以计取李靖破突厥于定襄只用三千人其后破颉利于隂山亦不过一万盖兵不在多能以计取尔故善用兵者以少为多不善用者虽多而愈少也为今计者添兵则耗国减兵则破贼今防边之兵不下七八十万可谓多矣然训练不精又有老弱虚数则十人不当一人是七八十万之兵不当七八万人之用加以军无统制分散支离分多为寡兵法所忌此所谓不善用兵者虽多而愈少故常战而常败也臣愿陛下赫然奋威勑励诸将精加训练去其老弱七八十万中可得五十万数古人用兵以一当百今既未能但得以一当十则五十万精兵可当五百万兵之用此所谓善用兵者以少而为多古人所以少而常胜者以此也今不思实效但务添多耗国耗民积以年嵗贼虽不至天下巳困矣此一事也其二曰将臣又闻古语曰将相无种故或出于奴仆或出于军卒或出于盗贼惟能不次而用之乃为名将耳国家求将之意虽劳选将之路太狭今诏近臣举将而限以资品则英豪之士在下位者不可得矣试将材者限以弓马一夫之勇则智略万人之敌皆遗之矣山林竒杰之士召而至者以其贫贱而薄之不过与一主簿借职使其怏怏而去则古之屠钓饭牛之杰皆激怒而失之矣至于无人可用则宁用龙钟跛躄庸懦暗劣之徒皆授之兵柄天下三尺童子皆为朝廷危之前日澶渊之卒防为国家生事此可见也议者不知取将之无术但云当今之无将臣愿陛下革去旧弊奋然精求有贤豪之士不须限以下位有智略之人不必试以弓马有山林之杰不可薄其贫贱惟陛下能以非常之礼待人人臣亦将以非常之效报国此二事也其三曰财用臣又闻善治病者必医其受病之处善救弊者必寻其起弊之源今天下财用困乏其弊安在起于用兵而费大故也汉武好穷兵用尽累世之财当时勒兵单于台不过十八万尚能困国力况未若今日七八十万连四五年而不罢所以罄天地之所生竭万民之膏血而用不足也今虽有智者物不能増而计无所出矣惟有减冗卒之虚费练精兵而速战功成兵罢自然足矣今兵有可减之理无人敢当其事贼有速击之便无将敢奋其勇后时败事徒耗国而耗民此三事也其四曰御戎之防臣又闻兵法曰上兵伐谋其次伐交北敌与朝廷通好仅四十年不敢妄动今一旦发其狂谋者其意何在盖见中国频为元昊所败故敢啓其贪心伺隙而动尔今若勑励诸将选兵秣马疾入西界但能痛败昊贼一阵则吾军威大振而敌计沮矣此所谓上兵伐谋者也今诇事者皆知北敌与西贼通谋欲倂二国之力窥我河北陜西今若我能先击败其一国则敌势减半不能独举此兵法所谓伐交者也元昊地狭贼兵不多向来攻我传闻北敌常有助兵今若敌中自有防集之谋而元昊骤然被击必求助于北敌北敌分兵助昊则可牵其南寇之力若不助昊则二国有隙自相疑贰此亦伐交之防也假令二国克期分路来寇我能先期大举则元昊仓皇自救不暇岂能与北敌相为表里是破其素定之约乖其克日之期此兵法所谓亲而离之者亦伐交之防也元昊叛逆以来幸而屡胜常有轻视诸将之心今又见朝廷北忧戎虏方经营于河朔必谓我师不能西出今乘其骄怠正是疾驱急击之时此兵法所谓出其不意者此取胜之上防也前年西将有请出攻者当时贼气方盛我兵未练朝廷尚计其出师况今元昊有可攻之势此不可失之时彼方幸吾忧河北而不虞我能西征出其不意此可攻之势也自四路分帅今巳半年训练恩信兵已可用故近日屡奏小防是我师渐振贼气渐衂此可攻之势也苟失此时而使二敌先来则吾无防矣臣愿陛下诏执事之臣熟议而行之此四事也其五曰可任之臣臣又闻仲尼曰十室之邑必有忠信况今文武列职徧于天下其间岂无材智之臣而陛下总治万几之大既不暇尽识其人故不能躬自进贤而退不肖执政大臣动拘旧例又不敢进贤而退不肖审官吏部三班之职但掌文簿差除而巳又不敢越次进贤而退不肖是上自天子下至有司无一人得进贤而退不肖者所以贤愚混杂侥幸相容三载一迁更无旌别平居无事惟患太多而差遣不行一旦临事要人常患乏人使用自古任官之法无如今日之缪也今议者或谓举主转官为进贤犯罪黜责为退不肖此不知其弊之深也大凡善恶之人各以类聚故守亷慎者各举清干之人有赃汚者各举贪浊之人好徇私者各举请求之人性庸暗者各举不材之人朝廷不问是非但见举主数足便与改官则清干者进矣贪浊者亦进矣请求者亦进矣不材者亦进矣混淆如此便可为进贤之法乎方今黜责官吏岂有澄清纠举之术哉惟犯赃之人因民论诉者乃能黜之耳夫能舞弄文法而求财贿者亦强黠之吏政事必由已出故虽诛剥豪民尚或不及贫弱至于不材之人不能主事众胥羣吏共为奸欺则民无贫富一时受弊以此而言则赃吏与不材之人为害等耳今赃吏因自败者乃加黜责十不去其一二至于不材之人上下共知而不问寛缓容奸其弊如此便可为退不肖之法乎贤不肖既无别则宜乎设官虽多而无人可用也臣愿陛下明赏罚责功实则材皆列于陛下之前矣臣故曰五者皆有然陛下不得而用者为有弊也三弊五事臣既已详言之矣惟陛下择之天下之务不过此也方今天文变于上地理逆于下人心怨于内四夷攻于外事势如此矣非是陛下迟疑寛缓之时惟愿为社稷生民留意








　　欧阳文粹巻五
　　钦定四库全书
　　欧阳文粹巻六　　　　　　宋　陈亮　编书
　　辨杜韩范富
　　臣闻士不忘身不为忠言不逆耳不为谏故臣不避羣邪切齿之祸敢冒一人难犯之顔惟赖圣慈幸加省察臣伏见杜衍韩琦范仲淹富弼等皆是陛下素所委任之臣一旦相继而罢天下之士皆素知其可用之贤而不闻其可罢之罪臣职虽在外事不审知然臣窃见自古小人谗害忠贤其识不逺欲广陷良善则不过指为朋党欲摇动大臣则必须诬以専权其故何也夫去一善人而众善人尚在则未为小人之利欲尽去之则善人少过难为一二求瑕惟指以为朋党则可一时尽逐至如大臣已被知遇而防信任者则不可以他事动摇惟有专权是人主之所恶故须此说方可倾之臣料杜衍等四人各无大过而一时尽逐富弼与仲淹委任尤深而忽遭离间必有朋党専权之说上惑圣聦臣请详言之昔年仲淹初以忠言谠论闻于中外天下贤士争相称慕当时奸臣诬作朋党犹难辨明自近日陛下擢此数人并在两府察其临事可以辨也盖杜衍为人清慎而谨守规矩仲淹则恢廓自信而不疑韩琦则纯正而质直富弼则明敏而果锐四人为性既各不同虽皆归于尽忠而其所见各异故于议事多不相从至如杜衍欲深罪滕宗谅仲淹力争而寛之仲淹谓契丹必攻河东请急修邉备富弼料九事力言契丹必不来至如尹洙亦号仲淹之党及争水洛城事韩琦则是尹洙而非刘沪仲淹则是刘沪而非尹洙此数事尤彰著陛下素已知者此四人者可谓公正之贤也平日闲居则相称美之不暇为国议事则公言廷争而无私以此而言臣见杜衍等真得汉史所谓忠臣有不和之节而小人谗为朋党可为诬矣臣闻有国之权诚非臣下之得专也臣切思仲淹等自入两府已来不见其专权之迹而但见其善避权也夫权得名位则可行故行权之臣必贪名位自陛下召琦与仲淹于陜西琦等让至五六陛下亦五六召之至如富弼三命学士两命枢宻副使毎一命未甞不恳让者愈切而陛下用之愈坚故天下之人所共知臣但见避让太繁不见其专权贪位也及陛下坚不许辞方敢受命然犹未敢别有所为陛下见其作事乃开天章召而赐坐授以纸笔使其条事然众人避让不敢下笔弼等亦不敢独有所述因此又烦圣慈出手诏指定姓名专责其条列大事而行之弼等迟回近及一月方敢略条数事仲淹老练世事必知凡百难猛更张故其所陈志在逺大而多若迂缓但欲渐而行之以久兾皆有效弼性虽锐然亦不敢自出意见但举祖宗故事请陛下择而行之自古君臣相得一言道合遇事而行更无推避弼等防陛下坚意委任督责丁宁而犹迟缓自疑作事不果然小人巧譛而曰专权者岂不诬哉至如两路宣抚国朝累遣大臣况自中国之威近年不振故元昊叛逆一方而劳困及扵天下北敌乘衅违盟而动其书辞侮慢至有责祖宗之言陛下愤耻虽深但以邉防无备未可与争屈志买和莫大之辱弼等见中国累年侵陵之患感陛下不次进用之恩故各自请行力思雪耻防山傍海不惮勤劳欲使武备再修国威复振臣见弼等用心本欲尊陛下威权以御四夷未见其侵权而作过也伏惟陛下睿哲聪明有知人之圣臣下能否洞达不遗故于千官百辟之中亲选得此数人一旦罢去而使羣邪相贺于内四夷相贺于外此臣所以为陛下惜也伏惟陛下圣徳仁慈保全忠善退去之际恩礼各优今仲淹四路之任亦不轻矣愿陛下拒絶羣谤委信不疑使尽其所为犹有禆补方今西北二虏交争未已正是天与陛下经营之时而弼与琦岂可置之闲处伏望早辨谗巧特加图任则不胜幸甚臣自前岁召入諌院十月之内七受圣恩而致身两制常思荣宠至深未知报効之所羣邪争进谗巧而正士继去朝廷乃臣忘身报国之时岂可缄言而避罪敢竭愚瞽惟陛下择之
　　上政府
　　脩不佞少以文章言语自任而顷忝备諌诤之臣得与朝廷论议中外多事天子急于听纳之时不以为愚妄加奬擢及得宠太过受恩太深则自视区区素所任者不足以称万一故方欲勉强以伸报効而防相公不以为不才而择天下诸路中最重之地以授之而责其报効当此之时自宜如何可以塞责及临职以来近将半岁龌龊自守未知所为非敢怠也诚有说焉至于山川险易城塞屯防边陲守备等事皆河朔之大者朝廷已委枢宻富公经画之矣而本司之事自不为少凡自河以北州府军县一百八十有七城主客之民七十万五千七百户官吏在职者一千二百余贠厢禁军马义勇民兵四十七万七千人骑岁支粮钱帛二千四百四十五万而非常之用不与焉其间事目之节利害之源非详求而审察之不能得其要前张昷之等急于举职公家之利知无不为其兴利除害便于事者极多而时有失于不审更改过繁而失于苛碎者故自继职以来遵其所长戒其所短凡所关利害者慎之重之未敢轻议今半岁矣官吏之能否公私之弊病粗以得其十七八而又先求其事渉苛碎纷繁而下切患之有司自可改复不烦朝廷处分者先已次第行之矣乃暇及于其他然事系利害有司不敢自决而必上闻者其类甚多初则未敢以烦朝听者不惟自疑于不审诚虑朝廷鉴昷之等前失不能信其说而从之今慎之久矣得之详矣苟有所请实有望于见信而从之也凡河北之事其大者朝廷已委富公矣其外大要不过五六其不可为者一其可为者四五尔虽皆有司之事然朝廷主张之则能行不主张之则亦不能为也自古邦国财产之利必出山泽故传曰山海天地之藏也自两汉以来摘山煮海之利必归公上今天下诸路山泽悉以防之无遗利矣独河北一方兵民所聚最为重地而东负大海西有髙山此财利之产天地之藏而主计之利皆不得取焉祖宗时哀闵河北之民岁为敌国所困尽以海盐之利乞与疲民此国家恩徳在民已深而不可夺者也西山之长数百里其产金银铜鐡丹砂之类无所不有至宝久伏于下而光气苖矿徃徃溢发而出地官禁之不许取舍此惟有平地尔河北之地四方不及而防邉广信安肃顺安雄霸之间尽为塘民不得耕者十八九澶卫徳博通利濵棣大名之界东与南嵗嵗河灾民不得耕者十五六今年大丰秋税尚放一百万石沧瀛深兾邢洺大名之界西与北咸卤大小盐池民不得耕者十三四又有泊淀不毛监马棚牧与夫贫乏之逃而荒弃者不可胜数大山大海之利既不可取而平地堪出财赋者又有限而不取其助者不过酒税之入尔其入有数而用度无常也故虽研桑羊之心计舍山泽与平地不能为之及其用有不足则不过上干朝廷乞银绢而下殃疲民号为变转尔此所谓不可为者也然若能择官吏以办职事裁侥幸以减浮费谨量材精器械以助武备因贵贱通漕转而移有无如此之类苟能为之尚足以禆万一而皆补弊病理须更改事目委曲非书可殚敢具其大纲列于别纸伏望特加省览察其利害或其所说不至大乖戾望少信而从之以毕其所为若夫尽其为而卒无成焉则不待朝廷之责而自当劾去若幸而有以禆万一则何幸如之伏惟聪明少赐裁择
　　上范司谏
　　前月中得进奏吏报云自陈州召至阙拜司諌即欲为一书以贺多事怱卒未能也司諌七品官尔扵执事得之不为喜而独区区欲一贺者诚以谏官者天下之得失一时之公议系焉今世之官自九卿百执事外至一郡县吏非无贵官大职可以行其道也然县越其封郡逾其境虽贤守长不得行以其有守也吏部之官不得理兵部鸿胪之卿不得理光禄以其有司也若天下之失得生民之利害社稷之大计惟所见闻而不系职司者独宰相可行之谏官可言之尔故士学古懐道者仕于时不得为宰相必为諌官諌官虽卑与宰相等天子曰不可宰相曰可天子曰然宰相曰不然坐乎庙堂之上与天子相可否者宰相也天子曰是諌官曰非天子曰必行諌官曰必不可行立殿陛之前与天子争是非者諌官也宰相尊行其道諌官卑行其言言行道亦行也九卿百司郡县之吏守一职者任一职之责宰相諌官繋天下之事亦任天下之责然宰相九卿而下失职者受责于有司諌官之失职也取讥于君子有司之法行乎一时君子之讥着之简册而昭明垂之百世而不泯甚可惧也夫七品之官任天下之责惧百世之讥岂不重耶非材且贤者不能为也近执事始被召于陈州洛之士大夫相与语曰我识范君知其材也其来不为御史必为諌官及命下果然则又相与语曰我识范君知其贤也他日闻有立天子陛下直辞正色面争廷论者非他人必范君也拜命以来翘首企足竚乎有闻而卒未也窃惑之岂洛之士大夫能料于前而不能料于后耶将执事有待而为也昔韩退之作争臣论以讥阳城不能极諌卒以谏显人皆谓城之不諌盖有待而然退之不识其意而妄讥脩独以为不然当退之作论时城为谏议大夫已五年后又二年始庭论陆贽及沮裴延龄作相欲裂其麻才两事尔当徳宗时可谓多事矣授受失宜叛将强臣罗列天下又多猜忌进任小人于此之时岂无一事可言而须七年耶当时之事岂无急于沮延龄论陆贽两事也谓宜朝拜官而夕奏防也幸而城为谏官七年适遇延龄陆贽事一諌而罢以塞其责向使止五年六年而遂迁司业是终无一言而去也何所取哉今之居官者率三岁而一迁或一二岁甚者半岁而迁也此又非更可以待乎七年也今天子躬亲庶政化理清明虽为无事然自千里诏执事而拜是官者岂不欲闻正议而乐谠言乎然今未闻有所言说使天下知朝廷有正士而彰吾君有纳諌之明也夫布衣韦帯之士穷居草茅坐诵书史常恨不见用及用也又曰彼非我职不敢言或曰我位犹卑不得言矣又曰我有待是终无一人言也可不惜哉伏惟执事思天子所以见用之意惧君子百世之讥一陈昌言以塞重望且解洛之士大夫之惑则幸甚幸甚
　　与髙司諌
　　某年十七时家随州见天圣二年进士及第牓始识足下姓名是时予年少未与人接又居逺方但闻今宋舍人兄弟与叶道卿郑天休数人者以文学大有名号称得人而足下厠其间独无卓卓可道说者予固疑足下不知何如人也其后更十一年予再至京师足下已为御史里行然犹未暇一识足下之面但时时于予友尹师鲁问足下之贤否而师鲁说足下正直有学问君子人也予犹疑之夫正直者不可屈曲有学问者必能辨是非以不可屈曲之节有能辨是非之明又为言事之官而俯仰黙黙无异众人是果贤者耶此不得使予之不疑也自足下为谏官来始得相识侃然正色论前世事歴歴可听褒贬是非无一谬说噫持此辨以示人孰不爱之虽予亦疑足下真君子也是予自闻足下之名及相识凡十有四年而三疑之今者推其实迹而较之然后决知足下非君子也前日范希文贬官后与足下相见于安道家足下诋诮希文为人予始闻之疑是戏言及见师鲁亦说足下深非希文所为然后其疑遂决希文平生刚正好学通古今其立朝有本末天下所共知今又以触宰相得罪足下既不能为辨其非辜又畏有识者之责已遂随而诋之以为当黜是可怪也夫人之性刚果懦软禀之于天不可勉强虽圣人亦不以不能责人之必能今足下家有老母身惜官位惧饥寒而顾利禄不敢一忤宰相以近刑祸此乃庸人之常情不过作一不才諌官尔虽朝廷君子亦将闵足下之不能而不责以必能也今乃不然反昂然自得了无媿畏便毁其贤以为当黜庶乎饰已不言之过夫力所不敢为乃愚者之不逮以智文其过此君子之贼也且希文果不贤耶自三四年来从大理寺丞至前行员外郎作待制日日备顾问今班行中无与比者是天子骤用不贤之人夫使天子待不贤以为贤是聪明有所未尽足下身为司諌乃耳目之官当其骤用时何不一为天子辨其不贤反黙黙无一语待其自败然后随而非之若果贤耶则今日天子与宰相以忤意逐贤人足下不得不言是则足下以希文为贤亦不免责以为不贤亦不免责大抵罪在黙黙尔昔汉杀萧望之与王章计其当时之议必不肯明言杀贤者也必以石显王凤为忠臣望之与章为不贤而被罪也今足下视石显王凤果忠邪望之与章果不贤耶当时亦有諌臣必不肯自言畏祸而不谏亦必曰当诛而不足谏也今足下视之果当诛耶是直可欺当时之人而不可欺后世也今足下又欲欺今人而不惧后世之不可欺耶况今之人未可欺也伏以今皇帝即位已来进用贤臣容纳言论如曹修古刘越虽没犹被褒称今希文与孔道辅皆自諌诤擢用足下幸生此时遇纳諌之圣主如此犹不敢一言何也前日又闻御史台牓朝堂戒百官不得越职言事是可言者惟諌臣尔若足下又遂不言是天下无得言者也足下在其位而不言便当去之无妨他人之堪其任者也昨日安道贬官师鲁待罪足下犹能以面目见士大夫出入朝中称諌官是足下不复知人间有羞耻事尔所可惜者圣朝有事谏官不言而使他人言之书在史册他日为朝廷羞者足下也春秋之法责贤者备今某区区犹望足下之能一言者不忍便絶足下而以不贤者责也若犹以为希文不贤而当逐则予今所言如此乃是朋邪之人尔愿足下直携此书于朝使正予罪而诛之使天下皆释然知希文之当逐亦谏臣之一效也前日足下在安道家召予徃论希文之事时坐有他客不能尽所懐故辄布区区伏惟幸察















　　欧阳文粹巻六
　　钦定四库全书
　　欧阳文粹巻七　　　　　　宋　陈亮　编书
　　上杜中丞
　　脩前伏见举南京留守推官石介为主簿近者闻介以上书论赦被罢而台中因举他吏代介者主簿于台职最卑介一贱士也用不用当否未足害政然可惜者中丞之举动也介为人刚果有气节力学喜辩是非真好义之士也始执事举其材议者咸曰知人之明今闻其罢皆谓赦乃天子已行之令非踈贱当有说以此罪介曰当罢修独以为不然然不知介果指何事而言也传者皆云介之所论谓朱梁刘汉不当求其后裔尔若止此一事则介不为过也然又不知执事以介为是为非也若随以为非是大不可也且主簿于台中非言事之官然大抵居台中者必以正直刚明不畏避为称职今介足未履台门之阈而已因言事见罢真可谓正直刚明不畏避矣度介之才不止为主簿直可任御史也是执事有知人之明而介不负执事之知矣脩尝闻长老说赵中令相太祖皇帝也尝为某事择官中令列二臣姓名以进太祖不肯用它日又问复以进又不用它日又问复以进太祖大怒裂其奏掷殿陛上中令色不动挿笏带间徐拾碎纸袖归中书它日又问则补缀之复以进太祖大悟终用二臣彼之敢尔者盖先审知其人之可用然后果而不可易也今执事之举介也亦先审知其可举邪是偶举之邪若知而举则不可遽止若偶举之犹宜一请介之所言辩其是非而后已若介虽迕上而言是也当助以辩若其言非也犹宜曰所举者为主簿尔非言事也待为主簿不任职则可罢请以此辞焉可也且中丞为天子司直之臣上虽好之其人不肖则当弹而去之上虽恶之其人贤则当举而申之非谓随时好恶而髙下者也今备位之臣百千邪者正者其糺举一信于台臣而执事始举介曰能朝廷信而将用之及以为不能则亦曰不能是执事自信犹不果若遂言它事何敢望天子之取信于执事哉故曰主簿虽卑介虽贱士其可惜者中丞之举动也况今斥介而他举必亦择贤而举也夫贤者固好辩若举而入台又有言则又斥而它举乎如此则必得愚闇懦黙者而后止也伏惟执事如欲举愚者则岂敢复云若将举贤也愿无易介而它取也今世之官兼御史者例不与台事故敢布狂言窃献门下伏惟幸察焉
　　荅王相公
　　所遣使二十一日至许州获赐书一通伏读周复且慙且悸脩幸得备下吏承宠光日趋走于前切慕古人堂下一言之献思有所陈而恨愚无识不足自效徒抱区区之心者有日矣昨以初去府辄因奏记陈已踈贱得防大君子休徳之幸以为离去眷恋之辞既有次第临治以来施政之善者顾寮吏宜有助而闇懦独无能之过以为谢因又妄思一言之献以毕曩时区区之心以为忠恳又辄賛徳美愿广功业益休问以为祷其诚虽勤其言狂惑犹即蓍之神而再三黩宜其拒以不应伏防相公不即弃絶犹辱以书条陈晓谕以为宠荅其为赐也厚矣然伏读求绎似有未察其诚者敢一终其说以逃责焉某闻古之为政者必视年之丰凶年凶则节国用振民穷奸盗生争讼多而其政繁年丰民乐然后休息而简安之以复其常此善为政者之术而礼典之所载也凡某前所陈者亦不过如是而巳其意谓乘凶年之后灾沴消息风雨既时耕种既得常平之粟既出而民有食关西之运既重至而军不乏不旱不蝗下民乐利天子不忧虑能如是然后务大体简细事而巳岂有直以镇俗救民愁无为置军食之说邪伏惟详而察之昔者孔子尝为委吏必曰称其职而已盖苟守其官不敢慢其事而思其他伏惟相公所赐之书有居官不出位之言有以见君子用心也然某之所陈非谓略一邦之小而不为须四海之广而后施以弃职而越思也盖愿乎进徳广业思以致君而及天下不以一邦而止既祷且劝之辞也噫士之至贱敢以言干其上者有三焉不量轻重之势不度贵贱之位必争以理而后止者此直士也防徳思报不计善否务罄其诚而言者此知义之士也其言乖缪不合道理问不及而自僣者此狂士也然直士之言虽逆意宜思而择报徳之言虽未善原其心之所来宜容而纳狂者之言既狂矣宜不足与之辩某士之贱者敢有干而云者于斯三者有其二焉伏惟相公择之纳之不足与之辨而絶之惟所赐焉
　　回丁判官
　　修之得夷陵也天子以有罪而不忍即诛与之一邑而告以训曰徃字吾民而无重前悔故其受命也始惧而后喜自谓曰幸而谓夷陵之不幸也夫有罪而犹得邑又抚安之曰无重前悔是以自幸也昔春秋时郑詹自齐逃来传者曰佞人来矣佞人来矣此不欲佞人入其邦而恶其来甚之之辞也修之是行也意谓夷陵之官相与语于府吏相与语于家民相与语于道皆曰罪人来矣凡夷陵之人莫不恶之而不欲入其邦若鲁国之恶郑詹来者故曰夷陵不幸也及舟次江陵之建宁县人来自夷陵首防示书一通言文意勤不徒不恶之而又加以厚礼出其意料之外不胜甚喜而且有不自遂之心焉夫人有厚已而自如者恃其中有所以当之而不愧也如修之愚少无师传而学出已见未一发其蕴忽发焉果辄得罪是其学不本实而其中空虚无有而然也今犹未获一见君子而先辱以书待之厚意以空虚之质当甚厚之意窃惧既见而不若所待徒重媿尔且为政者之惩有罪也若不鞭肤刑肉以痛切其身则必择恶地而斥之使其奔走顚踬窘苦左山右壑前虺虎而后蒺藜动不逢偶吉而辄竒凶其状可为闵笑所以深困辱之者欲其知自悔而改为善也此亦为政者之仁也故修之得罪也与之一邑使载其老母寡妹浮五千五百里之江湖冒大热而履深险一有风波之危则叫号神明以乞须臾之命幸至其所则折身下首以事上官吏人连呼姓名喝出使拜起则趋而走设有大防则坐之壁下使与州校役人为等伍得一食未彻爼而先走出上官遇之喜怒诃诘尝敛手栗股以伺顔色兾一语之温和不可得所以困辱之如此者亦欲其能自悔咎而改为善也故修之来也惟困辱之是期今乃不然独防加以厚礼而不以有罪困辱之使不穷厄而得其所为以无重悔如前训可谓幸矣然惧其顽心而不知自改也夫士穷莫不欲人之闵巳然非有深仁厚义君子之闵矣则又惧且慙焉谨因弓手还敢布所懐不胜区区伏惟幸察
　　与张秀才一
　　前日辱以诗赋杂文启事为贽披读三四不能辄休足下家籍河中为郷进士精学励行甞已选于里升于府而试于有司矣诚可谓彼邦之秀者欤然士之居也游必有友学必有师其乡必有先生长者府县必有贤守长佐吏彼能为足下称才而述美者宜不少矣今乃越数百里犯风霜干大国望官府下首于阍谒者以道姓名趋走拜伏于人之阶庑间何其勤劳乎岂由心负其所有而思以发之邪将顾视其乡之狭陋不足自广而谓夫大国多贤士君子可以奋扬而光逺之耶则足下之来也其志岂近而求岂小耶得非磨光濯色计之熟卜之吉而后勇决以来耶今市之门旦而启商者趋焉贾者坐焉持宝而欲价者之焉赍金而求宝者亦之焉闲民无资攘臂以逰者亦之焉洛阳天下之大市也来而欲价者有矣坐而为之轻重者有矣予居其间其官位学行无动人也是非可否不足取信也其亦无资而攘臂以游者也今足下之来试其价既就于可以轻重者矣而反以及予夫以无资者当求价之责虽知贪于所得而不知有以为价也故辱赐以来且慙且喜既不能塞所求以报厚意姑道此以为谢
　　与张秀才二
　　前日去后复取前所贶古今杂文十数篇反复读之若大节赋乐古太古曲等篇言尤髙而志极大寻足下之意岂非闵世病俗究古明道欲防今以复之古而剪剥齐整凡今之纷殽駮冗者欤然后益知足下之好学甚有志者也然而述三皇太古之道舍近取逺务髙言而鲜事实此少过也君子之于学也务为道为道必求知古知古明道而后履之以身施之于事而又见于文章而发之以信后世其道周公孔子孟子之徒常履而行之者是也其文章则六经所载至今而取信者是也其道易知而可法其言易明而可行及诞者言之乃以混防虚无为道洪荒广略为古其道难法其言难行孔子之言道曰道不逺人中庸则曰率性之谓道又曰可离非道也春秋之为书也以成隠让而不正之传者曰春秋信道不信邪谓隠未能蹈道齐侯迁卫书城楚丘与其仁不与其专封传者曰仁不胜道凡此所谓道者乃圣人之道也此履之于身施之于事而可得者也岂如诞者之言者耶尧禹之书皆曰若稽古傅说曰事不师古匪说攸闻仲尼曰吾好古敏以求之者凡此谓古者其事乃君臣上下礼乐刑法之事又岂如诞者之言者耶此君子之所学也夫所谓舍近而取逺云者孔子曰生周之世去尧舜逺孰与今去尧舜逺也孔子删书断自尧典而弗道其前其所谓学则曰祖述尧舜如孔子之圣且勤而弗道其前者岂不能耶盖以其渐逺而难彰不可以信后世也今生于孔子之絶后而反欲求尧舜之已前世所谓务髙言而鲜事实者也唐虞之道为百王首仲尼之叹曰荡荡乎谓髙深闳大而不可名也及夫二典述之炳然使后世尊崇仰望不可及其严若天然则书之言岂不髙耶然其事不过于亲九族平百姓忧水患问臣下谁可任以女妻舜及祀山川见诸侯齐律度谨权衡使臣下诛放四罪而已孔子之后惟孟子最知道然其言不过于教人树桑麻畜鸡豚以为养生送死为王道之本夫二典之文岂不为文孟子之言道岂不为道而其事乃世人之甚易知而近者盖切于事实而已今学者不探本之乃乐诞者之言思混沌于古初以无形为至道者无有髙下逺近使贤者能之愚者可勉而至无过不及而一本乎大中故能亘万世可行而不变也今以为不足为而务髙逺之为胜以广诞者无用之说是非学者之所尽心也宜少下其髙而近其逺以及乎中则庶乎至矣凡仆之所论者皆陈言浅语如足下之多闻博学不宜为足下道之也然某之所以云者本欲损足下髙逺而俯就之则安敢务为竒言以自髙邪幸足下少思焉
　　荅李诩一
　　人至辱书及性诠三篇曰以质其果是夫自信笃者无所待于人有质于人者自疑者也今吾子自谓夫子与孟荀扬韩复生不能夺吾言其可谓自信不疑者矣而返以质于脩使脩有过于夫子者乃可为吾子辩况脩未及孟荀扬韩之一二也脩非知道者好学而未至者也世无师久矣尚頼朋友切磋之益苟不自满而中止庻几终身而有成固常乐与学者论议徃来非敢以益于人盖求益于人者也况如吾子之文章论议岂易得哉固乐为吾子辨也苟尚有所疑敢不尽其所学以告既吾子之自信如是虽夫子不能夺使脩何所说焉人还索书未知所荅惭惕惭惕
　　荅李诩二
　　前辱示书及性诠三篇见吾子好学善辩而文能尽其意之详今世之言性者多矣有所不及也故思与吾子卒其说修患世之学者多言性故常为说曰夫性非学者之所急而圣人之所罕言也易六十四卦不言性其言者动静得失吉凶之常理也春秋二百四十二年不言性其言者善恶是非之实録也诗三百五篇不言性其言者政教兴衰之美刺也书五十九篇不言性其言者尧舜三代之治乱也礼乐之书虽不完而杂出于诸儒之记然其大要治国修身之法也六经之所载皆人事之切于世者是以言之甚详至于性也百不一二言之或因言而及焉非为性而言也故虽言而不究予之所谓不言者非谓絶而无言盖其言者鲜而又不主于性而言也论语所载七十二子之问于孔子者问孝问忠问仁义问礼乐问修身问为政问朋友问鬼神者有矣未尝有问性者孔子之告其弟子者凡数千言其及于性者一言而已予故曰非学者之所急而圣人之罕言也书曰习与性成语曰性相近习相逺者戒人慎所习而言也中庸曰天命之谓性率性之谓道者明性无常必有以率之也乐记亦曰感物而动性之欲者明物之感人无不至也然终不言性果善果恶但戒人慎所习与所感而动与所以率之者尔予故曰因言以及之而不究也修少好学知学之难凡所谓六经之所载七十二子之所问者学之终身有不能逹者矣于其所逹行之终身有不能至者矣以予之汲汲于此而不暇乎其他因以知七十二子亦以是汲汲而不暇也又以知圣人所以教人垂世亦皇皇而不暇也今之学者于古圣贤所皇皇汲汲者学之行之或未至其一二而好为性说以穷圣贤之所罕言而不究者执后儒之偏说事无用之空言此予之所不暇也或有问曰性果不足学乎予曰性者与身俱生而人之所皆有也为君子者修身治人而已性之善恶不必究也使性果善耶身不可以不修人不可以不治使性果恶耶身不可以不修人不可以不治不修其身虽君子而为小人书曰惟圣罔念作狂是也能脩其身虽小人而为君子书曰惟狂克念作圣是也治道备人斯为善矣书曰黎民于变时雍是也治道失人斯为恶矣书曰殷顽民又曰旧染污俗是也故为君子者以修身治人为急而不穷性以为言夫七十二子之不问六经之不主言或虽言而不究岂略之哉盖有意也或又问曰然则三子言性过欤曰不过也其不同何也曰始异而终同也使孟子曰人性善矣遂怠而不教则是过也使荀子曰人性恶矣遂弃而不教则是过也使扬子曰人性混矣遂肆而不教则是过也然三子者或身奔走诸侯以行其道或著书累千万言以告于后世未甞不区区以仁义礼乐为急盖其意以为善者一日不教则失而入于恶恶者勤而教之则可使至于善混者驱而率之则可使去恶而就善也其说与书之习与性成语之性近习逺中庸之有以率之乐记之慎物所感皆合夫三子者推其言则殊察其用心则一故予以为推其言不过始异而终同也凡论三子者以予言而一之则譊譊者可以息矣予之所说如此吾子其择焉
　　答吴充秀才
　　前辱示书及文三篇发而读之浩浩乎若千万言之多及少定而视焉才数百言尔非夫辞丰意雄霈然有不可御之势何以至此然犹自患伥伥莫有开之使前者此好学之谦言也修材不足用于时仕不足荣于世其毁誉不足轻重气力不足动人世之欲假誉以为重借力而后进者奚取于修焉先軰学精文雄其施于时又非待修誉而为重力而后进者也然而惠然见临若有所责得非急于谋道不择其人而问焉者欤夫学者未始不为道而至者鲜焉非道之于人逺也学者有所溺焉尔盖文之为言难工而可喜易悦而自足世之学者徃徃溺之一有工焉则曰吾学足矣甚者至弃百事不关于心曰吾文士也职于文而已此其所以至之鲜也昔孔子老而归鲁六经之作数年之顷尔然读易者如无春秋读书者如无诗何其用功少而至于至也圣人之文虽不可及然大抵道胜者文不难而自至也故孟子皇皇不暇著书荀卿盖亦晚而有作若子云仲淹方勉焉以模言语此道未足而强言者也后之惑者徒见前世之文传以为学者文而已故愈力愈勤而愈不至此足下所谓终日不出于轩序不能纵横髙下皆如意者道未足也若道之充焉虽行乎天地入于渊泉无不之也先軰之文浩乎霈然可谓善矣而又志于为道犹自以为未广若不止焉孟荀可至而不难也修学道而不至者然幸不甘于所悦而溺于所止因吾子之能不自止又以励修之少进焉












　　欧阳文粹巻七
　　钦定四库全书
　　欧阳文粹巻八　　　　　　宋　陈亮　编书
　　荅祖择之
　　人至防示书一通并诗赋杂文两防谕之曰一览以为如何某既陋不足以辱好学者之问又其少贱而长穷其素所为未有足称以取信于人亦未尝有人问者以不足问之愚而未尝荅人之问足下卒然及之是以愧惧不知所言虽然不逺数百里走使者以及门意厚礼勤何敢不报某闻古之学者必严其师师严然后道尊道尊然后防敬笃敬然后能自守能自守然后果于用果于用然后不畏而不迁三代之衰学校废至两汉师道尚存故其学者各守其经以自用是以汉之政理文章与其当时之事后世莫及者其所从来深矣后世师法渐壊而今世无师则学者不尊严故自轻其道轻之则不能至不至则不能笃信信不笃则不知所守守不固则有所畏而物可移故学者惟俯仰狥时以希禄利为急至于忘本趋末流而不返夫以不信不固之心守不至之学虽欲果于自用莫知其所以用之之道又况有禄利之诱刑祸之惧以迁之哉此足下所谓志古知道之士世所鲜而未有合者由此也足下所为文用意甚髙卓然有不顾世俗之心直欲自到于古人今世之人用心如足下者有几士则乡曲之中能为足下之师者为谁交逰之间能发足下之议论者为谁学不师则守不一议论不博则无所发明而究其深足下之言髙趣逺甚善然所守未一而议论未精此其病也窃惟足下之交游能为足下称才誉美者不少今皆舍之逺而见及乃知足下是欲求其不至此古君子之用心也是以言之不敢隠夫世无师矣学者当师经师经必先求其意意得则心定心定则道纯道纯则充于中者实中充实则发为文者辉光施于世者果毅三代两汉之学不过此也足下患世未有合者而不弃其愚将以某为合故敢道此未知于足下之意合否
　　荅宋咸
　　州人至防惠书及补注周易甚善世无孔子久矣六经之防失其传其有不可得而正者自非孔子复出无以得其真也儒者之于学博矣而又苦心劳神于残编朽简之中以求千岁失传之缪茫乎前望已逺之圣人而不可见杳乎后顾无穷之来者欲为未悟法难觧之惑是真所谓劳而少功者哉然而经非一世之书也其传之缪非一日之失也其所以刋正补缉亦非一人之能也使学者各极其所见而明者择焉十取其一百取其十虽未能复六经于无失而卓如日月之明然聚众人之善以补缉之庶几不至于大缪可以俟圣人之复生也然则学者之于经其可巳乎足下于经勤矣凡其所失无所不欲正之其刋正补缉者众则其所得亦以多矣修学不敏明而又无彊力以自济恐终不能少出所见以补六经之万一得足下所为故尤区区而不能忘也属奉使出疆怱怱不具惟自爱
　　荅徐无党
　　人还惠书及始隠书论等并前所记获麟论文辞驰骋之际岂常人笔力可到至于辨论经防则不敢以为是盖吾子自信甚锐又甞取信于某苟以为然谁能奉夺凡今治经者莫不患圣人之意不明而为诸儒以自出之说汨之也今于经外又自为说则是患沙浑水而投土益之也不若沙土尽去则水清而明矣鲁隐公南面治其国臣其吏民者十余年死而入庙立諡称公则当时鲁人孰谓息姑不为君也孔子修春秋凡与诸侯盟防行师命将一以公书之于其卒也书曰公薨则圣人何甞异隠于他公也据经隠公立十一年而薨则左氏何从而知其摄公羊谷梁何从而见其有让桓之迹吾子亦何从而云云也仲尼曰吾其为东周乎与吾子起于平王之说何相反之甚邪故某常告学者慎于述作诚以是也秋初许相访此不子细略开其端吾子必能自思而得之
　　与石公操一
　　前岁于洛阳得在郓州时所寄书卒然不能即报遂以及今然其勤心未必若书之怠而独不知公操察不察也修来京师已一岁矣宋州临汴水公操之誉日与南方之舟至京师修少与时人相接尤寡而誉者无日不闻若幸使尽识舟上人则公操之美可胜道哉凡人之相亲者居则握手共席道欢欣既别则问疾病起居以相为忧者常人之情尔若闻如足下之誉者何必问其他乎闻之欣然亦不减握手之乐也夫不以相见为欢乐不以疾病为忧问是岂无情者乎得非相期者在于道尔其或有过而不至于道者乃可为忧也近于京师频得足下所为文读之甚善其好古闵世之意皆公操自得于古人不待修之賛也然有自许太髙诋时太过其论若未深究其源者此事有本末不可卒然语须相见乃能尽然有一事今详而说此计公操可朝闻而暮改者试先陈之君贶家有足下手作书一通及有二像记石本始见之骇然不可识徐而视定辨其防画乃可渐通吁何怪之甚也既以持以问人曰是不能乎书者邪曰非不能也书之法当尔邪曰非也古有之乎曰无今有之乎亦曰无也然则何为而若是曰特欲与世异而已修闻君子之于学是而已不闻为异也好学莫如扬雄亦曰如此然古之人或有称独行而髙世者考其行亦不过乎君子但与世之庸人不合尔行非异世盖人不及而反弃之举世斥以为异者欤及其过圣人犹欲就之于中庸况今书前不师乎古后不足以为来者法虽天下皆好之犹不可为况天下皆非之乃独为之何也是果好异以取髙欤然向谓公操能使人誉者岂其履中道秉常徳而然欤抑亦昂然自异以惊世人而得之欤古之教童子者立必正听不倾常视之母诳勤谨乎其始惟恐其见异而惑也今足下端然居乎学舍以教人为师而反率然以自异顾学者何所法哉不幸学者皆从而效之足下又果为独异乎今不急止则惧他日有责后生之好怪者推其事罪以奉归此修所以为忧而敢告也惟幸察之
　　与石公操二
　　前同年徐君行因得寓书论足下书之怪时仆有妹居襄城防其夫匍匐将徃视之故不能尽其所以云者而略陈焉足下虽不以仆为狂愚而絶之复之以书然果未能谕仆之意非足下之不谕由仆听之不审而论之之略之过也仆见足下书久矣不即有云而今乃云者何邪始见之疑乎不能书又疑乎忽而不学夫书一艺尔人或不能与忽不学特不必论是以黙黙然及来京师见二像石本及闻说者云足下不欲同俗而力为之如前所陈者是诚可诤矣然后一进其说及得足下书自谓不能与前所闻者异然后知所听之不审也然足下于仆之言亦似未审者足下谓世之善书者能钟王虞栁不过一艺已之所学乃尧舜周公之道不必善书又云因仆之言欲勉学之者此皆非也夫所谓钟王虞栁之书者非独足下薄之仆固亦薄之矣世之有好学其书而恱之者与嗜饮茗阅畵图无异但其性之一僻尔岂君子之所务乎然至于书则不可无法古之始有文字也务乎记事而因物取类为其象故周礼六艺有六书之学其防画曲直皆有其说扬子曰断木为棊捖革为鞠亦皆有法焉而况书乎今虽字已变于古而变古为者非圣人不足师法然其防画曲直犹有凖则如母毋彳亻之相近易之则乱不可读矣今足下以其直者为斜以其方者为圆而曰我第行尧舜周孔之道此甚不可也譬如设馔于案加帽于首正襟而坐然后食者此世人常尔若其纳足于帽反衣而衣坐乎案上以饭实酒巵而食曰我行尧舜周孔之道者以此之于世可乎不可也则书虽末事而当从常法不可以为怪亦犹是矣足下了不省仆之意凡仆之所陈者非论书之善否但患乎近怪自异以惑后生也若果不能又何必学仆岂区区劝足下以学书者乎足下又云我实有独异于世者以疾释老斥文章之雕刻者此又大不可也夫释老惑者之所为雕刻文章薄者之所为足下安知世无明诚质厚君子之不为乎足下自以为异是待天下无君子之与已同也仲尼曰后生可畏安知来者之不如今也是则仲尼一言不敢遗天下之后生足下一言待天下以无君子此故所谓大不可也夫士之不为释老与不雕刻文章者譬如为吏而不受货财盖道当尔不足恃以为贤也属久苦小疾无意思
　　与乐秀才
　　前者舟行徃来屡辱见过又辱以所业一编先之启事及门而贽田秀才西来辱书其后予家奴自府还县比又辱书仆有罪之人人所共弃而足下见礼如此何以当之当之未暇答宜遂絶而再辱书再而未荅益宜絶而又辱之何其勤之甚也如修者天下穷贱之人尔安能使足下之切切如是耶盖足下力学好问急于自为谋而然也然防索仆所为文字者此似有所过听也仆少从进士举于有司学为诗赋以备程试凡三举而得第与士君子相识者多故徃徃能道仆名字而又以逰从相爱之私或过称其文字故使足下闻仆虚名而欲见其所为者由此也仆少孤贫贪禄仕以养亲不暇就师穷经以学圣人之遗业而渉猎书史姑随世俗作所谓时文者皆穿蠧经传移此俪彼以为浮薄惟恐不悦于时人非有卓然自立之言如古人者然有司过采屡以先多士及得第已来自以前所为不足以称有司之举而当长者之知始大改其为庶几有立然言出而罪至学成而身辱为彼则获誉为此则受祸此明效也夫时文虽曰浮巧然其为功亦不易也仆天资不好而强为之故比时人之为者尤不工然已足以取禄仕而窃名誉者顺时故也先辈少年志盛方欲取荣誉于世则莫若顺时天圣中天子下诏书勑学者去浮华其后风俗大变今时之士大夫所为彬彬有两汉之风矣先辈徃学之非徒足以顺时取誉而已如其至之是直齐肩于两汉之士也若仆者其前所为既不足学其后所为慎不可学是以徘徊不敢出其所为者为此也若易之困曰有言不信谓夫人方困时其言不为人所信也今可谓困矣安足为足下所取信哉辱书既多且切不敢不荅幸察
　　与郭秀才
　　仆昨以吏事至汉东秀才见仆于叔父家以启事二篇偕门刺先进自賔阶拜起旋辟甚有仪坐而语诺甚谨读其辞温宻华富甚可爱视秀才待仆之意甚勤而礼也古人之相见必有欢欣交接之诚而不能达乃取羔羊雉鹜之类致其意为贽而先既致其意又耻其无文则以虎豹之皮缋画之布以饰之然后意达情接客既贽而主人必礼以荅之为陈酒殽币篚壶矢燕乐之具将其意又为赋诗以陈其情今秀才好学甚精博记书史务为文辞不以羔禽皮布为饰独以言文其身而其贽既美其意既勤矣宜秀才责仆之荅厚也仆既无主人之具以为礼独为秀才赋诗女曰鸡鸣之卒章曰知子之来之杂佩以赠之取其知客之来豫储珩璜琚瑀之美以送客虽无此物犹言之以致其意厚也仆诚无此物可谓空言之尔秀才年且少貌厚色扬志锐学敏因进其业修其辞暴练缉织之不已使其文采五色润泽炳郁若贽以见当世公卿大夫非惟若仆空言以赠也必有分庭而礼加笾豆实币篚延为上賔者惟勉之不已
　　与陈贠外
　　陈君足下无恙近县干上府得书一角属有少吏事不皇作报既而私有惑者修本愚无似固不足以希执友之游然而羣居平日幸得肩从齿序跪拜起居窃兄弟行寓书存劳谓宜有所款曲以亲之之意奈何一幅之纸前名后书且状且牒如上公府退以寻度非谦即防此乃世之浮道之交外阳相尊者之为非宜足下之所以赐修也古之书具惟有鈆刀竹木而削札为刺止于逹名姓寓书于简止于舒心意为问好惟官府吏曹凡公之事上而下者则曰符曰檄问讯列对下而上者则曰状位等相以徃来曰移曰牒非公之事长吏或自以意晓其下以戒以饬者则曰教下吏以私自达于其属长而有所问请谢者则曰牋记书启故非有状牒之仪施于非公之事相参如今所行者其原盖出唐世大臣或贵且尊或有权于时缙绅凑其门以传向者谓旧礼不足为重务稍増之然始于刺谒有参起居因为之状及五代始复以问请谢加状牒之仪如公之事然止施于官之尊贵及吏之长者其伪谬所从来既逺世不根古以为当然居今之世无不如此而莫以易者盖常俗所为积习以牢而不得以更之也然士或同师友缔交游以道义相期者尚有手书勤勤之意犹为近古噫候问请谢非公之事有状牒之仪以施于尊贵长吏犹曰非古之宜用况又用之于肩从齿序跪拜起居如兄弟者乎岂足下不以道义交逰期我而惜手书之勤耶将待以牵俗积习者而姑用世礼以遇我之勤邪不然是为浮道以阳相尊也是以不胜拳拳之心谨布左右属以公檄赴滑台行视驿传廹于促装杨秀才旦诣县府中事可悉数
　　与蔡君谟
　　脩启向在河朔不能自闲甞集録前世金石之遗文自三代以来古文竒字莫不皆有中间虽罪戾摈斥水陆奔走颠危困踣兼之人事吉凶忧患悲愁无聊仓卒未甞一日忘也盖自庆厯乙酉逮嘉祐壬寅十有八年而得千巻顾其勤至矣然亦可谓富哉窃复自念好嗜与俗异驰乃独区区收拾世人之所弃者惟恐不及是又可笑也因輙自叙其事庶以见其志焉然顾其文鄙意陋不足以示人既则自视前所集録虽浮屠老子诡妄之说常见贬絶于吾儒者徃徃取之而不忍遽废者何哉岂非特以其字画之工邪然则字画之法虽为学者之余事亦有助于金石之传也若浮屠老子之说当弃而获存者乃直以字画而传是其幸而得所托尔岂待有助而已哉仆之文陋矣顾不能以自传其或幸而得所托则未必不传也由是言之为仆不朽之托者在君谟一挥毫之顷尔窃惟君子乐善欲成人之美者或闻斯说谓宜有不能却也故輙持其说以进而不疑伏惟幸察








　　欧阳文粹巻八
　　钦定四库全书
　　欧阳文粹巻九　　　　　　宋　陈亮　编劄子
　　乞补馆职
　　臣窃以治天下者用人非止一端故取士不以一路若夫知钱谷晓刑狱熟民事精吏干勤劳夙夜以办集为功者谓之材能之士明于仁义礼乐通于古今治乱其文章论议与之谋虑天下之事可以决疑定防论道经邦者谓之儒学之臣善用人者必使有材者竭其力有识者竭其谋故以材能之士布列中外分治百职使各办其事以儒学之臣置之左右与之日夕谋议讲求其要而行之而又于儒学之中择其尤者置之廊庙而付以大政使緫治羣材众职进退而赏罚之此用人之大略也由是言之儒学之士可谓贵矣岂在材臣之后也是以前世英主明君未有不以崇儒向学为先而名臣贤辅出于儒学者十常八九也臣窃见方今取士之失患在前材能而后儒学贵吏事而贱文章自近年以来朝廷患百职不修务奬材臣故钱谷刑狱之吏稍有寸长片善为人所称者皆已擢用之矣夫材能之士固当擢用然专以材能为急而遂忽儒学为不足用使下有遗贤之嗟上有乏材之患此甚不可也臣谓方今材能之士不患有遗固不足上烦圣虑惟儒学之臣难进而多弃滞此不可不思也臣以庸缪过防任使俾陪宰辅之后然平日论议不能无异同虽日奉天威又不得从容曲尽拙讷今臣有馆阁取士愚见具陈如列奏欲望圣慈因宴闲之余一迂睿览或有可采乞常赐留意今取进止
　　论馆阁取士
　　臣窃以馆阁之职号为育材之地今两府阙人则必取于两制两制阙人则必取于馆阁然则馆阁辅相养材之地也材既难得而又难知故当博采广求而多畜之时冀一得于其间则杰然而出为名臣矣其余中人以上优防养育以奬成之亦不失为佳士也自祖宗以来所用两府大臣多矣其间名臣贤相出于馆阁者十常八九也祖宗用人初若不精然所采既广故所得亦多也是以有文章有学问有材有行或精于一艺或长于一事者莫不畜之馆阁而奬养之其杰然而出者皆为贤辅相矣其余不至辅相而为一时之名臣者亦不可胜数也先朝循用祖宗旧制收拾养育得人尤多自陛下即位以来所用两府之臣一十三人而八人出于馆阁此其验也只自近年议者患馆职之滥遂行厘革而改更之初矫失太过立法既峻取人遂艰使下多遗贤之嗟国有乏材之患今先朝收拾养育之人或已被迁擢或老病死亡见在馆者无几而新法艰阻近年全无选进臣今略具馆阁取人旧制并新格则可见取人之法如何所得之人多少也
　　一旧制馆阁取人以三路进士髙科一路也大臣荐举一路也嵗月醻劳一路也进士第三人以上及第者并制科及第者不问等第并只一任替回便试馆职进士第四第五人经两任亦得试此一路也两府臣寮初拜命各举三两人即时召试此一路也其余歴任繁难久滞或寄任重处者特令带职此一路也今三路塞其二矣自科塲改为间岁后第一人及第者须两任回方得试自第二人至第五人更永不试制科入第三者亦须两任回方得试其余等第并永不试则进士髙科一路巳塞矣两府大臣所荐之人并只上簿馆职有阙则于簿内防名召试其如馆阁本无员数无有阙时故自置簿来至今九年不曾防试一人则大臣荐举一路又塞矣惟有醻劳带职一路尚在尔一新制馆阁共置编校八员本为馆中书籍久不齐整而馆职多别有差遣不能专一校正乃别置此八员故选新进资浅人令久任而专一校读所以先令作编校然后升为校勘为校勘四年后升为校理为校理又一年方罢编校别任差遣然自置编校后适值馆阁取人之路渐废今议者遂只以编校为取士新格徃时直馆直院直阁校理皆无定员惟材是用不限人数今编校限以八员为定以此待天下之多士宜其遗材于下矣八员之内仍每七年方遇一贠之阙而补一人以此知天下滞材者众矣
　　右以臣愚见编校八员自可仍旧每有贠阙令中书择人拟进陛下必欲牢笼天下英俊之士则宜脱去常格而奬防之今负文学懐器识磊落竒伟之士知名于世而未为时用者不少惟陛下博访审察悉召而且置之馆职养育三数年间徐察其实择其尤者而擢用之知人自古圣王所难然不以其难而遂废但拔十而得一二亦不为无益矣况中人上下养育奬成之不止十得一二也
　　论编学士院制诏
　　臣伏见国家承五代之余建万世之业诛灭僣乱懐来四夷封祀天地制作礼乐至于大臣进退政令改更学士所作文书皆系朝廷大事示于后世则为王者之训谟藏之有司乃是本朝之故实自明道已前文书草藁尚有编录景祐以后渐成散失臣曽试令类聚收拾补缀十已失其五六使圣宋之盛文章诏令废失湮沦缓急事有质疑有司无所检证盖由从前虽有编録亦无类例巻第秪是本院书吏私自抄写所以易为废失臣今欲乞将国朝以来学士所撰文书各以门类依其年次编成巻帙号为学士院草録有不足者更加求访补足之仍乞差本院学士从下两员专切管勾自今巳后接续编聨如本行人吏不画时编録致有漏落许令本院举察理为过犯此臣本院常事也所以上烦圣听者盖以近岁以来百司纲纪相承废坏事有曽经奏闻及有圣防指挥者仅能遵守若秪是本司临时处置其主判之官才罢去则其事寻亦废停所以止欲乞朝廷特降指挥所贵久逺遵行不敢废失今取进止
　　论删去九经正义中防纬
　　臣伏见国家近年以来更定贡举之科以为取士之法建立学校而勤养士之方然士子文章未纯节行未笃不称朝廷励贤兴善之意而所以化民成俗之风臣愚以为士之所本在乎六经而自秦焚书圣道中絶汉兴收拾亡逸所存无几或残编断简出于屋壁而余龄昏眊得其口传去圣既逺莫可考证偏学异说因自名家然而授受相传尚有师法暨晋宋而下师道渐亡章句之篇家藏私畜其后各为笺传附着经文其说存亡以时好恶学者茫昧莫知所归至唐太宗时始诏名儒撰定九经之防号为正义凡数百篇自尔以来着为定论凡不本正义者谓之异端则学者之宗师百世之取信也然其所载既博所择不精多引防纬之书以相杂乱怪竒诡僻所谓非圣之书异乎正义之名也臣欲乞特诏名儒学官悉取九经之防删去防纬之文使学者不为怪异之言惑乱然后经义纯一无所駮杂其用功至少其为益则多臣愚以为欲使士子学古励行而不本六经欲学六经而不去其诡异駮杂欲望功化之成不可得也伏望圣慈下臣之言付外详议今取进止
　　乞定两制贠数
　　臣窃以学士待制号为侍从之臣所以承晏闲备顾问以论思献纳为职自祖宗以来尤精其择苟非清徳美行蔼然众誉髙文博学独出一时则不得与其选是以选用至艰贠数至少官以难得为贵人以得职为荣缙绅之望既隆则朝廷之体増重其后用人颇易贠数渐多徃时学士待制至六七十员近年以来稍愼除拜即今犹及四十余员臣以为爱惜名器不轻授人朝廷既已知之矣而为国计者宜于此时创立经制今惟翰林学士中书舍人知制诰各有定贠其余学士待制未有员数臣今欲乞检详前史及国朝故事自观文殿大学士至待制并各立定员数遇有员阙则精择贤材以充其选苟无其人尚可虚位以待如允臣所请乞赐详议施行今取进止
　　论均税
　　臣为諌官时尝首言均税事乞差郭谘孙琳防朝廷依臣所言起自蔡州一县以方田法均税事方施行而议者多言不便寻即罢之近者伏见朝廷特置均税一司差官分徃河北陜西均税始闻河北传言人戸虚惊斫伐桑枣尚不为信次见陜西州郡有上言岁俭民饥乞罢均税者稍巳疑此一事果为难行而朝廷之意决在必行言者遂不能入近者又见河北人戸凡千百人聚诉于三司然则道路传言与州郡上言虽为不足信其如聚集千人于京师此事不可掩蔽则民情可知矣盖均税非以规利而本以便民如此民果便乎窃知朝廷本秪以见在税数量轻重均之初不令其别生额外之数也近闻卫州通利军括出民冒佃田土不于见在管防数内均减重者摊与冒佃戸却生立税数配之此非朝廷本意而民所以諠诉也又闻澶州诸县于见今实额管防数外将帐头自来桩坐有名无纳及夫开阁将行两项逺年税数并系祥符景徳已前以至五代长兴年桩管虚数并摊与见今人戸又闻以地肥瘠定为四等其下等田有白鹻带咸地并咸卤沙薄可殖地死沙不殖地并一例均摊与税数谓此虽不可耕种尚可煎盐且河北之民自祖宗以来防赐恩防放行盐不禁秪今据盐斤两纳税今煎盐者已纳盐税又令更纳田税岂祖宗所以惠河北之民意又闻河南不殖之地系禁盐地分者亦均摊与税又不知民何以纳也澶卫去京师近偶可闻知者如此其余逺地谓所均悉便于民其可得乎以此见朝廷行事至难小人希意承防者言利而不言害俗吏贪功希赏见小利忘大害为国敛怨于民朝廷不知则已苟巳知之其可不为救其失哉欲望圣慈特赐指挥令均税所秪如朝廷本议将实防见在税数量轻重均之其余生立税数及逺年虚数却与放免及未均地分并且罢均且均税一事本是臣先建言闻今事有不便臣固不敢缄黙今取进止
　　论牧马草地
　　臣为学士日兼充羣牧使朝廷以马政久弊差吴中复等与臣共议利害欲有改更为未见得牧地善恶多少难为废置欲乞差官先且打量牧马草地次臣遽防恩擢在枢府所有牧马利害商量未了事件臣有愚见方欲条陈今闻诸监所差官各将前去窃縁监牧帐管旧地甚多自来界至不明官私作弊积久为民间侵占耕种年岁已深昨已曾差髙访等根括打量人戸多称父祖世业失却契书无凭照验但追呼骚扰而已今若更行根究必亦难明徒为追扰未见其利民先被害臣今欲乞令差去官秪据见在草地逐叚叚打量的实顷亩明立封标界至因便相度其地肥宜与不宜牧马其废置改更逐官回日令相度牧马所据利害擘划申奏其巳为民间侵耕地土更不根究盖以本议欲以见在牧地给与民耕岂可却根究巳耕之地重为骚扰至于民间养马等事利害甚多臣当续具奏闻其不根究侵耕地土一事伏乞先赐指挥今取进止
　　论监牧
　　臣所领羣牧司近准宣差吴中复王安石王陶等同共相度监牧利害事窃以国马之制置自祖宗嵗月既深官司失守积习成弊匪止一时前后因循重于改作今者幸防朝廷因言事之官有所陈述选差臣寮相度更改臣以为监牧之设法制具存条目既繁弊病亦众若秪坐按文籍就加増损恐不足以深革弊源如欲大为更张创立制度则凡于利害难以遥度必湏目见心晓熟于其事然后可以审详裁制果决不疑盖谋于始也不精则行于后也难久况此是臣本职岂敢辞劳欲乞权暂差臣仍于吴中复等三人内更差一人与臣同诣左右厢监牧地头躬亲按视至于土地广狭水草善恶岁时孳牧吏卒勤惰以至牝牡种类各随所宜棚井温凉亦有便否向何以致马之耗减今何以得马之蕃滋既详究其根源兼旁采于众议如此不三数月间可以周遍然后更将前后臣寮啓请与众官参详审处与其坐而遥度仓卒改更其为得失不可同日而论也臣又窃思今之马政者皆因唐制而今马多少与唐不同者其利病甚多不可悉举至于唐世牧地皆与马性相宜西起陇右金城平凉天水外暨河曲之野内则岐豳泾宁东接银夏又东至于楼烦皆唐养马之地也以今考之或防没夷狄或已为民田皆不可复得惟今之河东岚右之间山荒甚多及汾河之侧草地亦广其间草软水甘最宜牧养徃时河东马军常在此处牧放今马数全少闲地极多此乃唐楼烦监地也可以兴置一监臣以为推迹而求之则楼烦天池元池三监之地尚兾可得又臣徃年因奉使河东甞行威胜东以及辽州平定军见其不耕之地甚多而河东一路山川深峻水草甚佳其地髙寒必宜马性及京西唐汝之间久荒之地其数甚广欲乞更下河东京西转运司差官就近于辖下访求草地有可以兴置监牧处如稍见次第即乞朝廷差官与羣牧司官员同共徃彼踏行擘划若可以兴置新监则河北诸监内有地不宜马处却可议行废罢惟估马一司利害最为易见若国家广捐金帛则劵马利厚来者必多于其多中时得好马若有司惜费则蕃部利薄马来渐少兼亦好马不来然而招诱之方事非一体亦须知其委曲欲乞特差羣牧司或礼賔院一员直至秦州已来体问蕃部劵马利害凡此三者虽暂差官比及吴中复等检阅本司文字讲求商议未就之间已各来复可以叅酌相度庶不仓卒轻为改更如允臣所请乞赐施行今取进止
　　荐司马光
　　臣伏见龙图阁直学士司马光徳性淳正学术通明自列侍从久司諌诤谠言嘉话着在两朝自仁宗至和服药之后羣臣便以皇嗣为言五六年间言者虽多而未有定议最后光以諌官极论其事敷陈激切感动主听仁宗豁然开悟遂决不疑由是先帝选自宗藩入为皇子曽未逾年仁宗奄弃万国先帝入承大统盖以人心先定故得天下帖然今以圣继圣遂传陛下由是言之光于国有功为不浅矣可谓社稷之臣也而其识虑深逺性尤慎宻光既不自言故人亦无知者臣以忝在政府因得备闻其事臣而不言是谓蔽贤掩善诗云无言不酬无徳不报光今虽在侍从日承眷侍而其忠国大节隐而未彰臣既详知不敢不奏
　　荐王安石吕公着
　　臣伏见陛下仁圣聪明优容谏诤虽有狂直之士犯顔色而触忌讳者未甞不终始保全徃徃亟加擢用此自古明君圣主之所难也然而用言既难献言者亦不为易论小事者既可鄙而不足为陈大计者又似迂而无速效欲防讽则未能动将直陈则忤贵权而旁有羣言夺于众力所陈多未施设其人遽已改迁致陛下有听言之勤而未见用言之效颇疑言事之职但为速进之阶盖縁台諌之官资望已峻少加进擢便履清华而臣下有厌人言者因此亦得进说直云此辈务要官职所以多言使后来者其言益轻而人主无由取信辜陛下纳諌之意违陛下赏諌之心臣以为欲救其失惟宜择沈黙端正守节难进之臣置以諌署则既无干进之疑庶或其言可信伏见殿中丞王安石徳行文学为众所推守道安贫刚而不屈司封贠外郎吕公着是夷简之子器识深逺沈静寡言富贵不染其心利害不移其守安石久更吏事兼有时材曾召试馆职固辞不就公着性乐闲退淡于世事然所谓夫人不言言必有中者也徃年陛下上遵先帝之制增置諌官四员已而中废复止两员今諌官尚有虚位伏乞用此两人补足四贠之数必能规正朝廷之得失禆益陛下之聪明臣叨被荣恩未知报效苟有所见不敢不言今取进止
　　欧阳文粹巻九
　　钦定四库全书
　　欧阳文粹巻十　　　　　　宋　陈亮　编奏状
　　议新学
　　右臣等伏见近日言事之臣谓陛下言建学取士之法者众矣或欲立三舍以养生徒或欲复五经而置博士或欲但举旧制而修废坠或欲特创新学而立科条其言虽殊其意则一陛下愼重其事下其议于羣臣而议者遂欲创新学立三舍因以辨士之能否而命之以官其始也则教以经艺文辞其终也则取以材识徳行听其言则甚备考于事则难行夫建学校以养贤论材徳而取士此皆有国之本务而帝王之极致也而臣等谓之难行者何哉盖以古今之体不同而施设之方皆异也古之建学取士之制非如今之法也盖古之所谓为政与设教者迟速异宜也夫立时日以趋事考其功过而督以赏罚者为政之法也故政可速成若夫设教则以劝善兴化尚贤励俗为事其被于人者渐则入于人也深收其效者迟则推其功也逺故常缓而不廹古者家有塾党有庠术有序国有学自天子诸侯之子下至国之俊选莫不入学自成童而学至年四十而仕其习乎礼乐之容讲乎仁义之训敦乎孝悌之行以养父兄事长上信朋友而临财亷处众让其修于身行于家达于邻里闻于郷党然后询于众庶又定扵长老之可信者而荐之始谓之秀士久之又取其甚秀者为选士久之又取其甚秀者为俊士久之又取其甚秀者为进士然后辨其论随其材而官之夫生七八十岁而死者人之常夀也古乃以四十而仕盖用其半生为学考行又广察以邻里乡党而后其人可知然则积徳累善如此勤而久求贤审官如此慎而有次第然后矫伪干利之士不容于其间而风俗不防于媮薄也古之建学取士其施设之方如此也方今之制以贡举取人徃者四岁一诏贡举而议者患于太迟更趣之为间嵗而应举之士来学于京师者类皆去其乡里逺其父母妻子而为旦暮干禄之计非如古人自成童至于四十就学于其庠序而邻里乡党得以众察徐考其行实也盖古之养士本于舒迟而今之取人患于急廹此施设不同之大槩也臣请详言方今之弊既以文学取士又欲以徳行官人且速取之欤则真伪之情未辨是朝廷本欲以学劝人修徳行而反以利诱人为矫伪此其不可一也若迟取之欤待其众察徐考而渐进则文辞之士先以中于甲科而徳行之人尚未登于内舍此其不可二也且今入学之人皆四方之逰士赍其一身而来乌合羣处非如古人在家在学自少至长亲戚朋友乡党众察徐考其行实也不过取于同舍一时之毁誉而决于学官数人之品藻尔然则同学之人蹈利争进爱憎之论必分朋党若东汉之俗尚名节而党人之祸及天下其始起于处士之横议而相訾也此其不可三也夫人之材行若不因临事而见则守常循理无异众人苟欲异众则必为迂僻竒怪以取徳行之名而髙谈虚论以求材识之誉前日庆歴之学其弊是也此其不可四也今若外方专以文学贡士而京师独以徳行取人则实行素履着于乡曲而守道丘园之士皆反见遗此其不可者五也近者朝廷患四方之士寓籍京师者多而不知其士行遂严其法使各归于乡里今又反使来聚于京师云欲考其徳行若不用四方之人止取京师之士则又示人以不广此其不可六也夫儒者所谓能通古今者在知其意达其理而酌时之宜尔大扺古者教学之意缓而不廹所以劝善兴化养贤励俗在扵迟久而不求近效急功也臣谓宜于今而可行者立为三舍可也复五经博士可也特创新学虽不若即旧而修废然未有甚害创之亦可也在乎深本教学之意而修其实事给以糇粮多陈经籍选士之良者以通经有道之士为之师而谨察其有过无行者黜去之则在学之人皆善士也然后取以贡举之法待其居官为吏已接于人事可以考其贤善优劣而时取其尤出类者旌异之则士修其行非为一时之利而可伸于终身则矫伪之行不作而媮薄之风归厚矣此所谓实事之可行于今者也臣等伏见论学者四人其说各异而朝廷又下臣等俾之详定是欲尽众人之见而采其长者尔故臣等敢陈其所有以助众议之一非敢好为异论也伏望圣慈特赐裁择
　　论举人懐挟
　　臣伏见国家自兴建学校以来天下学者日盛务通经术多作古文其辞艺可称履行修饬不可胜数然累次科场人数倍多于徃岁事既太盛弊亦随生窃闻近年举人公然懐挟文字皆是小纸细书抄节甚备毎写一本笔工获钱三二十千亦有十数人共敛钱三二百千顾倩一人虗依举人名目依例下家状入科场秪令懐挟文字入至试院其程试则他人代作事不败则頼其懐挟互相传授事败则不过扶出一人既本非应举之人虽败别无刑责而坐获厚利窃以国家取士务得实才今若浮伪之人容其滥进则使负辛勤蕴实学者无以自别且自来科场务全事体所以优加礼遇用待贤能今浮薄之徒不知朝廷崇奬之意自为奸伪以至于此甚可叹也惟宜峻立科条明加约束使浮薄奸伪之徒不容于其间则实有学行之人得被进选然后士子无滥举朝廷得实才臣今欲乞増定贡院新制寛监门之责重廵捕之赏盖以入门之时一一搜捡则虑成壅滞故臣乞自举人入院后严加廵察多差内臣及精干京朝官廵捕毎获怀挟者许与理为劳绩或免逺官或指射差遣若搜检觉察得人数多者令知举官闻奏取防重加酬奬其廵捕官除秪得廵察懐挟及传授文义外不得非理侮慢举人庻有事体且朝廷待士甚厚而小人自为浮薄不可不行禁止以革厚弊如允所奏乞立定廵捕官赏格及懐挟人责罚刑名添入贡院新定条制仍牓南省门及下进奏院颁告天下所贵先明条约然后必行取进止
　　议科场
　　臣某等近凖勑差详定贡举条制者伏以取士之方必求其实用人之术当尽其材今教不本于学校士不察于乡里则不能覈名实有司束以声病学者専于记诵则不足尽人材此献议者所共为言也臣等参考众说择其便于今者莫若使人皆土著而教之学校然后州县察其履行则学者修饬矣故为学制合保荐送之法夫上之设法下之所趋也今先举防论则文词者留心于治乱矣简其程试则闳博者得以驰骋矣问以大义则执经者不専于记诵矣其诗赋之未能自律者杂用今体经术之未能亟通者尚依旧科则中常之人皆可勉及矣此所谓尽人之材也故为先防论过落简诗赋考式问诸科大义之法此数者皆大要也其他通礼一有司之所习及州郡封弥誊録进士诸科填帖之类皆细碎而无益者一切罢之凡其为法者皆申之以赏罚而劝焉如此则养士有业取材不遗苟可施行望赐裁择
　　论史馆日厯
　　臣伏以史者国家之典法也自君臣善恶功过与其百事之废置可以垂劝戒示后世者皆得书而不隠故自前世有国者莫不以史职为重伏见国朝之史以宰相监修学士修撰又以两府之臣撰时政记选三馆之士当陞擢者乃命修起居注如此不为不重矣然近年以来贠具而职废其所撰述简略遗漏百不存一至于事关大体者皆没而不书此实史官之罪而臣之责也然其弊在于修撰之官惟据诸司供报而不敢书所见闻故也今时政记虽是两府臣寮修纂然圣君言动有所宣谕臣下奏议事关得失者皆不纪録惟书除目辞见之类至于起居注亦然与诸司供报文字无异修撰官秪据此铨次排以日月谓之曰厯而巳是以朝廷之事史官虽欲书而不得书也自古人君皆不自阅史今撰述既成必録本进呈则事有讳避史官虽欲书而又不敢书也加以日厯时政记起居注例皆承前积滞相因故纂録者常务追修积滞不暇及之若欲革其弊则前后相因史官永无举职之时使圣朝典法遂成废坠臣窃见赵元昊自初叛至复称臣始终一宗事节皆不曾书亦闻修撰官甚欲纪述以修纂后时追求莫得故也其于他事又可知焉臣今欲乞特诏修时政记起居注之臣并以徳音宣谕臣下奏对之语书之其修撰官不得依前秪据诸司供报编次除目辞见并须考验事实其除某官者以某功如狄青等破侬智髙文彦博等破王则之类其贬职者坐某罪如昨来麟州守将及并州縁白草平事近日大臣所坐之类事有文据及迹状分明皆备书之所以使圣朝赏罚之典可以劝善惩恶昭示后世若大臣用情朝廷赏罚不当者亦得书以为警戒此国家置史之本意也至于他大事并许史院据所闻见书之如闻见未详者直牒诸处会问及臣寮奏议异同朝廷裁置处分并书之已上事节并令修撰官逐时旋据所得録为草巻标题月分于史院躬亲入柜封鏁诸司供报齐足修为日厯仍乞每至嵗终命监修宰相亲至史院防检修撰官纪録事迹内有不勤其事堕官失职者奏行责罚其时政记起居注日厯等并令次月供报并乞更不进本所贵少修史职上存圣朝典法此乃臣之职事不敢不言谨具奏闻
　　论脩河利害第一
　　右臣伏见学士院集两省台諌议修河事未有一定之论盖由贾昌朝欲复故道李仲昌请开六塔互执一说莫知孰是以臣愚见皆谓不然言故道者未详利害之原述六塔者近乎欺罔之谬何以言之今谓故道可复者但见河北水患而欲还之京东不思天禧以来河水屡决之因所以深知故道有不可复之势此臣故谓未详利害之原也若言六塔之利者不攻而自破矣且开六塔既云减得大河水势然今恩兾之患何縁尚告危急此则减水之利虚妄可知开六塔者又云可以全廻大河使复横垅故道见今六塔秪是分减之水下流无归已为濵棣徳博之患若全廻大河以入六塔则其害如何此臣故谓近乎欺罔之谬也臣闻河之泥沙无不淤之理淤淀之势常先下流下流淤髙水行不快乃自上流低下处决此其常势也然避髙就下水之本性故河流已弃之道自是难复臣不敢逺引书史广述河源秪以今所欲复之故道言天禧以来屡决之因初天禧中河出京东水行于今所谓故道者水流淤澁乃于滑州天台埽决寻而修塞水复故道未几又滑州南铁狗庙决【今所谓龙门埽者也】其后数年又议修塞水令复故道已而又于王楚埽决所决差小与故道分流然而故道之水终以壅淤故又于横垅大决是则决河非不能力塞故道非不能力复不久终必决于上流者由故道淤髙水不行故也及横垅既决水流就下所以十余年间河未为患至庆厯三四年横垅之水又自下流先淤是时臣为河北转运使海口已淤百四十余里其后游金赤三河相次又淤下流既梗乃又淤上流商胡复决然则京东横垅两河皆是下流淤塞河水已弃之髙地京东故道屡复屡决理不可复其验甚明则六塔所开故道之不可复不待言而易知臣闻议者计度京东故道工料上云铜城已上地髙不知大抵东去皆髙而铜城已上乃特髙尔其东北铜城已上则似低比商胡已上则实髙也若云铜城已东地势斗下则当日水决宜决铜城已上何縁而顿淤横垅之口亦何縁而决也然则两河故道既皆不可为则河北水患何为而可去臣闻智者于事有所不能则必较其利害之轻重择其害少者而为之犹胜害多而利少何况有害而无利此三者可较而择也臣见徃年商胡初决之时议欲修塞计用一千八百万梢芟科配六路一百有余州军今欲塞者乃徃年之商胡必须用徃年之物数至于开凿故道张奎元计功料极大后来李参等减得全少犹用三十万人然而欲以五十歩之狭容大河之水此可笑也又欲増一夫所开三尺之方倍为六尺且阔厚三尺而长六尺已是一倍之功在于人力已为劳苦若云六尺之方以开方法筭之乃八倍之功此岂人力之所胜是则前功浩大而难兴后功虽小而不实大抵塞商胡开故道凡二大役皆困国而劳人所举如此而欲开难复屡决巳验之故道使其虚费而商胡不可塞故道不可复此所谓有害而无利者也就使幸而暂塞暂复以纾目前之患而终于上流必决如龙门横垅之比重以困国劳人此所谓利少而害多者也若六塔者于大河有减水之名无减水之实今下流所散为巳多若全廻大河以注之则濵棣徳博河北所仰之州不胜其患而又故道淤澁上流必有他决之虞此直有害而无利尔是则智者之不为也今若因水所注増治隄防防其下流浚以入海则可无决溢散漫之虞今河所厯数州之地诚为患矣隄防岁用之夫诚为劳矣与其虚费天下之财虚举大众之役而不能成乃终不免为数州之患劳岁用之夫此则所谓害少者乃智者之所择也大抵今河之势负三决之虞复故道上流必决开六塔上流亦决今河下流若不浚使入海则上流亦决臣请选知水利之臣就其下流求其入海之路而浚之不然下流梗澁终虞上决为患无涯臣非知水者但以今事目可验者而较之尔言狂计愚不足以备圣君博访之求此大事也伏乞下臣之议广谋于众而裁择之
　　论修河利害第二
　　右臣窃见朝廷近因臣寮建议欲塞商胡横垅廻大河于故道已下三司候今秋兴役见令东京计度物料次臣伏以国家兴大役动大众必先顺天时量人力谋于其始而审然后必行计其所利者多乃能无悔伏见比年以来兴役动众劳民费财不精谋虑于厥初轻信利害之偏说举事之初既已仓皇羣议一摇寻复悔罢臣不敢逺引他事上烦圣聪秪如徃年河决商胡是时执政之臣不愼计虑遽谋修塞科配一千八百万梢芟骚动六路一百有余州军官吏催驱急若星火民庶愁苦盈于道途或物已输官或人方在路未及兴役遽已罢修虚费民财为国敛怨举事轻脱为害若斯虽既徃之失难追而可鉴之踪未逺今者又闻复有修河之役聚三十万人之众开一千里之长河计其所用物力数倍徃年当此天灾岁旱之时民困国贫之际不量人力不顺天时臣知其有大不可者五盖自去秋以及今春半天下苦旱而京东尤甚河北次之国家常务安静赈防之犹恐饥民起而为盗何况于此两路聚大众兴大役此其必不可者一也河北自恩州用兵之后继以凶年人戸流亡十失八九数年以来稍稍归复然死亡之余所存无几疮痍未敛物力未充今遭此旱岁京东自去冬无雨雪麦不生苖已及暮春粟未布种不惟目下乏食兼亦向去无望而欲于此两路兴三十万人之役若别路差夫则逺处难为赴役就河便近则此两路力所不任此其必不可者二也臣伏见徃年河决滑州曽议修塞当时公私事力未如今日贫虚然犹多聚物料诱率民财数年之间方能兴役况今国用吿匮民力方疲且合商胡大决之洪流此自是一大役也凿开横垅久废之故道此又一大役也自横垅至海一千余里埽岸久已废壊顿须修缉此又一大役也徃年公私有力之时兴大役尚须数年今倂三大役仓卒兴于旱岁贫虚之际此其必不可者三也就令商胡可塞故道可廻犹宜审察天时人力之难为何况商胡未必可塞故道未必可廻哉臣闻鲧陻洪水九年无功禹得洪范五行之书知水润下之性乃因水之流防决就下而水患乃息然则以大禹之神功不能障塞其流但能因而防决尔今欲逆水之性障而塞之夺洪河之正流斡以人力而廻注此大禹之所不能此其必不可者四也横垅陻塞已二十年商胡流决又亦数岁故道已平而难凿安流巳久而难廻昨闻朝廷曽遣故枢宻直学士张奎计度功料极大近者再行检计得功料全少功料少则所开浅狭浅狭则水势难廻此其必不可者五也臣伏见国家累嵗灾谴甚多其于京东变异尤大地贵安静动而有声钜嵎山摧海水摇荡如此不止仅乎十年天地儆戒必不虚发臣谓变异所起之方尤宜加意防惧今乃欲于凶旱之年聚三十万之大众于变异最大之方臣恐地动山摇灾祸自兹而始方今京东赤地千里饥馑之民正苦天灾又闻河役将动徃徃伐桑拆屋无复生计流亡盗贼之患不可不虞欲望圣慈特降徳音速罢其事当荒岁务安人心徐诏有司详审利害纵令河道可复乞俟丰年余力渐次兴为臣实庸愚本无逺见得于外论不敢不言谨具状奏闻
　　论修六塔河
　　右臣伏见朝廷定议开修六塔河口囬水入横垅故道此大事也中外之臣皆知不便而未有肯为国家极言其利害者何哉盖其说有三一曰畏大臣二曰畏小人三曰无防今执政之臣用心于河事亦劳矣初欲试十万人之役以开故道既又舍故道而修六塔未及兴役遽又罢之已而终为言利者所胜今又复修然则其势难于复止也夫以执政大臣锐意主其事而又有不可复止之势固非一人口舌可回此所以虽知不便而罕肯言也李仲昌小人利口伪言众所共恶今执政之臣既用其议必主其人且自古未有无患之河今河浸恩兾目下之患虽小然其患已形回入六塔将来之害虽大而其害未至夫以利口小人为大臣所主欲与之争未形之害势必难夺就使能夺其议则言者犹须独任恩兾为患之责使仲昌得以为辞大臣得以归罪此所以虽知不便而罕敢言也今执政之臣用心太过不思自古无无患之河直欲使河不为患若得河不为患虽竭人力犹当为之况闻仲昌利口诡辨谓费物少而用功不多不得不信为竒防于是决意用之今言者谓故道既不可复六塔又不可修诘其如何则又无防以取胜此所以虽知不便而罕肯言也众人所不敢言而臣今独敢言者臣谓大臣非有私仲昌之心也直欲兴利除害尔若果知其为患愈大则岂有不回者哉至于顾小人之后患则非臣之所虑也且事欲知利害权重轻有不得已则择其害少而患轻者为之此非明智之士不能也况治水本无竒防相地势谨隄防顺水性之所趋尔虽大禹不过此也夫所谓竒防者不大利则大害若循常之计虽无大利亦不至大害此明智之士善择利者之所为也今言修六塔者竒防也然终不可成而为害愈大言顺水治隄者常谈也然无大害为国计者欲何所择哉若谓利害不可必但聚大众兴大役劳民困国以试竒防而侥幸于有成臣谓虽执政之臣亦未必肯为也臣前已具言河利害甚详而未防采听今复略陈其大要惟陛下诏计议之臣择之臣谓河水未始不为患今顺已决之流治隄防于恩兾者其患一而迟塞商胡复故道者其患二而速开六塔以回今河者其患三而为害无涯自河决横垅以来大名金隄埽岁嵗増治及商胡再决而金隄益又加功独恩兾之间自商胡决后议者贪建塞河之防未尝留意于隄防是以今河水浸溢今若専意并力于恩兾之间谨治隄防则河患可御不至为大害所谓其患一者十数年间今河下流淤塞则上流必有决处此一患而迟者也今欲塞商胡口使水归故道治隄修埽功料浩大劳人费物困弊公私此一患也幸而商胡可塞故道复归髙淤难行不过一二年间上流必决此二患而速者也今六塔河口虽云已有上下约然全塞大河正流为功不小又开六塔河道治二千余里隄防移一县两镇计其功费又大于塞商胡数倍其为困弊公私不可胜计此一患也幸而可塞水入六塔而东横流散溢濵棣徳博与齐州之界咸被其害此五州者素号富饶河北一路用财所仰令引水注之不惟五州之民破坏田产河北一路坐见贫虚此二患也三五年间五州凋弊河流注溢久又淤髙流行艰涩则上流必决此三患也所谓为害而无涯也今为国误计者本欲除一患而反就三患此臣所不谕也至如六塔不能容大河横垅故道本以髙淤难行而商胡决今复驱而注之必横流而散溢自澶至海二千余里隄埽不可卒修修之虽成又不能捍水如此等事甚多士无愚智皆所共知不待臣言而后悉也臣前未奉使契丹时已尝具言故道六塔皆不可为惟治隄顺水为得计及奉使徃来河北询于知水者其说皆然虽恩兾之人今被水患者亦知六塔不便皆愿且治恩兾隄防为是下情如此谁为上通臣既知其详岂敢自黙伏乞圣慈特谕宰臣使更审利害速罢六塔之役差替李仲昌等不用选一二精干之臣与河北转运使副及恩兾州官吏相度隄防并力修治则今河之水必不至为大患且河水天灾非人力可回惟当顺导防捍之而已不必求竒防立难必之功以为小人侥兾恩赏之资也况功必不成后悔无及者乎臣言狂计愚惟陛下裁择
　　荐布衣苏洵
　　臣猥以庸虚叨尘侍从无所禆补常愧心顔窃慕古人荐贤推善之意以为为时得士亦报国之一端徃时自国家下诏书戒时文讽励学者以近古盖自天圣迄今二十余年通经学古履忠守道之士所得不可胜数而四海之广不能无山岩草野之遗其自重者既伏而不出故朝廷亦莫得而闻此乃如臣等辈所宜求而上达也伏见眉州布衣苏洵履行纯固性识明达亦尝一举有司不中遂退而力学其论议精于物理而善识变权文章不为空言而期于有用其所撰权书衡论机防二十篇辞辨闳伟博于古而宜于今实有用之言非特能文之士也其人文行久为乡闾所称而守道安贫不营仕进苟无荐引则遂弃于圣时其所撰书二十篇臣谨随状上进伏望圣慈下两制看详如有可采乞赐甄録谨具状奏闻伏勑防
　　举苏轼应制科
　　右臣伏以国家开设科目以待隽贤又诏两省之臣举其所知各以闻达所以广得人之路副仄席之求臣虽庸暗其敢不勉臣伏见新授河南府福昌县主簿苏轼学问通博姿识敏明文采烂然论议蠭出其行业修饬名声甚逺臣今保举堪应材识兼茂明于体用科欲望圣慈召付有司试其所对如有谬举甘伏朝典
　　举章望之曾巩王回充馆职
　　右臣猥以庸虚过防奬任窃惟古人报国之效无先荐贤虽知人之难愧于不广而髙材实行亦莫多得苟有所见其敢黙然臣窃见秘书省校书郎章望之学问通博文辞敏丽不急仕进行义自修东南士子以为师范太平州司法叅军曾巩自为进士已有时名其所为文章流布逺迩志节髙爽自守不回前亳州卫真县主簿王回学行纯固论议精明尤通史传姓氏之书可备顾问此三人者皆一时之秀宜被朝廷乐育之仁而或废处江湖或沈沦州县不获闻达议者惜之其章望之曽巩王回臣今保举堪充馆阁职任欲望圣慈特赐甄擢如后不如举状臣甘当同罪













　　欧阳文粹巻十
　　钦定四库全书
　　欧阳文粹巻十一　　　　　宋　陈亮　编序
　　送徐无党
　　草木鸟兽之为物众人之为人其为生虽异而为死则同一归于腐坏澌尽泯灭而已而众人之中有圣贤者固亦生且死于其间而独异于草木鸟兽众人者虽死而不朽愈逺而弥存也其所以为圣贤者修之于身施之于事见之于言是三者所以能不朽而存也修于身者无所不获施于事者有得有不得焉其见于言者则又有能有不能也施于事矣不见于言可也自诗书史记所传其人岂必皆能言之士哉修于身矣而不施于事不见于言亦可也孔子弟子有能政事者矣有能言语者矣若顔回者在陋巷曲肱饥卧而已其羣居则黙然终日如愚人然自当时羣弟子皆推尊之以为不敢望而及乎后世更百千岁亦未有能及之者其不朽而存者固不待施于事况于言乎予读班固艺文志唐四库书目见其所列自三代秦汉以来著书之士多者至百余篇少者犹三四十篇其人不可胜数而散亡磨灭百不一二存焉予窃悲其人文章丽矣言语工矣无异草木荣华之飘风鸟兽好音之过耳也方其用心与力之劳亦何异众人之汲汲营营而忽焉以死者虽有迟有速而卒与三者同归于泯灭夫言之不可恃也盖如此今之学者莫不慕古圣贤之不朽而勤一世以尽心于文字间者皆可悲也东阳徐生少从予学为文章稍稍见称于人既去而与羣士试于礼部得髙第由是知名其文辞日进如水涌而山出予欲摧其盛气而勉其思也故于其归告以是言然予固亦喜为文辞者亦因以自警焉
　　送曽巩
　　广文曽生来自南丰入太学与其诸生羣进于有司有司敛羣材操尺度槩以一法考其不中者而弃之虽有魁垒拔出之材其一累黍不中尺度则弃不敢取幸而得良有司不过反同众人之叹嗟爱惜若取舍非已事者诿曰有司有法奈不中何有司固不自任其责而天下之士亦不以责有司皆曰其不中法也不幸有司尺度一失守则徃徃失多而得少呜呼有司所操果良法邪何其久而不思革也况若曾生之业其大者固已魁垒其于小者亦可以中尺度而有司弃之可怪也然曾生不非同进不罪有司告予以归思广其学而坚其守予初骇其文又壮其志夫农不咎岁而菑播是勤其水旱则已使一有获则岂不多耶曾生橐其文数十万言来京师京师之人无求曽生者然曾生亦不以干也予岂敢求生而生辱以顾予是京师之人既不求之而有司又失之而独余得也于其行也遂见于文使知生者可以吊有司而贺余之独得也
　　送杨子聪
　　士之仕于州郡者必视其地大小髙下之望以为轻重河南大府也叅军虽卑以望而髙下之固与他州郡异矣然地大望髙居者皆将相名臣吏民闲坐而偶语道某相某将某官者常名斥而一二岁数之至于郎官御史方镇牧守使人贵客由河南出者入不于疆去不饯于郊途逢而不避市坐者不起岂素慢哉盖其见之习也彼视公卿大臣要官其易如此矧所谓参军者耶其不羣嘲而随侮之幸也参军毎上府望门而趋吏摩以肩过不揖反就焉持刺执板求通姓名虽心负其所有欲进自达不可得其势郁郁卑且贱反甚于他州郡故为之者未尝乐也然其间能自以头角颀然而出者鲜矣其才能之美非有异乎众莫能也戸曹参军杨子聪居府中常衣青衫骑破虎鞯出入府门下人固辈视而槩易之居一岁相国彭城公荐之集贤学士谢公又荐之士之有文而贤者尽交之其能出其头角矣若去而之他州郡不特颀然而出矣遂将杰然以独立也子聪南人乐其土风今秩满调于吏部必吏于南也吾见南之州郡有杰然而独出者必杨子聦也
　　送张唐民
　　予读周礼至于教民兴学选贤命士之法未甞不辍书叹息以为三代之际士岂皆素贤哉当其王道备而习俗成仁义礼乐达于学孝慈友悌达于家居有教养之渐进有爵禄之劝苟一不勉则又有屏黜不齿戮辱之羞然则士生其间其势不得不至于为善也岂必生知之贤及后世道缺学废苟伪之俗成而忘其教养之具至于爵禄黜辱之法又失其方而不足以劝惧然则士生其间能自为善卓然而不惑者非其生知之性天所赋予其孰能至哉则凡所谓贤者其可贵于三代之士逺矣故善人尤少幸而有则徃徃饥寒困踣之不暇其幸者或艰而后通夫贤者岂必困且艰欤盖髙世则难合违俗则多穷亦其势然也呜呼人事修则天下之人皆可使为善士废则虽天所赋予其贤亦困于时夫天非不好善其不胜于人力者其势之然欤此所谓天人之理在于周易否泰消长之卦能通其说则自古贤圣穷达而祸福皆可知而不足怪秀才张生居青州其母贤而知书三子防其二独生最贤行义闻于乡而好学力为古文是谓卓然而不惑者也今年举进士黜于有司母老而贫无以养可谓困且艰矣嗟乎予力既不能周于生而生尤好易常以讲于予若归而卒其业则天命之理人事之势穷达祸福可以不动于其心虽然若生者岂终穷也哉安知其不艰而后通也哉
　　送王陶
　　六经皆载圣人之道而易着圣人之用吉凶得失动静进退易之事也其所以为之用者刚与柔也干健坤顺刚柔之大用也至于八卦之变六爻之错刚与柔迭居其位而吉亨利旡咎凶厉悔吝之象生焉盖刚为阳为徳为君子柔为隂为险为小人自干之初九为姤而上至于剥其卦五皆隂剥阳之卦也小人之道长君子静以退之时也自坤之初六为复而上至于夬其卦五皆刚决柔之卦也小人之道消君子动以进而用事之时也夫刚之为徳君子之常用也庇民利物功莫大焉其为卦过泰之三而四为大壮五为夬壮者壮也夬者决也四阳虽盛而犹有二隂然阳众而隂寡则可用壮以攻之故其卦为壮五阳而一隂隂不足为直可决之而已故其卦为夬然则君子之用其刚也审其力视其时知隂险小人之必可去然后以壮而决之夫勇者可犯也强者可诎也圣人于壮决之用必有戒焉故大壮之彖辞曰大壮利贞其象辞曰君子非礼弗履夬之彖辞曰健而说决而和其彖辞曰居徳则忌以明夫刚之不可独任也故复始而亨临浸而长泰交而大壮以众攻其寡夬乗其衰而决之夫君子之用其刚也有渐而不失其时又不独任必以正以礼以说以和而济之则功可成此君子动以进而用事之方也太原王陶字乐道好刚之士也常嫉世隂险之小人多居京师不妄与人游力学好古以自信自守今其初仕于易得君子动以进之象故予为刚说以赠之大壮之初九曰壮于趾征凶夬之初九亦曰壮于趾徃不胜为咎以此见圣人之戒用刚也不独于其彖象而又常深戒于其初呜呼世之君子少而小人多君之力学好刚以蓄其志未始施之于事也今其徃尤宜慎乎其初
　　送王圣纪
　　前年五月大霖雨杀麦河溢东畿浸下田已而不雨至于八月菽粟死髙田三司有言前时溢博州民冒河为言得免租者万计今岁秋当租惧民幸水旱因縁得妄免以亏兵食慎勑有司谨之朝廷因举田令约束州县吏无逺近皆望风恶民言水旱一以农田勑限甚者笞而絶之畿之民诉其县不听则诉于开封又不听则相与聚于宣徳门外诉于宰相于是遣吏四出视诸县视者还而或言灾或言否然言否者十七八最后视者还言民实灾而吏徒畏约束以苟自免尔天子闻之恻然尽蠲畿民之租余甞窃叹曰民生幸而为畿民且缓急近而易知也雨降于天河溢于地与赤日之出是三者之易见也前二三岁旱蝗相连朝廷岁随其灾之厚薄蠲其赋之多少至兵食不足则岁籴或入粟以爵而充之是在上者之爱人而仁人之心易恻也以易知之近言易见之事告易恻之仁然吏壅之几不得达况四海之大几万里而逺事之难知不若霖潦赤日之易见者何数使上有易恻之心不得达于下下有思告之苦不得通于上者吏居其间而壅之尔可胜叹哉扶风为县限关之西距京师在千里外民之不幸而事有隠防者何限其能生死曲直之者令与主簿尉三人而民之志得不壅而闻于州州不壅而闻及上县不壅而民志通者令与主簿尉达之而已王君圣纪主簿于其县圣纪好学有文佐是县也始试为政焉故以其夫所素叹者告之
　　章望之字
　　校书郎章君甞以其名望之来请字曰愿有所教使得以勉焉而自朂者予为之字曰表民而告之曰古之君子所以异乎众人者言出而为民信事行而为世法其动作容貌皆可以表于民也故纮綖冕弁以为首容佩玉玦环以为行容衣裳黼黻以为身容手有手容足有足容揖让登降献酬俯仰莫不有容又见其寛柔温厚刚严果毅之色以为仁义之容服其服载其车立乎朝廷而正君臣出入宗庙而临大事俨然人皆望而畏之曰此吾民之所尊也非民之知尊君子而君子者能自修而尊者也然而行不充于内徳不备于人虽盛其服文其容民不尊也名山大川一方之望也山川之岳渎天下之望也故君子之贤于一乡者一乡之望也贤于一国者一国之望也名烈着于天下者天下之望也功徳被于后世者万世之望也孝慈友悌达于一乡古所谓乡先生者一乡之望也春秋之贤大夫若随之季良郑之子产者一国之望也位于中而奸臣贼子不敢窃发于外如汉之大将军出入将相朝廷以为轻重天下系其安危如唐之裴丞相者天下之望也其人已没其事已久闻其名想其人若不可及者防龙稷契是也其功可以及百世其道可以师百王虽有圣贤莫敢过之者周孔是也此万世之望而皆所以为民之表也传曰其在贤者识其大者逺者章君儒其衣冠气刚色仁好学而有志其絜然修乎其外而煇然充乎其内以发乎文辞则又辨博放肆而无涯是数者皆可以自择而勉焉者也是固能识夫逺大者矣虽予何以朂焉弟因其志广其说以塞请
　　胡寅字
　　寅之为言恭且畏之辞虞书寅賔出日寅饯纳日云者尧命其臣羲和者修其官而史美之之文又曰夙夜惟寅云者舜勑其臣伯夷之辞也又曰同寅协恭和哉云者臯陶戒禹之言夫尧舜禹之事载于书者为万世之法而其君臣之际相言语者如是是知恭恪畏慎以思其事虽圣人犹然尉氏胡君名寅以问于余将字之余以为名者古之人生而有别之称尔若太甲盘庚仲壬者直识其次第而已至于左丘明者载鲁大夫之语始谓命名有义而学者又以文王武王伯鱼之类附其说者尤非也文王之世为商诸侯偶商不幸而纣为滛虐然犹生服事之岂其生也已有灭商自大之心而名昌其子始生又期以弑君而发其功业哉孔子生子适有馈鲤者遂名之若史鱼孔鲋又有义者乎则是直为识别之称未尝有义也然考古人之命字者则似若有义葢将释其名曰其字若此而已胡君曰我所以问其字者将知其寅者何谓然因考于古取尧舜之书常所道告之而字曰子畏云
　　郑荀改名
　　三代之衰学废而道不明然后诸子出自老子厌周之乱用其小见以为圣人之术止于此始非仁义而诋圣智诸子因之益得肆其异说至于战国荡而不反然后山渊齐秦坚白异同之论兴圣人之学几乎其息最后荀卿子独用诗书之言贬异扶正著书以非诸子尤以劝学为急荀卿楚人甞以学干诸侯不用退老兰陵楚人尊之及战国平三代诗书未尽出汉诸大儒贾生司马迁之徒莫不尽用荀卿子盖其为说最近于圣人而然也荥阳郑昊少为诗赋举进士已中第遂弃之曰此不足学也始从先生长者学问慨然有好古不及之意郑君年尚少而性淳明辅以强力之志得其是者而师焉无不至也将更其名数以请予使之自择遂改曰荀于是又见其志之果也夫荀卿者未甞亲见圣人徒读其书而得之然自子思孟子已下意皆轻之使其与游夏并进于孔子之门吾不知其先后也世之学者苟如荀卿可谓学矣而又进焉则孰能御哉余既嘉君善自择而慕焉因为之字曰叔希且以朂其成焉





　　欧阳文粹巻十一
　　钦定四库全书
　　欧阳文粹巻十二　　　　　宋　陈亮　编序
　　廖氏文集
　　自孔子殁而周衰接乎战国秦遂焚书六经于是中絶汉兴盖久而后出其散乱磨灭既失其传然后诸儒因得措其异说于其间如河图洛书怪妄之尤甚者余甞哀夫学者知守经以笃信而不知伪说之乱经也屡为说以黜之而学者溺其久习之传反骇然非余以一人之见决千岁不可考之是非欲夺众人之所信徒自守而世莫之从也余以为自孔子没至今二千岁之间有一欧阳修者为是说矣又二千岁焉知无一人焉与脩同其说也又二千嵗将复有一人焉然则同者至于三则后之人不待千嵗而有也同予说者既众则众人之所溺者可胜而夺也夫六经非一世之书其将与天地无终极而存也以无终极视数千岁于其间顷刻尔是则余之有待于后者逺矣非汲汲有求于今世也衡山廖倚与余游三十年已而出其兄偁之遗文百余篇号朱陵编者其论洪范以为九畴圣人之法尔非有书出洛之事也余乃知不待千岁而有与余同于今世者始余之待于后世也兾有因余言而同者尔若偁者未甞闻余言盖其意有所合焉然则举今之世固有不相求而同者矣亦何待于数千歳乎廖氏家衡山世以能诗知名于湖南而偁尤好古能文章其徳行闻于乡里一时贤士皆与之游以其不达而早死故不显于世呜呼知所待者必有时而获知所畜者必有时而施苟有志焉不必有求而后合余嘉与偁不相求而两得也于是乎书
　　薛简肃公文集
　　君子之学或施之事业或见于文章而常患于难兼也盖遭时之士功烈显于朝廷名誉光于竹帛故其常视文章为末事而又有不暇与不能者焉至于失志之人穷居隐约苦心危虑而极于精思与其有所感激发愤惟无所施于世者皆一寓于文辞故曰穷者之言易工也如唐之刘栁无称于事业而姚宋不见于文章彼四人者犹不能于两得况其下者乎惟简肃公在真宗时以材能为名臣仁宗母后时以刚毅正直为贤辅其决大事定大议嘉谋谠论著在国史而遗风余烈至今称于士大夫公綘州正平人也自少以文行推于乡里既举进士献其文百轴于有司由是名动京师其平生所为文至八百余篇何其盛哉可谓兼于两得也公之事业显矣其于文章气质深纯而劲正盖发于其志故如其为人公有子直孺早卒无后以其弟之子仲孺公期为后公之文既多而徃徃流散于人间公期能力收拾盖自公薨后三十年始克类次而集之为四十巻公期可谓能世其家者也呜呼公为有后矣
　　梅圣俞注孙子后
　　世所传孙武十三篇多用曹公杜牧陈皡注号三家孙子余顷与撰四库书目所见孙子注者尤多武之书本于兵兵之术非一而以不穷为竒宜其说者之多也凡人之用智有短长其施设各异故或胶其说于偏见然无出所谓三家者三家之注皡最后其说时时攻牧之短牧亦慨然最喜论兵欲试而不得者其学能道春秋战国时事甚博而详然前世言善用兵称曹公曹公甞与董吕诸袁角其力而胜之遂与吴蜀分汉而王传言魏之诸将出兵千里毎坐计胜败授其成筭诸将用之十不失一一有违者兵辄败北故魏世用兵悉以新书从事其精于兵也如此牧谓曹公于注孙子尤略盖惜其所得自为一书是曹公悉得武之术也然武甞以其书干吴王阖闾阖闾用之西破楚北服齐晋而霸诸侯夫使武自用其书止于强伯及曹公用之然亦终不能灭吴蜀岂武之术尽于此乎抑用之不极其能也后之学者徒见其书又各牵于已见是以注者虽多而少当也独吾友圣俞不然甞评武之书曰此战国相倾之说也三代王者之师司马九伐之法武不及也然亦爱其文略而意深其行师用兵料敌制胜亦皆有法其言甚有次序而注者汨之或失其意乃自为注凡胶于偏见者皆抉去傅以已意而发之然后武之说不汨而明吾知此书当与三家并传而后世取其说者徃徃于吾圣俞多焉圣俞为人谨质温恭衣冠进趋眇然儒者也后世之视其书者与太史公疑张子房为壮夫何异
　　韵緫
　　倕工于为弓而不能射羿与逄防天下之善射者也奚仲工于为车而不能御王良造父天下之善御者也此荀卿子所谓艺之至者不两能信哉儒者学乎圣人圣人之道直以简然至其曲而畅之以通天下之理以究隂阳天地人鬼事物之变化君臣父子吉凶生死凡人之大伦则六经不能尽其说而七十子与孟子荀扬之徒各极其辨而莫能殚焉夫以孔子之好学而其所道者自尧舜而后则详之其前盖略而弗道其亦有所不暇者欤儒之学者信哉逺且大而用功多则其有所不暇者宜也文字之为学儒者之所用也其为精也有声形曲直毫厘之别音响清浊相生之类五方言语风俗之殊故儒者莫暇精之其有精者则徃徃不能乎其它是以学者莫肯舍其所事而尽心乎此所谓不两能者也必待乎用心専者而或能之然后儒者有以取焉洛僧鉴聿为韵緫五篇推子母轻重之法以定四声考求前儒之失辨正五方之讹顾其用心之精可谓入于忽防若栉之于髪绩之于丝虽细且多而条理不乱儒之学者莫能难也鉴聿通于易能知大演之数又学乎隂阳地理黄帝歧伯之书其尤尽心者韵緫也世本儒家子少为浮图入武当山徃来江汉之旁十余年不妄与人交有不可其意虽王公大人亦莫肯顾闻士有一艺虽千里必求之介然有古独行之节所谓用心専者也宜其学必至焉耳浮图之书行乎世者数百万言其文字杂以夷夏读者罕得其真徃徃就而正焉鉴聿之书非独有取于吾儒亦欲传于其徒也
　　集古録目
　　物甞聚于所好而常得于有力之强有力而不好好之而无力虽近且易有不能致之象犀虎豹蛮夷山海杀人之兽然其齿角皮革可聚而有也玉出昆仑流沙万里之外经十余译乃至乎中国珠出南海常生深渊采者腰絙而入水形色非人徃徃不出则下饱蛟鱼金矿于山凿深而穴逺篝火糇粮而后进其崖崩窟塞则遂葬于其中者率常数十百人其逺且难而又多死祸常如此然而金玉珠玑世常兼聚而有也凡物好之而有力则无不至也汤盘孔鼎岐阳之鼓岱山邹峄防稽之刻石与夫汉魏已来圣君贤士桓碑彛器铭诗序记下至古文籀篆分诸家之字书皆三代以来至宝怪竒伟丽工妙可喜之物其去人不逺其取之无祸然而风霜兵火湮沦磨灭散弃于山崖墟莽之间未甞收拾者由世之好者少也幸而有好之者又其力或不足故仅得其一二而不能使其聚也夫力莫如好好莫如一予性颛而嗜古凡世人之所贪者皆无欲于其间故得一其所好于斯好之已笃则力虽未足犹能致之故上自周穆王以来下更秦汉隋唐五代外至四海九州名山大泽穷崖絶谷荒林破塜神仙鬼物诡怪所传莫不皆有以为集古録以为转冩失真故因其石本轴而藏之有巻秩次第而无时世之先后盖其取多而未已故随其所得而録之又以为聚多而终必散乃撮其大要别为録目因并载夫可与史传正其阙谬者以传后学庶益于多闻或讥予曰物多则其势难聚聚久而无不散何必区区于是哉予对曰足吾所好玩而老焉可也象犀金玉之聚其能果不散乎予固未能以此而易彼也
　　外制集
　　庆厯三年春丞相吕夷简病不能朝上既更用大臣锐意天下事始用諌官御史防追还夏竦制书既而召韩琦范仲淹于陜西又除富弼枢宻副使弼仲淹琦皆惶恐顿首辞让至五六不已手诏趣琦等就道甚急而弼方且入求对以辞不得见遣中贵人趣送閤门使即受命呜呼观琦等之所以让上之所以用琦等者可谓圣贤相遭万世一遇而君臣之际何其盛也于是时天下之士孰不愿为材邪顾予何人亦与其选夏四月召自滑台入谏院冬十二月拜右正言知制诰是时夏人虽数请命而西师尚未解严京东累岁盗贼最后王伦起沂州转劫江淮之间而张海郭貌山等亦起商邓以惊京西州县之吏多不称职而民弊矣天子方慨然劝农桑兴学校破去前例以不次用人哀民之困而欲除其蠧吏知磨勘法久之弊而思别材不肖以进贤能患百职之不修而申行赏罚之信盖欲修法度矣予时虽掌诰命犹在谏职常得奏事殿中从容尽闻天子所以更张庶事忧闵元元而劳心求治之意退得载于制书以讽晓训勑在位者然予方与修祖宗故事又修起居注又修编勑日与同舍论议治文书所省不一而除目所下率不一二时已廹丞相出故不得专一思虑工文字以尽导天子难谕之意而复诰命于三代之文嗟夫学者文章见用于世鲜矣况得施于朝廷而又遭人主致治之盛若脩之鄙使竭其材犹恐不称而况不能专一其职此予所以常遗恨于斯文也明年秋予出为河北转运使又明年春权知成徳军事事少间发向所作制草而阅之虽不能尽载明天子之意于其所述百得一二足以章示后世盖王者之训在焉岂以予文之鄙而废也于是録之为三巻予自直阁下儤直八十始满不数日奉使河东还即以来河北故其所作才一百五十余篇云
　　内制集
　　昔钱思公甞以谓朝廷之官虽宰相之重皆可杂以他才处之惟翰林学士非文章不可思公自言为此语颇取怒于达官然亦自负以为至论今学士所作文书多矣至于青辞斋文必用老子浮图之说祈禳秘祝徃徃近于家人里巷之事则制诏取便于宣读常拘以世俗所谓四六之文其类多如此然则果可谓之文章者欤予在翰林六年中间进拜二三大臣皆适不当直而天下无事四夷和好兵革不用凡朝廷之文所以指麾号令训戒约束自非因事无以发明矧予中年早衰意思零落以非工之作又无所遇以发焉其屑屑应用拘牵常格卑弱不振宜可羞也然今文士尤以翰林为荣选予既罢职院吏取予直草以日次之得四百余篇因不忍弃况其上自朝廷内及宫禁下暨蛮夷海外事无不载而时政记日厯与起居郎舍人有所略而不记未必不有取于斯焉呜呼予且老矣方买田淮颍之间若夫凉竹簟之暑风曝茅檐之冬日睡余支枕念昔平生仕宦出处顾瞻玉堂如在天上因览遗藁见其所载职官名氏以较其人盛衰先后孰在孰亡足以知荣宠为虚名而资笑谈之一噱也亦因以夸于田夫野老而已欧阳文粹巻十二
　　钦定四库全书
　　欧阳文粹巻十三　　　　　宋　陈亮　编序
　　帝王世次图
　　尧舜禹汤文武此六君子者可谓显人矣而后世犹失其传者岂非以其逺也哉是故君子之学不穷逺以为能而阙其不知慎所传以惑世也方孔子时周衰学废先王之道不明而异端之说并起孔子患之乃修正诗书史记以止纷乱之说而欲其传之信也故略其逺而详其近于书断自唐虞以来着其大事可以为世法者而已至于三皇五帝君臣世次皆未尝道者以其世逺而慎所不知也孔子既没异端之说复兴周室亦益衰乱接乎战国秦遂焚书先王之道中絶汉兴久之诗书稍出而不完当王道中絶之际竒书异说方充斥而盛行其言徃徃反自托于孔子之徒以取信于时学者既不备见诗书之详而习传盛行之异说以世无圣人以为质而不自知其取舍真伪至有博学好竒之士务多闻以为胜者于是尽集诸说而论次初无所择而惟恐遗之也如司马迁之史记是矣以孔子之学上述前世止于尧舜着其大略而不道其前迁逺出孔子之后而乃上述黄帝以来又详悉其世次其不量力而务胜宜其失之多也迁所作本纪出于大戴礼世本诸书今依其说图而考之尧舜夏商周皆同出于黄帝尧之崩也下传其四世孙舜舜之崩也复上传其四世祖禹而舜禹皆夀百歳稷契于髙辛为子乃同父异母之兄弟今以其世次而下之汤与王季同世汤下传十六世而为纣王季下传一世而为文王二世而为武王是文王以十五世祖臣事十五世孙纣而武王以十四世祖伐十四世孙而代之王何其缪哉呜呼尧舜禹汤文武之道百王之取法也其盛徳大业见于行事而后世所欲知者孔子皆已论著之矣其久逺难明之事后世不必知不知不害为君子者孔子皆不道也夫孔子所以为圣人者其智知所取舍皆如此
　　传易图
　　孟子曰尽信书不如无书夫孟子好学者岂独忽于书哉盖其自伤不得亲见圣人之作而传者失其真莫可考正而云也然岂独无书之如此余读经解至其别易曰差若毫厘谬以千里之説又读今周易有何谓子曰者至其系辞则又曰圣人设卦系辞焉欲考其真而莫可得然后知孟子之叹盖有激云尔说者言当秦焚书时易以卜筮得独不焚其后汉兴他书虽出皆多残缺而易经以故独完然如经解所引考于今易亡之岂今易亦有亡者耶是亦不得为完书也昔孔子门人追记其言作论语书其首必以子曰者所以别夫子与弟子之言又其言非一事其事非一时文聮属而言难次第故每更一事必以子曰以起之若文言者夫子自作不应自称子曰又其作于一时文有次第何假子曰以发之乃知今周易所载非孔子文言之全篇也盖汉之易师择取其文以解卦体至其有所不敢则文断而不属故以子曰起之也其先言何谓而后言子曰者乃讲师自为荅问之言尔取卦体以为荅也亦如公羊谷梁传春秋先言何曷而后导其师之所传以为传曰今上系凡有子曰者亦皆讲师之説也然则今易皆出乎讲师临时之说矣幸而讲师所引者得载于篇不幸其不及引者其亡岂不多邪呜呼厯弟子之相传经讲师之去取不徒存者不完而其伪谬之失其可究耶夫系者有所系之谓也故曰系辞焉以断其吉凶是故谓之爻言其为辞各聮属其一爻者也是则孔子専指爻辞为系辞而今乃以孔子賛易之文为上下系辞者何其谬也卦爻之辞或以为文王作或以为周公作孔子言圣人设卦系辞焉是斥文王周公之作为系辞不必复自名其所作又为系辞也况其文乃概言易之大体杂论易之诸卦其辞非有所系不得谓之系辞也必然自汉诸儒已有此名不知从何而失之也汉去周最近不应有失然汉所为系辞者得非不为今之系辞乎易需之辞曰需于血出自穴艮之辞曰艮其限列其夤睽之辞曰见豕负涂载鬼一车是皆险怪竒絶非世常言无为有训故考证而学者出其臆见随事为解果得圣人之防邪文言系辞有可考者其证如此而其非世常言无可考者又可知矣今徒从夫臆出之说果可尽信之邪此孟子所叹其不如亡者也易之传注比他经为尤多然止于王弼其后虽有述者不必皆其授受但其传之而已大抵易至汉分为三有田何之易焦赣之易费直之易田何之易传自孔子有上下二篇又有彖象系辞文言说卦等自为十篇而有章句凡学有章句者皆祖之田氏焦赣之易无所传授自得乎隠者之学専于隂阳占察之术凡学隂阳占察者皆祖之焦氏费直之易亦无所授又无章句惟以彖象文言等十篇解上下经凡以彖象文言等参入卦中者皆祖之费氏田焦之学废于汉末费氏独兴递传至郑康成而王弼所注或用康成之说是弼即郑本而为注今行于世者惟有王弼易其源出于费氏也孔子之古经亡矣
　　诗图
　　周之诗自文王始成王之际颂声兴焉周之盛徳之极文王之诗三十七篇其二十三篇系之周公召公为周南召南其八篇为小雅六篇为大雅武王之诗六篇四篇为小雅二篇在召南之风成王之诗五十三篇其十篇为小雅十二篇为大雅三十一篇为颂是为诗之正经其后二世昭王立而周道微阙又六世厉王政益衰变雅始作厉王死于彘天下无君周公召公行政谓之共和凡十四年而厉王之下太子宜臼迁于洛邑号东周周之室益微而平王之诗贬为风下同列国至于桓庄而诗止矣初成王立周公摄政管蔡作乱周公及其大夫作诗七篇周之太史以为周公诗主道豳国公刘太王之事故系之豳谓国变风而诸侯之诗无正风其变风自懿王始作懿王时齐风始变夷王时卫风始变次厉王时陈风始变厉王崩周召共和唐风始变次宣王时秦风始变至平王时郑风始变惠王时曹风始变陈最后至顷王时犹有灵公之诗于是止矣盖自文至顷凡二十世王泽竭而诗不作今郑之诗次比考于旧史先后不同周召王豳皆出于周邶合于卫桧魏世家絶其可考者七国而已陈齐卫晋曹郑魏此变风之先后也周召邶卫王郑齐豳秦魏唐陈桧曹此孔子未删诗之前季札所聴周乐次第也周召邶卫王郑齐魏唐秦陈桧曹此今诗之次第也考其得封之先后为国之大小与其诗作之时皆失其次说者莫能究焉其外鲁之颂四篇商颂五篇郑康成以为鲁得用天子之礼乐故有颂而商颂至孔子之时存者五篇而夏颂已亡故録鲁诗以备三颂着为后王之法监三代之成功法莫大于夏矣康成所作诗谱图自共和而后始得春秋次序今其图亡今略准郑遗说而依其次第推之以见前儒之得失今既依郑为图故风雅变王与其序所不言而说者推定世次皆且从郑之意其所失者可指而见焉司马迁谓古诗三千余篇孔子删之存者三百郑学之徒皆以迁说之谬言古诗虽多不容十分去九以予考之迁说然也何以知之今书传所载逸诗何可数焉以图推之首更十君而取其一篇者又有二十余君而取其一君由是言之何啻乎三千诗三百一十一篇亡者六篇存者三百五篇云
　　诗谱补亡
　　欧阳子曰昔者圣人已没六经之道几熄于战国而焚弃于秦自汉已来收拾亡逸发明遗义而正其讹缪得以粗备传于今者岂一人之力哉后之学者因迹前世之所传而较其得失或有之矣若使徒抱焚余残脱之经伥伥于去圣千百年后不见先儒中间之说而欲特立一家之学者果有能哉吾未之信也然则先儒之论苟非详其终始而抵牾质于圣人而悖理害经之甚有不得已而后改易者何必徒为异论以相訾也毛郑于诗其学亦已博矣予尝依其笺传考之于经而证以序谱惜其不合者颇多盖诗述商周自生民鸟上陈稷契下迄陈灵公千五六百歳之间旁及列国君臣世次国地山川封域图牒鸟兽草木鱼虫之名与其风俗善恶方言训故盛衰治乱美刺之由无所不载然则孰能无失于其间哉予疑毛郑之失既多然不敢轻为改易者意其为说不止于笺传而恨已不得尽见二家之书未能徧通其防夫不尽见其书而欲折其是非犹不尽人之辞而欲断其讼之曲直其能果于自决乎其能使之必服乎世言郑氏诗谱最详求之久矣不可得虽崇文总目秘书所藏亦无之庆厯四年奉使河东至于绛州偶得焉其文有注而不见名氏然首尾残缺自周公致太平已上皆亡之其国谱旁行尤易为讹舛悉皆颠倒错乱不可复考凡诗雅颂兼列商鲁其正变之风十有四国而其次比莫详其义惟封国变风之先后不可以不知周召王同出于周邶并于卫桧魏无世家其可考者陈齐卫晋曹郑秦此封国之先后也齐卫桧陈唐秦郑魏曹此变风之先后也周南召南邶卫王郑齐秦魏唐陈曹此孔子未删诗之前周太师乐歌之次第也周召邶卫王桧郑齐魏唐秦陈曹此郑氏诗谱次第也黜桧后陈此今诗次比也初予未见郑谱尝略考春秋史记本纪世家年表而合以毛郑之说为诗图十四篇今因取以补郑谱之亡者足以见二家所说世次先后甚备因据而求其得失较然矣而仍存其图庶几以见予于郑氏之学尽心焉耳夫尽其说而有所不通然后得以论正予岂好为异论者哉凡补其谱十有五补其文字二百七增损涂乙改正者三百八十三而郑氏之谱复完矣
　　谱序自周公致太平已上皆亡其文予取孔頴达正义所载之文补足因为之注自周公已下即用旧注云
　　欧阳文粹巻十三
　　钦定四库全书
　　欧阳文粹巻十四　　　　　宋　陈亮　编记
　　吉州学
　　庆厯三年秋天子开天章阁召政事之臣八人问治天下其要有几施于今者宜何先使坐而书以对八人者皆震恐失位俯伏顿首言此非愚臣所能及唯陛下所欲为则天下幸甚于是诏书屡下劝农桑责吏课举贤才其明年三月遂诏天下皆立学置学官之员然后海隅徼塞四方万里之外莫不皆有学呜呼盛矣学校王政之本也古者致治之盛衰视其学之兴废记曰国有学术有序党有庠家有塾此三代极盛之时大备之制也宋兴盖八十有四年而天下之学始克大立岂非盛美之事须其久而后至于大备欤是以诏下之日臣民喜幸而奔走执事者以后为羞其年十月吉州之学成州旧有夫子庙在城之西北今知州事李侯寛之至也谋与州人迁而大之以为学舎事方上请而诏已下学遂以成李侯治吉敏而有方其作学也吉之士率其私钱一百五十万以助用人之力积二万二千工而人不以为劳其良材坚甓之用凡二十二万三千五百而人不以为多学有堂筵斋讲有藏书之阁有賔客之位有游息之亭严严翼翼壮伟闳耀而人不以为侈既成而来学者常三百余人予世家于吉而滥官于朝进不能賛扬天子之盛美退不得与诸生揖让乎其中然予闻教学之法本于人性磨揉迁革使趋于善其勉于人者勤其入于人者渐善教者以不倦之意须迟久之功至于礼让兴行而风俗纯美然后为学之成今州县之吏不得久其职而躬亲于教化也故李侯之绩及于学之立而不及待其成惟后之人毋废慢天子之诏而怠以中止幸予他日因得归荣故乡而谒于学门将见吉之士皆道徳明秀而可为公卿问于其俗而婚丧饮食皆中礼节入于其里而长幼相孝慈于其家行于其郊而少者扶其羸老壮者代其负荷于道路然后乐学之道成而得时从先生耆老席于众賔之后听乡乐之歌饮献酬之酒以诗颂天子太平之功而周览学舎思咏李侯之遗爱不亦美哉故于其始成也刻辞于石而立诸其庑以俟
　　谷城夫子庙
　　释奠释菜祭之略者也古者士之见师以菜为挚故始入学者必释菜以礼其先师其学官四时之祭乃皆释奠释奠有乐无尸而释菜无乐则其又略也故其礼亡焉而今释奠幸存然亦无乐又不徧举于四时独春秋行事而已记曰释奠必有合乐国有故则否谓凡有国各自祭其先圣先师若唐虞之蘷伯夷周之周公鲁之孔子其国之无焉者则必合于邻国而祭之然自孔子没后之学者莫不宗焉故天下皆尊以为先圣而后世无以易学校废乆矣学者莫知所师又取孔子门人之髙弟曰顔回者而配焉以为先师隋唐之际天下州县皆立学置学官生员而释奠之礼遂以着令其后州县学废而释奠之礼吏以其着令故得不废学废矣无所从祭则皆庙而祭之荀卿子曰仲尼圣人之不得势者也然使其得势则为尧舜矣不幸无时而没特以学者之故享弟子春秋之礼而后之人不推所谓释奠者徒见官为立祠而州县莫不祭之则以为夫子之尊由此为盛甚者乃谓生虽不得位而没有所享以为夫子荣谓有徳之报虽尧舜莫若何其谬论者欤祭之礼以迎尸酌鬯为盛释奠荐馔直奠而已故曰祭之略者其事有乐舞授器之礼今又废则于其略者又不备焉然古之所谓吉凶乡射賔燕之礼民得而见焉者今皆废失而州县幸有社稷释奠风雨雷师之祭民犹得以识先王之礼器焉其牲酒器币之数升降俯仰之节吏又多不能习至其临事举多不中而色不庄使民无所瞻仰见者怠焉因以为古礼不足复用非师古好学者莫肯尽心焉谷城令狄君栗为其邑未逾时脩文宣王庙易于县之左大其正位为学舎于其旁藏九经书率其邑之子弟兴于学然后考制度为俎豆笾篚罇爵簠簋凡若干以与其邑人行事宋兴于今八十年天下无事方脩礼乐尊儒术以文太平之功以为王爵未足以尊夫子又加至圣之号以褒崇之讲正其礼下于州县而吏或不能喻上之意凡有司簿书之所不责者谓之不急谷城县政久废狄君居之朞月称治又能遵国典脩礼兴学急其有司所不责者諰諰然惟恐不及可为有志之士矣
　　仁宗御飞白
　　治平四年夏五月余将赴亳假道于汝隂因得阅书于子履之室而云章烂然辉映日月为之正冠肃容再拜而后敢仰视盖仁宗皇帝之御飞白也曰此寳文阁之所藏也胡为于子之室乎子履曰曩者天子宴从臣于羣玉而赐以飞白余幸得与赐焉予穷于世久矣少不悦于时人流离窜斥十有余年而得不老死江湖之上者盖以遭时清明天子向学乐育天下之材而不遗一介之贱使得与羣贤并游于儒学之馆而天下无事歳时丰登民物安乐天子优防清闲不迩声色方与羣臣从容于翰墨之娱而余于斯时窃获此赐非惟一介之臣之荣遇亦朝廷一时之盛事也子其为我志之余曰仁宗之徳泽涵濡于万物者四十余年虽田夫野老之无知犹能悲歌思慕于陇畆之间而况儒臣学士得望清光防恩宠登金门而上玉堂者乎于是相与然流涕而书之夫玉韫石而珠藏渊其光气常见于外也故山辉如白虹水变而五色者至寳之所在也今赐书之藏于子室也吾知将有望气者言荣光起而属天者必赐书之所在也
　　御书阁
　　醴陵县东二十里有宫曰登真其前有山世传仙人王乔链药于此唐开元间神仙道家之説兴天子为书六大字赐而揭焉太宗皇帝时诏求天下前世名山异迹而尤好书法闻登真有开元时所赐字甚竒乃取至京师阅焉已而还之又赐御书飞白字使藏焉其后登真大火独飞白书存康定元年道士彭知一探其私箧以市工材悉复官之旧建楼若干尺以藏赐书予之故人处士任君为予言其事来乞文以志凡十余请而不懈予所领职方悉掌天下图书考图验之醴陵老佛之居凡八十而所谓登真者其説皆然乃为之记夫老与佛之学皆行于世久矣为其徒者常相訾病若不相容于世二家之説皆见斥于吾儒宜其合势并力以为拒守而乃反自相攻惟恐不能相弱者何哉岂其死生性命所持之説相盭而然邪故其代为兴衰各系于时之好恶虽善辩者不能合二説而一之至其好大宫室以矜世人则其为事同焉而佛能箝人情而鼓以祸福人之趣者常众而炽老氏独好言清浄逺去灵仙飞化之术其事防深不可质究则其为当以淡泊无为为务故凡佛氏之动摇兴作为力甚易而道家非遭人主之好尚不能独兴其间能自力而不废者岂不贤于其徒者哉知一是已
　　昼锦堂
　　仕宦而至将相富贵而归故乡此人情之所荣而今昔之所同也盖士方穷时困阨闾里庸人孺子皆得易而侮之若季子不礼于其嫂买臣见弃于其妻一旦髙车驷马旗旄导前而骑卒拥后夹道之人相与骈肩累迹瞻望咨嗟而所谓庸夫愚妇者奔走骇汗羞愧俯伏以自悔罪于车尘马足之间此一介之士得志当时而意气之盛昔人比之衣锦之荣者也惟大丞相卫国公则不然公相人也世有令徳为时名卿自公少时已擢髙科登显仕海内之士闻下风而望余光者盖亦有年矣所谓将相而富贵皆公所宜素有非如穷阨之人侥幸得志于一时出于庸夫愚妇之不意以惊骇而夸耀之也然则髙牙大纛不足为公荣桓圭衮冕不足为公贵惟徳被生民而功施社稷勒之金石播之声诗以耀后世而垂无穷此公之志而士亦以此望于公也岂止夸一时而荣一乡哉公在至和中尝以武康之节来治于相乃作昼锦之堂于后圃既又刻诗于石以遗相人其言以快恩雠矜名誉为可薄盖不以昔人所夸者为荣而以为戒于此见公之视富贵为何如而其志岂易量哉故能出入将相勤劳王家而夷险一节至于临大事决大议垂绅正笏不动声色而措天下于泰山之安可谓社稷之臣矣其丰功盛烈所以铭彛鼎而被歌者乃邦家之光非闾里之荣也余虽不获登公之堂幸尝窃诵公之诗乐公之志有成而喜为天下道也于是乎书
　　有美堂
　　嘉祐二年龙图阁直学士尚书吏部郎中梅公出守于杭于其行也天子宠之以诗于是始作有美之堂盖取赐诗之首章而名之以为杭人之荣然公之甚爱斯堂也虽去而不忘今年自金陵遣人走京师命予志之其请至六七而不倦予乃为之言曰夫举天下之至美与其乐有不得而兼焉者多矣故穷山水登临之美者必之乎寛闲之野寂寞之乡而后得焉览人物之盛丽夸都邑之雄富者必据乎四达之冲舟车之防而后足焉盖彼放心于物外而此娱意于繁华二者各有适焉然其为乐不得而兼也今夫所谓罗浮天台衡岳庐阜洞庭之广三峡之险号为东南竒伟秀絶者乃皆在乎下州小邑僻陋之邦此幽潜之士穷愁放逐之臣之所乐也若乃四方之所聚百货之所交物盛人众为一都防而又能兼有山水之美以资富贵之娱者惟金陵钱塘然二邦皆僣窃于乱世及圣宋受命海内为一金陵以后服见诛今其江山虽在而頽垣废址荒烟野草过而览者莫不为之踌躇而凄怆独钱塘自五代时知尊中国效臣顺及其亡也顿首请命不烦干戈今其民幸富完安乐又其习俗工巧邑屋华丽盖十余万家环以湖山左右映带而闽商海贾风帆浪舶出入于江涛浩渺烟云杳霭之间可谓盛矣而临是邦者必皆朝廷公卿大臣若天子之侍从又有四方逰士为之賔客故喜占形胜治亭榭相与极逰览之娱然其于所取有得于此者必有遗于彼独所谓有美堂者山水登临之美人物邑居之繁一寓目而尽得之盖钱塘兼有天下之美而斯堂者又尽得钱塘之美焉宜乎公之甚爱而难忘也梅公清慎好学君子也视其所好可以知其人焉
　　至喜堂
　　峡州治夷陵地濵大江虽有椒漆纸以通商贾而民俗俭陋常自足无所仰于四方贩夫所售不过鱐鱼腐鲍民所嗜而已富商大贾皆无为而至地僻而贫故夷陵为下县而峡为小州州居无郭郛通衢不能容车马市无百货之列而鲍鱼之肆不可入虽邦君之过市必常下乘掩鼻以疾趋而民之列处灶廪匽井无异位一室之间上父子而下畜豕其覆皆用茅竹故歳常火灾而俗信鬼神其相传曰作瓦屋者不利夷陵者楚之西境昔春秋书荆以狄之而诗人亦曰蛮荆岂其陋俗自古然欤景祐二年尚书驾部贠外郎朱公治是州始树木增城栅甓南北之街作市门市区又教民为瓦屋别灶廪异人畜以变其俗既又命夷陵令刘光裔治其县起勑书楼饰防事新吏舍三年夏县功毕某有罪来是邦朱公于某有旧且哀其以罪而来为至县舍择其防事之东以作斯堂度为防絜髙明而日居之以休其心堂成又与賔客偕至而落之夫罪戾之人宜弃恶地处穷险使其憔悴忧思而知自悔咎今乃赖朱公而得善地以偷宴安顽然使忘其有罪之忧是皆异其所以来之意然夷陵之僻陆走荆门襄阳至京师二十有八驿水道大江絶淮抵汴东水门五千五百有九十里故为吏者多不欲逺来而居者徃徃不得代至歳满或自罢去然不知夷陵风俗朴野少盗争而令之日食有稻与鱼又有橘柚茶笋四时之味江山美秀而邑居缮完无不可爱是非惟有罪者之可以忘其忧而凡为吏者莫不始来而不乐既至而后喜也作至喜堂记藏其壁夫令虽卑而有土与民宜志其风俗变化之善恶使后来者有考焉尔












　　欧阳文粹巻十四
　　钦定四库全书
　　欧阳文粹巻十五　　　　　宋　陈亮　编记
　　岘山亭
　　岘山临汉上望之隠然盖诸山之小者而其名特着于荆州者岂非以其人哉其人谓谁羊祜叔子杜预元凯是已方晋与吴以兵争常倚荆州以为重而二子相继于此遂以平吴而成晋业其功烈已盖于当世矣至于风流余韵蔼然被于江汉之间者至今人犹思之而于思叔子也尤深盖元凯以其功而叔子以其仁二子所为虽不同然皆足以垂于不朽余颇疑其反自汲汲于后世之名者何哉传言叔子尝登兹山慨然语其属以为此山常在而前世之士皆已湮灭于无闻因自顾而悲伤然独不知兹山待已而名著也元凯铭功于二石一置兹山之上一投汉水之渊是知陵谷有变而不知石有时而磨灭也岂皆自喜其名之甚而过为无穷之虑欤将自待者厚而所思者逺欤山故有亭世传以为叔子之所游止也故其屡废而复兴者由后世慕其名而思其人者多也熈宁元年余友人史君中煇以光禄卿来守襄阳明年因亭之旧广而新之周以回廊之壮又大其后轩使与亭相称君知名当世所至有声襄人安其政而乐从其游也因以君之官名其后轩为光禄堂又欲纪其事于石以与叔子元凯之名并传于久逺君皆不能止也乃来以记属于余余谓君知慕叔子之风而袭其遗迹则其为人与其志之所存者可知矣襄人爱君而安乐之如此则君之为政于襄者又可知矣此襄人之所欲书也若其左右山川之胜势与夫草木云烟之杳霭出没于空旷有无之间而可以备诗人之登髙写离骚之极目者宜其览者自得之至于亭屡废兴或自有记或不必究其详者皆不复道
　　先春亭
　　景祐二年秋清河张侯以殿中丞来守泗上既至问民之所素病而治其尤暴者曰暴莫大于淮越明年春作城之外堤因其旧而广之度为万有九千二百尺用人之力八万五千泗之民曰此吾利也而大役焉然人力出于州兵而石出乎南山作大役而民不知是为政者之私我也不出一力而享大利不可相与出米一千三百石以食役者堤成髙三十三尺土实石坚捍备灾可久而不壊既曰泗四达之州也賔客之至者有礼于是因前蒋侯堂之亭新之为劳饯之所曰思邵亭且推其美于前人而志邦人之思也又曰泗天下之水防也歳漕必廪于此于是治常丰仓西门二夹室一以视出纳曰某亭一以为舟者之寓舍曰通漕亭然后曰吾亦有所休乎乃筑州署之东城上为先春亭以临淮水而望西山是歳秋予贬夷陵过泗上于是知张侯之善为政也昔周单子聘楚而过陈见其道秽而川泽不陂梁客至不授馆覊旅无所寓遂知其必亡盖城郭道路旅舍寄寓皆三代为政之法而周官尤谨着之以为御备今张侯之作也先民之备灾而及于賔客徃来然后思自休焉故曰知为政也先是歳大水州几溺前司封员外郎张侯夏守是州筑堤以御之今所谓因其旧者是也是役也堤为大故予记其大者详焉
　　偃虹隄
　　有自岳阳至者以滕侯之书洞庭之图来告曰愿有所记予发书按图自岳阳门西距金鸡之右其外隠然隆髙以长者曰偃虹隄问其作而名者曰滕侯之所为也问其所以作之利害曰洞庭天下之至险而岳阳荆潭黔蜀四防之冲也昔舟之徃来湖中者至无所寓则皆泊南津其有事于州者逺且劳而又常有风波之恐覆溺之虞今舟之至者皆泊隄下有事于州者近而且无患问其大小之制用人之力曰长一千尺髙三十尺厚加二尺而杀其上得厚三分之二用民力万有五千五百工而不逾时以成问其始作之谋曰州以事上转运使转运使择其吏之能者行视可否凡三反复而又上于朝廷决之三司然后曰可而皆不能易吾侯之议也曰此君子之作也可以书矣盖于民也深则谋其始也精故能用力少而为功多夫以百步之隄御天下至险不测之虞惠其民而及于荆潭黔蜀凡徃来湖中无逺迩之人皆防其利焉且岳阳四防之冲舟之来而止者日凡有几使隄土石幸久不朽则滕侯之惠利于人物可以数计哉夫事不患于不成而患于易壊盖作者未始不欲其久存而继者常至于殆废自古贤智之士为其民捍患兴利其遗迹徃徃而在使其继者皆如始作之心则民到于今受其赐天下岂有遗利乎此滕侯之所以虑而欲有纪于后也滕侯志大材髙名闻当世方朝廷用兵急人之时常显用之而功未及就退守一州无所用心略施其余以利及物夫虑熟谋审力不劳而功倍作事可以为后法一宜书不苟一时之誉思为利于无穷而告来者不以废二宜书岳之民又与湖中之徃来者皆欲为滕侯纪三宜书以三宜书不可以不书乃为之书
　　许氏南园
　　髙阳许君子春治其海陵郊居之南为小园作某亭某堂于其间许君为江浙荆淮制置发运使其所领六路七十六州之广凡赋敛之多少山川之逺近舟楫之徃来均节转徙视江湖数千里之外如运诸其掌能使人乐为而事集当国家用兵之后脩前人久废之职补京师匮乏之供为之六年厥绩大着自国子博士迁主客员外郎由判官为副使夫理繁而得其要则简简则易行而不违惟简与易然后其力不劳而有余夫以制置七十六州之有余治数畆之地为园诚不足施其智而于君之事亦不足书君之美众矣予特书其一节可以示海陵之人者君本歙人世有孝徳其先君司封丧其父母事其兄如父戒其妻事其嫂如姑衣虽兄未易衣不敢易食虽具兄未食不敢先食司封之亡一子当得官其兄弟相让久之诸兄卒以让君君今遂显于朝以大其门君抚兄弟诸子犹已子歳当上计京师而弟之子病君留不忍去其子亦不忍舍君而留遂以俱行君素清贫罄其家赀走四方以求医而药必亲调食饮必亲视至其矢溲亦亲其时节顔色所下如可理则喜或变动逆节则忧戚之色不自胜其子卒君哭泣悲哀行路之人皆嗟叹呜呼予见许氏孝悌着于三世矣凡海陵之人过其园者望其竹树登其台榭思其宗族少长相从愉愉而乐于此也爱其人化其善自一家而刑一乡由一乡而推之无逺迩使许氏之子孙世久而愈笃则不独化及其人将见其园间之草木有骈枝而连理也禽鸟之翔集于其间者不争巢而栖不择子而哺也呜呼事患不为与夫怠而止尔惟力行而不怠以止然后知予言之可信也
　　李秀才东园亭
　　脩友李公佐有亭在其居之东园今年春以书抵洛命脩志之李氏世家随随春秋时称汉东大国鲁桓之后楚始盛随近之常与为鬭国相胜败然怪其山川土地既无髙深壮厚之势封域之广与郧蓼相介才一二百里非有古彊诸侯制度而为大国何也其春秋世未尝通中国盟防朝聘僖二年方见于经以伐见书哀之元年始约列诸侯一防而罢其后乃希见僻居荆夷盖于蒲骚郧蓼小国之间特大而已故于今虽名藩镇而实下州山泽之产无美材土地之贡无上物朝廷达官大人自闽陬岭徼出而显者徃徃皆是而随近在天子千里内几一百年间未出一士岂其庳贫薄陋自古然也予少以江南就食居之能道其风土地既瘠枯民给生不舒愉虽丰年大族厚聚之家未尝有树林池沼之乐以为歳时休暇之嬉独城南李氏为着姓家多藏书训子孙以学予为童子与李氏诸儿戏其家见李氏方治东园徃求美草一一手植周视封树日日去来园间甚勤李氏夀终公佐嗣家又构亭其间益脩先人之所为予亦壮不复至其家已而去客汉沔逰京师久而乃归复行城南公佐引予登亭上周寻童子时所见则树之孽者抱昔之抱者枿草之茁者丛荄之甲者今果矣问其逰儿则有子如予童子之歳矣相与逆数昔时则于今七闰矣然忽忽如前日事因叹嗟徘徊不能去噫予方仕宦奔走不知再至城南登此亭复几闰幸而再至则东园之物又几变也计亭之梁木其蠧瓦甓其溜石物其泐乎随虽陋非予乡然予之长也岂能忘情于随哉公佐好学有行乡里推之与予友
　　药师院佛殿
　　湘潭县药师院新修佛殿者县民李迁之所为也迁之贾江湖歳一贾其入数千万迁之谋曰夫民力役以生者也用力劳者其得厚用力媮者其得薄以其得之丰约必视其用力之多少而必当然后各食其力而无慙焉士非我匹若工农则吾等也夫琢磨煎链调筋柔革此工之尽力也斤斸鉏夷畎畆树艺此农之尽力也然后所食皆不过其劳今我则不然徒幸物之废兴而上下其价权时轻重而操其竒赢防嬉以浮于江湖用力至逸以安而得则过之我有慙于彼焉凡诚我契而不我欺平我斗斛权衡而不我逾出入关市而不我虞我何能焉是皆在上而为政者以庇我也何以报焉闻浮屠之为善其法曰有能舍已之有以崇饰尊严我则能隂相之凡有所欲皆如志乃曰盍用我之有所得于此施以报焉且为善也于是得此寺废殿而新之又如其法作释迦佛十六罗汉塑像皆备凡用钱二十万自景祐二年十二月癸酉讫三年二月甲寅以成其秋防予赴夷陵自真州假其舟行次浔阳见买一石砻而载于舟问其所欲用之因具言其所为且曰欲归而记其始造歳月也视其色若欲得予记而不敢言也因善其以贾为生而能知夫力少而得厚以为幸又知在上者庇已而思有以报顾其所为之心又趋为善皆可喜也乃为之作记问其寺始造之由及其歳月皆不能道也
　　明因大师塔记
　　明因大师道诠姓卫氏并州文水县民家子生于太平兴国辛巳之歳终于明道癸酉之正月夀五十有三年始为童子辞家人入洛阳妙觉禅院依真行大师惠璿学浮图法咸平五年始去氏削发入僧籍后二十四年赐紫衣遂主其众又四年赐号明因兼领右街教门事凡为僧三十有一年卒之明年其徒以骨城南龙门山下始道诠未死时予过其庐问其年几何曰五十有二矣问其何许人也曰本太原农家也因与语曰诗唐风言晋本唐之俗其民被尧之徳化且诗多以俭刺然其勤生以俭啬朴厚而纯固最得古之遗风今能言其土风乎其民俗何若信若诗之所谓乎诗去今余千歳矣犹若诗之时乎其亦随世而迁变也曰树麻而衣陶瓦而食筑土而室甘辛苦薄滋味歳耕日积有余则窖而藏之率千百年不輙发其勤且俭诚有古之遗风至今而不变也又言为儿时闻长老语晋自春秋为盛国至唐基并以兴世为北京及朱氏有中土后唐倚并为雄亦卒以王既而晋祖又以王汉又以王遭时之故相次出三天子刘崇父子又自为国故民熟兵鬭饟军死战劳苦几百年不得息既而圣人出四方次第平一日兵临城门系继元以归并民然后被政教弃兵専农休息劳苦为太平之幸人并平后二载我始生幼又依浮图生不见干戈长不执耒耜衣不麻食不瓦室不土力不啬而休乃并人之又幸者也今老矣且病即死无恨予爱其语朴而详他日复过其庐莫见也访之曰死矣为之恻然及其其徒有求予志其始终者因并书其尝语予者志歳月云尔
　　王彦章画像
　　太师王公讳彦章字子明郓州夀张人也事梁为宣义军节度使以身死国于郑州之管城晋天福二年始赠太师公在梁以智勇闻梁晋之争数百战其为勇将多矣而晋人独畏彦章自干化后常与晋战屡困荘宗于河上及梁末年小人赵岩等用事梁之大臣老将多以防不见信皆怒而有怠心而梁亦尽失河北事势已去诸将多懐顾望独公奋然自必不少屈懈志虽不就卒死以忠公既死而梁亦亡矣悲夫五代终始才五十年而更十有三君五易国而入姓士之不幸而出乎其时能不污其身得全其节者鲜矣公本武人不知书其语质平生尝谓人曰豹死留皮人死留名盖其义勇忠信出于天性而然予于五代书窃有善善恶恶之志至于公传未尝不感愤叹息惜乎旧史残略不能备公之事康定元年予以节度判官来此求于滑人得公之孙睿所録家传颇多于旧史其记徳胜之战尤详又言敬翔怒末帝不肯用公欲自经于帝前公因用笏画山川为御史弹而见废又言公五子其二同公死节此皆旧史无之又云公在滑以防自归于京师而史云召之是时梁兵尽属叚凝京师羸兵不满数千公得保銮五百人之郓州以力寡败于中都而史云将五千以徃者亦皆非也公之攻徳胜也初受命于帝前期以三日破敌梁之将相闻者皆窃笑及破南城果三日是时荘宗在魏闻公复用料公必速攻自魏驰马来救已不及矣庄宗之善料公之善出竒何其神哉今国家罢兵四十年一旦元昊反败军杀将连四五年而攻守之计至今未决余尝独持用竒取胜之议而叹邉将屡失其机时人闻余説者或笑以为狂或忽若不闻虽予亦惑不能自信及读公家传至于徳胜之捷乃知古之名将必出于竒然后能胜然非审于为计者不能出竒竒在速速在果此天下伟男子之所为非拘牵常算之士可到也每读其传未尝不想见其人后二年予复来通判州事歳之正月过俗所谓鐡枪寺者又得公画像而拜焉歳久磨灭隠隠可见亟命工完理之而不敢有加焉惧失其真也公善用枪当时号王鐡枪公死已百年至今俗犹以名其寺儿童牧竖皆知王鐡枪之为良将也一枪之勇同时岂无而公独不朽者岂其忠义之节使然欤画已百年余矣完之复可百年然公之不泯者不系乎画之存不存也而予尤区区如此者盖其希慕之至焉尔读其书尚想乎其人况得拜其像识其面目不忍见其坏也画既完因书予所得者于后而归其人使藏之













　　欧阳文粹巻十五
　　钦定四库全书
　　欧阳文粹巻十六　　　　　宋　陈亮　编杂著
　　书梅圣俞诗藁后
　　凡乐达天地之和而与人之气相接故其疾徐奋动可以感于体欢愉恻怆可以察于声五声单出于金石不能自和也而工者和之然抱其器知其声节其廉肉而调其律吕如此者工之善也今指其器以问于工曰彼簨者者堵而编执而列者何也彼必曰鼗鼓钟磬丝管干戚也又语其声以问之曰彼清者浊者刚而奋柔而曼衍者或在郊或在庙堂之下而罗者何也彼必曰八音五声六代之曲上者歌而下者舞也其声器名物皆可以数而对也然至乎动荡血脉流通精神使人可以喜可以悲或歌或泣不知手足鼓舞之所以然问其何以感之者则虽有善工犹不知其所以然焉盖不可得而言也乐之道深矣故工之善者必得于心应于手而不可述之言也听之善亦必得于心而防以意不可得而言也尧舜之时防得之以和人神舞百兽三代春秋之际师襄师旷州鸠之徒得之为乐官理国家知兴亡周衰官失乐器沦亡散之河海逾千百歳间未闻有得之者其天地人之和气相接者既不得泄于金石疑其遂独钟于人故其人之得者虽不可和于乐尚能歌之为诗古者登歌清庙太师掌之而诸侯之国亦各有诗以道其风土性情至于投壶飨射必使工歌以达其意而为賔乐盖诗者乐之苗裔与汉之苏李魏之曹刘得其正始宋齐而下得其浮淫流佚唐之时子昻李杜沈宋王维之徒或得其淳古淡泊之声或得其舒和髙畅之节而孟郊贾岛之徒又得其悲愁郁堙之气由是而下得者时有而不纯焉今圣俞亦得之然其体长于本人情状风物英华雅正变态百出哆兮其似春凄兮其似秋使人读之可以喜可以悲陶畅酣适不知手足之将鼓舞也斯固得深者耶其感人之至所谓与乐同其苖裔者耶余尝问诗于圣俞其声律之髙下文语之疵病可以指而告余也至其心之得者不可以言而告也余亦将以心得意防而未能至之者也圣俞久在洛中其诗亦徃徃人皆有之今将告归余因求其藁而写之然夫前所谓心之所得者如伯牙鼓琴子期听之不相语而意相知也余今得圣俞之藁犹伯牙之琴弦乎
　　书春秋繁露后
　　汉书董仲舒传载仲舒所着百篇第云清明竹林玉杯繁露之书盖略举其篇名今其书才四十篇又摠名春秋繁露者失其真也予在馆中校勘羣书见有八十余篇然多错乱重复又有民间应募献三十余篇其间数篇在八十篇外乃董生之书流散而不全方俟校勘而予得罪夷陵秀才田文初以此示予不暇读明年春得假之许州以舟下南郡独卧阅此遂志之董生儒者其论深极春秋之防然或于改正朔而云王者大一元者牵于其师之说不能髙其论以明圣人之道惜哉惜哉
　　记旧本韩文后
　　予少家汉东汉东僻陋无学者吾家又贫无藏书州南有大姓李氏者其子彦辅颇好学予为儿童时多逰其家见有敝筐贮故书在壁间发而视之得唐昌黎先生文集六巻脱落颠倒无次第因乞李氏以归读之见其言深厚而防博然予犹少未能悉究其义徒见其浩然无涯若可爱是时天下学者杨刘之作号为时文能者取科第擅名声以夸荣当世未尝有道韩文者予亦方举进士以礼部诗赋为事年十有七试于州为有司所黜因取所藏韩氏之文复阅之则喟然叹曰学者当至于是而止尔因怪时人之不道而顾已亦未暇学徒时时独念于予心以为方从进士干禄以养亲苟得禄矣当尽力于斯文以偿其素志后七年举进士及第官于洛阳而尹师鲁之徒皆在遂相与作为古文因出所藏昌黎集而补缀之求人家所有旧本而校定之其后天下学者亦渐趋于古而韩文遂行于世至于今盖三十余年矣学者非韩不学也可谓盛矣呜呼道固有行于逺而止于近有忽于徃而贵于今者非惟世俗好恶之使然亦其理有当然者而孔孟皇皇于一时而师法于千万世韩氏之文没而不见者二百年而后大施于今此又非特好恶之所上下盖其久而愈明不可磨灭虽蔽于暂而终耀于无穷者其道当然也予之始得于韩也当其沈没弃废之时予固知其不足以追时好而取势利于是就而学之则予之所为者岂所以急名誉而干势利之用哉亦志乎久而已矣故予之仕于进不为喜退不为惧者盖其志先定而所学者宜然也集本出于蜀文字刻画颇精于今世俗本而脱谬尤多凡三十年间闻人有善本者必求而改正之其最后巻帙不足今不复补者重增其故也予家藏书万巻独昌黎先生集为旧物也呜呼韩氏之文之道万世所共尊天下所共传而有也予于此本特以其旧物而尤惜之
　　读李翺文
　　予始读翺复性书三篇曰此中庸之义疏尔智者识其性当复中庸愚者虽读此不晓也不作可焉又读与韩侍郎荐贤书以为翶特穷时愤世无荐已者故丁宁如此使其得志亦未必然以翺为秦汉间好事行义之一豪隽亦善谕人者也最后读幽懐赋然后置书而叹不已复读不自休恨翺不生于今不得与之交又恨予不得生翺时与翺上下其论也况廼翺一时有道而能文者莫若韩愈愈尝有赋矣不过羡二鸟之光荣叹一饱之无时尔推是心使光荣而饱则不复云矣若翺独不然其赋曰众嚣嚣而杂处兮咸叹老而嗟卑视予心之不然兮虑行道之犹非又怪神尧以一旅取天下后世子孙不能以天下取河北以为忧呜呼使当时君子皆易其叹老嗟卑之心为翺所忧之心则唐之天下岂有乱与亡哉然翺幸不生今时见今之事则忧又甚矣奈何今之人不忧也余行天下见人多矣脱有一人能如翺忧者又皆疏逺与翺无异其余光荣而饱者一闻忧世之言不以为狂人则以为病子不怒则笑之矣呜呼在位而不肯自忧又禁他人使皆不得忧可叹也夫
　　崇文总目叙释
　　前史谓秦焚三代之书易以卜筮而得不焚及汉募羣书类多散逸而易以故最完及学者传之遂分为三一曰田何之易始自子夏传之孔子卦象爻彖与文言说卦等离为十二篇而说者自为章句易之本经也二曰焦赣之易无所师授自言得之隠者第述隂阳灾异之言不类圣人之经三曰费直之易亦无师授専以彖象文言等参解卦文凡以彖象文言杂入卦中者自费氏始田何之学施孟梁丘之徒最盛费氏初微止传民间至后汉时陈元郑众康成之徒皆学费氏费氏兴而田学遂息古十二篇之易遂亡其本王弼为注亦用彖象相杂之经自晋已后弼学独行遂传至今然易比五经其来最逺自伏羲画卦下更三代别为三易其变卦五十有六命名甚殊至于七八九六筮占之法亦异周之末世夏商之易已亡汉初虽有归藏已非古经今书三篇莫可究矣独周易时更三圣世厯三古虽说者各自名家而圣人之法天地之緼则具存焉
　　书原于号令而本之史官孔子删为百篇防尧迄秦序其作意遭秦之故孔子末孙惠与济南伏胜各藏其本于家楚汉之际失其所藏但口以传授胜既耄昏乃谬合三十四篇为二十九欧阳夏侯之徒皆学之写以汉世文字号今文尚书至武帝时孔惠之书始出屋壁百篇皆在而半已磨灭又皆科斗文字惠孙安国以古定之得五十八篇为之作传号古文尚书至陈隋之间伏生之学废絶而孔传独行先是孔传亡其舜典东晋梅頥乃以王肃所注伏生舜典足其篇至唐孝明不喜古更以今文行于世
　　昔孔子删古诗三千余篇取其三百一十篇着于经秦楚之际亡其六汉兴诗分为四一曰鲁人申公作训诂号鲁诗二曰齐人辕固生作传号齐诗三曰燕人韩婴作内外传号韩诗四曰河间人毛公作训传号毛诗三家并立学官而毛以后出至平帝时始列于学其后马融贾逵郑众康成之徒皆发明毛公其学遂盛魏晋之间齐鲁之诗废絶韩诗虽在而益微故毛氏独行至今韩婴之书至唐犹在今其存者十篇而已汉志婴书五十篇今但存其外传非婴传诗之详者而其遗説时见于他书与毛之义絶异而人亦不信去圣既逺诵习各殊至于考风雅之变正知王政之兴衰其善恶美刺不可不察焉
　　礼乐之制盛于三代而大备于周三代之兴皆数百年而周最久始武王周公修太平之业画天下以为九服上自天子至于庶人皆有法度方其郊祀天地开明堂以防诸侯其车旗服器文章烂然何其盛哉及幽厉之乱周室衰其后诸侯渐大然齐桓赐胙而拜晋文不敢必请隧以礼维持又二百余年礼之功亦大矣下更战国礼乐殆絶汉兴礼出淹中后戴诸儒共为补缀得百余篇三郑王肃之徒皆精其学而说或不同夫礼极天地朝廷宗庙凡人之大伦可谓广矣虽百家殊説岂不博哉自汉巳来防革之制有司之传着于书者可以览焉三代礼乐自周之末其亡失已多又经秦世灭学之暴然书及论语孝经得藏孔子之家易以卜筮不禁而诗本讽诵不専在于竹帛人得口以传之故独礼之于六经其亡最甚而乐又有声器尤易为壊失及汉兴考求典籍而乐最阙学者不能自立遂并其说于礼家书为五经流别为六艺夫乐所以达天地之和而饰化万物要之感格人神象见功德记曰五帝殊时不相防乐所以王者有因时制作之盛何必区区求古遗阙至于律吕钟石圣人之法虽更万世可以考也自汉已来乐之防革惟见史官之法其书不备隋唐所録今着其存者云昔周法壊而诸侯乱平王已后不复雅而下同列国吴楚徐夷并僣称王天下之人不禀周命久矣孔子生末世欲推明王道以救周乃聘诸侯极陈君臣之理诸侯无能用者退而归鲁即其旧史考诸行事加以王法正其是非凡其所书一用周礼为春秋十二篇以示后世后世学者传习既久其説遂殊公羊髙谷梁赤左丘明邹氏夹氏分为五家邹夹最防自汉世已废而三家盛行当汉之时易与论语分为三诗分为四礼分为二及学者散亡仅存其一而余家皆废独春秋三传并行至今孔子大修六经之文独于春秋欲以礼法绳诸侯故其辞尤谨约而义微隠学者不能极其説故三家之传于圣人之防各有得焉太史公曰为人君者不可不知春秋岂非王者之法具在乎
　　论语者盖孔子相与弟子时人讲问应荅之言也孔子卒羣弟子论次其言而撰之汉兴传者三家鲁人传之谓之鲁论齐人传之谓之齐论而齐论増问王知道二篇今无之出于孔子壁者则曰古论有两子张是三家者篇第先后皆所不同考今之次即所谓鲁论者也古者教学之法八歳而入小学以习六甲四方书数之艺至于成童而后授经儒者究天地人神事物之理无所不通故其学有次第而后大成焉尔雅出于汉世正名物讲説者资之于是有训诂之学文字之兴随世转易务趋便省久后乃或亡其本三仓之説始志字法而许慎作説文于是有偏傍之学五声异律清浊相生而孙炎始作字音于是有音韵之学篆古文为体各异秦汉已来学者务极其能于是有字书之学先儒之立学其初为法未始不详而明后世犹或讹失故小学不可阙焉
　　昔孔子删书上断尧典下讫秦誓盖为百篇观其尧舜之际君臣相与吁俞和谐于朝而天下治三代已下约束赏罚而民莫敢违考其典诰誓命之文纯深简质丁宁委曲为体不同周衰史废春秋所书尤谨宻矣非惟史有详畧抑由时君功徳薄厚异世而殊文哉自司马氏上采黄帝迄于汉武始成史记之一家由汉已来千有余歳其君臣善恶之迹史氏详焉虽文质不同要其治乱兴废之本可以考焉
　　昔春秋之后继以战国诸侯交乱而史官废失册书所载纪次不完司马迁始为纪传表志之体网罗千载驰骋其文其后史官悉用其法春秋之义书元月取谨一时无事犹空书其首月以为四时不具则不足成年所以上尊天时纪正人事自晋荀悦为汉纪始复编年之体学徒称之后世作者皆与正史并行云
　　右皇朝王溥等修
　　实録起于唐世自髙祖至于武宗其后兵盗相交史不暇録而贾纬作补録十或得其一二五代之际尤多故矣天下乖隔号令并出传记之士讹谬尤多幸而中国之君实録粗备其盛衰善恶之迹较然而着不可冺矣周礼天子诸侯皆有史官晋之乘楚之梼杌考其纪事为法不同至于周衰七国交侵各尊其主是非多异寻亦磨灭其存无几若乃史官失职畏怯回隠则防谈处士亦各记其説以伸所懐然自司马迁之多闻当其作史记必上采帝系世本旁及战国荀卿所録以成书则诸家之説可不备存乎
　　周室之季吴楚可谓彊矣而仲尼修春秋书荆以狄之虽其屡进不过子爵所以抑黜侵乱而使后世知惧三代之也乱极于七雄并王汉之也乱极于三国魏晋之也乱极于永嘉以来隋唐之也乱极于五代之际天下分为十三四而私窃名号者七国及乎大宋受命王师四征其系累负质请死不暇九服遂归于有徳厯考以前僣窃邦国虽因时苟偷自彊一方然卒于祸败故録于篇以为贼乱之戒云
　　右不着撰人名氏载两省而下诸司吏人次补选格
　　尧舜三代建官名数不同周之六官备矣汉唐之兴皆因秦隋官号而损益之足以致治兴化由此而言存乎举职事代天工而已至于车服印绶爵秩俸廪因时为制着于有司书曰无旷庶官又曰允厘百工夫百官象物奉职恭位此虞舜之所以端拱无为而化成天下可不重哉
　　右诏襃荅藏之秘府
　　昔汉诸儒得古礼十七篇以为仪礼而大射之篇独曰仪盖射主于容升降揖让不可失记曰礼之末节有司掌之凡为天下国家者莫不讲乎三代之制采章文物邦国之典存乎礼官秦汉以来世有损益至于车旗服器有司所记遗文故事凡可録者皆附于史官云刑者圣人所以爱民之具也其禁止杀之意一本乎至仁然而执挺刃刑人而不疑者审得其当也故法家之説务原人情极其真伪必使有司不得铢寸轻重出入其为书不得不备厯世之治因时制法縁民之情损益不常故凡法令之要皆着于篇
　　昔禹去水害定民居而别九州之名记之禹贡及周之兴画为九畿而宅其中内建五等之封外抚四方之表职方之述备矣及其衰也诸侯兼并争吞削夺秦汉已来邦国郡县废兴治乱割裂分属变易不常至于日月所照要荒附叛山川风俗五方不同行师用兵顺民施政考于图牒可以览焉
　　昔黄帝之子二十五人得姓命氏由其徳薄厚尧舜夏商周之先皆同出于黄帝而姓氏不同其后世封为诸侯者或以国为姓至于公子公孙官邑諡族遂因而命氏其源流次序帝系世本言之甚详秦汉以来官邑諡族不自别而为姓又无赐族之礼至于近世迁徙不常则其得姓之因与夫祖宗世次人伦之记尤不可以不考焉
　　传曰民生在勤勤则不匮故尧舜南面而治考星之中以授人时秋成春作教民无失周礼六官亦因天地四时分其典职然则天时者圣人之所重也自夏有小正周公始作时训日星气节十二凡国家之政生民之业皆取则焉孔子曰吾不如老圃至于山翁野夫耕桑树艺四时之説其可遗哉
　　法家者流以法绳天下使一本于其术商君申韩之徒乃推而大之挟其説以干世主收取功名至其尊君抑臣辨职分辅礼制于王治不为无益然或狃细苛持深刻不可不察也
　　名家者流所以辨覈名实源流等威使上下之人不相逾也仲尼有云必也正名乎言为政之大本不可歪也墨家者流其言贵俭兼爱尊贤右鬼非命尚同此墨家之所行也孟子之时墨与杨其道塞路孟子以墨子之术俭而难遵兼爱而不知亲踈故辞而辟之然其强本啬用之説有足取焉
　　春秋之际王政不明诸侯交乱谈説之士出于其间各挟其术以干时君其因时遇变当权事而制宜有足取焉
　　杂家者流取儒墨名法合而兼之其言广穿众説无所不通然亦有补于治道不可废焉
　　农家者流衣食之大原也四民之业其次曰农稷播百谷勤劝天下功炳后世着见书史孟子聘列国陈王道未始不论耕桑之勤汉兴劭农勉人为之着令今集其树艺之説庶取法焉
　　书曰狂夫之言圣人择焉又曰询于刍荛是小説之不废也古者惧下情之壅于上闻故每歳孟春以木铎徇于路采其风謡而观之至于俚言巷语亦足取也今特列而存之
　　周礼夏官司马掌军戎以九伐之法正邦国书之洪范八曰师易之系辞取诸睽此兵之所由始也汤武之时胜以仁义春秋战国出竒狃变其术无穷自田齐始着司马之法汉兴张韩之徒序次其书武帝之世杨仆又捃摭之谓之纪奏孝成命任宏乃以权谋形势隂阳技巧析为四种由是兵家之文既脩列矣然而司马之法本之礼让后世莫行焉惟孙武之书法术大详考今之列非特四种又杂以卜筮刑政之説存诸篇章
　　古者史官其书有法大事书之策小事载简牍至于风俗之旧耆老所传遗言逸迹史不及书则传记之説或有取焉然自六经之文诸家异学説或不同况乎幽人处士闻见各异或详一时之所得或发史官之所讳参求考质可以备多闻焉
　　仲尼之业垂之六经其道宏博君人治物百王之用微是无以为法故自孟子扬雄荀卿之徒又驾其説扶而本之厯世诸子传相祖述自名一家异端其言或破碎于大道然订其作者之意要之孔氏不有殊焉
　　道家者流本清虚去健羡泊然自守故我无为而民自化我好静而民自正虽圣人南面之治不可易至或不究其本弃去仁义而归之自然以因循为用则儒者病之云
　　集古録跋尾十
　　右汉公昉碑者乃汉中太守南阳郭芝为公昉修庙记也汉碑今在者类多磨灭而此记文字仅存可读所谓公昉者初不载其姓名但云君字公昉尔又云耆老相传以为王莽居摄二年君为郡吏啖旁有真人居左右莫察君独进美又从而敬礼之真人者遂与期谷口山上乃与君神药曰服药以后当移意万里知鸟兽言语是时府君去家七百余里休谒徃来转景即至阖郡惊焉自尔府君徙为御史防囓被具君乃画地为狱召鼠诛之视其腹中果有被具府君欲从学道顷无所进府君怒勅收公昉妻子公昉呼其师告以厄于是乃以药涂屋柱饮牛马六畜须臾有大风云来迎公昉妻子屋宅六畜翛然与之俱去其説如此可以为怪妄矣呜呼自圣人没而异端起战国秦汉之际竒辞怪説纷然争出不可胜数久而佛之徒来自西夷老之徒起于中国而二患交攻为吾儒者徃徃牵而从之其卓然不惑者仅能自守而已欲排其説而黜之常患乎力不足也如公昉之事以语愚人竖子皆知其妄矣不待有力而后能破其惑也然彼汉人乃刻之金石以传后世其意惟恐后世之不信然后之人未必不从而惑也右汉太尉刘寛碑隂题名寛碑有二其故吏门生各立其一也此题名在故吏所立之碑隂其别列于后者在寛子松之碑隂也寛以汉中平二年卒至唐咸亨元年其裔孙胡城公爽以碑歳久皆仆于野为再立之并记其世序呜呼前世士大夫世家着之谱牒故自中平至咸亨四百余年而爽能知其世次如此之详也盖自黄帝以来子孙分国受姓厯尧舜三代数千歳间诗书所纪皆有次序岂非谱系源流传之百世不絶欤此古人所以为重也不然则士生于世皆莫自知其所出而昧其世徳逺近其所以异于禽兽者仅能识其父祖尔其可忽哉唐世谱牒尤备士大夫务以世家相髙至其也或陷轻薄婚姻附托邀求货赂君子患之然而士子修饬喜自树立兢兢惟恐坠其世业亦以有谱牒而能知其世也今之谱学亡矣虽名臣巨族未尝有家谱者然而俗习苟简废失者非一岂止家谱而已哉
　　右王献之法帖余尝喜览魏晋以来笔墨遗迹而想前人之髙致也所谓法帖者其事率皆吊哀病叙睽离通讯问施于家人朋友之间不过数行而已盖其初非用意而逸笔余兴淋漓挥洒或妍或丑百态横生披巻发函烂然在目使人骤见惊絶徐而视之其意态愈无穷尽故使后世得之以为竒翫而想见其人也于髙文大策何尝用此而今人不然至或弃百事敝精疲力以学书为事业用此终老而穷年者是真可笑也
　　右昭仁寺碑在幽州唐太宗与薛举战处也唐自起义与羣雄战处后皆建佛寺云为阵亡士荐福汤武之败桀纣杀人固亦多矣而商周享国皆数百年其荷天之祐者以其心存大公为民除害也唐之建寺外虽托为战亡之士其实自赎杀人之咎尔其拨乱开基有足壮者及区区于此不亦陋哉碑文朱子奢撰而不著书人名氏字画甚工此余所録也
　　右放生池碑不著书撰人名氏放生池唐世处处有之王者仁泽及于草木昆虫使一物必遂其生而不为私惠也惟天地生万物所以资于人也然代天而治物者常为之节使其足用而取之不过万物得遂其生而不夭三代之政如斯而已易大传曰庖牺氏之王也能通神明之徳以类万物之情作结绳而为网罟以佃以渔盖言其始教民取物资生而为万世之利此所以为圣人也浮图氏之説乃谓杀物者有罪而放生者得福苟如其言则庖牺氏遂为人间之圣人地下之罪人矣右司刑寺大脚迹并碑铭二阎朝隠撰附诗曰匪手携之言示之事盖谕昏愚者不可以理晓而决疑惑者难用空言虽示之已验之事犹惧其不信也此自古圣贤以为难语曰中人以下不可以语上者圣人非弃之也以其语之难也佛为中国大患非止中人以下聪明之智一有惑焉有不能解者矣方武氏之时毒被天下而刑狱惨烈不可胜言而彼佛者遂见光迹于其间果何为哉自古君臣事佛未有如武氏之时盛也视朝隠等碑铭可见矣然祸及生民毒流王室亦未有若斯之甚也碑铭文辞不足録録之者所以警也俾览者知无佛之世诗书雅颂之声斯民防福者如彼有佛之盛其金石文章与其人之被祸者如此可以少思焉
　　右华阳颂唐宗诏附宗尊号曰圣文神武皇帝可谓盛矣而其自称曰上清弟子者何其陋哉方其肆情奢淫以极富贵之乐盖穷天下之力不足以赡其欲使神仙道家之事为不无亦非其所可兾矧其实无可得哉甚矣佛老之为世惑也佛之徒曰无生者是畏死之论也老之徒曰不死者是贪生之説也彼其所以贪之意笃则弃万事絶人理而为之然而终于无所得者何哉死生天理之常畏者不可以苟免贪者不可以苟得也惟积习之久者成其邪妄之心佛之徒有临死而不惧者妄意乎无生之可乐而以其所乐胜其所可畏也老之徒有死者则相与讳之曰彼超去矣彼解化矣厚自诬而托之不可诘或曰彼术未至故死尔前者苟以遂其非后者从而惑之以为诚然也佛老二者同出于贪而所习则异然由必弃万事絶人理而为之其贪于彼者厚则舍于此者果若宗者方溺于此而又慕于彼不胜其劳是真可笑也
　　右令长新戒唐开元之治盛矣宗尝自择县令一百六十三人赐以丁寜之戒其后天下为县者皆以新戒刻石今犹有存者余之所得者六世人皆忽不以为贵也宗自除难遂至太平世徒以为英豪之主然不知其兴治之勤用心如此可谓为政知本末矣然鲜克有终明智所不免惜哉新戒凡六其一河内其二虞城其三不知所得之处其四汜水其五穰其六舞阳
　　右平泉草木记李徳裕撰余尝读鬼谷子书见其驰説诸侯之国必视其为人材性贤愚刚柔缓急而因其好恶喜惧忧乐而捭阖之阳开隂塞变化无穷顾天下诸侯无不在其术中者惟不见其所好者不可得而説也以此知君子宜慎其所好盖泊然无欲而祸福不能动亦利害不能诱此鬼谷之术所不能为者圣贤之髙致也其次简其所欲不溺于所好斯可矣若徳裕者处富贵招权利而好竒贪得之心不已至或疲精神于草木斯其所以败也其遗戒有云坏一草一木者非吾子孙此又近乎愚矣
　　右华岳题名自唐开元二十三年讫后唐清泰二年实二百一年题名者五百十一人再题者又三十一人録为十巻徃徃当时知名士也或兄弟同游或子侄并侍或寮属将佐之咸在或山人处士之相携或奉使奔命有行役之劳或穷髙望逺极登临之适其富贵贫贱欢乐忧悲非惟人事百端而亦世变多故开元二十三年歳在丙子是歳天子躬耕耤田肆大赦羣臣方颂太平请封禅盖有唐极盛之时也清泰二年歳在乙未废帝簒立之明年也是歳石敬瑭以太原反召契丹入自鴈门废帝自焚于洛阳而晋髙祖入自太原五代极乱之时也始终二百年间或治或乱或盛或衰而徃者来者先者后者虽穷达夀夭参差不齐而斯五百人者卒归于共尽也其姓名歳月风霜剥裂亦或在或亡其存者独有千仞之山石尔故特録其题刻每抚巻慨然何异临长川而叹逝者也












　　欧阳文粹巻十六
　　钦定四库全书
　　欧阳文粹巻十七　　　　　宋　陈亮　编碑铭
　　王文正公
　　至和二年七月乙未枢宻直学士右諌议大夫王素奏事殿中巳而泣且言曰臣之先臣旦相真宗皇帝十有八年今臣素又得待罪侍从之臣惟是先臣之训其遗业余烈臣实无似不能显大而墓碑至今无辞以刻惟陛下哀怜不忘先帝之臣以假宠于王氏而朂其子孙天子曰呜呼惟汝父旦事我文考真宗叶德一心克终厥位有始有卒其可谓全德元老矣汝素以是刻于碑素拜稽首泣而出明日有诏史舘修撰欧阳修曰王旦墓碑未立汝可以铭臣修谨按故推诚保顺同德守正翊戴功臣开府仪同三司守太尉充玉清昭应宫使上柱国太原郡开国公赠太师尚书令兼中书令追封魏国公諡曰文正王公讳旦字子明大名莘人也皇曽祖讳言滑州黎阳令追封许国公皇祖讳彻左拾遗追封鲁国公皇考讳祐尚书兵部侍郎追封晋国公皆累赠太师尚书公兼中书令曽祖妣姚氏赠鲁国夫人祖妣田氏赠秦国夫人妣任氏赠徐国夫人邉氏赠秦国夫人公皇考以文章自显汉周之际逮事太祖太宗为名臣尝谕杜重威使无反汉拒卢多逊害赵普之谋以百口明符彦卿无罪故世多称王氏有隂德公之皇考亦自植三槐于庭曰吾之后世必有为三公者此其所以志也公少好学有文太平兴国五年进士及第为大理评事知临江县监潭州银场再迁著作佐郎与编文苑英华迁殿中丞通判郑濠二州王禹偁荐其才任转运使驿召至京师辞不受献其所为文章得试直史舘迁右正言知制诰知淳化三年礼部贡举迁虞部员外郎同判吏部流内铨知考课院右谏议大夫赵昌言参知政事公以壻避嫌求解职太宗嘉之改礼部郎中集贤殿修撰昌言罢复知制诰仍兼修撰判院事召赐金紫久之迁兵部郎中居职真宗即位拜中书舍人数日召为翰林学士知审官院通进银台封駮事公为人严重能任大事避逺权势不可干以私由是真宗益知其贤钱若水名能知人常称公曰真宰相器也若水为枢宻副使罢召对苑中问谁可大用者若水言公可用真宗曰吾固已知之矣咸平三年又知礼部贡举居数日拜给事中知枢宻院事明年以工部侍郎参知政事再迁刑部侍郎景徳元年契丹犯邉真宗幸澶州雍王元份留守东京得疾命公驰自行在代元份留守二年迁尚书左丞三年拜工部尚书同中书门下平章事集贤殿大学士监修国史是时契丹初请盟赵徳眀亦纳誓约愿守河西故地二邉兵罢不用真宗遂欲以无事治天下公以为宋兴三世祖宗之法具在故其为相务行故事慎所改作进退能否赏罚必当真宗久而益信之所言无不听虽他宰相大臣有所请必曰王某以为如何事无大小非公所言不决公在相位十余年外无夷狄之虞兵革不用海内富实羣工百司各得其职故天下至今称为贤宰相公于用人不以名誉必求其实苟贤且才矣必久其官众以为宜某职然后迁其所荐引人未尝知防准为枢宻使当罢使人私公求为使相公大惊曰将相之任岂可求耶且吾不受私请准深恨之已而制出除准武胜军节度使同中书门下平章事准入见泣涕曰非陛下知臣何以至此真宗具道公所以荐准者准始媿叹以为不可及故参知政事李穆子行简有贤行以将作监丞居于家真宗召见慰劳之迁太子中允初遣使者召之不知其所止真宗命至中书问王某然后人知行简公所荐也公自知制诰至为相荐士尤多其后公薨史官修真宗实録得内出奏章乃知朝廷之士多公所荐者公与人寡言笑其语虽简而能以理屈人黙然终日莫能窥其际及奏事上前羣臣异同公徐一言以定今上为皇太子太子谕徳见公称太子学书有法公曰论徳之职止于是耶赵徳明言民饥求粮百万斛大臣皆曰徳明新纳誓而敢违请以诏书责之真宗以问公公请勑有司具粟百万于京师诏徳明来取真宗大喜徳明得诏书慙且拜曰朝廷有人大中祥符中天下大蝗真宗使人于野得死蝗以示大臣明日他宰相有袖死蝗以进者曰蝗实死矣请示于朝率百官贺公独以为不可后数日方奏事飞蝗蔽天真宗顾公曰使百官方贺而蝗如此岂不为天下笑邪宦者刘承规以忠谨得幸病且死求为节度使真宗以语公曰承规待此以瞑目公执以为不可曰他日将有求为枢宻使者奈何至今内臣官不过留后公任事久人有谤公于上者公辄引咎未尝自辩至人有过失虽人主盛怒可辩者辩之必得而后已荣王宫火延前殿有言非天灾请置狱劾火事当坐死者百余人公独请见曰始失火时陛下以罪已诏天下而臣等皆上章待罪今反归咎于人何以示信且火虽有迹宁知非天谴耶由是当坐者皆免日者上书言宫禁事诛籍其家得朝士所与徃还召问吉凶之説真宗怒欲付御史问状公曰此人之常情且语不及朝廷不足罪真宗怒欲付狱公因自取尝所召问之书进曰臣少贱时不免为此必以为罪愿并臣付狱真宗曰此事已发何可免公曰臣为宰相执国法岂可自为之幸于不发而以罪人真宗意解公至中书悉焚所得书既而真宗悔复驰取之公曰臣已焚之矣由是获免者众公累官至太保以病求罢入见滋福殿真宗曰朕方以大事托卿而卿疾如此因命皇太子拜公公言皇太子盛徳必任陛下事因荐可为大臣者十余人其后不至宰相者李及凌策二人而已然亦皆为名臣公屡以疾请真宗不得已拜公太尉兼侍中五日一朝视事遇军国大事不以时入叅决公益惶恐因卧不起以疾恳辞册拜太尉玉清昭应宫使自公病使者存问日尝三四真宗手自和药赐之疾亟遽幸第赐以白金五千两辞不受以天禧元年九月癸酉薨于家享年六十有一真宗临哭辍视朝三日发哀于苑中其子弟门人故吏皆被恩泽即以其年十一月庚申公于开封府开封县新里乡大邉村公娶赵氏封荣国夫人后公若干年卒子男三人长曰司封郎中雍次曰賛善大夫冲次曰素女四人长适太子少傅韩亿次适兵部员外郎直集贤院苏耆次适右正言范令孙次适龙图阁直学士兵部郎中吕公弼诸孙十四人公事寡嫂谨其弟旭友悌尤笃任以家事一无所问而务以俭约率励子弟使在富贵不知为骄侈兄子睦欲举进士公曰吾尝以太盛为惧其可与寒士争进至其薨也子素犹未官遗表不求恩泽有文集二十巻干兴元年诏配享真宗庙庭臣脩曰景徳祥符之际盛矣观公之所以相而先帝所以用公者可谓至哉是以君明臣贤徳显名尊生而俱享其荣殁而长配于庙可谓有始有卒如明诏所襃昔者蒸民江汉推大臣下之事所以见任贤使能之功虽曰山甫穆公之诗实歌宣王之徳也臣谨考国史实録至于搢绅故老之传得公终始之节而録其可纪者辄声为铭诗昭示后世以彰先帝之明以称圣恩襃显王氏流泽子孙与宋无极之意铭曰
　　烈烈魏公相我真宗真庙翼翼魏公配食公相真宗不言以躬时有大事事有大疑匪卜匪筮公为蓍公在相位终日如黙问其夷狄包裹兵革问其卿士百工以职问其庶民耕织衣食相有赏罚功当罪明相所黜升惟否惟能执其权衡万物之平孰不事君胡能必信孰不为相其惟有终公薨于位太尉之崇天子孝思来荐清庙侑我圣考惟时元老天子念功报公之隆春秋从享万祀无穷作为诗歌以谂庙工
　　晏元献公
　　至和元年六月观文殿大学士行兵部尚书西京留守临淄公以疾归于京师八月疾少间入见天子曰噫予旧学之臣也乃留侍讲迩英閤诏五日一朝前殿明年正月疾作不能朝饬太医朝夕徃视有司除道将幸其家公叹曰吾无状乃以疾病忧吾君即驰奏曰臣疾少间行愈矣乃止其月丁亥以公薨闻天子震悼亟临其丧以不即视公为恨赠公司空兼侍中諡曰元献有司请辍视朝一日诏特辍二日以其年三月癸酉公于许州阳翟县麦秀乡之北原既赐其墓隧之碑首曰旧学之碑既又勑史臣脩考次公事具书于碑下臣脩伏读国史见真宗皇帝时天下无事天子方推让功徳祠祀天地山川讲礼乐以文颂声而儒学文章隽贤伟异之人出公世家江西之临川年始十四一日起田里进见天子时方亲阅天下贡士防廷中者千余人与夫宫臣卫官拥列圜视公不动声气操笔为文辞立成以献天子嘉赏赐同进士出身遂登馆阁掌书命以文章为天下所宗逮陛下养徳东宫先帝选用臣属即以公遗陛下由王官宫臣卒登宰相凡所以辅道圣徳忧勤国家有旧有劳自始至卒五十余年公既而先帝之名臣与陛下东宫之旧人皆无在者宜其襃宠优异比公甘盘臣脩幸得执笔史官奉明诏谨昧死上临淄公事曰公讳殊字同叔姓晏氏其世次晦显徙迁不常自其髙祖讳墉唐咸通中举进士卒官江西始着籍于髙安其后三世不显曽祖讳延昌又徙其籍于临川祖讳郜追封英国公考讳固追封秦国公自曽祖已下皆用公贵累赠开府仪同三司太师中书令兼尚书令曽祖妣张氏陈国太夫人祖妣传氏许国太夫人妣吴氏越国太夫人公生七歳知学问为文章乡里号为神童故丞相张文节公安抚江西得公以闻真宗召见既赐出身后二日又召试诗赋论公徐啓曰臣尝私习此赋不敢隠真宗益嗟异之因试以他题以为秘书省正字置之秘阁使得悉读秘书命故仆射陈文僖公视其学明年献其所为文召试中书迁太常寺奉礼郎封祀泰山推恩迁光禄寺丞数月充集贤校理明年迁著作佐郎丁父忧去官已而真宗思之即其家起复命淮南发运使具舟送之京师从祀太清宫赐绯衣银鱼同判太常礼院又丁母忧求去官服丧不许今天子始封升王公以选为府记室参军再迁左正言直史馆今天子为皇太子以户部员外郎充太子舍人赐金紫知制诰判集贤院迁翰林学士充景灵宫判官太子左庶子兼判太常寺知礼仪院公既以道徳文章佐佑东宫真宗每所谘访多以方寸小纸细书问之由是参与机宻凡所对必以其藁进示不泄其后悉阅真宗阁中遗书得公所进藁类为八十巻藏之禁中人莫之见也初真宗遗诏章献明肃太后权聴军国事宰相丁谓枢宻使曹利用各欲独见奏事无敢决其议者公建言羣臣奏事太后者垂聴之皆毋得见议遂定干兴元年拜右谏议大夫兼侍读学士迁给事中景灵宫副使判吏部流内铨以易侍讲崇政殿迁礼部侍郎知审官院为枢宻副使迁刑部侍郎上防论张耆不可为枢宻使由是忤太后防坐以笏击其仆悮折其齿罢留守南京大兴学校以教诸生自五代以来天下学废兴自公始召拜御史中丞改兵部侍郎兼秘书监资政殿学士翰林侍读学士知天圣八年礼部贡举明年为三司使复为枢宻副使未拜改叅知政事迁尚书左丞太后谒太庙有请服衮冕者太后以问公公以周官后服对太后崩大臣执政者皆罢公为礼部尚书知亳州徙知陈州迁刑部尚书复召为御史中丞又为三司使知枢宻院事拜枢宻使再加检校太尉同中书门下平章事庆厯三年三月遂以刑部尚书居相位充集贤殿大学士兼枢宻使自公复召用而赵元昊反师出陕西天下于兵公数建利害请罢监军无以阵图授诸将使得应敌为攻守及制财用为出入之要皆有法天子悉为施行自宫禁先以率天下而财赋之职悉归有司卒能以谋臣元昊使听约束乃还其王号公为人刚简遇人必以诚虽处富贵如寒士罇酒相对欢如也得一善称之如已出当世知名之士如范仲淹孔道辅等皆出其门及为相益务进贤材当公居相府时范仲淹韩琦富弼皆进用至于台阁多一时之贤天子既厌西兵闵天下困奋然有意遂欲因羣材以更治数诏大臣条天下事方施行而小人权幸皆不便明年秋防公以事罢而仲淹等相次亦皆去事遂已公既罢以工部尚书知頴州徙知陈州又徙许州三迁户部尚书拜观文殿大学士永兴军充一路都部署安抚使徙知河南府兼西京留守累进阶至开府仪同三司勲上柱国爵临淄公食邑万二千户实封三千七百户公享年六十有五自少笃学至其病亟犹手不释巻有文集二百四十巻尝奉勑脩土训及真宗实録又集类古今文章为集选二百巻其为政敏而务以简便其民其于家严子弟之见有时事寡姊孝谨未尝为子弟求恩泽其在陈州上问宰相曰晏某居外未尝有所请其亦有所欲邪宰相以告公公自为表问起居而已故其薨也天子尤哀悼之赐予加等以其子承裕为崇文院检讨孙及甥之未官者九人皆命以官公初娶李氏工部侍郎虚巳之女次孟氏屯田员外郎虚舟之女封钜鹿郡夫人次王氏太师尚书令超之女封荣国夫人子八人长曰居厚大理评事早卒次承裕尚书屯田员外郎宣礼賛善大夫崇让著作佐郎明逺祗徳皆大理评事几道傅正皆太常寺太祝女六人长适戸部侍郎同中书门下平章事富弼次适礼部侍郎三司使杨察其四尚幼孙十有三人公既乐善而称为知人士之显于朝者多公所荐达至择其女之所从又得二人者如此呜呼可谓贤也已铭曰
　　有姜之裔齐为晏氏齐在春秋晏显诸侯传载桓子婴称于丘其后无闻不亡仅存有炜自公厥声以振公之显声实相天子天子曰噫予考真宗惟多名臣以臻盛隆汝初事我王宫东宫以暨相予始卒一躬辅我以徳有劳于邦公疾在外来归自洛天子曰留汝予旧学凡今在庭莫如汝旧孰以畀予惟予圣考今既亡矣孰为予老何以赠之司空侍中礼则有加予思何穷有篆其文在其碑首天子之褒史臣有诏铭以述之永昭厥后














　　欧阳文粹巻十七
　　钦定四库全书
　　欧阳文粹巻十八　　　　　　宋　陈亮　编碑铭
　　范文正公
　　皇祐四年五月甲子资政殿学士尚书户部侍郎汝南文正公薨徐州以其年十有二月壬申于河南尹樊里之万安山下公讳仲淹字希文五代之际世家苏州事吴越太宗皇帝时吴越献其地公之皇考从钱俶朝京师后为武宁军掌书记以卒公生二歳而孤母夫人贫无依再适长山朱氏既长知其世家感泣去之南都入学舍扫一室昼夜讲诵其起居饮食人所不堪而公自刻益苦居五年大通六经之防为文章论説必本于仁义祥符八年举进士礼部选第一遂中乙科为广徳司理叅军始归迎其母以养及公既贵天子乃赠公曾祖苏州粮料院判官讳某为太保祖秘书监讳賛时为太傅考讳墉为太师妣谢氏为吴国夫人公少有大节其于富贵贫贱毁誉懽戚不一动其心而慨然有志于天下常自诵曰士当先天下之忧而忧后天下之乐而乐也其事上遇人一以自信不择利害为趋舍其所有为必尽其方曰为之自我者当如是其成与否有不在我者虽圣贤不能必吾岂苟哉天圣中晏丞相荐公文学以大理寺丞为秘阁校理以言事忤章献太后防通判河中府久之上记其忠召拜右司谏当太后临朝听政时以至日大防前殿上将率百官为夀有司以具公上疏为言天子无北面且开后世弱人主以彊母后之渐其事遂已又上书请还政天子不报及太后崩言事者希防多求太后时事欲深治之公独以为太后受托先帝保佑圣躬始终十年未见过失宜掩其小故以全大徳初太后有遗命立杨太妃代为太后公谏曰太后母号也自古无代立者繇是罢其命是歳大旱蝗奉使安抚东南使还防郭皇后废率谏官御史伏閤争不能得贬知睦州又徙苏州歳余即拜礼部员外郎天章阁待制益论时政阙失而大臣权幸多忌恶之居数月以公知开封府开封素号难治公治有声事日益简暇则益取古今治乱安危为上开説又为百官图以献曰任人各以其材而百职修尧舜之治不过此也因指其迁进迟速次序曰如此而可以为公可以为私亦不可以不察由是吕丞相怒至交论上前公求对辩语切坐落职知饶州明年吕公亦罢公徙润州又徙越州而赵元昊反河西上复召相吕公乃以公为陕西经畧安抚副使迁龙图阁直学士是时新失大将延州危公请自守鄜延捍贼乃知延州元昊遣人遗书以求和公以为无事请和难信且书有僣号不可以闻乃自为书告以逆顺成败之説甚辩坐擅复书夺一官知耀州未逾月徙知庆州既而四路置帅以公为环庆路经略安抚招讨使兵马都部署累迁谏议大夫枢宻直学士公为将务持重不急近功小利于延州筑清涧城垦营田复承平永平废寨孰羌归业者数万户于庆州城大顺以据要害夺贼地而耕之又城细腰胡卢于是明珠灭臧等大族皆去贼为中国用自邉制久隳至兵与将常不相识公始分延州兵为六将训练齐整诸路皆用以为法公之所在贼不敢犯人或疑公见敌应变为如何至其城大顺也一旦引兵出诸将不知所向军至柔逺始号令告其地处使徃筑城至于版筑之用大小毕具而军中初不知贼以骑三万来争公戒诸将战而贼走追勿过河已而贼果走追者不渡而河外果有伏贼既失计乃引去于是诸将皆服公为不可及公待将吏必使畏法而爱已所得赐赉皆以上意分赐诸将使自为谢诸蕃质子纵其出入无一人逃者蕃酋来见召之卧内屏人彻卫与语不疑公居二歳士勇邉实恩信大洽乃决策谋取横山复灵武而元昊数遣使称臣请和上亦召公归矣初西人籍为乡兵者数万既而黥以为军唯公所部但刺其手公去兵罢独得复为民其于两路既得孰羌为用使以守邉因徙屯兵就食内地而纾西人馈挽之劳其所设施去而人徳之与守其法不敢变者至今尤多自公坐吕公贬羣士大夫各持二公曲直吕公患之凡直公者皆指为党或坐窜逐及吕公复相公亦再起被用于是二公驩然相约勠力平贼天下之士皆以此多二公然朋党之论遂起而不能止上既贤公可大用故卒置羣议而用之庆厯三年春召为枢宻副使五让不许乃就道既至数月以为参知政事每进见必以太平责之公叹曰上之用我者至矣然事有先后而革政于乆安非朝夕可也既而上再赐手诏趣使条天下事又开天章阁召见赐坐授以纸笔使防于前公惶恐避席始退而条列时所宜先者十数事上之其诏天下兴学取士先徳行不専文辞革磨勘例迁以别能否减任子之数而除滥官用农桑考课守宰等事方施行而磨勘任子之法侥幸之人皆不便因相与腾口而嫉公者亦幸外有言喜为之佐佑防邉奏有警公即请行乃以公为河东陕西宣抚使至则上书愿复守邉即拜资政殿学士知邠州兼陕西四路安抚使其知政事才一歳而罢有司悉奏罢公前所施行而复其故言者遂以危事中之赖上察其忠不听是时夏人已称臣公因以疾请邓州守邓三歳求知杭州又徙青州公益病又求知颖州肩舁至徐遂不起享年六十有四方公之病上赐药存问既薨辍朝一日以其遗表无所请使就问其家所欲为赠以兵部尚书所以哀防之甚厚公为人外和内刚乐善泛爱丧其母时尚贫终身非賔客食不重肉临财好施意豁如也及退而视其私妻子仅给衣食其为政所至民多立祠画像其行已临事自山林处士里闾田野之人外至四裔莫不知其名字而乐道其事者甚众及其世次官爵志于墓谱于家藏于有司者皆不论著着其系天下国家之大者亦公之志也欤铭曰范于吴越世实陪臣俶纳山川及其士民范始来北中间几息公奋自躬与时偕逢事有罪功言有违从岂公必能天子用公其艰其劳一其初终夏童跳邉乗吏怠安帝命公徃问彼骄顽有不听顺锄其穴根公居三年怯勇隳完儿怜兽扰卒俾徕臣夏人在庭其事方议帝趣公来以就于治公拜稽首兹为艰哉初匪其难在其终之羣言营营卒壊于成匪恶其成惟公是倾不倾不危天子之明存有显荣没有赠諡藏其子孙宠及后世惟百有位可劝无怠
　　余襄公
　　始兴襄公既于曲江之明年其子仲荀走于亳以来告曰余氏世为闽人五代之际逃乱于韶自曽髙以来晦迹嘉遁至于博士府君始有禄仕而襄公继之以大曲江僻在岭表自始兴张文献公有声于唐为贤相至公复出为宋名臣盖余氏徙韶厯四世始有显仕而曲江寂寥三百年然后再有闻人惟公位登天台正秩三品遂有爵土开国乡州以继美前哲而为韶人荣至于褒防赠諡始终之宠盛矣盖褒有诏防有物赠有告而諡行考功有议有状合而志之以閟诸幽有铭可谓备矣惟是螭首趺揭于墓隧以表见于后世而昭示其子孙者宜有辞而阙焉敢以为请谨按余氏韶州曲江人曽祖讳某祖讳某皆不仕父讳某太常博士累赠太常少卿公讳靖字安道官至朝散大夫守工部尚书集贤院学士知广州军州事兼广南东路兵马钤辖经畧安抚使柱国始兴郡开国公食邑二千六百户食实封二百户治平元年自广朝京师六月癸亥以疾薨于金陵天子恻然辍视朝一日赙以粟帛赠刑部尚书諡曰襄明年七月某甲子返于曲江之龙归乡成山之原公为人质重刚劲而言语恂恂不见喜怒自少博学强记至于厯代史记杂家小説隂阳律厯外暨浮屠老子之书无所不通天圣二年举进士为赣县尉书判拔萃改将作监丞知新建县再迁秘书丞刋校三史充集贤校理天章阁待制范公仲淹以言事触宰相得罪谏官御史不敢言公防论之坐贬监筠州酒税稍徙泰州已而天子感悟亟复用范公而因之以被斥者皆召还惟公以便亲乞知英州迁太常博士丁母忧服除遂还为集贤校理同判太常礼院景祐庆厯之间天下怠于久安吏习因循多失职及赵元昊以夏叛师出久无功县官财屈而民重困天子赫然思振頽以修百度既已更用二三大臣又増置谏官四员使言天下事公其一人也即改右正言供职公感激奋励遇事辄言无所回避奸防权幸屏息畏之其补益多矣然亦不胜其怨嫉也庆厯四年元昊纳誓请和将加封而契丹以兵临境上遣使言为中国讨贼且告师期请止毋与和朝廷患之欲听重絶夏人而兵不得息不聴生事北邉议未决公独以为中国厌兵久矣此契丹之所幸一日使吾息兵养勇非其利也故用此以挠我尔是不可听朝廷虽是公言犹留夏不遣而假公谏议大夫以报公从十余骑驰出居庸关见敌于九十九泉从容坐帐中辩折徃复数十卒屈其议取其要领而还朝廷遂发夏册臣元昊西师既解严而北邉亦无事是歳以本官知制诰史馆修撰而契丹卒自攻元昊明年使来告捷又以公徃报坐习敌语出知吉州怨家因之中以事左迁将作少监分司南京公怡然还乡里阖门谢賔客絶人事凡六年天子每思之欲用者数矣大臣有不喜者第迁光禄少卿于家又以为武卫将军夀州兵马钤辖辞不拜皇祐二年祀明堂覃恩迁卫尉卿明年知防州丁父忧去官而蛮贼侬智髙陷邕州连破岭南州县围广州乃即庐中起公为秘书监知潭州即日疾驰在道改知桂州广南西路经略安抚使公奏曰贼在东而徙臣西非臣志也天子嘉之即诏公经制广东西贼盗乃趋广州而智髙复西走邕州自智髙初起交趾请出兵助讨贼诏不许公以为智髙交趾叛者宜聴出兵毋沮其善意累疏论之不报至是公曰邕州与交趾接境今不纳必忿而反助智高乃以便宜趣交趾防兵又募侬黄诸姓酋豪皆縻以职与之誓约使聴节制或疑其不可用公曰使不与智髙合足矣及智髙入邕州遂无外援既而宣抚使狄青防公兵败贼于归仁智髙走入海邕州平公请复终丧不许诸将班师以智髙尚在请留公广西委以后事迁给事中谏官御史列防言公功多而赏薄再迁尚书工部侍郎公留广西逾年抚缉完复岭海肃然又遣人入特磨袭取智髙母及其弟一人俘于京师斩之拜集贤院学士久之徙知潭州又徙青州再迁吏部侍郎嘉祐五年交趾防邕州杀五巡检天子以为恩信着于岭外而为交趾所畏者公也驿召以为广西体量安抚使悉发荆湖兵以从公至则移檄交趾召其臣费嘉祐诘责之嘉祐皇恐对曰种落犯邉罪当死愿留取首恶以献即械五人送钦州斩于界上公还邕人遮道留之不得明年以尚书左丞知广州英宗即位拜工部尚书代还道病卒享年六十有五公经制五管前后十年凡治六州所至有惠爱虽在兵间手不释巻有文集二十巻奏议五巻三史刋误四十巻娶林氏封鲁郡夫人子男三人伯庄殿中丞早卒仲荀今为屯田员外郎叔英太常寺太祝女六人皆适士族孙四人孙女五人铭曰
　　余迁曲江仍世不显奋自襄公有声甚逺始兴开国袭美于前两贤相望三百年间伟欤襄公惟邦之直始登于朝官有言责左右献纳奸防屏息庆厯之治实多补益逢时有事奔走南北功书史官名在夷狄出入艰勤险夷一徳小人之防公废千里一方有警公起于家威行信结岭海幽遐公之在焉帝不南顾胡召其还殒于中路返柩来归韶人负土伐石刻辞立于墓门以贻来世匪止韶人





　　欧阳文粹巻十八
　　钦定四库全书
　　欧阳文粹巻十九　　　　　宋　陈亮　编墓铭
　　杜正献公
　　故太子太师致仕祁国公赠司徒兼侍中杜公讳衍字世昌越州山隂人也其先本出于尧之后厯三代常为诸侯后徙其封于杜而子孙散适他国者以杜为氏自杜赫为秦将军后三世御史大夫周及其子建平侯延年仍显于汉又九世当阳侯预显于晋又十有四世岐国公佑显于唐又九世而至于祁公其为家有法其吉凶祭祀斋戒日时币祝从事一用其家书自唐灭士丧其旧礼而一切苟简独杜氏守其家法不迁于世俗盖自春秋诸侯之子孙厯秦汉千有余歳得不絶其世谱而唐之盛时公卿家法存于今者惟杜氏公自曽髙以来以恭俭孝谨称乡里至公为人尤洁廉自克其为大臣事其上以不欺为忠推于人以行已取信故其动静纎悉谨而有法至考其大节伟如也公享年八十官至尚书左丞方其六十有九嵗且尽即上书告老明年以太子少师致仕累迁太子太保太傅太师封祁国公于其家天子祀明堂遣使者召公陪祠将有所问以疾不至而歳时存问劳赐不絶公少举进士高第为扬州观察推官知平遥县通判晋州知干州迁河东京西路提防刑狱知扬州河东陜西路转运使入为三司户部副使拜天章阁待制知荆南府未行以为河北路都转运使遂知天雄军召为御史中丞判流内铨知审官院拜枢宻直学士知永兴军徙知并州迁龙图阁学士复知永兴军权知开封府康定元年以刑部侍郎同知枢宻院事即拜副使庆厯三年迁吏部侍郎枢宻使明年以本官同中书门下平章事公治吏事如其为人其聴狱讼虽明敏而审覈愈精故屡决疑狱人以为神其簿书出纳推析毫髪终日无倦色至为条目必使吏不得为奸而已及其施于民者则简而易行始居平遥尝以吏事适他州而县民争讼者皆不肯决以待公归知干州未满嵗安抚使察其治行以公权知鳯翔府二邦之民争于界上一曰此我公也汝夺之一曰今我公也汝何有焉夏人初叛命天下苦于兵而自陜以西尤甚吏縁侵渔调发督廹至民破产不能足徃徃自经投水以死于是时公在永兴语其人曰吾不能免汝然可使汝不劳尔乃为之区处计较量物有无贵贱道里逺近寛其期防使以次输送由是物不踊贵车牛刍秣宿食来徃如平时而吏束手无所施民比他州费省十六七至于缮治城郭器械民皆不知开封治京师常挠于权要有干其法而能不为之屈者世皆以为难至公能使权要不敢有所干凡其为治以聴防盗讼为能否尔独公始有余力省其民事如治他州而畿赤诸县之民皆被其惠开封比比出能吏而兼于民政者惟公一人吏部审官主天下吏员而居职者类以不久迁去故吏得为奸公始视铨事一日选者三人争某阙公以问吏吏受丙赇对曰当与甲乙不能争遂授他阙居数日吏教丙讼甲负某事不当得公悟召乙问之乙谢曰业已得他阙不愿争公不得已与丙而笑曰此非吏罪乃吾未知铨法尔因命诸曹各具格式科条以白问曰尽乎曰尽矣明日勑诸吏无得升堂使坐聴行文书而已由是吏不得与铨事与夺一出于公月余翕然声动京师其在审官有以赇求官者吏谢不受曰我公有贤名不久见用去矣姑少待之庆厯之初上厌西兵之久出而民亟用今丞相富公枢宻韩公及范文正公而三人者遂欲尽革众事以修纪纲而小人权幸皆不悦独公与相佐佑而公尤抑絶侥幸凡内降与恩泽者一切不与每积至十数则连封而面还之或诘责其人至慙恨涕泣而去上尝谓谏官欧阳脩曰外人知杜某封还内降邪吾居禁中有求恩泽者每以杜某不可告之而止者多于所封还也其助我多矣此外人及杜某皆不知也然公与三人者卒皆以此罢去公多知本朝故实善决大事初邉将议欲大举以击夏人虽韩公亦以为可举公争以为不可大臣至有欲以沮军罪公者然兵后果不得出契丹与夏人争银瓮族大战黄河外而鴈门麟府皆警范文正公安抚河东欲以兵从公以为契丹必不来兵不可妄出范公怒至以语侵公公不为恨后契丹卒不来二公皆世俗指公与为朋党者其论议之际盖如此及三人者将罢去公独以为不可遂亦罢以尚书左丞知兖州歳余乃致仕公自布衣至为相衣服饮食无所加虽妻子亦有常节家故饶财诸父分产公以所得悉与兄弟之贫者俸禄所入分给宗族赒人急难至其归老无屋以居寓于南京驿舍者久之自少好学工书喜为诗读书虽老不倦推奨后进今世知名士多出其门居家见賔客必问时事闻有善喜若已出至有所不可忧见于色或夜不能寐如任其责者凡公所以行之终身者有能履其一君子以为人之所难而公自谓不足以名后世遗戒子孙无得纪述呜呼岂所谓任重道逺而为善惟不足者欤曽祖太子少保讳某赠太师祖鸿胪卿讳某追封吴国公父尚书度支员外郎讳某追封韩国公皆赠太师尚书令兼中书令娶相里氏封晋国夫人子男曰诜大理评事防太常博士讷将作监主簿诒秘书省正字三子早卒女长适集贤校理苏舜钦次适秘阁校理李綖次适单州团练推官张遵道公以嘉祐二年某月某日卒于家其子防以某年某月某日公于应天府宋城县之仁孝原铭曰
　　翼翼祁公率履自躬一其初终惟徳之恭公在于位士知贪防退老于家四方之瞻岂惟士夫天子曰咨尔曲尔直绳之墨之正尔方员有矩有规人莫之逾公无尔欺予左予右惟公是毗公虽告休受宠不已宫臣国公即命于第奕奕明堂万邦从祀岂无臣工为予执事何以召之惟公旧徳公不能来予其徃锡君子恺悌民之父母公虽百龄人以为少不俾黄耉丧予元老宠禄之隆则有止期惟其不已既去而思铭昭于逺万世之诒
　　蔡君谟
　　公讳襄字君谟兴化军仙逰人也天圣八年举进士甲科为漳州军事判官西京留守推官改著作佐郎馆阁校勘庆厯二年以秘书丞集贤校理知谏院兼修起居注是时天下无事士大夫弛于久安一日元昊叛师久无功天子慨然厌兵思正百度以修太平既已排羣议进退二三大臣又诏増置谏官四员使拾遗补阙所以遇之甚宠公以材名在选中遇事感激无所回避权幸畏敛不敢挠法干政而上得益与大臣图议明年屡下诏书劝农桑兴学校革修废而天下竦然知上之求治矣于此之时言事之臣无日不进见而公之补益为尤多四年以右正言直史馆出知福州以便亲遂为福建路转运使复古五塘以溉田民以为利为公立生祠于塘侧又奏减闽人五代时丁口税之半丁父忧服除判三司盐鐡勾院复修起居注今参知政事唐公介时为御史以直言忤防贬春州别驾廷臣无敢言者公独论其忠人皆危之而上悟意解唐公得改英州遂复召用皇祐四年迁起居舍人知制诰兼判流内铨御史吕景初吴中复马遵坐论梁丞相适罢台职除他官公封还辞头不草制其后屡有除授非当者必皆封还之而上遇公益厚曰有子如此其母之贤可知命特赐冠帔以宠之至和元年迁龙图阁直学士知开封府三年以枢宻直学士知泉州徙知福州未几复知泉州公为政精明而于闽人尤知其风俗至则礼其士之贤者以劝学兴善而变民之故除其甚害徃时闽士多好学而専用赋以应科举公得先生周希孟以经术传授学者常至数百人公为亲至学舍执经讲问为诸生率延见处士陈烈尊以师礼而陈襄郑穆方以徳行著称乡里公皆折节下之闽俗重凶事而奉浮图防賔客以尽力丰侈为孝否则深自愧恨为乡里羞而奸民防手无赖子幸而贪饮食利钱财来者无限极徃徃至数百千人至有亲亡秘不举哭必破产办具而后敢发丧者有力者乘其急时贱买其田宅而贫者立劵举债终身困不能偿公曰有大于此耶即下令禁止至于巫觋主病蛊毒杀人之类皆痛防絶之然后择民之聪明者教以医药使治疾病其子弟有不率教令者条其事作五戒以教谕之久之闽人大便公既去闽人相率诣州请为公立徳政碑吏以法不许请即退而以公善政私刻于石曰俾我民不忘公之徳嘉祐五年召拜翰林学士权三司使三司开封世称省府为难治而易以毁誉居者不由以迁则由以败而败者十常四五公居之皆有能名其治京师谈笑无留事尤喜破奸发隠吏不能欺至商财利则较天下盈虚出入量力以制用必使下完而上给下暨百司因习蠧切磨刬剔久之簿书纎悉纪纲条目皆可法七年季秋大享明堂后数月仁宗崩英宗即帝位数大赏赉及作永昭陵皆猝办于县官经费外公应烦愈闲暇若有余而人不知劳遂拜三司使居二歳以母老求知杭州即拜端明殿学士以徃三年徙南京留守未行丁母夫人忧明年八月某日以疾卒于家享年五十有六嵗蔡氏之谱自晋从事中郎克以来世有显闻其后中衰隠徳不仕公年十八以农家子举进士为开封第一名动京师后官于闽典方州领使一路二亲尚皆无恙闽人瞻望咨嗟不荣公之贵而荣其父母母夫人尤有夀年九十余饮食起居康强如少者嵗时为夀母子须鬓皆皤然而命服金紫煌煌如也至今闽人之为子者必以夫人祝其亲为父母者必以公教其子也公于朋友重信义闻其丧则不御酒肉为位以哭尽哀乃止尝防饮灵东园坐客有射矢误中伤人者客遽指为公矢京师喧然事既闻上以问公公即再拜愧谢终不自辩退亦未尝以语人公为文章清遒粹美有文集若干巻工于书画颇自惜不妄为人书故其残章断藁人悉珍藏而仁宗尤爱称之御制元舅陇西王碑文诏公书之其后命学士撰温成皇后碑文又勑公书则辞不肯书曰此待诏职也公累官至礼部侍郎既卒翰林学士王珪等十余人列言公贤其亡可惜天子新即位未及识公而闻其名久也为之恻然特赠吏部侍郎官其子旻为秘书省正字孙传及弟之子均皆守将作监主簿而优以赙防以旻尚幼命守吏助给其丧事曽祖讳显皇不仕祖讳恭赠工部员外郎父讳琇赠刑部侍郎母夫人卢氏长安郡太君夫人葛氏永嘉郡君子男三人曰勺将作监主簿曰旬大理评事皆先公卒幼子旻也女三人一适著作佐郎谢仲规二尚幼以某年某月某日公于莆田县某乡将军山铭曰
　　谁谓闽逺而多竒产产非物寳惟士之贤嶷嶷蔡公其人杰然奋躬当朝谠言正色出入左右弥缝补阙间归于闽有政在人食不畏蛊丧不忧贫疾者有医学者有师问谁使然孰不公思有髙其坟有拱其木凡闽之人过者必肃

　　欧阳文粹巻十九
　　钦定四库全书
　　欧阳文粹巻二十　　　　　宋　陈亮　编墓铭
　　尹师鲁
　　师鲁河南人姓尹氏讳洙然天下之士识与不识皆称之曰师鲁盖其名重当世而世之知师鲁者或推其文学或髙其议论或多其材能至其忠义之节处穷达临祸福无愧于古君子则天下之称师鲁者未必尽知之师鲁为文章简而有法博学强记通知今古长于春秋其与人言是是非非务穷尽道理乃已不为苟止而妄随而人亦罕能过也遇事无难易而勇于敢为其所以见称于世者亦所以取嫉于人故其卒穷以死师鲁少举进士及第为绛州正平县主簿河南府户曹叅军邵武军判官举书判拔萃迁山南东道掌书记知伊阳县王文康公荐其才召试充馆阁校勘迁太子中允天章阁待制范公贬饶州谏官御史不肯言师鲁上书言仲淹臣之师友愿得俱贬贬监郢州酒税又徙唐州遭父丧服除复得太子中允知河南县赵元昊反陜西用兵大将葛懐敏奏起为经略判官师鲁虽用懐敏辟而尤为经畧使韩公所深知其后诸将败于好水韩公降知秦州师鲁亦徙通判濠州久之韩公奏得通判秦州迁知泾州又知渭州兼泾原路经畧部署坐城水落与邉臣异议徙知晋州又知潞州为政有惠爱潞州人至今思之累迁官至起居舍人直龙图阁师鲁当天下无事时独喜论兵为叙燕息戍二篇行于世自西兵起凡五六嵗未尝不在其间故其论议亦精宻而于西事尤习其详其为兵制之说述战守胜败之要尽当今之利害又欲训土兵代戌卒以减邉用为御戎长久之防皆未及施为而元昊臣西兵解严师鲁亦去而得罪矣然则天下之称师鲁者于其材能亦未必尽知之也初师鲁在渭州将吏有违其节度者欲按军法斩之而不果其后吏至京师上书讼师鲁以公使钱贷部将贬崇信军节度副使徙监均州酒税得疾无医药舁至南阳求医疾革隠几而坐顾稚子在前无甚怜之色与賔客言终不及其私享年四十有六以卒师鲁娶张氏某县君有兄源字子渐亦以文学知名前一嵗卒师鲁凡十年间三贬官丧其父又丧其兄有子四人连丧其三女一适人亦卒而其身终以贬死一子三歳四女未嫁家无余赀客其丧于南阳不能归平生故人无逺迩皆徃赙之然后妻子得以其柩归河南以某年某月某日于先茔之次余与师鲁兄弟交尝铭其父之墓矣故不复次其世家焉铭曰
　　藏之深固之宻石可朽铭不灭
　　志言天下之人识与不识皆知师鲁文学议论材能则文学之长议论之髙材能之美不言可知又恐太略故条析其事再述于后述其文则曰简而有法此一句在孔子六经惟春秋可当之其他经非孔子自作文章故虽有法而不简也脩于师鲁之文不薄矣而世之无识者不考文之轻重但责言之多少云师鲁文章不合秪着一句道了既述其文则又述其学曰通知古今此语若必求其可当者惟孔孟也既述其学则又述其论议云是是非非务尽其道理不苟止而妄随亦非孟子不可当此语既述其议论则又述其材能备言师鲁厯贬自兵兴使在陜西尤深知西事未及施为而元昊臣师鲁得罪使天下之人尽知师鲁材能此三者皆君子之极美然在师鲁犹为末事其大节乃笃于仁义穷达祸福不媿古人其事不可徧举故举其要者一两事以取信如上书论范公而自请同贬临死而语不及私则平生忠义可知也其临穷达祸福不媿古人又可知也既已具言其文学其论议其材能其忠义遂又言其为仇人挟情论告以贬死又言其死后妻子困穷之状欲使后世知有如此人以如此事废死至于妻子如此困穷所以深痛死者而切责当世君子致斯人之及此也春秋之义痛之益至则其辞益深子般卒是也诗人之意责之愈切则其言愈缓君子偕老是也不必号天叫屈然后为师鲁称怨也故于其铭文但云藏之深固之宻石可朽名不灭意谓举世无可告语但深藏牢埋此铭使其不朽则后世必有知师鲁者其语愈缓其意愈切诗人之义也而世之无识者乃云铭文不合不讲徳不辨师鲁以非罪盖为前言其穷达祸福无媿古人则必不犯法况是仇人所告故不必区区曲辨也今止直言所坐自然知非罪矣添之无害故勉徇议者添之若作古文自师鲁始则前有穆脩郑条辈及有大宋先达甚多不敢防自师鲁始也偶丽之文苟合于理未必为非故不是此而非彼也若谓近年古文自师鲁始则范公祭文已言之矣可以互见不必重出也皇甫湜韩文公墓志李翺行状不必同亦互见之也志云师鲁喜论兵论兵儒者末事言喜无害喜非嬉戯之戏喜者好也君子固有所好矣孔子言回也好学岂是薄顔回乎后生小子未经师友苟恣所见岂足聴哉脩见韩退之与孟郊聮句便似孟郊诗与樊宗师作志便似樊文慕其如此故师鲁之志用意特深而语简盖为师鲁文简而意深又思平生作文惟师鲁一见展巻疾读五行俱下便晓人深处因谓死者有知必受此文所以慰吾亡友尔岂恤小子辈哉
　　苏明允
　　有蜀君子曰苏君讳洵字明允眉州眉山人也君之行义修于家信于乡里闻于蜀之人久矣当至和嘉祐之间与其二子轼辙偕至京师翰林学士欧阳脩得其所著书二十二篇献诸朝书既出而公卿士大夫争传之其二子举进士皆在髙等亦以文学称于时眉山在西南数千里外一日父子隠然名动京师而苏氏文章遂擅天下君之文博辩宏伟读者悚然想见其人既见而温温似不能言及即之与居愈久而愈可爱间而出其所有愈叩而愈无穷呜呼可谓纯明笃实之君子也曽祖讳祐祖讳杲父讳序赠尚书职方员外郎三世皆不显职方君三子曰澹曰涣皆以文学举进士而君少独不喜学年已壮犹不知书职方君纵而不问乡闾亲族皆怪之或问其故职方君笑而不荅君亦自如也年二十七始大发愤谢其素所徃来少年闭户读书为文辞歳余举进士再不中又举茂材异等不中退而叹曰此不足为吾学也悉取所为文数百篇焚之益闭户读书絶笔不为文辞者五六年乃大究六经百家之説以考质古今治乱成败圣贤穷达出处之际得其精粹涵畜充溢抑而不发久之慨然曰可矣由是下笔顷刻数千言其纵横上下出入驰骤必造于深防而后止盖其禀也厚故发之迟志也慤故得之精自来京师一时后生学者皆尊其贤学其文以为师法以其父子俱知名故号老苏以别之初脩为上其书召试紫微阁辞不至遂除试秘书省校书郎防太常修纂建隆以来礼书乃以为霸州文安县主簿使食其禄与陈州项城县令姚辟同修礼书为太常因革礼一百巻书成方奏未报而君以疾卒实治平三年四月戊申也享年五十有八天子闻而哀之特赠光禄寺丞勑有司具舟载其丧归于蜀君娶程氏大理寺丞文应之女生三子曰景早卒轼今为某官辙某官三女皆早卒孙曰迈曰遟有文集二十巻諡法三巻君善与人交急人患难死则防养其孤乡人多徳之盖晩而好易曰易之道深矣汨而不明者诸儒以附防之説乱之也去之则圣人之防见矣作易传未成而卒某年某月某日于彭山之安镇乡可龙里君生于逺方而学又晚成常叹曰知我者惟吾父与欧阳公也然则非余谁宜铭铭曰
　　苏显当世实栾城人以宦留眉蕃蕃子孙自其髙曽乡里称仁伟欤明允大发于文亦既有文而又有子其存不朽其嗣弥昌呜呼明允可谓不亡
　　墓表
　　泷冈阡表
　　呜呼惟我皇考崇公卜吉于泷冈之六十年其子脩始克表于其阡非敢缓也盖有待也脩不幸生四歳而孤太夫人守节自誓居贫自力于衣食以长以教俾至于成人太夫人告之曰汝父为吏防而好施与喜賔客其俸禄虽薄常不使有余曰毋以是为我累故其亡也无一瓦之覆一垅之植以庇而为生吾何恃而能自守邪吾于汝父知其一二以有待于汝也自吾为汝家妇不及事吾姑然知汝父之能养也汝孤而幼吾不能知汝之必有立然知汝父之必将有后也吾之始归也汝父免于母丧方逾年嵗时祭祀则必涕泣曰祭而丰不如养之薄也间御酒食则又涕泣曰昔常不足而今有余其何及也始吾一二见之以为新免于丧适然耳既而其后常然至其终身未尝不然吾虽不及事姑而以此知汝父之能养也汝父为吏尝夜烛治官书屡废而叹吾问之则曰此死狱也我求其生不得尔吾曰生可求乎曰求其生而不得则死者与我皆无恨也矧求而有得邪以其求而得则知不求而死者恨也夫常求其生犹失之死而世常求其死也回顾乳者劒汝而立于旁因指而叹曰术者谓我歳行在戌将死使其言然吾不及见儿之立也后当以我语告之其平居教他子弟常用此语吾耳熟焉故能详也其施于外事吾不能知其居于家无所矜饰而所为如此是真发于中者邪呜呼其心厚于仁者邪此吾知汝父之必将有后也汝其勉之夫养不必丰要于孝利虽不得博于物要其心之厚于仁吾不能教汝此汝父之志也脩泣而志之不敢忘先公少孤力学咸平三年进士及第为道州判官泗绵二州推官又为泰州判官享年五十有九沙溪之泷冈太夫人姓郑氏考讳徳仪世为江南名族太夫人恭俭仁爱而有礼初封福昌县太君进封乐安安康彭城三郡太君自其家少防时治其家以俭约其后常不使过之曰吾儿不能苟合于世俭薄所以居患难也其后脩贬夷陵太夫人言笑自若曰吾处之有素矣汝能安之吾亦安矣自先公之亡二十年脩始得禄而养又十有二年列官于朝始得赠封其亲又十年脩为龙图阁直学士尚书吏部郎中留守南京太夫人以疾终于官舍享年七十有二又八年脩以非才入副枢宻遂参政事又七年而罢自登二府天子推恩褒其三世故自嘉祐以来逢国大庆必加宠锡皇曾祖府君累赠金紫光禄大夫太师中书令曽祖妣累封楚国太夫人皇祖府君累赠金紫光禄大夫太师中书令兼尚书令祖妣累封吴国太夫人皇考崇公累赠金紫光禄大夫太师中书令兼尚书令皇妣累封越国太夫人今上初郊皇考赐爵为崇国公太夫人进号魏国于是小子脩泣而言曰呜呼为善无不报而迟速有时此理之常也惟我祖考积善成徳宜享其隆虽不克有于其躬而锡爵受封显荣褒大实有三朝之锡命是足以表见于后世而庇赖其子孙矣乃列其世谱具刻于碑既又载我皇考崇公之遗训太夫人之所以教而有待于脩者并揭于阡俾知夫小子脩之徳薄能鲜遭时窃位而幸全大节不辱其先者其来有自
　　周尧卿
　　有笃行君子曰周君者孝于其亲友于其兄弟居父母丧与其兄某弟某居于倚庐不饮酒食肉者三年其言必戚其哭必哀除丧而癯然不能胜人事者盖久而后复自孔子在鲁而鲁人不能行三年之丧其弟子疑以为问则非鲁而他国可知也孔子没而其后世又可知也今世之人知事其亲者多矣或居丧而不哀者有矣生能事而死能哀或不知丧礼者有矣或知礼而以为丧主于哀而已不必合于礼者有矣如周君者事生尽孝居丧尽哀而以礼者也礼之失久矣丧礼尤废也今之居丧者惟仕宦婚嫁聴乐不为此特法令之所禁尔其衰麻之数哭泣之节居处之别饮食之变皆莫知夫有礼也在上位者不以身率其下在下者无所望于其上其遂废矣乎故吾于周君有所取也君讳尧卿字子俞道州永明人也天圣二年举进士累官至太常博士厯连衡二州司理叅军桂州司録知髙安宁化二县通判饶州未行以庆厯五年六月朔日卒于朝集之舍享年五十有一皇祐五年某月日葬于道州永明县之紫微冈曽祖讳某祖讳某父讳某赠某官母唐氏封某县太君娶某氏封某县君君学长于毛郑诗左氏春秋家贫不事生产喜聚书居官禄虽薄常分俸以赒宗族朋友人有慢已者必厚为礼以愧之其为吏所居皆有能政有文集二十巻君有子七人曰谕鼎州司理叅军曰诜湖州归安主簿曰谘曰讽曰諲曰説曰谊皆未仕呜呼孝非一家之行也所以移于事君而忠仁于宗族而睦交于朋友而信始于一乡推之四海表于金石示之后世而劝考君之所施者无不可以书也岂独俾其子孙之不陨也哉
　　欧阳文粹巻二十
　　右欧阳文忠公文粹一百三十篇公之文根乎仁义而达之政理盖所以翼六经而载之万世者也虽片言半简犹宜存而弗削顾犹有所去取于其间毋乃诵公之文而不知其防敢于犯是不韪而不疑也初天圣明道之间太祖太宗真宗以深仁厚泽涵养天下盖七十年百姓能自衣食以乐生送死而戴白之老安坐以嬉童儿幼穉什伯为羣相与鼓舞于里巷之间仁宗恭已无为于其上太母制政房闼而执政大臣实得以叅可否晏然无以异于汉文景之平时民生及识五代之乱离者盖于是与世相忘久矣而学士大夫其文犹袭五代之卑陋中经一二大儒起而麾之而学者未知所向是以斯文独有愧于古天子慨然下诏书以古道饬天下之学者而公之文遂为一代师法未几而科举禄利之文非两汉不道于是本朝之盛极矣公于是时独以先王之法度未尽施于今以为大缺其策学者之辞殷勤切至问以古今繁简浅深之宜与夫周礼之可行与不可行而一时习见百年之治若无所事乎此者使公之志弗克遂伸而荆国王文公得乘其间而执之神宗皇帝方鋭意于三代之治荆公以霸者功利之説饰以三代之文正百官定职业脩兵民制国用兴学校以养天下之才是皆神宗皇帝圣虑之所及者尝试行之寻察其有管晏之所不道改作之意盖见于末命而天下已纷然趋于功利而不可禁学者又习于当时之所谓经义者剥裂牵缀气日以卑公之文虽在而天下不复道矣此子瞻之所为深悲而屡叹也元祐间始以末命从事学者复知诵公之文未及十年浸复荆公之旧迄于宣政之末而五季之文靡然遂行于世然其间可胜道哉二圣相承又四十余年天下之治大略举矣而科举之文犹未还嘉祐之盛盖非独学者不能上承圣意而科制已非祖宗之旧而况上论三代是以公之文学者虽私诵习之而未以为急也故予姑掇其通于时文者以与朋友共之由是而不止则不独尽究公之文而三代两汉之书盖将自求之而不可御矣先王之法度犹将望之而况于文乎则其犯是不韪得罪于世之君子而不辞也虽然公之文雍容典雅纡余寛平反复以达其意无复毫髪之遗而其味常深长于言意之外使人读之蔼然足以得祖宗致治之盛其关世教岂不大哉初吕文靖公范文正公以议论不合党与遂分而公实与焉其后西师既兴吕公首荐范富韩三公以靖天下之难文正以书自咎欢然与吕公勠力而富公独念之不置夫左右相仇非国家之福而内外相关而不相沮盖治道之基也公与范公之意盖如此当是时虽范忠宣犹有疑于其间则其用心于圣贤之学而成祖宗致治之美者所从来逺矣退之有言仁义之人其言蔼如也故予论其文推其心存至公而学本乎先王庶乎读是编者其知所趋矣乾道癸巳九月朔陈亮书















