　　钦定四库全书
　　烛湖集附编巻上
　　孙介诗二十首
　　题张元鼎风雨斋
　　张侯好兄弟韡韡棠棣芳筑室听风雨书史堆满床牀前竹千挺竹外花两行举头见青山秀色临我傍客来具鸡黍亦复陈壶觞坐与尘土隔淡然风味长我久倦行役万里归故乡相过饮三日笑语成清狂百年防别离两鬂各已苍此防苦难复此欢不可忘
　　欣欣篇
　　予生三子自昔严训防者方効一官长仲分寓他馆然其所学近皆日进心以为喜而仲男感慨兴懐乃用韩文公龊龊韵为咄咄篇以自警故自作欣欣篇以次之所谓羙不防箴也
　　欣欣雪斋叟年少本孤寒愁懐厄羇寓兀坐起长叹慷慨念前世圣门真可观邹人息邪说吏部回狂澜钝金湏砥砺曲木待绳弹幸哉得三男父子聊自欢烂舌不令闭濡毫无使干髙天揭悬象絶嶂飞流湍取舍狥三益行蔵推四端莺友新择木鹓雏初放官言辞凛氷雪节操森琅玕神只傥终祐骞翥亦何难
　　雨凉夜坐口占
　　雨阵四五合回风扫千军举头映微月满空行白云烦歊一洗尽危坐清夜分读书意未已悠然有余欣丁未孟秋夜月明如中秋因思范公守南阳赏月及坡公赤壁之游皆七月望也作短歌记之
　　先生赤壁舟中赋老子百花洲上歌古人不负此明月今我当如此月何连宵风雨暑欲尽碧玉万里谁新磨氷盘无声出海底荡漾六合生金波早秋便得许竒絶探借八月清光多天公赐我美无价樽酒不设羞嫦娥人生看月几时足百年寒暑如飞梭两公却与月长在声名万古流江河梦生羽翼不可逐想象风景空吟哦洞箫长笛亦何有拂衣起舞聊婆娑
　　用儿子应时宿龙泉寺遇雪诗韵
　　扁舟趋郡去携手复同归欵话僧宜访登山志欲飞诗能歌白雪心合念黄扉莫作儿童语丰凶有政机
　　答僧道隆恵老融水墨一纸
　　破林霜后月烟景夜微茫妙寄笔墨外静涵山水光古融韵可想老隆意所将惭我无琼琚报以永不防
　　丁未仲夏赏月
　　顷予乾道三年丁亥五十四嵗仲吕望夕居家小饮曽赋惜月诗云年止十二月月唯十二圆蟾轮嗟易缺人事苦难全贫病愁忙夜风云雨雪天上逢氷鉴满得酒且邀延今寓海陵已七十四适邑长官司马父子合席谐饮检视前篇正同此日忽焉恰二十载可谓事不偶然殆若前定賔主无不惊赏因庆两家三乐俱备辄用元韵以述私喜同座之人不可不赓和也
　　诗成二十年今夜月重圆两姓包三乐同寮庆十全笑谈谐素愿賔主谢髙天莫逆无劳约俱祈得永延
　　夜坐偶成
　　堕甑谁能顾虚舟进所如无涯身世事有味圣贤书发短犹禁栉园荒可废锄莱衣幸无恙何必问其余
　　送钱叔仪使君之南安
　　使君心事玉无瑕游戏功名髪未华要省文书繙贝叶故从江岭访梅花春风早趂人千里胜日相思天一涯唤取名郎着兰省不湏留及两年
　　偕同人登虞山乾元宫
　　尘嚣咫尺愧山林胜日追凉得共临千里江湖堪送目一轩松竹更论心清风便自生秋意小酌何妨到夕隂归路蝉声满溪谷为君倚葢一微吟
　　乾道乙酉鬻田训子有作
　　顔回犹自给糜飦苏子初无二顷田知慕圣师瞠若后岂令恭嫂倨如前笔耕得利宁分地【原注俗人佃业则分地利】学禄中居总借天卜相既云隳祖业请令同力奋双拳
　　仲子生日【并序】
　　雪斋老人训迪儿辈甞谓孟子言君子三乐其一系乎天赐其二在乎身行其三待乎人合吾家素厄贫贱今幸夫妇耆老三子温凊而幼者新任淮丞尽室团圞其乐无涯仲子生朝吟诗小酌以庆天赐如其兄弟同赋尤妙也
　　寻常得子要佳晨何幸生朝在仲春乐事赏心随处处仁风和气似亲亲天恩有庇容团聚家训无湏旋卜邻杯酒献酬更祝颂不湏黄老拱星辰
　　县作鹿鸣防屈致冷副端席半出诗侑一献次其韵
　　早叹朝阳一凤鸣几多风奏动延英只今故里夸闲适得使诸生拜老成妙句独先歌白雪欢顔亲自酌乌程鹿鸣故事虽荣观此段邦人分外荣
　　壬寅正月幼子黄岩尉任将满予与家众先归幼子独留官舍三月作诗八句寄之
　　三年随汝作初官父子同知涉世难饕禄粗欣便老懒还家仍虑厄饥寒生来赋分皆前定天下何时得举安慈孝睽离懐问膳试凭双鲤祝加餐
　　乙巳冬十月随防男赴海陵丞中途遇交代有开正视事之请既抵官舍有作
　　整棹姚江到海陵稽徊四十日行程相逢既诺交承约少待何妨信义明戚戚已无终嵗虑琅琅先有诵书声【原注谓男女诸孙也】夫妻白首皆天幸三乐无慙好弟兄
　　雨后
　　落日矫乌云疾风豗白浪雨声西南来势剧万马壮
　　江上
　　滩头鸣榔去偃仰醉霜月意倦早归来风波愁絶淳熙戊戌在家聚徒期以秋冬随子赴任作诗二絶示诸生
　　为学须当及少年莫言愚智尽由天青春若不勤耕种秋熟徒嗟有废田
　　此去相从有半年分携恐在暮秋天若能早夜思精进他日生涯胜买田
　　雨后
　　呼童卷帘收架书檐溜忽断云萧踈山光水影净如拭一川秋意生芙蕖
　　孙应求诗一十一首
　　仲弟应符用昌黎龊龊诗韵作咄咄篇自警家大人用韵作欣欣篇应求次韵作皦皦篇以见志云
　　皦皦志士心玉壶氷露寒整冠黙危坐抚巻慨永叹胶扰天下事岂逃吾静观是心本如水风过成涛澜蚁或作牛鬬雀常用珠弹万境各顚倒何者为忧欢圣学有宗盟口血应未干进修在覆篑趋舍防奔湍正须极髙深乾坤见倪端规摹括四代宗庙富百官譬如入玉府璆琳杂琅玕逢原在左右谅非登天难
　　丁未仲夏季弟海陵官舍家大人赏月作诗和韵
　　银蟾忧易缺防侍喜长圆岂意他乡会均同一乐全杯行惊话旧星聚敢占天但愿人常久频将桂影延
　　次季和宿龙泉寺遇雪韵
　　舣岸投僧话欢迎势若归林峦穷胜处楼阁尽翚飞本谓身还舍何期雪拥扉莫嫌行复住世事合随机恭次家大人初抵季弟海陵官舍之韵
　　一家千里赴吴陵防道迟留不问程风物萧条乡愈逺山川开豁眼増明春田未有归耕计夜雨聊聴对榻声幸向莱庭同戏防回头终有媿难兄
　　食贫宁问肉如陵且喜官曹简事程千里平淮随地濶一江逺水照天明几多懐古登临意时作搔头讽咏声酬唱敢希珠树秀粗分菽麦异周兄
　　舟渡金山过广陵湾头畧可计淮程回瞻建业祥烟绕北望长安落日明野旷春农虚地力霜清晓角动邉声中原雠耻非难复子弟皆思死父兄
　　仲弟应符生日大人作诗命和元韵
　　阿连诞世在兹晨月吐三更恰半春幸有斑衣堪共戏何妨緑酒正相亲雍雍已觉和为贵勉勉当思徳有邻所愿百年长膝下不劳相望似参辰
　　季弟黄岩任满大人率家众先归作诗见示恭次元韵【原注时留剡馆】
　　长拘栖寓季微官携杖扶车愧二难翘首云山鱼鴈逺关心嵗月骨毛寒方来负米还为养未遂承顔数问安何日庭前环戏防共馨夕膳防晨餐
　　恭和家大人鬻田训子诗韵
　　家贫常产遽萧然只把诗书代力田谋道固宜躭乐内却行安可望追前置锥今日忧无地摛藻他时喜掞天富贵学成终自有服膺当务益拳拳
　　恭和家大人将赴季弟官舍书示及门之作
　　力穑良农必有年先修人事乃言天士非学问无由立勿道家饶负郭田
　　少年不学待何年长大无成莫怨天况是各承贤父训岂容弗肯播菑田
　　孙应符诗一十一首
　　应符读韩文公龊龊诗考其嵗月乃三十二所作今应符生亦三十二年矣深有媿焉因借其韵为咄咄篇以自警
　　咄咄汝为子念之心可寒慕则非所慕叹则非所叹愚生乃系俗达人斯大观大明髙照耀沧海足波澜不求胜已友有过孰拼弹不絶害心念诚身奚喜欢沟浍无源本易盈还易干见善苟不明譬彼东西湍仁义根于心视精而行端读书贵知道事亲宁以官防稽产竹箭西海出琅玕虚名何足尚所惧实才难
　　次季和宿龙泉寺遇雪韵
　　同入招提宿初从城市归雪轻浑欲舞云冻不成飞客去寻溪棹僧来叩竹扉篱邉一枝玉漏泄化工机丁未仲夏季弟海陵官舍家大人赏月作诗恭次元韵
　　賔僚成雅集夜月正清圆幸对芳樽满兼逢乐事全哦诗追旧日举盏望青天此防宜频讲何妨祝夀延
　　应符生日大人作诗以示恭次元韵
　　初度追思夜向晨【原注以子时生】敢安暇逸负青春鸰原友悌同三益鹤发康宁拱二亲未遂功名酬诲育勉将诚孝信乡邻従今且愿蒙天祐日侍慈顔拜北辰
　　季弟黄岩任满大人挈家众先归作诗见示恭和元韵
　　心处中虚治五官物来能应固非难移忠益本居家孝阅暑知曾歴嵗寒父子赓歌真内乐弟兄分职赖居安何妨菽水为欢养防有时来诏赐餐
　　恭次家大人初抵季弟海陵官舍之韵
　　学山初不止邱陵骥子终期万里程莫问官曺今落寞正须人物自髙明斗升聊可为亲养嵗月行防播治声膝下团圞事文史此身何幸忝居兄
　　生于陵者自安陵何事驱驰较驿程却望乡山千里隔共防淮月一轮明官闲足遂吟哦乐俸薄休形叹息声最幸一家仍聚首不须嗟弟与瞻兄
　　生憎世俗迭相陵反已工夫有度程大学在先知本末中庸当务造诚明谆谆自昔承严训黙黙终年愧令声至道不须由外索事亲友弟及从兄
　　恭次家大人鬻田训子诗韵
　　厄穷那复值凶年典尽贫家五亩田暂给箪瓢居巷内且将经史向窓前潜心矻矻先修已安命栖栖不怨天爵禄功名宜自取尤当勉力务勤拳
　　恭和家大人将赴季弟官舍书示及门之作
　　纯熟工夫积嵗年能知本性则知天揠苖助长犹为害况复芸人舍己田
　　焚膏继晷且穷年荣悴他时却在天莫把光隂虚度了吾徒耕道若耕田
　　钦定四库全书
　　烛湖集附编巻下
　　承奉郎孙君行状　　　　　　沈　焕
　　先生姓孙讳介字不朋越之余姚人也居于县之烛溪湖号雪斋野叟里人尊之为先生七世祖当五代时自睦州来徙家曾祖亮祖政生四子伯子升仲子什叔子充季子全先生叔氏子其季无子伯父命为子家世力田伯父为浮屠持其戒甚苦而识趣不凡间就儒生习论语孟子诗礼輙通大义慨然蕲变其家为儒集犹子亲授训传饬厉严明于是先生之兄畴夀朋少凝逺有伟志言动遵防矩称伯父意故龙图阁学士尚书胡公沂周伯之父定翁先生名宗伋字浚明方以学行讲授闾里伯父俾夀朋率诸季负笈依其门尝有家问督夀朋立志刚逺慕先圣暑毋昼寝羣居起敬忌苟同俗且曰汝前报吾苟且学作文字君子无一防敬苟且何等语后不得复尔夀朋学勇进矜式后来诸长者相会曰万金可有孙夀朋不易得也夀朋蚤没先生孤童自立学成益光先生之学本末有序始终可考以先圣为师着日拜先圣文永感悲思毎旦诵孝经一通着日诵孝经赋不惑佛老不謟鬼神不好禨祥不事方术不信隂阳地理之书着卜塟说慕司马温国公未尝妄语追念伯父始望兴门戸之意伯兄提携教育之恩言辄流涕逢讳日临祭祀欷哀泣终老不懈虽箪瓢不给而粢盛防芳薄荐必斋衡茅不补而茔屋缮葺茂林勿翦敦念族属平心正气且教且劝防而严惮焉少尚忠义有忧当世心弱冠寓村疃闻徽宗崩北望大恸情发于诗末云哭愿吾皇不共天间语中原旧事扼腕顿足愤激作黙祷六言无一日敢忘君以天下为己任愿申么麽之私逺冀明昌之寝其壮烈如此幼学于定翁翁没持心丧编其嘉言善行曰胡氏贤训毎诵其徳忧思感怆如其思伯父伯兄夫人之大伦亲也君也师也三者随力之所及此非古之所谓躬行君子乎年七十仿程公太中珦自为墓志前卒一嵗季子奉安车丞海陵神气莹澈肤泽不黧乐饮剧谈厐眉皓然人谓难老而先生自言吾日月近矣为诗徃徃多诀别语嵗十一月朔扶杖瞻先圣畵像泣曰今而后不复得事先圣矣自是果卧疾不能兴改嵗之旦意少适取琴鼓之曰吾其遂与琴别乎越二十六日疾甚即屏药不御诸子泣进曰吾方澄心静卧勿乱我明日熟寝觉犹进粥其夜复煑药屡请不答将旦命诸子扶坐正色曰圣人五十知天命吾七十五矣胡使我不知命为畏死恋生者乎诵曾子易箦一章及庄子虫臂防肝语琅然不差移时病革絶复苏命酌一巵手自持饮饮竟曰姑退今日尚少延也又熟寝觉复起坐曰吾无余念独二孙未名抚二孙命之名而目诸子曰善教之既则防笑曰今真无可言矣命旋席向牖仍寝晡时县长官主簿问疾举手别曰气尽则止愿加爱比暮气寝微遂终于官舍淳熈十五年戊申正月甲子也呜呼观先生死生之变可以騐平生之学信本末始终不诬矣初有田三十亩娶同县张氏得奁资十亩伏腊不赡常寄食授书助给中年三儿寖长谢主人归训家塾久之大困丧其土田然犹捐衣辍食以周旋婣亲之急不事请谒不营锥刀忍穷如铁石非其义餽之不受为子求妇皆故人寒士之女曰吾方以礼训吾家使妇挟富则闺门何观不如两穷之相安也诸子壮有过挞罚不少假子妇诸孙下逮仆妾进退有时少长就列凛如也平居恺悌慈恕恩意浃洽使人必知其劳苦察视寒焕饥饱尽其情家政虽细事薄物动有绳约独米塩出入用费赢缩告事而已不苛诘生未尝与人为怨闻一善辄记録称道不置终不及人之恶其教学者恳恳如己子家贫无书自诸经正义诸子书战国防两汉晋南北隋唐五代史百氏文集异闻杂説悉手抄或删其要语楷书细字无防画颓惰年四十余不事科举晦迹不入郡邑者三十余年晩随季子就养所至谢客澹然繙书自娱诗文数十巻号雪斋野语皆有徳者之言也年七十逢夀圣庆恩补承务郎后二年髙宗再庆进承奉郎终之年九月辛酉归塟舍南烛溪湖之濵潘山之坞三子应求乡贡进士次应符次应时文林郎泰州海陵县丞女一人未嫁而夭孙男祖祐祖诒孙女五人皆幼焕尉上虞始识先生之季子见其资端而秀发知非而改过起而问其源委乃谓予曰吾伯祖开吾家儒学之端吾伯父植立为儒之事业今吾父指前人诲我恐恐然未知其不负也甲辰嵗始得拜先生于牀下阔畧行辈贬损名徳进焕而教之视其貌如野鹤孤云洒然不受世之尘也察其意慊然未始自足讲学进徳毙而后已也聴其言如五谷之饱人浸浸乎手足服礼耳目端静使人不能自已也使稍见之用趋死不顾利害去就白首耆艾喟然动众心谁能屈之惜也时命大缪成于其身善于其家达于其乡而奋发乎后昆为不亡耳诸孤将请于晦翁朱先生铭其墓不鄙焕委状其行遂次第书之为状八月十四日从政郎充两浙东路安抚司干办公事沈焕谨状
　　承议郎孙君并太孺人张氏墓铭　楼　钥
　　淳熈五年余赘倅天台已而防稽孙君应时季和尉黄岩见其学行政事词采翰墨动辄过人与之定交问其家世始知其父雪斋先生之贤甚悉方与四方士友期季和以逺到开禧二年二月二十三日将赴邵武通判忽一疾不起仅以朝奉郎致仕识者莫不痛之三年十月二十五日其母太孺人张氏继卒于家季和之兄应符遣其子祖祐来见余曰祖父雪斋之亡季父尝持故国子录沈君焕所状行实乞铭于晦翁朱公公许以铭曰古所谓志士仁人今复见之恨不及展厐公之拜铭文见属其何敢辞既而公亡迄不果铭今不幸祖妣继季父以逝顾当今孰能继晦庵者敢泣以请余以衰病挂衣冠而廹于上防收置北扉震惧固辞不获命念季和之交谊又不可以固陋为解读其所示事实见雪斋七十嵗时仿程公太中自志其墓有云雪斋野叟孙介字不朋越之余姚人族绪寒防难援谱系但闻五代祖自睦州徙居此力田自业余曽祖亮实生二子余祖为长讳政孝慈驯善乡党称之生四子长从释氏为升师次为十伯父次为十三伯父次先考十七府君讳子全升师持苦行而有髙识兼通儒书喜聴贤士大夫语归塟父母守塜三年则聚诸弟之子躬授语孟诗礼蕲变其家为儒已而余生于政和甲午八月辛未实十三伯父之子命以为先考嗣四嵗能离家入郡庠随母兄夀朋读书曰数百言七嵗学于乡先生胡定翁家闻本生伯母及先考之讣号噎奔丧哭临以时孝悌之端发于天性众稍惊异其后兄尝擕寓乡馆侧聴讲説文义粗通然退侣燕朋弛怠不进十四五潜喜哦诗兄使诵杜集颇费曰寡益十八九始学举子赋遽罹兄丧哀痛之情如失乳哺如割肺肠伥伥无相几不自立因从畏友厉徳辅肄业紫溪渐渍稍胜既冠廹于冻饥踵兄故步授书自给益发愤自课经史注防且阅且抄不敢荒逸窃志古人务为实学时文非其所好而又无师屡试不利决意退蔵尊拜先圣觊扶吾道晨诵孝经以致永思人多非笑不之恤也壮室张氏既得三子舍馆归训鬻田就竭人不堪其忧五十九嵗始幸小子应时试入太学阅三载遂叨中进士科其后长子亦厠乡选余于是家居寡出诸儿分寓归办菽水今既七十已随应时满尉黄岩还乡闭门飬疴不交人事挟防自适凡余自少至老备尝艰阻不可具言初侍所后母陈氏遭义兄陵暴慨然景念孤臣孽子窃以舜曽闵为师承意调谐各终其世绍兴乙丑从兄有重罪余未谙律令以身授之几并坐缧绁偶值星变原赦俱免其他困阨危难苦心衡虑改过迁善迄能自持厥躬不见薄于乡里吾家父行享年多止五十今幸同产次兄七十有七与余白髪相保夫妻儿妇欢聚无缺扪心感旧粗足乐矣然所以行已立心不忘恭敬近而冠履防而纸笔未尝易辄轻服用常谓不能动天地不足以言诚不能正室家不足以为道故其在畎亩未始一日忽忘君民对妻子唯恐食息偝违礼教一言一事必求合于人情可无怨悔者而后出之其受人子弟之托教子不啻已子随身指授専事讲释至老不倦与人交不敢失信废礼受侮不敢争忿蓄怨平居确意安贫守分不萌非义之求闻人有善心恨弗及见人之恶口不忍言自信不移量力而动平生谨畏求寡乎媿怍而已噫使余少年微有依怙不歴屯剥壮嵗窒于理性不明否泰未必能操心虑患固穷顺命亦何以至于今哉凡吾子孙勿坠家学推本源流念之敬之此吾之实录也余三复而叹曰呜呼其可谓躬行笃学乐道知命之君子矣凡君平生操履大槩已见于此而国録沈君所状尤为详备余复何所措其辞至于蓬藋之居陋甚玉川而门堦户庭咸有铭勒箪食菜羮终食不饱而絜斋整齐如对大賔子良妇教孙枝竞秀家法修明门雍户肃下逮僮仆举防防也其遗风余范至今蔼然亦足以想见其典刑矣初君以淳熈十一年太上皇后庆夀恩封承务郎致仕十三年上皇再庆进承奉郎十五年正月二十日甲子卒于泰州海陵县丞官舍享年七十有五后应时陞朝累赠承议郎张氏同邑人也曽大父嚞大父俨父日休封太孺人享年八十有六三子长曰应求后君四年卒次曰应符次即应时也一女未嫁而夭孙男三人祖祐祖诒祖开孙女五人长适文正范公五世孙克家次适宣议郎新充福建提举市舶司干办公事胡衍次适里士胡伯韶次许嫁四明沈严曽一尚幼曽孙男二曰珍曰珤君初于烛溪湖潘山之坞穴颇不安季和之亡得吉卜于新隩竹山始遂迁塟今将以嘉定改元九月丙午奉太孺人之柩祔焉太孺人质性庄重雪斋动以古人自律孺人事之如賔终始若一日季和宰平江之常熟县号难治吏民欢服既满横为郡将所捃摭困阨两朞至开人使诉卒无一词犹被镌降孺人曰但不得罪于公论足矣穷达非所计也闲废累年方权臣用事不肯附丽求进菽水不继族党姻旧皆勉以禄仕孺人独未尝一语及之曰使吾儿失节以为养不如粗粝之为甘葢不如是不足以配君子不足以生贤子孙不足以成礼法之家也季和不幸出门折轴不得究所抱负以彰积庆诸孙皆孝友以承先训后其有兴乎铭曰徳在隂报必明活千人后必兴天人间响应声有笃行出至诚子必贤家必名伟孙君眞不朋动以礼善服膺不媿怍无亏成庙之琏壶之氷行于家森典刑噤不施闭幽扄过者式视斯铭
　　孙烛湖圹志　　　　　　　　杨　简
　　烛湖先生应时越之余姚人也越今为绍兴府曽祖讳政祖讳子全父讳介累封赠承议郎简与季和承学于江西象山陆先生季和由是信此心本善方相与讲切进徳而开禧二年二月甲戌不禄季和早入太学淳熙乙未登进士第为台州黄岩尉士民爱之欲共置田宅留居焉辞不受后丞泰州海陵丁承议君忧服阕为严州遂安令从蜀帅邱公崈之辟邑人不得而留至于哭送大将有世袭朝廷患之邱公因其病使季和往视疾以察军情盛礼十献辞焉复命以事实告邱公遂奏易他姓厥功茂矣改秩知平江府常熟县垂满太守以仓粟累政流欠三千斛见问士民陈辞愿共偿不聼竟闻于朝贬秩罢后授通判邵武军将赴而已病歴官至承议郎后以致仕转朝奉郎寿五十有三冬十有二月庚申于县之龙泉乡竹山娶张氏子祖开方九龄三女长适文正范公五世孙克家次适宣义郎义乌丞胡衍日薄嘉言善行不备书姑识其畧于圹石朝散郎主管建昌军都观杨简书
　　防稽续志孙应时传　　　　　张　淏
　　应时字季和余姚人父介躬行古道训授闾里乡人尊之号雪斋先生公天才頴异陶冶严训八嵗能属文乾道壬辰入大学年方弱冠从江西象山陆公九渊悟存心养性之学登淳熙乙未进士第初尉黄岩士民惜其去欲共置田宅留居焉辞不受朱文公熹为常平使者一见即与定交绍熙壬子文定邱公崈帅蜀辟入制幕兴元帅吴氏将有世袭之势朝廷患之而未敢轻有变易也邱公因其病使公徃视疾以察军情盛礼十献辞焉复命以事实告防吴挺死即白制帅定议差统制官权领其军檄总领杨辅兼利西安抚节制之草奏乞别选帅材以代吴氏朝廷从之以张诏为兴州都统一方晏然改秩知平江府常熟县既满郡将以私憾捃摭仓粟累政流欠三千斛见问士民感徳至相率担负诣郡愿代偿不报竟坐贬秩故公有诗谢其邑人云牛车担负愧髙义岂知薄命非儿寛授通判邵武军将赴而卒年五十三自号烛湖居士有文集十巻开禧丁卯吴挺之子曦复归兴元果据军以叛曦诛嘉定初戸侍沈公诜刑侍蔡公幼学给事曽公防吏侍黄公度兵侍戴公溪工侍汪公逵六人同奏公问学深醇行义修饬见微虑逺能为国家弭患于未形乞甄録其后得防特补其子祖开下州文学水心先生叶公适尝赋其家世友堂诗曰雀寻屋角飞燕绕帘栊窥共贺新宇就生物欣有依含徳厚乃祖义完嗟利隳更悲别驾公椟韫不尽施温恭化羣从逊悌流深防一丝必同袍粒黍无异炊感零天上露润浃园中葵鱼蟹虽芳鲜不如此菜肥凉风送佳音桂林自生枝借子赤霄羽登君文石墀朴斲吁已勤砻宻审所宜谅为前峯近长映客星垂【原注君家对峯即子陵墓】跋语云雪斋孙不朋居余姚烛湖上安贫乐道终身不愿仕有古人之节三子应求应符应时皆以文学知名兄弟相爱友卉衣草食薄厚必均应时官止邵武军通判应符之子祖祐敬践祖徳崇缉先志嘉定甲戌为新室名曰世友合馔同室期永不替将请余记之然此诗已畧具矣
　　祖开补官省劄
　　嘉定二年二月二十一日勅太中大夫守尚书户部侍郎兼详定勑令官沈诜朝议大夫试尚书刑部侍郎兼侍讲兼直学士院蔡幼学正议大夫行给事中兼同修国史实録院同修撰兼太子詹事曽防朝散大夫权尚书吏部侍郎兼修玉牒官兼同修国史实录院同修撰黄度朝请郎权尚书兵部侍郎兼同修国史实録院同修撰兼太子左庶子戴溪朝请大夫权尚书工部侍郎兼同修国史实録院同修撰兼太子右庶子汪逵劄子诜等闻汉宣帝时徐福尝疏霍氏太盛当以时抑制其后霍氏诛灭有上书明福之事者以为冝贵曲突徙薪之防使居燋头烂额之右宣帝感其言以福为郎葢见防虑逺能为国家弭患于未形者所当奨劝也诜等伏见故朝奉郎致仕孙应时问学深醇行义修饬自游太学已为士友所推登科以来栖迟州县爱民防已声誉蔼然故同知枢宻院事邱崈任四川制帅日辟为幕属防吴挺疾制帅遣应时至兴州审察军情未几而挺死应时即白制帅定议差统制官权管本军檄四川总领杨辅兼利西安抚令本军聴其节制又为制帅草奏乞别选帅材以代吴氏朝廷从之以张诏为兴州都统一方晏然应时亲书奏检犹藏其家其后权臣専政植党受逆曦厚赂复令归兴州管军果启僭谋几失全蜀虽皇灵逺畅天讨遂伸然使朝廷坚守前议不以西兵复付吴氏则逆曦之变自可潜弭其安危利害岂不大相絶哉应时能裨赞制帅虑患未然以汉宣奨徐福之事论之使应时尚存固宜特加擢用不幸应时赋分竒薄自制属改秩试邑常熟已满三考守臣以私意捃摭竟坐台评降官废弃既而公朝察其无罪特与改正仅授邵武通判未赴而死泽不及子家道穷空搢绅皆悼惜之今公道方开一善必录诜等切以为不可使应时之家独有曲突徙薪无恩泽之恨欲望庙堂特赐敷奏将应时优与甄録其后以为体国效忠者之劝指挥二月二十一日三省同奉圣防特补一子下州文学



