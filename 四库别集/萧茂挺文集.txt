　　钦定四库全书　　　　　集部二
　　萧茂挺文集　　　　　　别集类一【唐】
　　提要
　　【臣】等谨案萧茂挺文集一巻唐萧頴士撰頴士颍川人茂挺其字也梁鄱阳王之裔世系俱载其赠韦司业书中开元二十三年举进士对策第一天寳初官秘书正字以搜括遗书淹久不报劾免寻召为集贤校理忤李林甫调广陵防军韦述荐为史馆待制又忤林甫免林甫死调河南府防军安禄山反頴士走山南源洧辟掌书记后为扬州功曹防军复弃官去遂客死于汝南事迹具唐书本传頴士尝作伐樱桃赋以刺林甫唐书本传讥其褊而晁公武读书志则称其每俯临于萧墙奸回得而窥伺句为知防先见唐书贬之为非今考颖士当禄山宠盛之时尝与栁并策其必反既而言验乃诣河南采访使郭纳言献策守御纳言不能用禄山别将攻南阳山南节度使源洧欲遯頴士力持之乃坚意拒贼永王璘尝召之不赴而与宰相崔圆书请先防江淮之乱既而刘展果叛其才畧志节皆过于人不但如晁氏之所云文章根柢固不仅在学问之博奥也頴士与李华齐名而頴士尤当代所重李邕负一代宿望而进芝草表假手頴士则其推挹可知唐志载頴士游梁新集三巻文集十巻宋志仅载文集十巻而游梁新集已佚此本前有曹溶名字二印葢其所藏仅赋九篇表五篇牋一篇序五篇书五篇史称其与崔圆书今集中不载书録解题所云栁并序今亦佚之乃后人抄撮文苑英华唐文粹诸书而成非复十巻之旧矣然残膏賸馥犹足沾溉正不必以不完为歉也乾隆四十四年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀













　　钦定四库全书
　　萧茂挺文集
　　唐　萧颖士　撰
　　至日圆丘祀昊天上帝赋
　　政教之始莫重乎郊祀郊祀之先莫尊乎昊天是以前王垂之于典训后帝奉之以周旋其事大矣其仪盛焉日之至也所以明气之至丘之圆也亦以象天之圆于是致斋于宫合乐于律羣有司肃肃以儆戒百执事干干而庄栗牲用骍犊以贵诚酌用酒以明质岂但爱人而尊祖盖欲报天而主日天子乃乗玉辂驾苍虬搢方珽服大裘率九仪之卿士从五等之诸侯旌旗露巻冠盖云浮展国容于御路行大礼乎郊丘百役既备司仪辨位剑佩纷纭以陆离钟鼓铿訇而沸渭君明其义臣敬其事执鸾刀以啓毛奠苍璧以为贽爵一献而上下胥悦乐六成而神祗麏至后乃取血膋陈玉币寘于薪樵之上燔于嘉坛之际飞燎烟于太清合萧光于上帝是以神降我福人懐我惠时罔凶荒物无疵疠致洪化于仁寿岂不由肃敬于大祭客有旅逰函关钦兹至道观祀事于国典仰明灵于有昊敢陈舆颂式播造颂曰日南至兮既望祀太乙兮圆丘上万斯年兮承天贶
　　爱而不见赋
　　嗟乎或爱之而不见者有之矣何必周秦异代夷夏殊轨阻严城之九重限方舟之一水茍时事之多怨故人遐而室迩关山起于足下堂上逺乎千里耸专注之目成遽将逝而复止诗人所以思婉娈而搔首赋城隅之有俟吁不得其已也惟夙昔之良防梦佳期于北方叙渤澥之三山吸流霞之景光含芳词以况予云惠好之不忘愿报义于永日陪游宴于帝乡广莫忽而号怒鲸波汹而腾张俄惊魂以辍寐问穷髪之茫茫将揭厉以复从骇风涛之匪量思投躯以靡吝抚遗体以兢惶晨切切以凄凄夕屏营以彷徨追前欢之甫迩叹此恨之攸长于是收神返虑澄澹静黙防然就寝兀若无识冀良宵之复遇希旧游之可即徒有赖兮且未克忧深沉兮萃胸臆风兮兮思君子兮何极
　　滞舟赋
　　摄提嵗拂衣海岳应调函洛咏佩服之臯兰美絷维之塲藿徴良图以趋事窘中道以摧落昔谬价于当年今后来之不若众飞下以抵余矩枘而规凿悲介直之不可媒想云林以自托眷眷离忧行行独愁邅我车而北上朅吾道以东游爱迟迟之暮春登泛泛之轻舟过岩邑以信次防荥波之下流于时丙丁守位恢台肇节朱云四腾瑶草半歇景冲冲而炽旱风翳翳以敲热赫中潬之平沙渗通用而殆竭则有危樯巨舸长艥广艘龙翼锦轴雀颅方艚材木兰兮竹箭纫齿革与羽毛顿修笮于回塘骈曲岸以戢篙于是迅拏轻防河舠汉艇乗时泝洄赴利驰骋混渔商而沸杂期数日而俄顷事也时哉咸适其才于嗟大舰安得而来借如三江五湖之漫礐石飘沙之汩淈望赤岸以天低临清波而景没峻舻冲涛以直透髙防云巻而上彗朝发乎荆衡夕止乎扬越晷刻千里之外一何去留之倏忽彼斗筲钟鬲之余捷迳趋时之末曾压溺以不暇亦何知于嵗月材防则致逺而自覆量大则俟时而可贵茍或喻于穷通又奚分于器类运之来也贾长渊髙视于三台谋不用焉梅子真近辞于一尉吾将敛防以饮气覩维舟而歔欷
　　登临河城赋【并序】
　　亡舅孝亷元君才髙位下一命屈临河尉寻遭风瘵有加无瘳忧悒迄逾一纪故不复仕而风标俊杰文史清隽则君所着别传详矣舅于予有教授之恩只词片字皆资训诱既而射策桂林校书芸阁首为知已名称舅氏之力也天寳元年秋八月奉使求遗书于人间越来月届于临河之旧邑览物增懐然有赋羊昙是日独吟零落之篇周翼终身宁亡吐哺之爱词曰
　　登孤城兮见河水之漫漫城有隍兮水有澜歘翻覆兮无端俯崇墉兮心酸心断絶兮河水之干借如韩伯懐恩羊昙念昔追北渚之曩饯叹西剡之忽觌曾一顾而不忘况仁深与宻戚也惟佩觿之弱嵗荷哲舅之矜怜枉月旦之殊品超等夷而独偏过虽小而必诫善无防而不悛备润身之黼闻染翰之蹄筌岂期文嗣作者价参时贤谬昆墟而比玉滥蓬岛而懐铅匪舅徳其焉尔谅师资乎在焉痛才髙而位下悲道悠而运促甫一命于兹城蹇无媒兮窘束傃层飚而坠羽凌永路而倾轴悼晋竖之行深哀秦良之莫赎昔自公而暇豫陪作赋于兹楼懐一纪以如昨怆今晨而独游俯萧条之邑里对零落之徂秋旧馆凄其在目长川逝而不留徒临风而挥涕孰知夫四望可以销忧者也
　　庭莎赋【并序】
　　天寳十载予以史臣推择待诏阙下僻直多忤连嵗不偶未选叙求参河南府军事府尹裴公以予浮名枉顾遇焉而尹之外姻或绾纪纲之局怙势矜权求府僚降礼于已予清慎自守不能附防爰逝我陈嫌怒遂搆凡同官多贵逰后戚酒食之防丝竹之娱无间旬朔予人质鄙野雅不之好常愿鸥鸟为俦江海是处往嵗久游剡中将遂终焉朝防迫召故不获展着白鹇赋以寄斯意至是鬱悒弥用增想防堦之下蹊有莎草故参军宋之问徙于伊川而植焉结根五纪緜羃庭际广累万歩髙树十余间以杂果隂蔽其上俗吏往来必凌践之叹其禀山野之姿而托非其所以就窘迫因而赋曰厌公门之窘束玩纎草于兹亭奚卑弱之斯极岂露之愆灵尚含和以顺时随春夏之凄清轩房洞启广堦脩直槐杨蔽亏桃李对植横层隂之宻缀繁英之翕赩既髙低以异姿亦浓淡而殊色胥徒牒诉杂沓乎其侧游尘浮烟防翳而不息虽萧飒以自得亦喧卑而见逼宜夫坐莽浪之野带江湖之涘托根山阿揺颖绿水芊绵靃靡连亘乎十数里何推迁而连防缪产莳于庭隅忧好尚之倾夺见芟夷于难除既无心于宠辱又奚议于亲疎承滴沥之甘润蔽衣衿之曳娄虽为幸于斯日谅禀性之云殊闻哲王之布泽逮萧苇而霑铺茍一类而失所犹纳隍之在予矧皇穹之播气陶庻彚于灵枢曷兹卉之攸托惨终年而莫舒吾将徴宰物之至理聿归问于虚者焉
　　莲蘂散赋【并序】
　　予同生继夭戚所萃已未嵗夏六月旅寄韦城忧伤感疾肿生于左脇之下弥旬不愈楚痛备至友生于逖张南容在大梁闻之以言于方牧李公公予之旧知也俯垂惊嗟逺致是散题曰莲叶合之以苏用附肿上又覆以油帛以羃之其瘳如洗一夕复故感恩叹异于以赋焉
　　彼散维黄曰莲之蘂有轻其质如雪伊洒君子赉焉厥疾遄已揆艰疾之永戚矧覊孤之逺情谅积悲而成爰彼肿而斯婴遘徂夏之赫曦蹇忧虞于此城堆以壅蓄介于腰腹如烟斯焮如虿斯触靡宵靡昼莫获偃伏亦既浃辰寘予于毒惴然其恐兮如集于木幸于张之乆要干至贵而为言感知已于名公降逾涯之厚恩旅信宿以问至致良散以斯存于是滫以苏膏幕以油帛兹焉涂附未始竟夕有瘳如神兮厥痛斯涤彼挂防而奔驷曾莫速乎灵迹虽兼金而制锦岂厥价而能敌异哉讨竒篇于绿帙搜秘巻于青囊奚要术之备列独无闻于此方茍佳名之是徴乃菡萏之余芳原夫托根清泚敷蘤馨香宜蠲秽而荡邪救吾人之疾于以用之终然允臧恺悌君子德音不忘昔禽蛇之见拯尚有答于隋哙矧圆首之为贵聿称灵于覆载惭力防而施重惧殒坠于酬戴莲之蘂兮永以为佩
　　登故宜城赋
　　升彼墟兮遐眺荆江迩瞩樊沔頺沲以隠嶙欹缺而防嵼野茫茫其靡极何人户之单尠怅青春兮始交又白日兮其晩悲世事之艰阻慨征途之未返凭寒臯以尽目究林莽之深浅烟回起于残燎鸟羣飞于絶巘曾是感时而恋旧孰不酸辛而僶俛也矧乎防县乖刺关河阻遏去枌榆兮地表离骨肉兮天末涕横堕以若注懐永痛其如割悠悠苍天不日不月曷其有佸抚艰勤之此土偶四海而承平方神武之君临尚未遑于戢兵警山戎之外虞重燕伐之专征罄帑藏之实穷干甲之精陆隘幽冀水填沧溟其为盛也入师长于庶僚出董率于连城冢妇降于王姬余子超乎正卿睚眦则浃日诛夷攀附则累嵗尊荣玉帛车舆钟鼓台亭焕赫而铿鍧三十年中初不戒其满盈终大都之耦国逸漏网之奔鲸溃乱河淇防刘汴荥覆东洛隳陜坰抗靡坚阵守无完营呼吸三旬遂至乎上京爟燧烛于王宫潼关为之昼扃暨而将吏逋窜烝民骇散崩腾郡邑空阒闾闬荒凉我汝颍牢落我雎涣传置载驰于商邓兵符荐集于淮汉彼邦畿之尹守藩牧之垣翰莫不光膺俊选践履清贯荣利溢乎姻族繁华恣其侈翫或拘囚就戮或胥附从乱曾莫愧其愚懦又奚闻于殉难甚乎昔先王之经国仗文武之二事茍兹道之不坠实经天而纬地邦家可得而理祸乱无从而至今执事者反诸而儒书是戯搜狩鲜备忠勇翳鬱浇风横肆荡然一变而风雅殄瘁故时平无直躬之吏世难无死节之帅其所由来者尚矣不其哀哉变之始也予旅寓于淇园初提挈而南奔崩波滑台逼迸夷门亡车徒于鼎城摈图籍于轘辕背维嵩遵汝坟回环乎郏叶飘泊乎穣宛嗟嵗聿之云暮结穷隂之涸沍市萧条以罕人盗充斥以盈路防奔走之仆御有啼呼之幼孺川层氷而每涉涂积雪而犹步昼兮夜兮曾莫解于驰骛惟寝与食曷尝忘于恐惧畧南乡之左鄙凌北津之劲渡伟夫岘首之为镇也峻隅百雉危甍万井森松篁之荟蔚划街以周整前山荣依而秀拔斜汉杳映以清迥秔稌蔗橘杂荆衡之蓄桑麻黍粟侔冀魏之境汉之盛也移南国之冠盖晋之衰也为北门之捍屏今方岳之仁明惠乆要于平生幸羁旅而获宥旋载笔于戎旌陪后车乎南纪俨四牡以专征歴隤墉而讯诸乃楚鄢之遗城昔汉皇之标季间诸侯之释位闻景升之是牧叹兴废于兹地其后绥懐劲楚抗抑强魏雄九域以髙视为一方之所庇亦谋猷所赖而致也于时防盗蜂聚生民失土贤虽避世才亦择主有卧龙之竒英视江汉而胥宇遭刘后之侧席聿畴咨于草莽若防鱼之在水尚三頋而后语其始也亦将棱威汉沔用武荆楚俟时观衅终然义举然后包并河洛荡涤陈汝迎帝配天不失厥序既中流之颠覆故宏筭而乖阻信云长之寡谋亦天命之弗与犹复廓邛峨之险奋賨濮之旅铺叙陇砥震慑闗辅致中原于旰食振衰汉之遗绪洸洸乎俾千祀而景慕宜其易名于忠武不其伟欤方其躬耕汉渚独咏梁甫轻夫管乐莫之云许伊唱髙而和寡亦惆怅于前古道不同不相为谋斯之谓矣荆云兮蔽亏朔雁兮差池云有回兮雁有归嗟予行兮怆迟迟谅穷愁兮莫谖虽九醖兮奚施
　　白鹇赋【并序】
　　白鹇羽族之幽竒也素质黒章爪觜纯丹体备冠距颇类夫鸡翟神貌清闲不杂于众禽栖止遐深与人境罕接固莫得而驯狎也上闻而徴焉处以雕笼致以驿骑将集长杨游太液行有日矣天寳辛夘嵗予旅泊江防流宕逾时秋八月自山隂前次东阳方议夫南登西泛极闻见之义谅褊懐所素蓄而未之从也防有命自天召赴京阙适与兹鸟偕至于防稽之传舎观其宛颈旁睨徊徨掩抑往往孤鸣音韵凄凉如慕侣而不获因感而赋之曰
　　鸟之生矣于彼江山彩之素文不绮斑备文武之玉饰防妖姬之殊顔情莽以耿防貌轩昂以安闲无驯扰之近性故不惬于人寰游必海裔栖必云间冀养拙以自保祛未萌之忧患不然岂陋彼都邑之佳丽顾投身乎阻艰以其标自然之静故名之曰白鹇者欤何天听之缅邈辱防禽之琐细偶一日之见羁委防躯以受制望层城以敛翼懐众侣而孤唳从廏置之骏奔仰君门以遐逝君门兮九重洞杳窱兮穹崇池太液兮岛方壶万族翔沬乎其中昼聒未央之繁夕警长乐之灵钟顾疎野之贱迹岂敢求一枝而见容越水清兮镜色吴山逺兮天逼窥浅深以飏影逗杳兮一息谓杉松可得永日而噪聚莼荇足以穷年而啄食一与心赏兮暌违念归飞兮何极鹦能言而入座鹤善舞而乗轩殊二者之俗态谅惭惶于主恩是以虽信美而非其志独屏营而兢魂者焉
　　伐樱桃树赋【并序】
　　天寳八载予以前校理罢免降资参广陵太府军事任在限外无舎足处寓居于紫极宫之道学馆因领其教职焉庙庭之右有大樱桃树髙累数寻条畅荟蔚攅柯比叶拥蔽风腹背防禽是焉栖托颉颃上下喧呼甚适登其乔枝则俯逼轩屏中外斯隔予实恶之惧盗窥逾因是为资遂命伐焉儆夫在位者尔
　　古人有言芳兰在门不得不锄眷兹樱之攸止亦在物之宜除观其体异脩直材非栋榦外森沉以茂密中粉错以交乱先羣卉以效谄望严霜以凋换缀繁英兮霰集骈朱实以星粲故当小鸟之所啄食妖姬之所攀翫赫赫閟宇之又长廊霞截髙殿云褰实吾君聿修祖德论道设教之筵宜乎莳以芬馥树以贞坚匪夫松篠桂桧若兰荃猗具美其在兹尔何德而居焉擢无庸之琐质防本枝而自庇汩羣林而非据专庙廷之右地虽先寝之或荐岂和羮之正味每俯临乎萧墙奸回得而窥伺谅何恶之能为终物情之所畏于是命寻斧伐盘根宻叶剥攅柯焚朝光无隂夕鸟不喧肃肃明明旷荡乎堦轩嗟乎草无滋蔓瓶不假器茍恃势而将逼虽见亲而益忌譬诸人事也则晋吞并于僣沃鲁出逐于强季綝峻擅而吴削伦冏专而晋坠其大者虎迁赵嗣鸾窃齐位由履霜而莫戒聿坚氷而荐至呜呼乃终古覆车之轨辙岂寻常散木之足议
　　为扬州李长史作千秋节进毛表
　　臣某言臣闻在昔上皇之御极也则化有助嘉祥必臻故升中于天而四灵是格若夫出洛登坛青文丹甲之瑞王霸以降辽哉夐乎不可得而闻已然其缅邈郊薮威夷简牒与时而升降者亦往往而存未有含道德之纯粹阐祖宗之休命俛视千载潜通百灵允符秘祉若今之盛者也伏惟皇帝陛下至诚允迪悬解自衷神有契而斯辅道惟深而不测故锱铢系表寤寐胥庭七曜垂文则言焯叙千秋表节则绿错来仪以今月某日所部江都县崇虚观讲圣注道德经于元皇帝座隅有毛出见翠毫金介烁日霏烟迹殊生育来缘感召应陛下长灵之期符先圣谷神之妙知来藏往实见于兹休徴委集万方幸甚手舞足蹈倍百恒情无任喜恱之至谨奉表以闻
　　为李北海作进芝草表
　　臣某言臣闻郊祀尽敬粢盛丰洁则天降休祉地生灵芝大哉斯元和正气有感而昭敷者尔古先哲后所由尽心臣本郡道学讲堂中梁有芝英产见六茎共本正向堂门素色纯净流辉栋宇臣遐考曩厯旁窥瑞牒多矣至若神爵九枝青龙三干菌蠢池籞葳防甸服犹复登诸宗庙被以颂声又况极道德之至精铄元之景命超汉轶魏光图掩牒之秘瑞伏惟开元天寳圣文神武皇帝陛下大孝尊先功兆物焕清宫于羣国驱赤县于仁寿天弗违而寳厯重昌瑞有答而金茎特秀观其审曲面势负隂抱阳当九月而生聿符阳数挺六茎之表遥叶乐章昭圣祚于天长返皇风于古始加之氷霰夺色缁尘不染迎晓日而相鲜与秋云而共洁虽复晨敷者五竞爽于丹田嵗秀者三擢荣于圃以兹视彼奚其琐碎臣姓忝宗枝任叨藩首扬吹万之化预禀陶钧耸倍百之情寜忘肺腑
　　为李中丞贺赦表
　　臣某言中书省马崇至自蜀郡伏奉八月一日制书大赦天下罪无轻重咸防洗涤覆宗之辜亦赐原宥惠泽浃于存没恩荣被于出处声动夷夏气感风云含齿戴发孰非幸甚铄哉沛乎虞后肆赦羲文作解之盛典也臣某中贺臣闻干灵肇运亭育万方其德至普而或水旱流行氛沴表见然后荡之以祥风煦之以和气而品物熙焉圣人立极平章庶政其道至明亦或四凶在朝三苗逆命然后寘诸严刑被以文德而官方正焉伏惟开元天寳圣文神武证道孝徳皇帝陛下纉戎累圣惟新旧服天成地平万邦作乂徳礼备举符应爰臻下加有隩四纪于兹矣由是向明端拱斋居黙布大信于羣后絶嫌疑于纎芥狐鼠凭依俶扰天纪陛下垂泣辜之防降勤防之令将士励节黎庶归仁咸思赴蹈指期荡定开奉之辰计不忘逺臣又闻之昔上皇御边祗车巡于谷口盛汉膺运賔旅奋乎关中盖风謡尚武可以大殱丑类防昌建福可以永保邦家前古休期复见兹日臣尝叨近侍谬佐藩牧千里景从不及扈游之观百城风靡空惧分忧之责魂驰井络恋结巴渝无任感激恱豫之至
　　为陈正卿进续尚书表
　　臣某言林莽介贱幼而强学窃闻诸大易之说曰观乎天文以察时变观乎人文以化成天下察乎变者立德以贞其象成乎化者立言以賛其功故太极列三阶五纬于上圣人着三坟五典于下至哉文乎天人合应名数指归之大统也今之言文字者始于太昊徴训典者本于唐尧振頺纲者孰若汉朝兴盛言者莫如圣代是则太昊朕之轩辕章之唐尧祖之虞舜述之汉髙作之光武维之祖宗开之陛下固之臣愚以为太昊至于我髙祖太宗轩辕至于我开元圣文神武皇帝陛下称广运者四代继成功者四君咸宜昭布睿典光熙徳政矣然则伏羲创文籍黄帝立史官太古淳奥权舆朴畧至陶唐氏而后大备故孔子美之曰尧之为君也焕乎其有文章由是叙帝王之书首唐虞之典于尧则曰钦明文思于舜则曰诞敷文徳文之时义大矣哉夏商已后徳弗及舜仲尼杂目其书不为典言未能察变成化比唐虞之际也何则夏之兴也泣辜殊于至理殷之兴也慙徳乖于雅乐周之兴也谓武防于尽善其不为帝典宜矣凌夷僣乱以暨暴秦刬乱坟籍瞽聋兆庶王者之风殄矣生人之道穷矣天之未丧斯文也常道复兴于汉家数百年间而宪章具举夫其推步律厯帝尧分命之典也增修封禅帝舜时巡之义也约三章之法以正咎繇之刑班四时之舞以纉后防之乐臣窃观三代之作贻范垂训体国绥人虽载祀延长徳泽深逺皆因循辙迹故弗易其事孔子曰殷因于夏礼周因于殷礼所损益可知也未有踵七雄交战之末继六籍焚如之后帝典缺而更张淳风漓而再洽若大汉者也且义帝之丧三军缟服异夫汤武放弑其君矣诸吕之乱浃辰底定异夫羿浞之骤移其祚矣中兴之盛华戎率服异夫吴楚之僣窃其名矣夫如是有汉之美固可以比肩虞后千载一时之运欤曹马已还曾何足拟四分五裂朝成暮败其间虽晋平吴蜀隋举梁陈混并未防危亡洊及法令不足以禁齐人声明不足以垂后裔其于帝道疎矣又况乎南迁淮海北起獯戎者耶兹又二朝之不若也臣闻乾道运行否终则泰上帝有以辅文明之哲后表光宅之休期必将乗丧乱之极继驱驰之运故有周之末礼乐崩壊连横合从俱非正朔则秦氏畧定而汉代以兴在晋之亡防县崩析南吴北赵各擅名号隋氏削平而圣朝以作此天意也不然何秦隋二叶而亡也如彼唐汉一家之盛也若此于赫盛唐正百王之阙思文陛下光五圣之嗣啓运应期之符吊人伐罪之义制礼作乐之本郊天禅地之位万庾三登之穰河清海晏之瑞舞七旬而殊俗格歌六律而薫风至故以腾子姒而絶景揖妫祁而髙议矣又何东晋后魏梁陈周齐之足道哉诚宜诏史臣敷帝载炳唐虞之故实黜商周之遗制矣汉氏已畧之于前皇唐复旷之于后臣实惜焉知而不述臣子之罪也臣实愚浅窃不自揆敢缘圣朝稽古之道陛下文思之德耕牧解暇辄复若书讨寻载籍于兹一纪今谨上续尚书一部凢若干篇巻始有汉二典次我唐二典以续夫前书尧虞之典也其余文景明章之后魏晋宋齐已还南讫有陈北起元魏歴周隋洎夫髙氏以至圣朝总一十二代诏策章疏颂歌符檄忠臣之正议武士之权谋而列之次以年代以续夫夏商秦鲁之篇也臣闻古者右史记事左史记言举其大畧前书之议备矣孔圣没而防言絶暴秦兴而挟书罪虽战国遗策旧章駮乱于纵横汉臣着记新体互约于表志其道末者其文杂其才浅者其意烦岂圣人存易简之防尽芟夷之义也昔文宣修五帝之书究三王之季臣性非天纵学异人师禀生何幸亲逢圣代此皆文武圣皇之遗防臣愚曷足以知之何者臣尝伏读贞观实録昔太宗因听政之暇观覧尚书谓侍臣曰朕每庶希唐虞亦思公等齐肩稷契又曰令数百年外读我国史岂独窥两汉哉臣故知有汉之功业与我唐之代理俱可以继夫唐虞之盛也伏惟陛下德昭升至仁广被乃二十一年正月制曰各励精一心共兴化俾苍生登于仁寿天下还于淳朴愚臣缅述太宗之防伏惟陛下之诏固宜取类于三代之间也勒成帝典不亦宜乎陛下睿思雄飞宸章开发质文一变风雅大兴臣闻水之细者江海假其深材之短者栋梁资其峻陛下必谓臣所着小有可观赐以召见阙廷一垂试问臣采摭之外亦以学文纵不能光扬盛美犹庶乎细水短材之益则圣人之含容大矣防臣之诚愿毕矣为从叔鸿胪少卿论旱请掩骼埋胔表
　　臣言臣闻事君之义有犯无隠故心茍所至愿必上闻所以罄露尘涓禆助山海则匪躬之节着致主之情竭矣臣实无庸志业非逺幸逢明圣累忝驱防位登四品官亚九卿叨窃已多答効无纪尝愿刳肝碎骨仰报于天此臣景行前修悃欵终夕不能已也臣某中谢臣闻诸传曰天灾流行国家代有虽升平之代秉哲之君礼义不刑罚得中而适当其际化理不回故商汤受命之贤王周宣中兴之令主桑林未祷金石以销礼其大统则隂阳之数用实固然推其至理则时势之端政乖取此诚细有所遗备诸方志昭然可辨虽日月薄蚀无损于明而宵旰兢栗未喻其道良足惜也伏惟开元圣文神武皇帝陛下道格上苍功深下济叶两仪之髙厚等四序之运行告成岱宗而灵飨聿应展礼农籍而嘉禾实颖烝烝过于虞后翼翼迈于周文故祖契防昌之符苍生践仁夀之域臣窃观图谍所记生灵以来巍巍赫赫未有如圣朝之盛者也而水旱小数时或和一旬不仍延圣虑臣窃以殷周之事考之斯可得而言矣臣闻道德经曰大军之后必有防年论语亦曰加之以师旅因之以饥馑盖云暴骨中原感动和气疵厉是作灾害用生故强死之魂传称为积尸之气礼有驱除不徒言也臣窃观成汤之受命也前有伐葛之役后有升陑之师凡七十二征而天下服故其诗曰武王载斾有防秉钺如火烈烈莫我敢遏宣王之中兴也亦南征淮甸北伐太原外攘玁狁复文武之土故其诗曰六月栖栖戎车既饬四牡骙骙载是常服则二主用师而定也明矣未闻有岐文掩骼之政秦穆封尸之令旱暵之故不亦宜乎不然则月令孟春之命掩骼埋胔周礼蜡人职掌凡国骴禁埋而置楬焉岂虚设也臣闻之五材并用谁能去兵小则施诸市朝大则陈诸原野我国家櫜鞬理定十纪于斯陛下重之以懐柔申之以灵武两部突厥夷于郡县六诏侏愿爲臣妾书诗所载未之闻也而西戎丑类尚兴艽野之师东胡噍余犹儆栁城之戍陛下爰整其旅吊厥匪人虽有征无战不闻遗镞之失而恃险与马犹积抗轮之毙故血膏草莽骸聚邱山史不絶书士有余勇以为常矣臣又闻之帝王者则天而法地长物以子人如天之无不帱如地之无不载故天无遗人虽古先哲王内诸华而外夷狄亦云要服者贡荒服者王声教所加合于一揆所以伐其叛而柔其服重其生而哀其死诗曰普天之下莫非王土书曰丕冒海隅莫不率俾此之谓也顷春之季恒阳小宿麦未登首种不入頼陛下忧劳日昃以万物为心天且不违应如影响闰月云暮时雨滂流我田我私既浃祁祁之泽彼黍彼稷方成油油之稼此天庆陛下至诚人感陛下深矣而宻云未洒忽复二旬时属炎蒸土仍渗漉元元之望又加于兹昔燕祠寡妇延阖境之润汉察寃囚致随车之今陛下当措刑之代济必封之甿吏不苛刻人无怨诉亢之由有异于彼愚臣不敏窃有所见谓宜分遣制使往校边庭凡战阵之处骸骨所在即将埋掩仍施厉禁则仪刑万国仁洽九泉存亡均雨露之恩华夷同日月之照庻膏液与圣私齐运旱苗将朽骨俱荣臣不任云云
　　为南阳尉六舅上邓州赵王牋
　　某惶恐叩头使君公节下小人以蹇浅之姿承命下吏常惧罪戾仰负仁明励兹驽拙兢惕不暇安敢谬持文翰秪冒府庭滥巴歈之末音觊牙旷之清听岂惟取笑僚友知其不然故亦退慙虚薄非所敢望今则没阶屏气心胆战越窃有短词愿闻于节下执事者理或至切情所不堪诚以仁贤措心名教有地敢布四体伏惟明公图之某家自周齐业传清白先人以文学政事任尚书郎门绪不昌幼集荼蓼诗礼之训襁褓无追顾复之恩缟练仍失顾瞻兄弟童丱五人所不陨灭实同形影少赖余防克从庶役或以进士或以明经二纪于兹毕参官序虽青紫之望有若登天而箕裘之业幸防坠地岂图家不悔祸衅罚仍踵迩年以来防险荐至两兄一弟殂谢连及孀孤空室苫盖盈庭故不忍闻今在备见诚宜泣血私第移疾公门胡复心顔以冀荣遇所不尔者亦惟明公哀之重以诸姓藐然三丧在殡邱封未兆冻馁是虞匪伊薄禄云何取济今嵗时获便龟防告从此月之交计发嵩汝季弟佣官越在东吴千里而遥三月不至兴言主办舍某而谁感念存亡触目纒迫诗不云乎死丧之威兄弟孔懐礼亦有之祖于庭塟于墓所以即逺也人道之终此日而毕天伦宗戚岂可轻忘志官次则情理顿亏赴私哀则简书是惧龙钟荼苦毕备于兹伏惟明公尝以雅望忠诚弼谐圣政朝廷故事台阁式瞻仁恕之风被于列郡傥或穷诚见遇防物感通许以假归申其永慕生死骨肉实赖明恩所不敢言斯岂获已况宛叶汝颍宻迩山川往复之期旬日以冀奔走之事岂乏差池某顿首谨言
　　陪李采访泛舟蓬池宴李文部序
　　圣后钦明天工愍恤人瘼罢前监郡仍昔楼部其为寄也大焉若乃池梁墟城浚都舳舻万里阛阓千室通邑之尤也东至于河西至于海亘长淮而弥甸服方城之雄也牧守之任循良之选岂易人哉今兹春嵗聿旱人咨荒歉朝廷虑东方之耗斁也慎简大贤而临莅之明诏乃下俾钜鹿守李公往焉亦既褰帷零其祁矜人廕庥贵籴日衰被青徐而周兖豫有政刑矣已而襄国士女结去思之怨大君愍然又命公族之良前文部侍郎东阳继焉擅文儒之俊所以司纶翰兼铨尺矣韫戎畧之权所以参简稽贰麾节矣登朝而备履清贯出守而再践名邦其镇抚斯境式慰饥渴宜矣秋九月钜鹿舟舆次于是都明使君客焉懿夫尊卑有序敦晋郑之好前后斯謡美召杜之德温温二公喜可知焉越三日宴集于南亭具水嬉也出层城横通川回环里闾旷望郊防抑抑威仪徒驭如驰人导马随以至于蓬池矫翠帟登画鹢揖让有礼献酬无斁威哉赫乎方伯所以飨邦君也尔乃洲岛回互林亭蓊郁天海清平豁若万顷澄湛乎其间红蕖照灼绿菱揺漾浅草细萍往往藂生邀鱼舟望白鸟江湖胜势去去非逺既而渉则在岸泛则在流珍羞间海陆之错妙舞应荆吴之奏参差逶迤笑语忘疲亦千古一时也晚林未疎堤草更绿轻泛洒防风清润溯洄沦涟终日夕焉二公喜升平生至乐欢然有命赋诗客有欣遇二府簉賔筵之末从事斯文爰操简请同赋四韵嗣于国风之后焉
　　送刘太真诗序
　　记有之尊道成徳严师其难哉故在三之礼极乎君亲而师也参焉无犯与隠义斯贯矣孔圣称顔子有视予犹父叹其至与今吾于太真也然乎尔且后进而余师者自贾邕卢冀之后比嵗举进士登科名与实皆相望腾迁凡十数子其他自京畿太学逾于淮泗行束脩己上而未及门者亦云倍之余弗敏曷云当乎而莫之让葢有来学微往教防匪余求若之何其拒哉猗尔之所以求我之所以诲学乎文乎学也者非云徴辨说摭文字以扇夫谈端輮厥词意其于识也必鄙而近矣所务乎宪章典法膏腴徳义而已文也者非云尚形似牵比类以局夫俪偶旅于竒靡其于言也必浅而乖矣所务乎激扬雅训彰宣事实而已众之言文学者或不然于戯彼以我为僻尔以我为正同声相求尔后我先安得而不问哉问而教教而从从而逹欲辞师也得乎孔门四科吾是以窃其一矣然夫德行政事非学不言言而无文行之不逺岂相异哉四者一夫正而已矣故曰诗三百一言以蔽之曰思无邪无不正之谓也吾尝谓门弟子有尹徴之学刘太真之文首其选焉今兹春连茹甲乙淑问休阐为时之冠浃旬有诏俾征典校秘书且驰传陇首领元戎书记之事四牡騑騑薄言旋归声动日下浃于寰外而太真元昆前已甲科未始间嵗翩其连举谓子不信岂其然乎夏五月回棹京洛告归江表岵兮屺兮欢既萃矣兄矣弟矣荣斯继矣缙绅之徒习礼闻诗者佥曰刘氏二子可谓立乎身光乎亲蹈极致于人伦者矣上京饯别庭闱望归从古已来未之闻也余羁宦此都色斯云举彼吴之邱曾是昔逰心乎往矣有懐伊阻行矣风防载飞载扬尔思不及黯然以泣先师孝悌谨信泛爱亲仁余力学文之训尔其志之南条北固朱方旧里昔与太真初防于兹余之门人有栁并者前是一嵗亦尝觏兹地其请业也必始乎此焉并也有尹之敏刘之工其少且疾故莫之逮太真亦尝曰何敢望并并与真难乎其相夺矣缅彼江隂京阜是临言念二子从予于此尔云过之其可忘诸同是饯者赋江有归舟以宠夫嘉庆焉尔诗曰
　　江有归舟亦乱其流之子言旋嘉名孔脩扬于王庭允焯其休舟既归止人亦荣止兄矣弟矣孝斯践矣称觞宴喜于岵于屺彼逝惟防匪风不扬有彬伊文匪学不彰予其懐而勉尔无忘
　　蓬池禊饮序
　　禊逸礼也郑风有之盖取诸勾萌发达阳景敷煦握芳兰临清川乗和蠲洁用徼介祉厥义存矣晋氏中朝始参燕享之乐江右宋齐又间以文咏风流遂逺为盛集焉若夫华林曲水万乗之降也兰亭激湍专城之践也而方伯之欢未始前闻以俟乎今辰粤天寳乙未暮春三月河南连帅领陈留守李公以政成务简方国多暇率府郡佐吏二三賔客张饮于蓬池备祓除之礼也梁有蓬池上矣前迄溵颍右汇郛邑渺弥沦涟荡日澄天舟楫是临泛波景从其左则遥原萦属崇冈杰竦嘉卉异芳杂树连青即为台亭登眺斯在尔乃郡曹颁镪以给费县吏领徒而脩顿先夕以定议诘朝而集事是日方牧乃拥车徒曳旌旃夘出乎北牖辰济乎南川匪疾匪闲翼翼阗阗以税驾于东焉然后降春流飏防舟羽觞芳羞缓舞清讴援青苹骇紫鳞回环中汀纳望南津饮已酣于未歌乐只赋既醉坐阑而靡怠日入而未阕陶陶乎有以表胜境佳辰之具美名公好事之厚意下客不敏闻于前载曰夫德洽礼成则咏歌系之梁故魏也请皆赋诗志焉
　　清明日南皮泛舟序
　　昔建安中魏文为王太子与朋友诸彦有南皮之逰飏鸣葭浮甘瓜清泉奫沦千古一色此城隅托胜之旧也由小而方大则贵贱之欢可齐以今而喻古则风流之事不易矧乃日清明时升平甿庶阜海濵之利讴吟动齐右之曲亦明代一方之乐也邑宰东海徐君洎英僚二三皆人杰秀出吏能髙视郊驿继当时之懽濠梁重庄叟之兴相与矫翠帟腾清波红妆屡舞绿醑徐进管丝迎风以响亮士女环岸而攅杂可以娱圣泽表人和也层城景移碧潭隂起荡暄妍之气色纵鱼鸟之防泳其思夫阙塞崇崒昆池清冷闗河千里帝京不见斯兴情之极致也爰命墨客纪他乡之胜事云尔
　　送族弟旭帖经下第东归序
　　吾族旭也洵美有声夫蒸蒸者行之能翼翼者体之敬工文足以标絶唱深识足以剖羣疑兼而备焉实为难者意其倍积风之力骇絶电之姿从东道以载驰去南溟而一息此其分也翳明代择人宜乎尽能使轮辕当曲直之适凿枘靡圆方之叹则宏纲举而浮议息矣以吾弟不羁之才逢圣君如渴之日而徴求章句见遗甲乙是犹笼鸑鷟绊腾黄望辽廓权竒其可得也吾闻诸君子非无位之患惟立身实难今尔有是才居是屈能巻舒其道喜愠不形又其冲融坦荡莫可得而窥也不然书未十献嵗未二毛道非捭阖交无荐宠而雄虽先进叹甚后时何哉论者以为人之望也仲春二月东京千里之子往矣薄言旋归赋诗而宠别者皆上国之选莫不衔愤雪涕抗词悲歌吾乃知道术亲而然诺重也况乎西迁而五陵是宅南渡而二曹其昌居宋有挚畴之姻在周为鲁卫之国曾是共祖不待冯商之言已为路人未处陶生之叹今也于迈如何勿思诗不云乎凡今之人莫如兄弟不废急难之谓也
　　与从弟评事书
　　朝得书为正不佳又前意已决难作移改是以又不报吾素志疎野平时尚不求仕进况今岂徼荣禄哉前赴牒追者盖为三道重权冀以酬昔厚眷计议获申惟荐羣才庶其禆益今既一言不见预一士荐不行方复规求一中下郡佐而利其禄秩岂在意耶况马坠所伤全未平复方恐便废自是弃人才既不足采而加此疾苦更不复力强耳韦二十五与弟昨言中丞必须相然始下笔才非乐生不望拥篲志力困未堪诣府日日如斯剖断莫定来中丞便至责其违阙乃罪不可料何负使司作此相陷古人有言冠一免岂可复加于首吾计决矣之死矢靡惧弟无惑焉再申意二十五官无为咄咄见逼也为胷中最伤心力甚穷书数行便不能仰视昔不因子致跌交逰早识中丞今海内未静之秋加之疾患伤损不防恩恤过秋羁迫亦知命矣吁何道哉
　　为李中丞作与虢王书
　　某还奉问垂示报鲁郡克捷官军乗胜进取东平捧对三复实深兼慰逋丑稽诛遂淹气序芟夷济濮陵虐洙泗虽淤魂送死所当剪灭而命师授律必俟英威四帅挺雄烈之姿荷专征之任允文允武终古罕俦惟亲惟贤方今莫二故能将士愤发忠勇争先遗孽殄殪只轮不反俾彼危城蔚为强镇必将长驱许下席巻浚郊解滑台之围刷襄邑之耻在是行矣此皆明大夫善任才而栁将军之能用命也岂徒咫尺汶阳而久劳其师旅哉迟企大捷预寛忧负天气渐寒伏惟尊体动止康愈即日防免未得拜觌增以勤系所调兵粮事资军国惟力是视曷敢差池谨遣江阳令杜万往谘禀
　　为邵翼作上张兵部书
　　月日应武艺超絶举某乙谨上书侍郎公执事某汝颍儒家子先人以文至尚书郎今仆不肖持七尺之躯蹶张角力为褒衣者所不见礼犹复决短防希余光愿以羸敝之形忽防之气三寸之舌百金之义一朝而委诸执事将纳之耶拒之耶呜呼茍或拒之士亦未易知也试为执事言之仆幼闻礼经长习篇翰多举大畧不求防防且尤好史臣之言自秦汉迄于周隋驰乎千余载间天人秘理军国竒画皆耳剽其论而为文未止不喜润色求官恶拙莫能进趋顾人事所先则天资所阙虽欲从士大夫之后髙谈抵掌取当代名其不可得也审矣然毎读太史公书窃慕穰苴乐生之髙义常愿一寘戎车之殿指麾部分为天子左右近臣不知明主未识徒欲奋决孰为引致嗟乎使古之二子复与仆同时于今虽有败晋强燕之谋亦不能自达也明矣所谓论干戈于揖让之代则悖者信哉是以伛僒其形慙沮其色与被坚执鋭之伍以驰逐撃刺为容虽欲耻之其可得已侍郎亦不可谓仆无学而轻之今圣主居安虑危有备无患以侍郎为深寄故专任简稽之司岂不欲旁求爪牙式遏防虐故将七擒是择宁止百中为竒则孙子之谋长于减灶杜侯之力曾不跨鞍盖古之有善阵不战者未闻以投石拔棘为全军也侍郎懋衮之后为善是学朝称伟人物饱宏议固当纉韦平之业为社稷之臣使小人得驱驰下风计画见用比萧何韩信之事顾不美乎侍郎必不以仆为狂使待罪末品参一得之长受偏师之任羽书狎至烽火交驰察以时占其气物标利害之形相山泽之险乍聚乍散一隂一阳飚驰雷动千变万化使兵不血刃势如川决与夫搴一旗斩一卒﨑岖行阵之末以徼赏求名者何其逺欤如或人非废言事有可騐又得出疆场之外奉咫尺之书因宜料敌随事制变使千古忠臣之节凛然复存则苏武虏中尚能啮雪傅生幕下必斩楼兰此一竒也侍郎又不可谓仆大言而疑之以侍郎有卓立杰出之姿虚心待士贵不骄物故小人越上下之分持得失之端私布之于侍郎期不以众人见遇也侍郎用仆亦今日否亦今日屈伸待命惟所进退某再拜
　　赠韦司业书
　　月日颍川男子萧頴士敢复书于京兆韦夫子足下嗟乎事有勇于昔闻而怯于今见求之累月而弃之一言此其勇于昔闻而怯于今见者固见之不厌其慎也求之累月而弃之一言者固言之未通其情也难进为志士之节易退实盛名之选可不谓难哉必也道不磷于进趣之几交可判于言谈之分雅心特达中义不回者能之由是而其来也必审于几其去也必揆于分鸟能择木木不能择鸟离合是非之迹在主不在客则仆之所以怯乃足下之所以难也呜呼将见不见闻不闻为难仆所以盘桓顾望且累月焉惜知音之至希一絶不再也漠然不谒幸不怪乎仆家业山东非举选时不至三辅而倐来忽往亦已再三一昨遇谢官乃不知门下省与朝堂所在足下试以此等事相对岂轻于进退者耶而愿托深期积有年矣幼小日曾窃窥足下所着两京新记长来追思实为善作又所知殷晋亟接清言仆幸因之饱于余论思心见迟以日为年顷数嵗前足下新除吏部郎中时曾于都省之间昧然一谒足下亦颇垂顾接而今得无忘耶岂或念此便谓仆为轻于造诣者也仆往时之举诚复轻率然自足下则有固求而不至者焉足下诚问仆于衡轴诸公必知未有一人言仆造其门矣以正月二十五日至自东京参后迨兹遽承足下屡垂访引又贤弟曾一陪宴席贵婿徐子旧所交欢岂不足假延誉于门庭披旧积于心腑耶何曩之不能往也如此所谓勇于昔闻而怯于今见者矣仰惟足下旁求百氏独步当朝抑扬鉴戒时难与拟自甫登清贯垂二十年更事既多阅人不少尚能纡回雅虑辱在小人懃懃恳恳至于数四何其异也方今运偶休明贤才至众龙门之下跃鳞所萃岂复吹嘘眄睐之地尚防一萧茂挺乎虽足下惠顾转深而仆愈自疑也未知足下设何礼以接之窃观今之文人雅操大缺内不能自强于已外有以求誉于时籧篨阘茸人望口气谓其髙位必以援登芳声要以用致而当路者既不能人人有许郭之见亦因依左右惑而客之由斯而达十陪八九翕翕阗阗而忘返致令待士者不能备其礼懐才者无以表其诚混淆委翳良足叹也亦知足下爰自诸生早云峻拔防名从仕清标有素世所希也而时事共然頺风一扇讵知来者有贞纯之士得无系累于流俗乎仆褊介自持粗疎浸久平生峻节未尝屈下恐足下尚以为风尘一士名位不侔行言致迕音容便阻则麋鹿虽防欲服之辕轭且必异于骐骥矣挺而走险何公之门不可曳长裾乎此所谓求之累月而弃之一言也足下名卿之孙相门自出妙年籍甚宠驾时贤俯仰周旋故已在云霄之上而仆汝颍之间一后生耳不知足下何从而见访耶髙命骤临怪叹无寡窃为重之忽记往年奉诣时足下云孙大所言第一进士子则其人不肖诚愧孙公之过谈足下误听然尚恐足下正由此见知茍曰其然则足下未知之也嗟夫汉人言曰公知其一未知其二此言虽大可以喻小若孙考功之于仆可谓知其一也深矣可不忘矣然其所未知者乃三四不啻岂一二而巳哉慎子有言以离朱之明视秋毫之末于百步之外视水一尺则不能见其浅深何则所赋者异也曩时与孙考功无里闬交逰之知亲朋推荐之分势悬望阻声尘不接蹑无情之路回必断之明懐恩下隔于至公而见遇尽关于薄技则是仆词防之知已非心期之知已故曰可谓知其一也丈夫生遇升平时自为文儒士纵不能公卿坐取助人主视听致俗邕熙遗名竹帛尚应优游道术以名教为巳任着一家之言垂沮劝之益此其道也岂直以辞塲防试一第声名为知巳相期之分耶若由此见知仆不才者幸尝遇赏于孙氏琐琐之文何足枉二贤深顾哉足下蕴丘明之耻资董狐之良载笔延阁职司国史诚朝之得人窃为足下重之斯未易任也亦知足下懐独见之明后来诸生固无借其一字然闻受金于吕氏之藏者不可谓之秦无人也仆不意少有此癖心存目想行已十年时命不贷所懐莫就而朋从之间或谬见称说亦何知足下不缘此见访耶茍曰其然则仆心期之知巳未始或移于足下矣非曰能尔敢事当仁何者仆私心自料亦已熟矣今朝野之际文塲至广掞藻飞声森然林植必也扣精防于赏鉴之府稽折中于序述之科如仆料得足下门而入者寡矣仆不敏窃尝自以为升足下堂而未入于室也但足下未深知耳仆与足下无世业通家之旧屈伸之际仆辄预舒惨焉声同气感不知其所以然也夫司业古成均之贰学政是循国风伊始先哲王之所以导人敏德谋猷长世者曷尝不就学校而奔风化耶梁代刘嗣芳自尚书左丞除国子博士于时物议以为妙选近髙宗朝乐安孙公以宰臣之重再转此官朝廷素望初不防缺斯尚学尊儒之道也今来擢用此涂稍革必当由宪台而迁防府典纶诰而掌铨衡一履学官便为屏弃虽不足以防贤才通塞之路而常情积习可不谓然乎顷在洛中闻足下初出南宫仆惕然不乐寻知足下载司东观又翻然以喜王绥有言国寳虽不我知我自知国寳此之谓也夫人生相知亦有运命在仆素诚乃命尔足下果惠而访之岂人事也以足下陵戾青防渐渍恩渥雍容璧沼之观耀映石渠之府而屈伸小数仆尚预其惨舒况乎沦厌盛时悲凉壮嵗宿心有在得不为先达论乎临书耿叹不知自已惟足下实深谅之今请以一世浮沉之端一身能否之効从始至末仰诉知音言而不应命之极也仆南迁士族有梁支孙系祖司徒鄱阳忠烈王追踪二南迈德荆郢有子四十人俾侯锡社入卿出牧且忠且贤终始梁代第三子侍中懿惠侯大同中以信武将军都督北兖州缘淮南军遗爱在人诏学士谢兰撰德政碑文长子山隂侯儒术精博世有盛名隋代山隂第十一弟常侍君才标清峻见崔子发齐糺阳玠着谈薮亦称俊爽而有才辨隋开皇中徴为东宫学士谢病免少子零陵通守以再从侄齐王谘议府君为后则小人曾王父本则惠侯第十七弟太尉宜丰侯之后太子太保梁安公之孙宜丰有忠孝大节见称梁季迹光五史分载南北安公以前代宿德再绾台傅于义宁武德之间同堂兄弟百有数十自梁涉唐多著名迹终古蕃盛莫之与比贞观之后羣从凋零垂拱以来无复大位越敬王之图匡复也王父实预其谋摈身江海不臣武氏旧业邠岐一朝瓦解内弟琅琊王仁简标列传賛备昭事迹家君子少丁家难辛苦百罹事继亲长异母弟育孤侄以孝友闻于姻族仆生于汝颍幼而苦贫孜孜强学业成冠嵗射防甲科见称朝右当此之时谓奋笔飞鸾鳯摛论吐云烟明主可正议而干羣公可长揖而见何意日损一日年贬一年蹉跎半纪乃朱方一下吏耳兴言念此不觉气之交胷从来事业复何所用未可为不知已者论也仆平生属文格不近俗凡所拟议必希古人魏晋以来未尝留意又况区区咫尺之判曷足牵丈夫壮志哉而时议喧喧辄复见数亦尝标奨恩于铨庭振尘声于辇下而今拙句尚在人口已云再矣复何补于沦弃耶嗟乎以苗侍郎之至公待物以仆之直道干时取舍之端理关于一试由来赏待亦云乎不薄而壮年志气尽此一行时耶命耶若此之甚也又溺志著书放心前史乍窥律令无殊桎梏使终身学此未知得时用兹措足宁逃罪戾髪肤不毁岂若是也惟疾之忧宁逃罪乎仆从来宦情素自落薄抚躬量力栖心有限假使因縁防遇躬歴康衢正应陪待从近臣之列以箴规讽谲为事进足以献替明君退足以润色鸿业决不能作擒奸摘伏以吏能自达耳况乎累土之渐升天无阶自经窘蹙千端万绪方欲议一官之资勤歴政之効信兹课最跂彼京畿不二十年未免斯厄举足踏坑穽挥手挂网罗摧折庭臣之威諠呶卒伍之役舍长用短虽智何为安得鼓钟可乐便将飨爰居以愁也近日得苗侍郎乃云以子文章非文章才所及异时大用不系于此得防当再发方成一举嗟夫以文体为言则尔而一身自卜且又不然何者仆向时之试非不工也苗公之言非不知也以得便之试逢见知之言词殚理极卒孤始望自兹以外更安可料哉仆有识以来寡于嗜好经术之外畧不撄心幼年方小学时受论语尚书虽未能究解精防而依説与今不异由是心开意适日诵千有余言夏楚之威不曾及体有时疲顿即聊自止息不过临池水视逰鱼耳顷来志若转不耐烦观围碁读八分书亦愤闷除经史老庄之翫所未忘者有碧天秋霁风琴夜弹良朋合坐茶茗间进评古贤论释典已又酒性不多涓滴辄醉适情缓饮则乐在终席虽体气薫薫实加困惫而中心醒悟了无惑焉常时知故以此见寡三杯之余则任意纵诞就闲窓或屏风间曲肱岸帻怡然自处或经过广座稠人之中绮筵四匝珍羞盈品爽心翻然有时阁着若乃筝歌乱奏继以举白博奕摴蒱呼枭争道优姬艳妓罗列左右易貌变声千态万曲即嗒然气尽无所觉知心识低徊魂动神挠但思临长风一大呌耳虽复郤昭子之惊楚奏夏仲御之逃越巫何以加之一行郡邑志尚都沮事与好相背责与闷相成察列不谙悉异之又以为务恃文辞傲弄当世同声悉疾何地自容可叹息也直性褊中少所容忍于心不惬未曾勉强昔常话文章得失论姓氏臧否忤人雅意累悔无及友生邵轸深以为言四五年来絶无此过终朝杜口不复发端偶然见问则率意便答必不能矫情饰理雷同取合而今世风流见异者众虽三五至交才名乆着一参名理俄然楚越而州县之礼舍义重权小人跨蹑便成简倨卑身下气巳自不堪词色之端更求附防守初心则嫌猜顿起将任节则操履全乖丈夫行已三十年读书数千巻尚不能揣摩捭阖取权豪意防况复终年怏怏折腰于掾吏之下哉古者右史记事左史记言记事者春秋经记言者尚书是也周德既衰史官失守孔圣断唐虞以下删帝王之书因鲁史记而作春秋托辞以示褒贬全身逺害之道博惩恶劝善之功大韩宣子见之曰周礼尽在鲁矣吾乃今知周公之徳与周之所以王也有汉之兴旧章顿革马迁唱其始班固扬其风纪传平分表志区别其文复而杂其体漫而疎事同举措言殊巻帙首末不足以振纲维支条适足以助繁乱于是圣明之笔削褒贬之文废矣后进因循学犹不及竟憎泛博弥敦简要其迷固乆非可一二言也仆不揆顾尝有志焉思欲依鲁史编年着歴代通典起于汉元十月终于义宁二年约而删之勒成百巻应正数者举年以系代分土宇者附月以表年于左氏取其文谷梁师其简公羊得其覈综三传之能事标一字以举凡扶孔左而中兴黜迁固为放命昔荀仲豫袁彦伯二贤亦尝笔削纪年裁成两汉晋代则孙安国编次南北迄穆帝之终其道鸾凿齿防原叔庠继踵于宋齐之间矣梁武烈太子以弱冠之年早事删録杂诸家之説着三十家春秋泰清之季金陵板荡元帝嗣兴乗舆不复东台典籍悉上荆州及郢都沦丧焚烧畧尽史防遗逸散在人间同源异流十家俱起而究终始一氏则何刘二典存焉陈纪裁于野王齐志创于君樊蔡学士集江陵故事撰后梁春秋隋季有后畧一家亦行于世秦赵凉诸国亦有得而称元魏及周无闻焉迩自汉元卒于大业期运骤迁史籍填委编年之作亦往往而闻其间体裁非无优劣终未能摧汉臣僣伪之锋接鲁论之绪附庸班范曾何足云雄铓独断抑非诸君子之事也诚智小谋大绠短汲深加之数年可以集事尝愿得秘书省一官登蓬莱阅典籍冀三四年内絶笔之秋使孟浪之谈一朝见信宁不知立身有百行立名非一途岂必系心翰墨为将来不朽之事也夫太上立徳其次立功其次立言立言者乃不朽之末耳然则古之终年著述者亦已知之心有所存正尔不能自已也岂求见重于千载耶校理是司于今絶望刋削之志事即都损矣圣朝官人宜求称职使道皆适务时无弃能何须铨衡枉分如此仆以三月二十六日拜谢阙庭迩来凡四十余日正以足下之故未便东行久不能断夫人与不见于胷中由此致淹泊耳幸足下勿谓仆为后辈一生闻其小有所知但欲轻一召来试观其谈説也仆遇于足下岂徒伯喈王粲之嘉防子产延陵之脗合耶虽数百年外邈尔相望亦不为辽濶也况契心期于俛仰之间得不重哉仆从来缀文畧不苦思惟专心旧史企望有成不复能以他人手笔冀流传于人世所以援毫襞纸见推疾速自今月五日始作书首末千余言经半旬乃就加之笔札斯亦勤矣诚如殊剪截之清词长谬悠之曼说然茍非足下安能有此课之善士之托于知已恨欝悒而无所申非必求利也计足下之年应长仆二十许嵗亦已悬矣而才名位望之隔则又可知所不闻于夙期者道耳足下本以道垂访小人亦以道自谋故此书之礼过于慢易成足下之髙耳茍道之不着而名位是务足下之趋风者多岂惟一萧茂挺小人之受侮亦众岂独一韦夫子乎足下必不以为狂而亮其志越绊拘之常礼顿风流之雅躅乗蹑履之遇展倾葢之欢则重赐一书猥答诚贶既奔足下不暇岂敢差池若文不足徴道未相借请见还此本谨俟烧焚无为轻置盖瓿使识者一窥齐楚得失非古之君子退人有礼之道也杂诗五首谨以奉投聊用代情不近文律耳名再拜
　　重答李清河书
　　頴士白临清传马子逺至昌乐奉问及亦既披缄慰惨交集幸甚幸甚亡友存日侧闻绪言以其先门在殡旧茔未祔将事启卜指用早秋见托不才俾述铭志手草行状遗本犹存岂期逺日未临长夜俄遘埋追逺之纯心受终天之永酷幽防愤叹岂其可言南阳王公闻而伤之近赉钱二万以济所欲兄又不以人废言克申后意则不腆之作刋就有期既往之魂瞑目无悔存殁所荷非二公而谁然后知燕王无以矜其吊骨魏妾不独申其结草矣辞奉日逺系积难任帷珍重因还骑不宣名再拜





　　萧茂挺文集
