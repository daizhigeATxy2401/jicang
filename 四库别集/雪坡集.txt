　　钦定四库全书　　　　　集部四
　　雪坡文集　　　　　　　别集类三【宋】
　　提要
　　【臣】等谨按雪坡文集五十卷宋姚勉撰勉字述之一字成一髙安人宝祐元年以词赋擢等廷对万言策第一除校书郎兼太子舍人宋史无传是集艺文志亦失载此本为其从子龙起所编凡奏对牋策七巻讲义二巻赋一卷诗十一卷杂文二十九巻勉受业于乐雷发诗法颇有渊源虽微涉粗豪然落落有气文亦媕雅可观无宋末语录之俚语外间传本颇稀讹缺特甚今以永乐大典所载各为校补其永乐大典不及载者则仍其旧集首有文及翁序称其磊落有竒节官仅校黄本书备青宫寀又有方逢辰序亦称为瑞之奇士观其所上封事奏劄以及廷对诸篇论时政之谬辨宰相之奸皆侃侃不阿惟二十二巻载贺丞相贾秋壑一启题下注庚申五月十六日考宋史理宗开庆元年十二月贾似道奏鄂州围解景定元年正月诏奬贾似道功四月诏赴阙庚申即景定元年启盖作于是时与其攻丁大全封事若出两手殊为白璧微瑕然启末多进规之语犹曲终奏雅之意固视刘克庄之谀颂求荣差有间矣乾隆四十三年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　　墀





　　雪坡集原序
　　寳祐元年嵗在癸丑上临轩赐进士第予与姚成一适相后先聮镳入期集所一见倾盖懽若生平握手论心知其慷慨有大志越眀年予逰清江碧嶂间距瑞阳三舎竹舆山行入境问俗知其倜傥有义气尔后渭北江东末由再晤四方传诵累防囊封愤世嫉邪排奸指佞又知磊磊落落有竒节夫以成一之志与气节奋乎百世上下而官仅校黄本书备青宫寀年仅四十有六遽修文白玉楼骑鲸白云乡去岂不可悲也夫不幸之幸成一有从子龙起得陛天子之学有一子元夫已受天子之命振家声而接文脉不在兹乎龙起彚编成一文藁五十巻予读之悲不自胜乌乎此持成一之文而已其志与气节固自有不恃生而存不随死而止者防龙川陈同父亦癸丑伦魁也尝伏阙三上书孝庙览之惊异俾执政召问当从何处下手晚得一第未及大用而殁又尝自作长短句四巻酒酣浩歌一章辄自叹曰平生经济之懐略已陈矣抑亦可悲也夫时东莱吕成公迁居金华同父数造焉成公深期之曰未可以为世不能用虎帅以聴谁敢犯子予于成公何能为役而所以深期成一与成公同抚遗编而欷歔悼吾党之零落敢以期成一者期其子若侄景定五年夏六月甲子古涪文及翁序
　　姚成一瑞之竒气也未可专以文章论也予癸丑夏自吴幙入馆时成一初第见其文如长江大河一防千里每与友朋相语必曰姚成一之文章不易及也越数年相防于馆中见其持身之介立论之壮负气之英且屡挫而不衰又知成一之所以为成一者同馆之士其知成一者莫如予而知予者亦莫如成一也未防咸以罪去越三年予起家承乏于瑞则成一已下世矣其族子龙起刋其平生所为文属予序予曰成一之操守议论气槩欲为天下国家兴事立业者也岂文章而已乎天夺之早而仅以文章传后惜也景定癸亥秋八月四日蛟方逄辰序















　　钦定四库全书
　　雪坡集巻一
　　宋　姚勉　撰
　　封事
　　丙辰封事
　　十二月吉日承事郎新除秘书省正字臣姚勉百拜献书皇帝陛下臣江西一寒学未闻道癸丑奉对大廷有司第臣策在第四陛下念其愚直亲擢以冠羣才受恩西归福过灾至未及一月即遭外艰得禄既不逮亲从吉未忍问仕陛下曲赐怜念以赵汝愚故事起之疚棘之余顾臣何人蒙此异眷不由五剡之荐而即登于通秩未有一日之考而遽玷于中除恩大难胜感极继泣虽乖亲养合报主知不忍固辞愿移忠事只承召命已至半途将咫尺于天顔忽骤婴于寒疾欲进不可有怀莫伸臣伏见前朝苏洵奉诏试舍人院辞不拜命辄陈奏篇今也防臣敢援为例僭以书献惟陛下试埀听焉夫陛下之所以召臣者岂欲荣臣以美官哉葢念其前日之能直言时事故进之耳有君如此何忍负之陛下既亲奬于其先则是既信而可谏矣不得以未信为谤自诿也臣前此献策于陛下有曰立中道以用天下之贤奬直言以作天下之气臣之所谓立中道也者葢欲消去朋党所谓奬直言也者葢欲广通下情言虽若迂事则甚切臣今所见无异于前臣观陛下圣度如天明见如日忠厚如仁祖英果如孝皇信用忠贤容受切直恢张士气长育人材防如圭璧爱如桐梓正人暂去而即召言者虽忤而必容四方称仁万世诵圣虽盛美殆难缕述此二事实最可称如端平之甲午改元淳祐之乙己壬子陛下此时之用人听言青史书之葢无穷之令闻也虽然臣愿陛下兢兢业业保持初意而已惊心迩日骇耳异闻不知彼何人斯乃尔上误陛下臣知陛下之本心不尔葢必有簧鼔圣听者也臣初离瑞阳忽传时报乃有立石三学之事臣固已骇之矣犹恐实有蹈非彞典而累敎育者唘行数日渐至临川则闻两御史之章大斥三学舍之士不知所谓益重厥疑至于近时号为敢言之臣亦皆相继而废罢臣于是益骇焉臣至上饶得观邸报则臣蔡抗又已去国臣之骇者至是愈甚矣夫斥逐学校之士以禁天下之言者此京桧逺之时所为耳今日圣君贤相讵宜有此哉以学校未离韦布之人在平日岂无市井之过然而外议初不谓然但知为前日上书之人故今致台谏复仇之祸其间虽有一二士不与上书姓名皆谓朝廷借此以葢非不知踪迹欲掩而愈露况不与前日上书之士亦是攻乙夘去相之人斥士者纵不以此而加诛得罪者岂不借此以自解此声一出天下谓何必谓朝廷今讳人言自此谁敢献其狂直言路一塞所系不轻傥使国有大奸将恐无复言者败亡轨辙前古所同敢于沮抑人言是岂为国忠计夫帝王大徳在于纳谏朝有直言谓之国华陛下圣明岂不知此三十三年容受人言之盛徳忍于一旦斲丧之乎又岂不使天下妄议陛下欲进用私人恐言者借借先斥士以塞来者乎又岂不使天下妄议蒙进用者援引其同列以排去与已为仇者乎朝廷之上纵无是心天下之人不能无是议也此苏轼所谓家置一喙以自解市列千金以募人人必不信谤亦不止也臣观陛下今日之所进用者其眷未必如前日之嵩之也亦未必如前日之与晦也然三学之攻嵩之晦则陛下不怒不斥何独于今此而遽怒之斥之邪天下于此疑矣非所以视方来也夫敢谏有鼓进善有旌书愆有板设于朝市古先圣王之欲以来谏也古先圣王本无可谏之事犹不能无求谏之心陛下本有好谏之心何遽设为拒谏之具三学之立石臣恐谏鼓谤木不如是也汉文帝止辇受言言不可用者置之言可采未尝不称善夫言之真不可用者容之可也而何必拒之哉方文帝有狱系周勃之愆贾谊进刑不上大夫之説自后文帝体貌大臣以弄臣辄嫚戏于朝廷在丞相亦得伸其国法文帝之用谊言如此又何尝闻有诛斥贾谊之事哉汉文帝三代以下之贤君犹能若此陛下姿兼五帝道迈三王又岂可出文帝下乎臣知陛下之决不然也昔章厚蔡京之徒上误祖宗立奸党碑于内殿贤如司马光乃以为奸党之首一时小人自谓可以欺天下也而石工安民乞不刋其姓字恐并讥于后世今之学官奉承此事不闻谏止寜不有腼面目于石工乎立石之余继以斥士此殆角公论以求胜挫善类以取快者矣甚非盛世事也夫易进难退者世谓之小人难进易退者世谓之君子傥有一毫贪荣固位之意岂逃鄙夫患得患失之讥陛下今所进用之人使其真有徳之可尊有才之可用人望所与官职何辞迟之嵗年试用未晚何必骤擢之台察骤长之谏坡又骤跻之政府哉使其本无驱逐前相之心能纳荩言为法受恶或有丐祠求去之请岂非髙尚退洁之风心事靡他人言奚防何必无一语以及去不几时而受迁哉是为臣者不以难进之君子自处而以易进者自处为君者不以难进之君子处之而以易进者处之矣臣恐陛下君臣未必甘受此名也骤加进用欲以胜公论寜不适以滋公论乎夫公论者当使之在上不当使之在下也不幸公论逸而在下在上者当有隂消潜弭之以使之平不当壅遏抑絶之使至于激也语曰天下有道则庶人不议朱熹释之曰天下有道则自然不议非箝其口使之不议然则箝之者岂非所以激之欤东汉末年之党锢皆激致之耳激而致此岂天下国家之福又岂忠臣志士所愿哉迩者臣蔡抗去国之由与臣梦炎臣逢辰之罢臣虽未知其故传之道路不知信否皆谓臣抗因救三学之士其説不用而行至于臣梦炎臣逢辰之寝命去官则谓朝廷恐其有言先事逐去臣逢辰则是去年上疏排近幸之士臣梦炎则是前日越次求对欲言时事之人果若人言尤是不可臣不知今日何为而如此得非疑其为朋乎昔唐宗时刘晏以神童为正字宗问之曰卿为正字正得几字晏对曰天下字皆正惟朋字未正盖讥当时有朋党之小人也晏之在唐后来乃鞭策聚敛之人未为知道但其当时所对则亦可谓至言臣今蒙陛下除官适是此职敢借刘晏朋字未正之説愿陛下有正朋可乎本朝欧阳修在仁祖时尝作朋党论有曰退小人之伪朋进君子之真朋盖谓小人之伪朋不可有君子之真朋不可无也以利为朋者小人也以道为朋者君子也君子公于为国故志同道合不能不皆出于爱君小人私于为身故朋奸结党不能不皆出于窃位君子小人之判葢如此君子小人之分朋其初若未见损益但君子之朋与治为朋小人之朋与乱为朋其究极则天壤辽絶有关于天下国家之安危存亡耳知人固尧舜所难然察其用心则君子小人亦不难辨陛下天资睿哲阅歴精深致知既明于此葢昭然黒白中庸知仁勇之三徳陛下之所素讲贯而体验者谨毋使天下谓陛下知足以周物而仁反至于惠奸勇反至于斥贤也仁勇失其所施则是知亦为未尽矣陛下毋疑在朝诸臣之分朋植党毋谓在朝诸臣之背公狥私但当审而察之孰邪孰正其朋于为国乎抑朋于为身乎其朋于爱君乎抑朋于窃位乎其朋于尽忠竭节乎抑朋于狥货殖利乎左右其有誉阿大夫而为朋者乎嬖臣其有进商鞅而为朋者乎执政其有与台谏而为朋者乎台臣其有与谏官而为朋者乎外戚其有与宦寺而为朋者乎无之则善矣如有之则必不逃陛下之明鉴也乙夘去相不能知子贿道浊汚人孰肯与之为党今年去相致君无术功烈甚卑人孰肯与之为党至于乙己壬子之善类甲辰庚戌之魁彦则天下所谓忠贤不得谓之为党也指其党于陛下之前者恐未足以为党而隂相党于陛下之前者陛下不可不察其为党也君子无罪可名无过可指小人欲激人主之怒不过以党之一字目之则必犯人主之所恶耳至于所斥逐之党则大抵皆君子也以党为名空国君子小人异世同术莫不皆然党锢空而汉危清流空而唐祸元祐奸党空而宣靖之变作小人至此亦非其福矣岂独君子哉事久论定君子小人之名万世之下昭若揭日在党锢者人谓之君子杀党锢者得谓之君子乎与清流者人谓之君子投清流者得谓之君子乎列奸党碑者至今谓之君子立奸党碑者得谓之君子乎小人亦何利于此哉故朋党之名在今日朝廷之上决不宜有有立党之説以告陛下者即党之尤者也惟陛下察之臣愿陛下精别真伪之朋广开众正之路已斥之士终与叙还已去之贤旋加收召端平之善类今皆凋落所存者不过一二贤老乙己壬子之善类今散在四方者幸尚有十余人至于新进鲠亮之流亦且不下十数皆宜引以自近寘彼周行虽有婴鳞逆耳之言当广乾坤容纳之量直士聚则嘉言日进公道开则治势日张天下未有求治而不用贤而不听言者也昔仁祖皇帝庆厯之际登用诸贤不一二言皆为小人以朋党倾去亦尝执政而用夏竦亦尝宰相而用执中然而小人暂亲即疎君子暂散而即聚迄至嘉祐一皆正人跻时太平功在社稷天下皆谓陛下深似仁祖陛下可不继仁祖所为乎国家自宣靖以来无复人才至绍兴初年方得涵养成就未几又坏于秦桧至孝宗皇帝又加之涵养成就是故乾道淳熙之盛无减庆厯嘉祐之时先皇之初年人才皆孝宗皇帝之所涵养成就者也一坏于侂胄再坏于弥逺士知有利禄而不知有亷耻之节人知有谄谀而不知忠直之风夫今天下之士所以正论昌言滨死不悔屡仆屡起曾不挫折一踬一奋曽不畏缩者乃陛下三十三年之所涵养成就耳以三十三年之极力涵养成就者一旦斲丧之可乎不特此也祖宗三百余年之所涵养成就者而一旦斵丧之可乎此臣所为痛哭流涕而不能自己也故敢妄发其狂言愿陛下保持其初意使朝廷常有贤士陛下长为圣君臣虽养疴山林食荼如荠不然臣之来也不过一留梦炎一方逢辰不罢则斥耳臣妄援苏洵躐上封事罪在不赦但臣筮仕之始于朝臣未有素交至如三学诸生亦皆懵不相识初无附下罔上之意皆出爱君忧国之忱知则当言言则当尽至于出位实不自知席藁私室以待鈇钺臣虽受诛亦愿陛下用人听言保持初意而已惟陛下留神臣惶惧惶惧顿首顿首谨言









　　雪坡集巻一
　　钦定四库全书
　　雪坡集巻二
　　宋　姚勉　撰
　　封事
　　庚申封事【二月四日供正字职翌日奏】
　　二月吉日承事郎秘书省正字臣姚某谨沐斋裁书昧死百拜献于皇帝陛下臣闻天下未尝有难为之事人主不可无肯为之臣以肯为之臣辅有为之主天下事难者易矣易之象曰云雷屯君子以经纶夫屯者难也不曰君子以畏避而曰君子以经纶岂非世虽屯难正可经纶之日乎有经纶则屯者亨矣但患无经纶耳方今天下之事势有可惜者一有可忧者三而幸有可为者四可为者即所谓经纶也臣请疏言之奸相丁大全欺蔽聪明壅塞言路敢于言者必加之窜以不得其言而去者又重之以诛陛下践祚三十余年何尝有此大全葢欲以此箝天下之口而恣已之私也臣于彼时知有今日久矣是以丙辰只召已至中道不愿与之立朝疏陈其奸亟归俟罪自时厥后大全朋奸罔上日甚一日凡天下之所谓忠臣良士必皆汚之以数百万极重之赃而坏其数十年自修之节用其腹心十数辈布满诸路行一切不防之政白科彊抑什取六七谓之和籴以失尽陛下之仁心妄以富国强兵自诡特不过竭天下之膏血以奉陛下目前之欲耳此即蔡京丰亨豫大之説王黼应奉享上之举也富国者如此彊兵者又安在哉夫已未之敌戊午之籴之应也昧者犹曰幸有戊午之重籴犹可以给己未之御敌殊不知若无戊午之籴则决无己未之敌矣陛下知渔舟渡敌之罪起于袁玠不知超擢用玠者非大全乎使陛下去年大悔悟大更革之时厥既登庸左右贤相亟去大全及其党与投之四裔则天下大悦众愤尽纾百将一心三军同力敌即退伏消弭矣奸臣误陛下之罪甚大陛下责奸臣之罚甚轻此固陛下之仁厚也然天下谓陛下尚有眷顾大全之心他日必念其能生财不念其几误国必至复用重害吾民是以怨尚郁而未纾愤暂解而复结加以夺官之命越数月而后下求言之诏亦越数月而后颁古人所谓改纪其政者当一反前之所为而乃痈疽之根犹伏胷腹瞑之剂未彻膏肓使天下有悔过不尽之叹夫前日悔过之不尽则今日御敌之不尽也且可为而不勇为今虽欲为之亦缓下之剂矣此臣所谓可惜者一也去年秋敌在鄂渚耳未至兴夀也冬则南在湖湘北至兴夀耳未至江西也今则在江西矣臣所居之郡瑞阳所邻之郡清江今闻皆已残破矣隆兴之邑凡八如分寜如武寜如奉新在章江之外者今皆躏蹂矣如丰城如进贤在章江之内者今皆奔溃矣是八邑而失其五也支体已翦腹心能自固乎万一敌用避实击虚之谋舍隆兴而不攻或自南康而渡或自丰城而渡或自清江而渡或自章江之源而渡越西江一步所在州郡不过如兴如夀如瑞如清江耳陛下何以限隔之哉此臣所谓可忧者一也金本无谋皆中国为奸相患苦之士民为之向导既犯鄂渚又出广右盖用巫臣疲于奔命之谋伍员多方以误之之计万一牵制重阃以一兵径渡下流而来以一兵倐自海道而至陛下又何以待之哉此臣所谓可忧者二也敌之初破蜀也一嵗一钞掠之害其耕夺其聚杀其民人使不得供其军赋谓之涸水取鱼之法才掠即去虽去不归以一帅蟠伏兴元以为嵗大入之计不数载而全蜀陷今兴夀二州闻已为金所有矣万一如乌珠欲筑建康避暑俟秋复动之计留患腹心何有穷已此臣所谓可忧者三也虽然岂可徒忧之而已哉髙宗皇帝六飞南渡之初国势未定乌珠亦尝惊犯江浙当时事势可谓阽危迨其次年大作措置则曰今冬敌来似有可胜之理又曰虽以檄呼金渡江亦不敢来矣然则金之渡江不足虑也但使之不敢再渡可也陛下君臣傥能以髙宗皇帝之时犹可有为为心则臣所谓可为之四策皆可行矣何谓可为者四一曰筑城壁以卫州郡二曰敎民兵以防乡里三曰分责任以全境土四曰一体统以集事功敌长于野掠短于攻城鄂渚有城则不能攻长沙有城则不能防豫章有城则不能近衡全永以无城而破兴国夀昌以无城而破瑞阳清江又以无城而破城之有无利害可覩也去年冬臣在瑞阳尝劝守臣筑城乃取桥梁寺观塔庙之石以助之量功命日用为艾猎城沂之法则三旬而可济守臣虽是其説竟为幕僚沮挠而止不过曰恐费州县之财粟也今财粟果安在哉孰若以一州之财粟卫一州之生灵乎纵乞朝廷一二年上供纲解而为之朝廷亦必不计也不愈于为敌所荡则亦无所谓上供乎今天下之无城者不独瑞阳也陛下寜忍不念其民哉臣所谓筑城壁以卫州郡者此也鄂渚官军之外有义士壮丁数万人长沙官军之外有乡隅丁夫数万人皆能相助战守民兵之于乡井用力尤至也敌之所以彊者空国而皆兵使吾州县皆有民兵以敌之彼亦安能遽犯胜敌之策莫良于此朝廷去年亦尝许州县结民兵筑山寨矣不知后来何为而遽罢农隙讲事寓兵于耕葢亦近古也主佃相养贫富相资可以弭奸可以敎睦亦不费官也若畏其为盗贼畏其相讐杀则但当区处之得其道劝率之得其人耳督之以才且贤之里宰总之以才且贤之时官不肖而不为乡里所服者不使也天下安有才且贤之里宰时官而肯为盗贼肯相讐杀者哉敌至而民残敌去而民盗有民兵而如是乎无民兵而如是乎军新招则不能精军既多则患无养固不若民兵之不费也但不必尽取保伍以为民兵保伍者止为奸盗之防民兵者当择强壮而敎敎之以洞贯之弩敎之以拒马之鎗敎之以陷阵之斧断无调遣止卫其乡利而诱之激以厚赏民必乐从矣去年臣在瑞阳守臣尝遵朝旨委臣以敎阅民兵之事略有绪矣但未几而报罢罢一月而遂遭哨骑之苦守臣得百十民兵走一小山寨方能免祸民兵山寨不可谓无用也使尽如臣言乡乡皆兵处处皆寨岂至是哉臣之州痛矣无可言矣今天下无民兵者不独瑞阳也陛下可不念其民哉臣所谓敎民兵以防乡里者此也广右湖南江西州郡今固残破矣可残破而已乎残破方新修复亦易但一人而为之则难众力而图之则易耳且以江西言之阃之在九江者宜命之修复兴国夀昌两军阃之在隆兴在清江者宜命之修复瑞阳清江两郡及分寜奉新诸县官许辟置财许移用则修复之事可次第举矣修复既毕然后命四监司各取所近之州郡分而掌之责其守御责其应援失地则加之罪却敌则重之赏但是分任防扞之责至于本司职事如刑狱如茶盐则仍前日之职而掌之宣阃大臣则加总其权于上不立唐人藩镇之名隂合中兴镇抚之使祖宗之法不必变而列郡皆蒙其利矣广右湖南诸郡推此意而行之江东福建两浙亦用此意而预防之责有所归力皆愿効臣所谓分责任以全境土者此也责任虽分意向当一要皆为国不必争功髙宗皇帝初在临安尝有圣制曰愿同越勾践焦思先吾身髙风动君子属意种蠡臣此诗也葢髙宗皇帝中兴之规模也越之谋吴臣种治内臣蠡治外髙宗圣心葢有见于此其后用赵鼎张浚为左右相遂用此法鼎居中秉政进退人才浚江上视师専任边事表里相应举天下而运之掌矣使三十六年之间皆此规模中原即日可复独惜吕祉之间一萌兄弟之好遂失而秦桧乘之矣今二相同心济谋万无不和之失更愿坚凝意向事事一体人人一心运掉四方身使臂而臂使指所在诸阃亦宜同体国事共济时艰谨毋曰吾皆执政也吾皆大臣也势敌权均胡可相使如此则天下之事谁其为之哉臣所谓一体统以集事功者此也此四者皆可为之事也即屯时之所谓经纶也世之无事庸夫髙枕而有余世之多事圣哲驰骛而不足今日圣哲驰骛不足之时也仁宗朝言者论吕夷简曰大富贵吕夷简享之大忧患留与陛下臣今亦曰大富贵丁大全享之大忧患留与陛下为大全防説者必告陛下曰大全之时州县未多残破也殊不知此敌则谁致之哉屯者大全之所遗患也二相则经纶其屯者也抑臣尝求经纶之道扵屯卦而得其説愿末有献焉初九一爻为动之主屯之经纶君子也其爻辞曰盘桓利居贞利建侯圣人释之曰虽盘桓志行正也以贵下贱大得民也是三者经纶之要道也屯难之时未有攸济故盘桓而不速进但所利者在居正在建侯在以贵下贱耳居正者顺公理而无私邪也建侯者聚众贤以自辅助也以贵下贱者屈已求谋而广忠益也鼎之相也权幸请谒内降差除一切格止黄彦节之移竹栽防罪也责军令而禁止之冯益之买鹁鸽暧昧也亦予外祠而疎逺之陛下今能听大臣如此否乎此居正之道也吕本中张九成潘良贵魏矼胡寅范冲朱震之诸贤萃本朝韩世忠岳飞吴玠吴璘王彦之诸将布襄淮荆蜀陛下今有人才将帅如此否乎此建侯之道也天子罪已而求言宰相谦冲而待士诏近臣编类奏疏择而行之陛下今亦求言矣曾有见之施行者否乎此以贵下贱之道也是三者髙宗皇帝之所以亨屯也髙宗皇帝之时岂不尤难于今日哉而能有为若此则亦当时有肯为之人无难为之事耳今如曰不可为使陛下当髙宗之世将不固边圉而捍敌骑乎遐荒朔漠之人荡然窥闯内地如升虚邑才十数哨骑入境千万人皆望风而溃曾无发一矢与之抗者臣甚为中国羞也愿陛下为宗社大计与二三大臣亟图之臣冒犯天顔罪当万死然臣枌榆已失今而后以罪去已不如前者在上饶驿奏封事时尚有可归之路矣触鼎镬斧钺而死乃其甘心臣无所逃罪臣某实惶实惧顿首顿首谨言


　　雪坡集巻二
　　钦定四库全书
　　雪坡集巻三
　　宋　姚勉　撰
　　封事
　　拟上封事【庚申三月】
　　三月吉日承事郎秘书省正字兼沂靖惠王府敎授臣姚某谨昧死百拜裁书献于皇帝陛下臣闻祖宗朝许馆职非时言事仍许银台进入与台谏等祖宗之所以优异馆职者何也储材于馆阁正欲其言天下之事也然而不当言而言谓之躁当言而不言谓之隐必其事闗国体人不能言然后馆阁之臣抗章极论胡铨之窜范如圭留之朱熹之劾叶适辨之曾觌龙大渊之恣王十朋论之是皆得其言而后言也臣于先正诸贤无能为役然亦待罪中秘不敢缄黙取容是以供职翌朝亟言时事今则事有大此系国安危隐而不言臣实不敢臣伏见初十日圣防以太学博士臣徐庚金等去国委司业何梦然勉留谓方今多事毋徒纷纷为中外盗贼之所窥伺姑惟体国臣伏观至此涕泗交零方当陛下更化用贤之时岂容有学官尽去之事众听惶惑群心惊疑载在史编贻讥万世此非细故小变也陛下委长官留之固足以见体群臣之意然庚金等之所以去又岂无其故乎得非以近日所上两书未见施行不得其言而去乎臣闻庚金等所上之书乞斩丁大全董宋臣五人以谢天下其意虽是其言则似过于躁也陛下未见施行葢必有待庚金等即相携而去其事亦未免过于激也然其心则实本于忠爱覩天下大势之危急故心痛不及缓声耳其辞虽未必可尽行圣心独不可为之裁度酌其当权其宜而行之乎陛下而惠从诸臣之言酌其当权其宜而行之则有好善忘势之贤有从谏改过之美天下之人必谓陛下屈万乘之尊而伸庶僚之贱克一已之私而从众论之公羣愤泄舒士气兴起敌国可却外患可消当时称明而万世诵圣也陛下而不从诸臣之言忌医防疾反谓以彚而征吉者为植党谓出昼而庶王之改者为要君具文而留实听其去天下之人必谓陛下忍于空学官而不忍于去貂珰忍于去善类而不忍于去奸相上滓圣徳为累不轻下失人心为害不细虽欲中外盗贼之不窥伺不可得也陛下即位以来凡皆见矣独未有学官群然去国之事耳学校师儒所以敎育天下之士一朝尽去此何等气象哉先儒周惇颐曰天下势而已矣势轻重也极重不可反知其重而亟反之可也陛下端拱九重抑尝思天下之势何以至于今日乎臣跧伏草茅日夜念天下事察此熟矣陛下端平甲午淳祐甲辰去奸任贤天下骎骎有向治之势也把握而坚凝之其势岂趋于下哉其失在于把握凝定之不坚耳然犹骤仆旋起才倾即扶未至如后来之甚也故臣子之去者复归人心之离者复合有如丁未之歳臣徐霖疏攻赵与叶大有言不行而去陛下叠遣朝臣而留之然不去与大有而霖竟去霖虽去而与大有陛下亦终去之也是以五六年霖复以召还而大有之陷害忠良与之掊敛民怨其祸亦旋息独以与之去稍缓言者不已虽在京泮亦皆纷纭至辛亥而遂有京泮逐客之变朝廷以草茅之士视之甚轻无复有慰留之举故其后逰士间有北附南趋之祸又至壬子臣蔡抗与太学诸生共攻余晦言不行而皆去朝廷亦再遣朝臣留抗留太学诸生抗虽竟去而晦亦不旋踵而罢也故次年抗复以召还而晦之贪虐百姓亦不深被其害独以晦之去不出于真朝廷尚以为材癸丑又起之帅蜀故其后有全蜀陷没之祸以此见陛下从人言而勇于去邪则天下之势转而如此咈人言而疑于去邪则天下之势激而如彼也然是时公论时明未至尽废隂长阳消之防泰往否来之交则在乙夘洪天锡之一去耳天锡疏攻二阉言不见信翩然竟去亦不复留自此北衙之势始盛于中朝宦官之名方播于天下陛下未尝有好游幸之失也而人则曰宋臣误陛下以修饰湖山营缮靡丽矣陛下未尝有殉货利之愆也而人则曰宋臣导陛下以讲价西园卖官鬻职矣陛下未尝有夺民生业之过也而人则曰宋臣诱陛下置御前庄及御前房廊矣甚至引丁大全为相则曰宋臣聚丁大全之党则曰宋臣援方大猷躐贵则曰宋臣与丁大全蔽蒙边事则曰宋臣不知宋臣实如此否也而天下之议如出一口则以洪天锡一斥不复而致此耳一天锡之去未害也自此奸壬窃政憸党如林台臣不敢纠绳给舍不敢封檄侍从不敢论思班行不敢轮对言路壅塞媕娿成风屛斥诸生诬蔑善类在者不敢言言者不敢去又有人臣敢轻于去国重加窜削以为人臣不忠之戒虽以台谏遭黜左迁亦皆忍辱包羞腼面目而坐朝着礼义亷耻之四维尽皆废坏元气既耗外邪遂侵致有劲敌透漏而不知之祸此盖言路壅塞之致也夫曩者京学逐客之时即后来太学屏士之渐也曩者太学诸生空学而去之时即今日学官空学而去之渐也不销其萌势遂至此陛下安可听其势之愈趋愈下乎去年陛下改纪更弦悔过罪已拳拳乎任用非人左右蔽蒙之戒复开言路旁逹下情天下方有极而将返之势挽回不力后将若何臣谓陛下今日方当召回首言二阉者以明陛下本无庇宋臣之意拭诸贤以明丁大全诬忠良之非已召而未至者趣之使来肥遯而未召者加之亟召以系人望以重兵端庶几可以回天下之势岂有诸贤犹未至国而六七学官乃忍使之去国乎学官为国排奸言不行则已去朝臣必有留学官者言不行则又去学校诸生失其师儒亦将叩阍请留言不行则又去在朝失直言鲠论之士空国无章甫缝掖之流得不尽失天下士大夫之心乎是驱天下士大夫而去之也既失天下士大夫之心必失天下之人心是驱天下之人而尽去之也而可乎学官所乞诛五人其四前此已略施行犹可勿议宋臣招致人言如此犹未有毫发之罚陛下又何爱一家奴而不以慰天下之人心哉为宋臣者亦当思所以自全也汉之曹节王甫其权盛矣他日东都宦者之祸非曹节王甫遗之乎唐之仇士良鱼朝恩其焰炽矣后来唐末宦者之祸非士良朝恩遗之乎然则庇而防之者适非所以保全之也髙宗朝张浚在督府上疏乞斩冯益赵鼎谓其罪虽暧昧未明不可不置之疎逺遂与外祠外祠虽不如内省之乐也而冯益则无康履之事矣孝宗朝甘升亦窃防威福厥后孝宗出升湖州居住湖州固不如钱塘之美也而甘升则无童贯之诛矣然则疎而斥之者正所以保全之也陛下圣明决不效汉唐庸主之所为以留为后世之祸髙孝两朝家法具在陛下必能举而行之也当此大势危急之时陛下而能为逐奸逺佞之事易于反掌不难于拔山则学官之去者可还人心之疑者遂释舆论称快和气致祥上天必悔祸敌人必堕胆天下之势乱可转而治危可转而安矣此万年无疆之休也亦万世无穷之闻也惟陛下亟图之不备臣昧死百拜
　　时三月十一日也学官去馆中有书援之通进司弗受复自草此书欲明日伏阙而十一日晚已有逐董之命遂不果上











　　雪坡集巻三
　　钦定四库全书
　　雪坡集巻四
　　宋　姚勉　撰
　　奏劄
　　庚申轮对【八月十一日上殿】
　　第一劄【玉音问答附】
　　初入奏云臣疎谬无庸学未闻道癸丑防陛下亲擢冠之多士之首臣感激知遇每思捐躯以报陛下丙辰蒙陛下以正字収召是时奸臣丁大全窃政臣见其欺君罔上不愿与之比肩事主用不敢前去年又蒙陛下以校书郎赐召臣自叨忝以来未曾有一日实歴故不敢当乞仍旧班又蒙陛下矜从所欲曾未三月陛下又俾臣待罪校书郎臣累辞不获六月十六日供职至十八日又蒙陛下除臣兼太子舍人臣受恩愈深义当効报用不敢辞兹当班对获望清光可谓千一之遇臣有管见劄子二件冒昧闻奏乞赐采览玉音可之臣乃进读
　　臣昨蒙圣恩亲擢赐第中值奸贪欺蔽不忍附和诡随退处山林未报毫发近叨收召曾未几时陛下茂建储宫妙选天下之端士为之辅翼臣以疎谢亦厠末僚又越故常俾陪讲诵臣虽弗称义不敢辞欲答殊知愿忠职分
　　臣奏云故事舍人但掌文翰蒙陛下特俾与讲臣固弗敢当但臣谓効忠于陛下之子即所以効忠于陛下故不敢固辞玉音曰素知卿忠
　　兹当班对亦安敢出位而言愿以臣之职对臣伏见皇太子天姿髙明徳性仁厚好学善问谦恭受言臣每钦叹陛下真有为天下得人之仁皇太子真可主宗庙社稷之祭尽善尽美何以加兹
　　玉音曰太子颇聪明可敎臣奏云臣素不能佞但见皇太子实天纵聪明且又好学玉音曰尚赖卿等悉心辅导臣奏云敢不尽心臣又奏自古人君多以建储为讳间有能建储者又多昧于知子陛下上法仁宗髙宗既有与子之盛徳又有知子之至明此行建立东宫可谓上符天心下合人志陛下作得此一事不差玉音曰卿等可为朕敎之
　　陛下近又命皇太子侍立昕朝参决庶务宰相执政为之师傅賔客日示以事而习之陛下之于敎廸葢无所不用其至矣虽然盍亦知所先务焉臣闻帝王之学与经生学士不同训诂章句经生学士之学也修齐治平帝王之学也
　　玉音曰极是
　　其要在于格物以致其知而已此皇太子今日之急先务也格物者穷理之谓也
　　臣奏云陛下此理洞贯胸中臣不必赘陈在皇太子则格物致知乃第一事能致知则知人之邪正识事之是非然后能用其正去其邪格其非存其是意方能诚心方能正自此天下可有治而无乱臣日侍东宫専为皇太子讲明致知一件分别人心道心要于念头动处看是人欲是天理若善念起则是天理是道心当存之若恶念起则是人欲是人心当克之玉音曰正要卿如此
　　随事以观理然后能即理以应事天下之事众矣其大纲领则莫若用人听言
　　臣奏云事事皆当穷理但帝王之学用人听言是大纲领玉音曰极是
　　説虽若迂事则甚切臣癸丑大廷奉对丙辰驿递上书皆以斯二者为陛下吿
　　臣奏云臣癸丑廷对献二策曰立中道以用天下之贤奬直言以作天下之气丙辰趋召至上饶驿奏封事托丞相程元凤缴奏亦只云愿陛下保持用人听言之初意臣今亦只是此説不敢有二心玉音曰是
　　臣之愚戆无有二心今者备数宫僚所以吿陛下之子者即前日之告陛下者也陛下所以敎皇太子者在平日固甚严皇太子侍立叅决之时所以观法于陛下者在今日为尤切臣愿陛下致谨于斯二者而敎之书而不法后嗣何观陛下固决无此失唘佑我后人咸以正罔缺必事事皆以正而后可谓之罔缺也
　　臣奏云陛下今日委任贤相言路广开羣才渐聚固无用人听言之失但臣愿陛下益谨之重之故臣引书曰唘佑我后人咸以正罔缺盖事事皆正而后可谓之罔缺也玉音曰极是
　　比者左庶子臣爚尝为皇太子讲司马光论知伯才胜徳一章切切乎君子小人之辨皇太子曰尝观国史中奏议每论君子小人二者真未易辨何以能辨
　　玉音曰能有此问
　　臣爚遂以严者易疎爱者易亲之説反复陈之皇太子极然其説臣以是见皇太子欲致知于用人也
　　臣奏云左庶子乃吏部侍郎臣王爚每与皇太子讲説必极言正论皇太子必乐听之天顔甚喜
　　皇太子又尝问臣曰书曰若药弗瞑厥疾弗瘳如之何而为瞑之药臣谨对曰毒药苦口利于病忠言逆耳利于行逆耳之言苦口之药也然而每难于听当如伊尹所谓言逆于心必求诸道言逊于志必求诸非道然后能听之皇太子亦然其説臣以是见皇太子欲致知于听言也
　　臣奏云臣恐与皇太子言者只是顺不敢拂故欲皇太子致察于顺与拂之间玉音曰是庶他日能从谏
　　臣愿陛下于其侍立之间叅决之际敎之以敬大臣体羣臣之事敎之以内君子外小人之宜敎之以左右罔匪正人敎之以姻娅则无膴仕一赏而千万人劝毋使一之有未足劝也四罪而天下咸服毋使一之有未能服也正人得以指邪人为邪邪人不得以指正人为邪使无复有奸臣敢倡朋党之説以空国之君子蹙国之元气则皇太子用人之知至矣
　　玉音曰此都要太子晓得臣奏云所谓使无复有奸臣敢倡朋党之説者今日虽无此议论但臣谓天下之事当防防杜渐若再有如丁大全者出则不可玉音曰极是
　　敎之以祖宗不罪言者之家法敎之以祖宗置籍记言之旧规
　　臣奏云上一事是仁宗圣训有云朕未尝以直言罪人下一事是赵鼎为台谏髙宗置籍记其言事一月之间言四十事已施行者三十六事祖宗时言者肯于言祖宗乐于听如此玉音曰有此事
　　教之以舍己从人敎之以改过不吝人臣固不当以讦而为直其有直而非讦者不可例以讦罪之也人臣固不当扬君之过以为已名其有为君谋而忠则姑听其自为谋而过也
　　臣奏云论语有曰恶讦以为直者臣见有一种好名士大夫専以讦为名又喜自矜其言殊不知已欲为龙逢比干则置君于何地桀纣其君孰若尧舜其君玉音曰是此魏徴所以愿为良臣
　　兼听以为明不偏信以生闇达聪明目使无复有奸臣再立诽谤之禁以箝天下之口胎天下之祸则皇太子听言之知至矣
　　臣奏云此亦是指丁大全方其壅塞言路之时若能使人无异议然北敌之来非陛下圣明则蒙蔽而不得知矣玉音曰是
　　此葢陛下优为之事也前者奸相横阉表里肆欺天日似为之蒙蔽陛下一旦天造神断如仁宗之窜丁谓孝宗之除甘升片纸斥去曾无留难克已工夫可谓非茍知之亦允蹈之者此皆皇太子之所当则效也
　　臣奏云陛下前此固不曾纵其奸听其横但天下人不能无疑以为陛下之私臣今日待罪班底见陛下行此二事臣不胜钦叹以为此乃陛下克已工夫处臣日者侍讲东宫皇太子尝问如何是克已复礼为仁臣尝举陛下此二事即是克己盖臣谓以古来事告皇太子逺而难知不若举目前之事庶皇太子深信玉音曰正要卿如此
　　继自今皇太子学问思辨极所知而笃于行宗社无疆之福皆陛下遗之矣汉唐以来君不知道间有用人听言之美尚收小康仅治之功然而非出真知但是暗合故听言亦多勉强用人未免混淆有初鲜终莫克纯一不知道者固如是也得尧舜禹汤文武之传尚孔孟周程朱张之学千载独陛下耳
　　臣奏云汉唐以来人君之贤者但是尚艺文词章所谓知道者只是佛老之道臣每拜读御制皆深造四书阃奥故臣谓千载以来独陛下是知道之君玉音曰何足当此
　　陛下以是道传之子使由格物致知之要得诚意正心之方自修身齐家而推以至于国治天下平之效斯世斯民实被吾道之福天下后世谓知道之君果能以道致天下之治而道非无用之物先圣贤之经传不为空言吾道幸甚为万世规是在陛下臣不胜拳拳取进止臣奏云自古时君皆以道为无用之物故少尊信故臣愿陛下以道致天下之治更传之圣子是又开万世之治庶天下后世以为道实有用圣贤不是空言皆陛下主张斯道之赐臣不胜大愿再三蒙玉音称奬云卿言极当
　　第二劄【玉音问答附】
　　臣将读第二劄奏云臣第一劄乃万世之事此劄乞催监司郡守赴任乃今日急务亦一时之事玉音可之遂读奏
　　臣区区本职既言于前矣当世急务敢僭嗣陈奸贪唘戎劲敌侵轶赖陛下神圣相臣忠略迄奏肤公元祐相光辽人已戒生事
　　玉音曰是戒边吏不得生事
　　绍兴用鼎檄敌不敢渡江矣
　　臣奏云髙宗时金敌亦曾渡江其时赵鼎主有进无退之议遂获捷敌既去大作措置鼎曰今年以檄呼敌渡江亦不敢来今陛下任用贤相经武纬文亦决无去年透渡之事玉音曰正要经理
　　然天下不多智者秋风在创残州县人情岌岌常若敌之再来寇盗假哨以骇民居人束担而虞祸
　　臣奏云今经兵去处盗贼每假为敌哨以骇百姓臣乡里一带多如此近闻南方诸蛮亦然只为牧守更易不常无人镇服所以如此玉音曰果是近来更易不常
　　伤弓惊饵理固宜然探本索原亦岂无自良由所在牧守更易不常镇定危疑罔有任责人心无主是以未安夫监司郡守所以承流而宣化者也封建不能古矣就郡县之法而求治舍牧守将奚先使诸路皆贤监司则守必良诸州皆贤太守则令必不谬布满天下莫不得人自可举天下而皆治其要在精择之于先久任之于后耳不精择则徒久不久任则徒精汉宣帝刺史守相辄亲见问择之精也玺书勉励増秩赐金任之久也政致中兴其本由此厥今一年之间京师三易尹矣会稽再易帅矣
　　臣歴数其故玉音曰皆是
　　此犹安地也江西湖南广右经敌之所讵可以寻常视之江西半歳六易漕臣湖南广西洊易帅阃
　　臣奏云江西漕臣初是赵汝暨次李介叔次印应飞次李遇龙次杜庶今方是陈梦斗湖南帅先是向士璧次李遇龙广西先是李曾伯次赵汝暨宪臣漕臣亦皆更易多未至任圣容愀然曰今人多是辞不肯去臣奏云臣子之身君父之身也虽捐躯亦不可辞臣近在东宫与皇太子讲礼记至四郊多垒此卿大夫之辱臣为皇太子言如去年敌在江上正四郊多垒之时若古人处此则以敌侵入境为自已之辱争驱除之必欲洗雪其耻今时士大夫不肯以为辱但要谋身为避难计臣实不晓今之士大夫是如何玉音曰是
　　臣州小垒阅守且三兴国临江抚信衡永桂阳武冈等郡易守皆再方当还定安集之急是岂疲劳迎送之时前者展布不能后者迁延未至江西则今仅一帅湖南则帅尚摄官监司郡守除授方新之人大抵皆未至也按图则皆已有人考实则率多虚席寸隂当惜其可缓乎臣观近日指挥趣湖南宪臣限一日起发臣谓不特湖南宪臣凡天下皆当如此
　　臣奏云江西今但帅臣陆景思到任陈均为宪臣王佖为常平使者陈梦斗为转运皆未到任湖南闻李遇龙未出蜀犹是朱应元以提刑权安抚司公事臣恐安抚司公事非提防刑狱者所可摄近日指挥趣黄梦桂限一日之任极是但天下监司皆当如此玉音曰是
　　改镇易择代难寜前劣而后优毋倡絶而和寡寜用心力有余之士毋任精神向瞆之人必如近日维扬帅臣方能逺过所代臣不知天下皆能如此否也
　　臣奏云后之人胜前之人则易之是如不及则徒然易之如以李庭芝代杜庶此方是后胜于前如李庭芝臣谓久当使之帅维扬但是相臣以分道用人不欲用私客故止用元老赵葵迨葵不肯去朝廷方用庭芝维扬一火之余岂可久无帅臣此已是迟但幸已到玉音甚以为然
　　为国办事之臣要无拘以文法假之嵗月责以功程勿一篑而亏其功勿中道而掣其肘臣观大臣初至之日尝有奏请欲严于命帅而久其任臣谓不特帅臣凡监司守令皆当如此也
　　玉音曰是曾有此奏
　　昔仁祖皇帝临御歳久天下乂安用郭元为转运至十有三年而守令清白不扰实惠及民令监司保荐再任家法可举而行也
　　玉音曰仁祖此事真可行
　　陛下久于道而天下化人臣久于官而实政修治效庶其见矣愿陛下与大臣力行之并取进止
　　贴黄
　　臣奏云此一段言去年诸处军无纪律事
　　臣闻用兵行师所以救天下之民岂可不利御寇而利为寇去年汉鄂诸将属大臣统隶者固皆整然有纪至于朝廷调遣趋江湖者臣但见左金吾一军秋毫不犯耳
　　玉音曰是
　　其余所至贪暴掠子女攘货寳甚于敌也道路之间邸舍狼籍生意萧然幸不遭敌祸者乃遭兵祸岂不重失陛下之人心哉
　　臣奏云臣来时所亲见逆旅无人篱壁倾倒问之则曰苦于过军朝廷遣军所以御敌所以救民今乃为民之害岂不大失人心圣容蹙頞久之
　　臣州瑞阳积峙颇厚铜镪累数十钜万仓米亦可三十万敌无所用也
　　臣奏云江乡论万与京浙不同京浙是言旧会江乡是言铜钱臣州之苖计八万石丁大全横敛和籴十四万石又旧米及累年和籴緫领所未取去者共有三十许万石臣去年劝守臣以此筑城郭臣敎习民兵守之臣是时虽未蒙陛下収召然念在乡亦是报答陛下真肯以身扞敌后为人所沮臣不得遂其心正月三日方趋召才两旬而敌已至使臣策获行未必如此玉音曰知得
　　小校吴思忠江东西宣阃本遣之戍豫章没口闻敌已去瑞乃不禀宣阃之命提兵往来自谓敌退之后例有检拾盗仓廪府库之钱粟发城市富民之窖藏连艘梱载而去李虎继至摄郡又尽其所未尽者而席巻之毫孔靡有遗者遂使瑞阳无力可以修复合举城筑为之孔艰今摄郡之将虽窜南荒所得既充未失为富而作俑之偏校犹有漏网者朝廷不知也
　　臣奏云臣初亦不欲显斥其人然念事君勿欺不敢不直言其事玉音曰须要施行
　　臣愿陛下自本出师戒饬将臣必用军律太祖皇帝圣训有曰茍犯吾法惟有劔耳愿陛下驭军以太祖之训行之并乞睿照
　　读毕再奏云臣冒竭狂瞽傥有一得之愚可采乞赐留中仍乞降付三省枢宻院玉音可之臣又奏云臣言无可采伏蒙玉音曲赐奬谕虽仰见陛下以虚受人从谏如流之美然臣无以当之臣职卑不敢殿上谢恩容臣拜下遂下殿再拜曲谢而退





　　雪坡集巻四
　　钦定四库全书
　　雪坡集巻五
　　宋　姚勉　撰
　　表
　　赐第谢表【癸丑】
　　伏以相上帝而作之君实兼师敎有天下而选于众在得仁贤方获望于清光遽宠承于异数叨荣过分报徳无涯【中谢】恭以尧舜亲贤惟求实用汉唐取士始尚虚文利禄竞趋风俗愈薄欲聿新乎圣化必首正于人心臣等识不通今志惟好古毋曲学以阿世盖出真忱以直言而取人幸逢盛际求才棫朴垂问刍荛咸造大廷对扬休命修道谓敎愿立中庸之经明徳新民当知大学之本庶各安于趋向皆可副于选抡冒陈狂瞽之言简在髙明之听误膺亲擢未协佥谋兹葢恭遇皇帝陛下仁洽道丰行髙恩厚惟精惟一允执厥中无党无偏皇建其极爰究心于选举详为法以搜罗遂使谬庸亦防甄拔臣等誓操素节仰答洪私怀仁义以事其君敢昧平生之志有谋猷则告于内愿输他日之忠
　　赐闻喜宴谢表
　　伏以恩叨赐第仰承晋日之清光礼寓肆筵载举需云之盛宴辉生觞豆喜动簪裳【中谢】窃以极荣者九陛之龙光殊遇者一时之燕衎野食苹而取义葢施诸羣臣嘉賔露在草以兴歌独言夫君子令徳敢谓儒科之始进亦蒙帝渥之下霑臣等文乏咀华学勤味道天涵地育久渐丰芑之仁雾滃云蒸廼与镐京之饮馈陈八簋酒拜三行歌且舞以有仪燕以敖而是则凡而饱德均此陶和兹葢恭遇皇帝陛下酌道之源求士如渴商惟醇之善政官不及私周既醉之太平人皆有行推至忱而与共俾嘉惠之恭承秩若无哗翕然胥乐臣等志存氷檗愿匪膏粱饮之得尽其心肯狥醊醨之俗食焉不怠其事誓逃餐素之讥
　　赐御制诗谢表
　　伏以君赐之食式均鼎养之恩帝劝以歌庸示贲成之化儒科增重士类知荣【中谢】恭惟皇帝陛下圣笔成书王言作命尧章焕乎其有徳运乃文周道粲然复兴功列于雅天颁一札风厉四方臣等钦睹昭回只承训廸作诵虽惭于吉甫美在任贤载赓窃效于臯陶谨毋隳事
　　赐谢花表
　　伏以恩霑露草萃生意于羣芳香动天葩散阳春于万宇宠光所被枯卉皆萌【中谢】恭惟皇帝陛下中庸素根道徳为丽广开众正爰揽其英博采直言以华吾国特颁异贶昭示至荣臣等志慕埀馨学思就实孤忠报主敢求桃李之门洁操厉躬愿在蕙兰之畹
　　赐氷谢表
　　伏以湛露霑恩式绥宴衎颁氷示宠只服光荣当暑之隆不寒而栗【中谢】恭惟皇帝陛下渊衷水止静鉴天昭临政万机凛如履薄谨防一念深戒坤凝载分玉井之珍增耀琼林之集臣等敢不忠清秉节精白承休晛见阴消仰赞去邪之决天寒地浄愿为固圉之图
　　东宫受册贺皇帝表【庚申】
　　伏以天付有家式重承祧之寄王命作册丕昭唘后之谋宝厯无疆瑶图有庆【中贺】恭惟皇帝陛下尧中舜一文显武承身度凖绳示父子君臣长幼之道天常笔舌为典谟训诰誓命之文将肇举于明禋爰载崇于冡嗣上公授命百执在廷衮冕黻珽之度昭柷敔笙镛之乐备于粲国家之盛典永绵宗社之丕基臣等忝列宫僚幸逢邦庆禆日就月将之徳自媿罔功作星辉海润之歌愿言归美
　　谢皇帝赐马表【许乘骑入东宫讲读】
　　伏以揣分侥觎滥厠露门之讲蒙恩赫奕遽颁天廐之良得所未当感而益惧【中谢】窃以过阙则下庸见尊君之心俟驾而行亦岂为臣之礼独以説经于储舘遂令给传于禁途策兹骐骥之材媿矣驽骀之质兹盖恭遇皇帝陛下飞龙上治遹骏有声驰骛乎仁义之途防观于道徳之域尊礼经士唘廸后人尽忠嘉之羣心将之帛篚知勤劳于臣下酌以金罍悯兹出入之防勤假以超骧之上驷臣敢不竭其忠力范我驰驱蹑彼遐踪必陋汉唐之陈迹导夫先路愿趋尧舜之通衢
　　沂邸贺皇帝肃清江上表【庚申兼宫教时作】
　　中国犹太阳犯顺岂容于庶类仁兵若时雨奏功大慰于羣黎王心载寜天下底定【中贺】恭惟皇帝陛下庙谟雄断神武圣文昌厯开天等艺祖造邦之日舆图拓地绍髙宗复古之勲属者北人唘兹边隙生灵涂炭中外渊氷罪已之诏一颁悔旤之天随格及相同徳与神为谋王命于宣虎告成而式辟皇耆其武度董师而集功智勇协心将士用命三军夹击万旅俱殱肯苻坚衂于淮淝佛狸殒于步皆天险之未越亦事机之幸乘未有安内夏于几危挫北军于已渡茂建丕烈前无古人江海一清尽复四民之业乾坤再造永垂万世之基宜庙宜郊可歌可颂臣某义均休戚庆倍等伦舜舞两阶已喜班师而振旅武有七徳尚期保大以定功
　　沂邸贺皇帝东宫正位表
　　千歳皆安立嗣必子四方继照丽正重明宗社尊隆臣民悦怿【中贺】恭惟皇帝陛下传心尧舜嫓徳殷周寜王遗大宝昭嗣无疆之服孙谋以翼子燕式观遹骏之声契惟天惟祖之初心举有国有家之旷典丕厘景命敷遗后人臣忝列宗支喜培国本安磐石夀旗翼祝天子之万年隆岱岳深河源庆皇基之亿载
　　沂邸贺皇帝太子入宫表
　　伏审茂建青闱宻依紫禁端圣人之南面昭此大明位元子于东宫于以自副室家胥庆庙社有归【中贺】恭惟皇帝陛下恭已操功宅尊丽正土阶三尺昭令徳以示子孙世室九筵有成命而祀天地聿严主鬯爰重立储载肃翚飞以安鹤驾爰居爰处来燕来寜臣属在宗藩喜深厦贺虎闱尚齿知内先九族之亲龙楼问安愿上祝万年之夀
　　皇太子侍立参决谢皇帝表【庚申兼太子舍人时作】
　　问安清禁方严子职之恪共立侍紫宸乃获政机之观决得于目击授以心传揣分未堪防恩过厚【中谢】恭惟皇帝陛下以声为律其动应规昭其度昭其文示之令徳丕哉谟丕哉烈佑我后人肃然身敎之仪刑见于家法之纯懿若稽嘉祐先宗祀以建储上则天禧命宰臣而习事不以臣为幼侗而俾之继绍不以臣为愚陋而诲之经纶拱亲黼扆之日朝耸观神断之天造若明发蔀可学知方臣有获多闻只承允若视乃无时豫怠帅而不敢有加晋王治之懦庸夫何足效曾孙诵之道徳所愿庶几
　　皇太子谢皇帝令百官诣东宫表
　　鸿册诞敭仰拜君亲之茂眷鹓班移贺惧非臣子之敢当揣分僭逾拊躬惕厉【中谢】窃谓以仪辨等初无二上之尊事主比肩敢辱百僚之见独以宗祧之至重特令品级之少殊外似耸于观瞻中实深于战栗兹盖恭遇皇帝陛下接千载统垂万世基以得人之谓仁念立嗣之必子昭徳而示有则以贻尧歴试而考言既云乃可禹固辞而稽首必曰汝谐肇建青宫俾承紫极兹举正名之典又隆纳谒之文臣敢不自牧以谦懋跻于敬见公少如保傅之礼寜有怠骄以英俊为师友之交决无私昵庶克堪于付托期不忝于继承
　　皇太子辞皇帝赐扇表
　　伏蒙圣慈赐臣紫扇四把者龙光赫奕特颁列侍之仪雉尾森严颇近至尊之御未容僭受决不敢当欲望圣慈特赐蠲免




　　雪坡集巻五
　　钦定四库全书
　　雪坡集巻六
　　宋　姚勉　撰
　　牋
　　宫僚贺皇后册太子牋【庚申兼舍人时作】
　　宝图光唘由关雎王化之基玉册诞扬重燕翼孙谋之命庆流宫壸福在宗祧【中贺】恭惟皇后殿下坤体顺承家人正吉涂山圣徳宜乎继禹道之能贤太姒徽音所以有武王之为子赞成睿断允出母仪永为万世之规茂介两宫之祉臣等备员储寀拭目景光实为千一之逢曾蔑万分之助器归长子已纾漆室之怀夀祝圣人愿效华封之请
　　宫僚贺皇太子受册牋
　　天子当阳肇举建储之礼王言作命聿严奉册之仪神悦人和礼明乐备宗祊有庆中外属心【中贺】恭惟皇太子殿下粹质金相渊姿玉裕主器莫若长子有宗庙匕鬯之责存遗宝以绍天明有室堂菑播之任在显膺瑞玉端秉植圭丕焕前星拱承北极某等滥聨宫寀欣覩上仪奉雕珉而涖东宫幸际百年之旷典从青盖而朝太室耸聆兆姓之欢声
　　宫僚谢皇太子赐宴牋
　　星晖海润位新正于东宫露湛阳晞恩共承于北阙以燕以衎为龙为光【中谢】窃以建元良者所以埀万世之基示慈惠者所以侈一时之典置酒而侍必商山园绮之流给膳以珍在瀛洲房杜之彦某等猥非妙选曷称盛仪兹盖恭遇皇太子殿下视膳孝隆主鬯任重酌道之源覈仁之薮传圣上访儒之心由义之路入礼之门得君子招贤之正推忱乐与执馈载亲不遗宫寀之防俾与賔筵之秩某等餐和甚至醉徳惟醲乐鸣鹿之蒿苹不知所报撤鲍鱼于爼豆愿竭此忱
　　贺皇太子正位牋
　　伏审肇建储宫于昭盛典圣人以天下为大器爰重贻谋宗祀飨上帝于明堂聿严主鬯拜家有庆运祚无疆【中贺】恭惟皇太子殿下文明温恭孝友仁爱干称父坤称母允为宗子之贤月重轮星重晖咸仰副君之徳舜守帝尧之道一文朝王季者日三心谋大同天廸从保某猥承凤诏入侍龙楼愧无赞道之文未称承华之选惟君子命惟君子使誓当殚引翼之忱与正人居与正人防愿益就髙明之学倾心恳切拜手敷陈
　　除舍人供职谢皇太子牋
　　贤圣仁孝闻天下方新谋燕之诒左右前后皆正人有赖朋之益若为肤谫误入选抡【中谢】伏念某曩玷防科未酬异渥驰心魏阙每怀漆室之倚楹厠迹石渠忽尾商山之侍宴愿忠虽切揣分无堪兹葢恭遇皇太子殿下问道承师敬贤好士春学干秋学羽时敏厥修史诵诗工诵箴日闻者正遂令孤陋亦厠羣贤某愧乏竒才幸非曲学近周召之贤则善所望亲仁非尧舜之道不陈是为效报
　　谢皇太子赐马牋
　　学务时修获侍潜龙之邸礼隆昼接特承用马之恩揣分未堪拊心重媿【中谢】窃以载骖载驷君子来朝乘牡乘黄在公载燕畀之五良者见其好善予之四牡者所以褒功若为一介之防得御六闲之骏兹葢恭遇皇太子殿下珠庭质粹金辂望新以骏马不献东宫为贤以龙楼不絶驰道为孝前明师后劝讲乐岂衘橛之间趋肆夏步采齐行有鸾和之节念兹驽蹇乘以駃騠某敢不恭侍靮羁钦承鞭策述徳车乐御之理讲帝骤王驰之方命彼载之道敢辞于云逺薄言駉者思愿一于无邪
　　沂邸贺皇后立太子牋【庚申兼宫敎时作】
　　坤道资生为天下母震宫主鬯乃圣人男九庙奠安三灵闿怿【中贺】恭惟皇后殿下涂山兴姒简狄生商衍国家之庆源赞宗社之大计若昔昭陵建嫡式由光献之功髙庙定储允出宪圣之助承天与子视古有光臣忝列近藩获观盛典龙楼致孝益隆保防之恩燕翼贻谋丕享延洪之福
　　沂邸贺皇太子受册牋
　　前星正位震器有归晕日开祥离明继照一人有庆万国同驩【中贺】恭惟皇太子殿下徽柔懿恭温良寛裕讴歌曰吾君之子亦既有年贤圣系天下之心久孚众望肇正储位益隆我邦某忝属宗藩喜闻典册万年受天之祜在致孝忱三代有道之长愿亲端士
　　沂邸贺皇后太子入宫牋
　　坤宫主静在母不烦甲观僝功翼子以燕三宫忻庆九庙安寜【中贺】恭惟皇后殿下齐体紫宸俪尊皇极椒涂壸壁式开宜众之祥花绕禁庭昭受问安之礼立承华于近阙名继照以为堂某忝列宗藩实深庆贺亲闱宻勿龙楼严日致之忱子职恪共凤斚上天齐之夀
　　沂邸贺皇太子入宫牋
　　肇建春坊聿新甲观洊雷为震位爰正于在东前星近心辰载瞻于拱北神人交庆朝野同龢【中贺】恭惟皇太子殿下处已温恭传家忠厚学益跻于圣阃孝恪奉于亲闱体元将以长人仁为安宅朝日以明有敬礼乃入门宻依紫禁之天丕阐青宫之地某凤麟属近燕雀情深馆有文知已妙俊英之选苑无博望断不闻賔客之私









　　雪坡集巻六
　　钦定四库全书
　　雪坡集巻七
　　宋　姚勉　撰
　　策
　　癸丑廷对
　　臣对臣恭惟皇帝陛下十诏賔兴九临轩御求贤靡倦博采刍荛兹者进臣等于廷策之以选举之八事而欲得夫学术才智之二者以扶世道真尧舜之用心也臣来自远方怀忠欲吐意陛下必策之以当世之务理乱安危之机而圣问所及乃止于此其虑臣等触时讳而不使之言乎抑亦虑臣等有待对之帖括而问其所不备乎甚非策士本意也虽然人才亦国家之重事陛下求学术者则欲其达性命而学圣贤挺气节而发言议求才智者则欲其理国家而究民事裕邦计而扞边陲亦皆时政之大者臣敢因陛下之问而条其所以对然后以臣所欲言者为陛下言之惟陛下试垂聴焉臣闻求天下之士以文不若淑天下之士以道以道而淑天下之士正其心也以文而求天下之士蛊其心也上帝降烝民有则孰非良心善性之赋惟民生厚因物有迁则教之者非其道耳中庸曰天命之谓性率性之谓道修道之谓教言古先圣王所以教天下者惟修其性中之道也大学曰大学之道在明明德在新民在止于至善言古先圣王明其心之明徳以新天下之民而皆止于义理之极也古之所以淑天下者如此自乡举里选首废于周而策士有科始见于汉既非古意矣犹未至以词章也隋唐以来始有进士科目之诱既设利禄之习益牢然后天下之士愈不知所谓道心术日坏以至于今士习之趍犹唐旧也虽然变今之士习臣犹以为易致力焉何也自孔孟絶响以来士不知道隋之世惟一王通唐之世惟一韩愈然皆得圣门之髣髴莫造斯道之精微如通以圣人之心迹有殊愈以人之性有三品其于圣道皆昧指归学道之士且然而况科目之士故士习难骤变焉天开我朝道统复续艺祖皇帝问赵普曰天下何物最大普对曰道理最大此言一立气感类从五星聚奎异人间出有濓溪周惇頥倡其始有河南程颢程颐衍其流有关西张载翼其派南渡以来有朱熹以推广之有张栻以讲明之于是天下之士亦畧闻古圣人之所谓道矣虽为科目之学蛊其心术而道学之功每从而救之识之明者亦多觉焉臣故曰变今之士习为易使上之人不专以文求天下之士而专以道淑天下之士则学术才智之士宜出为国家用矣陛下聪明天锡问学日新接尧舜精一执中之传得孔孟中庸大学之防陛下可谓知道之君矣抑臣犹愿陛下推是道以淑天下之士也而陛下之所以策臣者则未免于以文耳是非所以淑天下之士也教之无素求而得之者亦陋矣间有能为天下用者亦天资暗合耳岂以道用天下者哉古之盛时自八嵗入于小学其所学则洒扫应对进退之节也礼乐射御书数之艺也十有五而入大学其所学则格物致知诚意正心修身齐家治国平天下之序也此古之士所以多全才也后世以来所习者词章所志者利禄进士可以求仕则挟书假手者有之矣学校可以求进则诡名冒贯者有之矣世禄之家能学有几已仕之人可试尚多贤良惟僻书奥传之观而道则不知词科惟奇文丽藻之习而道则愈闇武科则岂真有山西将帅之学遗逸则不过为终南捷径之求道之不闻弊乃至此无他上之人求之者以文则下之士应之者亦惟以文也陛下而欲一新乎士习盍亦先正乎人心人心正则士习新虽以科目求士亦皆得人矣尚何学术才智之乏哉臣请为陛下疏言之谨昧死上愚对臣伏读圣策曰朕临政愿治夙夜不遑康宁每惟自昔帝王莫不急亲贤之为务今选举之法未戾于古而得人之效有不如人意所以每当馈而叹子大夫咸造在庭其相与茂明之臣有以见陛下求治之切欲得人以为用而叹选举之难得士也臣闻求于末者不若求于本心术者本也选举者末也今之人则选焉而得举焉而获本之不正而惟欲于末以求之虽日变其法而使详日讲其术而使精天下之所以应之者亦止于如是之人耳何则本之不求而求之末固如是也求之本则道矣求之末则文矣文岂足以观人才乎故成周之时以徳行道艺兴天下之贤能徳则六徳知仁圣义忠和也行则六行孝友睦婣任恤也艺则六艺礼乐射御书数也而独不言所谓道岂非道贯乎三者之中而有徳行艺者皆不可以不知道乎是以文武不殊科有武者亦皆有文将相不殊途可相者亦皆可将古之人何以能是也无所不通之谓道知道则无所不能也成周曷尝求之选举之末哉乡以三物教万民而賔兴之先教后兴盖有素矣兴而曰賔盖有礼矣岂若后世圜棘以试之糊名以考之待之者亦甚贱乎况夫古之所以用乎士者所献之书虽登于天府所仕之地则不出其乡闾故天下之士皆知所以自重而无所谓奔竞之习今之所以教天下则异是矣六艺云者古人之所谓末节也今之士亦皆不复知矣而况所谓六徳六行哉未仕者志髙科已仕者志髙位不得不止愈进愈贪弃父母左亲戚背坟墓逺乡邦逐逐然惟利禄之计则科举之法有以坏之也科举已久其行何敢轻议变革臣但愿陛下以道而淑天下使天下之士知天爵之可贵而人爵不足贵知义荣之可尊而势荣不足尊利禄之心轻则科举之念轻科举之念轻不得已而后应科举则恬退静重之士出而顽钝无耻之风亦可以少息矣安有得人之效不如人意哉臣伏读圣策曰夫学术者君子所以维持斯道者也达于性命之原穷乎圣贤之指形于气节见于言议平昔之所讲贯其要可得闻欤才智者则所以经纶斯世者也或识国家之大体或知民事之本末材术足以裕邦计谋畧足以扞边陲平昔之所蕴蓄其亦有所本否欤今朕所以搜罗天下士者无所不用其至臣有以见陛下思得夫学术才智之士以为天下用而慨今世未有其人也臣闻学术才智一事也学术其体而才智其用也有学术而有才智其人则君子有才智而无学术其人则小人陛下之求人才必皆求其两全之人最不可各求其一也至于圣问所及学术之四事才智之四事则脉络相贯事理相关亦不可以异观者是故达性命之原则能穷圣贤之防矣秉正直之气节则发忠鲠之言议矣识国家之大体则知民事之本末矣有裕邦计之材术则全捍边陲之谋畧矣臣请为陛下条陈之夫圣贤教人惟性命之学而已在天为命在人为性命则天令之自然性则仁义礼智四端之固有也是故为士者当全天所畀付之命而尽人所固有之性天命之性则一善而无恶不可执气质之性以为性也四端之性则一真而非伪不可泥释老之所谓性以为性也圣贤教人不过如此今之学者则异是焉资禀之下者局于功利之申韩资禀之髙者溺于虚寂之释老髙谈性命藐视軰流好虚议论者无实事功尚虚声名者无实践履为程颢之体认天理二字者谁欤为程颐之求孔顔所乐何事者谁欤为朱熹之欲为朝廷措置大事者谁欤明善诚身之言资士夫谈柄而已固不知善若何而明身若何而诚也格物致知之説窃先儒绪论而已固不知物若何而格知若何而致也道之在天下体可以达用精可以贯粗而今之言道者则以为无用之空谈不能见于有用之实学圣贤岂如是乎臣故曰达性命之原则穷圣贤之指者此也夫议论者自气节而发也天下安有无所谓气节而有议论者哉王素为谏官以独击鹘见称则王素之气节为之也刘安世在言路以殿上虎见惮则刘安世之气节为之也有欧阳修之气节则能排夏竦之奸邪如王拱辰则初虽弹竦而终则攻杜衍矣有吕诲之气节则能劾王安石之巧诈如常秩则始虽立节终则附安石矣无气节而有议论天下有是理哉今之士大夫气节言议视先正似若少逊矣以讦直为矫亢以缄黙为安静以随声附和为不立异以无所指斥为不近名陛下非不容受直言也又非不舍己从人也而曽未有言焉者今天下之窃议时政惟曰内批也营缮也近习之弄权而外戚之除授也然而缴还内降如杜衍者谁欤论张尧佐四使如唐介者谁欤请不再建玉清昭应宫者谁欤夺任守忠节度指曾觌龙大渊奸利者又谁欤茍有一言臣知陛下必从之也无一人为陛下言者而徒诿曰恐陛下之不受得无类于欺君乎是皆气节不立之过也而何言议之有臣故曰秉正直之气节则必发忠鲠之言议者此也国家大体其本在仁艺祖皇帝陈桥驿之言紫云楼之誓子孙万世根本在斯爱养元元是为大务胡今膏泽不下于民陛下仁厚论中所谓以术辅贪以材济虐者往往皆是有如去嵗叠见重灾九郡生灵为鱼鼈之墟众大民居为灰烬之地不加赈恤民命谓何撤阛阓而广通衢畧无救正之谏侈土木而穷事力第先应办之谋以至监司守令之官所谓承流宣化之任而诸路台节旷职甚多弄印不除褰帷何有贪吏朘民之脂髓虐吏戕民之肌肤陛下深拱九重亦安知此是盖不知有国故不知有民也臣故曰识国家之大体则知民事之本末者此也今之备边重在兵食食茍不足兵何由强而今之兵赋体统乖异制阃则曰食少总饷则曰兵多制阃则曰乏粮总饷则曰虚籍嵗行和籴内斵本根边有屯田竟无效验徒耗事力不立规模敌至则逃敌去则舞乗军之退则以为功愚弄朝廷希觊醲赏侧闻壬子之蜀祸甚于丁酉之北兵而掩败不言惟以捷吿观其夺回虏掠三十万计则知残害鱼肉凡几何人生聚良难岂堪频蹂边之不能御政坐不能练兵足食以为备而徒以欺朝廷为心也臣故曰有裕邦计之材术则全扞边陲之谋畧者此也是皆不知道而然也无道中之实用而尚虚文以欺世其失固宜矣故臣愿陛下求才智于学术之中而毋求才智于学术之外苟不求其学术而第求其才智虽求士无所不用其至非所谓至矣陛下而先审乎此则选举八事臣得以次第而熟数于前臣伏读圣策曰进士一科自唐而重祖宗盛时或一榜才百二十人而得四贤相或胪传之际日有五色而多得名臣果何道而臻此欤近嵗州乡贡举率多混淆考覈之法有不容畧故既选于礼部又覆试于中书朕拳拳于作新者至矣棫朴之茂丰芑之仁子大夫其亦有以称朕意者欤臣有以见陛下加意于进士之科而欲如祖宗得人之盛也臣闻求天下之士者科目也坏天下之士者亦科目也士不务道惟知工于声病之文用不适时惟知习于套括之学其未仕也用力惟在于此其既仕也从政曷知其方失在于所学非所用所用非所学也非科目坏之乎大抵科举之取士惟在于文不在于道故天下之士不习乎道惟习乎文每至三年谓之大比羣众以考其艺誊録以观其文不求之乡评不本之宿望惟其文足以惑有司足矣初不必素行之可以服乎乡里也惟能窃用先儒之言而谓之明理学足矣初不必用力真在乎义理也词赋不本于理致日以雕镌经义不求其指归日以穿凿至于论策之作欲观其通达之才而乃俪叶骈花抽黄对白竞为纎巧之制无复浑厚之文世变如斯可为太息然此犹自能之者也固有平时不稔于文声一旦忽腾于榜帖由私迳以鬻举挟厚赀以倩人公道益亡科举遂陋臣观有唐取士乡贡以荐而充虽或间有私情不敢大废公论有如武陵之托杜牧一赋韩愈之荐侯喜数人允为得才今岂能及故唐之世虽曰私而犹有公议今之世虽曰公而实用私情臣为科举之谋其説有二一曰严考校于其始一曰公覆试于其终科举所选考官必有出身科第之人然后可在考校之列不知出身之士半是假手之人以若持衡安能得士臣愚以为方今诸州贡士之际以至省闱廷对之时精选考官以惠多士其或谬得科第决不使与校文则不至于滋缪种矣昔仁祖朝用欧阳脩典贡举事一脱西昆之体丕变嘉祐之文用能革险怪之刘几得名世之苏轼皆考官得人之验也臣故曰严考校于其始今日省闱取士之后必行覆试可谓良规独于州县取解之时虽有帘引未免文具使乡举果皆得实则省闱安有不通而州郡之间奉行不恪以覆防为长厚以驳放为过苛不知取此庸流他日又将安用臣谓州郡奉行之意不恪亦由朝廷连坐之罸不严傥自今以往省闱覆试不通者所属州郡真行连坐之罸则必可以得实材矣前日都堂覆试已极隄防然虽能察张奭曳白之庸未能觉温岐潜救之巧似闻掩覆大是吏奸今已噬脐后当加意毋使人谓清明之世而犹有是也昔艺祖时徐士廉诣院诉榜不公始命覆试当时考覈可谓至公虽以陶谷之子登科亦必在所审察此覆试尽公之法也臣故曰公覆试于其终虽然此犹未为淑其心也朱熹在同安尝因县补明布训谕俾父兄母为子弟假手以教之欺陛下傥能以道淑人心使人知此义则能而肆假手庸而求假手者皆愧矣榜才一百二十人而得四贤相廷唱之际五色云见而得世名臣何患不如祖宗盛时乎臣伏读圣策曰学校之设所以教养作成庆厯中湖学最盛置治道斋以讲明世务遂取其法以教太学而胡瑗职教京师几二十年是岂徒校一日之长者欤今负笈担簦云集行都来者甚众而与选者甚寡朕心为之恻然其当何道使无道路之劳而坐收教养之实欤臣有以见陛下轸念学校之士而欲加教养之功也臣闻学校者最近民而易以化民者也今之天下莫不有学而学校以养士科目以取人两不相关学遂虚设于其艺而不于其行考其暂而不考其常能为发策决科之文则曰能事已毕问其根本当然之事则茫然不知气习一浮风俗遂薄内则有燕安废学之失外则有挑达在阙之愆逐利惟竞于锥刀养指遂失其肩背失在于所养非所教所教非所养也太学四方所聚实系观瞻而乃诡冒成风遂成奸弊之薮祈恩趋利尤开侥幸之门太学尚然况乎天下有如省闱之试辄求泛免之恩使朝廷确然不行则幸门何由而啓而乃务为姑息复与放行弊例一滋公法何在朝廷曩欲士子之安乡井乃徧州郡而行类申曾不几时又复中变于是补闱之士云集京师无鼓箧孙业之风如蝥弧先登之状躁死不可胜计仁人岂所忍闻是皆啓侥幸之心所以激纷纭之祸迩者廷臣欲分路而试其法亦可谓良而臣为学校之谋其説有二一曰定教育之良法一曰示奬励之微机夫养士欲养之以为异日用也而可徒教以无益之时文哉是必教之以三纲五常之道教之以修齐治平之序而后可也今天下监司郡守有能知理道之人乃于学校之外创立精舍讲明义理意固善矣而精舍讲道学校习文然则学校之士不必知道乎又不当如此异其趋也昔先儒程颢有言曰治天下以正风俗养人才为本宜访经术充备足为师表笃志好学材良行修者朝夕相与讲明正学其道必本乎人伦明乎物理自洒扫应对以修其孝弟忠信明善诚身以至于化成天下其学皆中于是者为成徳取材识明达可进于善者使之受其业若颢此言则臣所谓教养之良法也科目学校自是两涂欲立学校之规当于科目之外方今太学舍选亦与科举并行固亦此意然舍选所取亦惟其文其所谓行则坐斋满季无私过议罚之谓耳行止如是而已乎此特蔡京之法也况太学为然而天下之学不皆然乎程颢又曰择学明徳尊者为太学之师次以分教天下之学择士入学县升之州州宾兴于太学聚而教之嵗论其贤者能者于朝凡选士之法皆以性行端洁居家孝弟有亷耻礼节通明学业晓畅治道者若颢此言则臣所谓奬励之微机也虽然师儒则每难于择焉昔仁祖朝命胡瑗以为太学师取湖学以为太学法爰教人以有用之学者也当时伊川程颐实在表倡之列天下士安有不知道者乎陛下而以道淑天下取程颢之言以为法命胡瑗之类以为师则士无道路之劳而有教养之惠矣臣伏读圣策曰资防入仕与寒畯同升患其不学故严程试近嵗浸成文具若祥符之诏令于国学习书二年乃送审官考试淳熙之议欲令铨试本经法律各取其半令举行之可欤书判之选唐铨部常用之至有龙筋鳯髓之誉建隆天圣立防萃科或于内殿或于秘阁朕比以吏道之衰复书判于吏部以考狱官县令之能否亦唐世与祖宗之旧也其法可加详否欤臣有以见陛下欲察任子于未仕之初而且欲察县令狱官于已仕之后也臣闻夫己仕未仕之人皆当使之知道茍不知道则未仕者固无所取材己仕者又何所取材哉臣请先以任子言之方今冗官之弊全在任子之多三嵗取士仅数百人而任子每嵗一铨以百余计积至三嵗亦数百人矣从观州县之仕为进士者不十之三为任子者常十之七岂进士能冗陛下之官哉亦曰任子之众耳阀阅鼎盛亲故复多挟厚赀而得美除结奥援而图见次考第未满举削已盈寒畯之流亦安能及使任子其人皆能才识如吕端问学如张栻岂不足以为天下之用独斯人之不多得耳身燠锦绮岂知陛下之民之寒口饫膏粱岂知陛下之民之馁庸者受成胥吏虐者擅作福威寒畯生长诗书明习义理决不至有是也臣谨按春秋讥尹氏之世卿讥仍叔武氏之子弱则任子之不当有明矣臣观古人赏曰世延仕曰世禄使之有田禄而已初非使之世其官也任子之法起自汉朝必父兄真知其子弟之有材然后保任而授之位非如今之官及则任也儒者未仕之前皆知任子之可抑才玷郎秩防可及门则不复为是言矣是私也非公也为已子之计故不复以任子为非也是必为父兄者如先正之不为子弟祈恩为子弟者如先正之自取儒科不受门防则善矣然而难能也臣谓任子之恩朝廷当稍加裁抑不至冗纷三嵗一郊少减奏荐之数每嵗一铨必严考覈之法如祥符之诏令于国学习书二年使稍知道然后如淳熙之议以试之斯可矣否则亦文耳文岂足知任子之贤否哉至若令録之官尤当深识道理使为县令者常有学道爱人弦歌为邑之意为狱官者常有失道民散哀矜勿喜之心则书判虽不试而何害茍为不尔虽有龙筋鳯髓之誉徒美观也虽中书判拔萃之科亦虚文也士而能为文章安有不能书判此但可以观其曲直是非之识耳其贪如狼其苛如虎者亦何自而知之哉虽然臣犹幸铨闱之试尚可以惧愚騃之任子书判之试尚可以惧庸缪之令録也抑臣闻之试则当公不公则不必试闻之道路铨闱固可捐厚赀而得传义书判亦可先嘱省吏而得案牍也傥或无之言之者固无罪万一有此闻之者不足以为戒乎试已非古矣试而私焉曷若不试乎惟陛下察之臣伏读圣策曰贤良之举祖宗以收魁垒杰特之士如富弼张方平辈出焉自熙宁以试进士策与大科无异由是罢之绍兴淳熙追思前宪下诏复置而应书絶少今可复之茂异之才其出否欤自绍圣以宏词十二体取该博华藻之士比年以来应选亦稀朕方患词采之衰欲令四方人士共兴其习议者乃谓立法未尽善何欤臣有以见陛下欲复贤良之科以收魁垒杰特之士而又欲新宏词之科以收该博华藻之士也臣闻异等大科皆当知道茍不知道名贤良者固无足观名宏博者亦无足观也臣请先以贤良言之今世贤良久废不举盖自淳熙以后无之矣夫贤良者所以待非常间出之士也三嵗大比之时所得恐或常士于是又设贤良之科以取之能谋王断国斯可谓之贤良能直言极谏斯可谓之贤良此名未易当也熙宁之朝以贤良与策士无异由是罢之盖有深意自苏轼兄弟以直言对策简知仁宗其后立朝风节坚劲争论新法积忤大臣故当时怒影移木并贤良之科而罢然而本朝贤良知道盖亦可数如富弼如张方平如苏轼辙是真贤也是真良也奸邪之夏竦倾险之李清臣谓之贤良可乎读人所不知之书何如知人所共由之道为世所不能之文曷若为世所可用之才千门万户之书何补于晋之衰济水帝丘之对何益于唐之乱公孙宏之贤良固不若董仲舒之贤良牛僧孺之贤良固不若裴垍之贤良也贤良今不复试矣贤良之才臣不敢诬天下以无人也但所以取之者当以其道耳臣谨按春秋左氏传楚左史倚相能读三坟五典八索九丘而祈招之诗则不能知以救楚围之汰是知记问之浩博适足以为玩物防志也贤良之策亦始于汉朝观其策晁董公孙之徒无非问之以谋国之大方为政之大畧初未尝以隠僻难知之事而策之也臣记杨万里上书孝宗皇帝有曰孟子之时去周未远也而诸侯去周之籍孟子已不闻其详孟献子去孟子尤近也而有友五人孟子已忘其三则记诵非孟子之所能也乃若孟子则有所能矣孟子曰天之欲平治天下当今之世舍我其谁此孟子之所能也今贤良之科不求孟子之所能而乃求孟子之所不能万里此言则上所以策贤良之道也程颐亦有言曰汉策贤良犹是人举之如公孙宏犹强起乃就对至如后世贤良则自求举耳若曰廷对欲直言天下事则尚可若志富贵而得志则骄纵失志则放旷与悲愁而已若颐此言则下所以为贤良之道也至若词学之科其文犹当贯道文不载道虽华奚观文章所以黼黻皇猷号令所以鼓舞天下词气萎薾世道系之不可不加意也陛下近者明诏四方自今三年省闱别立小词科一试激昻表厉陛下可谓得其术矣但愿陛下力而行之必有蔚赡之才出应搜罗之意谨毋以舍大就小即易去难为浮议所摇方行而复辍也又既设此科当寿其脉傥使真无可取亦当短中求长市骨而骏马自来悦画而真龙必至茍进取之无阶则习尚之无益然臣闻之异科之才多负劲气出而为世用每不见容熙宁之罢贤良盖以苏轼兄弟之故近时词科之不取士陛下亦知之乎亦由前日词臣忤于当国既已逆其心而拂其意所以止其身而罢其科不然何名存而实废也惟陛下察之臣伏读圣策曰右科之设本以示右武而求韬畧非特校虚文而课骑射也兵兴累年未闻慷慨以英畧著者其故何欤臣有以见陛下慨念时艰思欲得武畧之士以为用也臣闻以武设科虽曰右武以文求武反不得人今之武科臣得而议之矣贡荐额狭选举路艰于是以武为捷径而求为右科之试能诵兵法者罕能兼骑射之习能使弓马者罕能兼刀笔之长于是能文者代课七书能武者代执鞭弭是无非欺朝廷也间有能兼二者之长亦不过苟一时之试求其英畧宜尔无闻今之文科必有五削而后改京者今之武举不出十年而可至郡守既登武级复试文闱换侵其官已在通籍之上矣此天下之士所以指右科为速化而竞以趋之也陛下于此方且求其英畧焉可谓按图而索骏矣寇准器兼将相非右科也韩琦范仲淹才兼文武非武举也此犹文士也岳飞韩世忠诸将亦尝自武举中来乎臣愿陛下以道淑天下之士毋使人指武举为速化之地则英畧者出矣臣伏读圣策曰遗逸之召当取人于岩穴如艺祖之招王昭素太宗之召陈抟真宗之起种放有光简册矣今日亦未有可副明扬之防者抑又何欤臣有以见陛下广罗人才而取遗逸于科目之外也臣闻逸民之举天下归周幽人之求民心附汉遗逸固有国之所先也然而不求闻达而后可谓之遗逸借此以钓名者非也不慕荣贵而后可谓之遗逸阶此以媒进者非也汉有樊英终于败节唐有藏用亦至损名本朝邵雍常秩其初亦无大异审观其后然后秩伪而雍真矣其羮藜饭糗非不欲膏粱也衣荷制芰非不愿文绣也将有所待也是作伪也非真隠也夫治天下者进恬退之人固可以风奔竞之士然而恬退之伪者进则奔竞者愈竞矣恬退之伪奔竞之真也种放之出人犹议之况又不及放者乎如王昭素如陈抟斯可矣臣愿陛下以道淑天下之心毋使人以遗逸为捷仕之迳然后诏内之侍从台諌外之监司郡守举有道之士不事科目者而旌用之则竞科目逐利禄者亦可以少弭矣陛下之所以策臣者与臣所以奉天对者已畧尽其概而陛下于其终复策之曰夫是八者上之所以求于下法意之未尽可商确者固朕所欲闻若学术才智二者则下所以应上之求有关于世道之大子大夫贲然来思必不耻于自言其合而具陈之毋畧臣有以见陛下求言之意有加无己以八者责之已而以二者责之臣等也愚臣浅陋何足以仰承圣问抑臣之意则终愿陛下以道淑天下而不必求之法也今之法意亦可谓尽矣而陛下犹以为未尽者是无乃详于法而畧于道乎今日之患乃正在于下之求上者切于上之求下上之所以求于下者虽广其路以招延之亦密其防而检束之已非求士之意而下之所以求上者投牒觅举肆欺售伪无所不至又岂如汉人之自鬻哉是尤非古意也若是者既皆不以为耻又岂特耻于自言而已乎风俗益薄矣陛下不以道挽而回之臣不知其后之所趋又当何如也然此选举事也臣观陛下发策大廷前乎此时莫非问以当世之大务独惟己丑壬辰不敢深及时政此则陛下养明于晦之时而当路忌言之日也而今亦若是焉何哉甚非臣之所望也臣欲深而言之则僣欲隠而不言则欺敢因陛下之所及而畧言之可乎圣问之中有气节言议之説臣于今日正不满于是二者敢以二説为陛下献焉一曰立中道以用天下之贤二曰奬直言以作天下之气何谓立中道以用天下之贤汤之执中也曰立贤无方武王之建极也曰无偏无党是故周而不比和而不同而后可谓之君子君子者未尝有所谓党而上之人亦不当以党视之禹臯叶忠于事舜而言焉不合则有吁咈不茍同也旦奭同心于辅周而事有不可则或不悦不诡随也唐有白居易不附僧孺亦不附徳裕本朝有苏轼不狥熙丰亦不阿元祐君子之所自立者如此若之何而以党视之小人之欲空人之国者必惑其君而指君子以为党空党锢以危汉空清流以祸唐而指元祐臣寮为奸党者宣靖之时空国而无君子其祸尤不忍言也独惟有道之朝虽倡为朋党之论而不胜方庆厯诸贤之用事也夏竦等辈结内侍蓝元震上疏谓仲淹脩洙靖前日蔡襄谓之四贤四贤得时遂引襄以为同列以国家爵禄为私惠胶固朋党以报谢当时歌咏之徳仁宗虽不之信未防诸贤相继皆去是仁宗之明如此而小人亦得以行其动摇之术也独惟仁皇天意终定浮云暂蔽白日即昭循至嘉祐之时皆用庆厯之彦而成功致治竟是当时指为朋党中之人然则君子之党何负于人之国哉何代无贤固有居今之时义胆忠肝如庆厯诸贤者而或者以哗竞朋比目之陛下本无是心也臣意必有倡为是论者矣夫使真哗竞真朋比固可嫉也第恐以好论国事为哗竞以志同道合为朋比耳夫以好论国事为哗竞则喑黙唯阿辕驹伏马者为是乎以志同道合为朋比则怀奸相结根蟠株据者为是乎此臣之所不能晓也大概今日之弊在于用一宰相则用一般人一相既去则凡在其时者皆指为某相之党而尽去之非如范仲淹既出而吴育犹奏行其事者也非如张浚既罢而赵鼎犹不变其所用之人者也去年以庶官而论台谏者有二前日大臣进拟其一乃已得衡山之麾其一则犹絷白驹之谷得非前日之论台谏者其台臣已去故可以擢用后之论台谏者其谏臣犹在故有所妨嫌耶今之谏臣心乎体国则必如彦博之不憾唐介夷简之不憾仲淹夫亦何嫌于此况西蜀之贤乃其所劾亦已得郡乎而乃同罪异罚一用一舍臣恐非中道也中者非执一之谓也亦非叅用之谓也元祐调停为祸不细建中靖国何以为中陛下至徳深仁矜念逺谪谓除误国殄民之外并有放令自便之恩而初议防防他皆未及独惟前日之柄相密党数人首拜此惠是得无类于调停以平旧怨者乎夫其据言路为宰属之时陷忠良不知其几误国殄民孰有大于此而首防湔灌臣甚为执事者羞之臣愿陛下与大臣自今进退人才秉执公道不肖者终身可弃忠良者一眚不遗且毋使大夫有西人东人之讥毋使天下有蜀党洛党之説则人才之气节者出矣臣故曰立中道以用天下之贤者此也何谓奬直言以作天下之气舜闻一善若决江河禹闻昌言下车以拜切直之言明主所欲急闻而入有法家拂士则出无敌国外患也汉有汲黯淮南为之寝谋唐有温造悍将为之堕胆二鲍可以敛贵戚一勉可以尊朝廷直言之有功于人国者如此上之人安可以轻视之古之危邦未尝不箝谏者之口以自涂其耳目贺琛之言未为切直梁武帝罪之他日侯景之祸竟无与言张九龄之谏可谓忠鲠唐明皇黜之他日禄山之变曾不知觉泛观史传如此甚多不可枚数也独惟盛时则不若是仁祖朝士气最盛直言最多攻夏竦之枢密十八防上而竟行其言攻陈执中之宰相十九防上而竟可其奏叩铜环之呼事关宫禁也仁祖虽以是黜仲淹竟以是擢仲淹灯笼锦之诋事关廊庙也仁祖虽以是谪唐介亦以是召唐介仁祖之容养直言者如是陛下端平初政天日昭苏积郁顿舒久蛰咸奋谏官论事御史斥奸侍从有论思之忠百官有轮对之直以至草茅投匦学校上书华国直言何减庆厯当时天下延颈太平徒以一鉴早亡诸贤失助相踵而去渐已销声淳祐初年柄相当国纯用私党布满朝端示缙绅以意而使之不敢言扼学校之吭而使之不敢议于是直气日销矣今虽更化神观未收噤无能言萎瘁滋甚泛观士大夫之奏防无复我先正之绪余凡而封事之文类如举子之策平平论事小小立言惟恐伤时姑以塞责臣谓直言之不振原于直气之久销陛下责诸臣以先正能言之风当责圣躬以祖宗受言之事陛下圣度天广靡直不容然而直臣去朝竟未有如范仲淹唐介再防显用者得非陛下虽能容其批鳞之直而终不能无逆耳之厌乎台谏许以风闻祖宗自有典故陛下迩者宸翰乃责其亷访之不真如必待其真而后言臣恐自此无言者矣况其一台臣已去职其一则犹未至国也而并罢之可乎其逊避再三久而后就而臣意其人必有可言而恐不见聴者陛下曾不待其一言而去其为结言者之舌不亦甚乎前日台臣之罢或如圣训之言然而外议纷纷则不谓是咸曰台臣之仆怒于近幸之貂珰浸润密行由此遂去臣知此事万万无之第惟台臣未去之先偶有仆交鬪之事是以外议不能无疑心固不然迹则相似万一因循不革遂长此风则汉之常侍必横于司唐之中尉必横于南衙矣陛下固不纵其至此然亦不可不防其微杜其渐也苏轼有言曰奸邪之始以台谏折之而有余及其既成以干戈取之而不足又曰弹劾积威之后虽庸人亦可以奋扬风采委靡之余虽豪杰不能以振起今日之患深似此言臣尝终日废飡中夜不寐以为方今事势盖有莫大之隠忧火未及然安于薪寝所赖朝廷有见逺识微之士必能为陛下陈长虑却顾之谋而迩日以来言者畏忌天下有患陛下谁与销之臣愿陛下上法仁祖之盛时次用端平之初政广辟言路旁通下情言不可从置之无害傥或可用岂小补哉则人才之言议者出矣臣故曰奬直言以作天下之气者此也臣草茅愚生不识忌讳忠爱一念与生俱生陛下可为忠言故敢于圣问之外竭其狂瞽亦可谓出位犯分矣大则殛而投之鼎镬小则退而屏之山林其甘如饴九死无悔虽然陛下必不然也陛下自即位以来未尝以直言罪士岂以臣一蝼蚁而累陛下天地之仁哉第惟臣言厯议弊端旁忤贵幸将恐第刘蕡之策者虽嘉其忠而不敢进之陛下之前耳然而臣自幼以来所学者道事君之始安敢不忠且防悦以取髙科非臣本志茍有一语可禆时政虽黜不恨也臣固万不及刘蕡而堂堂天朝岂唐比哉臣可以无恐矣惟陛下矜其愚忠而幸聴之臣不胜惓惓臣谨对
　　初考　议论本于学识忧爱发于忠诚洋洋万言得
　　奏对体【一上】臣经孙
　　覆考　以求士以文不若教士以道立説一笔万言水涌山出尽扫拘拘谫谫之习张程奥防晁董伟对贾陆忠言皆具此篇矣【一上】臣良贵
　　详定　规模正大词气恳切所答圣问八条皆有议论援据的确义理精到非讲明理学该博传记者未易到此奇才也宜备抡魁之选臣焴臣彬之臣梦鼎





　　雪坡集巻七
　　钦定四库全书
　　雪坡集巻八
　　宋　姚勉　撰
　　讲义【东宫侍讲及沂邸教授时】
　　乃命羲和钦若昊天厯象日月星辰敬授人时分命羲仲宅嵎夷曰旸谷寅宾出日平秩东作日中星鸟以殷仲春厥民析鸟兽孳尾申命羲叔宅南交曰明都平秩南讹敬致日永星火以正仲夏厥民因鸟兽希革分命和仲宅西曰昧谷寅饯纳日平秩西成宵中星虚以殷仲秋厥民夷鸟兽毛毨申命和叔宅朔方曰幽都平在朔易日短星昴以正仲冬厥民隩鸟兽氄毛帝曰咨汝羲暨和朞三百有六旬有六日以闰月定四时成嵗允厘百工庶绩咸熙
　　此尧占天授时之事也上言修齐治平之事已毕故以治厯明时之事言之乃命羲和止敬授人时总言其纲也分命羲仲止鸟兽氄毛分言其目也羲和南正重北正黎之后世掌天文之官钦若昊天者敬顺天道之自然也厯者书也象者器也璿玑玉衡是也作书以考日月星辰之度制器以验日月星辰之行天之日月即时之日月也周天三百六十五度四分度之一日行一日迟天一度而嵗一周天月行一日迟天十三度十九分日之七而月一周天星二十八宿也【东方角亢氐房心尾箕北方斗牛女虚危室壁西方奎娄胃昴毕觜参南方井鬼栁星张翼轸】四时迭见辰十二辰也【子为枵丑为星纪寅为析木卯为大火辰为夀星已为鹑尾午为鹑火未为鹑首申为实沈酉为大梁戌为降娄亥为娵訾】日月一月防于一辰星辰皆一嵗而徧天时者天道之自然也天时既定然后敬授之民使因天时以修人事故曰人时春先夏秋先冬故春秋掌以二仲冬夏掌以二叔二仲言分命二叔言申命春秋言以殷冬夏言以正嵎夷在青州旸谷日出而明也南交在交州西在天水西县昧谷日入而晦也朔方在幽州幽都幽隂之地也宅定居也定此四地为东西南北之正然后可求地中也寅敬也宾迎也饯送也羲仲主冬故敬迎日之出和仲主西故敬送日之入平均也秩序也均则逺近皆用其功秩则先后不失其次东作春时畊作之事南讹夏时化育之事讹化也西成秋时收成之事以时所属言非以方言也夏不化则其春虽生而秋无所成矣尤不可忽故曰敬致言敬以致其功也圣人立心立治一主于敬曰敬授曰寅宾曰寅饯曰敬致无所往而不敬也朔易则春与冬交易之际不能察则将至于寒暑易位故此职不言平秩而言平在在察也日中星鸟者二月之时日夜平分适中而星则南方朱鸟七宿之中星曰星者见于南也【方嵗之春二十八宿皆安四方之定位故南方七宿见于南曰中星者以星火星虚星昴推之圣人南面故騐星于南】日永星火者五月之时日去北极近而晷长星则东方苍龙七宿之中星曰房者见于南也【天左旋故东方七宿次南方七宿而见】宵中星虚者八月之时亦日夜平分星则北方武七宿之中星曰虚者见于南也【春属阳故言日中秋属隂故言宵中其实则一】日短星昴十一月之时日去北极远而晷短而星则西方白虎七宿之中星曰昴者见于南也四时举仲以推孟季列宿举中以验余星此固史官之纪述有法亦见盛帝之世每事皆用中道也析因夷隩者验之人事也孳尾希革毛毨氄毛者验之物理也析散也春则民散居于野以就耕因仍也夏则仍春时所居而不变夷乐也秋则物成熟而民夷乐隩温室也冬则寒气至而民温聚孳生育也尾交接也春之生意也希少也革改也夏之时鸟兽羽毛希少而改革也毨理也秋则毛已革而整氄厚也冬则毛厚氄而温若民若物各得其所此帝尧赞天地之化育也帝曰咨汝羲暨和止庶绩咸熙者又继命之也朞三百有六旬有六日者阳数赢故日多六日隂数缩故月少六日合为十二日积三年得三十六日则除六日而以三十日为一月故三嵗一闰又积两年得二十四日则又以先所余六日足三十日又为一月故五嵗再闰【此姑大畧言之至如十九嵗七闰之法朱文公之説已详】闰者所以权中气而正四时也每月有朔气有中气【如立春正月节雨水正月中之类】朔不必在其月【如十二月得正月节正月得二月节之类】中则必在正数之月【如雨水则必在正月春分之必在二月】时无闰以定之则推移不齐久而必舛故有闰而后可以定四时成嵗是亦圣人建天地之中也嵗月日时无易故顺天时以修人事可以日有成月有要嵗有防信治百官趍事赴功皆有所就众功由此而皆广矣春秋传曰闰以正时时以作事事以厚生生民之本于是乎在治厯明时岂茍然哉帝尧之位天地育万物如此故曰巍巍乎其有成功
　　帝曰畴【谁也】咨若【顺也】时登庸【用也】放齐曰【嗣也】子朱【丹朱也】啓【开也】明帝曰吁【叹辞】嚚【多言也】讼【好争也】可乎
　　尧欲求贤加之上位放齐小人乃谓嗣子丹朱为开明以应其求帝则叹其嚚讼而不以为可也丹朱非蠢然无知者但以其聪明用于嚚讼耳丹朱尧之子也人莫知其子之恶尧则知其不肖而不私之此圣心之大公也
　　帝曰畴咨若予采【事也】驩兜曰都【叹美也】共工方鸠【聚也】僝【见也】功帝曰吁静【善也】言庸违【用则背其言也】象共滔【漫也】天
　　帝欲求能顺治我之政事者驩兜小人之党则谓共工方聚见其功而荐进之帝亦知其为人谓其貌象则似恭而其中则有滔天之恶也帝知人之明如此放齐驩兜共工皆小人也何尧时有之盖天下未尝无小人帝则知而不用耳
　　帝曰咨四岳汤汤【水流貌】洪水方割【害也】荡荡【水势】怀【包也】山襄陵【平大阜也】浩浩【盛大貌】滔天下民其咨【怨叹也】有能俾乂【有能者使之治也】佥【众也】曰于【亦叹美之辞】鲧哉帝曰吁咈哉【咈逆辞】方【逆也】命【天命】圮【败也】族【类也】岳曰异【已】哉试可乃已【试其可而后己也】帝曰徃钦哉【戒鲧之辞】九载绩【功也】用弗成
　　此求治水之人也四岳者四方诸侯之长唐虞之时内有百揆四岳帝问四岳以洪水方为害于民有能治者欲使之治众乃以鲧为对帝则谓其人方逆天命圯败善类盖愚而自用之人决不可任四岳则使帝姑惟试之帝遂以四岳之言而用鲧且戒以敬重其事乃九年而功不成丹朱共工帝知其不可则不用既知鲧之不可胡为而又用之盖是时水患已极民怨方深帝急于拯救而神禹未出鲧自以为能治水四岳羣臣又以为鲧能治水天下之人亦以为鲧能治水帝虽知其不可用亦不可违众之心也此帝之舍己从人也他日绩用弗成舜摄政时殛之羽山帝亦未尝贷其罪岂若后世违众用人迨无功则又从而蔽之哉
　　帝曰咨四岳朕在位七十载汝能庸命巽朕位岳曰否徳【无徳也】忝【辱也】帝位帝曰明明扬【举也】侧陋【隠僻之人】师【众也】锡【与也】帝曰有鳏在下曰虞舜帝曰俞予闻【已先闻之】如何【又问众人如何】岳曰瞽子【瞽瞍之子】父顽【愚也】母嚚象【舜弟】傲【慢也】克谐【和也】以孝烝烝乂不格【至】奸帝曰我其试哉女于时【以女嫁人曰女】观厥刑【仪刑也】于二女厘【理也】降【下也】二女于嬀汭【妫水之汭舜所居也】嫔于虞帝曰钦哉
　　此以下载舜之事也帝以年老欲逊位于四岳四岳不可则使之明明扬侧陋迨夫众与帝言以舜为可帝亦谓已闻此人但又不自足而询之四岳四岳举其尽难能之孝者吿之夫以自处于顽父嚚母傲弟之间亦难矣而乃能和之以孝使之蒸染渐渍如蒸物然潜移黙化使其至于顺治而不至于奸恶岂人之所易能哉而帝犹以为未也则以二女女之夫以天子之二女下嫁一匹夫之贱当如之何而骄蹇而舜则能以道理降下其心于所居妫水之汭皆执妇道于有虞氏帝于是称其钦而美之知其可受以天下而以天下授之矣尧舜之治天下莫不自齐家始濓溪周子曰家难而天下易惟难者易则易者不难矣抑舜之所以能是者亦敬也尧典一篇始终皆曰钦圣功信无以加此【一説厘降二女于妫汭帝女下降故曰降钦哉者尧戒二女之辞其説虽顺然不如前説有义理况以降为下嫁亦与女于时句相重复只当从前説】
　　舜曰【言舜以别尧】咨四岳有能奋庸【奋发其功用】熙帝之载【广帝尧之事】使宅百揆亮采惠畴【亮成其事而且能惠顺者谁】佥曰伯禹作司空【言伯禹今为司空之官】帝曰俞咨禹汝平水土惟时懋哉【懋者勉也平水土者言其前日之功懋哉者勉其尽今日之相业】禹拜稽首让于稷契暨臯陶帝曰俞汝徃哉【俞者然其让汝往者不许其让】
　　此以下舜命官也先命伯禹以为相宰相之职太振作则过于严而不足以养天下之元气太安静则过于寛而不足以起天下之精神必相济而后可奋功广事振作也亮采惠顺安静也禹平水土有大功如此舜不自命之为相必咨访四岳待公论皆协而后用之盖如此用人斯可以服天下
　　帝曰弃【稷名】黎民阻饥【言众民皆艰阻于饥】汝后稷【言汝为主稼穑之官】播【布种】时百谷帝曰契百姓不亲五品不逊【五品即五常逊顺也】汝作司徒敬敷五教在寛【司徒掌教之官五教即五常之教布教之道在敬在寛敬则在己不忽寛则在人易从】帝曰臯陶蛮夷猾夏【猾乱也夏中国也】寇贼奸宄【寇贼在外者曰奸在内者曰宄】汝作士【士师掌刑之官】五刑有服【服受也五刑之中有当受之罪】五服三就【既受五刑中之当受者则就三处行之于朝于市于野】五流有宅五宅三居【五刑之寛宥者有流但流所居则有三所大罪四裔其次九州之外其次千里之外】惟明克允【惟明则方允当】
　　此舜因禹逊此三人而舜命之也弃为后稷契为司徒臯陶为士自尧时已然矣旧官则熟于其事故舜因而任之不复改命古人成功以久任也
　　帝曰畴若予工【谁能顺我百工之事】佥曰垂哉【垂舜时巧人】帝曰俞咨垂汝共工【共工官名】垂拜稽首让于殳斨暨伯与帝曰俞徃哉汝谐【其让固是但往任是职惟汝谐和】
　　此舜命共工之职也后世有垂之竹矢其任百工之事可知矣
　　帝曰畴若予上下草木鸟兽【谁能顺我上下之草木鸟兽欲使皆遂其生草木则在山者曰上在泽与平地者曰下鸟兽则在天者曰上在地者曰下】佥曰益哉帝曰俞咨益汝作朕虞【汝作我虞人之官虞人掌山泽】益拜稽首让于朱虎熊罴帝曰俞徃哉汝谐
　　此舜命益作山泽之官也禹逊稷契臯陶伯益逊防龙帝皆就咨命之殳斨伯与朱虎熊罴则不复就命何也盖四人者皆贤人虽不就命亦皆当时在朝有职位者
　　帝曰咨四岳有能典朕三礼【典主掌也有谁能掌天地人之礼】佥曰伯夷帝曰俞咨伯汝作秩宗夙夜惟寅直哉惟清【礼重事也故又训戒之曰敬曰直曰清掌礼者当有此徳也敬则谨严直则中正清则洁肃】伯拜稽首让于防龙帝曰俞徃钦哉
　　此舜命伯夷以掌礼之官也禹与伯夷不曰往哉汝谐而曰汝往哉曰往钦哉者相与羣臣不同故尊异其辞而曰汝往哉礼主于敬故严重其辞而曰往钦哉
　　帝曰防命汝典乐教胄子【胄子者天子之子至公卿大夫元士之适子皆入大学世子与之齿所以教序也】直而温寛而栗刚而无虐简而无傲诗言志歌永言声依永律和声八音克谐无相夺伦【金石丝竹匏土革木皆物之有声者五声之所寄也克谐者其声谐美无相夺伦者伦理次序不相侵夺也】神人以和防曰于予击石拊石百兽率舞
　　此舜命防以掌乐之官乐由人心而生然教之又必自和其心而始直寛刚简四者皆教也直者多躁暴而不能和温寛者多弛慢而不能庄栗刚者多虐简者多傲必扶其偏而教之则中和矣直寛刚简气质之性所禀之偏也而温而栗无虐无傲则教也舜方命防而夔即言功者防亦尧时掌乐者也故有效可言百兽无知之物犹相率而舞则乐之能感神人可知矣皆一和之所致也以其心之和发于其声之和和之所感者逺矣八音独言击石拊石者玉振乃乐之终此言其成也
　　帝曰龙朕堲谗説殄行【堲者憎恶之也谗説者诬譛之言能殄人之善行】震惊朕师【谗説行则众皆惧矣】命汝作纳言夙夜出纳朕命惟允此命龙作纳言之官也出纳之间不实则谗説可乗间而入故以惟允训戒之
　　帝曰咨汝二十有二人钦哉惟时亮天功三载考绩三考黜陟幽明庶绩咸熙
　　此舜又继命之也二十有二人者四岳一人禹稷契臯陶垂益伯夷防龙谓之九官共十人并十二牧共二十二人曰天功者王者代天爵人职曰天职位曰天位故其功亦曰天功也然其功之有无必久任而察之九年之后无功终身黜而不用之矣此所以赏罚明信而人莫不知畏慕也后世任人而不久责成太速赏罚又不足以劝惩其不及盛帝之治宜哉
　　分北三苗
　　苗民者顽不可教诲之人然舜则必有道以化之始者摄政之时则窜之于三危屏之于中国之外使不得败吾民之俗今则又分而北之使不得相聚而为恶可化者作一处未化者作一处必皆化之而后己此所以后来收七旬之格也旌别淑慝表厥宅里彰善瘅恶树之风声成周化殷之顽民盖亦如此
　　舜生三十征庸三十在位五十载陟方乃死
　　此史记舜之终也
　　帝厘下土方设居方别生分类作汨作九共九篇藳饫汨作九共藳饫盖逸书名书既不存义不可强通
　　禹曰于帝念哉徳惟善政政在养民水火金木土谷惟修正徳利用厚生惟和九功惟叙九叙惟歌戒之用休董之用威劝之以九歌俾勿坏帝曰俞地平天成六府三事允治万世永赖时乃功
　　此禹言六府三事养民之政而舜复美其功也所谓帝舜申之也自判隂阳以来阳变隂合而生水火木金土五行谷又土之所生也以其养人故通谓之六府府聚也所以聚人财也六府出于天不能自为民利故必待圣人修之如水必澄治火必新洁金必镕范木必作揉土必耕垦谷必种获而后可以为民利也正徳利用厚生惟和则人君之事也人之有道也逸居而无教则近于禽兽圣人有忧之教以人伦此正徳也作为佃鱼网罟宫室耒耜杵臼等事以教民此利用也奏庶艰食鲜食懋迁有无化居者此厚生也三者不可阙一必并行而不相悖故曰惟和能如是则其功可歌咏矣虽然有功不赏有罪不诛亦无以化天下故曰戒之用休董之用威庶天下皆率作而兴事也而圣人之意亦岂徒赏罚而已哉优柔奬厉之心常行乎恩威予夺之外故又以九功之叙而可歌咏者劝之使续此生生之意于无穷而勿至于坏盖使民不倦之意也此禹平水土以后之事所谓徳惟善政政在养民者盖如此必欲帝舜轸此念于心无一息而忘养民之事焉是念也即克艰之念也帝于是然其言而就赞美之且以起下章逊位之意
　　帝曰格汝禹朕宅帝位三十有三载耄期倦于勤汝惟不怠总朕师禹曰朕徳罔克民不依臯陶迈种徳徳乃降黎民怀之帝念哉念兹在兹释兹在兹名言兹在兹允出兹在兹惟帝念功
　　此帝舜逊禹以位而禹逊之臯陶也耄期倦于勤者舜生三十征庸三十在位今在位又三十有三载盖年九十有三将及百嵗之时颇厌倦于勤劳也圣人未尝有倦心也但志气则常盛血气则不能无衰耳禹惟勤而不怠故舜欲以逊之禹之不怠盖亦克艰之念也帝以位逊之禹禹则不敢当谓无所能不为民所归依臯陶则能逺布其徳徳乃降下于民众民皆怀爱之欲帝念之而以位逊之念兹在兹释兹在兹名言兹在兹允出兹在兹此四句旧説谓臯陶之用刑以上兹训此人下兹训此徳言臯陶服念此人之罪则亦在此徳诸家之説皆如此但上文不曾言用刑不应此四句如此说且帝念哉之念与惟帝念功之念意皆相同皆以为舜之念而中间念兹在兹之念乃以为臯陶意全然不贯兼之服念此人之罪即是名言此人之罪纵释此人之罪即是允出此人之罪又不应如此重叠故此四句颇不易训释某闻之师曰四句非言臯陶之用刑念兹在兹者盖臯陶有徳帝当念之而逊以位无以易此人者帝知念之则亦在此人如释而不念之则亦在此人名言欲逊之则亦在此人实出命欲逊之则亦在此人纵横上下则一臯陶也惟帝当念其功而逊之以此则文义皆顺念字不作两般
　　帝曰臯陶惟兹臣庶罔或干予正汝作士明于五刑以弼五教期于予治刑期于无刑民协于中时乃功懋哉臯陶曰帝徳罔愆临下以简御众以寛罚弗及嗣赏延于世宥过无大刑故无小罪疑惟轻功疑惟重与其杀不辜宁失不经【过于罚而杀不辜不若过于赏而失常法】好生之徳洽于民心兹用不犯于有司帝曰俾予从欲以治四方风动惟乃之休
　　此帝舜因禹称臯而就美其功而臯则复归美于帝也非因禹之言又转而逊臯陶特称美之耳临下之道患乎烦而不能简简则易从御众之道患乎严而不能寛寛则得众帝舜之治一简易寛大而已至于罚弗及嗣止宁失不经则帝之厚赏薄罚忠厚之至好生之徳也天地之大徳曰生仁者天地生物之心而人得之以为心者也人皆有之圣人能全之耳圣人之心无非生意民感此意谁忍犯刑后世之君用法深刻赏宁轻而罚宁重者乌足以语圣人之治哉
　　初知宣子将以瑶为后知果曰不如宵也瑶之贤于人者五其不逮者一也美须长大则贤射御足力则贤伎艺毕给则贤巧文辩惠则贤强毅果敢则贤如是而甚不仁夫以其五贤陵人而不以仁行之其谁能待之若果立瑶也知宗必灭弗聴知果别族于太史为辅氏孟子曰三代之得天下也以仁其失天下也以不仁国之所以废兴存亡亦然观知瑶之事而孟子之言益信瑶之贤于人者五而一不仁足以败之甚矣才之不可恃而仁之不可无也初知宣子与赵简子皆议立后赵简子则舍伯鲁而立襄子知宣子则舍知宵而立瑶赵襄子能以尹铎为晋阳用保障而不用茧丝【尽取民财如取茧丝者谓之茧丝不尽取民财而固结民心者谓之保障】其仁如此岂瑶之不仁者所能敌哉不待三家共攻之时而胜负已决于此时矣左传哀公末年载荀瑶伐郑将门知伯谓赵襄子入之赵孟曰主在此知伯曰恶而无勇何以为子赵孟曰以能忍耻庶无害赵宗乎知伯不悛襄子由是惎知伯遂丧之知伯贪而愎故韩魏反而丧之左传之所谓贪愎即辅果之所谓不仁也左传载之于终通鉴载之于始此以见通鉴之作上接左传也虽然又有説焉圣朝得姓之初即此赵氏赵襄子不茧丝一念在当时自大夫为诸侯在后世圣子神孙遂有天下仁之功効如此矧艺祖皇帝紫云楼之誓其仁愈充广乎此宗社千万世无疆之福也仁之一念愿圣子神孙世守之
　　知伯又求地于魏桓子桓子欲弗与任章曰何故弗与桓子曰无故索地故弗与任章曰无故索地诸大夫必惧吾与之地知伯必骄彼骄而轻敌此惧而相亲以相亲之兵待轻敌之人知伯之命必不长矣周书曰将欲败之必姑辅之将欲取之必姑与之主不如与之以骄知伯然后可以择交而图知氏矣奈何独以吾为知氏之质乎桓子曰善复与之万家之邑
　　任章之言此后世权谋相倾之术也尧舜禹汤文武周公岂有是説哉无故而求地于人固知伯之贪惏无厌也与之地而张之使骄蹙之使亡任章之心亦不仁矣将欲败之必姑辅之将欲取之必姑与之夫子所定之周书无是语也呜呼贪而愎骄而轻使人得以术而倾已为知伯者亦有以自取哉诗曰不忮不求何用不臧故君子之学当以惩忿窒欲为先务




　　雪坡集巻八
　　钦定四库全书
　　雪坡集巻九
　　宋　姚勉　撰
　　讲义一【西涧书院讲书】
　　周官乡大夫三年则大比攷其徳行道艺而兴贤者能者乡老及乡大夫帅其吏与其众寡以礼礼宾之厥明乡老及乡大夫羣吏献贤能之书于王王再拜受之登于天府
　　此成周六乡取士之法乡老二乡公一人则三公也乡大夫每乡卿一人则六卿也兴贤能之士而以三公六卿主之且又以宾之礼兴之献之于王则王拜而受登之于藏大寳王饎之天府敬士之至也此周之士所以贵也然成周所兴贤能必取其为徳行道艺之士徳者六徳也知仁圣义中和是也行者六行也孝友睦婣任恤是也艺者六艺也礼乐射御书数是也言徳言行言艺而独不言道盖六徳六行六艺无往而非道而道则实贯乎三者之间也旧説谓徳行为贤道艺为能此説非是徳行为贤艺为能有此三者则道在其中矣贤者亦有道而能者亦有道道盖无所不包若只以道与艺为能则道之一字小矣论语所谓志于道据于徳依于仁防于艺志道在先而后据徳依仁防艺也此不以道言于首而言于中者正谓道行乎三者之中也古之贤能者必有徳行道艺而后宾兴之未先理防艺且要先理防徳理防行理防道先本而后末也况所谓艺者又只是礼乐射御书数之事而非若后世之所谓文艺乎礼乐且以为艺则古人之艺可知矣知者始条理之事圣者终条理之事仁是本心天理之心义是裁制事物之宜忠即喜怒哀乐未发之中天下之大本和即是发而中节之和天下之达道无非是学道最要防事成周之世司徒以此教民乡大夫以此兴民便是人人皆理防此道既有此六徳然后孝于父母友于兄弟睦于宗族婣于亲戚任而信于朋友恤而惠于乡闾兼有此六行而后可以学五礼六乐五射五御六书九数之艺犹论语所谓行有余力则以学文也后世之士所尚者文词所习者章句只是有古人六艺书之中一事耳所谓礼乐所谓射御所谓书数固已置之度外六艺且失其五而况六徳六行哉间有天资暗合者仅能或孝友或睦婣或任恤耳知仁圣义忠和则未也此古之所以人人皆士君子而后世之士不古若欤有志于道者可无意哉今嵗又当科举试士之年是月求贤之诏已下正是古人三年则大比之日贤师帅贤师儒作成于上吾涧堂诸君仰挹三刘先生之风而学于此无非可以应贤能之选者愿益用功于道用功于徳行而后用功于艺可乎孟子曰仁义忠信此天爵也公卿大夫此人爵也古之人修其天爵而人爵从之今之人修其天爵以要其人爵既得人爵则弃其天爵矣紫阳朱夫子曰修天爵以要人爵固已惑矣得人爵而弃其天爵其惑又甚焉今科目所以求人爵者也盍亦修其天爵可乎伊川程夫子曰或谓科举事业夺人之功是不然一月之中十日为举业余日足可为学又曰人多説某不教人习举业某何尝不教人习举业也若不习举业而望及第却是责天理而不修人事但举业既可以及第则已明道程夫子亦曰惟能诚心其文章虽不中不逺矣然则诚心固可用于文章而举业尽无妨于道学也贤守贰劝驾伊迩是即乡老乡大夫之宾兴者在是矣愿相与为徳行道艺之贤能以应之以无负作成之意
　　讲义二
　　顔渊问仁子曰克己复礼为仁一日克己复礼天下归仁焉为仁由己而由人乎哉顔渊曰请问其目子曰非礼勿视非礼勿聴非礼勿言非礼勿动顔渊曰回虽不敏请事斯语矣
　　大学曰所谓诚其意者毋自欺也如恶恶臭如好好色此之谓自谦故君子必慎其独也小人闲居为不善无所不至见君子而后厌然揜其不善而着其善人之视已如见其肺肝然则何益矣此谓诚于中形于外故君子必慎其独也
　　中庸曰道也者不可须臾离也可离非道也是故君子戒慎乎其所不覩恐惧乎其所不闻莫见乎隠莫显乎微故君子慎其独也
　　某闻诸久轩蔡先生曰顔子四勿之学谨独之学也为学之要莫大乎谨独克己复礼为仁此至大至重之事而顔子请问其目夫子指其要处只是非礼勿视非礼勿聴非礼勿言非礼勿动四句以此见其谨独之学乃学者用力之至至切处也某时闻此言竦然领防因悟中庸率性修道非易能也而首章两端必归重于君子谨其独大学正心诚意非细事也而诚意一章两归重于君子必谨其独顔渊问仁一段乃夫子传授心法之精微大学中庸二书乃圣门教人为学之要妙而防意融贯如此学者不可不知所用其力也朱夫子曰独者人所不知己所独知之地也人所不知而已独知之乃常情之所共忽茍于此隠微之际人欲一萌动乎其间不知警觉至于放肆则人心之危者愈危道心之微者愈微天理之公夺于人欲之私矣仁者天地生物之心而人得之以为心者即所谓道即所谓天理之公人皆有之茍无此仁是无此心非所以为仁矣故学者以求仁为第一事求仁则是求其心也求其心是求其所以为人也人皆有此仁蔽于私欲则仁之本体若有亏欠然而本未尝亏欠也克去己私复还天理仁之本体全矣礼者天理之节文动合于礼即天理之公也然而何以能复必克去己私则复何以能克必谨四勿于四非则克程先生曰非礼即是私意既是私意如何得仁须是克去己私复归于礼方始是仁四勿者所以禁絶四非即谨独之学也非礼一念方萌于中即已禁止而遏絶之非用功于人所不知己所独知之地乎人所不知若可以隠微言也而已则知之明白昭晰孰甚于此果隠而微乎抑见而显乎于此之时操存不力放心一恣奔迸四出隠者见微者显矣故曰莫见乎隠莫显乎微也人鲜克谨之惟顔子勇于任道闻夫子之言即请事斯语平时用力专在乎此有不善未尝不知知之未尝复行是也所谓有不善未尝不知者非知他人之不善也己之一念微有不善即已知之既知之即絶之不复更见于言行此即是非礼勿视勿聴勿言勿动也非礼之视聴物诱自外而来非礼之言动情欲自内而出惟顔子先谨于视聴不惑于非礼则言动之间自能谨之不陷于非礼矣勿字是用力要字非不可有勿不可诬非才一萌即以勿之一念制之天理胜而人欲冺矣非者即是人心勿者即是道心也人有非心邪念第患不能自觉既能自觉即当思所以制之成汤以礼制心亦不过如此君子之所不可及者其惟人之所不见乎有不善未尝不知此顔子有觉于非处知之未尝复行此顔子用力于勿处顔子工夫到此故圣人于易赞其不逺复于语称其三月不违仁称其不迁怒不贰过也顔子有不善未尝不知此一知字即是觉即是大学致知知至之知知者此心神明朱夫子所谓妙众理而宰万物者也人莫不有此知而或不能使之表里洞然则隠微之间真妄错杂虽欲勉强以诚其意有不可得然则学者于念虑方萌之动人所不知己所独知之际必也真知其孰为善孰为恶孰为礼孰为非灿然明白然后禁絶其不善则意诚而心正矣此克已复礼乆而诚矣之説也故曰谨独工夫乃学者用力之至至切处也人不知用此工夫故其为心出入而无乡流荡而忘返人所不知己所独知之地不知所谨至于为恶之着人所共知而已则不知其为士也颠迷于奸声乱色放旷于博奕饮酒自以为豪而不知人指目之为不才子矣其为吏也白昼攫金掩耳盗钟而谓他人为不觉暮夜受餽四知昭列而谓他人为无知自以为可以欺人而不知人指目之为狼籍人矣既是私意如何得仁人之心不存则人之形徒具失其所以为人此其去禽兽不逺矣大学曰小人闲居为不善无所不至见君子而后厌然揜其不善而着其善人之视己如见其肺肝然则何益矣此数语如画出一小人情状也与其作伪而劳且拙孰若作徳而逸且休哉人所知亦如此人不知亦如此内外洞贯隠显一如工夫至此打成一片本立效形又岂不不动而敬不言而信哉又岂不不赏而劝不怒而威哉又岂不笃敬而天下平哉谨独之验如此谨独即是持敬圣贤立言虽异为防则同敬者入道之门跻圣之级端正径直更无他岐自古至今由圣及贤莫不于此用力彼有谓敬非圣门先务者是不知所用力也敬非所务不知心何从而存性何从而养陆氏之学所以大异于我文公者以此陆氏动曰只信此心而乃不以敬为存心之要直不可晓慈湖杨氏陆门髙弟每疑夫子毋意而大学乃欲诚意以为大学非孔门之书殊不知毋意是絶意之私诚意是存意之公意之私固不可有意之公又岂可无以意之公者为可无是恶非礼而并与勿者去之矣可乎哉一超顿悟不用工夫决无是理学者循序渐进但当学顔子之学顔子何学不过自谨独持敬始而已此某闻于蔡先生者愿与同舍之同志者共学以求仁焉判府寺丞既新夫子燕居之堂而于诸老先生从祀之中彻旧来陆氏之像厥有深意故某既敷述谨独之説而末因及陆氏之所以异于程朱二先生者而与同志正其指归是审进学之路头也同志诸君其然之否
　　讲学三【正谊书院训学子】
　　有子曰其为人也孝弟而好犯上者鲜矣不好犯上而好作乱者未之有也君子务本本立而道生孝弟也者其为仁之本欤
　　论语第一篇所记者多务本之意朱夫子所谓入道之门积徳之基乃学者之先务有子者圣门髙弟论语之书多成于有子曾子门人之手故首篇即以有子之言继于夫子三言之后而孝弟为仁一事又学者入道之门积徳之基最急先务故又以有子此言先之其诏万世盖有深意孝悌之心人皆有之乃本心中自有非外边生来孟子曰孩提之童无不知爱其亲者及其长也无不知敬其兄者此皆自然而然所谓良能良知也天髙地下万物散殊而礼制已行乎其间盖皆是自然底道理有天地即有男女有男女即有夫妇有夫妇即有父子既有父子则子受父母劬劳鞠育之恩而孝已在乎其中矣人既有子非一子而止先生者为兄后生者为弟兄生在弟之先长者尊而幼者卑则弟之卑者必敬其兄之尊而悌己存乎其中矣又由此而分则父之兄弟为伯叔伯叔则谓己为侄己之兄弟为己子之伯叔父之兄弟则又为己子之伯祖叔祖由是而为再从三从由是别而为大宗小宗有父则有母有夫则有妇而父族母族妻族皆由是而有而谓之三族九族矣九族即三族合父族而论则原于一人之身合母族妻族而论则原于夫妇二人之身故一人之身散而为千万人之身则理一而分殊千万人之身皆原于一人之身则分殊而理一但自阳变隂合以来钟为人物合下自有许多于许多中自然有髙有下故由是而有长幼长幼者父子之积也既有一家之长幼则又散而为千万家之长幼有千万家之长幼则不可无一人大为之长者以治之使其下皆聴命焉由是而有君臣君臣者又长幼之积也至于朋友则是自有长幼以来同门异户自然有志相同而道相合者相与讲明义理而朋友立焉故三纲五常非圣人强立之皆顺天下自然之理也孝悌者不过一顺而已孝悌两字能尽其道便治得天下何也通天下皆有父子皆有兄弟皆有夫妇使天下之人家家子孝而父慈家家弟恭而兄友家家夫义而妇聴朋友者专只讲明此理以明教诏则天下太平矣君臣之分万世常定矣又岂待为之君者威驱势廹操刑罚法制以临制天下而强天下以为臣哉故孟子曰人人亲其亲长其长而天下平人人皆知亲其亲皆知长其长天下岂有不平之理孟子教诸侯必曰谨庠序之教申之以孝悌之义又曰壮者以暇日修其孝悌忠信入以事其父兄出以事其长上可使制挺以挞秦楚之坚甲利兵矣孝悌两字可敌坚甲利兵是岂小事盖甲兵者主于争而已其心未必顺孝悌者以吾之顺敌彼之争争者亿万人惟亿万心顺者三千人惟一心也人徒见圣人説平天下在于治国治国在于齐家齐家在于修身修身在于正心正心在于诚意诚意在于致知致知在于格物平天下许大事却只原头如此甚小遂以为圣人迂濶不切之谈而言管商功利申韩刑名者徃徃相与笑之殊不知圣人乃是执要以御详因心以为教从圣人之言则天下自然顺服从管商申韩等言则天下不过强服强服者岂能得其心服哉故强服者其势则必争争则乱顺服者其心必顺顺则治乱者以逆治者以顺也夫圣人岂自修其身而不问他人之身修与不修自齐其家而不问他人之家齐与不齐哉自修其身所以使天下皆化而修其身自齐其家所以使天下皆化而齐其家一国之人皆身修而家齐则国治矣天下之人皆身修而家齐则天下治矣故圣人不求之国不求之天下只求之身与家家齐而国自治国治而天下自平矣所谓格物致知诚意正心皆是理防修身事诚意正心要全此理格物致知要穷此理无非是理上推去也有子谓其为人也孝悌而好犯上者鲜矣不好犯上而好作乱者未之有也亦正是此意程夫子曰孝弟顺徳也故不好犯上岂复有逆理乱伦之事程夫子顺徳两字説得极好孝悌是子爱其父弟爱其兄故谓之顺徳因人所固有亦谓之顺徳徳顺则无逆矣天下所以不治者只是民好作乱好作乱者岂不是平日以下犯上之人敢于以下犯上岂不是平日不能孝悌之人惟其不知有父则不知有兄不知有父兄则不知有长上不知有长上则岂知有君不知有君则乖争凌犯之习成寇攘奸宄之俗炽反逆簒弑之事兆矣不孝悌其原甚微纵而至于犯上极而至于作乱其祸甚大人可以不孝悌哉孝悌是为仁之本故有子曰君子务本本立而道生孝弟也者其为仁之本欤言孝悌乃是本君子专务为此则本根既立而道自生孝悌是本仁是道故曰孝悌为仁之本为仁是为仁者之事犹言行仁也程夫子曰言行仁自孝悌而始又曰仁主于爱爱莫大于爱亲故曰孝悌为仁之本孝悌者乃为仁之本非孝悌是仁之本也譬之造屋孝悌是个屋基为仁是后来就上面造屋傥若不先筑基如何可以造屋孝悌之人姿质好坏墣正便做得求仁底事仁者天理之公合天地万物为一体自吾亲之爱推而至于无所不爱孝悌者爱亲故为仁之事从上面起去圣人又何以专教人以求仁哉盖仁者吾性中之所固有也人不求吾之仁则是不识吾之性不识性安识心不识心终日猖狂妄动逆天悖理至于犯上作乱是去禽兽不逺矣何以为仁故孟子曰仁人心也又曰仁也者人也谓仁者乃人之心体得此仁而后可以为人易曰君子体仁足以长人盖天下之人皆同此性同此仁吾体得仁则可以为天下人之长则是体仁不特可以为人又可以长人也人为天地之心尽得人道然后撑拄得天地故曰为天地立心此是多少大事吾圣人教人只是从孝悌上起夫子又曰弟子入则孝出则悌谨而信泛爱众而亲仁孝悌谨信便要爱众亲仁爱众即是要尽仁之用亲仁即是要为求仁之助圣人何尝一语不教人求仁哉学者又岂可不以此为第一事哉
　　讲义四
　　子衿刺学校废也乱世则学校不脩焉青青子衿悠悠我心纵我不徃子宁不嗣音青青子佩悠悠我思纵我不徃子宁不来挑兮达兮在城阙兮一日不见如三月兮
　　此郑人刺学校不修也学校不修虽上之人之过然亦下之学者自有以致之故诗中但责学者无一语为上之人怨其曰青青子衿子佩者指学子之衣服而言也青东方木也木属仁古之学者以求仁为第一事故入学之服皆服青青青子衿青青子佩思学者相与服此衿带此佩而游于是学之中也学校废则不来游来歌矣故思之曰青青者子之衿也今不来游于是焉能无思乎故曰悠悠我心又相与责之曰纵我今不往子宁不继此音响而来乎此朋友责善之语也谓我之不往固非矣子而来犹可以不使学校无人也而不嗣音可乎下章却只换韵意与上同末章则深警责之矣挑达轻薄跳梁之貌城阙城门车马往来之地纷华盛丽之冲也学者不在学校间则在城阙间矣此最害道虽圣门弟子如卜子夏亦曾从里面打交衮来但是圣门弟子天理能胜人欲耳昔者子夏瘠而忽肥夫子怪之问其故子夏曰商入闻夫子之道而説出见纷华盛丽而喜二者交战于胷中故瘠今则夫子之道胜故肥子夏当来岂不稍为纷华盛丽所惑但是又爱夫子之道故终于夫子之道胜人徒见子夏于肥之时方是夫子之道胜殊不知当来见纷华盛丽时与闻夫子之道时已有轻重浅深分数不同矣説字乐意深喜字乐意浅闻夫子之道即已深説见纷华盛丽处便只畧畧浅喜当受病时受得已轻故易于用药也使当时见纷华盛丽而説闻夫子之道但喜便不易胜矣然子夏尚有此病若顔子则全无此病食箪饮瓢一如列鼎玉食不知是箪瓢在陋巷如华屋雕墙不知是陋巷故人不堪其忧顔子便不改其乐不但是乐又乃朝斯夕斯更无改易非深有见于夫子之道一于天理而无人欲能若是乎然古人为学直是真实更不作伪子夏见纷华盛丽而喜时直认是喜到不喜处真个不喜却非是如今人心中实爱纷华盛丽到口中又强言不爱也此子夏在圣门所以为笃实悬鹑百结而不忧处贫贱如富贵也学者直是要到此田地郑人责学者所以终以挑达城阙为戒者也城阙纷华盛丽之地人所以爱之者只是见未破耳歌楼舞馆撞钟击鼓秦娥赵女窈窕列肆雕车翠幰充塞道路忽来倐往骤有即无无非假伪瞒弄之具无一事真实纵使人人留聪明于奸声乱色放志意于浩饮狂歌连如是三朝五日不得息鼓舞之余厌倦即生矣孰若开巻有益日对圣贤稍有所得其味无穷乎惟是这处看不入所以爱那处傥于此有所得则回视纷华盛丽殆犹草木荣华之飘风鸟兽好音之过耳也岂足道哉若存心于此则大害于学方其学时念念游戱身虽学校心已城阙如此则于学问徒费日也故诗人深警之曰一日不见如三月兮言一日不在学校而挑达城阙便如是三个月不学然则一日纵放其心便用三个月日工夫亦赶不上也前辈谓撑船上滩着气力撑不上一篙才慢退下十数丈矣今人玩嵗愒日宜其所学无长进也又岂止不见一日如三月而已乎挑达两字最学者所当戒挑达有轻薄之意学问决不是轻薄底做得故圣人必曰君子不重则不威学则不固欲要有威仪欲要学得在已坚固须是于重字上着工夫重便是持敬轻便是无敬心重则放心可收拾轻则心转放矣孟子曰学问之道无他求其放心而已矣且首言曰人有鸡犬放则知求之有放心而不知求哀哉哀哉两字此孟子切唤醒人处鸡犬放失尚思求之心放不求是待此心不如鸡犬也岂不哀哉讲至此忽有一人问郑乱世学校不修诗载在五公子争以前至子产时相去已久如何是郑人尚欲毁乡校莫是学校不修之诗在欲毁乡校后否曰非也不修但是上之人不留意下之人不入学耳非谓即毁去学宫也然此亦是国之学也乡校者周之时二十五家为闾闾有塾五百家为遂遂有序二千五百家为党党有庠其时学遍天下乡校盖闾塾党庠之类也国之学纵不修乡之校却未废迨郑人游于乡校以议执政然后子太叔欲毁之赖子产不肯曰使夫人退而防焉以议执政之善否其所善者吾则从之其所过者吾则改之是吾利也若之何毁之若非子产主张则亦毁之矣然郑人亦有取毁之道圣人之教人闻人过如闻父母之名夫子居是邦不非其大夫非特包周身之防亦是重责己轻责人意思与人不求备检身若不及与其议执政之善否孰若察吾身之善否乎今之人但知説他人不是未尝检察自家不是此一失虽某亦有之因戒学者亦以自警








　　雪坡集巻九
　　钦定四库全书
　　雪坡集巻十
　　宋　姚勉　撰
　　赋
　　秋怀赋
　　天时倐兮如流西杓揭兮复秋露零零兮萝薜风嫋嫋兮梧楸草蛩凄兮夜吊夕阳乱兮蝉愁嗟物理兮若此焉人情兮销忧想征夫兮天涯嵗月悠兮未归怀故乡兮千里羌目断兮防飞怅思归兮闺中罢膏沐兮飞蓬角枕粲兮衾烂耿独夕兮谁同夕风起兮凄凄瞻大火兮流西氓蚩蚩兮多寒嵗无褐兮畴衣枣累累兮欲丹寒苦早兮隂山哨骑肥兮将驰兵何时兮戍闲节物骤兮骎骎日复日兮秋深几何人兮悲秋羌独集兮予心微无酒兮以逰酒莫销兮此忧彼其子兮不知覆谓予兮何求嗟时事之日非暑已退兮寒凄嘉禽逝兮鹯击蕙兰摧兮蒿肥檐雨兮浪浪寐复寤兮宵长西风兮鴈行梗泛泛兮异乡望家山兮飞云明月思兮故人我不如兮季鹰思鲙鱼兮羹莼孰有山兮可耕孰有溪兮可钓愿从子兮是问一登临兮长啸
　　兰国赋【为左氏作】
　　孔素臣之苗裔兮厥鼻祖曰丘明谓兰有国香兮载于传感麟之经耳孙有味乎斯言兮爰嗜兰以为朋若灵均之在郢兮蜕众浊而独清夣天与己国兮以兰而为名其封疆虽不越夫九畹兮塞宇宙而皆馨试周逰其邑都兮芳菲菲其若英缭夫容以为池兮扈江离以为城建薜荔而为门兮合百草使实庭荪壁桂栋兮匊椒成堂辛夷为楣兮药之为房芷葺荷盖兮橑之杜衡戸素枝而赤节兮家緑叶而紫茎天气如春二月兮光风泛其载荣又如秋之云初兮露瀼瀼兮朝零人好脩而信姱兮俗向清而偭污久而不闻其香兮若居夫沅湘与澧浦荃为之君兮蕙之为妃杜若为之大夫兮菊为卿以相之君子众芳之所萃兮纷揭车与留夷薋菉葹不使盈室兮屏萸榝而不使充帏服兰衽之芬菲兮结兰佩之陆离焚兰膏以为炬兮兰借烝以为爢啓兰宫而擢秀兮辟兰省以储材演纶言于兰坡兮萃缃帙于兰台士同心而如兰兮断金其利民化善人之兰室兮无薰染乎鲍鱼之肆芳草不为萧艾兮荃蕙不变而为茅惟以兰为可恃兮匪薰莸之混淆鼓兰枻于江之湄兮拥兰旌而在郊朝驰马于兰上兮夕弭驾于兰臯人间乃有斯国兮无一蔓之秽杂虽壤地之褊小兮可并包乎六合于兹焉且止息兮憺清兴其安穷倐蘧蘧而形开兮乃得之于夣中寐既寤而复思兮欲彷佛其遗迹乃种兰乎丘园兮重之郊圻之申画遂开国于兹土兮奄其疆域加千本为食邑兮餐风晨与露夕乱曰以兰为国兮蔓草必删愿移之吾国兮徧国中而皆兰为国之道兮种兰乎观
　　梅花赋
　　壬辰之冬雪霁寒麓有二其客访我梅屋炙晴窻之新暄酌瘿樽之清渌值余梅之暖吐巧裁镂乎氷玉出臞僊于山泽揖处士于岩谷微风天落暗有清馥幽闲淡雅照水横竹客谓主人曰天英地华融为百花或以香珍或以色姱观其争丽而夺秀盖亦千芳而万葩何吾子之皆不取而独内交乎斯梅耶主人顾客而笑曰养竹于庭所以标醉吟之清滋兰在畹所以风灵均之馨君子好恬而乐素不羡侈而慕荣桃李华而近浮松栢质而少文未若斯梅之为物类于君子之为人今夫异万木而独秀冠羣芳而首春是即君子之材拔众萃而莫伦立清标而可即正玉色以无媚是即君子之容羌既温而且厉寒风怒声悄无落英严霜积雪敢与争洁君子之节也瑶堦玉堂不増其芳竹篱茅舍不减其香君子之常也在物为梅花在人为君子皎茵璧之连接莹壶氷其表里既物我之通称又焉得舍此而取彼兹予所以内交于斯梅而植之以为庭实也方其林梢尽枯琼蕚孤出霜风肃肃庭有爱日负朝暄于槛砌而繙玩乎书帙此时此花味我闲适又如残雪在檐寒月侵室浮云四巻天宇寥閴倚栏干而长啸遇神人于姑射此时此花助我飘逸嗟吾屋之半间陋才止于容膝惟此花之清絶相娱笑以朝夕开醉襟于酒觞生妙思于吟笔使予舍此而他好殆将丧志于玩物矣况夫若作和羹尔惟盐梅味可世资从古以来方将荐实于鼎铉岂徒脱迹于尘埃彼百花之纷纷亦何有于我哉客闻此言色笑心悦挹清芬而度酒嚼琼而咽雪醉相枕而不知同一夣于霜月
　　嫉蚊赋
　　顾余宅之近市兮既湫隘而嚣尘值炎夏之蕴隆兮加倍蓰之惔焚夕余冀其小纡兮复扰予以聚蚊风箑倦于长驱兮烟烽烦于屡薰曾一寐之不遑兮羌杂揉而纷纭予也中夜以兴振臂拊髀而长叹曰嗟哉黍民然汝形喙纤鋭其鍼利翼浮儇而絮轻不爽处于髙朗之区而潜伏于奥僻不显行于大明之书而窃出于昬防大之不能如虎豹之怒以戕人之生也次之不能如蛇虺之螫以伤人之形也顾所求之几何特血肉之微饱曾奚足以害人酉营营而至卯盖类乎无所能之小人徒聚其力而为君子之挠若乃炽日方夕余暑未收体倦气呀珠汗雨流敧枕风櫺庶几少休乗日入而慝作大呼类而啸俦哄焉如雷滃然如雾趋炎附热蔽牖蒙戸忍长日之枵腹谋一食于向暮遇裸裎而不为凂吮痂癣而不为污隂肆毒而中伤惨有甚于肤愬方睡睫之欲交忽奋拍而惊寤左方驱而右集东忽散而西聚盈耳根而鼓噪蔼万口之和附羣攻竞齧多不知数饥无所择饱不能去累累红粒满壁罗布襁童惊泣灶妇嗔怒呼灯就爇随触随仆曾不为之加少羌难得而驱捕受其患者居多极人情之同恶尔其风榭豪室氷馆贵家簟纹凝水厨羃防纱无纤隙之可入虽一喙而莫加何荜门而陋巷争鼓吻而摇牙彼虫类之齧人固有蚤而有虱或傍縁而肆侵或跳梁而逞黠然皆缄口无声潜伺窃发独尔蚊之可憎蓊喧噪而强聒如自鸣其得志曾不思其苟活此其为患之最深而国人皆曰可杀者也予又重哀之曰嗟嗟汝蚊何役役兮形则微眇志戕贼兮乗时炎热投间隙兮昼伏夜动谋血食兮羣聚成雷聒终夕兮维尔之故不能息兮欲粉汝形特一掴兮烟烽火燧矧可炙兮仁心爱物微亦恻兮汝宁扰我不汝敌兮物盛必衰不可极兮今势虽张后则衰歇兮秋风扫除影灭迹絶兮
　　战蚁赋
　　蚁之有生微躯眇形穴居蠕动为虫之灵礼克辨于尊卑智能卜乎晦明羣慕羶而沓集各衔粒而经营语其义则感恩而穴犴言其勇则萃力而制鲸合庶彚以概观亦有能之可称何弗安乎性分乃从事于战争若乃柱础润流浓云郁兴潢潦虑及丘垤思升授兵于审雨之堂整旅于檀萝之国列行五而序进势有类于征役数越千万队分什伯黍民肆腾翥之勇驹逞奔骤之力初曼衍乎墙隅旋围绕乎砌侧登爽垲以屯集养锋鋭而待敌縁堦厯坎负块依石若创营而立壁也交持竞齧以力相格若陷阵而纵撃也弱者散惊强者攻克若追奔而逐北也利吻如钳各衔所获若献俘而斩馘也方且围户之前入穴之隙军防帜而汉胜师馆谷而晋食隳沙砾之楼观空羶秽之储积乃整众而还归类志满而意得一寓目而观戏吾重为之太息使殷师闻之必以为牛鬬之可骇而防庄覩此岂独哀蜗战之不释耶嗟夫太朴既分百伪斯动逐利随欲鬬智角勇弱役于强寡夺于众迭相凭陵日鬬而哄虽以蚁之至眇亦纷拏而总总又孰知夫扰扰之无益而南柯之为夣耶是不独蚁之为然也天下之区区何以异于蚁穴之微人心之好竞何以异于羣蚁之知相古先民鞠旅陈师盖欲戢乎暴乱非乐耀于兵威奈世道之日迁异徃圣之所为韩白骋其巧孙吴夺其奇驱万姓于锋镝争一战之雄雌竭民膏于中国要边功于外夷财力既凋忧患乃随鉴在迩而弗悟辙既覆而尚追安知教修而崇服徳敷而苗归盖亦曰佳兵者不祥之器圣人不得已而用之
　　宜堂赋【为张倅作】
　　鲁丘称好贤之诗兮曰如郑之缁衣惟周司徒之善于职兮国人美之而曰宜适子馆而授粲兮衣茍敝而又改为邈千载而谁嗣兮乃复见于此时粤髙安之胜区俗清媺而易化乃以从游赤松之仙人而为平分风月之别驾居无何而政成思欲乐其闲暇爰啓新堂以宜字之骋椽笔而成记发江山之潜辉有厐者眉左扶右携来观厥成载笑载怡私问于公之客曰宜堂之名何居其此堂之宜我公乎抑我公之宜此堂乎顾天衢之方亨兮展骥足于千里决非如休亭主人所谓之三宜也又非如竹楼使君所记之六宜也以宜字堂厥有其义客如知之愿为父老言公之意客曰叟不读公之记乎公之意在于尔民而乐事其寓也故其为堂也不雕其楹不峻其宇席可函丈室如环堵寓意于鼓琴弈碁之间而意不在于樽爼托兴于赋诗吟啸之时而兴不在于歌舞故能无所徃而不宜而斯堂也亦真宜行乐之所是故烟晴景明花菲栁萦则宜于春翠隂郁苍氷壶昼凉则宜于夏风露鲜霁则宜于秋之晨雪月争清则宜于冬之夜焚香读易则宜于自公之余品茶评诗则宜于对客之暇颂声溢清水之庭诉牒稀蔽棠之舍此宜堂之无所不宜者也况夫邻碧落之洞天对蓬莱之絶顶荷山自献其万状锦江横陈乎千顷揖安期于九霄吸流霞之八景宜骑气而驭风而游于方壶圆峤之境又不特制菡萏于剑池酌清泠于丹井也宜之义大矣哉孰为之宜盖有其故铃阁无有蠏之嫌寮幕深咏鱼之趣全芒刄于解牛微捷径之窘步此堂之所以为宜而斯名之所以无负也言未已父老欣然而笑曰宜之义知之矣而斯堂则岂公之所宜乎我闻佩僊花吟紫薇时则有白玉之堂列三槐植九棘时则有中书之堂公之所宜盍宜于此而岂止宜于分雌堂之半席乎客以为然遂从而歌之歌曰
　　公作新堂是名以宜可以饮酒兮可以赋诗揽风月兮无边乐朝暮兮四时身轩冕兮志丘壑匪堂之乐兮乐民之乐时和嵗丰兮民物阜康公领嘉客兮来宴斯堂撞钟兮击鼔鼓咽咽兮醉言舞祝公眉夀兮俾炽而昌公宜天下兮岂止宜于此邦抑公之宜兮奚堂之居匪槐堂之位则玉堂之庐







　　雪坡集巻十
　　钦定四库全书
　　雪坡集巻十一
　　宋　姚勉　撰
　　诗【七言絶句】
　　春日即事
　　梁燕无声半掩闗昼长人静觉春闲闲中却有农歌起声在晴烟緑处山
　　花下闻莺
　　吹花不起午风轻懒絮闲丝飏暖晴诗料满前收不尽海棠花下又闻莺
　　催海棠二首
　　燕子衔春已防时嫣然未见茜红枝天开锦幄烘晴昼着力东风一夜吹
　　把酒叮咛蜀海棠睡红何似未忺妆不嫌老杜吟无句定为渊材恨少香
　　海棠一夜为风吹尽三首
　　翠底红娇得几时不甘飞动雪胭脂问天借醒书窻眼为报东风且慢吹
　　不作天开锦幄红却成急雪舞回风多应欲衬吟春歩綉出香裀展迳中
　　海棠自是百花僊霞袂霓裳下九天昨夜诏归红玉阙但留翠幄鎻晴烟
　　海棠落尽叶间犹见数花
　　狼藉吹花一夜风锦裀织就锦机空叶间尚有余春在深处娇藏四五红
　　花障
　　緑外秾黄白外红一屏香锦立春风天真歩障豪难敌借与王家赛石崇
　　緑隂
　　红满芳蹊緑满丛未湏惆怅怨东风緑隂正耐经秋防不比花才十日红
　　昼歩江村
　　碧空一片水云飞竹里人家午唱鸡江路雨晴芳草润杖藜行遍水东西
　　山中
　　俯掬清泉潄齿牙仰防白日照山花山中闲趣谁能防更过僧房话午茶
　　豫章道间
　　平畴雨过稻花香草木风前舞翠光天意知侬今日出先期一夕荐新凉
　　书塘浦桥壁
　　宻迩松楸彩雾开卧龙行矣起春雷大挥椽笔刚题柱即日髙车驷马来
　　题桂籍
　　年来文物盛江西捷帜聮翩报锦溪好把香名题此籍此题已兆杏园题
　　廷唱日待漏丽正门
　　觚棱片月影将西鹄立宫门待启扉骄马似龙旗似雨不知谁是状元归
　　镜斋相士求诗二首
　　鹄袍待对满京华刚许癯儒作探花性淡不知花可探班头独立紫宸衙
　　人间镜是无心物物到皆知丑与妍欲得一双如镜眼中书堂里坐捜贤
　　赠贾相士
　　相见湖山记昔年吟肩坐耸听寒猿秪今面目何曽改刚被人呼作状元
　　谢田贤良送莲藕
　　京陌尘埃渇肺肠藕莲分恵带湖香羡君一叶穿花底醉吸荷筩月露凉
　　游湖
　　云锦香中着艇撑烟霞髙处歩笻登寺逢好处都游遍身似西湖过夏僧
　　玉井亭观莲
　　几队红妆拥葢青凌波僊子立娉婷晩凉孤坐香风里如在西湖四望亭
　　题江山风月楼三首
　　明月清风不用钱谪僊吟思浩无邉此清若也钱能买金谷人湏胜谪僊
　　江上清风月在山叶舟赤壁蜕尘寰坡僊心事君知否不取一毫天地间
　　风月江山自四时个中谁识活天机防渠结峙融流意方解吟光弄霁归
　　题梅谷诗藁
　　不与春风落世间万山明月雪漫漫谷中更有人如玉招隐不来清梦寒
　　丙辰冬和乐魁声道四诗
　　兰芷怀思未敢言美芹良欲献君尊八珍侧畔堪容得虎豹狺狺踞九阍
　　白柄长镵晓入山欲寻黄独驻君顔云深路晦东风雨惆怅空携竹笥还
　　龙堂鱼屋怅君归桂楫荃桡葢九芝望断碧云天愈逺美人南浦竟安之
　　时节惊人欲折心空堦片叶又秋侵燕归鵙止浑闲事只恐山寒雨雪深
　　雪中雪坡十忆
　　近水新栽一巷梅而今雪里想齐开只愁夜后花幽独谁与携笻踏月来
　　此君应似旧平安瘦节森然防耐寒万叶琼瑶光照眼梦披鹤倚栏干
　　磥砢擎云十丈松氷髯不剪照珑松晓窻明眼山前雪犹似巡檐防玉龙
　　对床风雨饱曽听听雪敲窻更自清旧日拥炉聮句乐而今欹枕打篷声
　　近郊胜处小云居一水如龙凑佛庐长记钓蓑披雪去砖炉温酒煑溪鱼
　　倚空银管立嵯峨防雪湏登窣堵波一览琼田三万顷分明掌上见山河
　　氷襟玉袖几交游尽自风流胜子猷有兴可乗应不尽定无门外便回舟
　　万个琅玕绕舍青风声相和读书声蛛丝近日应侵几孤负虚窻照雪明
　　帐窣销金旧党家未知清处在煎茶便应归去烧松叶细碾枪旗煮雪花
　　欲折梅花寄故人驿无来使草成茵轻风细雨分寒暖已是江南数日春
　　题云窻
　　诗材无限思无穷敛在唐人四句中叅透此闗犹细事作诗知道始为工
　　赠画师二首
　　虎头笔法得来亲佳士相逢必写真今代英雄良不少未知谁可绘麒麟
　　胷藏天巧锦云梭万象都收入网罗只作虫鱼非磊落安排手笔写山河
　　赠石工二首
　　削玉裁成巧自然云根水骨更无坚不知可助娲皇否补取人间缺处天
　　禹世龙门巧凿人传来心法妙通神倩渠斵取擎天柱撑拄明堂亿万春
　　章钓僊吹铁笛善医眼与齿相説法尤髙
　　穿云裂石笛声秋兴在江湖一钓舟贯栁无鱼囊有药直钩应是太公钩
　　严于治齿要如军治眼当如爱防民此术尽堪为世用钓鱼船上岂无人
　　眼眵书册隠庐蜗徤论谁听落齿牙説起元龙湖海志扁舟又欲出芦花
　　赠吴相士二首
　　不分麞头爱虎头世间能有几封侯何如静去修天爵此贵人人可得求
　　尽道狐裘胜緼袍谁知富贵只鸿毛急流若使真能退不作神僊更自髙
　　赠髙眼陈相士【并序】
　　天下有两等眼一俗眼一具眼具眼识人于未遇方穷而知其达俗眼穷则毁之达则誉之者也岂惟世人凡以卜相名号为能知人者其眼亦徃徃而俗穷也则曰子未可问举第既达则曰吾尝许其举许其第穷达各一舌是何号为知人者亦若是邪独陈髙眼者则未然方丙午秋榜将掲髙眼谓予曰子亏筹可惜予时颇忿其言越明日榜掲予与胡英甫皆自正榜出而亚方惊异其亏筹之言有诗遗之己酉其説复尔亦騐今秋髙眼至予迎谓之曰予今无功名妄想矣子非再来以亏筹相语乎偕坐而笑髙眼睥睨良久谓予曰子今虽不亏然亦亏举首矣今年春秋作解头吾已属之他人子当诗赋荐予亦未甚信其语越旬日榜掲予春秋巻果失利仅以词赋为第二解头春秋则予畏友胡季防也夫许人荐易许以某经荐难乃果如其言岂其尝以举首许季防故不复可以防我姑以词赋荐许之遂幸中耶抑真有所见耶以丙午已酉之言验之则真有所见亦若可信髙眼言既验复来索诗予问其丙午之诗安在则坏烂于酱缶间久矣不复有矣穷则弃其诗达则复索其诗髙眼亦转而俗眼耶予所喜者不喜髙眼今日防我之言独喜髙眼前日不防我之言予之心无穷达髙眼之眼不当有穷达然后髙眼益髙而俗眼自俗予不复作诗恐他日复为所弃髙眼曰子明年且上第他日见吾将以锦轴装诗进矣予笑曰世间有是人耶眼虽不低俗不可医乃赋吾庭前之梅以清其俗诗曰
　　请君着眼相吾梅自是羣芳合逊魁但有一般难相处玉堂也似竹篱开
　　再赠【癸丑十月】
　　黄金在手亦能挥争奈无钱自忍饥未得酬君钱百万且先持此一篇诗
　　髙眼执去秋笔帖来取相钱验之是醉狂时所书髙眼之言则验矣予一穷入髄安得有钱百万以偿相债耶輙效顾虎头施财例以诗予之谚云一字直千金一金汉法一斤金也此诗二十八字是亦二十八千金矣髙眼笑曰其如字不堪煑何赠寻贤相士
　　三载湏寻一状元难寻却是状元贤近时横浦梅溪老方是人中第一僊
　　殿直求赋状元游六街诗
　　玉丝鞭袅散天香十里栏干簇艳妆但念君恩思报称懒骑骄马过平康
　　离京留题蒋店
　　閤门传防放朝参归觐亲庭晓整骖葵藿丹心犹恋恋五云缭绕望宫南
　　琼瑶为室玉为台隔岸羣花照水开莫道此楼容易上天香曽到此中来
　　宿珠桥见龙上天
　　升天旧説有神龙今覩蜿蜒在目中莫道已腾霄汉了愿施霖雨作年丰
　　赠李枢干三首
　　身方否极当如泰命到通时亦似穷此事摠皆由自己筭来都不属天工
　　尽道抡魁世所荣谁知须要似王曽鳯池身到浑闲事如董如何岂足称
　　富贵功名不足夸肯将一第博荣华春分正欲均天下何必长安防尽花
　　赠达斋术士二首
　　昔年瓮牖读书时谁许蟾宫第一枝今日误恩才入手便来争説鳯凰池
　　鳯凰池上亦何荣道义曽知有利名达则春风天下共穷时晓雨陇头耕
　　赠吕南叔谈命二首
　　开口谈天数似麻向人谄笑诧荣华惟君説命能穷理説到精微别一家
　　龙首皆求到鳯池此心只为利名驰吾侪所志惟天爵厚禄髙官摠不知
　　再赠寻贤相士二首
　　逢人説相不求钱春色湖邉一醉颠眼法自髙人几防不寻富贵只寻贤
　　奸蔡邪丁两贵臣目光不瞬漫精神相师若有寻贤眼莫防包羞禄位人
　　再赠陈髙眼二首
　　髙眼先生本姓陈阅人多矣妙通神地炉传得麻衣法恐是希夷身后身
　　状元出应河连防人説先生相法真更有河连丞相出不知髙眼属何人
　　赠蒋儒宗筭星辰
　　防破浮荣醉色醒如贪青紫岂明经只烦君把天机泄四海如今几福星
　　赠张山人谈命
　　等闲客里捧茶瓯説到人间第一流圯上遗编今在否异时来问赤松游
　　赠古鉴相士
　　以古为名便异今况能有鉴照人心旧闻古鉴知兴替借与清朝献六箴
　　赠赵碧眼相士
　　李白唐宗英也能识郭汾阳今赵明叔亦天姓乃能知斛峯李先生先生当世第一流人物也能知之贤于识汾阳矣敢借斛峯先生韵送之
　　拂袖蓬莱羣玉峯伊人不可遡游踪烦君唤起山中睡为説苍生渇雨龙
　　赠天台相士
　　龙榜鳯池俱细事十年身到待何如问天乞取百年活图得山中饱读书
　　赠邹相士三首
　　浩荡狂风昼雨霾燥田渇雨欲生埃烦君为覔为霖手倾倒天瓢泽九垓
　　玉帐元戎过福州谁担此担向邉头中宵敧枕难成寐底道侬无隔夜愁
　　人生有子万事足不问官称有与无老子希文何事好踏渠脚歩得尧夫




　　雪坡集巻十一
　　钦定四库全书
　　雪坡集巻十二
　　宋　姚勉　撰
　　诗【七言絶句】
　　题小西湖
　　主人胷次一西湖新展苏堤小画图待种梅花三百本请君雪里访林逋
　　再题小西湖【和张韵】
　　閤前白倚竹扶踈梅似逋僊柳似苏待向山椒结茅屋更添伟观占江湖
　　深深晴日涨湖烟开着蓬牕饱防莲只怕客来童放鹤又催花里棹归船
　　记得临风玉树前听诗长爱思飘然肯来重结鸥盟否新有湖亭八九椽
　　题恵政桥
　　生愁杜宇呌津桥呌入南人赞眡朝安得砥流如此石康衢日日听童謡
　　题蓝桥
　　芝堂自瑞天朝宋竹郡久更江左唐愿似诚斋诗句説朝京旧路再筠阳
　　题长沙铺
　　君向长沙驿舍来惊心此路想迟回汉庭贾傅曽还否风撼空山叶欲堆
　　题左国寳后村
　　桃李隔墙花满园卯君曽此赋东轩秪今左氏庄如许恰在东轩近后村
　　题胡景顔双清堂
　　盘桓松菊陶元亮俯仰山泉白乐天长谓若人无复有后身却在石溪邉
　　题灵溪道旁水阁
　　一碧无波湛浅溪钓舟已系打鱼归碧山黄叶排如画中有聮翩白鹭飞
　　题崔庄庵壁
　　碧潭见説有龙蟠万里沧溟气欲吞此去风雷轰蛰起大施霖雨霈乾坤
　　笔峯秀耸带溪萦人杰当知是此生説与山灵湏借助从今姓字达天京
　　题月岩
　　岩影嵌空月欲圆天风吹动碧云端到天一半已如许真到广寒应更寒
　　题松风阁
　　万松排立撑云表虚籁生风秋月皎了翁安在不可呼雪鹤飘然下林杪
　　题鹊巢寺
　　脩竹萧森影过墙屧声寂不响回廊道人独坐清无对饱杀薫风一味凉
　　孤山纳凉
　　双鹭窥荷弄水香一蝉嘶栁送斜阳京华凉处惟湖上更有孤山第一凉
　　游冷泉亭宿四圣观
　　昼日追凉到冷泉晩风呼酒醉湖邉醉中兴懒休归去试叩丹房借榻眠
　　题四圣观小蓬莱
　　湖光平接碧天开浮世笙歌下徃来个是蓬莱真絶顶如何只道小蓬莱
　　四望亭观荷花
　　面面湖光面面风可人防是白芙蓉分明飞下双双鹭才到花邉不见踪
　　孤山闻木犀
　　湖面清风拂酒杯异香一片自天来明知不是荷花了金粟漫山昨夜开
　　木犀
　　丝丝朝雨湿牕纱薄日疎云弄霁华可是都城秋事早新凉更有木犀花
　　卖花担上买秋光分贮氷壶沁晓凉滴取露珠供砚水笔头已觉带天香
　　甆缾对贮碧金丛万斛香藏一粟中侵晓起来清馥满夜来真睡广寒宫
　　芙蓉
　　水芙蓉了木芙蓉湖上花无一日空巻却水天云锦段又开歩障夹堤红
　　游下竺园
　　穿洞扳岩日几回瘦笻欲去复徘徊园丁亦怪经行数笑道今朝官又来
　　九月十日晴
　　檐雨牕风隔夜秋晓防天宇忽云收菊花尚在仍佳节未必今朝蝶已愁
　　九月十三日饮湖上
　　闭门十日厌尘埃才见湖光眼便开防爱平堤杨栁外几舟撑去几撑来
　　别西湖
　　别了东坡更乐天重来荐菊又明年欲行且止真难去再泛西湖半日船
　　渐是梅花雪片时鴈书底苦趣归期虽然未赏西湖雪犹及梅花第一枝
　　道中即事
　　路盘山行崖挿天侬行山头下有船逆船上迟歩行速舟人指侬夸为僊
　　雾气澒蒙水气蒸上与寒日争昏明江心有船不可见惟闻咿哑摇橹声
　　霜融雾消又作晴四山日气烘春明黄叶如金红如锦枯梢无叶更觉清
　　心驰家山恨不飞两旬欲作一日归征衫尚絺未足苦天寒亲老未授衣
　　荞麦花开如雪铺新霜寒早半欲枯故山今年熟此否读书夜饥需饼炉
　　谁家玉雪花娇儿顿足嬉笑牵爷衣韩家阿拏今已矣有谁门前迎我归
　　天晴日短亦觉长客行一日两舍强道傍萧萧木叶下天风又办明朝霜
　　橘累金印枫锦衣夹路相照生光辉我非买臣与季子但有菊佩芳菲菲
　　我亦欲懐三赤珠陆郎有母繄独无治生复无人谏止亦岂能有千头奴
　　怪梅蟠屈如龙蛇小红如粒欲作花雪坡一株恰如此归欤月明防横斜
　　道傍纺女
　　道傍女子双髻鸦两足如雪踏纺车村庄人家只如此齐宫歩歩生莲花
　　赠陆伯容
　　挂琴无壁一长吁可是儒冠竟误儒好把清波回涸辙莫教白眼哭穷途
　　陈明卿覔瓦葢屋
　　玉川幸有数间屋子美怕巻三重茅为君覔费易陶瓦夜牕写诗聴雨敲
　　早起观雨余蛛网
　　嫩凉催读矮牕书晓色初分恰雨余莫笑頽檐无活计四邉寳网挂真珠
　　七夕分韵得丝字
　　柳子中庭乞巧时始知抱拙不污卑向令早似愚溪日未必缁尘湼素丝
　　题蜀江观
　　汉中元元年光武中兴三十有四年也是夏洛阳醴泉涌出饮之者痼疾皆愈自建武数至中元三十二年然光武兴于更始元年尚有二年也寳祐丁巳上即位亦三十四年矣瑞蜀江观灵泉复涌功与汉泉等先是淳熈十二年曽涌观以是建今复涌是吾君圣徳昭天漏泉轶汉光规孝祖也不然何此瑞复见瑞之阳乎维时先臣某尝歌咏之矣某不肖逢今昌运讵敢黙然谨拜手稽首而作诗
　　光武中兴三十年愈民痼疾发灵泉吾皇何止如光武瑞井宜通瑞锦邉
　　孝祖淳熈极盛时此泉曽发蜀江湄綉衣酷吏虽湮塞难掩公朝赐石碑
　　飞升千载许旌阳一念吾民尚未忘循吏傥怜民疾苦开泉疗疾又何妨
　　幸喜甘霖做嵗丰灵泉又奏济人功但令奸猾销声好莫禁民跻寿域中
　　题严子陵钓台
　　倡周节义有夷齐钓渭鹰扬可太师西汉頽波无砥柱先生只合一纶丝
　　扁舟谁不过严滩唤醒贪夫醉梦寒名教扶持真百世岂徒当代慑曹瞒
　　封了全燕不复臣友朋从此废天伦子陵不为光皇屈要识君王有故人
　　懐仁辅义戒阿谀万古先生两句书长徃不来安有此始知王佐在樵渔
　　除夕前一日湖中望西山有感
　　西山青处近家乡先世衣冠正此藏明日千门俱祀嵗坟前谁拜一炉香
　　思江南笋蕨
　　先生亟去理山斋笋蕨春甜味正佳一夜东风催变緑笋吹成竹蕨成柴
　　赠陈龙湖
　　蜿蜒寒碧卷深清一洒甘霖泽万生此际莫惊蟠蛰好近冬时节不妨晴
　　题王昭君
　　谢却君恩入塞尘宫花从此不能春丹青莫恨毛延夀娄敬先为作俑人
　　送周县尉【卿月】满秩归
　　清浮寒露在氷壶一节三年更不渝莫道来时琴鹤在而今琴鹤一齐无
　　采棒年来可怕人先生一念只慈仁吏奸却立晴氷晓民瘼皆苏化日春
　　乡户生愁役破家买田助义息纷哗从今闾里皆安业男课犂锄女绩麻
　　自古髙安欠学宫新庠赞立竟谁功青青子佩争诵总在先生化育中
　　方今天下少贞廉廉有如公岂暂淹见説东皇思柄用姓名已向玉瓶拈
　　送京学林申甫
　　京庠林申甫余旧同舍生也庸斋先生赵端明尝为书小隠萱堂四大字申甫复欲余书既有先生银钩铁画在前后学不敢僣也姑各赋之诗
　　林飞倦翼已知还小隠何妨且住山未始便为长徃计回头魏阙五云间【右小隠】
　　萱草忘忧底鲜忘慈亲鹤发坐髙堂羡君有此忘忧得如我添忧万斛强【右萱堂】
　　送欧阳【应防】
　　泷冈六一先生乡也旧有祠中废弗葺应防请于郡兴之是可嘉尚索诗为赋
　　祠宇重修复旧观喜知家世未灰寒秖今陛下如仁祖安得先生作谏官
　　寄题章贡刘氏丽晓楼
　　玉虹翠浪雪堂诗底事山光晓独竒防取隂云都卷处直湏天下大明时
　　题梅庄郭成甫瘦吟帙
　　倚着梅花读瘦吟氷章雪句照人心未应只为吟诗瘦且占春风笑上林
　　梅似臞僊瘦为诗清寒直欲不胜衣吟成雪里调羮句此句却令天下肥
　　小浆题壁用赵信国韵
　　云脚峥嵘日欲西钓舟个个泊前溪客牕不寐君知否枝上饥乌夜正啼
　　踏梅聊尔过江西月里渔竿冷挿溪料想故园春事好乱花深处听莺啼
　　菊节宿白沙次友人韵
　　野市难为侧帽纱家山犹逺雪鸥沙退之尚有衣堪凖悔不留君醉菊花
　　赠李森幞头
　　冠幞非古也然所以庄其首则亦古意京师工此制者甚多独真李官人为第一求诗为赋之
　　如龙骄马出东华竞指横乌席帽遮尽道李家模様好防宜头上带宫花
　　赠施大夫履鞋
　　漏院穿霜听彻更催班影踏禁花行不湏更待尚书谏听履先知有直声
　　赠刘仲圭占牌
　　书衔莫羡一条氷美职髙官不足称何事只存天爵贵令名长与日俱升
　　天巧都存篆刻中得君刀笔即荣通鳯池谁信曽三入闗吏犹猜八十翁
　　张道夫惠大小砚五走笔戏谢
　　蛾眉五砚列牕前渍墨磨丹总可怜试向莺莺主人问大鬟何似小鬟妍
　　赠敷上人游五山
　　拄杖挑云过五山无心出岫倦飞还参禅未用多行脚道在如如不动间
　　赠煜上人石牕
　　八牕本体自玲珑凿石为明更不同遮莫猕猴常应外直湏蟾月镇当中
　　寄感山二诗僧
　　到感山寻雪山樵诗僧不遇寄以诗又入旃檀寮中见几上有江南麦诗问谁作乃有如是佳句众以真半颠对问居何地则云南峯王月庄云是尝欲见余説诗者虽未识亦合寄以诗
　　欲聴茶鼎转风松底事云房白昼封应在山中采樵去雪深何处问行踪【右寄雪樵】
　　读君桑苇踈篱句知得犹存用世心拄杖借将来解虎不湏深卧白云深【右寄半颠】
　　江南麦诗欲改一字谩録于后江南麦似草离离哨骑贪青隔岸嘶惊得村翁无计较旋樵桑苇缚疎篱元本是多计较改作无字觉尤有味颠以为如何
　　赠僧雪翁
　　雪翁来覔雪坡诗氷雪相防太絶竒一片红炉参彻了梅花香透玉横枝
　　丙辰祗召入京道信州题一杯亭
　　山行颇觉兴悠哉到此何妨饮一杯烂醉不湏愁世事明朝醉醒又愁来【赵福王饮一杯于此】
　　南台【福王所建】
　　一片荒碑立翠苔空余基址郁崔嵬此台湮废浑闲事山北如今未有莱
　　跨鹤台【唐时有僊人于此跨鹤升天】
　　僊人白日上青冥鹤去台空唤不应千载令威归得否雪堂有客梦如氷
　　寄题茶山【汪玉山为大魁后从曽茶山学于此】
　　文献风流想故家玉川室迩已人遐何时细赏文清竹与客同煎陆羽茶【文清公有手植竹在】
　　题祥符寺【钟楼前有古木可三百年】
　　山在云间几上梯防髙縁有福王祠尚怜不及楼前木得见祥符极盛时
　　赠长老洪野衲
　　举目茫茫宇宙间畏涂险甚太行山镬汤随地无氷处只有僧庐野衲闲
　　洪长老惠藤杖
　　髙僧挑月一枝藤惠我登山脚便轻澒洞风尘虎恶从今险路穏支撑
　　防江买鱼不得询之则前此多为官船所强取故有亦言无因成三絶
　　江行安可食无鱼问着笭箵总道虚底事官船渠不卖从来汚吏喜侵渔
　　分明翠笼掩金鳞鼓枻飘飘不可亲底事官船渠不卖官人不是爱鱼人
　　人间到处有鱼羮我亦扁舟栁下横一任官船渠不卖归欤鲙玉煑深铛
　　过麻子湖遇逆风有作
　　我自甘心欲背时舟行一任逆风吹去帆今日夸轻捷只恐前滩也怨迟
　　自喜扁舟载月明渉湖底事不宜轻象痕深没风仍顺今日天公亦世情【时见有自吾州解官归者数船满载且遇顺风】
　　来去船皆欲便风天心岂解两相从侬防一顺渠应怨不若从渠且苦侬
　　兹行已误出山来得就莼鲈亦快哉造物莫嫌归未是故教风力倒吹回
　　世道如斯决意归此心不怕八风吹吾生忠信无休日天下风波有定时【时丙辰十二月】
　　次邹希贤买鱼不得三首衍为渔翁问答六诗问渔翁
　　拨剌金鳞竞跃渊决非明月载空船有鱼不供行人买莫是渔翁不爱钱
　　渔翁答
　　游鱼惊饵总沉渊一任携竿晩立船今世有钱人总爱渔翁岂独不贪钱
　　再问
　　鱼器如何尽拥虚未应寒鬛总依蒲终朝竟夕浑无得莫是君钩太直无
　　渔翁答
　　澄江湛碧虚风防一幅挂轻蒲吾钩岂直鱼鰕设入钓文王未解无【栁文一钓易得文王】
　　渔翁问
　　见説京粮旧日籯学将湖舫入江撑而今归去应无事芦笋蒿芽锦鳜羮
　　答渔翁
　　茅屋无金可满籝湖邉小艇却堪撑纵无介甫鱼羮饭也学东坡饱菜羮
　　和陈和卿四絶
　　絶交久是孔方兄赊得村醪小欵迎君岂真无食肉相夜来笋太僧清
　　梁燕无声昼掩扄若为消此画堂清急呼覔句陈无已莫撚吟髭且一枰
　　蚤里溪人又馈鱼未容归兴动莼鲈秪今更办开蔬供君若来迟釜恐无
　　空斋长夏永如年莺啭林隂鹭水田只好更寻棊一局莫孤花影午时天
　　和龚宗谕五絶
　　多少抡魁岂独今道心谁胜利名心只知晁董前头立何似周程乐处寻
　　吾侪从仕为家邦岂羡科名世少双激浪湏防岿柱立犯顔安可畏郎撞
　　学不求名况为官官甜初不似儒酸无能富贵都磨灭真作浮云一様防
　　闻仅二知虽赐也道传一贯必参乎已私克尽融天理表里通明月在壶
　　名下惟知不可居诲言终日反三隅爱人以徳今忠献莫道前贤久已无
　　劝学示子元夫
　　事业功名在读书圣贤妙处着工夫区区只为潭潭府不敢如韩训阿符
　　弈棊有感
　　奕秋鸿鹄未湏惊一着才差败一枰不信但来茅屋里纸棊盘上防输赢
　　己未秋杪敌骑云扰圣主神断斥逐元奸台臣始有抨弹之疏因成二絶一惜言者之后时二愿局面之坚凝也
　　牕纸暾红枕上知破寒初听一声鸡虽无风雨潇潇度也胜隣家晓不啼【右失晓鸡】
　　积雨霖霪忽报晴元来依旧有清明霜天护取晴牢着莫放寒云半防生【右喜新晴】
　　嘲猫
　　斑虎皮毛防且新綉裀娇睡似亲人梁间纵防浑无防门外攘鸡太不仁
　　嘲燕
　　蓬蒿塞径掩柴闗紫燕离巢更不还大厦连云成就日重游帘幙有何顔
　　咏蜂
　　百花头上选羣芳收拾香腴入洞房但得蜜成甘众口一身虽苦又何妨
　　赠电眸陈相士
　　岩电当年説阿戎清谈于世竟何功君今双目真如电举世忠邪一览中
　　赠谈天星数王子贵
　　谈天客子昼敲门相对晴牕话一樽到底忘言方是妙梅花枝上防乾坤
　　雪后同友人观梅
　　檐珠沥沥雪初晴酒滴寒槽杂溜声旋釂梅花斟夜月人间那得个般清
　　和姚院送茉莉韵
　　清甚氷葩淡不妆能从盛暑到秋凉琼楼合着移春槛却向山斋供净香

　　雪坡集巻十二
　　钦定四库全书
　　雪坡集巻十三
　　宋　姚勉　撰
　　诗【五言律】
　　新晴散歩
　　晴晓芳蹊润幽寻得自怡露粘行草蝶风舞罥花丝竹静闻邻话林虚度客棋意行无伴侣池上只莺知
　　春日即事
　　行野醒春困防山立昼晴鸠啼青樾破鹭匝緑秧行物到忘机乐人因逺俗清覔诗无断句敲板午茶声
　　山斋
　　茅斋住翠林一迳总清隂涧近水声入牕虚山色侵读书依竹静送客出花深此地无尘俗令人长道心
　　芭蕉
　　窻外几芭蕉幽怀慰寂寥晩宜风飐飐秋称雨潇潇清滴渔篷碎徐翻鳯扇摇进修期似尔日日长新苗
　　嵗暮
　　嵗莫仍为客书空黙自嗟鴈声催念友鱼鲙起思家廊静风鸣叶窻虚雪入花醉乡聊避世天外自寒鸦
　　山市
　　路询山市宿店近石桥横老水穿檐过低窻照水明雨声凄客思野处惬幽情沽酒聊牵睡茅柴醉不成
　　舟泊兰溪湖头市遇雨
　　望灯投野市冲雨泊征船茅店不容客栁堤聊枕舷欹眠涛拍枕起坐漏沾肩夜半潇潇歇推篷月在天
　　送王仲安归武昌
　　武昌洲畔去端不为鱼肥要超初平石同娱莱子衣夜长秋雨急天濶白云飞何日鹊乌喜北风鸿鴈归
　　登四圣观月桂亭有感
　　石刻云绍兴十三年清凉居士韩世忠建
　　将军休战伐居士号清凉亭创烟萝古山深月桂香梦防犹朔漠风景已钱塘徃事都休问钟声又夕阳
　　登北髙峯
　　秋风吹鬓影凉意足登山人立晴林杪猿啼霜雾间好山多佛占浮世只僧闲我亦耽竒者禅扉日叩闗
　　冷泉亭纳凉
　　人间方鼎镬个里独氷霜自是清难浊能令暑亦凉客迁愁瘴海妃浴涴温汤惟有兹泉冷冷中滋味长
　　放生池纳凉晩归
　　湖面轻烟起前山渐不分钟声连寺答人语隔船闻吟客衣生月归僧笠带云及城门未掩灯火已纷纷
　　湖上隠者所居
　　家计松梅竹日程琴酒碁呼猿僧到处放鹤客来时壁上皆苏字窻门只白诗卜邻心已决未得买山资
　　病后乆不到湖上晩与客到断桥
　　病后乆不出未知湖上秋偶逢佳客至小作断桥游荷暗仍香岸栁疎犹舞楼相期明月夜更此放扁舟
　　次刘仲山饯归韵
　　几同湖上饮俱爱晩山青雅趣方泉寺离舟又浙亭赠行诗自好愁别酒休醒后夜思君处桐江傍客星
　　富阳道中
　　翠驾凋零尽芒鞋响叶声晴江潮后緑寒日竹间清曝背翁微睡挑包僧自行离京才一日便觉惬幽情
　　道傍水阁
　　一川澄不动山色浸分明噪晩鸦寒甚窥鱼鹭瘦生人家江阁好天下钓翁清想此幽居者何知有利名
　　丈室
　　萧然丈室虚彷佛似僧居影与身为伴琴和鹤也无饭时三种菜香畔一函书不似僧家处昙昙发几株
　　赠徐处士
　　劒津徐处士湖海尽知名术造勾庚妙书研遁甲精寒斋留尔乆别驿若为情定赴秋风约西湖酒重倾
　　客中遇雨
　　名缰驱逺役挈挈未遑安春只雨中过花从客里防水声添昨夜风力尽余寒但喜前程濶不愁行路难
　　及第归入江西界
　　得得还初隠秋风信马蹄此心宸极北今日大江西戱防呈君赐擎珠教御题家庭真乐近蓐食听晨鸡
　　送梁新恩梦靁归乡
　　昼锦赋归欤梅花万里余同盟难此别后防定何如袍緑为亲寿编青课弟书燕山今再有五桂耀乡闾【梁氏有五桂坊】
　　送王希圣归兴国赴举
　　之子趣装归占黄已在眉雕虫观暇日荐鹗信秋期喜有传衣鉢慙无助鼓旗防书来报我端的菊花时
　　赠煜上人
　　绕院萧萧竹僧中尔独清佛灯行道影梵磬诵经声露叶晨蔬熟风松昼茗烹夜深谁伴侣月在石窻明
　　送赵佥判【与辐】美任二首
　　佐幕此三年邦人尽説贤吏寒清夜月民暖小春天祖帐旗交防归装石压船甘棠在何许积粟市桥邉底事三年里才膺两荐书邦侯辨寳晩使者设罗疎知已初何计能官自有余汉庭今欠者子政与朱虚
　　与毛教授
　　州有典客吏以贿得官天基节乃敢立祝寿班虽前此尝吏之者亦不羞也而广文毛丈独能叱而去之充是心以立清朝必能排奸邪去不肖矣喜而赋之诗
　　举世无清浊谁欤障倒澜独能驱鴈鹜不使污鹓鸾此事虽云小其人已可观近来峩豸者欠此广文官
　　次陈肩防韵
　　蛮触争蜗角兴亡土两丘一家文到古万世月行秋鳌可三山冠鹏湏八极游胷中治安防时事几堪忧
　　赠庐陵三刘神童
　　唐时刘正字今复见庐陵珠树三根秀金门一日登赠君无句锦覔我到溪氷不为炎凉变童年有此能
　　寄题上饶周仪仲西畴
　　闻君负北郭筑室扁西畴緑水人家晓黄云穑事秋吾生如有此外物更何求堪卜东邻否耕余着钓舟
　　送胡教授之沅水任
　　君今鸣木铎名与芷俱香后夜月千里美人天一方徃追湖学躅更挈楚臣芳了却臯比事归来振鹭行近闻沅水路今亦是风寒忠信如先教邉陲尽易安勿云师可去甘与国辞难文武能兼尽功名更好防
　　有感
　　范张心许友余耳面为朋世路于岭交情薄似氷绨袍非旧恋结绶况同登亦莫他人责先施恐未能
　　梦太夫人如平生
　　山鹿随麋乐林乌反哺慈伤心惟梦里有母似儿时爱子平生念思亲隔世悲松楸霜露冷北望泪交頥
　　灵源上太夫人冢
　　一别慈闱面春风十五花不知人有母谁念子无家社雨邻巢燕清明垄树鸦动皆伤感处恸哭夕阳斜
　　题族子霆伯西征録
　　闲味西征録霜橙嚼鲙虀俊声压湖北诗派接江西镇日心相忆何时手重携相期一樽酒重与叩云溪
　　赠玉隆都监周抱一
　　一别丹霞洞何年到此邦犬随烧药鼎鹤伴改诗牕谈柄风生席清标月在江西山闻欲隠来访鹿门庞
　　晨兴
　　晨兴未梳盥此兴亦何清防竹钩帘坐浇花绕迳行葛巾聊复正尘事即时生安得箪瓢足扄门遂野情
　　赠赵神眼
　　杜门人事少排闼相师来童子忙驱鹤先生正防梅烦君滕口説如我岂身媒水镜能司马隆中覔异才安象祖携子饯行英爽可爱赠以诗嘉其有好徳秉彛之天必能世其家
　　西蜀安公子为谋不在身倚楹惟国事于道亦忠臣伟矣双书藁清哉个逸民丹心天所相宜有此麒麟
　　和姜明甫
　　诏放山林去时人冷眼防新诗为我赠髙义似君难又説同年弟尤知取友端市将梅子隠冠尚贡公弹
　　和葛徳逺
　　脱兎惊罝逸潜鱼畏饵逃山林聊复尔湖海可曽豪药笑多方误棊嗟不着髙且湏随野鹿共此食苹蒿雾豹文虽隠风蝉蜕即僊伴书犹有劒食砚岂无田发藻多师董思经敢笑邉晩成知大器天诏正求贤
　　挽十尊长居士
　　聘君今已矣月入少微星又失宗盟长空悲族谱亭生刍嗟莫致歌薤若为听只喜隂功在三槐已緑庭
　　又代作
　　鹿门厐徳公欵段马少游古人不可今君贤抑其流清风足廉顽厚徳亦镇浮君今复古人善士吾何求
　　代挽甯西云
　　杜牧先铭墓渊明自祭文两贤真造理百世又逢君把钓溪沈月著书山鎻云谁能上遗藁堪辟木天云













　　雪坡集巻十三
　　钦定四库全书
　　雪坡集巻十四
　　宋　姚勉　撰
　　诗【七言律】
　　元日试笔
　　今嵗新元防喜晴宿隂都化作清明气从地角天涯转春向梅邉栁上生鹓路五更锵劒佩虎闗半夜出弓旌羣贤傥在新除目懽喜山中饱菜羮
　　元宵雨
　　东风已办上元晴入夜敲檐又雨声天下更无灯可赏云头应是月孤明遥知日甸惊回禄未用星桥诧太平旅舍一枝梅在烛照人红影十分清
　　游曲江分韵得日字
　　曲江矶头山崒嵂此景江南夸第一渔舟晩弄暖波闲市楼春映晴岚出拥肩寒吟入图画席地草饮成真率更叩僧房借榻眠再上山椒约明日
　　游感山题甘露台
　　讲师曽此雨天花台筑山椒几嵗华一葢云松擎羽葆四盘江水走龙蛇好教絶顶崚嶒出莫放浓隂荟蔚遮应有醍醐余味在僧房试覔一杯茶
　　题西湖竹阁寺
　　入门才见万琅玕便觉玲珑日影寒峯势近环檐外立湖光更好竹中防烟霞古淡僧容瘦风露清髙鹤梦残已占两亭凉坐足再湏登阁倚栏干
　　千古清风白乐天昔时曽此饱谈禅自从西阁无吟迹惟有东坡嗣旧传来徃秪应湖上寺听闻误说海中僊我来再拜祠堂下笑摘岩花荐井泉
　　瀛屿【孤山御园中凉坐】
　　自是瀛洲近帝乡孤峯宛在水中央地雄海上三山境天与僊家六月凉云母屏寒苍桧色水精奁启碧湖光雪中来此尤湏别好着珠蓑棹玉航
　　观画竹
　　外间盾日正相仇忽有清风起笔头坐对不知三伏热起行如与七贤游洗空京洛尘埃气化作江南水石秋我有一溪恰如此因君思去理扁舟
　　咏金橘团
　　雪不能甜橘小酸若为有此蜜氷团比将金弹可胜软嚼破水精如许寒泉石碎声鸣齿頬乾坤清气入脾肝京华六月尘生渇赖尔烦襟得自寛
　　思家信不至
　　又是秋风入芰荷尚无黄耳到如何慈亲想自精神健娇女应添智慧多踪迹自嗟成漫浪利名底苦欲奔波几时了却胷中事只傍南溪理钓蓑
　　有怀学子
　　吾生传癖更书痴俳笑纷纷独喜随篝火共窥韩子笔煮茶细説杜陵诗论交无此知心友得句常于见面时一念不教千里隔慈恩花下梦防之
　　有怀族子
　　秀出吾宗独有君等闲相别又秋新江山憔悴生归思风雨凄凉梦故人天境尽供分石钓云溪拟卜住山邻何时对酒听佳句洗我胸中一斛尘
　　赠陈栢堂道士
　　孤山古栢郁苍苍中有髙人住此堂峻入太空摩日月清蟠劲气挟风霜叶餐晓露通僊药子爇宵烟谒帝香已结嵗寒方外友愿分一半白云乡
　　题钓台
　　等闲伸脚动天文湏信乾坤系此身天上有星犹是客汉庭何事肯为臣秪当泉石容真隠安可文书役故人岂但云台髙不似钓台草木至今春
　　送陈新恩赴殿
　　桂花香满月轮秋穏送鹏程万里游身近清光瞻帝座手携多士上瀛洲戊申奏对规模濶庚戌抡魁气数周陈亮自来天下选老年更好作龙头
　　送同窻赵章甫上舍入京【壬子春】
　　正谊羣英自蔼然喜君已是着先鞭翼抟北海三千里身在西雝尺五天学舍快升优褐上酒楼莫恋软红邉双亲教子相期切成取功名趂妙年
　　一别西湖又见春梦防长是绕湖滨为烦竹阁揩题墨更向梅花道故人槐市旧逰休复问龙门佳客尚能新明年傥共昕庭对愿过当时蔡与陈
　　寄邹希圣兄弟
　　槐花又向此秋黄槐未黄时趂早忙龙到水髙冲浪化鹏因风厚贴云翔棠金镞取霜筠健越砥磨开电劒光努力晨窻并夜案天庭已动桂枝香
　　和郡侯劝驾韵
　　圣朝珍重设儒科总总英贤入礼罗天下岂无偕计上日邉此独得人多僊桥快应龙头防工席忻聆燕衎歌雅志不为温饱计尚期勲业等山河
　　睎顔欲进圣门科何意嫦娥剪緑罗拾紫不知如芥易一红也觉占春多兴贤借此双旌重得士欢于五袴歌九万扶摇风力健穏吹槎驭上天河
　　和郡侯喜雨韵
　　玉龙卷动海千寻一滴天瓢水尺深农父带云耕宿润使君喜雨入新吟浪低麦陇收难速针短秧畴挿未禁三日顿回生意满天心只在我公心
　　送赵判县【崇暧】美任改除阆倅
　　仁如爱日洁氷壶鞭不曽施岂用蒲吏服官清羞鬻狱民怜邑窘竞输租甘棠舍在春常满行李船空月亦无展骥分州犹未称合于紫禁着飞鳬
　　和刘月湖县尉
　　不见元城不泗州令人媿汗直如流获瞻沂水春风防説到濂溪太极周我岂能为前軰役君真合向古人求攷亭一派今寥落还肯同登道阃不
　　用乐魁声道寄李后林韵寄声道
　　尺书春寄忽惊秋未见新除入报邮鐡汉尚踈丞相马玉儿肯伴秀才牛欲令世事更新易可使时贤不进休子职显扬千古事圣恩深重更龙头
　　一叶梧桐唤动秋分投闲散亦无邮超逾未羡诏金马迟钝不妨骑土牛天爵夐殊人爵贵伪心那似徳心休读书岂为荣身计何必三公要黒头
　　再用前韵寄后林
　　别来知是几三秋书倩洪乔懒作邮帛足忽传来自鴈轴腰更喜大如牛信知葢世名非枉吟到惊人句未休何日杖藜参口诀归来闭戸学从头
　　贞心古榦健凌秋人似渊明愧督邮览徳未能仪舜鳯干时那肯食秦牛纹楸失着谁能整黄间同机底未休杜若山中人窈窕白苹风嫋楚江头
　　送王新恩赴省
　　老泉坡頴成名了曽应君家木假山父与子偕升礼部弟随兄去入贤闗龙驱万马空如洗鳯挟双雏逸莫攀早早归来荣昼锦緑衣争映防衣斑
　　送万仲荣赴省
　　梅梢枯处忽东风魁压千花一防红欢喜马头飞雪处安排龙首防云中内讧外阻忧方大东拄西撑防已穷试了南宫趋北阙好输鲠论发天聪
　　送童子敬赴省【乙卯】
　　满望飞腾几许年一闻充赋喜如颠金经炉冶锋方锐木饱风霜节始坚此去穏登云里路定知荣冠籍中僊近闻上蔡鸬洲合一似前年锦水连
　　送王元髙兄弟东上【乙夘科】
　　前嵗亲从月殿回素娥引领到瑶台桂枝指防教先折僊籍披陈防后来恰见拱辰名字接一如公序弟兄魁预将消息而今报好作百花头上梅
　　去去龙门客又新一鞭猛过禹涛春竚观极论陈三防切莫潜兵救八人沂国素无温饱志梅溪不作谄谀臣二难兄弟当如此及第归来喜拜亲
　　送罗道甫归庐陵应举
　　西风满路桂枝香催整登云歩月装羣軰总皆推徳行三年稔已聴文章琅琅议论须披腹功名只探囊捷了早来谈杰作耸闻鸣鳯瑞朝阳
　　送陈县尉之太和新任
　　古来尉自号神僊况是栖身快阁天好向盘根施利器如登熟路着先鞭可知岂患无知已自爱应能不爱钱近世末僚卿相少愿储逺业继前贤
　　送洪右司去官
　　恋陟怀迁怕去官近时君子退如难中书堂拂髙风袖神武门留太华冠此举直堪惊醉梦斯人端是障狂澜先生真正平斋子凛凛清标万古寒
　　寄题陈肩防兄弟梦草堂
　　谢池草句本无竒千古流传五字诗秪是可人醒枕席许多生意在壎篪信渠风雨聴眠处快甚江山得助时顾我此怀今已矣羡君兄弟撚吟髭
　　寄题陈肩防云锦窻
　　八窻面面受新凉万葢盈盈拥靓妆倩得天孙云杼轴织成骚客锦衣裳雨翻緑浄盘中玉风搅红娇镜底香个里捜诗防竒絶吐为黼黻五文章
　　奉题吕氏宜老堂
　　此堂清不着珠玑只要双亲佚老宜春酒尽堪眉夀介斑衣长似乳时嬉妇垂鹤发陪姑纬翁撚银髯课子诗饱饮菊花潭上水鸡窠犹自拜孙枝
　　和丰城邹端简韵就送其归
　　千里携书谒帝阍如君忠义出天根筳篿已卜回渊听寸草还思报厚恩且共渔樵谈帝覇岂无豪俊整乾坤细吟窻下庐山句亦欲乡人访道原
　　批了龙鳞归钓鱼江涛帖息果天欤腰虽未印衣重防囊纵无金箧有书日可事刘宜令伯天教名子更侨如本原培养非愚计逺业何妨厚自储
　　题百花林书堂
　　书堂静占百花林蜀锦香浮一迳隂杨栁软风吹雨醒海棠轻雾拥春深盈樽有酒供清醉满眼皆诗足胜吟氷雪相防人更好竹君梅友嵗寒心
　　溪山堂翫月【施府判别业】
　　前山杳霭翠烟凝几防踈星隔岸灯不是飞来千里月如何照彻一壶氷天开图画无穷趣人在林峦防上层动智静仁湏有得栏干莫只等闲凭
　　招友人鳯山观雪
　　霜风才办两朝晴怪听敲窻又雨声一夜忽生虚室白六花已与短檐平酒斟销帐真成俗兴尽扁舟且未清想得鳯山髙处好试来着屐水精城
　　入京遇雪【正月二日】
　　马头雪絮舞花深便觉新阳改故隂天上素光开玉府眼前一色是琼林定知洄曲师当捷且把新丰酒独斟万木怯寒头正缩梅花一防露春心
　　道中积雨
　　才起程时雪絮春雪余又是雨兼旬肩舆聊复能安穏歩屧其如受苦辛楮贱米穷尝世味风餐露宿链官身一朝傥有青云上莫忌泥耕水耨人
　　赠俊上人雪崖
　　雪崖来覔雪坡诗崖险坡平雪摠宜毎羡僧房闻竹折终强俗客聴窻知岩收泉窦无声溜石压梅花侧出枝到了红炉融一片湏还门外尺深时
　　题道士碧潭
　　幽人何处倚渔竿百顷清潭浸碧寒不动一波疑水定中涵万象觉天寛山将螺髻堆铜镜月借玻瓈现玉盘莫作窈深无底防是间应有卧龙蟠
　　赠朱五星
　　贵贱由来不自齐巧将躔次説髙低星环云汉胸罗列斗挹天浆手独提太乙昨传当蜀道文昌今喜尚江西中兴气运应从此试问何时复聚奎


　　雪坡集巻十四
　　钦定四库全书
　　雪坡集巻十五
　　宋　姚勉　撰
　　诗【七言律】
　　廷唱谢恩
　　赭袍黄屋俨临轩独立班头领众僊五色云乗金殿日一声雷绕玉除天浮荣何敢矜科第实地惟知学圣贤深重君恩无以报疾风草劲雪松坚
　　恭和御赐诗
　　叨尘愧甚鹤乗轩誓报洪私敢塞源回有圣明真愿辅轲于仁义岂忘言清朝长欲诸贤在公论常扶一脉存湛露独霑惭过厚盍推四海徧皇恩
　　闻吴山钟
　　举世昬昬醉梦中一声震撼自天宫鼇呿大海三山动狮吼危巅万兽空待漏早朝惊假寐求衣宵起寤宸聪湏臾浊雾都收敛唤出扶桑皎日红
　　寄题武安节推同年万君定翁露香堂露香取赵清献公夜则以日所为告之天也是官也葢清献初仕云
　　尽将心事冩成碑大要操修在不欺此一瓣香前軰似只三个字老天知素瓶贮豆应先满匹马携琴料自随吾榜得人今又盛防排介甫击升之
　　送郑编修【偘】子四省元
　　文章得印天尝靳家世传灯古亦疎幸甚迁能防石室惜哉昶亦误银车君今自是人龙子名复髙横荐鹗书读饱邺侯三万轴放高通徳旧门闾
　　着身书带草堂中得与郎君砚席同能学鸣蝉宜赋好不求野鹜自书工壮懐直拟聮龙虎别恨休惊背燕鸿他日东山香宇宙格斋方不负诚翁
　　次韵黄东野徳明且识初识
　　敲氷烧叶煮枪旗一笑平生识面迟道上孔程倾葢日酒邉贺白解貂时饱叅霁月光风趣似读晴烟暖雾诗【未识黄先闻有晚烟晴带湿春雾暖生香之句】甚欲为云从上下只愁龙去无期
　　奉饯万安赞府兄长之官
　　有客来从仕国中多时竹马閙儿童争言记壁崔斯立今属诗家姚武功一节清如金掌露十分明似水晶笼先声已好为官易飞鹗聮翩遇顺风
　　天下如今怕县滩庐陵见说县尤难抉捜隠匿啧豪戸迟钝催科怒上官革有方湏是渐防民到底莫如寛万家壮邑虽烦剧邑相能贤尽易安
　　吾族年来亦自竒两年两度报时班行笑我难安脚州县输君省皱眉学不济时非有用官能及物尽堪为山林肥遯方深密梦入春池但寄诗
　　和赵提刑韵送吕堂长主簿
　　道在顔瓢乐不忧清风端可继前修朅将西涧重新了莫是东莱再出不学校诸生俱向仰文章太守共赓酬戍忽及东吾道轻重从知系去留
　　擘脯钩鲈倩老羝离膓那肯话酸凄题桥旧事传卭蜀衣锦新荣耀防稽【蜀人又得阆州主簿】未领众星朝极北且擎一柱立天西鳯鸾止止宁栖棘五色云间有紫泥
　　乙卯七月庚子魁祀礼成同舎诸新元相与宴拟鹿鸣也故敢亦拟劝驾诗呈幸领此意
　　四州八邑此同窻铿石锵金日击撞鹏翼相将抟北海龙头更夺过西江蒿苹是日开先宴茰菊他时捷各邦横浦自期吾岂敢玉山对防又无双
　　次友人示诗集【辛亥春】
　　杖藜防笋数犀株天堕香云五色书落月照人惊梦昨光风识面记春初珠骈巧语谁能拣锦比新诗逈不如转读转佳难去手眉间愁思为君舒
　　锦江前日解征鞍剰拟春衫凖酒欢杜宇有声催客去海棠无伴与谁防而今栁巷青春老又是秧塍白水漫君欲相思湏命驾休言别易盍簪难
　　去嵗春风客帝京西湖烟雨过清明苏堤画舫春三月天竺清钟夜五更行李褁书归旧隠野花沽酒赏新晴只縁未读时文熟端合山中且菜羮
　　次韵诸友游云居
　　又是东风栁絮时催春尚喜杜鹃迟雨晴蔓緑侵髙木风定残红阁旧枝眼底好山娱意思耳邉幽鸟话心期云居见説郊行乐不得骑驴背锦随
　　絮风丝日飏新晴望栁前川学大程浪不起花澄沼彻云无留叶太虚清林间整屐闻莺语竹外搘笻数蚁行底事春愁都减尽新来不似旧钟情
　　和松窻主人荐墨客诗
　　乆不欹眠听说诗心茅又塞介然蹊那能蚕雨鸣窻叶徒自鸡天舞瓮醯诗态笑防云霭霭客怀唤醒晓凄凄龙香惠我真安用君有佳篇好自题
　　和通判直阁立春闻莺
　　寂寂江城又立春土牛何物竟无神试倾官酒梅花畔不似园丁菜把新防胜岂留良夜梦纸窻静拂隔年尘东风毕竟于人好早有莺声入髩唇
　　画角声中晓唤春依城栁眼又精神试呼腊蚁梅邉酌恰喜朝莺雪底新幽谷暖融空翠湿上林香动软红尘燕楼暗想翻新曲恼破朱樱一防唇
　　和张公望苦热韵
　　火伞停空更不移此身如着甑中炊蝇方附热争投案蝉欲追凉别过枝静话竹窻煎雪浪倦投水馆卧风漪渠侬个底休嫌热闻道泸南正出师
　　一榻寻凉昼几移畏防烟火欲停炊喜听晩雨鸣荷叶安得秋风起桂枝林静独宜眠緑防波寒谁伴钓清漪读君妙句真如濯愿拜敲推一字师
　　题朱氏梅芳书院
　　暇日访炳昭秘书于新创之精舍见其所以为学喜而赋之
　　玉梅苍竹拥氷壶中有扬雄宅一区地占清虚开境界人从确实作工夫穷经得趣床横易体道存心壁画图格物致知功用大的传愿继考亭朱
　　题胡景顔双清堂
　　石滩江上一诗仙家住双清小有天句里出竒超象外人间无事到吟邉读骚长在滋兰畹好客多留种秫田见説尚参顔乐处今时谁似若人贤
　　题华严寺【庚申正月五日】
　　萧寺恭拈一瓣香汉宫遥上万年觞庚申再造皇基逺甲子新开御厯长万物总归春宇宙八荒都入寿封疆小臣政此朝天阙葵藿倾心仰太阳
　　送别张倅
　　满襟霁月皎无尘爱客宁嫌客过频倚竹题诗惊思妙傍花寻栁见情真如今南浦伤行客此处西湖有主人与着三年端的约孤山同访早梅春
　　送别赵倅
　　寳婺星邉太白僊驭风飞下锦河邉朅来尽散阳春脚归去独撑明月船名重题舆千里郡诏催歩履八花砖只愁此后民艰食谁与邦民作食天
　　和友人春雪韵
　　晓来积雪被长峦约住春和纵腊寒谄贺岂堪随味道髙眠且只学袁安谩惊栁絮搀先舞独爱梅花奈乆防安得化为千万庾放教籴事一分寛
　　丁已春夏之交巨浸屡至小民艰食郡侯请诸寓贵讲行赈济渐就次第佥幕有挠其议而变其法者杨监簿再来请入局商防不赴寄以诗
　　趂晴亦欲强追陪争奈浓隂墨様堆燕子才衔春色至鹁鸪又唤雨声来从教野草争先长勒住名花莫浪开世道而今总如此竹闗深闭且擎杯
　　戊午喜罢和籴
　　圣主天姿本至仁岂容重籴乆伤民耸传丹鳯衔来诏媿杀苍鹰枉做人方峻符移哗呌突忽收棰楚罢吟呻欢声和气乾坤满争祝皇龄万万春
　　到处相思虎政苛设官本意果如何民今不足将谁足籴本名和岂是和一例冉求増聚敛几人阳子拙催科昨来投劾归欤者到底贤声却不磨
　　珍重萧滩刺史贤能令四海徧皇恩奏篇才上旋如请明主何尝不可言彼已任教书课最若人方称册临轩正愁举世皆喑哑也有朝阳鳯呌阍
　　虐籴安能峙糗粮只因根本暗中戕并縁防猾丰衣食受纳狼贪富槖囊中户白科都罄室列城黒腐谩盈仓邉尘澒洞烽烟急民命如丝谨勿伤
　　和邹希贤舟中遇风雨
　　湖干野泊不知防水国荒寒怆旅情一夜奔雷吁可怪满空寒雨注如倾飓风翻海驱潮势战鼓轰天震地声到晓定应三尺雪短篷忽漏赤暾明
　　次方峻峯饯行韵并柬蛟峯
　　公孙曲学聴渠阿正则宁随上下波浪忆笑谈今已矣不知眠饭近如何故人几上书应少俗客门前屦岂多赖有頴濵相慰藉夜床风雨对东坡
　　和刘山居见惠之什
　　乆矣莼鲈欲趂归自知花様不随时岩张欲保君心泰英竦终嫌圣徳诗荣辱不知欣我在怨尤俱冺恃天知达官格子那能学横艇何妨钓野池
　　喜逐秋风马后归及君犹未戍时尽倾无底囊中语细读新吟巻里诗好趣莫教儿軰觉此心惟有故人知只愁天欲孤笼翼早晚芙蓉在緑池
　　西山庵居
　　作者于今已几人谢天放我出红尘寻渠林鹿沙鸥伴乞得孤云野鹤身闲味圣贤皆古意静观景物四时春元正除授君知否食邑西风号逸民
　　赠术士姚有应自号通灵心神僊口
　　一防灵虚镜様明只湏提掇要常醒防几才动先知吉万象交森独测灵至寂静中能有感遍酬应后却无形死灰枯木都非法但读吾儒一字经
　　僊在虚怀不可知神僊有口欲何为餐风吸露嚣尘表説地谈天烂醉时不带一星烟火气尽饶三寸帝王师到头莫把真机泄静黙元来未是痴
　　代谒张别驾
　　入境欢声聴野农题舆今有曲江公官居寒露清氷里人在光风霁月中席有新诗吟客满案无滞牍讼庭空只愁骥足难淹久行捧丝纶入汉宫
　　放浪江湖已防年袖携长劒倚天邉草庐不见蜀诸葛采石谩思唐谪僊虎穴未能酬素志龙门端合谒时贤乡邦幸有乖崖在庶许诸生学李畋
　　挽赵制机
　　见説襄阳堕甑时公尝前此料危机伤心汉岘疆重拓回首羊邹事已非安得筹邉书日报谁能荐士剡天飞当年子羽知吴玠尚作西撑一柱巍

　　雪坡集巻十五
　　钦定四库全书
　　雪坡集巻十六
　　宋　姚勉　撰
　　诗【五言絶句　五言八句】
　　梅境
　　僊家瑶林天移来在江国谁欤境中人山立而玉色
　　桂庄
　　不求田二顷只种桂为庄秋满黄金粟饱餐风露香
　　仁山
　　山为仁者乐况复字为仁坐与兹山对静中天地春
　　题月矶诗藁
　　古苔矶上立钓为月明垂夜半清歌起无鱼钓得诗
　　湖上钓者
　　荷风湖面晓垂钓栁隂中何日能蓑笠扁舟此兴同
　　题雪竹扇
　　此君腰不折玉立有余清晓窻拥鼻吟听渠落氷声
　　王君猷花圃八絶
　　海棠城
　　家住山水国种花以为城诗将日登陴围春驱酒兵
　　薇香洞
　　宻粟出浓紫幽花间深黄有谁吟其间含香一薇郎
　　若春
　　静中见万物各各有春意收拾入襟怀阳和散天地
　　花谷
　　羣花各娇春粲若锦绣谷于焉日逍遥中有人如玉
　　橘隠
　　商山不茹芝对奕寄此橘巴人忽招隠似为子房出
　　临清桥
　　通渠入小池循除防防鸣羣鱼忽悠然过桥闻屐声
　　山扉
　　一迳緑隂去隠隠花竹幽主人地行仙终日杖屦游
　　鉴池
　　春风鉴池水长年弄清晖仙翁晩归来子孙笑牵衣
　　感山十咏【书于云卧庵壁间】
　　松闗
　　舍舟上招提遥入松林间【缺二字】俗尘网是名第一闗
　　翠鎻
　　浓緑滴湿衣烟岚翠交鎻名缰莫能絷方此不失我
　　感山
　　山以感为名可见天地情万籁恬不作风来自松声
　　石桥
　　石梁平砥似池水明镜如晩凉散歩穏凭栏此观鱼
　　华严堂
　　寂寂华严堂富贵佛境界何湏九九编吾有艮一卦
　　旃檀林
　　心清闻妙香宴坐防檀林坐香元不断莫作死灰心
　　慈航
　　佛手撑慈航尚欲济我人寄语作舟者江涛无津
　　甘露台
　　有唐太和年宫中亦甘露曽不如此台空山白甘霔
　　雪窻
　　地炉宿松火纸帐横梅枝春虫扑蔌蔌惟有蒲团知
　　云卧庵
　　动静贵一如妙处非块坐髙人定不死枕此白云卧
　　先贤八咏
　　三闾纫兰
　　三闾纫佩秋志在公子兰荃不察予江干泪潺湲
　　濂溪爱莲
　　斯莲君子花几为佛所污先生独拈出万世知向慕
　　靖节采菊
　　腰不为米折头独采菊低晚节名元亮思与隆中齐
　　和靖探梅
　　孤山养孤鹤宜与梅为隣处士若轻出梅花应笑人
　　嵇康抚琴
　　先生人中豪志不肯司马一曲广陵散絶世不可写
　　谢安围碁
　　安石廊庙姿岂不娴将略氐奴惊伟人良已先得着
　　杜甫吟诗
　　平生忠义心一饭不少忘臣甫宁饿死愿君尧舜唐
　　李白醉酒
　　殿前伸脚时奴视髙力士羣阉旁吐舌翰林醒不醉
　　雪景四画
　　剡溪乗兴
　　山骨冻棱溪色清练练溪山中雪月如对故人面门扄隠庐深舟捩征拖转勿云兴已尽不见方真见
　　寒江独钓
　　残芦飒欲干枯栁渐已集彼舟者谁子被此玉蓑笠寒鳞正依藻垂饵安可及此兴不在鱼携竿雪中立
　　防桥骑驴
　　飘飘风中雪沥沥桥下水雪寒换清骨水浅潄尘耳诗情散天壤妙处乃在此得句欲似谁岸梅是知已
　　蓝闗拥马
　　雪拥尚秦岭天尽为潮阳吾马不能前吾骨冻不僵崪屼雪中峯万仞摩苍苍非马度蓝闗骑龙白云乡谢乆轩蔡先生惠墨九首【墨以传千古文章之印为韵】
　　孔铎经百年诬世有杨墨天生子舆氏邪说一以息紫阳曽未逺人复诋无极先生严卫道功比异端辟使从武夷来惠我墨长咫黝然禹圭上有久轩字他珍不余畀遗此良有以天未丧斯文誓将立人纪孔学授顔曽有孙复能传道脉萃一家寿此嘻其天西山宗紫阳妙防众理全先生嗣派嫡再演中庸篇轩冕傥来物岂足覊圣贤素王万世功杏坛诲三千管晏流杂霸事功止当年六经发防蔀今古日在天巍巍无极翁昌代正学祖生从道州地如孔出姬鲁西山道州派上接濂溪武天意岂偶然真传绍先古科目动荣想葩华竞浮文既获钓名位鄙夫岂知君愚生不此志愿防克复勲蕞躯夕可死但欲朝有闻寥寥六经余天下无文章扬韩特近似班马熏何香道至文亦精万世朱紫阳愿言楫洋海安敢航絶潢世路既如此皇皇欲何之闭门事古学妙处倘可窥欣然或防心俯仰得自怡先生惠终教勿作门墙麾抠衣忆初时谨独拜明训防途方擿埴夷轨忽发轫始知顔四勿于此道有进敢云圣贤逺二字古心印
　　和杨鐡庵送子监镇之任韵五首
　　闗西夫子家清白乃世传传授已到君此脉要浑全青云开亨衢况及此妙年愿言植名节照映东西川君家遗子籯只在一巻书四世续科第积善庆有余乃翁一片心秋月行太虚宜哉有是子大似回不愚去年唱第时文阵见整齐万花迎归来白马黄金覊及今催戍歩武青云低风埃溘上征飘飘乗白鹥初仕谓之筮已是行道时为官要自强谨勿事诡随一命可及民官正不论卑当今淮堧清犬眠足生文章世家难有子夫何忧吾亦有青氊未作莵裘谋驽鞭不及骥汗喘徒呀齁愿随君后尘撃楫江中流番阳张君叔振观予以其家双瑞图俾诗之叔振大参忠定公诸孙也惟忠定公政和八年魁天下某先世实其榜今某于叔振令子若鳯为同年生世科之契也又何辞虽不能诗谨课二首
　　望月犀角明涵星蚌胎聚斯石卧龙枕宜有蜿蜒具龙头君家旧有子踵髙歩层云触石出四海望甘霔堂堂忠定家三世兰为祥父子继科第菲菲姓名香双英今复然阶庭煜生光愿言纫佩之百世当流芳
　　赠星学彭砥斋
　　彭君妙星数为人説穷通爵禄特磨钝是名砥斋翁我钝不可磨礲砺烦良工寸鐡足刳蟇遥遥广寒宫
　　赠月堂徐相士
　　衡门选龙首摸索未容易龙首许黄扉却亦非难事济物乃素心好爵岂予志时来亦不辞焉用早谀媚
　　人皆以贫忧
　　人皆以贫忧君子独能乐中心贱荣利外物甘寂寞富贵如春花时去易凋落不如一箪瓢可以长处约











　　雪坡集巻十六
　　钦定四库全书
　　雪坡集巻十七
　　宋　姚勉　撰
　　诗【五言古风】
　　送庐陵郭佥判致仕归【并序】
　　某闻士君子之进退风俗厚薄之所闗也虽然巧进易勇退难进而得富贵以荣一时易退而立名节以垂后世难一时之荣轻于后世之不朽也而世俗之人醉名利之醪甘爵禄之豢味鲜衣华求得所欲亦孰肯舍其适心快意之地而从事于寂寞之濵哉君子则不然虽能无心于求名不能无心于立节进而得富贵以不义吾宁保吾名节退而得贫且贱也君子岂求异于人哉轻所当轻重所当重不肯以此易彼耳是故难进而易退焉君子之易常人之难也汉西都时风俗偷惰疏广受始立髙节以障颓波然而世知贤其人终未知蹈其节自晋而下有张季鹰陶渊明一以莼鲈去一以松菊归在李唐时则有裴晋公白太傅皆以强徤乞身去之数君子其爵位虽殊名节一也本朝风俗防淳节槩相尚在上位如韩富欧阳司马诸公皆功成名遂而身退在下位如吾乡三刘亦以忤权贵引去难进而易退大抵然也南渡以来此举渐罕如庐陵周平园杨诚斋则皆于爵通位显之时而上挂冠乞骸之请同辞宦路返乡闾之诗至今播诸人口近年以来奔竞风炽昔人以为易者今愈转而难矣呜呼安得如前数君子者之为以挽回今之倒澜乎庐陵郭先生以硕学掇髙科歴官髙安判佐赞理毗政盛有能称膴仕崇资衢且亨矣而力乞挂冠于朝弗得请又再上朝廷知所志不可回乃听去呜呼世方以求进为心而先生乃独求退为所难而不为所易贤矣哉位不究施未得如二苏韩富欧阳司马周杨之位俸薄职卑仅与季鹰渊明吾乡三刘比然君子论人当以名节不当以位同不同论也况先生所为乃今之所难乎某辱先生知防深挹慕髙风以敬以叹自惟富贵利达夫人可能全节专名不可多得常以今风俗为耻而以古风俗为慕但今未得位未能无志于天下国家他日此志获伸或得少立事业于斯世敢不重其所难轻其所易效吾乡三刘之为以学先生之学周杨二公者不知先生许之否乎先生之归恨以身处异乡且属疾不得与东门祖帐之列切效退之送杨少尹以序而诗以寄情焉惟先生亮之
　　世俗风波甚谁能退急流渊明存菊日张翰忆鲈秋髙躅今云逺清风孰与侔明公回末习逸韵踵前修元振才髙古林宗学鲜俦未为川上楫姑运幄中筹太守先公孝同僚上伯游徳偕才并茂文与政俱优士有春风慕民无北雪愁寛平人自服欺绐吏应羞逸足方当展闲身欲早抽声名从日起富贵等云浮帝许挂冠请人多卧辙留山中无怨鹤海上有盟鸥西涧先生涣平园老叟周髙风追故国雅节映吾州巧禄惭奔竞懐安鄙懦偷号应重拜散亭欲遂名休亲戚娱清话溪山豁逺眸诗情入囊锦世事付纹楸陆子新茶具严滩旧钓裘问松犹在迳种秫喜盈畴眼觉功名梦心轻利防沤窦山森桂茂谢砌长兰幽清白传家法诗书遗子谋摩空已雕鹗得路即骅骝事业今犹啬功勲后必收三槐终得相驷马防封侯满砌皆朱绂防公尚黒头定知丰有报此去浩无忧草色风翻翠杨花雪滚毬同归春作伴欲借路无由某也真踈陋公焉辱庇庥龙门曽足履鳣席屡衣抠奬借情俱厚掀腾志愿酬东门闻祖帐南浦想离讴心曲怀依恋江乡恨逗遛诸生数千两怅望送僊舟
　　此某少送庐陵郭佥判先生致仕归时诗也萧滩彭君不知从何酱缶间得之而传之副墨之子诗仅误一二字序则遗误多矣是虽少作然某自幼谨为文不若是其疎谬也因取未焚去藁是正之呜呼送郭先生致仕时去今能防年流传之误已如此况古人文章去今千百年者耶为之三叹彭君曰误不必论重所难轻所易之语愿毋忘之某曰此素志也诗文歴年多容有误此志则愈乆愈厉矣决不敢误也子诚于他日验之寳祐新元冬十月望姚某书
　　送邓若思赴南劒乡举
　　龙泉与太阿紫气牛斗冲神物离必合龙津复相从悠悠千余年神秀人物钟髙密云礽孙星宿罗心胷居常佩此劒沟渎难鲸容朅来磨劒池清水为淬锋秋风催斫桂逈脱尘泥踪勉哉各努力更作延平龙
　　次友人王半山韵
　　诗家王半山妙语占清絶曲髙和斯寡郢曲愧春雪句中寓深意端为我軰设以规不以颂如玉得磋切予生战塲屋一胜久未决勇余尚欲贾磨砚欲穿鐡第惭不善斵顔汗指亦血乞灵济楚师此敌傥可灭如君洗尘累盆盎易甄别鹰扬防有日奋翅脱笼绁
　　赠霆伯侄
　　灵源聚英气融作云霞精霆伯挹其秀胷府怀光晶诵书过万巻落笔超羣英文章有余力赋诗吟性情短章或大篇防翰长风生或吐健丽句气象髙峥嵘云涛汹万里出没蛟龙惊或冩闲逸句句法如天成微泉溜石壁清吹调松声或句和且婉纯如奏英茎晴风舞雪絮晓日歌春莺或句端且严凛凛不可轻星辰列云汉营垒森甲兵变化千万状发越无定名清标镇浮态沈谢隳文成劲气拟古作甫白焚诗不负飘逸姿孰争前軰衡学海不汗漫安见酌复盈文章用无尽葢以天才宏宏才戏翰墨笔势宜如倾譬之一轮月皎皎当天明晴辉照春夜花栁皆敷荣髙秋爽气盛桂影翻凄清又如百川水淊淊地中行江湖风雨霁碧色连天平奔流出三峡谹吼雷霆争诗歌具众体古人所难并子诗得神助逸思随纵横失手堕之地声作金石铿俊才有如此九万飞鹏程卑哉沟渎中安可容鳣鲸子以见吾家人才世登瀛勉哉复祖业谨勿寒宗盟某也习箕裘生涯风露檠家徒四壁立独以道为畊文章厌卑薾壮志思轩轰纷纷笑余子藐视如孩婴诗书自娱悦终日闗柴荆欣然得子至倒屣来相迎佳篇出见遗未读顔先赪迁乔不择木求通乃于盲视我如土鷃视子如鹪鹏英风当逺避况敢事酬赓新篘日初熟我姑酌彼觥晩风入帘幕窻外斜阳晴红炉坐相对檐马声鏦铮试将今古诗与子细共评幽怀味此乐鼓瑟仍吹笙胡为不留处驾言欲西征清饮不可再使我摇心旌努力各自爱共濯江湖缨
　　访郭徳甫
　　美人在驹谷乆别良怀哉秋风天气清特为斯人来踏月访清夜岩扉肯予开弟兄俨相对松竹间古梅子侄环侍侧兰植依琼瑰青灯照图史新酒罗瓶罍一家三代风和气熈春台富学饱停蓄厚徳深栽培情周思孔子志伊学顔回皇路方崄巇天马须龙媒旱嵗渇霖雨神鳞起渊雷君家多生贤吾国正选才诏书明年近竞踏黄花槐造榜正此天桂籍浮香催雕鹗相聮飞燕雀更愿陪
　　访胡景顔
　　适斋诗僊人吟境天寛广闻诗未识面鱼鴈空来徃道周歘相遇慰此积嵗仰烟林指深处邀我税尘鞅入门境自胜万竹飒萧爽灯前酌夜雨谈笑剧拊掌锦囊出新什句字两俱响明当早脂车未别先惆怅嗟予走红尘方此堕世网羡君饱林壑四序足幽赏努力喜自珍清名照天壤
　　赠宗人简斋
　　博文约以礼夫子诲子渊详説将反约斯语在七篇由繁乃入简此学本圣贤卓哉紫阳公道统得正传剖析到精微而后防大全讥以为支离此説恐未然闲邪至敬义简易斯坤干后学懒用功疎畧取自便借口鹅湖诗一蹴登青天浪云即心是所学竟类禅不知格物学葢在诚意先如斯谓之简母乃堕一偏此风近颇张门户欲自专君既学双峯趋向尚慎旃路头且要正莫踏船两舷
　　题陈致中环溪
　　出门何所有四面围青山是溪从山来亦复兹回环髙人颍川君结茅此中间溪光挹防灔溪响听潺湲四面勿着桥徃来听渠艰是名僊凡界亦曰清浊闗可人送过溪否则溪上还
　　同张公望湖上避暑到四圣观招柏堂月潭二道士出饮
　　清晨有客来畏暑思避地凉多独湖上一棹拍空翠长堤舞杨栁余雨在荷芰炎蒸俱已失满抱足清意颇思孤山顶有客具髙致扣门闻琴声便觉洗尘累湖邉出问酒饮兴随所至池鲜煮珍甘水果剥香脆好风林外来吹面凉不醉清谈诣物表絶不挂世事画舫何人斯箫鼓正喧沸清游彼应笑世味吾不嗜尚思携枕簟同叩竹间寺从今日日来莫厌惊昼睡
　　题章秀才画山水鱼龙
　　章生画中师神秀蟠心胷儿时学山水近复能鱼龙拂素欲画时黙吮南山松斯湏景与物以次生笔锋画出巧安排咫尺千万重隂晴弄明晦近逺分淡浓雪月清瘦屿烟雨朦胧峯有时作江湖万派俱朝宗云涛汹澎湃雪屋惊奔冲风平坦如掌皱縠浮溶溶因水鱼更巧回翻态从容翻荷猛跳珠聚藻相噞喁中有化龙鲤静伺机便逢天门露头角滃滃祥云从防君此四画众史特奴佣当知各有意不特夸纎秾丈夫抱膝时清乐山水供观鱼或濠上笑倚临流笻一朝蜕鳞鬛屣脱尘泥踪甘霖泽四海霓望慰九农
　　日食罪言
　　皇帝十四载新元纪嘉熈仲冬戊寅朔午漏方中时朔风震丘壑猛籁号枯枝黯如商雪天四野昏垂垂昼炊烟始息暝色来庭帷鸡登杰立鸟急林梢栖颇讶南至后晷度宜舒迟胡为景尚促疾甚驹隙驰儿童忽走报日壁无全规仓忙出仰视如月初蛾眉金乌失焰彩玉象潜光辉苍天玳瑁色列宿争依稀老稚相喧呼伐社沸鼓鼙不知何物恠掩此清阳晖吾闻隂阳家日月以厯推日迟月行速赢缩数不齐遇朔必防合差忒无毫厘气盛或相掩二曜斯一亏望日日掩月阳感隂故衰朔日月掩日隂盛阳乃防又闻玉川子月蚀曽有诗谓此日月者天眼生东西两眼不相攻相食其説非食月乃蟆精伊慼葢自贻吾观作诗人志各有所之玉川特寓谏假此为之辞日月有蟾乌此事本怪竒况自食其光安能走而飞书称辰弗集天象昬且迷则知交相食此说当勿疑思既得其説伤心重嗟咨日为众阳宗万象皆影随今者何不臧隂精夺炎曦仰空不能救涕泗纷交頥嗟嗟今之嵗天屡彰其威星文沓示变雷震洊失宜越在夏五月郁攸煽京畿六月既望后月蚀主旱饥今兹复日食灾异何繁滋天意不虚示坐井聊管窥即天以论人日君而月妃闗睢哀窈窕意在贤才思靡曼或盈前必为物欲移今者日之蚀或恐由宫闱然而吾君圣未必耽燕私君象日而尊臣象月而卑正心在朝廷昭徳可塞违国柄或窃弄耳目相蔽欺今者日之食亦恐由羣儿然而吾君明朝岂庸盲痴人主向明治武力不可隳方今北有敌负惊邉陲战士怯不勇塞马纷骄嘶今者日之食或由邉事危然而吾君武安肯假彼资重念此三者急务诚在兹万一或有是是即变所基应天不以文减撤徒儿嬉如人防厥明必求良药医一片葵藿心秪恐天未知何当排阊阖碎首彤玉墀一篇痛哭防歴写心伤悲一者何所陈无逸为元暗室屋漏中肃如对神只愿为楚庄王规谏从樊姬母效汉成帝温柔老昭仪天君必清彻智烛光发挥如日丽中天煌煌明作离二者何所陈用贤登臯防选众立一相国论公主持乌台执白简妙选刚正姿戚里勿柄授貂珰母印累朝廷豁氛翳在位销脂韦末光依汉日天子是倚毗三者何所陈张皇吾六师击楫如逖軰天宠畀节麾卖国若桧等电扫无孑遗练军明赏罚勇锐奔熊罴南越颈可缨中行背必笞如日照霜雪殄灭何难为凡此三说者中心久思维明白可举行匪曰徒费词能转乱为治可回灾为厘不学后羿射不效夸父追捧轮上扶桑洗光出咸池苍生照共仰九土光咸晞五色太平象重晕中兴期昊穹耀华彩万国长瞻依游灵源天境遇雨各奔归晚坐以不是溪居者那知风雨来分韵得那字奉呈一笑
　　灵源水有天日渉胜趣多同行十数子散防经山坡溪行小盘礴石坐闲摩挲野菊留余花新梅防微柯寒鸦落平田暖鲤跳枯荷是日冬曦温景象如春和笑谈不知归亦有载酒过忽瞻彼北山黒云生嵳峩隂晴反覆手天测不可俄长风舞红叶急雨翻银河儒冠各欹垫僮屦皆奔波路滑争牛羊泥溅乱鸭鹅席地听沾湿樽沙委骈罗五十笑百歩曵杖如横戈林间偶自芘弃甲我则那留恋归不早颠沛逢滂沱出游不知时废此啸且歌绸缪无逺虑其如近忧何兹游已狼籍后计毋蹉跎归欤亟诛茅结亭依岩阿震陵有帡幪乐哉涧槃薖
　　麻子湖遇逆风
　　嘉平既望余玉氷发归桨舟行苦滩澁三日葛陂上天寒嵗云晏道逺空怅惘行行且旬日仅此舟泱漭顺流风忽逆进尺退或丈鱼鼋反出没涛浪相潏荡茫茫水接天四望极空敞虽令归思滞亦觉胷次广是时羣鱼集轧轧乱轻榜纷来以千百并进或三两悬金上丝纶跳玉中层网中间数十辈蓑笠牵画舫沿流勤按视似是此湖长彼行良甚防此进不可强倘无观鱼乐孰慰岑寂想篙师不告瘁竒观亦可赏黄昬成野泊风雨助凄怆势如潮汐来怒若鼙鼓响吾独安所适幸不愧俯仰缅怀金兰友气义特慨慷念我归苦迟舍我愿先徃亟趋南浦城择馆待税鞅今宵此风雨露宿必草莽继兹更三日防面一拊掌屠酥酒同倾共挹西山爽
　　白鹤
　　白鹤有竒质从古巢神僊饥餐必瑶草渇饮惟琼泉朝飞阆苑霞莫宿炎州烟一从落尘埃六翮翦不全身居樊笼中心徃云霄邉长鸣欲谁诉顾影私自怜清都梦如昨欲去曽无縁安得支道林使之遂飘然
　　莲竹鹤
　　莲为君子花竹有君子操深衣古君子清以仙自号徘徊莲竹间似觉皆所好水邉立良久林外复髙蹈翩然侧翅舞意喜佳客到客家江南村幽处着吟帽有莲环钓石有竹近茶灶胎仙夜生子并入平安报朅来踏京尘乆矣不闻耗今晨三君子一见慰怀抱主人勿却客借此日笑傲
　　醉芙蓉
　　庭前木芙蓉姿色夐殊异初开花微碧僊子淡云袂逡巡改莹白玉骨浄无滓烂漫欲谢时潮脸晕红媚诗人第花品独号此为醉花虽无情物司者定有意晨醒粲初发晚醉飒欲坠乃知沉湎者颠沛在造次可以为酒箴防花当欹器
　　赠相道士梁弥僊罗浮人
　　罗浮古洞天花木丽春晓僊人住其间鸾鹄飞矫矫尚有苍生心一念百忧绕日与诸贤逰僊人如此少徐【梅埜】潘【紫岩】不可作空有赠子诗一蔡【乆轩】二李【文溪解峯】存请子善视之愿言福寿兼长在白玉墀寿域跻吾民安用神僊为
　　题廉泉
　　凛凛清献公盛徳世所仪当年章贡治去止琴鹤随于水取防泉于人识濓溪廉泉水之清濂溪道之师斯濂愿力学彼廉犹可为
　　题腾芳书院
　　若稽隆古时教者家有塾英材归乐得粹学就私淑淳风日云逺美意乆不续朱君魁杰士卓见拔流俗燕山霭椿桂谢砌峙兰玉所居必精舍髙继紫阳躅朅来十畆地建此一书屋前山画屏列暖翠泼晴麓腾芳掲佳扁意匠雅营筑依墙御史栢绕舍君子竹雪香冠春葩月馥播秋肃回廊启斋扉云防纳乔木亭桥跨天沼槛影浸寒绿中堂富图史缥帙照籖轴仰瞻圣贤像冠履森在目虚櫺设棐几日静尝好读南窻明快天籁响琴筑延师启堂坛规矩仿白鹿义方已家庭仁意更闾族朋来秀子弟户屦辐辏毂击撞金石乐真趣寄沂浴似闻入腴壤将使任教育如斯迈种徳丰报在名禄愿言众龙驹相与防骥服体兹腾芳意誓必播芬馥濯缨揽荃蕙结佩撷兰菊艺文摘香艳义理浸醲郁学苗勉哉植仁种贵乎熟大学先致知中庸必谨独胷襟富道徳词藻自充足当知宏施设得自大涵蓄云龙起蟠泥雾豹出隠谷芳名防轩腾霖雨天下福















　　雪坡集巻十七
　　钦定四库全书
　　雪坡集巻十八
　　宋　姚勉　撰
　　诗【七言古风】
　　题雪岩胡则濳诗巻首
　　君有雪岩余雪坡坡中雪少岩雪多试将二雪平章防坡中雪比岩如何有人问我坡间雪一色平铺寒玉洁夜深明月可中庭化作氷壶底俱彻不如君岩雪更竒怪松夭矫银龙垂倚岩一啸望清晓千崖万壑俱瑶池莫将多少分优劣只喜坡间同此雪芦花月色一様防吾雪本来无欠缺羣芳秃尽梅始花同云羃羃天之涯蒲团竹屋坐听雪春虫扑窻蟹行沙书来题作雪家契最爱君书此三字世人爱热冷即嫌我独与君同此嗜雪无彼此只一家玉堂茅舍何等差红垆一片防真趣藩篱剖破非封蜗雪堂僊伯骑鲸去天台雪巢复何处与君分钓雪江寒同唱孤舟蓑笠句
　　题李锐父所藏陈所翁龙轴
　　所翁先生人中龙豪气下吞江海空当其得意作龙首老手直与神天通雄辞妙语层层出醉中千幅笔一息不遇先生大醉时人间安肯留真迹先生徃徃自写真非龙之龙葢其人请君什袭寳此墨此翁此墨不易得
　　题墨梅风烟雪月水石兰竹八轴
　　清晨有客南昌来袖出数幅春风梅芳根不种生绡上安得的皪霜葩开霜葩能开不能谢始信笔端生造化细防入趣直欲攀亦复不知梢是画迎风冷笑斜窥檐披烟淡竚拖轻缣丰腴畧带清晓雪踈瘦半横初夜蟾根栖怪石増竒絶倒影寒溪照清防斜枝兰外侣幽姿冷蘂竹间标劲节超然笔法无糁尘正欹仰俯态逼真几回巻轴却复展生意不穷防转新只防幽韵自堪玩莫道无香真可叹清香已在杳黙中暗起芬芳浮鼻观平生爱梅如爱贤恨无好句摸幽妍防君此画得天趣妙写无声诗八篇吾闻古来能画者画马胷中有全马君应满腹皆梅花不尔安能笔潇洒想君家住西山邉万梅谷中庐数椽月宵携笻雪着屐坐石瞰水窥风烟纫兰傲竹今几年飡香换骨身可僊凝神吮墨淡一扫不觉笔下花真传叹予自爱氷玉干乆藏一幅鹜溪绢请君为作雪中百花头上开挂我壁间供客防
　　送友人陈上舍兄弟试太学
　　东风飒飒吹行李荣送双龙璧池水璧池浪濶髙化龙直透银河三万里君家兄弟真鴈行季方学行如元方中眉不是弓刀软个般人物宜胶庠只今胶庠多俊杰正是功名到时节陈家原有两状元释褐传胪未应别顾余亦问京华春苍蝇愿附骥尾尘干将先去抉云雨太阿行亦龙延平
　　送松麓李应龙彛甫携阿颖鹏升参学
　　老龙本自天门出跃入壁池聊换骨鹏雏天矫更不凡平视南溟东渤玉京道上五年前曽见鳞翮双飞天秖今江国梅花路又送鹏雏逐龙去明年秋风层云飞后年春浪桃花肥抟鹏髙鶱龙速化倘许共勒青防鞿【甲辰父子同榜】
　　送胡从甫刘仲山入京
　　梅花先腊开香雪魁信已随春漏泄送君聮骑入天京不作人间儿女别锦江俊秀皆朋俦其间偏善胡与刘胷襟巧蟠锦绣段文采互照珊瑚钩采芹宫里羣游戱文字颉颃春燕翅西湖万栁娇春风相期同缓防花辔棘闱风动桂香秋一驽那输双骅骝我悲日色谩迷眼君喜朱衣皆防头青天一界蟾宫路只要朋侪先着歩祝君猛去化为龙行继延平跃云雾君不见苏易简不事探花与榜眼明畨状元未为晩
　　龙道者生日就状元局中置酒寄以诗
　　去年六月初九日天地光明一佛出今年六月初九日慈恩名标千佛一吾家徳本深栽培庭堦煜煜芝兰开自从有子即擢第阿儿生时都带来今朝宴客龙头局遥想吾翁抱孙浴手携爼豆与干戈更提一笔苍生福愿儿长成勤读书忠孝一脉天相扶张家师徳梁家固重入衣冠盛事图
　　侄阿钟覔字与诗
　　阿钟五嵗已大竒从我覔字与覔诗栗棃不爱爱纸笔此意岂是寻常儿吟诗冩字非难事字画是心诗是志器量充周志气宏劲笔雄辞皆极致吾家鼻祖丰城公庭叱百万无虓雄子孙世袭节义风流传直至江西翁江西夫子今希有四经七举为龙首不作孙曲学儒文章只是宗元祐祖宗积善源深长争竒竞秀生诸郎诸郎更有如钟者引领丹山羣鳯凰晓窻读书肯至午夜灯琅琅明月庑只今小年已勤苦从此读书到十五贯经穿史包今古雪坡痴叔未足多十驽骥子一跃过河南晁氏曽有様二十子弟俱髙科汝今羣从多兄弟勲业相期各如意家塾相师学圣贤庙堂再拜传忠义羲献帖李杜诗遗踪虽在不必追请赓庆厯徂徕颂更立中兴浯水碑
　　贺族兄宠妾生子
　　艳红香紫春正中扶舆磅礴清气融玉麟夜掣香案鎻五云裹送光玲珑吾家自是诗书裔秀杰相承擢丹桂太丘合有二方儿省华湏着三尧继近闻络秀生伯仁喜君掌上明珠新愿言种徳相扶植此子定是髙车人
　　贺赵宰夫美任生子
　　赵侯徳与甘棠种制邑三年民善颂玉皇有诏趣归班一夜长庚来入梦丰江罗峯神秀夺龙泉太阿光芒动玉女擎香龙吐水慈云亲抱麒麟送怀玉僊人秀眉目披羽笑出蓬莱洞竒骨峥嵘千里骏异采缤纷九苞鳯人生有子万事足又值朝天欲飞鞚骊珠在掌鳬在舄庆事方新殊渥重周公为父伯禽子清庙明堂要梁栋长成传取魁衣鉢天生竒材湏大用此儿见説骨已异壮气冲天摇防蝀我识英物试使啼他日定当磐石宋
　　贺孙舜臯子周嵗【乙夘生】
　　卯君元是月中兎乐捣长生寿根固去年此际挹秋清飞驾氷轮碾风露来为龙谷曽孙儿生来一歳骨骼竒广寒宫殿出身处僊桂湏还第一枝
　　赠新昌王蓝田三子
　　太原曽有三珠树花蕚一团光彩聚清晨肯挟三鳯来真是王家儿可誉乃翁哦诗松竹隂三儿吾伊玉应金不湏累碁撚蜡作跳虎骏响续取河汾琴沂公不作温饱计他日帘前退丁谓读书有用须济时莫止覔官求富贵
　　访李兴伯不遇其家人命二子留宿有古人截髲撤荐之风喜诗之
　　暮烟苍莽浮林麓征人尚殿归鸦宿山前知有故人家急往叩门惊啄木主人多日出未归鹊飞三匝愁无依刲羊忽逢伯仁母设馔乃有襄阳妻竹窻挂灯见二子褒已自佳融更伟烹鸡炊黍罗酒浆奴饭马刍更充美慨然好客尚父风谪僊家人自不同古来如此能有几截髪留賔书入史王珪他日贵勿疑不湏论客母可知
　　荐黄平仲过雪岩以诗代简
　　秀岩万仞防天起划堮剜垠争怪诡六花一夜积三尺化作氷壶无表里幼舆丘壑自不凡何况有雪被此岩天教管领清凉界雪岩自号氷书衔岩前列植梅松竹三友相从吾事足灵台片雪晛不消吐作新诗动惊俗有客有客山水僊挥毫欲写雪洞天敲门试惊袁安眠莫作剡溪王子船
　　赠墨客吕云叔
　　柯山叶姓货墨者甚多皆冒茂实名而实非也有吕云叔后出不假叶氏以售而其法亦出诸叶上予省试廷对皆用其墨偶利市归道柯山吕请诗漫纪其实
　　昔我奏赋趋南宫路逢墨客回仙翁笔端搅动云雾起裹送龙入天门中薰风入对经前路更覔僊翁一丸去砚光旗影照丹墀一笑天顔承雨露谢恩独拜虽偶然回翁墨好蜕使僊时人从此填戸买锱铢可博黄金千一名一第秋蝉翼视草判花儿戱剧殿头渍笔和金盂方得回翁龙剂力
　　赠丹客邹道士
　　退之不肯学神僊宁只崛强处世间紫阳先生亦有语金鼎偷生讵能安政令白日生羽翰琼台玉宇髙应寒虎铅龙汞吾岂晓独有炯炯心如丹
　　赠宗道士元一自称忠愍孙号云隠能符法炼丹
　　黄冠元帅之子孙于今身入虚皇门当年元帅扶宇宙粘罕气可吞汪黄沮挠不如意空使英雄满襟泪子孙从此懒作官隠入云间羞用世誓扫尘氛志未伸中宵往往泣鬼神家传一防心及物烧作金丹功活人苍生亿万方受苦莫恋蓬莱隔风雨急鞭秃角起丰隆泻作甘霖苏旱土
　　赠黄道士思成祈雨感应
　　丁已孟秋春戊午不雨三时嗟旱苦低田髙垅皆黄埃佳种几成不入土富家仓廪鐡灌鎻民腹为雷泪为雨更迟十日天不问血肉磨牙总虎县官祈祷聊具文饥声嗷嗷恬不闻山中道士睡不着鞭龙起电驱风云天瓢防滴翻骏马一日甘霖遍天下尽将昨夜赤千里化作今朝青四野农家笑语无愁声指日可望天太平熙朝真主圣且明汉雨不待宏羊烹或言天民天自恤或夸调燮有新术山中道士不言功饱饭熟睡听松风
　　赠山月道士
　　山髙月小赤壁游梦中道士鹤掠舟当时此鹤是君否犹爱山月悬髙秋夜深万籁寂不嚣金波行空烂将流划然一啸拍栏玉宇宙万物皆浮沤
　　题道士潇碧
　　此君苍苍谁乎植万个琅玕列如防翠寒緑净不可唾一片化作潇湘碧堂中有人有诗癖日坐清隂听玉击岩廊舜正南风琴不作江邉泪斑滴
　　中秋放舟
　　玉壶潇洒澄风露一派银河巻轻素九秋此夜恰平分氷轮碾上青霄路绕枝散乱惊飞鹊捣药分明见灵兎荻花冷浸一汀水桂子香飘半天雾江山如画洗尘目风景入诗多秀句乗风缓放牛渚舟仰空长歌赤壁赋狂来举楫直欲舞兴到行杯不知数此江流水自千古此月照人知几度一年好处在今宵不到天明莫归去
　　西山雪岭
　　风掀晴空作顽冷雪欲成氷漫翠岭白云崷崪堆不散玉龙蜿蜒睡未醒岷峨太白横参井移作西山竒处景浩崖安在呼使来与驾飞车登絶顶
　　清江曲
　　夹岸桃花燕子飞一江春水鳜鱼肥丝纶百尺烟波濶午夜鸣榔载月归扁舟一叶横沙觜得鱼烂醉东风里緑杨深处酒醒时半江潮落天如水万顷沧波五月凉一川红锦藕花香緑蓑青笠鸣踈雨老树残烟带夕阳野船细火夜明灭一笛风清楚天濶无鱼无酒且归来篷底萧踈卧明月万里西风防鬓华江南江北老天涯潇潇两岸梧桐叶漠漠半川芦荻花柔橹声中山水緑一丝买断黄金屋沙邉鸥鸟莫相猜是非不到清江曲苇折荷枯人未归波寒霜落鴈初飞不知节物时时换又折梅花下钓矶青山四面清歌发几防沙鸥起天末一任长年醉则休醒时独钓寒江雪
　　桃源行
　　武陵溪邉翁好渔笭箵钓车日采鱼扁舟为家苇为屋岂知世有神僊居晓来不记舟行路忽在桃花深絶处红云杳靉望欲迷绛雪缤纷落无数水源尽处便逢山一迳似通人徃还穿花竟出洞谷口别有天地如人间青山髙下鳞鳞屋秀野桑麻深泼緑春深耕罢犊牛眠昼静人闲鸡犬熟村中老幼皆相知惊逢外人子为谁平生采鱼不到此借问此是蓬莱非笑言此亦人间耳闻有蓬莱何处是秦初避乱偶此来今日已传秦几世渔家不识青史编相传去秦六百年吁嗟已不闻汉魏岂复知今晋太元当时秖恐秦万世携家挈邻相逺避早知秦不五十年安得种花来此地采药山人去不归啖松女子今何之种桃着花尚未实未必嵗月多如斯家家置酒延鸡黍便好卜邻花底住中心自喜口不言后日重来今且去凄然辞别便登舟依旧花间溪水流挿竹谩标来处路鸣榔无复旧时游顾家一念僊凡隔如梦惊回寻不得当时不与俗吏知或可重寻旧踪迹五湖云扰岂减秦晋人合作桃源人渔郎出山自失计秦人絶踪应未仁渔郎渔郎休太息渔家自有神僊国鲙鲈沽酒醉芦花此乐桃源人未识神僊有无何茫退之此语诚非狂渊明作记亦直寄便如东臯志醉乡秦风锲薄难与处晋俗清虚何足数愿令天下尽桃源不必武陵深处所


　　雪坡集巻十八
　　钦定四库全书
　　雪坡集巻十九
　　宋　姚勉　撰
　　诗【七言古风】
　　送陈纠任满归
　　江西道院春风里田里叹愁声不起黄堂太守政如神馆阁掾官清似水掾官皆清谁防优寮中录叅陈太丘奋身原自科第出不比刀笔庸常流生平妙得书中趣黙防钦哉恤刑句木天玉堂未肯游且为黎黔了寃诉操心仁恕真崔公汤沈沐浴羣囚同雷轰电烛不留滞狴犴昔满今俱空归巢羣鹊依庭木春昼圜扉芳草緑政成来泛幕中莲吏案凝尘无讼牍几年摧政氷霜岩生怕欢与愁俱添公挥椽笔议革和气霭霭生青帘感恩戴徳殊未已鳯诏飞来趣行李云衢直上骤骅骝一日进风千万里昔公留此民如瘳今公去此民如愁父老何尝欲君去州县但恐难公留陈平他日宰天下大志竒材见分社况公隂徳似于公宁不髙车乘驷马于公受报在子孙天今报公及公身公身荣显复子孙造物岂负真贤人锦帆招飐咚咚鼓愁听数声离岸橹公还为雨泽九州多为髙安添滴雨
　　送杨帅叅之任
　　古来幕府俱才雄子美严武韩裴公近时幕府养清望一事不到筹帷中先生人物宜台省岂合官曹坐闲冷秖今时事欠撑拄袖手旁观应不肯浔阳戈甲屯如云天子命我叅卿军江头防马斩渠帅快作当年虞允文欲知允文宰相业只观采石江头捷满望麒麟第一功不唱阳闗第三叠
　　送髙录叅美任
　　髙安之民椎且质空蒙恶声头上笔独惟猾吏可怕人架鹰腾霄柙虎出贪官乞钱吏手中庸官仰笔描吏容狱情黯菼直为曲虽欲辨雪何由从先生来紏髙安狱直道仁心作民福吏知积徳不忍欺囚感吐诚争首服掉头不肯狥上官几回拂意思挂冠伸寃振抑必得请媿杀同列双颧丹先生种满甘棠了天子知贤恨官小若人底处可安排不在玉堂应鳯沼鳣鲸自不沟渎留郡官无贤民却愁愁公归去莫报徳但祝髙门于定国
　　送郑编修【偘】罢任
　　江城雪作隂如莫儿様老翁啼塞路云深日隠天不知驱马萧萧使君去使君四海郑村邉人是白玉堂中僊君谟政事文永叔五花为笔蒲为鞭民酣醇酎春风里吏奸如鱼在寒水横江立石霓截流要使千年履如砥时且及报政成汉法选表宜公卿况今世号天清明如何饥乌啼夜声饥乌聒聒正攫肉惊起鸾鳯腾去速世间公论竟有否污此无瑕雪团玉杭州白傅亦自无若有薏苡犹疑珠中湖筑堤到今赐当时憸儿羣谤苏先生去住轻蝉翼一笑归欤黜如陟但民失母士失师欲取防人投有北浮云岂解终为昬先生即来直北门偏州毕竟着不得滂沛霖雨苏乾坤
　　次杨监簿上陈守赈灾韵
　　稻田碁局分郊区人烟尽障聮城隅新秧入夏种俱了一色秀緑连天铺年丰正为忧国愿雨霪忽动民愁吁浪浪竹瓦日鸣瀑烂烂苔砌长跳珠江流入市舞篙楫野潦断路迷樵苏孤树空留白屋少平地欲缩青天舒犬鸡登檐呌云雾蛟鼍上岸疑江湖使君视民容有蹙忧且萧墙非颛臾家没半扉鼃上灶食不一粟糟为餔鹑衣鹄形避沦没槁项髫额相携扶下车以来宣徳意但有寛政无急符溺饥沓至葢由已食必稷奏土禹敷故侯遗我四百万指此亟作民良图餽无所处不受是君子货取安可乎分甘固欲买不语沟清那肯同渠污一朝尽散色不靳可使被泽遗匹夫钱从民来复还民涂血不用子母蚨坐令鴈泽得复集岂但鱼沫聊相濡四旬奚堪水五至十室不忍烟九无只求编氓易菜色宁计私槖如匏虚方今污吏争侵渔溪壑不厌求赢余官钱花破入私帑期限火急催民输贪者尽笑公迂儒安得天下皆公迂
　　次杨监簿新辟小西湖韵
　　捜竒抉异三十载此湖如玉韫而待发源逺自锦江来汇流近与柴门对山川融结自古有造物扄藏深意在瘦笻曽作日寻讨一见便觉天广大两山宛似南北峯况有层塔相暎带芰荷十里蕚緑华雪月三千银色界深藏防有君子意自殊非小人态西湖毎遇苏雪堂妙句尚忆秦淮海此湖端为旧游发防重未信吾州隘鐡庵蜀珍坡僊下笔作诗风雨快从今新瑞次古杭敢贺此湖贡庆防
　　题河沙寺西崖
　　河沙古寺临江干山如蜿蜒翠龙蟠入门双石踞席豹排云万竹森琅玕山中有景开屏面路入西崖羊角转一湖横陈白于银一溪西来净如练僧言此处好结亭孔方絶交呼不应竹隂深中即亭子风月为户云为櫺寄赀録事今岂少不日诛茅坐林杪饭余曳杖一登临防尽青天没飞鸟晩天落日浮湖光渔舟相连鸿鴈行浩歌横笛互相答底处更欲求潇湘荷山对面不盈咫门前吾家锦江水何时亭子髙崔嵬年年钓蓑为此来
　　题南昌邑大夫俞君尊公坦庵
　　人心机擭日以非太行羊膓同一坦庵先生独不尔方寸境界天平夷弦歌武城有贤子寛旷襟怀亦如此防令天下归此庵荡荡康庄行九轨
　　梁新恩送龙涎香杯
　　神龙侧枕琼瑰卧表里透薰香玉唾巧工斵取破天馨碎屑沉兰百芳和制成七寳金霞觞犹带岭外梅花香醁醽一酌发竒馥满中滟滟浮龙光感君遗我真情厚归拜庭椿一杯酒峻第髙官不足荣人生只愿亲庭寿
　　谢胡龙溪惠酒材及五徳
　　腊寒无酒虚瓶罍雪窻孤此梅花开干檐鹊噪帐鹤舞苍头疾足龙溪来龙溪遗我明珠斛玉蘂僊花光照目急呼侍儿洗瓮盎压此蒲萄一江绿缸中酒熟鸡更肥瘿樽竹筯常相随故人故人来何时安得勇赴鸡黍期余评事惠龙团兽炭香璎鳬实且许以百丈山楮衾而未至
　　青禽衔云落蓬壶风檐快读光眉须百朋珍贶罗庭隅一一皆可当清娱建溪龙焙香云腴香璎巧制来东吴鬅鬙兽炭竒形模辟邪天禄狮熊防王家舄种君家鳬晴沙暖抱明月珠雅意下照僊人癯矮窻醉兀诗情孤蒲团松拂烧红炉蜗庐积冻春潜驱侍儿金珞香玉肤月铛着雪煎春酥窻前笑玩娇黄雏能言直可贡上都其波及晋皆君余独欠一幅横云铺王孙醉拥红氍毹楮生长揖非吾徒藤床纸帐恰此湏能供梅花清梦无
　　赠棊翁挟二童皆髙奕
　　蓬莱阆风白云乡琼楼玉馆相低昻蟠桃影滴仙露湿壶天昼日和春长老僊鬓眉白于雪双侍女僊氷玉防龙牙棋子琅玕盘消遣洞中闲日月乗风来戱尘凡中皓鹄骖以双鸾红女僊似是王屋妇老僊似是商山翁一声飞雹枰中落应手钧天僊乐作环防侧睨惊相呀尽是人间未曽着人间事变如云轮面势更改番番新抚枰不是少竒着徃徃当局多迷人五老峯前白鹤址昼眠扄门日清美棋声流水古松间忽然闻之雪堂喜雪堂欲学竟不能不如旁观眼自明马鞍听朽柯听烂局中有路能长生
　　赠定轩游季升能地理
　　海风吹潮浊如泥咫尺不辨鱼与秋潭表里氷镜净下瞰直可茎须眉乃知有万不齐物心到定处皆能窥君心久矣波不起天地不逃圆镜里胷中玲珑列星宿眼底逺近佳山水人言君脚踏四方不知君闲谓君忙寒炉曽与话清夜始觉牖戸虚生光我生之日直南斗逢人得骂不脱口而今只把定眼防得失空花总何有但愁国事纷披猖举棋不定观惊旁天倾地仄欠撑拄安得不动鐡脊梁
　　赠邮文秀才
　　风行水上真文章不羽不胫游四方妙语缀入牙颊香意有佳客扬其芳美君金璧不愿将多文为富纷储藏牙籖玉轴缃缥囊书船贯月飞虹光鼎肉试取一脔尝珠玑璀璨锦绣张疾指快读下五行虎鳯蔚跃蛟龙翔尚欲效学鸡林商遍索伟制丰行装哲匠谨勿麾门墙当遣纸价贵洛阳
　　赠真术秀才
　　秀才天台人善谈星命先兄存日尝以诗遗之携以来为予言命予不喜问富贵者也感先兄遗墨聊以赋之
　　天台真术李秀才手持先兄遗墨来先兄已矣遗墨在三读感噎重生哀哀余试问子何术星斗纷翻舌端出不湏问术只观诗诗好应知术真实大凡学术总要真不真误杀天下人近来世人多弄假不独肆中谈命者
　　赠古朴相士
　　巧夫纵诞争説相口角澜翻如剪様眼中元不识英竒随世炎凉分下上贡谀乞得贵人诗红籖防轴珍携持未遭穷士或有赠烂在酱瓿问不知如斯等軰真肉眼砂里精金岂能拣古朴相士却不然品题每在未遇前前时赠诗纸欲朽逢人夸张不去手古朴相士真识人识人湏要当贱贫信知巧者尽虚伪惟有朴者全天淳愿君终身如此朴俗态髙低不湏学
　　赠金斗相士
　　君有金斗盍自珍持此量我非其人欲我覔印如苏秦我宁满吃三斗尘
　　赠行在李主人二子
　　李家自古两诗仙太白长吉相后先蟠螭屈曲作妙语到今气焰干云天君家家里二竒子眼如明珠头玉峙长成学取二仙人要使诗人常姓李
　　赠天王长老无着能医兼善画龙头
　　唐有一僧妙医药得大医王三昧觉雨中盥手瀑檐飞惊叹病龙腥唾落湏臾云雾忽销霁白发老人来矍铄自言病中困行雨愿得良鍼苏脉络授方寸剂应时愈拜奉僊方效思邈此事今无古信然说与时人谩惊噱早来忽得绢素轴挺挺祥龙露头角心知此龙非病者喷雾洒云天洗濯龙身不病泽四方万物全生总安乐此龙此医今是谁天王长老僧无着
　　赠饶春卿丁已秋医痔有功
　　扁鹊华佗不可作龙宫寳方闭金籥春卿奚氏劒江饶老眼荧荧仙授药传医五世活几人计日而愈功何神县疣附赘夜惊失立使笑语开嚬呻方今气运乖生盭天地中盘大痈防疽养疾谁见忧彼何人斯甘吮防石犹生我疢毒多能治不使如国何呜呼安得医国之老如此手勿谈时事且饮酒



　　雪坡集巻十九
　　钦定四库全书
　　雪坡集巻二十
　　宋　姚勉　撰
　　诗【七言古风】
　　潘【凯】吴【燧】二察甚振风采刘仲山有诗因次其韵
　　国家元气几如发章李以来几台察【谓章公琰李公昻英】翻盆窥瓮若不闻射影含沙但潜发坦途自诧忘羊膓坚氷恐已在履霜熈丰旧人正伺隙乃尔寂寂无精光抨弹巳上防宣谕谏不能行法当去老乌欲食不再鸣幸有新来柏台防蛰霆忽击瞆者惊不待数月如阳城中书君已非偃月何事亦恶仗马鸣奏防流传人吐舌未死奸谀面赪热只今时事尚可言奏四十章当一月直言不惮方威灵本朝未尝言罪人但图奏上天子喜莫管近前丞相嗔向来庆厯子唐子千古名垂汗青史瘴山炎海固鬼愁志士宁能彼易此风尘澒洞何如时麒麟豺虎方争驰士所当为未止此志完幸听承君规
　　丁已春言事西归和朱子云赐诗韵
　　鲤鱼书来上谁字斗牛光中湖海士梅花腊雪曽防面桃李春风一弹指剥书得诗意雄杰钟吕惊闻筝笛耳懦夫有闻气可作奸谀未诛神已死奴唇争笑乃独否我心有同固如此君家请劒攀折槛逺胜衣绣夸归里立朝日少谏多藁况有竹林老夫子百年易了富与贵万古不磨天此理笑骂从渠官欲好妻妾羞人身不耻获禽一朝固可十天下良工安肯诡古人寥寥今不见举世滔滔此皆是蛾眉方遭众女嫉足音忽动空谷喜我欲净洗后土泥子为快挽天河水
　　和杨监簿咏梅
　　不知年换山无厯日短著书隂自惜臞僊谁与伴清孤竹里梅花破幽寂月窻防影嗔晓夺雪径寻花惊夜失絶怜一防清淡意不作羣芳妖艳质梦寒翠羽真恐涴香逺细腰何敢即广平亦作软媚语可笑鐡心轻变易梅州叅彻梅花髄句中有味供防绎氷瓯涤笔想更竒试为此花重请益
　　送孙龙谷
　　煌煌南方老人星天邉飞来地上行秀眉方瞳骨耸升降歩履如风轻生平见说勇为义十指团栾一和气只今福寿天所报眼底曽孙家四世瑞祥融作合干松岂惟义聚蒙天封义人合得松様寿孙枝蓊勃环老龙先生教人忠与孝家法可为民则效道中有福理自然必收诗书仁义效子孙森列皆有文次公长公为弟昆曽孙早娶见孙蒲轮迎召登金门
　　送李幼章
　　梁间呢呢燕将雏林中栌栌反哺乌君前舍羮颍谷子槖中寘箪翳桑夫五年得金方还养有妇有妇愁秋胡士生志大虽江湖不堪回首飞云孤伏雌扊扅且未论占鹊日日旦及晡箧中莱衣幸可着腰下何必印若苏因君归去长嗟吁君有母遗我独无为亲负米今巳矣落日恸哭悲丘墟愿君升堂奉甘腴毋使专美徐仲车
　　九日简张倅
　　西风破帽吹不斜东篱绕行空嗅花隔墙酒熟无邻家草堂欠醉从谁赊亦思峯头作重九安得天风吹滟酒别驾倘作城南期贤似江州王太守
　　送胡季防入太学
　　春秋自有胡氏学尽束诸家上髙阁当时小试锦江城横翼秋风天一鹗只今冠带圜桥门孤罴兀坐空狐羣近来文气颇卑苶要使四海宗雄文余生志愿游壁水竟隔蓬莱三万里虽然末第偶成名俗骨自怜凡可鄙君今换骨向时中六馆名流自不同宰相状元三舍选斋前碑字防填红
　　送漆文甫尉分宜
　　吾兄梅花氷雪臞胷中万巻行石渠同生丙子自兄行才学推兄更有余月中折桂仍先余兄骑快马余蟾蜍一行作尉表贰邑春台春风宜吹嘘阿瞒防棒谨勿设民命今皆辙中鱼合得官职听自除覔荐莫作迎逢谀寒斋话别酌霜月祝子但此霜月如欲留不可空揽袪兄出我处从今疎兄出我处从今疎有便但寄箴规书
　　送琴隠吴君
　　天髙日烈势欲然秧已生节未入田谁欤操琴尊师防使我赤地里至千风雩且歌吾自乐穷阎不可无炊烟薰时解愠民望切亟为我作南风弦
　　题谭君诗集【谭君苏野塘婿也】
　　建州衣鉢传武功山谷濠梁窥谢公谭君之诗何自工君家诗有氷清翁野塘千顷涵秋风资奁尽在奚囊中苏僊今己骑虬龙野塘钓艇君谁同
　　赠彭花翁牡丹障
　　洛之花图欧公诗惊怪天巧呈新枝自言当时记者数十种姚魏后有潜溪绯蜀之花图景仁句香雪蘂金藏不露径围三尺瑞云红尚有二花添未具此花非惟今所无世间乆亦无此图东南花様自来小如盘能几多如盂晓来明眼花翁作风韵宛然如蜀洛写作花中第一花羣类一时都脱落想渠欹笔小盘礴心去化工无一膜天上司花巧不神笔底春风光欲烁笼寒不假青蒻庵防日何湏碧油幙月坡堤张家园郭令公宅东街偏锦衾绣帐相接连一夜移入歌堂巅吴台教战娃数百汉宫列侍娥三千鲛绡十丈思公谱锦茵万态元舆赋花自长春蜡不封根无下土虫难蠧花翁花翁子诚能见渠此画万感増此花昔惟载本草流传至唐花始好移来从武曌爱重由环儿名花与倾国初着沉香词从此帝城春争逐赏花期径尺夸千朶万钱买一枝三街九陌沸游赏冠葢车马相追随自入天朝花防盛长夀不数唐崇敬岂非洛阳天下中和气又非长安同故令百卉巧变幻黄绯紫白深浅红簪花下至采樵子献花上至蓬莱宫或言此花特妖媚只解趋时争富贵阿曌移来丑此妍阿环贵重荣犹悴四香阁上属谁家朝恩宅里知何地世人浪自相矜夸防到子孙能几家我言此罪不在花自是时軰争荣华洛人珍重姚黄不轻畀一根不入权豪第花知天朝真治世万古天藏发竒秘洛不爱寳蜀出珍如鳯如麟王者瑞洛中富推程与邵蜀之苏范辉相照人品亦如花品髙斯人斯花古来少后来蜀洛党小分世间万变如轮云洛阳名园占治乱读书至此空三叹洛宫禾黍今离离蜀道峨眉更惨凄花翁作此岂无意要见祖宗全盛时
　　京城苦热
　　羲和鞭日就地行祝融张伞烧空明钱塘人家苦偪仄行立坐卧皆如蒸清宫水殿山峩雪夜饮相携氷玉洁温泉浴罢清风来太液池邉芰荷月王公甲第连云霄松泉竹石秋萧萧龙皮浅沁寒坐客骊珠直上清尘嚣天上清凉不知暑炎热人间徒自苦亦有江南云水乡胡不归欤钓烟雨
　　梦保母如儿时
　　忆昔儿时衣百花阿母扶我上戱车两嵗读书未离乳书罢寻乳犹归家年方十三失阿保弱冠慈母僊去早秖今堂上独灵椿念及庭萱怨露草夜来忽梦如儿年阿保携抱慈母怜人生安得常童颠只作婴儿啼母前
　　题魁字轴
　　玉衡杓建天之纲枕参魁耀森寒芒总提众星环侍傍仰望熠熠开神光有美俊容分天章收入翰墨何淋浪一笔三丈超寻常字势直作蛟龙骧锦装玉轴垂髙堂标灵发异呈嘉祥即吐竒防先众芳巍峩姓字压四方魁下三台炳煌煌上拱紫极天中央作第一流谨勿忘冠冕今古万世香





　　雪坡集巻二十
　　钦定四库全书
　　雪坡集巻二十一
　　宋　姚勉　撰
　　诗【七言古风】
　　赞赵直阁所藏四美人画
　　春【兠鞋踏青】
　　晴丝暖絮浮春光牡丹醉里防风香绣帘不卷日低栁百啭黄莺啼断肠玉儿歩整金莲穏回首光流花面粉娇慵欲去未肯行一迳落红愁踏损
　　夏【出浴纳凉】
　　瑶台梦断敲门竹鳯蹬温泉新出浴侍儿扶起娇不禁蝉翼红绡影红玉晩蝉声里追新凉藕腕轻拖龙巾长留仙裙舞风力软不知何处荷花香
　　秋【挟扇防菊】
　　林梢脱叶飞斜阳寄书鴈着西风行恩情怕学中断絶画扇未忍髙秋藏小庭寂寞归鸦后蹙损逺山双峯鬬泪珠湿袖对黄花人比黄花又更瘦
　　冬【沉吟望信】
　　红炉暖阁烘如春玉琴不抚生防尘梅花嗅罢寂无语千里潇湘思故人燕钗和闷都敲折愁搅柔肠千万结沉吟望断信不来同云暗酿江天雪
　　题杨妃出浴图
　　温泉暖滑留余香芙蓉出水红生光寳钗义髻亸龙鳯力困未必忺霓裳敛衣侧歩无穷意犹胜朝来海棠睡谁知迎洗锦绷儿己在华清赐浴时
　　题西施捧心图
　　纻罗山头浣纱余酥胷娇拥颦不舒髙轩直葢填寒闾东家少妇羞弗如越宫选进吴王侧光照姑苏春夺色鸱夷心痛痛更深亦自颦眉但忧国
　　赞张英玉所画山谷老蚁蝶图
　　穹碑一立承天寺吟骨遂重宜州楼当年羣蚁亦防勲岂知湏臾梦封侯南柯一散风雨恶未若栩栩为庄周
　　赞张英玉蝉惊螳螂图
　　一螳踉蹡上枯栁一螳欲上鼓劒走惊蝉侧翅着树枝性命几成落渠手物生逺害当知几不知犹可况已知千枝何处无风露莫曳残声急飞去
　　禽言十咏
　　不如归去
　　翠烟深樾江村雨蜀催春劝归去劝春春去劝未休客子伤春惨心绪只今蜀土锦城荒蜀客望西悲故乡故乡蜀客归不得何况当时蜀帝王
　　泥活活
　　黄梅蒸雨已几时路泥活活没马蹄前山咫尺似千里十歩九跌行人疲漫塍白水秧欲老黄云渐黒麦欹倒泥污后土何时干天若怜农放晴好
　　着新脱故【一名濶耕濶布】
　　缲车欲动蚕春暮水足秧青行白鹭着新脱故山禽呼也似催人濶耕布着新脱故也自竒濶耕濶布也自宜冬苗夏绢星火急欲着无新耕亦饥
　　郭公
　　郭公古时亡国余姓名尚挂春秋书问其故国何丘墟知善不用恶不除今人皆知笑亡郭胷中亦自镜善恶不知山髙正呼君身是郭公犹未觉
　　麦也哥哥
　　晨起凉润疑秋肃格磔辀叫云木似催农父急腰防村北村南麦皆熟屋头塲地初雨干栁声拍拍儿童欢田家未敢冀一饱父老相呼先了官
　　防蚕娘子得几许
　　流莺前身织丝女犹抛金梭学机杼隔窻娇唤防蚕姑娘子防蚕得几许今年蚕悭熟处稀采余桑叶青满枝一年养蚕四番熟安得长似开元时
　　婆饼焦
　　趂晴割麦收云黄熬炉新熟饼饵香阿婆炙饼半焦赤阿妇骂儿嗔不食山禽戱语婆勿嗔有饼可焦犹食新西家割迟麦烂死妇姑对泣空酸辛
　　姑恶
　　烟林望帝声思归风枝齐后音凄悲如何入水化为鸟犹诉姑恶无停时纯孝通神泉鲤跃寃气感天霜为虐蛴螬有味安得珍妇自不贤姑不恶
　　提葫芦沽美酒
　　晴烟如泼春光浓万花笑日争嫣红百金沽酒直取醉有酒不醉孤东风不如遂我丰年愿秫米价如黄土贱家家有酒不用沽何用提葫苦相劝
　　百舌
　　百禽巧作百种音一禽却学百种禽晴风暖日意自乐圆吭变换皆清吟多能不如止一得多言不如止一黙一朝闭口不敢声莫有防人在君侧
　　问鴈
　　家山已作一月踈嘱鴈为取秋风书鴈飞竟去已几日乃尔寂寂知何如晓霜鴈声又东去急起出门呼鴈住前时嘱尔为寄书汝今将书落何处鴈言丈夫志非常桑弧蓬矢示四方顾家安足就大事底用屑屑悲故乡吁嗟来汝空中鴈黄耳犹能书徃返飞奴解逓丞相笺鷾鸸亦传商妇简帛书自古倩世传诗人流咏知几年汝今何事倦来徃应我不如苏武贤鴈言君拟乃如此信史不如无此史当年常侍枉教欺我亦安能书万里湖田漠漠多菰蒲就食聊寄江南居书邮安得为人作君欲覔书寻鲤鱼
　　闻莺
　　昼凉百禽交鸣一莺和之殊有幽意急取书读与相间杂既乃赋诗
　　风吹微湍入松篁云幢叶葢相低昻山禽此时似得意杂奏一曲娱新凉流莺颇嫌无宫商飞来中间作笙簧广寒一阕新霓裳天遣鼓吹吟诗肠取书细读与相和金舂玉应声琅琅曲终书罢各无语林影满庭清昼长
　　观风马
　　檐间铁马何威狞霜力雪剱争鲜明秋风一吹阵脚动跳梁舂击声鏦铮何时真提十万兵金戈铁甲相磨鸣缚俘斩馘墟龙庭归来马后笳鼓声
　　乌鹊吟
　　鹊噪人所怜乌啼人所唾谓鹊能报喜谓乌常送祸乌啼鹊噪何心然孰为此者皆其天预言祸至使人避比鹊以乌乌更贤欲忠于人反嗔已喜谀恶直常如此君不见九龄去国林甫相崇侯得君比干死
　　钱塘吟
　　钱塘家家重生女自小无人识机杼教成歌舞十二三花燕身材栁莺语去年学得琵琶成今年学得弹秦筝豪家亟辇明珠斛来换緑珠入金谷启行小女肩舆来亲情送别罗酒杯拜辞父母登车去欢喜出门不回顾亲恩无复雉将雏儿意亦忘鸦反哺阿婆八十泣送门自怜终身无阿孙笑言阿婆不湏泣舟子乗潮渡江急
　　义娼吟
　　云楼余兄旧游也余兄死平生密友至有不哭吊者云楼郑云英独眷眷不能忘慨而哭之时而奠之可谓义娼矣是可媿天下之为人友而生死相背负者余嘉其义诗以赠之
　　燕子楼中一搦春十年红袖消香尘尚书墓上白杨拱晓灯犹伴孤眠人楚楼佳丽清梅似识得词中秦学士玉盂一笑古藤隂便学断肠河满子燕楼寂寞楚楼空郑家云英千古同崔徽心事照秋月玉京旧恨啼春风人生交态分贵贱况是死生情分变域蘝未绿拜无人千里素车那复见知义如今到此流冠猴襟马皆堪羞
　　听
　　春檐雪干初日长帘花深压梅影香美人帐中午睡起钗横鬓亸慵添妆文窻窈窕鲛绡緑卧按古横漆玉微揎翠袖露春葱学弄梁州初遍曲拂轻揠三两声问渠学曲成未成已成未成君莫问听取軮轧伊嘤鸣七一似焦琴様立鴈参差相下上左按天孙织锦丝右斡仙人飞海杖轻防浅揠声短长疾徐洪纎抑复扬瓶笙吐韵出蚓窍云车碾响升羊肠双龙晓日吟秋水孤鸾春风悲镜里清猿嘹喨万松间雏莺惺松百花底平生有耳喜此听手不能作心自醒除却髙山与流水琵琶箜篌俱迳庭楼中弄玉吹箫侣同学丹山鳯凰语鳯凰鳯凰来不来萧史行云在何许
　　赠王生
　　生能雕能染近又能邮文李松麓欲其专于一送以序求语于余松麓尽之矣姑以诗
　　三年刻楮多苦心不龟手方只百金近来自笑巧成拙舍去二艺趋鸡林文章小巧虫雕刻大巧天机五云色单传此印到人间君亦当成近朱赤松麓先生叹数穷请君专志毋分功悲丝正谓可白黒斵雕庶得还淳风方今天诏兴贤急家家倒屣迎君入试按春风官栁汁更刋进士题名集从此君应百不忧十万腰纒鹤扬州虽然文章亦徒耳万言不直一杯水闻君一艺尤更精明珠为人买娉婷血色罗裙掩雕字囊金柜帛当充庭冯京曽醉题角妓股上一聮云玉体贴怀香胜玉酥胷到手滑于酥妓遂雕绣之后京为状元再过其家题一絶云氷肌滑润带防红戱写羲之旧笔踪血色罗裙巧遮掩不烦他日碧纱笼王生近为人市双宠故末及之









　　雪坡集巻二十一
　　钦定四库全书
　　雪坡集巻二十二
　　宋　姚勉　撰
　　啓
　　上丞相吴履斋启【庚申】
　　温诏起家误忝校雠之新渥俞音从欲仍还攷正之初班妙转大钧曲全小物爱人以德合义之宜尝谓荆公除官而每辞不辞掌制晦翁侍讲而不受愿受説书观其进退之间居然真伪之辨然而养培后进之器质源流前辈之典刑荐及相门文正深惜于师德径跻翰苑忠献不愿于子瞻岂图斯今复见先正某忍穷如铁抱钝非锥昔者将朝亦欲正天下之字吾之不遇乃未拔眼中之钉方秦鹿之肆欺何鲁鱼之订舛肥遯之利苦节而甘生不愿登京桧如市之门身何幸逢文富并朝之日然君子载质恶其道之不由茍虞人以旌非其招而敢徃请安于分随获所求胡珵之初去是官自甘东澈之累籍溪之肯趋此召直为张刘而来辄企前修幸符鄙志兹盖恭遇大宰相枢使国公先生忠良麟凤廊庙蓍龟周公受人之徽言伊尹乃天之先觉翕受敷施九德咸事俊乂在官兼收并蓄一艺必庸短长惟器采此葑菲种之蕙兰某敢不尽职铅丹厉心精白虽幸氷山之乆圮尚忧天步之多艰深恐议春秋而废防秋不敢泥鱼鲁而忘存鲁止戈为武遹观戢兵禁暴之功凿鼓作歌尚颂己乱息争之美编摩辞浅皈向意深
　　贺丞相贾秋壑啓【庚申五月十六日】
　　帝舜班师乃干羽舞周公入相以衮衣归福被生灵功在社稷天开钜宋代有元勲寇莱公澶渊之功成章圣太平之治张忠献江上之捷定光尧再造之基虽措国于泰山磐石之中尚挫敌于长江大河之外未有坐防逾疆之帅尽驱入塞之渠前无古人有若今日恭惟大丞相枢使国公先生经文纬武之畧出将入相之才身佩安危力侔造化三代而下称王佐独有孔明四国之长问公年一如裴度斡回世运康济时艰断鼇既奠于西维饮马谁开于南牧方叔涖止伐玁狁而蛮荆威召虎来宣营江汉而王国定天下拜更生之赐上心寛孔疚之忧日月重明乾坤再立王于出征我用是急遄奏肤功皇曰来归汝遂相予载咨壹德盖既有拨乱兴衰之烈又当为深根固本之思立少师曰三孤职太宰建六典深识朝廷之大体首清机务于中书典故问东府文学问西防自当大事刑狱责廷尉钱谷责内史惟镇外方商出于市旅出于涂贤和于朝物和于野民歌快活之条贯士夸公大之规模庶政惟和万邦作乂然而爱山甫而莫助图伊尹之有终因景德之胜而天书以孤注之论起转绍兴之战而和议由二防之説行今固万无此难一有立政其惟吉士必勿用于憸人绳愆而格非心在交修于后德茂建无疆之闻益彰不世之勲成绩纪于太常则髙美矣令德辞于永世惟良显哉某性本山防迹徒天禄昔作明允辨奸之论非欲钓名今赓徂徕圣德之诗又虞涉怪有怀难嘿因颂敢规聊鸣贺厦之私非有问钓之想文正惜师德之竞寜蹈此风子韶为忠简所知愿观异日寸丹有蕴尺素未殚
　　见侍郎江古心啓
　　天之未丧斯文必将有主师者以传其道敢后亲仁归心一代之宗工拜手当家之正印尝观佛氏可谓异端然正法眼藏有待乃传而宗派心灯不轻所续况此扶持于彞教讵可间断于真传先后进贵乎相须师弟子难于两遇欧阳公放出头地必东坡而后然陈履常敬为瓣香非南丰则不可每自嗤于劣识不深肯于时流独惟咳落而唾飞则必心恱而诚服弗图今世乃有古人望康庐千仞之山昔怅无于飞翼立程门一尺之雪兹得遂于素襟所逢甚竒其喜欲舞恭惟祭酒侍读侍郎先生受天间气为世英流笔写雄辞变化雷霆浩汗河汉胷蟠大巧轇轕璇玑经纬星辰嗟今之人罕言而理俪花鬬叶颠倒相尚习以成风抽黄嫓白耀为文读之短气卓以七儒先之精粹寓于一王法之森严春丽鲸铿伟栁骨韩筋之制金声玉振蔚周情孔思之章两美具兼四海寡二自宜鼓吹圣作黼黻皇猷播言纶而盘诰殷周秉史笔而典谟虞夏而乃兰之畹蕙之圃荷其衣蓉其裳动而得谤名亦随之初何伤于日月天之欲治时则可矣寜终舍于山川还之经筵持以从槖切劘君徳追琢人材奴知青天白日之明学者如泰山北斗之仰和声以鸣国家之盛在温纯深润之辞交泰而相天地之宜究经纶位育之用有如某者素愿学焉富贵飘风之荣华恬无此欲圣贤实地之践履誓力于行久矣仰髙于焉就正谨再拜问作文之闗键求一言为进德之阶梯庶于口讲指画之间跃然心领神防之妙孺子可教矣倘能受衣鉢于师门先生其许之或可备桷榱于道阃敷棻辞浅皈向意深
　　见秘监洪恕斋啓
　　空山肄学心师世掌之文中秘服寮耳侧家传之诲素是待秧之稻今为托根之梅久怀南丰一瓣香之诚来侍东观羣玉山之长跃顽鑪冶就正范模恭惟大监国史直院先生号行秘书推真学士以洞庭云梦之宇呑蓬莱道山之藏人品坡公老泉其父而叔党其子渊源程氏正叔为弟而伯淳为兄观近时不涴权门之尘即先正安吟老圃之赋其在端平之君子乃笃忠正之世家鄱阳之三于焉嫓美豫章之四视此怀慙峙海内龙门之尊擅池上凤毛之美胷蟠五色之线补帝衣裳手演六经之麻新民耳目而且汲引后辈延誉诸公有先进以为之先使小者得成其小书其门而去即在郊岛籍湜之间瀹以茗之珍遂进黄秦张晁之列所以士求品目人愿依归某迹虽后于及门身已同于长廏昔民于邑饱聴阿戎之谈后客于京屡进夘君之坐如闻误渥甚辱温嘘公之求不待士之求古所有而非今所有转麟烟开雀影幸随碧落之班附凤翼攀龙鳞傥在青云之上栖身天地感徳丘山
　　受校书谢丞相啓【六月十六日】
　　陶钧万类例叨序进之荣师式百僚复佩时中之诲揣分虽怀于重媿防恩何敢以固辞待之非常宜以何报自义理之学不讲而利欲之习相挻一日九迁夸张盛事三入四至流播美谈至于偶得之微科尤曰速化之捷径凤池十年之语皆诧为荣龙首四人之诗颇怀不满所慕甚小自处何卑皆世变之使然于已分乎何有某人虽未古志则匪今虽彻骨之酸寒终无心于甘暖排云而呌阊阖适逢虎豹于九闗引风而去蓬莱遂与凤凰而千仞漫浪一第侵寻七年人笑拙迂坐阅董德元执政之嵗自嗟闲散尚半张子韶寓寺之期孤根暖而万木之折可怜野舟横而千帆之过何害微管仲其左衽矣欣闻一正天下之功归周公以衮衣兮复见勿用憸人之政裂此芰制荷衣之服登之芸香花露之天阅月仅三承渥至再义然后取其取不厌夫岂其然前之不受则受之非殆无所处怵惕惟厉启居靡遗翘翘车乗招我以弓敢辱髙位以速谤坎坎伐辐胡尔有特必以无功而刺贪昔有司尝求程子厯任之文而舍人尚讥晦翁逊官之伪矧如后学敢望先儒深畏笑嘲未容祗若匪怒伊教无言不酬谓孤竹子之清未若圣时当知所择而蘧伯玉之耻独为君子毋阂于同稽首诲言浃背流汗赐之大礼之过知之至既深相国之恩洋然动峩然缨于然来敢在诸贤之后钦而承命贱不敢辞兹盖恭遇少师特进大丞相国公先生八柄诏王万邦为宪旁招俊乂列于庶位惟暨乃僚咸怀忠良罔匪正人以承厥辟三握发三吐哺以下白屋一举手一投足而转清波至公无私小善率録用丕训昭啓愚衷某既拜玉成益严珍防虽知仕止久速之当可终觉安恬静退之为宜富文忠之告范纯仁固勿逊清资于台阁文潞公之荐韩持国政将抑浮竞于缙绅闗系惟深敷棻则浅
　　除太子舍人谢丞相启【六月二十八日】
　　在周有武燕翼子以诒谋惟尹暨汤求哲人而辅后极天下之妙选开皇家之太平胡为谫材亦误殊渥若稽古昔严防储闱赞之羽籥干戈诏以诵书礼三公三少莫匪正人之居一话一言必惟成德之彦至后世有舍人之职在朝廷如省掖之荣匪専以文所重惟徳晁错以知术数为教毋乃刻深郑庄以推贤善得名失在趋和献释奠颂者乃匪人之比进承华箴者竟奸人之归惟张茂先以忠正闻而杜世嘏以亮直着寥寥千古磊磊几人惟我天朝多王吉士然居文字之任率皆禁近之臣在至道元年时则有昭文峤在天禧四载时则有翰林殊自璧水范模而兼者三由蓬莱长贰而领者二或以天子言动之史或以御史耳目之官委任至隆择使弥重用能成金昭玉裕之徳开星辉海润之祥运祚之长源流此选继自今日盍追前人某朴思无华钝材不颖但有山林枯槁之气初无台阁温润之文夜照焰于青藜读书未徧日谈经于朱邸讲道无竒忽承命于龙墀俾陪班于鹤禁虽崇文馆校书之旧在春坊然诸王府记室之卑岂堪宫寀滥厠青闱之属允由黄阁之知兹盖恭遇少师特进大丞相枢使国公先生德厚而功髙识深而虑逺五百里曰荒服既逷蛮方万亿年敬天休乃隆国本皆身任于大事以力扶于丕基若神文与子之时臣琦定防若光尧建嫡之日臣鼎赞谋柬忠纯良实之流明孝仁礼义之习师傅马吕讲读震冲万夫之望皆来一时之胜特盛致使德阳之误拜及于天禄之冗员某谨乃攸司钦于时命何敢赋洞箫而取恱亦愿撤邪蒿而进规为国士以报待国士之恩誓求死塞爱吾君必先忠吾君之子当効糜捐四六载陈万分一见



　　雪坡集巻二十二
　　钦定四库全书
　　雪坡集巻二十三
　　宋　姚勉　撰
　　啓
　　及第谢牟存斋啓
　　斗瞻重望愿登四海之龙门天遂初心得附九霄之凤翼沾寸阶而非喜拜文席以为荣平生所期一旦而称惟先后有相须之理而感应亦必然之机东坡慕欧阳子于児时竟归门下道原为司马公之史学遂入选中立心素有于依归造化乃为之成就使介甫为考官则东坡在所不取如熙寜用新经则道原有所不能泛观所逢亦系于数某生当后晚志慕前修虽爱读东坡之文无能为役偶生在道原之里窃慕其人钓名射利之念甚轻医国砭时之心则重独于平日仰止髙风闻其论谏则以为今之欧阳敬其德望则以为昔之司马无阶望履有志执鞭偶来羣试于兰宫忽值并持于鉴恃斯文之有主可肆斐狂以直言而取人果防赏识垂云霄之只手濯江汉之穷鳞拔之众人所不好之中有此诸巻莫能及之许赋或讥其体字公则称其工致扵发明论或疑其剽文公则称其竒杰而隽壮谓之抚余子而立其上谓之必素学之饱于中至于三防之敷陈尤辱一言之奬借如仆辈不可胜数岂真在于下风无髙论令今可行安能动于人听虽过情之声闻亦定价于品题舍旃舍旃茍亦无然几为缶弃类我类我久则肖矣独以鉢传方忧身之察察而受物之汶汶乃谓人之诺诺不如士之谔谔不嫌金跃力与玉成向来欲敬为南丰之瓣香今日乃得拜西山之风采文章小技岂尽所长节义大闲愿与之立必作硬脊梁之人品庶为好脚迹之门生一时未足以尽人异日当观其立已粤从弛担自合抠衣属当待对于君庭未敢谢恩于师席舍馆定而见长者固负深愆杖屦撰而侍先生终修庸敬蜕身仙举肉骨恩深永言感藏何敢背负兹盖恭遇某官国家硕望宇宙直声古者有臣如汲黯斯近矣天之欲治舍孟轲其谁哉代言摛盘诰之文作史秉权衡之笔奉诏求士为国捜贤不遗菲葑俾厠桃李某敢不力鞭所学益砺厥修为欧阳之苏而不为之竒为司马之刘而不为邢恕饮氷食檗忍冻防梅归洁其身弗畔于道纵横对三千字已摅殿陛之忠结裹作第一流庶不门之辱心丹有蕴手墨未殚
　　及第谢郑慥堂啓
　　平生立志愿出正人君子之门一旦进身果在弟子门人之列忝氊书而非喜在炉冶以为荣岂惟夸吾榜中之得人盖将称于天下曰知已虽至宝不为众好非妙耳宁赏絶音韩子之文好则皆以为笑怪东坡之学或者亦谓之纵横然而有陆宣公则置韩于虎榜之间有欧永叔则进苏于龙门之上非韩苏之难得盖陆欧之罕逢古之竒闻今者复见小材如某拙様背时非孔孟之书不观惟程朱之言是好求之有道得之有命不羡宠荣迩之事父逺之事君但知忠孝屡蹇塲屋分甘山林偶然秋赋之充聊尔春官之试静观世事深切私忧黙而不言是负所学讦而肆论必忤于时但思突梯巻脔以得官不若拙直狂踈而失利矧今时之牟郑即古者之陆欧可恃以言未为不遇私意自期而矢口老天果使之如心虽云机防之来盖亦气类之感眇然窥管曷当卓识之褒钝甚割铅曷当劲气之许至谓已腾踔余子之表又岂止荣华一字之褒只手云霄怪鳞风雨非逢春育几困冬烘平生不袭陈言而疑其剽文所学一本先儒而谓之碍理砉然一笑知者几何不入他人之笼中亦奚所憾获出先生之门下盖极其荣向来欲敬为南丰之香今日乃果得李君之御文章小技岂尽所长节义大闲愿与之立必作硬脊梁之人物庶为好脚迹之门生有此遭逢何敢背负兹者恭遇某官两间正气四海名流伟望压时黄河泰山之髙大孤忠许国青天白日之清明主京泮则勇击奸俦对承明则极言时事处己如此求人亦然故使小材遂防大造某敢不如韩于陆为欧之苏归洁其身弗畔于道领英雄三百辈何知科第之荣作人物第一流庶不师门之辱矢心已定腐舌莫宣
　　发解谢判府蔡寺丞啓
　　天爵自修初不作场屋争名之想荐书偶及聊以娱老亲教子之心方惭溢誉之过情敢以浮荣而俗辄裁尺楮祗述寸心自乡举里选之道乖而徳进言扬之实泯糊名圜棘上之待士者愈轻负笈踏槐下之失已者皆是世俗如此古风谓何然不为应举覔官之谋无以行致君泽民之志故英人伟士亦屑于科举之学而名公钜卿率由乎进士之途伊川格言亦曰修举业以及第紫阳前辈且尝自儒级以发身虽进以文无悖于道况混成一赋可以觇台辅之器而削平等语可以占将相之材因言以观其志斯见有如某者非曰能之第思方驾乎前修何敢争衡于时辈笔砚之生涯甚涸箕裘之冷绪欲灰念瀛洲学士防国爵于丰城书脉之相传七百载而江西夫子擢伦魁于京汴文派之至此百余年继之八行之贤首于三舍之选赋亷颇之童子幕府泛莲志蜀江之先生文闱擢桂以至椿庭之老隠亦尝槐市之先鸣其业儒非崛起骤兴之家而在今为任大责重之事苏之一族得坡老乃能兴味道之文声韩之两世惟退之若为扶安定之门地故夙夜每痛心而疾首虽梦寐亦刺股而垂头此为家谋犹有国虑生斯民而觉其觉敢忘伊尹之心先天下之忧而忧毎诵希文之语匪名扬而身立奚幼学而壮行遂奋身于词塲期获齿于仕版抟鹏九万里鋭欲图南梦翼八重天每成战北屡罢辟雍之羣试遂媒京泮之类申论士秀升渐己近长安之日逐客令下乃不遇洛阳之春弹铗而归故山帯经而鉏夜月求之有道得之有命己悟孟轲无益之言病乎在己顺乎在天是则陈生速化之术仰父俯子读书着文衿佩来防正其谊不谋其利凖绳自律据于德亦依于仁知古今之学所为不同求圣贤之心所乐何事虽亦随羣而就举未尝决意于求名岂期豆爆于冷灰遂作黍生于寒谷走卒儿童之呼舞见谓已迟父兄师友之诲言未当自足是盖功名之轫于此乎发岂如世俗之器易至于盈正学以言尚欲陈敬王之仁义救时以道正思拯犹已之溺饥宠辱不惊温饱非志一簟食一瓢饮王有圣亦愿辅之数仞堂数尺榱我得志皆弗为也方将以孔门事业自见于世安肯效唐人浮薄取嫉于时然而吹送之上天必也作成之有地判府寺丞端明世徳御史家声明道化以淑浇风重学校而防善类刻正心修身之语用以训人掲持志养气之言见于劝驾至于孱琐尤辱眷知青萍登薛氏之门緑耳入王良之御笺曹乏使亦采其骈花俪叶之文讲席説经尤赏其刬华归根之学甚至主张于义事到今铭刻于厚恩既邦君得师帅之良宜嵗贡尽能贤之实不弃菲葑之下体亦为桃李于公门某敢不益厉践修愈加爱重奉天人三大对愿摅董子之忠作人物第一流必遂勉斋之志过此以徃未知所裁
　　发解谢赵府判啓
　　连锦水于市河虽已啓功名之防文星于场屋乃能罗俊异之真权衡一定于手中玉石自分于眼底非有人而率属畴为国以捜贤别驾有展骥之才一榜尽如龙之士切谓无崔郾之司贡事必无吴武陵之荐牧之有永叔之知举闱斯有梅圣俞之得坡老盖取士贵能择士而惟贤然后知贤使贪根缪种不得乱其是非必真见逺识乃能权其可否董试一逢于具眼怀才多谢于知音所忻士类之有遭不为已私而独喜如某者厄杨最久散栎无庸砚席同盟半是青云之士弓箕冷绪未收黄巻之功固思击三千里水而九霄每不进百尺竿头之一步洴澼絖不手龟之药人或以封躄浮图病颡驹之流时皆有遇独成不武颇类无文辟雍五试之辛勤京泮两年之苦淡忽悟外求之无益何如内乐之有余事亲且适于家居逐客幸逃于吏议人不吾与知我者其惟天乎时自尔迍有性焉不谓命也志道据徳种学绩文达则致吾君而泽吾民穷则载之书而传之后真已无心于得防未尝妄想于飞腾岂其寒谷之黍生遂作冷灰之豆爆走卒儿童之呼舞见谓已迟父师朋友之诲言未当自足是盖功名之轫于此乎发可如世俗之器易至于盈正学以言尚欲陈敬王之仁义救时以道正思拯犹已之溺饥宠辱不惊温饱非志所喜天府同登之士率多月评共许之人举首先鸣自是平生之畏友榜中最盛半为同舍之俊游使诸生不患有司不明亦大夫曰贤国人曰可精矣暗中之摸索飘然送上之吹嘘府判监试天禄书胷金銮诏手赋鲲鹏水之句公在杭州得龙虎榜之英人如陆相眷惟孱琐尤辱提撕取数过多感恩有二司笺改命故得安于乡里秋赋之常典贡加严故不厄于主司冬烘之缪持文衡者且服两眸之月皎説战塲者岂忧五色之日迷荐才虽自于吴公举士实由于赵孟某敢不操修愈力逺大自期冠圣门之科而首朝廷之科愿应北斗魁四星之象不众人之报而为国士之报誓坚南丰香一瓣之心过此以还未知所措
　　发解谢新昌赵判县啓
　　芝亭布政文星依临照之光桂籍浮香化雨沐沾濡之赐倘匪作成之有地谁其吹送之上天认叶寻根饮泉知脉切以宜丰之邑实为多士之林锦水发源春动墨池之浪桂峰拔秀霄峥文笔之尖英气攸钟异人间出至近时之西府尝首选于南宫有若寒宗尤为着姓粤自瀛州之学士肇开劒水之国封由子而孙遂家是邑南唐仓监当五代之乱世首避地于灵源江西夫子以七举而抡魁益有声于乡郡为弟子以千数计至今日仅百余年试询竹楼书院之基犹在梓里故山之侧继以八行状元之名子尝都三舍释褐之上游髙传而曽儒益以世如王大父生三朞而失怙以竒童子十四嵗而荐名官虽粗至于泛莲文则愈昌而未艾在我书厨之祖方徙附庸然而天府之名尚仍故邑惜以世传之再各地安着之拘两岐之派既分一线之脉几断北宗禅析二兄犹继捧于乡书南阮家贫诸父乃不收于文效虽以椿庭之老隠仅于槐市以先鸣某也小生念此重事上欲继六百年之书种下欲为千万人之儒英力加黄巻之功冀大青箱之学苏之一派得坡老乃能兴味道之家声韩之两世惟退之若为扶安定之门地每痛心而疾首至尝胆而卧薪作赋拟黄门郎抱经如玉川子抟鹏九万里锐欲图南梦翼八重天每成战北方当丁嵗踏槐之始几成甲戈鏖敌之功偶因新昌壮邑之无人竟以高安小子而败绩使早成于本籍当已防于隽功人事偶缪于差毫天意殆嫌其背本况松楸之皆在而葛藟之尚蕃茍不遡源岂其徼福噬脐虽悔强项不回逮两科之在乡邦如前之失先二年之居京泮方旧之思久塞复通随试辄效虽报罢公闱之旅进亦尝魁天邑之类申仍旧贯则如之何人有言而必中操土风不忘其旧事虽大以可成然与其左亲戚去坟墓而逺游又不若安乡井崇孝悌之计得自念充賔之未晩乃先逐客以来归读书着文仰父俯子求之有道得之有命奚烦无益之谋病乎在已顺乎在天是为速化之术达则用伊洛诸公之学而及于物穷则以河汾六世之书而淑诸人均为无忝于尔生但欲勿忘其所始首随羣而应举初无意于求名偶然寒谷之黍生遂作冷灰之豆爆或者先祖矜孙枝念旧之意抑亦造物慰老亲教子之心岂伊鮿生能取鹗表人以为快我则未然正学以言尚欲陈敬王之仁义救时以道方将极犹已之溺饥此但功名之路于是乎开可如世俗之器易至于满独惟在邑多号通经令二士皆以赋而登此一榜盛得人之兆先达尊吁俊之举将复见之贤令尹作人之功有自来矣兹盖恭遇判县公族麟角帝家龙驹笔粲五花耀长庚之绚采眼空万巻凛太乙之垂光香名曽满于杏园政最今腾于花邑圭璋儒寳砥砺文锋是虽侨寓于邻邦亦若亲聆于道韵爱日容光之必照景星快覩之莫先鲁有澹台虽不至武城之室秦用士防实旧为晋国之人终借吹嘘用神变化某敢不操修愈力逺大自期继乡枢兰省之先登更髙一步进先祖枫宸之独对移在正科不辱大夫之知是为国士之报心声欲写手迹奚殚








　　雪坡集巻二十三
　　钦定四库全书
　　雪坡集巻二十四
　　宋　姚勉　撰
　　啓
　　上程丞相啓
　　伏审涣敭廷綍晋秉国钧天子有臣七人乆负经纶之望冢宰诏王八柄式隆辅相之权改纪方新迓衡有属中外想闻其风采华夷交耸于聴观恭惟大丞相枢使国公肃懿而恵和直温而寛栗任天下之重信其为先觉之贤格君心之非有所谓大人之事顷居言责茂着忠忱善类所恃以无虞上意已知其可相王之喉舌既优赋政之功帝曰股肱尚任弼予之责载登揆席爰易化弦择人任责之成功特重龄之委得君専行乎国政岂如管氏之卑偻指近时惊心徃事谓之将顺其美而并失其救恶之职诿曰靖共尔位而遂销乎好直之风守法惟困于孤寒阔畧贵戚而弗问揽权虽聴于自用旁落左右而不收一整纲是在今日侧闻八事之入告已慰四方之具瞻知之艰行之维艰终赖扶持之力改之贵绎之为贵端由启沃之功昔魏公七事之陈至司马五规之献伟然逺业具在此书先正保衡罔俾商邦之専美程伯休父愿言周雅之歌功某求道未闻受才不韵昔羣趋兰省滥随莺谷之门生今新正槐庭首拜鹤书于邮使自惟何物敢累大钧矧因负米之愿乖顿觉弹冠之念冷纵令从政未合造朝附致青云岂在速驱于宦路立深暝雪誓当不辱于师门
　　贺蔡参政启
　　伏谂敷告大廷晋陪近辅国皆曰可选臯陶伊尹之贤道之将行用周公仲尼之学真儒得政善类宅心耸寰海之具瞻非门人之私庆窃以道由天出心自古传尧舜盛时罔非修齐治平之事秦汉叔世始为牵补架漏之规幸至我朝复承斯统然仅书传于来世未能功被于当时自昔罕逢乃今有待恭惟大参相公先生深肃括明允笃诚祖西山而师考亭独传正学派伊洛而源洙泗盖得真传识贯精粗道该体用大学八者之条目妙防于心中庸九经之规模如指诸掌多于嘉绩简在上心擢之献纳之班委以经纶之寄遂繇兵筦参秉国均吉士立政劢相国家式副用人之望贰公化寅亮天地必推论道之贤属时多屯积如蛊苞苴女谒清贿道以当严外戚宦官折奸萌而贵早夕谷毋容于驹絷朝冈宜集于凤鸣风采聿新观瞻斯慰知吾道之不为无用庶小人之罔或有辞圣贤之难得者时幸际风云之庆防宇宙之不磨此理耸观日月之昭垂勒彞鼎于明庭屹栋梁于道阃某名科徒躐禄养竟乖固知儋爵以析圭盍思移孝不得为亲而负米何忍希荣未尝通光范之书乃遽误公车之召极知提挈欲恵作成尚愿察于真忱俾少全其初志当图国士之报以答先生之知张师德及文正之门断无是事刘安世守温公之学誓以终身
　　通陈判府昌世啓
　　伏审受册临轩驱车莅郡氷江理棹尝登千仞之龙门锦水楼防又托万间之燕厦喜我二天之独有为公特地而一来将敛板于道傍先羾函于节下恭惟判府删修判部侍郎长者君子古之吏师玉壶凝万壑之氷清融表里霜水洗九霄之月明入毫厘顷开广信之藩茂着亷平之化百堵皆兴而人不知役一介不取而官有余财缩吏老奸造民大誉帝曰嘉止来归立鹄之班公则翩然渺动防鸿之志无宁外服未欲中朝睠古昔之竹州乃先公之棠舍诏谓西江之道院其抚朕师民驩东閤之郎君又为吾父凡此日迓轼熊之耆老皆前时骑竹马之儿童独是陋邦已非曩俗民穷似虮赋毒于蛇嵗无万亿秭之登籴至什六七之取仓有红粟而钱贯朽矧多化于归舟野无青草而室磬垂孰兴怜于破屋鲁侯止齐国庶乎追孝于前一复其旧君陈宏周公之训兹率厥常戸牖为汉相之时亦如此宰某忍寒甚惯炙热不能窃第七年岂有凤池之想反闗四载颇安鸥海之盟回忆归时深防异顾借尚方之劒者众已骇其妄作用司农之印者人尤服其难能不图再逢相视一笑幸以吾党小子之简得事是邦大夫之贤致私谒于翁归断无此请和新吟于严武或有所长
　　谢陈判府贺生诗啓
　　我辰之月直斗正愁得骂之多巨公之笔补天遂有生华之感得非所称愧不敢当矧方念于劬劳何可堪于颂祷頋骊珠之满掬难鲸锦之巻还某官民社宅生文章司命耆夀俊越在厥服蔼令闻之素穹老成人尚有典刑追前修而独立乃不遗于么麽而曲恵于生全唱郢人白雪之词妙幼妇黄绢之语不恭是惧重拜惟慙谨箧笥之袭藏为子孙之辉耀君子夀夀天子还祝我公皇极福福庶民愿同尔众心丹永篆手墨未防
　　回童倅
　　伏审防恩天陛借重星屏虎槛宣威久服童君之善政渔竿借钓幸安姚子之闲居将披覩于云天遂帡幪于风雨迎轩胥庆拜椟有严恭惟某官硕望耆儒清名厚德受天粹气得湘潭岳麓之至清随地政声与石壁洪岩而俱峻盍聴星辰之履上乃将风月之权分清朝自近世以来半刺异初基之重以乌有子虚之课额当白崖赤打之浪头网解取办于凿空事势几成于筑底秪如道院本非有蟹之邦必也通才可胜展骥之任而况教适新于董学粜専主于平农民命几何所重惟食士风坏矣在正其心宜有良规耸闻新政第虞装趣不待席温刺史相必考所行丕拜玺书之宠耆夀俊越在厥服人观璧帛之迎某禄不逮亲学难谐世盟鸥结社聊自乐于孤闻骑马朝天终惭随于羣队分甘藜藿归隠菰蒲欣闻佐郡之来端有事贤之幸燕雀之喜以贺厦知可依栖龙蛇之蛰以存身尚祈覆防
　　回王倅
　　市朝懒到自甘山人姚合之穷邦国不空喜有别驾王君之至风月平分之自始云天覆帱之有归贽名未彻于记曹委牍忽先于编戸恭惟某官英声震地峻阀倚穹为留耕之诸孙所闻已异在防稽之羣从厥誉尤佳瑶林琼柯无尘俗之姿栝柏豫章有廊庙之器故象贤崇德求忠必于其门而事君立身观逺以其所主惟是淮堧之幕府独状天下之英才王通登将军之门以竒自着元琳在司马之府见器尤深发硎以还脱颖而出自合聴履于星辰之上胡为岸帻于山水之间盖不欲同流而合汚是以若轻内而重外睠此髙安之郡事简俗淳第非中熟之年民贫赋重吁旱苗之已槁慨籴数之甚繁嗟我人其谁生恃贤者以为命仁人之言其利博寛尚拜于一分大贤之徳在民深是当先于百姓若时先正嘉恵清江世于此而具瞻民到今而受赐纉戎旧服追配前人此时相郡之规模他日济时之事业读沂国句知梅鼎之必调视晋公家觉槐隂之已满某学惟好古様欠入时徒能畎亩之不忘有懐莫吐非敢山林之益宻求志所安第知扫轨于闲门罔觉乗轺之及境遂失前茅之拜且稽右椟之恭如愧恧何幸矜赦尔随州里之民而往役毋敢不钦举家庭之学以砭愚庶终有立其为庆忭靡极倾殚
　　回赵司理
　　窃芘枌乡久仰景星之耀陞华李掾幸依爱日之春岂特受防而为氓盖将就正于有道恭先弗果贺后为惭恭惟某官地望穹隆天姿粹润雄辞劲气陈思王绣虎之才道骨仙风李太白骑鲸之韵自证慈恩之佛合陪碧落之郎乃尔斜飞甘于亷取亨衢筮仕姑养望于珠曹当路贪贤复借重于花邑便合飞双鳬而东觐胡为驱匹马以西来得非欲行其一片活人之心故宁少迂此尺五近天之步乃睠髙安之郡实为俗之民顷因扬粃之在前每与刻木而为市攫金白昼岂如杨震之畏知防雾青天安得谢令之推去民其否往贤者鼎来嗟我国人真望叶公之如嵗告之天子愿留侯霸以朞年第虞玉节之来又趣金銮之召某懒于钓禄愿此耕寛亲养乖违仕何敢问君恩深重辞不获俞方强治装忽聆及戍迟吾行也尚能随负弩之迎适我愿兮当早聴驱车之叱
　　回胡簿
　　伏审筮仕友邦官簿正枋榆乃蜩鸠之止曽辱迂临枳棘非鸾凤所栖喜闻俯就未驰庆幅先枉赐函初非敌以下之可当欲不愧于中而不得恭惟某官学优而仕笔妙于年江夏黄香负天下无双之誉洛阳贾谊能诸老未对之言摘髭巍科拾级膴仕便合凌青而遡紫尚烦稽墨以勾朱以卑飞培云翼于九重以平进养霜蹄于万里睠惟陋邑深积源伐檀多刺于狼贪刻木殆逾于猱猾耸闻新政载涤旧污惟严于束湿可以使一罚而百惩惟洁于饮氷可以出独清于众浊有如贤者盖易能之平生之志岂止荣身一命以上皆可及物昔明道先生之在鄠县以徳化人至紫阳夫子之仕同安以学造士卜其他日皆以此时仰企前修永有令闻某虽懐至庆尤切深期理万事惟欲问胡公何敢愿此人于执事读十年不如诣主簿尚当请所益于下风
　　回解头李有开
　　锦水偶连敢自诧黄姚之品笔锋曽记果遂符緑李之魁惊耳一鸣拭目先覩矧幸同于经社尤喜倍于乡人鲁臯贡贺之先施郑重贻缄之倒置恭惟某人赋姿甚颖有志竟成伟雏凤之孤鶱自知亲师取友之益隘篆虫之小巧能为抱经束传之勤月书屡占于上游嵗贡预期于首选果闻一日尽压羣英旗蝥弧以先登前无勍敌灵姑銔之卜吉勇防胜勲此盖闾师所书党正所书是谓大夫曰可国人曰可月评久定天府宜升勉哉贡益之畋行矣继广川之董锦标重夺再为凤凰山之荣金榜将传已见鸬鷀洲之防某久知寳价式副硎期念尝窥圣师亲笔之书乃不立左氏学官之选耸观杰出祗抱深慙归耕徒羡于拾青就试亦甘于饮墨自量谫学犹玷误防羞扬粃之在前防积薪之居上李文正有三元之故事愿踵英踪公孙子权第一于大廷尚期正学编摩辞浅期望意深
　　与邹家定亲
　　诵邹轲愿为有室之言宜家是望秉姚崇必贵可嫁之识选婿方真伟矣髙风拔乎流俗赏目稠人之表盟心片语之间次孺子有志斯文颇能咏氷壶之赋长令娘择贤而偶无暗投月璧之珍地邻龙劔之英天侈雀屏之卜于诸少矜持之内独重羲之在诸子踈俊之中能知彦国既谐合姓敢后问名恭陈系臂之仪永结齐眉之好吹暖律以春燕谷愿言蓬荜之生辉奋学馆而登瀛洲行见门阑之有喜
　　定亲啓
　　伏以昔吾伯父尝得婿于魁门今我宗人愿请盟于鼎族益笃亲亲之义遂为世世之姻幸矣订金荣哉倚玉恭惟某位小娘生奕世状元之里夙帯天香自顾某位学生以寒谷小儒之家敢攀地望特孟氏之言愿为有室而武功之女必嫁能诗须因判合之言仰拜王张之赐不云齐郑之非偶乃若朱陈之为防义概云天之九重和气阳春之一脉凤占协吉鴈币贽恭既永好于百年亦可夸于流俗生于邹而迩于孔己沾讲道之风妻以姚而邑诸纶其有兴家之望不腆菲礼具如嗣笺
　　饷啓
　　言念缔好请盟已荷订金之诺拜嘉受室愿成种玉之縁既卜良期敢恭微礼惟男女及时之义非币不交至防娶论财之风则吾岂敢二姓相孚于道义百年永托于姻防春然姚花暖我邹律迨氷未泮辄陈鴈奠之仪当月仍圆拱俟鸾軿之下纒红不腆嗣録具详
　　定亲【姚娶赵】
　　望髙阀阅宛同儒族之清喜动门阑幸托王孙之贵草木既欣于同味葭莩遂映于末光作对自天缔盟卜日先君幼子粗修家学之箕裘令侄宗姬见谓公族之仪范顷因媒妁欲附防姻第相交儒素之风安敢效绮纨之习一言而合二姓以谐觊兹琴瑟之和鸣保我壎箎之怡聚此求傥遂所得良多犹子有家公既尽为兄之道及时为娶仆敢忘爱弟之情
　　回定亲【姚答张】
　　登瀛之派己遥曾何足慕鸣珂之里相接乃遂荣攀氷语初闻天縁即合恭惟令郎璜宫秀选久巳闻张孺子可教之风庶女圭窦儒酸亦可谓姚秘书能诗之女题红有兆纳采登嘉勿云嫡庶之分殊自有父兄之义在但相与诗书之味愿不为夸奓之风鴈币礼陈已重千金之订凤楼书报伫观三草之荣
　　回定亲【姚答胡】
　　诗人姚氏之女不与凡流大姬胡公之姻式聮旧好宠承妙墨欲缔嘉盟虽知巨族之难攀独喜防宗之有托令犹子生居望族早能诗礼之传舍侄女幼失慈亲已备艰难之厯伏闻髙谊不鄙寒门畧无夸奓之陋风但取诗书之同味如斯恵顾敢不敬恭娶女必贫素之家君既用温公之法送门为箕箒之训余敢忘王子之规













　　雪坡集巻二十四
　　钦定四库全书
　　雪坡集巻二十五
　　宋　姚勉　撰
　　劄子【四六】
　　贺沂邸延国夫人生日劄子
　　伏以近天孙之七夕式际嘉辰庆王母之千秋聿登上夀和薫朱邸喜溢防庭辄羾菲仪小伸贺臆恭惟延国太夫人四德身备五福首全夫人起居有召南鹊巢之德夀母多祉歌鲁侯燕喜之诗载临果之期茂介松椿之算某横经賔塾依庇侯门大国増封愿益焕鱼轩之宠慈闱致养更永观象服之宜
　　复东宫二门司劄子
　　某猥以谫材滥聮宫寀卫翼是选端士愧不能当侍御罔匪正人聿资协赞职既严于振纠身有頼于维持末由贡名先辱贻翰殆成倒置不任内慙谨具禀酬伏祈照察
　　某自揣谫闻谬聨储禁道术之士以卫翼惭教诏之无良小大之臣懐忠良喜导承之有助既宻竒衺之察可无瘝旷之虞未贡贱名遽颁华剡先施甚腆内媿惟深谨具禀酬伏祈鉴察
　　及第回徐国愽
　　依光梓里久借余辉唱第大廷误膺亲擢虽出冕旒之异眷亦由衡鉴之至公属未拜于君门尚迟趋于师席仰勤贲翰深纫谦光礼辱先施事成倒置念挈提之至此将称塞之谓何天下有三达尊傥与乡童之进世间第一人物愿从长者之游
　　回田贤良送所注论语说约
　　伏被诲笺宠颁传帙知姚元崇之折节可与读书得田子方而与游庶几闻道博学将以反説约也有朋逺来不亦乐乎某人文物故家圣贤奥学马迁于父太史克防石室之藏韦贤及子成不寳金籯之遗他日有闻于独立春风妙得于咏归不为已私嘉与人共某虽叨亲擢方进学知平生温饱于三场非所志也大事剖裁于一部继此教之他有谢私尚容嗣控
　　回易天祥送厯墨陈黄诗
　　山中无厯不知回北陆之春嚢里捜诗政欠问西江之派且宠以涂龙之剂以供其萦蚓之书防赐甚珍拜嘉有腼闭门静读从今愿惜于寸隂吮墨穷吟自此或知于尺度
　　回张生去华求诗序
　　伏承寳翰见遗珠聨称张籍之古诗岂无韩子赏文潜之妙语自有涪翁茍非其人未当斯任第愿输于爱助庸少见于忠谋粤从初诗未有大序迨圣门始闻子夏之作至东汉则有卫宏之辞盖是后来之人述所作者之意曹刘见梦乃于异世以求知苏杜遗编何敢当时而作引如自有脍人口之语亦何资冠篇首之文降于今时甚矣陋习才能为里巷之咏即自曰江湖之人以诗自名者于道己卑借序为重者其格益下不求工于鍜链第欲假于铺张傥无劒如千口之垂又何衮褒一字之用防璞为燕玉宁取信于荆和誉嫫母为西施但可欺于师旷一经品题固作佳士茍轻许可此亦妄人与其称三好以误其一生孰若效寸长以补其尺短伏想髙明之见必俞狂谬之言省元学士耽句如痴好逰成癖新章累牍大集成编镕意铸辞欲作出月穿天之巧饴飡枕寐莫非批风判月之词借聴于聋使削其垩愿不随于流俗期益进于古人吟家称张祜之诗只消两句文选爱景阳之作能用几篇贵乎工不贵乎多求其传岂求其序别三日刮目相待岂复阿防得一顾増价遂髙终逢伯乐仆无敢僭子有余师
　　送陈守昌世午节
　　我独二天竹马肃开藩之斾月重五日蒲龙称介夀之觞不有发仪曷旌心贺辄驰俗礼仰献邦君兰佩蓉裳吟泽自甘于憔悴雪罗风葛赐衣伫被于恩荣
　　回陈守午节送物
　　仁政受防而氓方仰苏天之庇大夫有赐于士遽増楚节之华贲然寳缄随以珍餽紫驼出釜洗空豆粥之肠玉脔堆盘惊吐栁车之舌扬仁风于轻箑醉醲德于上尊百拜登嘉一忱怀感御蛟纒黍谅同吊古之心煑枭为羮愿出去邪之手
　　回陈守招登髙
　　无钱对菊正思白衣送酒之使君与客擕壶愿厠乌帽随风之座客有来嘉召敢不恭承赓飚馆糕字之诗侍黄楼茰嚢之防饱聆诲益预切欣愉自愧寒踪但有桑苎煎茶之具竚观盛事即膺蓬莱赐橘之荣
　　送陈守菊节
　　闻诚斋碧落之吟既陪泛菊望苏仙黄楼之防亦愿持芹适村醸之新篘且斋厨之小供辄忘守分仰渎崇严伏惟粉餈花饮之分曹乌用野酌山肴之杂列喜逢佳节聊致下忱桑落坐开应笑东篱之陋茰枝来赐竚承北阙之恩
　　回新昌宰端午送物
　　伏以黍节佳辰久逢今日芝亭嘉恵穆若清风轻盈艾虎之精缣珍重蒲葵之妙箑寳瓶买醉销万古之闲愁石鼎煎春唤独醒之清梦辱仪文之腆厚慰节序之寂寥拜手登喜铭心储感朱帘卷雨虽阻陪樽酒之欢细葛含风愿即拜宫衣之赐
　　回县丞兄送菊节
　　贫家无节正如渊明摘菊之穷厚贶盈庭忽足梦得押糕之韵腆甚羞笾之粉糗宛然送酒之白衣充我凉庖感君厚意分甘有味何殊僧厨蒸栗之香饱德知归但诵丞壁哦松之记
　　回洪尉
　　伏被薫慈特颁翰以叨承于误渥而俯遗之贺辞意浓赠我之琅玕语粲照人之珠玉知非所称感极而惭某禄不逮亲志慵问仕未始通书于光范乃令佐幕于防稽遽尘除目之中殊出意望之外方当辞避何敢承当事君之日尚长姑需痛定味书之乐可共端竢诲言
　　回王府教榉
　　伏审某官先觉觉后以昭昭人凡而乐泮之诸生均防浴沂之雅趣洒落见曽防之意妙希铿尔之音歌咏归夫子之门每动喟然之叹筑亭寓兴掲扁见心盍求之惊鸾舞凤之书乃采此萦蚓绾蛇之作无君谟怪伟之字岂足称欧文忠之名慕退之荣耀之言故愿列王中丞之次方兹媿甚奚以谢为惟河南夫子易传之文与勉斋先生论语之释是曰教之以道何可郤之以辞有若华缣允为腆馈绣赠我以何报锦还客以为宜不敢拜嘉切祈宥罪某方甘穷处忽玷误除莫审从来不任大惧或出上心之俯记尤深侧目之旁憎虽命下之自天谅祸至之无日是可吊而不可贺盖当止而不当行恵我好辞蹙予瘦额吾君未报固弗敢为山林长往之思其道不由安可效穴壁相窥之类前言特戏下拜则难尚希烛理之明诲我保身之道受施无报揆礼则非深惟李汉序引之文曽经紫阳考定之笔切闻宗匠正刬时浮敢以刋编进之函丈或侔杰作愿鉴微忱拜复帅肤等祈容察
　　回上髙项宰谢文笔峯记
　　伏承真翰兼拜多仪花县奏功遂啓生花之瑞笔峯记役遽防润笔之颁取数过多拜嘉有腼米千石而作传人讥陈夀之贪字三缣而易碑或皇甫之侮奉北海之金者终以贿谤索南郡之钱者无救室悬由此而观不受之是然而谢绢五百疋退之虽欲逊而终留祠牒一二通坡老未伤亷于过取宗工犹尔清议或容天教食砚于无田人至持金而为夀餽非无处则不谓之货取仪而及物斯可拜其币交茍能受少而辞多未妨见得之思义有如厚遇虽觉过丰然尊者之赐却之不恭故台餽之至仆尔亟拜轻缣素练愧文体之纎浮肥羜上尊与坐賔而醉饱肃登稽首剧感铭心不能煑字以疗饥斋厨正冷自此卖文而为活寒谷将春
　　复新昌蔡学长讲请书
　　洊承劄翰与进乡童俾修舍菜之仪庸展恭桑之礼仲春啓月科诏自天庶一至于黉宫或可为于吉兆长者所命小子何辞合抠衣于坐隅以望履于幕下但以某顷遭家难尚有妇丧未葬难缞绖之除当遵古训服朞不丝竹之废窃陋晋人背师之言何取于隆师行礼之举岂容于失礼非敢方命第请改期有如孟夏之时所谓正阳之月梅当荐实百花占雪里之先开麦已登畴万寳騐秋中之必熟届兹朔日允曰良辰傥许其来当洁以进先生有召无诺固不敏之宜诛君子以德爱人或可恃以无恐拱聆后命图拜前荣谨具禀申伏祈垂丙
　　回郁林幸守劄子
　　禄不及养仕亦何心遽辱误恩俾趋行阙未敢祗拜方具控辞云朶下颁礼意太厚风檐跪读感媿来并伏闻改镇于雄藩尚未恭驰于贺幅首勤温念可谓倒施展梅花四好之图何以当此洁茅屋数椽之壁受言藏之
　　贺陈守生日劄子
　　兹审祥纪绂麟欢腾锦凤维七月十日之旦肇降长生之君故万有千嵗之诗争致眉夀之祝有怀燕贺莫致蚁忱不腆菲仪具如别幅渎尊是惧録意为荣
　　回新昌应判县送酒
　　误恩中秘方严行李之驱分恵上尊仰见折梅之意饮醲甚腆醉德惟深某官得圣之清食天之禄渟涵道味人曰甘露醴泉之祥醖醸民和家有春风醇酎之乐宁久漉葛巾于彭泽行即赐锦袍于沉香厘秬鬯而锡土田分内之事作酒醴而惟麯蘖天下所期兹辱眷存特勤饷遗独惜瓮间之吏部早呼座上之老兵进持满道士而使前将酣一石笑乌有先生之忽化已尽双瓶【送酒人私窃两尊】要知多酌焉则适发其狂岂有终执之而不知其味敢云罍耻聊解樽愁诚斋作汝饮吾咽之诗美过于味东坡谓我眠君去之语苦未为贤一笑置之百感均矣亟图行役莫遂禀辞酌老瓦之茅柴尚恋里中之社拜宫壶之雨露愿随天上之班
　　贺判丞兄致仕
　　伏审乗车纳禄锡服防恩退若水之急流去神仙其不逺近渊明之故里越宇宙以相辉花晩节而益香松嵗寒而不改宗盟増重国史可书某虽展贺私莫控下悃饩羊不腆麰粉并将供宴客之末觞见野人之微贽倘防麾纳倍有光荣
　　七夕送康倅物
　　伏审治中别驾已分风月之清天上佳期早趣星辰之步抚兹令节沸甚欢声竚缑山鹤驭之升快河汉龙槎之上有怀赞庆无物将忱百尔笼蒸兼之饼羡花簇綉楼之燕聊备末陈怜竿垂犊鼻之穷愿防笑纳
　　七夕回康倅送物
　　贫家无节何知结防以穿针薄礼将忱岂谓投砖而引玉宠承厚贶光照陋庭此绮筵粉席之所宜非苋腹藜肠之可称却尊有咎拜赐怀惭馨饵供祠足称愚公之乞巧清杯奉酌即催别驾之归朝满抱感藏拱需侍谢
　　回致政李宰请召
　　伏审褰裳宦路转棹急流香山早请身于强健之时靖节懒折腰于去归之际冠留神虎尘埃视轩冕之轻袖绾双鱼雨露拜服章之宠乡评甚韪盛事可书某晋贺方修鲁臯是惧登龙门而见元礼似怜累世之通家酌鷀杓而醉长庚又许一樽之对酒南辕即改西序当趋谨此禀酬仰希鉴察
　　回秘监洪恕斋送物劄子
　　某想翰林之讽帖必有新诗被拾遗之恩荣遽颁下客赐尊敢郤意厚难胜百拜登嘉一忱篆感仙蒲切玉如观五色之丝纶宫酒倾金谨挹九天之雨露尚容侍拜専控谢私
　　送京学进德斋午节劄子
　　渠阁浪逰初何知于楚节斋鑪防集曾莫助于蒲觞实以旅贫加之俸薄欲为不可负媿良多虽怀防饦之心奈何无麫故当角黍之宴徒羡包金辄奉百千聊旌方寸未能烹鹜谩菰叶之先求已信是龙知锦标之必夺甚惭婴凟伏兾鉴融
　　回戴和仲送柴菓
　　某薪桂不堪遽得樵青之助枇杷兼餽应怜晓翠之标荷意甚浓登赐良感炊烟可举艶吹虽媿于朱唇今雨傥来寒嚼愿同于氷齿禀酬至率孚鉴是祈
　　沂邸延国夫人生日回送物劄子【庚申兼沂靖恵王府教授时作】
　　近天孙之七夕偶是微生来星使于九霄遽承异数殷勤厚意感激柔衷自揣无堪岂称齐国鱼轩之餽愿如善祷长歌鲁侯燕喜之诗
　　沂邸贺皇子忠王生日劄子
　　伏审前星毓瑞少海凝祥方大人位正于六阳为干之子后圣母诞弥之一日载震以时驩溢国家和薫宇宙恭惟皇子忠王英资杰出令闻夙成槖有诗书濮邸之宗贤复见尘生琴瑟普安之俭德同符弥月载逢后天不老某辉承华蕚筭祝灵椿甲观继元春衍无穷之生意龙楼致孝日严长乐之朝仪颂祷意深赞扬辞浅不腆菲礼具如嗣笺仰祈穹鉴
　　沂邸节使生日回忠王送物劄子
　　子职怀恭何知初度春宫锡羡爰侈多仪佩德有加铭心无斁恭惟皇子忠王器姿日就德业天成家传行苇之仁首亲宗族心笃棣华之爱式好弟兄轸兹微生重以大贶维其嘉矣恵深拜于百朋还以事之寿愿开于千嵗
　　沂邸节使生日回蒋提举劄子
　　劬劳恩厚又逢初度之辰提领职尊遽辱多仪之贶登嘉有腼感佩维深恭惟某官怀徳忠良持心谨宻掌王宫之宪令纠察惟严揔亲邸之事权扶持有属特勤齿记具列目颁爱之欲生莫称衮褒之语施而无报第増甲厚之顔
　　沂邸贵人贺蒋提举生日劄子
　　楚节迫期桑弧纪旦北街天近有华初度之辰南极星辉于粲长生之瑞某莫旌贺悃聊贡菲仪细葛香罗嵗被恩荣之宠深宫邃殿日居侍卫之班
　　沂邸节使贺蒋提举生日劄子
　　防賔中律蓬射纪辰芳艾千门将近端阳之序仙蒲九节有开耆寿之祥某莫展贺忱輙持薄贡四星内省长依宸极之尊五日宫衣永被圣恩之宠深慙滓渎伏兾鉴融
　　沂邸迎右相入国门劄子
　　伏审公衮来归介圭入觐仄席而思贤佐天子兴见晚之嗟引领以俟太平国人有如嵗之望室家胥庆朝野一和某属以拘文莫能迎拜拥舍人之篲未遂寸心睇光范之门敢恭尺楮
　　沂邸贺郭殿帅转官劄子
　　伏审防赏明庭跻荣爵级周庐肃卫壮国势以安彊増秩进阶表上恩之崇报邦家増重朝野交驩某属以文拘莫遑躬谒陈蕃宠渥益观数载之承陆续庆缄尚不一书而足赞敭辞短赓咏意长
　　贺同官冬至【代作】
　　云观纪祥喜新阳之应律霜台赞幕嘘生意以回春适当复长之辰预致泰亨之庆辄随善类仰羾贺缄某官粹宇宴温和襟融盎才华瑞国庆云五色之在天仁意育民爱日三竿之燠物欢迎令节茂介繁禧御炉腾不动之烟催朝枫陛文石转舒长之日即步花塼某冐绾铜章阻陪珠履竹檐曝暖不禁归梦之浓黍谷逢春愿与化钧之转
　　贺同官冬至【代作】
　　冬浮葭管喜回阳律之新春到莲池光彻氷壶之洁鼎来茀禄萃在英髦某官操厉严霜德融爱日文章云锦殆逾綉线之工器韵天球适协黄钟之应道随刚长福与时偕岸栁山梅景姑吟于小至砌苔阶药朝即赴于大明某误折陶腰辱垂阮眼以趋以走贺莫捧于兕觥俾炽俾昌颂敢修于鱼尺












　　雪坡集巻二十五
　　钦定四库全书
　　雪坡集巻二十六
　　宋　姚勉　撰
　　劄子
　　贺程丞相
　　某伏以三秋殷序万物告成恭惟大丞相枢使国公先生冕佩庙堂陶钧宇宙帝隆重任民徯太平钧动止万福某斋明盛服东乡百拜奏记于黄扉之下仰祈钧照
　　某闻论道经邦燮理隂阳皆胷中妙造所运和傅说之羮以调中外负伊尹之鼎以镇国家此吾相事也二御茵冯之请不当以此媚大君子某弗敢某兹者伏审眀廷涣号宰路升贤使熙宁早用伯淳决无新法今中国已相司马潜弭邉衅敷纶一颁举笏交庆况如某之为门生者欢声载路歌舞条贯盖与天下儿童父老共之某癸丑试兰省时实出于凖绳权衡之下盖尝伏谒阶墀修座主门生之礼防赐谓进拜逖墉仞于今四年引睇六符夙夕稽首
　　某窃观上自践阼以来钧衡之拜已十有二卓然可称者前此仅屈一二指其余公论昭若日星当宁思治甚勤求贤如渇自言路而政柄厯试之久知公之大可用也而后新使宅百揆之命仰惟某官忠贯日月忱通神明节操精百炼之金践履无一瑕之玉表清风其独立顽夫可亷窒旧奸之复来善类所恃八事入告皆切时宜举而措之言厎可绩大风沨沨震动六合某谨泚笔以和徂徕之诗
　　某踈谬不才误叨末第宠逾其分旋踵生灾禄不逮亲仕于何忍误恩赐召非所敢安且未服外劳骤尔起家必哗物论已具辞牍恳陈下情伏冀钧慈俯垂临鉴某伏闻扬庭之告喜至不寐无以自见其欣庆之悃辄脩俪语上渎中涓惟是蜩嘒蛩吟芜溷韶濩且僭越罪在不宥仰祈矜贷一赐钧览而掷之某有幸斯万某眇若芥尘仰睇钧闳何啻培塿之望霄汉不敢僭致舍人之问非简也伏祈钧察
　　某韈线短材无能为役不足备屐履之任然傥有驱防亦罔敢辞谨顿首请目
　　贺蔡参政
　　某伏以金行正序宝穑告成防惟大参相公先生以道觉民贰公化生民之望天子是毗钧候动止万福某谨斋眀盛服东乡百拜奏记于翘材之馆下仰祈钧照某切惟先生之身道统所闗宗社攸寄在躬之福天下同之某敢拳拳仰致莫助之爱
　　某伏自癸丑八月别拜师门今四阅年瞻前仰髙未始少替而无由一抠衣于丈席泰山北斗日与四方学者共之
　　某切观孔孟以来迄于周程朱张虽道统承承而未尝一得大位以行其志今先生方以圣贤之学为辅弼之臣此非独以得贤为吾君贺亦以得时为吾道贺某伏以大参相公先生蕴经天纬地之才抱正主庇民之学立心立极继絶学问太平非先生而谁属百揆方殷上意有待尽展平生大学之用一洗近时相业之卑四海倾心非某所独
　　某踈谬无庸叨恩误召靖惟所本无非极力挈提之赐然某禄不逮亲今虽从吉不忍问仕况叨第而后犹未一厯外任起家之遽人谓斯何已具辞牍申省乞仍待镇东军小闗仰祈矜照
　　某区区无以鸣其贺私僭易不揣荒芜效世俗体强裁骈俪一尘突于黄钟大吕之侧有道之文视此不直蝉蜩之嘒也倘得一经钧览而掷之荣幸倍万
　　某门人小子揣分有严不敢僭申钧闳大婘福禄来宁之问惟是令似府教判岳秘阁郎中某忝在榜下日勤尊道仰德之心伏惟处东阁之靖闲养南轩之事业某不胜慰快
　　某闻事师之礼左右无方虽未得日撰杖屦侍侧伏恐有一切委防条目恪谨遵奉
　　与赣守陈千峯
　　某揆时季秋谨律风露澄鲜恭惟某官一世儒英四方侯度冕旒柬注舆盖翊扶台候动止万福某谨焚香九跪奏记节下仰祈委照
　　某切谓文星燿临五灵森严何物氛祲敢干次躔矧刺史为邦所以养其入为三公之望隂阳燮理妙属剸裁而何有乎小体之奉毖茵饬鼎某不敢为御者防某缅覩西江前是魁天下者絶罕庐陵之董萧滩之何适羞乡里不有英杰曷其雪之文脉久焉鬱湮达尊先生破荒首出此灯一焰第第相承而如张如雷接英躅而奋矣虽以某之愚不肖亦得以瓦砾于其后夕秀之振至于今衮衮未已皆千峰实倡之也倡者难和斯易矣拭目日月髙垂太清某愿鞭防驽钝以从
　　某钦以某官负臯伊抡魁之才得孔孟心传之学玉阶独对无非忠言嘉谟家有而人诵之也薇省药阶径登柄路舆论所属惟是以一举龙首十年凤池为浅器卑识者之语宁迂步而徐驱焉虽然苍生之望则未慰也身到黄扉展致君泽民之素蕴霖雨嵗旱跻时太平某归心稽首
　　某踈谫无似滥嗣逸响薄命如纸才缀仕版即罹失怙之痛菽水弗养荣进奚心虽借帡幪不即死得终制而问津宦海则未之忍也未尝通光范以书误恩得召俯躬自省有不敢当已具恳辞期于得请倘获所愿不胜大幸庶几可杜柴门温故业他日痛定事君尚长仰兾熏慈特赐警诲
　　某伏自在京日尝拜谒仞防被与进尔后氏名不祥末由一贡尊履何如之问伏审开藩乡部摄事臬台则某又以邑子而为防氓矣贽恭记室宜在众先蒍后可诛曲希矜贷
　　某枌榆晚出揣分莫敢僭诇使闳大婘为长者役奔走趋之拱竢条教
　　通陈判府□
　　伏以朱明正序清穆荐凉恭惟判府监簿秘阁郎中镇抚命新经理任重帝柬亷誉民孚仁声台动止万福某谨三薫九顿稽奉书贽名于旌节之下仰惟财幸某窃惟刺史天也谓之天则隂阳造化手挈其柄矣矧福星所至祥霭扈之何外邪之敢寇第瑞人望公如慈父母恨不朝夕至脩途方暑敢乞寛凉次舍珍簟冰盘厚加毖调庸副翘徯
　　某比审告成甸服改镇侯邦上念创残之民畴能安集公有亷能之政式称选庸纶綍一颁缙绅交颂争为瑞得人贺某受防之氓其家其乡自是均拜更生之造喜尤众殊独以官守所縻未繇躬拜庑下心口相语以自庆无日不然
　　某钦以某官秋霜氷镜之皎寒露玉壶之清世味不足以撄其心人爵不足以易其操为国集事所至可书有如桐川素号凋敝未及半载即巳苏醒而精神之名在御屏故以恵浙之右者移恵于江之右天子之所以念瑞民者至矣瑞民之所以望公者切矣心痛者不及缓声某敢为瑞阳之遗黎故老请拯溺者不暇徐行公其念若旱望霓之民乎某敢不稽首
　　某禄不逮亲灰心仕进丙辰误召耻与奸朋中道驿防吁天归家席藁圣恩寛大赦释不诛去年奸憸竟成啓戎公朝念其曾有辨奸之论再以校雠赐召弗敢躐分乞从旧官所请复俞只得强出去家才二十日乡国为墟城里破屋数间虽幸不为敌所焚而从父兄弟避难走乡者尽为乡之豪寇所刃家残室毁抱此辛酸宦况何有待罪于兹茹痛包羞伏丐矜烛
　　某揆之彞礼以民而事邦君合有骈俪之贽惟是某家痛方新心绪凋落更不能属思于文用弗获以瓦缶鸣于钟吕之侧尺书拙讷仰滓典籖撄触崇严不寒而栗某揣分有间弗敢僭致随轩大婘兴居之问抑某于瑞则民也敢辞为役帅里人而恭教令惟宜愿奉先甲
　　通陈判府昌世劄
　　某伏以薫时入夏爽润如秋恭惟判府删修判部侍郎植徳公清秉心恺悌开藩有俶穹垕棐扶台动止万福某谨东乡九顿首奏记旌麾之下伏几财幸
　　某窃惟朱旛照临境之山君川妃骏奔翼卫孰非献祥奉祉者奚事文茵玉鼎之劼毖诗曰乐只君子殿天子之邦乐只君子万福攸同某三赋此章以颂
　　某仰惟圣皇矜恤逺民谨择良牧顾瞻周行孰为廉平谓公前在江东治有异等之效爰自省闼往绥髙安髙安先正旧治也民举手胥庆曰先正吾父母也今象贤又为吾父母矣是庆也某实同之
　　某尝谓髙安蕞尔之郡然地小而实允为赋渊第近年来公之裕而私之枵收者薄而敛者厚重籴良苦民食孔艰老弱沟而壮者四方矣为邦者往往外掠赒阨之虚名内为肥槖之实计欲政平讼理而无叹息愁恨之声者其惟良二千石乎钦惟某官廉足以律百掾之贪清足以涤羣吏之浊安而不扰肃而不严荷山锦水之民慕玉山氷水之化久矣自今以始庶其有瘳独恐増秩玺书与选表入为三公之命俱至又当溥而天下用耳某不佞
　　某自丙辰之冬迹抚封之旧获拜履舄伏辱隆遇越于彞常假郡章以达其驿奏之嚢封给官舸以济其道还之孥累而又重之以宴以示慈恵厚之以餽以赆逺行礼意勤渠眇眇晚末其何以登此拜别以来倐四其载杜门藏拙繙味故书天恵仁侯来为邦君乃前是尝得挹其余光者某何幸得以民事
　　某林栖渊潜人事罕接不能操便驶恭贽函兹传千骑压境念不可不下道左之拜乃始防蓬蒿之塞径荷蓑笠而出山引睇车尘一遂瞻仰僭俪拙语少鸣贺私布鼓雷门流汗竟趾
　　某防氓也仰止随轩月璧星珠之眷巍在崇霄岂蛰泥壤者之所敢躐问庶人召之役则往役义也愿奉先甲
　　与上髙项宰
　　某伏以孟秋在序凉意方新恭惟某官学道爱人宣徳流化穹壤孚佑圣明简知台候动止万福某洁忱子墨彻贽主书仰祈财幸
　　某窃惟郎星出宰祥霭扈临安有客氛敢干冲粹饬茵毖鼎非佞则枝某弗敢
　　某钦企颙昂圭璋之闻望浩有嵗月师槖无阶说斯盈口天恵望蔡仁侯莅止某以邻壌获溉余波幸也而前是冠衽不嘉末由雅拜在迩如逺若向仰何
　　某恭以某官地望穹隆风猷峻迈羽仪朝路畴不谓宜弦歌邑封佥以为屈置水拔薤政声凛然卓鲁之异绩升闻公车之召至矣
　　某庸谫无技滥叨误恩惟是薄命劣人才忝末科遽抱陟岵之痛禄不及养仕奚以为虽当吉期未忍大钧之问一字不到光范剡溪小阙忽出望外虽君命不敢不受实未能一去也方此杜门温习旧业岂无可敎拱聴砭鍼
　　某久欲拜一空函以旌尊向之悃因循未果兹辄以拙字唐突崇聴非礼也伏丐矜其臯缓之罪
　　某揆分有严不容紫蓬翠阆兴处之问伏恐有驱防事目往役义也敢请
　　定亲劄【姚娶邹】
　　某揆时冬鸣季管春在魁梅恭惟某人德重望隆天迪人相台候动止万福某谨蠲子墨申玷司笺伏惟财幸某窃惟祁寒在候葆养頥和视夷时宜加倍温饔焕衽敢告中防
　　某渔钓锦江通使竟不能两舍第景星在天欲覩未快髙山仰止夙夜此心
　　某钦惟某人齐卿之道徳梁大夫之文章本朝谏议之气节自当凌厉清浮继嘉定抡魁之事业尚钦锋锷亘光斗牛龙化延平匪朝伊夕某引领以俟
　　某家无金籯一经教子次推某也学未能有成名未能有立蚖肆其泥獭笑其沙而执事独加赏识谓其可妻揭丈汝功省元引希文媒彦国故事下执柯斧初闻甚骇厚意荐临敢不承命率然俪语侑以菲仪聊以致问名之礼惟是道义相与固不敢为猥陋之风然执事知遇既深自当不以常婿相待一言之重可订千金某不敢渎请
　　某仰瞻僊辑髙在五云祗诇则僭然自今窃映莩末之辉安敢不脩问候之恭中外崇卑惟喜康共某斗筲之器无能为役或恐邦有可委防事件惟命是恭







　　雪坡集巻二十六
　　钦定四库全书
　　雪坡集巻二十七
　　宋　姚勉　撰
　　状
　　辞免召赴行在申省状【丙辰九月】
　　八月十五日凖尚书省劄子八月五日三省同奉圣防召某赴行在者某伏以予琴未和岂忍为问仕之谋飞诏鼎来乃遽忝起家之召君命不容于俟驾私心犹切于循辄干越制之诛庸沥陈情之恳伏念某无庸谫学偶玷末科盆盎易盈不易时而遇变斗升弗养顾何意于求荣吉任彊更墓庐忍释虽移孝之天不泯而事君之日尚长不欲为光范之干政恐误公车之渥书不通而废例在卫泾之本志自甘服才阕而防恩何汝愚之故事敢望辄加异数岂协羣言况以非才方兹学政所合竭劳于外服讵宜承宠于中宸身恋松楸愿且俟及期之戍心倾葵藿尚能输报国之忠所有省劄未敢祗拜除已寄瑞州军资库外谨具状申闻欲望公朝特赐敷奏收回成命俾某仍旧待镇东军两年之阙到赴任须至申闻者
　　赴正字召中途上书而归申省状
　　八月二十五日伏凖省劄八月五日三省同奉圣防召某赴行在继即具劄子辞免九月十八日得防不允九月十九日三省再奉圣防除某秘书省正字某上误隆知靡容力避已祗召命行至半途适骤感于外邪致有伤于元气患冲心腹痛绞肺肝恐循至于膏肓盍速加于针砭但念奔驰道路未有良医不如退屛山林可求善药岂容愒日惟有吁天深虑薄命之头颅难刺清班之人物愿收成涣特畀岳祠昔苏洵虽辞省掖之招于仁祖尚有封章之献輙援是例附进以书欲望公朝特赐敷奏微忠拳恳或逃出位之诛弱体康强尚有事君之日
　　得防责任佥判一次申省状【丁已正月】
　　今月十九日伏凖省劄偹载台防寝某新命且今任佥判一次某撄鳞抗防当从四裔之投濯发数愆姑郤九闗之入俾且循于外服犹曲狥于初心罪极丘山罚无毫发伏念某养亲弗逮从仕难任特因洊拜于宸恩弗敢固违于君命不图防草之际遽有采薪之忧竒蹇背时莫趋班底戆忠忧治辄奏嚢封例汝愚而赐召则不称所防援苏洵而上书则颇邻于僭宜干诛斥果玷抨弹自怜极陋以至愚莫察平时之隠慝至兹循省惕若战兢虽尝挂京頖之名不过就类申之试恶不知其日积事乃若于风闻至于輙肆骄矜唐浮华之进士妄自标榜汉狂激之党人为唐进士则自累其艮心为汉党人则有闗于世道积悔尤而至此速罪戾以若何尚敢冒进瞽言极陈时事冝伏妄言之罪亟加逺窜之刑但寝召纶允为轻典同罪伏侪于善类小愆亦福于微躯养痼疾于山林其何能淑怀寸忠于畎亩永矢弗谖所有省劄谨以祗受
　　辞免校书郎申省状【已未十一月】
　　排奸抗防曾为曲突之忧更化用贤亦玷招旌之列顾小材之弗称防异渥以奚胜但当四郊多垒之秋殆匪三命循之日惟适么微之分庶全出处之宜伏念某癸丑叨恩丙辰误召遇憸壬之窃政凛忧爱之盈怀既斥逐正人能不断国家之脉而壅防言路得无睽上下之情此而弗言孰不可忍遂援先儒辞召之故事转求宰臣上达于奏篇引疾归家杜门省咎虽山林之穷处宁畎畆之少忘微臣不幸而受知言之名天下乃几于遭误国之祸神衷造断岂容云雾之蔽防宗社有灵忽喜乾坤之旋转大奸遽拔贤相并登翕然茅茹之俱连胡尔菲葑之亦采某遭逢景运涵泳深防愿造清朝岂甘索隠然尚无州县一日之考恐难堪馆阁四库之除朋字犹存未足当刘晏之正字异书欠读何敢辱更生之校书既招贪荣冒宠之讥复有辞卑居尊之诮未容躐受所合自量欲望钧慈特赐敷奏收回成命改畀真材或不弃于浅闻姑俾仍于旧贯爱之以德倘少矜恬退之忱进则尽忠敢不竭糜捐之节所有省劄未敢祗受已于今月十五日望阙谢恩讫谨具状申闻欲乞只以秘书省正字本官赐召庶得允当
　　辞免再除校书郎申省状【庚申六月】
　　今月七日恭凖尚书劄省除某校书郎者某窃谓安分循常古人所尚贪荣嗜进识者攸讥揆义未安沥忱以控某昨叨收召特畀校讐尝丐就于元班幸获从于愚欲曾厯时之未久乃误渥之仍颁是少忍于须防即可超于等级内有躐迁之实利外存能逊之虚名所学谓何而伪若是况大明黜陟之日丕变浇风方显旌恬退之流率先列位倘兹躁竞能不悚惭徒负初心何禆治世仰祈钧念敷奏宸聪毋懐反汗之嫌曲狥由衷之请俟其日月之稍积承兹雨露以何辞后进徐驱庶不失夷途之轨深培久种或能收实地之功
　　再辞免校书郎申省状
　　今月初八日尝具状辞免新除校书郎初十日再凖尚书省劄子三省同奉圣防不允者伏以官卑位下固知频巽之贻愆分薄命寒终觉蹈常之为得不暌再三之凟敢希万一之从伏念某微科虽曰八年外考初无一日未跻中秘已是异恩曽阅厯之几何而校讐之重畀前已辞而今受名虽逊而实贪公论谓何私心甚媿矧生在瑞阳之地乃近罹兵燹之殃生灵化为鱼肉而救之不能族党戕于戈殳而仇之未复正内有创残之痛岂自求荣进之时真弗遑安初非为伪既吁天而未应愈蹐地而靡容再此陈情期于得请仰求敷奏俯遂恳祈倘不弃于贱庸姑少迟于嵗月誓坚素节仰答洪私违命干诛席藁拱需于鈇钺矜从愚欲怀铅仰戴于陶钧
　　辞免兼太子舍人申省状【庚申六月】
　　今月十八日伏凖尚书省劄子三省同奉御笔除某兼太子舍人者伏以肇开储禁永扶皇极之尊妙柬宫僚当极天下之选岂伊庸谬误在招延伏念某曩以谫材忝膺亲擢允谓非常之遇每怀莫报之恩誓当竭节以尽忠何敢辞难而避事然而进当以序志匪贪荣仕三月而升天禄之班已虞不称居数日而列承华之属愈媿无堪方上嗣之优崇求端士以卫翼师賔辅德已皆元丰马吕其人讲读建官亦皆绍兴朱范之辈独是令书表啓之任盍先德行文学之科厠肤浅于羣贤恐沸腾于众论张华在西晋为博洽之士故以是职而起家顾荣于南土有秀望之称故处此官而得誉靖惟何者岂足当之一怀超躐之愆二有旷瘝之惧未容忝冒倍切战兢欲望清朝奏陈丹扆收回成命别择真材知道徳者与防安有思亷之学成羽翼而难动但同商皓之心
　　再辞免太子舍人申省状【六月二十一日】
　　伏以固邦本者元良允孚众望选天下之端士难杂庸才辞不获俞色徒増愧自怜戆朴虽乆怀范镇寅亮之心但念迂愚安可玷十朋良翰之列以兹未敢匪曰弗恭欲望公朝重为敷奏小臣等辈葢车载而斗量储禁寀寮必金相而玉映欲当其任愿简厥修彼义府奸佞之流固非所取若杜锡忠规之士何患其无
　　辞免兼沂邸讲官申省状
　　甞谓得新忘故者固媮薄之习辞小受大者亦奔竞之风然而义有所不可兼情有所不容已辄伸悃愊仰凟清明某昨班秘庭兼讲蕃府虽有供奉薄赒窭贫既列属于青宫难通交于朱邸易生罅隙当别嫌微庶无共二之羞亦免求多之责谨具公状仰申庙朝欲乞敷奏免兼沂靖恵王府教授别选班行之彦往横邸第之经容某専一供上件太子舍人职事
　　已未十月辞添差处州通判申本州状
　　今月十八日伏凖使府发下递至尚书省省劄九月四日三省同奉圣防除某通判处州仍厘务者某伏念上恩未报固怀恋阙之忱宠数过优亦动循墙之念盖有非常之彦乃堪不次之除自顾何人曷当是选窃惟员外置之佐郡以居朝下出之士班某但叨讐正之虚称曾无阅厯之实迹一朝冒此众论谓何虽在国初每除别驾然偶失张齐贤之选通榜尽除其后因欧阳修之言此例遂改盖谓初登仕版即予髙官未能涵养以成材徒使奔竞而败俗董德元之七年政漫为识者之羞张师徳之两及相门祗重先贤之叹某初非拒命所愿循常倘科目稍前者犹此贪荣则名第偶卑者若何望进未容躐取决不敢当欲望使州为申朝省乞收成命改畀名流忍饥寒而读书方思学政厉忠清而报国终不忘君所有省劄未敢祗受谨寄留本州军资库须至申闻者
　　转官乞回授祖申省状
　　觊赏贪荣素匪平生之志报本反始愿推孝治之恩谨沥愚忱上干穹聴某误叨宸渥末缀宫僚方惧罔功例叨进秩辞则近于立异受则是谓躐迁自权其宜輙控所请伏念某家习铅椠代有簪缨虽未至于显官亦相承于仕籍独惟大父穷老书窓谩叨四举之恩莫遂一阶之愿留其简册遗之子孙某忝窃异科滥跻中秘幸遇明禋之大霈获防贲赠于慈闱以至糟糠之妻亦霑陇墓之泽追想如存之先志亦必念亲愿囬滥转之一资用而尊祖庶幽明之两得合前后以相辉其求盖亦异求所望而非敢望官卑职小固未当二代之封徳厚恩深庶或被九原之宠仰祈敷奏俯赐矜从愿移孝以为忠告捐躯而报国
　　陈实年甲申省状【庚申】
　　应举不增嵗数见前辈无欺君之心在籍而无官年騐先儒有忱意之学知而故犯罪在不原伏念某方当弱冠之年尚为举子之学道心未固人爵是贪想发于衷神授之梦告之君第千中一之语继以臣年二十三之诗事乃不然志犹未己每逢诏嵗必用此年后当三十八之时始玷五百人之选乃知二字与八皆以两画成文但颠倒其辞以相愚不漏泄此机而明示事皆前定何烦躁竞之求心乃自欺夫岂忠忱之实常怀不满屡欲自陈倘改过之尚稽是怀谖而未己小人之朋奸罔上何所不为异时之致仕引年岂能知止其害甚大于义弗安谨具状申明欲望公朝特与敷奏送所属于仕籍内将年甲改正所有前此欺罔之罪拱俟诛斥









　　雪坡集巻二十七
　　钦定四库全书
　　雪坡集巻二十八
　　宋　姚勉　撰
　　书
　　上丞相谢渎山书【癸丑】
　　某不避谴何辄控由衷之恳干溷钧聴某循阅旧比例纳公劄干乞陶铸某今所请则异于斯某生长瑞阳瑞之贡额素狭终场近三千人而与贡之数仅八六之经而缺其二词赋二千余人而取其四英才多困职此之由每嵗大比四散溢出而试于诸路于监于漕得隽者常数十人则瑞亦不可谓无才之郡也端平初诏天下増贡额江西诸郡袁首増其二洪继增其三瑞去天逺独不能请瑞距临江止九十里终场人数相埒而临江贡士三十二人多瑞三倍此所以不能无不均之叹也某来奉大对时父某谓某曰吾儿若能至前名当折资受官乞増本州文觧父教如此兹者误恩首第某何敢背父之训窃为已荣某今合得承事郎出身愿从第二人恩例止受文林郎而以承事至儒林四资易増本州四名文觧庶几六经可全而词赋亦不至重困某之所乞固前此所无之例而亦后此不可援之例大丞相奏而行之是即所谓例也某又恭念乡邦旧号近上嫌名上即位初瑞产神芝以昭天命于是易赐今名以瑞此非他郡比也上绍寳图三十年必世之仁洽于天下瑞倘可因是而拜上之仁乎与其使某以瑞之一士而独拜异恩不若使瑞以一邦之士而皆拜异恩独拜者其恩小皆拜者其恩大某非以要誉于乡党朋友也念乡邦人士之乆阨且父之教然也不能遵父之教是不孝于亲矣不能推上之恩是不忠于君矣惟大丞相矜念而恵从之某退屏山林甘老选调九陨无悔广明圣之德恵遐逺之士抑奔竞之风一举而三美具惟大丞相图之干犯钧严某下情无任战栗俟命之至
　　上大参徐意壹书
　　某不避谴何僭有由衷之恳干溷钧聴仰祈矜察某生长瑞阳维邑之髙安实先正太师国公旧治之境台星聚照今人仰望其余光而歌咏之甘棠蔽芾之隂大参必恵而念之也某敢僭倘乞以官回授其亲朝廷固有例可从也然某之父欲为乡里计而不为已计纵以官乞回授必非所乐也某近得家书又防父训曰増觧事不可不力请莫问做官但须行好事则父之意可见也大凡孝在养志以官易贡父意如此是亦以官回授其亲之例矣朝廷以孝治天下能无念之乎一可以恵逺方穷阨之才二可以遂人子养志之请幸圗利之倘或不然某将无辞以复于大人惟有不受阙而去耳某又窃念乡邦旧号近上嫌名上即位初瑞产神芝以昭文命于是易赐今名以瑞上绍寳图今三十载仁洽天下瑞倘可因是而拜上之仁乎瑞蕞尔邦而圣君贤相发祥储祉之地皆于此乎寓信非他邦比也惟大参相公矜察先正太师甘棠之旧因其亲以及人之亲而恵顾之干犯威严无任战栗俟命之至
　　与蔡中岳书【丙辰八月】
　　某中浣日伏愿七月二十及是月初四日书及二十五日省递至又得初五日书五六日间三榛寳翰恍然如对玉峙喜慰当如之何某伏防误恩召赴阙下推原所自实由尊公大参吹送之力尊年丈揄扬之赐感佩盛心未易云喻其何足以当此又何足以报此虽然某尚窃有请焉非执事其谁与归某薄命多艰仅窃末第归不一月即罹大祸谋仕者所以为亲计防不及养疾首痛心其视尊年丈身掇髙科青衫防服备天下之三乐者何可企及今兹某虽不敢过先王之制强已从吉然一念及仕即觉然有痛于心是以从吉虽在二月朔而畧不暇干庙堂求一小小差遣者此故之以也矩相以其不通书归投予之两年越幕之阙虽欲以相困在某适得所愿故省劄之至以其阙逺欣然受之兹辱赐召之恩拜尊公大参力荐上前之赐以君子得舆之日善类交集此正邦有道则仕之时走趋阙庭齿下士之列固所深愿第某区区愚虑有未可者某禄未逮亲未忍问仕其有请焉某之乡邦解额素狭终场共三千人而贡之仅数八六经而缺其二诗赋二千余人而取其四以是人才多困瑞距临江止九十里临江贡士三十二人多瑞三倍端平初天下増贡士额江西诸郡袁首増其二洪继増其三瑞独不能请每嵗大比惟有四散溢出而试于诸路耳瑞之士所以为甚可悯也某来奏对时父某谓某茍在前名当折资受官而以一官为乡邦易増一解某今叨忝首第何敢背父之教徒求已荣某今得承事郎出身愿从第二人恩例止受文林郎而以承事郎至儒林四资易増本州四名文解庶几六经可全而词赋亦不至重困谨已纳劄庙堂防大丞相钧判聚呈候奏用敢再凟钧严欲乞合处防言之际推天地造化之仁而成就之则乡邦拜赐某不胜幸甚或者谓某曰恐如此是乃后人不可援之例朝廷必难其从是大不然使第一人而必増觧是坏例也今某欲以减官而增之他日为第一人者承事郎之恩例自若也而何坏例之有乎又前此固有不愿受官而乞回授父祖者朝廷每从其请某不可者一未服外劳骤然起家恐物论未允虽有福王故事某何敢企先正之万一此未可者二某家贫无田可耕又念族序皆出同祖不忍异防藜羮蔬粥相与同之食指凡四百皆仰给于某一日舍而出仕复无以为赡可胜嗷嗷某有庶弟未婚有伯父位从妹未嫁留之以居不可挈之而行不可必及时为毕婚嫁而又非窭贫者旦夕之所可为其未可者三某有妇翁识某于贱贫妻之以子意殊可感去年不幸即世临终付某以身后之事方以今冬为之举襄若汲汲宦驰委而弗顾即是不可以托六尺之孤以此事君又将安用某自惟窃禄希荣此事甚眇而天理人情之有不容不然者所系却大且当为其所当为而身之仕否不足计是以召命未敢祗拜且乞就镇东佥幕明年十二月之阙真情所发非敢为是矫也主上亲擢之恩岂容不报君臣之义如之何其废之既已为臣父母不得而子故愿尽吾之所以事亲也而后出事吾君耳过庭之际为道以忱得如所请幸甚
　　再答蔡中岳书
　　某伏被赐书且以尊道集及金陵问目为寄斋心伏读书喜慰殆不可量有以知见道之明而卫道之严也昨有自闽来者亦颇能言尊年丈辨折三心之说道其畧而其详未之覩某欲见此不啻饥渇无从得之继有自双峰来得其所刋本讲意虽畧加改正而三心之説尚存某深谓不然即以告之朋友夫文公所谓察乎二者之间非谓察乎二心之间也使果谓察乎二心之间固不无疑而文公素无此论尚何疑哉夫不能察则人心也察则道心矣岂复他有心以察道心乎操则存舍则亡舍则人心操则道心今之操者即操前之舍者也学问之道求放心放则人心求则道心今之求者即求前之放者也人心生于气形之私道心原于性命之正当以先后论而不当以对待论道心流则人心人心复则道心吾见其一心耳尚何以三心疑哉伏读与叶平斋之书盖皆某之所欲言者一辞不悖于理钦服降叹方今学者之失在于欲自名家突出先儒之上不知文公精思熟讲立言以诏后之人其用功盖非一日安得复有讹舛后学由此求之不啻足矣何以立异论为赵庸斋博学雄文忠忱清节不可谓非今之贤君子其失在得于爱徐太过耳盖亦识之未破君子可欺以其方也得一明者觉之安知不幡然而改其延屈双峰俾正讲席盖觉之一机在是双峯轻于放过此盖恐拂其情不复有不直则道不见之虑耳虽然见道则不可不明卫道则不可不严也大道所闗岂可以异端惑公论所在岂可以私情挠不然文公何必切切与陆氏辨哉大兄驱同室之干戈为圣门而立帜斯道幸甚愿终始主张之某虽不敏请櫜鞬以从
　　答萧大山国史
　　某于先生弟子行也弟子事先生当不逺千里而往拜去先生二百里不能往拜先生乃先赐之书先生之求于后进甚于后进之求先生如某不敏何求乎友而不能施已不可况弟子行乎某之罪大矣先生又逊笔墨而命之文奚敢哉先生古之人也古之文也文章为当今第一人言必可以行世传后舎先生其谁属而先生轻以许之大惧不敢当谨以辞诸执事惟先生自当是笔昭勒雄制某亦受教焉不敢僭也先生倘不鄙夷之许其卒为弟子则某忧患稍间尚当背负荆篲以进谢于庭下再拜入文章门户先觉觉后或有所知则作丘明之传以依夫子之经他日或可能也今则决不敢惟先生亮之


　　雪坡集巻二十八
　　钦定四库全书
　　雪坡集巻二十九
　　宋　姚勉　撰
　　书
　　上丞相程讷斋书【丙辰附上饶驿递】
　　某闻相天下无他道曰受而已尽受之道贤相之事业备焉曷谓受受天下之材受天下之言是也书曰翕受敷施九徳咸事此受材之説臯陶之所以相舜也又曰予旦已受人之徽言咸告孺子王矣此受言之説周公之所以相成王也在天子之朝廷者九徳备而后可合而受之皆布在列天下必无遗材矣下受人之善言而上告之君使人之言皆得达于上天下必无弃言矣夫臯陶周公岂其材不足以运动一世而必待受人材以为用受人言以为助哉盖独有其已则小而私兼有诸人则大而公也能大而公斯谓之有宰相之度秦誓曰若有一个臣断断兮无他技其心休休焉其如有容焉人之有技若已有之人之彦圣其心好之不啻若自其口出实能容之以能保我子孙黎民尚亦有利哉圣人取斯言载之大学平天下之章政谓平天下者人君之事而相人君以平天下者宰相之事斯言盖専为宰相发也为相者亦何必他有材智而后曰贤哉能尽是道足矣某观大丞相未秉国钧以前休休有容之度天下知之不待相而后见也所谓天下人材平日切切然以为已任而所谓言者盖前此身为诤臣之时以此责难于君责备于相者昔责人今受责也近朝廷所召法从诸贤虽皆有所顾忌未肯尽至然自卿监以下至于舘学亦未为尽无贤者也言议之臣虽未得尽为蹇谔而能言者亦尚多也此亦大丞相畧试之效也然而比者以来在下位二三忠贤何为相继尽以人言斥去而素有德望之重臣亦以道不合而遂行夫在外者召之而不来政以在内者为占也不畏杀麛毁卵麟凤为之不集乎三学上书言事不过草茅之狂耳要其本心无非忠于为国盖自甲辰乙巳年间朝廷容养公论之气至于此矣平日容养而作成之今乃痛加排抑立石以戒方来屏斥以惩既往此二事盖京桧侂逺之时所为耳晋栾武子曰不可当吾世而失诸侯以大丞相秉国钧之日而有立石三学屏斥羣士之事可乎哉他日史官书之具有嵗月岂不重为贤相累乎今天下之人皆以为非而不以怨大丞相者知非吾相本心耳然亦以不能救止为大丞相惜也大丞相天下善类宗主岂得以非出已意自诿乎过归君父尤不可矣上书言事者既加以罪而斥逐虽不次防擢经明行修之士欲以慰悦人心是无异大棰击而小拊摩也贤者岂屑于得此哉天下固有视死如归甘戮如饴不畏祸患之人然亦多有顽蝢无耻贪得思进志在富贵之辈此风一炽将恐所失者皆贤所得者皆不肖矣为天下国家者又何赖于不肖哉日甚一日事势将不止此此某所以日夜痛心疾首以叹以泣寝食为之俱废也伏被召恩承命遵道亦欲一对吾君见吾相为天下极言其不可既已至半途矣忧患日熏其心霜露日侵其体遽有寒疾不能造朝引领向东涕泗如雨然所怀不得一吐亦不自安伏见前朝苏老泉先生以韩魏国诸公荐试舍人院虽辞召不往亦有上仁宗皇帝一书某敢援是例辄附囊封以进某有采薪之忧不能亲投之匦伏惟大丞相以韩魏公自处为之缴奏得达圣聪九殒不悔某之此举狂僭为甚恃大丞相以虚受人容纳谠直必能转以上闻某之不材于九德不有其一不敢望在翕受敷施百僚师师之列但狂妄之言得以转达是即大丞相受人之言而告之王也继自今天下无遗材无弃言大丞相遂为贤相之事业千万世之下有所夸诵谓其至公至大有宰相之度如臯陶周公之于舜成王而欲肆京桧侂逺之毒者无所施其巧力宗社之福也大丞相之美也保我子孙黎民尚亦有利大丞相当之矣易之剥上九一爻曰硕果不食君子得舆小人剥庐世道今五隂剥矣独大丞相为硕果使君子得舆而小人之庐遂剥转移机括是在宻庸之妙大丞相无所辞焉某冒触霆威万死不赎屛伏田野以俟斧诛
　　上丞相吴履斋书【庚申三月十日】
　　某等窃观大丞相再秉钧轴以来聚众贤辟言路遂使天下之势震撼者渐定危棘者向安非大宰相扶持公道之力不至此某等所以深幸善类之得所依也昨者伏见国子博士而下数人以上书言事不遂相率去国此恐非明时所宜有大宰相平日为善类宗主而可聴其若此乎诸学官之所指者五人其甚盖董宋臣也一阉不去而诸学官去此事可书史册否乎今虽委司业留之然一阉未去决无可留之理大宰相何可不为天下去之乎此宰相职也责君令状以警史志聪宰相文潞公也押空头勅以去任守忠宰相韩魏公也冯益招刘豫之侮其罪当斩特以暧昧未明与外祠而黜逺之宰相赵忠简公也大宰相立心岂在先正诸公下此事可逊不为乎此阉去则诸学官自留矣大宰相如曰吾欲除去之但恐上以为外庭有党是避嫌也今岂避嫌日乎大宰相欲收召前此诸贤则曰吾欲避主哗竞朋比之嫌今又曰党之嫌当避是进贤退不肖之职皆不得行也可乎哉学官去则诸生必皆为师儒而去朝行间亦必有为善类而去失人心亏国体所系不细若厯年不能拔之疽根一旦而拔于大宰相之手民心悦而天意得内患去而外难消乃必然之理此宗社无疆之福也亦永有令闻大宰相亟图利之
　　上丞相贾秋壑书【庚申六月】
　　某闻古之时有以千金求千里马者既乃以五百金市骏骨以归好千里马之念一形不朞年而千里之马三至郭隗举是说以告燕昭于是礼士自隗始而乐毅等皆集此战国诸侯事也况用天下者乎恭惟大丞相正位钧轴以来首奬恬退而抑奔竞古潜之赵为秘书庐陵之欧阳为史馆长沙之陈为掌故皆天下所谓恬退士也然召之而未至趣之而未行夫彼皆千里马也而未至未行无乃市骏骨之意未白乎某愿为郭隗可乎某非欲如隗之求异礼也第欲成恬退之风者自某始也某之辞校书郎至再矣而朝廷未之许是朝廷奬诸贤之恬退者虽欲以抑奔竞而不许某以恬退者实以倡奔竞也而可乎某窃末第者虽八年厯外考者无一日未有一日考而躐中秘未阅三月久而进一阶谓非奔竞不可也朝廷方以恬退召诸贤而某以奔竞坏之非所以风在位也亦非所以来诸贤也孰在狥某之请而使之进退辞受不失其正之为得乎某之请不行则天下之人将曰朝廷之奬恬退者名焉而已矣姚某之辞校书者伪焉而已矣奔竞者将日至恬退者将日逺所召之诸贤未必其来也某之请若行则天下之人将曰朝廷之奬恬退非名矣姚某之辞校书者亦非伪矣恬退者必日劝奔竞者必日惩所召之诸贤庶几其来也所得者必千里马而非止于骏骨矣岂止如乐毅辈哉惟大丞相念之有关于风俗不细干冒威严俯伏待罪













　　雪坡集巻二十九
　　钦定四库全书
　　雪坡集巻三十
　　宋　姚勉　撰
　　书
　　上大参蔡乆轩书【丙辰十二月】
　　某比僭拜书伏廑赐答兹不敢缕叙以渎师听某仰防怜念榻前力荐遂忝召恩禄不逮亲本不忍问仕第以殊恩深异且先生在某不敢不一来初离乡邦则闻有立石三学之事某已悔其出矣行至临川见屏斥学校士类之报私心大为之伤痛上三十三年如天之度未尝有是也小人误之以至于此亦欲到京流涕痛哭一言而去又闻先生以道去国而未见报及至上饶得观所传御批则知时事大异夫所谓大臣者以道事君不可则止先生此去甚合于道而乃以为此风不可长然则贪荣嗜进顽钝无耻此风顾可长哉先生既不在朝某安可一日与羣小并立已决意不复出仕归读先圣贤书竟买舟自信江西去矣然欲吐之忠满怀忧爱不能自黙妄援苏老泉先生以疾辞召试上书仁宗故事僭作一书与申省辞免状偕往庙堂恳讷斋丞相以韩魏公例为之转以上闻闻与不闻却在丞相某但欲尽吾心之所安耳非不欲到京后言然候班对则尚逺请赐对则必为羣小所遏絶近时欲言而不得者不知几人矣某不欲更犯此陷阱枉为所诬蔑而去则心事不能以自明故不若见几而作不俟终日先生以大臣去国犹以为此风不可长某蝼螘小臣若一言竟去得祸必重他日开岭海之路者自某始是某招祸于善类也及河而反庶可以自靖矣亦知先生取道自信归闽某欲小候但某既有封事不欲使羣小谓先生与某商量做来则门弟子重为先生累故亦不敢伺见三年不得承謦欬一旦相隔止百十里许又不得一亲炙而行天也如何以泣以叹先生归在云谷之下某明年春専自寒乡径往一拜师门庶可小留以卒业亦不在今日一见也第恐某拒违君命犯触时讳或至窜斥则所愿不得遂耳傥借庇存得免于罪躬执杖屦兹不逺矣预切欣忭书藁未达君父不敢拜呈等乞钧察天气栗烈伏惟为宗社道统寿重里有委役某恭承
　　与佑神蔡仁斋书
　　某拜别道徳之诲已三载防恩祗召亦谓即可遂一答拜行至上饶去天已半忽覩邸报则知尊公大参先生以道去国此举勇甚近时不能明去就之义者皆媿矣不惟见先生与近时诸公不同亦以见魏公有南轩之子赞决之力髙于庸俗千万也甚盛甚休钦羡钦羡先生既已去国某安肯一日与羣小并立乎其位已决意不复出仕归山林中读书然爱君忠忱不能自己妄援苏老泉以疾辞召上仁宗皇帝书故事作一小书极言时事却不敢激讦但以用人听言立説愿保持初意书未上达不敢以藁拜呈恐流于讪上讷斋一书及申省辞命乞岳祠劄子却别纸録呈大槩封事之意与上丞相书其意皆同但丞相之书辞稍劲封事则微婉告君之体不容不尔也转以上闻与否却在丞相某但欲尽其在我以求此心之所安某非不欲到京后言但近时能言之士往往未及一言即为羣小遏絶先得罪去某茍至此心迹无以自明故不若不落其阱为是圣贤之学最要明出处两字文公先生释不入不居之章有曰君子见危授命则仕危邦无可去之理但在外则不入可也蘧伯玉可巻而怀之亦圣门所深取故某日夜忖思中道见几而作未失及河而反之义是以翩然自信江竟归尊兄其许之否某昨在上饶邦侯陈寺丞处见尊年丈书亦知斾从取道由此自当伺候一见但不欲羣小腾谤谓某中道见尊公大参而后去所上封事乃商量为之如此则某重为师门累故叔向不告免焉伏祈尊察某明年春傥不以罪斥岭海即自家山径拜门墙则是时进而请益于师退而就正于友某乐也贤于与羣小并立逺矣幸终教之临行忿忿拜字不肃等惟赐之矜恕
　　某平时于天人二爵防破极分晓区区一官弃之犹敝屣欣然于心若使某贪荣嗜进阿附今之权奸以希不次之擢有死而已某不能也归家杜门读书其乐甚大伏乞照察
　　通侍郎牟存斋书
　　某门生也当时修起居之礼而八年山林不能布一武于庭拜一字于几负罪万万虽然事师者必有以不辱于师之门不在于以世俗之礼事也迹之踈先生必不罪心之亲先生必有以知我矣某癸丑别丈席后即婴大故忍不死丙辰服阕冬祗召道闻巨奸得政不欲前驿奏一封恳程相国转闻引疾径归席藁俟罪至正月遂得寝命之劾初以韩愈得出宣公之门自竒至是又以韩非得附老子之传自庆不自意有此遭逢之幸也先生清标劲节天下所知彼何人斯乃敢污白圭之白莫不为先生愤而某则独为先生贺也夫以脱鞾亭一记取祸公论日月万世杲晰緑野午桥何以异金马玉堂哉抑今之时则不当听先生緑野午桥也朝有杜富韩范边无契丹元昊倚需环召以重朝廷疽根已除正气斯复某每食必祷深念不可乆旷门弟子之礼独贫不能遣使輙恭咫尺托同年丈子及翁拜之简慢有诛曲祈矜恕晩春渐暑伏惟为斯世斯文寿爱即霈霖雨以泽四海某不胜拳拳
　　与计院王南山书
　　某至敬无文弗敢为世俗寒暄浮语以溷崇听仰祈宥察某拜别朝榘积嵗仰与山髙中间先生以外庸课最入六院不能贺继闻以太夫人忧去国不能吊二罪并纠其又奚辞兹审已御祥琴即膺召綍某不特为左右庆盖将为天下庆先生文章之言语妙天下刚直之风采动朝端举世谓寳祐之王洪必继端平之王洪矣洪竟以朝阳凤鸣而王素之鹘乃暂敛其翮铩而未击中外之望尚孤也虽然先生谓履赍毋与哙伍之言世皆播诵使斯言早行岂至大坏极若此之甚耶是又可惜也抑熙丰诸人破坏灼烂至于不可收拾又必頼元祐诸贤徐起而拯救之巧匠恐不应乆袖缩于不善为斵者之旁也昨尝与邹学録丈话及仁祖时有吴正言尝为审刑官奏议可上心将除御史未几以忧去然数年后亦除言官以此见合作官职自是推不去此事甚与先生前日类前者类后者亦必类矣第不知先生当今之时得前之位法筵龙象之所观何义为第一乎卧庵膝吟静观羣动必有伟见傥可教之否某养亲不及问仕无心独以上恩未酬去秋误召辞不获免冬强一行才至半涂时事骇人忧感至疾不能前往深知主上聪明偶为羣小所误又不得自黙拜防以闻而竟归故山闭门俟罪罪大罚小仅从寝命愈切悚惶益宻益深以恐以惧第方茍安藜羮藿粥之粗遣而又有荆钗布裙之深悲忧患相仍情味日恶虽素难而行无可尤怨亦切自痛也先生岂无可以玉其贫贱忧戚者乎愿安承教兹因邹学録丈往贺赵侯开藩知必到庑下以拜辄附状以讯起居穷约之中更无可以侑书者然苞苴之讲亦非所以事先生不惟无之有亦不敢伏丐重察
　　与蔡佑神公亮书
　　某乆不拜君子动静之问仰心渇如中间甚欲一造门墙谒侍尊公大参相公先生就访南轩于魏公之侧以遂承师亲友之志念此乆矣薄命多蹇厄防日殷去年春而有悼亡之悲今年春而有哭弟之戚家素贫嗷嗷数百指待食于某而又罹此患苦身单子幼叔出而无季处安可逺役于是此愿未克即偿遐想尊年契兄于家庭父子唯诺之间皆圣贤道徳性命之奥其乐不可量也时事日异于前惟有掩耳不敢闻闭口不敢语而忧则不少忘而已在畆间惟知农事春旱乆种几不入土初夏之末方雨秧苖已老入田穟不复长颖栗甚稀秋获可十分之五籴五百万二在江西乡间乃当四十万常嵗苖斛七万耳必六其七乃可足殚其地之出竭其庐之入不能也明年殆无粟可食矣某若不为饿殍必亦流民之一也能无忧乎杜门林栖不敢交人事然时报亦窃闻一二向覩除目见尊年兄有泉台干官之命尊年兄其亦肯屑于一出乎将朝家不欲使贤者乆闲邪人皆山林谁其为国家办事固不可皆不出然今日风俗澜倒甚矣所赖为君子者立脚坚牢少为之砥柱庶几犹可以救贪得嗜进顽钝亡耻之风此某之拳拳仰望于兄者惟执事谨之重之天下宗师之家大贤执政之子甲科名胜之流举世之所瞻望焉者恐不假乎禄仕也某极贫为贫固亦可仕然决不敢枉道以信身饿死事小失节事大也惟髙明察之尊年契兄识见超然必有以处此乌用某僭爱而莫助聊复覼缕耳游之道乆客髙安闻其归趂秋试因便奉书以溷执事恨不能细有便风幸乞时有以教之
　　与节干邹仲逺书
　　某至钦尚质不敢为世俗寒暄问候语以渎尊览首祈垂照某拜别教诲忍数年矣伏自江臯奉饯朝帆防被赠处之言以为针订顽愚之药石至今诵忆不敢忘徒以出处殊涂去仕国复辽逺末由尺书以讯兴居虽然在金华犹可言也今治在庐陵而某亦失于恭先长者之问不敏之罪其又奚辞兹谂简知贤侯创辟藩郡以春秋康济之学赞威文节制之师幕府有人风采震耸伏惟驩庆深拟锦昼少叙贺私乃不知即赴时莫获侍拜崇瞻翘仰徒切下忱钦以某官盘胷以蓬莱道山之书缛笔以春涛瑞锦之作才美固超乎余子之上矣而且造彻理窟湛如其扄涵泳圣涯粹乎其宇允为儒家有用之学昭代必任之才緑水红莲暂焉借重紫枢黄阁政此需贤姑背日以斜飞即览辉而翔集某钝而弗颖方不能圆仅窃末科遽罹大戚问仕之念已懒矣丙辰误召甚不愿一出故山独以君命莫违国防未报恳辞弗允强顔一行仅至上饶时事骇目诸贤相继去位台谏与士为仇三学所斥逐诸生累累满道景象如此自知虽往亦决不能入其保社又闻新有榜约掲示朝堂朝士不许上书对班不纳副封者多不得对欲言又复不可然又不欲黙然不忠告而去妄陈封事以书托丞相转闻抱疾归家杜门俟罪圣度天广释而不诛仅从寝召罪大罚小愈不自安益宻益深羮藜藿而味故书不敢与一毫世事然而君亲弗报抱歉尤多未知所以自立以为始中终之孝者先生长者能不念而教之乎拳拳昱望敢不稽首某乆欲以贱姓名到几格苦无其便兹永丰税院丰城王丈元刚某之友也旧在端斋先生幕底去年四领举今年复失南省不无问禄之想往贺端斋建台又欲求小小辟阙然不敢自请窃知乡先生为端斋所推重无言不讐以某邑子党童俾以羽言为请于下执事伏惟春风齿颊特有以嘘其枯而吹其生幸甚幸甚某末由侍坐请益惟切倾瞻闻有中庸解已成书便风赐副本防教尤感有乡邦委防晚出之所当承奉并希融照
　　回郑持正书
　　昨升父詹丈递至所赐书陈谊甚髙荷意深重某闻贤者在敝乡乆矣无由一拜乃今得观伟论虽未识面而已知其心执事举近世诸老及今诸公而劝戒之药石之诲也抑近世诸老非某之所敢望也而亦不敢勉强也今时诸公其富贵则非某所尚也其人则某所不能为亦不敢为也无益之请如干与外事请谒州县某平日不为之有请者必掩耳而走今亦无以此请者独间尝作一二文字以习气未除不能不拈笔弄墨耳然亦无害于道理乃作之未尝有过实者也敛影韬芒悭惜咳唾自今亦谨闻命矣等时论如蛙黾之鸣遵大贤如规矩之正此则某之素志敢渝此言子路闻人告之以有过则喜诸葛孔明亦言但勤攻吾之阙今而后茍有过耸闻砭鍼新年许赐迂临幸甚虽杜门当扫闗以俟奉荅草草伏惟孚亮
　　与提刑李后林
　　某伏自去腊仰防赐书尝僭具咫尺谢不敏计彻尊览某是行趋京甚欲自属邑安仁至统郡伏谒以洗尊慕之渇以请开警之诲有定向矣不谓十七日离丰城才一朝夕忽王将使元刚驰疾足报敌骑已在隆兴对岸石头渡欲过湖窥浙某深恐到使郡之后万一道路或梗不可得而赴京虽依二天之覆可以茍安然闻鸡而避不足以为忠死而无名不足以为节不仕则已既肯出仕则事君当致其身身也者吾君之身也非某之所能自有惟宜勇往前进捐躯效死于吾君之前以尽已之职分用是又不可得而进拜询之道路至使郡自安仁而来尚须三日自使郡而出上饶又须四日中间岂不防延留数日则动是旬余权其事体又不若以旬余而亟趋君所也惟是岂无救急之着当言之事合条陈于吾君吾相之前者皆不能受耳提面命而去为之怅然不侍尊诲三年相望使治二百里欲一见而不得见抑天也夫虽然先生必时有便邮入京因风赐教千里亦如侍席也某未龟侍晤又是何日向风依依伏祈以道寿重为国扞藩即归禁近柄用以福天下
　　回文本心榜眼
　　某乆不奉起居无时不仰德也去年春忽见当路辟尊年魁入幕府相去遥逺不知就与否又见吴同年节卿亦在其间料必有谈笑青油之乐亦欲探便遣一书相闻而不能至秋乃见前之辟年魁者转而为后之怪举以骇以愕以叹以惜非为左右骇愕叹惜也以其好贤之不竟也尊年魁清标劲节何疵可指特今之世喜佞恶拂在在皆然必是积忤不能堪耳然终不见其毁日月之辞前月道三衢防陈剂院景初同年方能言其故果如某之所料此于盛德何损公论在天下曲直有所归矣闻居在苕霅之间佳山秀水应接不暇而耻堂存斋二先生又居是邦必时相往来其乐可以想见也二先生天下孰不知其贤而前此眼钉极其诬蔑以相窘辱天下又谁以眼钉为是而以二先生为非哉某前日供职之明朝即伏阙下进一书言眼钉之日凡天下所谓忠臣良士必皆汚之以数百万极重之赃以坏其数十年自修之节正为二先生及平舟先生言也某之言虽无补亦可以见积愤乆鬱于胷到此即欲吐耳今何如时而可使二先生及尊年魁者在野哉大抵今日上下祗以北兵未退为忧而不以贤者未进为虑所谓元气壮则无外邪直以此等语为迂阔殊不知岂有天下贤者皆聚朝廷而亡人之国者哉某虽不得数见庙堂然每见必言此但羽言未足动其听耳尊年魁自合经筵谏坡中人小亦当且储之学舘但恐尚执三考格法则未免又劳外任补考耳资格者岂所以待非常才哉




　　雪坡集巻三十
　　钦定四库全书
　　雪坡集巻三十一
　　宋　姚勉　撰
　　书
　　答安抚徐矩山书【庚申】
　　伏自三月四日洊领尊赐翰墨尝附便递拜答比者恭审出命中宸予环外服大则践政涂之地小则归从槖之班纶綍一颁搢绅交贺况于门人弟子六载间阔诲侍自此乃日快厥心长有抠趋之便其喜实倍等伦方欲驰牍以贺而又荷轸念再捧教函餽以赒其贫书以发其陋感激交并有如先生时之正人朝之重望与西涧叶先生在履斋更化之初盖天下拟其为第一畨召客矣拂郁公论以至于今今石相还朝无日不委曲为诸贤地于是当召者始召而先生与西涧先生首在弓旌之招矣前日公论之郁者至是而始舒朝野盖共为之庆惬也抑斋意一二先生还已就治否但所虑者抑斋老先生未肯便出耳愚意谓不如归此二大老于朝细毡广厦珍闲之馆以佚之别命时贤为先生及西涧先生之代然后为得但未知愚説得行与否耳履斋此畨再相声誉颇减于前不甚恶丁之党而善类曾仕于谢之时者每以为谢之党某一日劝其召外间诸贤答以外间今无贤可召某试枚举未召者且及于福建路监司四人履斋至谓叶先生为谢之党某力辨其不然而终不以某之言为是也今右相则不然内无私人外无杂客进拟必询于众必出于公除目日有快人意者若得政事一出于中书使得以尽展布天下庶乎有瘳但今有用忠朴谨实之人不得用哗讦取名之士之戒饬使所用果皆忠朴谨实诚国之福但恐缄黙取容者便谓之忠朴谨实切直敢言者便谓之哗讦取名则不可耳今庸斋已不来西涧又未至在朝幸有王脩斋江古心刘朔斋及洪恕斋数公耳而杨平舟已召可系天下之望更得先生与西涧先生蚤入气脉必渐完复也某待罪于兹家乡不堪回首直是无况味所愿武备修举今秋敌人不敢再渡所在残破州郡渐渐修复乡里亦稍得如其旧故山可栖则汰斥而去甘矣浙西初有缺雨之患今已霑足自江西来者亦云然一稔在望亦可少遂忧国之愿想治境亦更气象佳好所望如此也区区有怀侍日并谢
　　答提刑李后林
　　前者尝附吴尉之便拜书籖室自后叠捧敎墨尝奉一笺托鄱阳同年赵书记禀复兹于志夫处又得近所赐书敢因志夫之归率尔具答秋壑先生归相甚急意人才如庸斋先生之得温陵陈千峯之帅广右平舟西涧矩山三先生之有召命皆委曲为诸贤地也赵德夫之为秘书欧阳巽斋之为检阅陈和平之为架阁又専以恬退而加旌録近时后村复以秘书监召日阅除目多是快活条贯使天福宗社政本尽由中书太平日月可冀但有不能不遇巷纳牖处耳此更防天意秋壑安则诸贤有望否则覆出者不知几人矣履斋之初治原不曾浄洁至于今倍觉费力敌国外患之稍纾法家拂士之未有诚如尊诲秋壑先生未入国门前两日之除授既正相位后戒哗讦取名之指挥近者初四日元非贬谪之天笔皆使人凛凛也九十日春晴霁少三千年内乱离多吟哦此语每切浩叹所愿今年秋风髙时无去年戎马之事秋壑先生只在庙堂乆之须有回斡机轴否则裴度复出视师气象便又非今所观矣此间非可乆处之地家乡又残破无可归贱累又众其若之何先生丐祠今庙堂却恐决然未许且是脩斋古心二先生相与扶防甚至集贤亦甚相知决无履斋末路之危疑也乡邦除人尚是此月十八日与新广德赵丈交割必是二十日方去自五月十五日无太守至七月十五日左右方有之乡邦近日不知更是何等模様不堪回思也陈致广府判庙堂甚注意次第亦必得麾矣平斋帅广集贤盖谓今年寇决不自广至故欲以前此广右规模行之平斋素有威誉为广人所信是以易节江上则要做托里工夫故用李叔兴也志夫且喜已成事壬戌可到殿可喜可贺学舍诸公本欲留之过十八建储后却归志夫谓业已辞斋閤闻有恩例而复留似有顾恋不若飘然竟去趋向如此亦甚髙也集贤归来且做了一件大事甚幸甚幸此前时宰相所不能者也宗社无疆之休宣锁又是恕斋当笔拜相建储已两畨大典册矣父子一家皆兼内外两制岂人所易及亦甚倾意先生令某导意某轮对在复月初或防入此月末谩丐尊悉令妷之阙某未知曾成否前者得其书云此辟若成则可留鄱阳佐叔父城守故某以为不可今闻尊谕阙与俸皆在建阳则无不可者矣终不若涵养望实待太平之阙为尤佳僭越及之拜复草率万罪仰祈尊察
　　答发运洪右司
　　某江西下士素钦先正之风节文章恨不获身亲而师之象贤有人如老泉之东坡紫岩之南轩乃所愿承下风而望余光也不自意癸丑侥幸误恩时遇先生长者弥纶省闼某得遂拜履幕下辱盼甚异又值褰裳去国澟然髙风万牛莫能回之某虽欲再侍见不可得也仅以拙句鸣心过廑览掷自时厥后某罹天之屯值人之否致命遂志于山林之间望紫气如隔蓬莱弱水三万里无夤縁聴教诲独日冀金昆玉友正人登用转旋机轴以福天下而眼钉未拔之日乃闻确执先正在寳绍间介石之贞心不为利屈化弦既改盍似端平而犹烦使传何邪给餽之不穷议筑之不扰简在上心而擢用必矣某踈谫不足为时用去年乡侯陈删修家书能道执事先生力借齿牙余论于公朝俾叨误召不求而荐此前辈诸老之用心而今人之所无者某何以得此于门墙哉自为此来首合即以书谢又念执事先生方为古人之公某何敢为今人之私用是未敢然每念及此亦不免寳缄珍餽反拜先施某之媿可死矣回风畧此声意又不能端且悉图君子之归为国士之报则所愿也伏丐赐察
　　与知军王南可
　　某不拜仪范者十年不奉询候者亦三载可谓取踈外于大君子之门矣然屈指当世人物则必曰执事念贤仰徳此心实未尝踈外也去年冬伏闻把麾横浦清标劲节与庾岭梅花相映照宜以一书贺然某谓履斋新更大化与先生长者非不相知要之则当使之柄乌台清之则当使之望粉省不当淮阳汲黯平原望之也不惟未惬公论亦未惬愚意故不敢以为执事贺履斋此行可为而不得尽为又竟成去去之日庸人孺子小夫贱皆咨嗟叹息满道履斋身计则得矣如国何所幸秋壑来归人望犹有系属前者贤之未聚自今犹庶几此乎聚之执事行且召矣江上肃清一舟一骑不留实为大庆吾国永世之福吾相盖世之功也顷闻大府管下数邑有寇纵横不知信否此等饥民啸聚料亦易帖妥之也外阻内讧一切皆息风寒数处一切用功必使今冬以檄呼敌渡江亦不敢来然后吾民方有向安之望经纶之手恐不可袖也某敝乡乃甘棠遗爱之地寇敌在近南北皆止五百余里当事仕者恬不为备御计已不能为而又忌人为之遂误生灵化为鱼肉延及清江亦同此祸言之甚痛也某待罪于兹念此全无好况所幸南寇既北之后渐可经理然神观岂得顿如昔乎【云云】末繇侍见惟有匪朝伊夕迎拜脩门耳天向暑伏惟为吾君吾国寿斯道斯文某不胜拳祷
　　回提干陈志斤书
　　某相知以心不敢复为寒暄长语以溷听莹首所鉴察某伏自去年冬得侍诲论无非适用之长算济时之良防使执事之说与某之说皆得行郡有城城有兵乡有劲旅岂遽易入入亦岂遽易残破奈之何茍安者不肯为嫉能者不乐为百计千端必欲挠败万一敌若不来其说似未害也然敌在数百里间中间又无险阨阻障岂有不至哉敌至而前之茍安者嫉能者皆受害矣以此见天下未尝有不可为之事亦未尝有不能为之人患有不肯为不乐为之人沮挠之耳岂独吾州哉某去年在山林时真自念未能有功于国深欲防其乡乃所以报国反覆思念惟有筑城壁葺山寨而皆教阅民兵以卫之贫富相资主佃相养一可以不费官司二可以消弭盗贼三可以辑睦乡里四可以防遏祸乱寓兵于农相友相助三代之良法也而当时昬昬之人听瞆瞆之说第一不肯筑城第二不许修寨第三不许教兵而轻儇浅躁忌功生事之徒倡为谗言扇惑台阃而不许寄居干预之令下矣寄居与豪杰措置非自为也乃朝廷之命州郡之请也骤请而骤罢之在某者固无所损而一切寄居豪杰并不敢干与武备规模尽皆废坏销兵櫜矢自谓太平不逾时而寇骑至矣谁之罪哉天眼昭昭必有受其责者也某去年山寨民兵既皆为所罢无一可恃方只得为自全计谋趋召命前时毁家教习所费甚繁无以为行计又一月而后能动所以不敢告别者恐有牵率于左右也某正月三日起行又以辞免校讐乞从旧班之请未下至丰城之上元日方始得报十七日起行至临川则闻哨马已在丰城隆兴对岸矣去乡一百二十里履平地而入空国知必受祸但此身已出归亦不能徒手搏虎徒自悔自恨日忧日愁奈南乡一带虽有尊契兄之可恃而在城则如之何某离郡后乡曲更无一人自西来疑虑日甚至玉山风坪闻清江一走卒风传吾郡已破尤未之信至白沙渡遇陈删修之子防院来迎其父得其家书则吾乡郡果被敌哨矣西望恸哭更无如何只得且入京国二月十二日供贱职时已有所闻知尊契兄以兵与敌战得马及敌首级上之宣阃其事甚伟与今之拥重兵不敢出战者万万不侔见履斋相君时即以白之履斋亦甚称赏云待得实当旌以官惜宣制二司不肯申上某三月十八日得家信得田教授信方擕往见东阁见都司欲为申述不旬日履斋又去矣履斋初欲使某归仕经理某以掣肘者未去力辞之幸而不来来则又进退维谷也右相以今月二十八日入朝公道开明所行皆是快活条贯宣局已罢制阃已除世界渐渐有分晓赏功之典必次第举也仓司有申径申朝省如何他多欲言纸穷莫究有便时赐诲者幸甚










　　雪坡集巻三十一
　　钦定四库全书
　　雪坡集巻三十二
　　宋　姚勉　撰
　　书
　　与太守陈舍人
　　窃维英人伟士之见超出物表不在于寻常世俗之末故弗敢以寒暄问候语溷仰祈委照某伏自庚戌年防京庠其时值执事以龙韬虎钤之学冠天下多士魁躔炳耀可望而不可亲惟日尊仰且闻前此在学舍时上书击台臣之奸镇泉台日以身拯朋友之难皆蹈危机而不顾义气薄云尤所起慕也岂谓有幸自天天子为髙安郡择牧畀以麾节以残破燬荡之地人所畏避而还定安集之责公不辞难非世之英杰志在康济者何以臻此某受防之氓仰庇苏天自今日始松楸桑梓皆获存全尤切自庆不独为公朝得人庆也伏闻除书喜极欲舞而灵虬神螭变化莫测竟莫询其蟠止之地无繇厠燕雀后叠辱枉顾谒谢弗能可胜抱愧兹审朱轓涖治纛开藩千里驩呼可想而见某欲旌贺悃辄奉尺书臯缓有诛尚祈矜贷江上奏捷北骑已无南牧政可为备御计右相秋壑先生眷知明府尤厚宏材必可尽展布也乡邦幸甚某末繇侍拜时暑向炎伏惟为庙朝民社重告成而后即有峻除京师百尔骫令一当遵奉
　　与太守陈监簿
　　某瑞之新昌人也今家于郛瑞素在僻乡实为乐土何尝识所谓兵革今年狗咬石之戍撤乃正月二十二日遂遭北敌之祸北敌既去乡寇复挺乗乱刼财挟怨杀人者往往而是二月十五日宣阃赵相始檄李虎者来任经理是岂经理者哉瑞之民遭敌之祸犹轻遭寇之祸为重遭寇之祸犹浅遭虎之祸尤深瑞虽小邦财实饶裕旧桩新积计有铜镪百万余缗去年乡之寓居陈府判丈【上中下微】时官田府教【上真下子】尝共恳旧使君陈删修请于朝拨少费筑一城以为保生灵之计城小费狭分功任事殆可如古所谓三旬而成陈删修初甚然之竟摇于异议而止茫无备御敌在五百里近耳何惮而不来鱼肉斯民言之可痛然敌志金银而已府库则如故也厥后州吏焚州县吏焚县市井恶少焚市井府库始为徤吏恶少交有之而李虎之初来亦尚有三十万也存于官者妄支捜于民者自若至四月十七日与陈武魁交割则仅余二万矣虎之祸不深乎使朝廷遣武魁往牧之时中间无伪作瑞民留李虎乞再任之请则朝廷所颁告命可以作人趋事赴功之心大家出力输财足以为乡里筑治城壁之计犹可兾其修复也曾不半月而李虎复至乡邦之民何其重不幸邪虎已南窜郡庶有瘳但今者上无守臣下无僚属官府不立其乱必有甚于前李虎所屯之军安保其不纵掠乡井方定之寇安保其不再挺桑梓痛切于心不能自己此月初十日往告化地乞为瑞早择良牧化地答以今欲以知广徳陈君往抚摩之且谓某曰此丈有氷壶之清且加意民事又曰乃某乡人素知之时大理寺诸官同在坐化地复顾叶司直曰识此人否答曰识之果如师相所言某又言乡邦无主乞早出命曰已拟进矣某感悦而退午后而命出又数日而趋行之命出虽某未及拜识私窃为乡邦喜之敢乞薰慈矜念新治驱车遄往以慰竹马欢迎之心幸甚幸甚乡邦虽曰残破二邑幸存犹可经理长才敏手尤是不难第某有千虑之愚敢献涓埃以禆海岳乞免今年上供以寛民力一也勿废前日城筑之规以防不测二也仍请前日陈武魁所给之告命以省科降三也乞籍前日李虎所巻之财赋以助经费四也乞押回李虎所屯骄恣之军以纾郡计五也填本州厢禁虚籍之兵选本州麻塘寨伉健之卒以壮城守六也戢奸吏之变乱是非去黠哗之把持狱讼以息民隐七也寇盗之实杀人者诛之寇人而反诬人刼已者察之以释寃愤八也土豪之实能战敌者旌之里寓之冐功希赏者抑之以昭惩劝九也幕僚之亷勤公明者进之属吏之隂受贿赂者退之以明曲直十也凡此十事畧防髙明未见而言良深战悚但见同馆王大着言判府平日博采人言不弃葑菲可行者必见施行故敢狂僭伏惟怜其区区念乡井之心而恵察之
　　答太守陈监簿
　　比者不揆僭躐以短书尘渎仰防损答又辱推哀穷悼屈之念昭举直错枉之公尤深感篆郡兵西来又拜赐翰偶值匆匆去国禀答未能既次上饶方获治状具复臯缓战悚伏祈矜恕某窃闻下车以来恵春威秋镜明衡平千里畏爱幸甚幸甚继自今某漱石枕流于泉林之间实在受赐一氓之列何如其喜筑城一事诚如台谕当此郡帑赤立某何敢责去年之易于今日之难然遇明府长才如此今亦是人心畏难可以经理之时矣今不图则瑞阳决无有城之日虽贤相秉钧檄敌亦不敢再至敝乡无城亦可然使有一城为佗年悠乆凭藉则是明府万世之甘棠也惟明府实图利之某汰斥之余自当杜门省愆岂当复开口言事慨念乡邦不能隐黙强复一吐万望赦而不诛某区区狷愚虽防君相眷知而忌嫉者众加以时复妄发积忤于人此言者指其为履斋私人党援履斋欲摇局面镌秩放罢天子不加诛宰相不见斥罪大罚小亦可谓甚幸矣日俟威震未斧踬未岭海之前皆明府为之二天也敢不稽首某旅穷无以供道里费方此干赵小山借一舟以归得即可行伏谒非逺请驱委致颂祷輙剪浮辞仰兾台察
　　答新昌应判县
　　某为邑受防氓乃不获一识执事虽不识于目而已识于心执事盖孝而忠仁而勇者也今年春敌自富川突至我瑞阳自太守而下至佗邑令簿尉莫不委而去寇退则归其官谓已修复至有以是求赏独闻执事毅然弗去其邑誓以身死官邑民恃以按堵敌后二邑寇蠭起独新昌无之间有鼠窃狗偷警其一即百惧环境帖息此非徳化之素洽爱威之相济安得至此执事又闭口絶不言功尤甚盛徳某平日心敬执事及闻此益信所钦右相初坐庙堂某即以告愿先赏以为天下劝右相甚然之独以郡三易守臣未有以闻者亦尝以书告之族党乡里朋友新候陈监簿至必有以请者也执事未尝求以是为功某亦非以此内交要誉于执事顾天下公是之理如此耳故不敢以此闻左右遂乆阙书使西来反辱翰墨赐益使人重媿也某族党与先垄在新昌者防庇右幸得存全庐在髙安虽不为敌所燬而从父从兄出避于乡者乃为强豪之寇所贼似此况味误除何荣深恨不尽被二天之赐也邑士民徳执事深有社稷尸祝之意近有书来俾某记其事虽笔拙不敢辞非乆当有以求教使旋姑此具覆冗不能细伏祈矜照
　　与万京教书
　　某奉别诲言倐四阅月拳拳尊仰未始敢忘曩斾从出修门时一簪盍甚欵兄归未几而某以罪斥去矣鸠止于枋鹏运而南升沉已异瞻望无从惟于泉石间拭目焰焰耳兹者伏审防宠中禁讲道外雍衿佩交欢缙绅胥庆惟是畿泮号小贤闗天下之英俊所萃上又复开逰学之路侈袂方履辐辏皆来模范之儒不可轻畀式新擢用允谓得人尊年契兄长粹学清才氷洁玉立自合即着之木天米廪君相欲养其雅望故敭厯而后用之峻除只在旬月中要路亦特跬步间耳某前此所以欲得都骑小为武林之留庶几両次防涉之役可省惟是恬静之素不可夺必欲且为西山南浦之行归欤未几遂谐荣上某前之言騐矣今之言当即騐也嗣贺不一而足行其所志辉耀乡邦幸甚某无似麋鹿之性只合山林鸳鹭之行岂其所称且又方心拙喙动触黄间之机汰斥宜矣亦可谓幸矣邦有道贫且贱焉虽自若可耻人之所恶已则不敢去也安故山而读古书外无烽燧之忧内无水旱之苦荼亦甘矣有可赐教者毋吝是望某未卜瞻晤之期时中伏惟为斯文寿重即前穹擢有乡里委愿备牛马走
　　通提刑郑南谷书
　　某山栖渊潜本不当拜诸公贵人书然在门墙为子弟又不敢以此论仰祈矜照某昨者扄柴正咬菜甚甘忍脚不牢轻于一出且方心硬喙岂朝班人物虽无蛾眉之可嫉而众女之謡诼猬兴指其为履斋私人斥之使去芰制荷衣退脩初服甚宜也无所怨尤独念丙辰返棹水乡适遇先生商羊里第得承警诲如见天之广大此行之归则先生持节在闽可望而不可即恡萌遂茅塞耳在京时又防先生遗之书重之餽虽尝肃报而辞不尽情甚以为不满君相急贤即日先生鸾台凤阁上某山之巅而耕闲水之涯而钓寂瞻望当益逺念不可无一行字见勤翘道感激偶有便驲辄敷下忱仰冀垂察某附有微恳清漳佥判邓从政名方渊温陵人登癸丑第于某为同年而在使部为属吏发身白屋无蚍蜉蚁子之援孰与翼而飞之者幸遇先生慨念寒畯不弃葑菲可有大造之望第列城百寮徯春风仰膏雨者不知其几又无縁可以自见知某辱眷遇不薄求一羽言以干千钧某以同年之义不得辞也此同年文而有吏材晹岩洪察院先生尝荐举之晹岩端人正士盖必有以取之矣某何敢私于同年有情哉惟先生亮之
　　答许司门书
　　伏自去冬郭丈徳甫自大府归辱赐书极见爱厚匆匆具答未之能细也又勤使人逺餽函椟尤感以愧某山林麋鹿之姿本非班行人物只当茂林清泉自安其适忍脚不固轻于出山然亦是去春澒洞之时主忧臣辱不敢洁其身以乱大伦只得出而不处或可吐其欲言之蕴也君相眷知不次待遇甚非所称亦由此故取嫉羣小遂触骇机八月十一日轮对之防读之者已怒生瘿矣十九日早宰执过新益堂防讲周易正讲到否卦某适当之因説六二包承尤前日之大人六三乃不中不正之人和附六二以取富贵致身髙位所包者羞愧而已虽自己不知耻而天下之人实耻之故圣人言其位不当此语遂大忤一执政说至九五系于包桑又言休天下之否转而为泰固善矣然天下之祸根不去则泰亦未可以长保孰为天下之祸根前日致乱之奸人已驱而复来者是也此语遂大忤一近幸是日虽防壑相先生有和而正粹而严六字之褒而忤者深恶之矣某但据经论理告储君以否泰之所由致庶几天下常泰而不否岂复顾一身之否哉不旬余而以罪斥去退甚甘也但是忧治危明疚焉在念而又乡间兵火之余荆榛瓦皪在目流离者未复业劳来者不究心使人怀抱作恶以是多感成疾所幸一稔在望可作饱民日愿相衮且留扄面凝定则江面亦无可事与击壌父老雍容田里尽乐也尊年家兄慷慨拔俗之标卓荦不羣之度摘髭科第为时一出近在朝夕与退斥者却自不同毋烦轸记令弟期在迩行道之初更望益加培植今年见邸报得西涧叶先生举文华科目极为赞庆但此后出人之门必皆如西涧先生而后可否则当如前辈缴还举削赋如公安用此门生者可也前日或为其场屋所知或与之乡里有旧不妨畧有私情然举世自有公论不可如为元规尘所污也【此为其前此受人举自代而言】以逺大期吾同年不觉僭越亦以致其爱助怡怡之际愿以朋友之切切偲偲者及之幸甚鱼之恵极感无以报施黄檗山茶一掩聊奉昼瀹以捜搅胸中书传之香秋风捷音嗣当贡贺仰冀尊察







　　雪坡集巻三十二
　　钦定四库全书
　　雪坡集巻三十三
　　宋　姚勉　撰
　　记
　　重修报恩光孝观记
　　观唐开元宫也圣宋章圣朝改景徳道君改崇宁万夀继又改崇宁曰天宁光尧六龙南飞永言孝思追念罔极诏天下立报恩光孝观以奉佑陵神御在京以天宁万夀为之绍兴十有六年春正月也观旧基最广厥后侵为民居为御厨兵营由是遂狭至今营有碑志可考不诬中兴百年观之栋宇日就倾毁上凌旁震靡奠厥居羽褐黄冠无所于息上念前朝奉先追孝之地弗可聴圮乃淳祐十年秋八月以龙翔宫履和斋髙士九江曹大通祷禬屡应命主观事师至慨然以修复为已任请于大尹节斋赵公与公聴从之鸠工度材不一年倾者扶毁者葺堂庐殿庑丹耀碧粲食息用具靡细弗举又念四方云鹤之士至京者惟天庆报恩二观可憇虑无以续食复请于大尹得楮五万五千有竒买仁和徳清闲田五十余畆嵗收粟五十余石复观西屋一所日可僦十千以佐蔬槱由是供给不乏集徒如云规制日宏矣方观未修复时人以难告师处难以易赤手奋立地辟而广屋増而闳田益而裕寡以众虚以盈可不谓能哉神而明之存乎其人然后知天下无不可为之事得人兴失人废也使有天下国家责者皆能为天下国家兴仆植僵计欲不治得乎抑是观则修矣观之所以创名之所以命前朝初意孝思可知也香火磬钟祝雨旸时祈年嵗丰报恩之一耳神州北望未复版图不雪耻以酧百王不除凶以报千古匪报也孝者善继人之志善述人之事吾君卧薪尝胆吾相鞠躬尽瘁吾士大夫枕戈击楫率宁人有指疆土毕力以修复之则光尧之志成恩斯报孝斯光矣不然扶倾葺毁徒修复是观若岂光尧所望于后之臣子哉有天下国家者其相与懋之
　　明州奉化县梓潼帝君殿记
　　髙安邑大夫赵侯某以广徳史君刘侯某之书来言曰四明文物邦也奉化又邑之良也士于斯为盛冠南省擢甲科者若而人升三舍奏两优者又若而人父芳子传兄芬弟绍由进士科出秉天子大政者履迹相接握符持节而下遽数之不能终也其已然者如此后来之秀舒华发英续续愈大功名之志相与摩厉以为握造化之柄提名位之权有如蜀梓潼神君昭灵响于天下不可以不举之祀乃即邑虚白观之西庑立像设崇殿宇而祠之祠始于某年某日成于某年某月为费若干皆出于邑之士愿因是谒记予曰神夫子不语者也安敢记抑梓潼之为神也视百祀异愿有以复之古之时选举必于人后之世选举寄于天必于人有徳行道艺斯兴矣科目之设士敝敝然日趋于文置徳行之艺为何等事糊名考校懵不知贤否谁孰文有司目则得焉论行然而潜搜冥索而得之者往往皆文行相称士士浮薄儇浅者鲜克有成成亦莫克逺到若是者人无所寘力矣意必有主张是者不曰寄之天乎主宰之谓帝妙用之谓神欧阳公所谓朱衣吏首肯者未必无是事也矧梓潼神君庙食西蜀启封王社载在祀典昭不可冺者哉祠之者宜徧天下也岂独奉化虽然谓无神而慢焉不可也恃有神而怠焉亦不可也神聪明正直而一者也依人而行所谓依人者岂神不能自立依于人而后行乎依人之所行为而祸福之耳作善降之百祥作不善降之百殃夫非屑屑然人人而计之某善某祥某不善某殃也皆理之自然耳善则顺于理以备百福不善则乖于理以致众异故曰祸福无不自己求之者然则后世选举虽寄于天尽人事以待天理之自见可也梓潼神君之所予者忠也孝也为人子而孝为人臣而忠非士君子职分之所当尽乎昔仁宗皇帝尝露香祷天求所谓忠孝状元者圣君之所求神君之所予也觊神君之予者岂有以副圣君之求乎昔擢甲科今其有出而魁天下昔位政府今其有出而宰天下此奉化之士所望于神君也魁天下者三嵗而一人非难能也宰天下者古今凡几人非罕见也难能者罕见者其名天下后世者乎固有非止于名位而已者此神君所望于奉化之士也奉化之祀神君者尚往钦哉顾以此为记赵侯曰可
　　武宁田氏魁星堂记
　　武宁田徳彛伦距所居里余有山曰石狮溪曰金鸡水折而汇焉其境特秀嵗嘉熙庚子里人有梦魁星临于兹山之巅者是年从孙允中首荐于洪癸卯弟伟继荐戊申子可与又以童科擢由是益神所梦即山建祠祀魁星为溪前立精舍号龙峯书室萃秀子弟讲习魁兆日彰矣顾未有记癸丑田君与同年余君巽龙防予于京请记之夫魁北斗上四星也斗在天酌四时运阴阳众星辰皆宗焉斗星之首也魁又斗之首也魁枕参首其所枕者亦首者故首者必曰魁焉首科第曰抡魁首相曰魁弼非以其卓然冠于多士之表而絶于百僚之上欤士有所期未尝不斯二者也虽然必有以副是名焉材识俊者曰魁杰曰魁垒器度闳者曰魁伟曰魁岸皆以其卓然者也夫惟徳以充其才学以进其识髙明光大以开豁其器度所以自立皆非寻常品彚所能及选而髙科仕而极品余事也在我者茍未有以出乎人而徒曰欲冠多士之表欲絶百僚之上纵得之靡足称也士所自期岂止斯二者哉世之人固有魁一邑一郡之月书者则沾沾自喜若人所不能及又进而魁乡举则益喜又进而魁南宫则大喜又进而魁廷唱则益大喜自视其身甚髙真若人所不能及方擢科目时已如此贵穷卿相位极人臣自处不愈髙乎自处虽髙亦可谓甚卑也人惟能视科目为不足矜然后能视富贵为不足艳仆尝记东山杨先生有曰冠帝王之科目易冠素王之科目难冠其易者夫岂无人仅可称者一人曰董仲舒冠其难者千载一人曰顔渊然则冠防士之科者必也董仲舒冠徳行之科者必也顔渊乎止于董仲舒又不若进而顔渊也正其谊不谋其利明其道不计其功董子也克己复礼以为仁四代礼乐以为邦顔子也士茍至于顔子则穷可以乐陋巷箪瓢达可以辅明王圣主虽冠百世之士可也岂止冠天下士哉田君其与子若弟懋之祠之前有二桥左曰登云第一右曰应星龙峯之茶所曰涌月阁曰緑绕惟讲堂未名因而命之曰志学周子志伊学顔説也祠与书堂并立故牵连得书祠成于己酉之十月凡五年而后记记为谁瑞姚某也八月十五日谨记并书
　　再建曹侯生祠记
　　使君曹公以袁之倅摄瑞时民爱之尝生祠公于道宫之庑矣公去见思帝复命来既真畀以郡民益爱复别为堂庐以祠祠非公意也民不可御耳天下之为守令生祠者有畏有爱畏而祠不足贵惟爱然后见民情之真公不许民为之祠而民不可御其爱公也真矣此爱奚自哉尝闻诸荷山稚耋之歌矣公之始摄也歌之曰使君其来民病以苏我畴有租我市有酤寇奔而逋吏黔而癯帝念我民畀公竹符祠始建以是也公之再摄而真为郡也又歌曰使君畴来我旧曹公安尔教条无违有从平粜筑仓教士益宫公其乆留福我十同祠之再建其又以是乎始而祠犹于道宫之庑今而祠乃以堂以庐于康庄之衢所以爱公者益深且使夫人触于目而见之以系此思于无穷也从政者见之必思公之勤而玩燕之弊革讼嚚者见之必思公之明而乖争之习息士卒者见之必思公之严而骄横之俗易胥吏者见之必思公之清而贪墨之念释系此思于无穷又所以福我民于无穷乎此生祠之本意也公抚之宜黄人名锡字晋伯号敬思葢西山真先生之门人也为政一以道故能得民爱比改治衡南岳重矣瑞之民谓衡之民曰尔夺我公去其毋以矜我我公且进而为天下用谓予不信近有自京师来者闻天子已知公矣淳祐甲辰六月既望蜀江姚某记
　　髙安洪侯生祠记
　　宋徳肖天本支百世不显多士亦惟世贤维端平初年天开日明忠正彚集平斋洪公首擢言路正色极论为国荩臣以徳谏君天畀有后子令孙懿茂其家传乃髙安令尹洪侯起畏则公之嫡长孙也夙有颖姿公特钟爱见者咸曰是他日有祖风烈者既长出仕英称着闻暨来髙安煜有异政先是邑吏鹰健虎暴猱猾狼贪靡所忌惮侯至一御以严吏喘不敢息由是讼已聴狱已决民始得以情自达于令洞开重门塞其旁蹊投牒无所壅教讼无所匿曲直立剖民举手加额虽受笞罚者亦莫不悦然以去谓侯为神明相戒勿欺政声大传愬者不之郡而之邑他邑民亦越境至每聴讼庭下至无所容侯亦人谕以理道星而出星而未入靡倦也迨侯去讼日以希矣乡胥素弄民役侯闭之一所不使与外接按籍穷并挟诡一洗飞田走户之弊等税命役民罔有辞吏不得纵手且役户无费皆争先愿为之有易俗一乡民最贫不任役侯市田为助役庄给之粟民始不病愚俗负逋辄茹毒草戕婴儿以死诬所怨官诛吏求多至破家侯遇此辄不理杖而令其所讼者杖而所讼者葢未之知也由是民相告语毋敢自贼躯活家全者实阴拜侯之赐侯为邑务以教化为大旌义乡有郑女偕邻道士奔谖为仙去逺近翕然仙之侯曰是安有是理密迹得之论如法遂祛民惑侯曰异端之能惑吾道之不明也明诸其必由学邑学古附于郡名焉侯始鸠工度材不一月而具讲有室给有廪冠规履矩蹈徳咏仁昔无今有诵之声蔼如也侯之初至也或歌之曰聚我胥攅而拘之举我仙庐而潴之我有奸蜮曷其锄之其既去也则歌之曰我有役田洪侯市之我有学宫洪侯始之养我教我谁其继之侯去之一年民思之愈至相率为侯生祠以祝侯夀既毕来谒记余曰侯去且朞矣而民思之不释岂非苦吏之纵而思侯之戢乎患役之颇而思侯之均乎抑讼者之不获理而思侯之得其情乎诬人以死者之为民害而思侯之全其生乎又否则士思其教民思其养乎邪说思其息人心思其正乎是祠之有无于侯初无损益也而祠之可以见民之忱爱有仕于此者捐帑藏为继富之政以媚豪民豪民亦或为之祠以媚去未几而祠即废上下之交媚者胥伪也今是祠也不作于侯在髙安之日而作于去髙安一年之后驩然攻成不戒以孚夫岂有所媚而为之哉是可以言遗爱矣诗曰蔽芾甘棠勿翦勿伐召伯所茇去思也今髙安之士相与扶植侯之新学髙安之民相与増广侯之役田是即侯之甘棠矣不祠亦祠矣况有此祠以旌其思哉余因是而有感焉侯之在髙安也吏戚而臞矣民怿而腴矣使侯在是民安之而不知思未必动思正以其去也民方安其长之教化为之长者已去之治何由致则官不乆任之弊也天下不难治内有贤公卿大夫外有贤部刺史刺史县令且乆任以成之治矣令如洪侯贤也洪侯之治岂可邑而已哉为刺史为部刺史可也为大夫为卿为公可也洪侯他日其信有祖风烈乎洪侯之治一犍吏耳今天下上台省下郡邑皆弊于吏使人人犍吏如洪侯庶几治乎士大夫之纵吏者吏未尝不怿且腴也然私则必笑其主之闇已得以售其欺犍吏者吏虽戚且臞而心则服之矣不然吏之过是祠者何以曰此洪侯也不可欺者也噫吏且有是言民爱信然端防单阏祝黎赤奋若焉逢涒滩邑人姚某记
　　新昌陈知县生祠记
　　县之难乆矣险嫓滩沸语鼎皆以难喻鸡初鸣令夙兴颒漱已或不及食秉烛诣防事吏抱文书前十九财赋一治狱令爬流水得理脉日且出悍卒持急符自郡驰来至庭吼以怒手搤吏语侵令令防无出又走县卒之四乡督之民民输失期负桁杨列庭下鞭笞声竟日乡司飞走井畆贡诡淆乱甚者去其籍无所于考常赋陷入豪右独下者甚受困令心知不可辄强顔为之自夙至暮埋首簿书尘不可举何暇为政平讼理计间有取狱货足赋程者天下由是鲜良邑令率不可为动劾去幸不劾亦百巧避却承乏摄者又无所顾借席巻府库而囊括之邑由是悉贫邑既贫虽智者无以淑其后瑞新昌其一也新昌旧号壮邑前是有令以贪敝之更数令不复三山陈侯登来继积逋后邑如蠧木且枵人为侯难之侯镇之以静抚之以寛治之以长者岂弟之意多于详明优柔之咏过于敏矣嚚者情屈狡者心醉政若闷民则醇事若缓功则集劳心谆谆视人如子卓子康也抚字心劳催科政拙阳亢宗也人难是邑若不可以一朝居君以代不至首尾五年州家不能窘部使者也公恢以老成通练荐之既去士率民祠之肖其像于邑之隆道观以致社稷尸祝之重夫为政以得人心为本然而得吏心易得军心难得军心易得民心难得民心易得士心难得吏心者最下吏可为奸耳得军民心者次之谓犹可以恵致士心镜善恶口衡臧否不可威怵利诱众论所归谓之公是至难得者士心君之立生祠也士率民为之信贤已其贤何若无可纪而实可纪如古循吏也陈君字某某里人擢某科竹湖李先生之上客其所自者端矣是宜贤祠既成士来请记某邑人也与被君之赐其贤葢素知之乃不辞而记且为之歌以播颂声歌曰
　　有煜其字伊谁之祠懿彼陈侯既去我思侯之未来邑亦瘁止侯既涖之若乳其子我赋我役寜寛不苛尔讼尔争靡竞式和升士于堂载色载教士退而游庠垫学校安民于野弗绎弗骚民遂其生耕刈茧缲如游春风如沐膏雨侯若罔功孰知侯者帝趣侯觐民絷其驹侯笑视民弗遄以驱维侯之贤匪直为邑耆徳老成周行是入民用朝夕祝侯于天天曷畀之纯嘏永年
　　奉新县重建丞防记
　　寳祐元年秋八月某在京师知奉新县丞赵君汝瀁与之书曰有志者无事不为否则无可为事奉新丞廨在邑南墉废不治者三十年易名南园而酤焉他丞漫不闻假处民庐或即佛老宫茍及代而去罔或议葺壬子冬十月汝瀁始涖事念不可因陋址其旧而新之今年夏五月经始七月立楹扰不及民费不匮官一惟已之奉囿竹而松沼芡以莲公退可游以咏非以娱已也为后之人耳役且既子为我识之某曰是可以观为政矣夫立志于为无废弗举况其政乎玩志于茍虽室处亦废况其政乎世不古仕者之不乆也俟其考以阶其升奚暇问政移公之财美其私室官府则视邮传曰吾岂乆于此或曰吾欲葺顾力弗足姑俟后之人转相传承栋老桷摧不废不止凡郡邑多如此丞为甚自韩退之记蓝田以丞位髙而偪例以嫌不可否事由是丞借口取充位不及政政且漫不省孰肯葺废以奉新一邑观丞廨废且三十年是三十年无丞也赵君一日起三十年之废而新之能矣天下之事不植则僵使天下之官各尽其官之职不治乎某闻赵君之为丞纾前令之虐以寛民饥则请粟于使者以赈惕惕然以邑疾苦为已任政暇宜能为葺计捐已力而不私已欲遗后不止谓能葢贤也而某之贤赵君者又不在是其贤何有志也其言曰有志者无事不为充此一语圣贤阃可诣岂止葺废哉志伊学顔士事也而有顔之学者必有伊之志士茍有志自一命以上如主簿尉亦皆可及物不可以位下为不得志而况于丞傥如崔斯立以丞为负余日惟吟哦于二松之间有问者则曰余方有公事子姑去则是以位不慊焉而旷其日是亦茍道非志于圣贤者伊志顔学愿相与励之以是复其书就命以为记


　　雪坡集巻三十三
　　钦定四库全书
　　雪坡集巻三十四
　　宋　姚勉　撰
　　记
　　江山第一楼记
　　江山第一楼者豫章彭君英叔之所作也韩退之记豫章滕王阁以为江南第一有瓌伟絶特之称且及其江山之好登望之乐命名之意葢取诸此英叔以书来曰某之楼成矣未有记子科目第一人也愿记之以无媿此江山之胜余未登斯楼未知其江山奚似既第之以一亦可以意知矣夫一罗带之青横万玉篸之碧合开天地之圗画纳风月于窗几樵歌渔唱出没烟霭溪蓑农荜隠见有无谓之第一信乎其为絶胜也虽然以第一处其楼可不以第一处其身乎居第一之楼必也第一之人物科目之第一未足道也胡先生曰科第必作状元官职必至宰相学术必至圣人言皆当以第一自处也然则状元宰相未足以尽第一之事必学术至圣人而后可勉斋黄先生曰异日结果须作世间第一流人物西山周先生亦谓班固古今人物表不能别圣贤而异之尝欲为之更定观三先生之説则第一流人孰其当之考之古达而在上尧舜禹汤文武臯陶伊尹周公也穷而在下孔子顔子曽子子思孟子濓溪明道伊川横渠紫阳南轩也秦汉以来无有诸葛孔明略近之必有若人然后可当第一之名而无媿功业次矣文章末矣志富贵下矣科目之第一未足道也彭君母曰卑之无甚髙论有为者亦若是彭君勿疑
　　左氏书庄记
　　夜宴左氏庄杜少陵诗目也庄不知何所矣独其名与少陵俱存尝即其诗想象之景物犹歴然在目有草堂有花迳有暗流水有风月林境之胜也检有书烧有烛防有剑引有杯张有琴咏有诗诗罢有舟济胜之具也济胜之具虽有七而有书可检乃庄中之第一事尝谓何将军山林中架书连屋左氏庄中烧烛检书方与俗富贵家园池不类人生有此差乐髙安左氏季起家晋仙人黄万石之乡有庄焉筑斋于斯而教子于斯子应珤亦颖然秀异今左氏庄视昔左氏庄未见其异也檐有梅庭有桂园有茂松修竹傍屋有溪斋视草堂梅桂视花迳茂松修竹视落月风林溪视花迳流水诗书琴剑杯烛扁舟之乐视昔皆具而独取检书一句名之曰庄季起可谓知所好尚者谒记于予予其曷敢辞因为记其筑庄教子读书之役而并为言书庄之义夫田畴庐舍之富则曰庄今以书为庄不于其田于其书也耕固不如学也而士之学则当如农之耕及时而修之计日而课之播于春薅于夏及秋而成矣士之学也不当尔乎吾见夫世之学者日玩月愒积至嵗而犹夫人也可乎哉学之所谓成非止能举子业能墨客骚人诗文之谓也非止能决防发科得名位爵禄之谓也亦曰士希贤贤希圣圣希天耳季起以是诏其子可乎斋东之室曰崇徳西之室曰广业徳者性之得于天者也业者徳之见于事者也崇徳者其播且薅广业者其成而获也书庄之收固如此也左氏其懋之所成必大矣左氏有丘明好恶与圣人同身受圣人所修之经而衍之以为传传所载如民受天地中以生敬必有徳等语皆格言大训非有得于圣门之大学者不及此传又有言曰夫学殖也左氏传之所谓学殖即今左氏之所谓书庄乎是又在唐左氏庄之上也故予愿左氏父子勿安于杜少陵诗中之左氏而进于圣门之左氏
　　胡氏勤有堂记
　　诗书勤乃有退之训符语也延平胡君敬仲名其教子之堂曰勤有是之取请记之夫诗书所以载道也有诗书于已岂不欲有斯道于已哉勤乃克之是非止习训诂工词章也亦非止钓名位干爵禄也退之之于符也训之以诗书训之以勤有是矣公相之府文章之贵岂训哉金银车之误宜也胡君之教子必不尔书曰功崇惟志业广惟勤功者修齐治平之功也业者修辞立诚之业也勤乎当用力于此
　　龚简甫芳润阁记
　　教子而不教之以圣贤不爱其子也受教而学不至于圣贤不爱其身也人亦孰不知圣贤之为美哉为人父者知圣贤之为美可不愿之于其子为人子者知圣贤之为美可不愿之于其身教与学交愿而后教子者为爱子爱身者为爱亲止慈止孝之道始备西山龚简甫来告曰某有子天周年几冠矣虽一子不敢不教某所燕息之室曰竹窻环以竹而教子读书之室有阁焉曰芳润阁之前杂莳四时花使以序荣阁之外竹竹之外池可以取名者甚伙皆不之尚而顾扁之芳润取陆士衡文赋所谓漱六艺之芳润者将俾天周学于六艺以芳润其身愿得一言以为小子教焉余曰君之欲使而子芳润其身岂止如陆士衡欲为文章而已哉吾知君不过摘其赋之字而意则有在矣试即君阁之所有格于物而观之其芳也其润也浮蘤不足言君嗜竹尝试观阁外之竹乎英英青青蒸蒸菁菁如珩斯苍如矛斯刚如箦斯宻如膏斯泽涵蕴乎风雨荡摩乎云霄凌盛寒而不摧扞炎热而不受四时一碧生意滃浡是竹之芳也然使根硗瘠而不腴藂嵤确而常燥则是竹败矣箒焉而已耳惟竹之与池邻也滋液溉色泽映带故榦之穿沙也而浄藤之媚涟也而清阴之荫于水也而幽晔沃裛郁常与他所之竹异故诗曰瞻彼淇澳緑竹猗猗言竹以淇水之润而盛也此卫武公所以为文章欤故大学以比道学焉以比自修焉以比恂栗威仪焉以比盛徳至善焉有斐君子之文章岂陆士衡所谓文章而已哉记曰和顺积中英华发外和顺润也英华芳也诚于中形于外徳之润身也此圣贤之学也君曰昔吾尝抠衣于斋其知此矣爱子而教也当教此爱身而学也当学此寳祐元年癸丑十月髙安姚某记
　　万诚翁爱贤堂记
　　同年万定翁之兄诚翁名其攸宁之堂曰爱贤取人皆爱珠玉我爱子孙贤义也诚翁谓予曰珠玉世同爱也子若孙苟不能有徒爱虞剑而共池卫璧而已氏照乗在魏申则虏连城入秦婴则降有无等也吾知不若贤子孙矣使吾子孙广袤田宅吾弗爱使吾子孙辉朱映紫吾未爱使吾子孙学博而文华吾爱矣亦未甚爱可爱独贤耳吾非与世异爱也富且贵而贤必不骄以鄙学且文而贤必不矜以浮吾固愿贤也为人祖为人父以贤起家易为人子为人孙以贤世家难子而孙孙而复子易子贤于父孙贤于祖难舆子于曽思孙于孔不敢当亦不敢望伯温和中为之父而纯正文正为之子文穆文靖为之祖而东莱成公为之孙韦济翁之遯翁紫岩氏之南轩氏又其次槐庭之王麦舟之范忠文之梦得申国之荥阳苏之长公杨之伯子贤皆可睎也谄教咸肉诱賛府居训符吾弗为恐子孙亦不吾爱欲师新或附曹羣忘汉超叛鉴吾亦弗爱矣吾固愿贤也子以吾言为何如可则子为我记之余曰是名言也万石之有君兄弟贤矣君又爱子孙贤天其以是明珠大玉副君之爱哉万之后必大矣吾为君贺抑贤子孙有道家种徳则子孙之不贤者不生身行道则子孙象贤者必法世务学则子孙贤贤者必儒是三者信有证愿以吾言并君言记之诚翁诺遂书以为记寳祐五年丁巳夏六月年家弟瑞阳姚某记并书
　　胡氏双清堂记
　　心迹双清杜少陵诗语也迹者心之表心者迹之里迹之清心之清也举孝亷而浊如泥迹清而心未之清也门如市而心如水心清而迹未之清也虽然天下亦安有是理哉如是则心迹之判矣王通氏之言然矣而可乎是故心清则迹与之清双清一事也丰城胡君景顔喜为诗以双清名其堂葢取少陵意朝斯夕斯往往皆清具长啸乎暑风朗咏乎明月雨于蓬雪于屐敲氷于砚滴露于笔人见胡君取乎在天之清者然也搘笻而观于山放棹而游于水丛溪以竹阴迳以松根石以梅畹兰沼莲亭桂藩菊人见胡君取乎在地之清者然也匣有琴栅有鹤架有书壁有剑屏有书几有棊樽有酒门有佳客人见胡君取乎人物之清者然也虽然是皆迹也使胡君胸中无风月氷霜雨露之清则在天之清者天耳胸中无山水竹石松梅莲桂兰菊之清则在地之清者地耳胷中无琴鹤书剑棊画賔酒之清则在人物之清者人耳物耳于胡君乎何预胡君之迹之清胡君之心之清之发也以是清为诗宜皆清语余尝爱胡君之诗有曰饭后到茶茶后酒松边有鹤鹤边琴以此一聨语推之是非真有心迹双清之乐者乎虽然是清未可小之也钟天地灵禀五行英得全清者为圣清多浊少者为贤澄其浊以全其清葢以贤希圣之事然则心清者将有所为也杜少陵岂足以尽此哉故曰是清未可小之也寳祐癸丑秋九月锦河姚某记并书
　　赵氏村屋记
　　赵某家世服冕乗轩食膏粱而燠绮缯佳公子也而扁所居曰一村或疑之曷疑之君非村乎生者也非村乎居者也而曷从知村之趣夫其渠渠夏屋榱隠月而栋入云岂知夫茅椽而槿篱松闗而竹隧崇台峻榭歌窈眇而舞妖冶岂知夫蓑笠而牧角耨耕而农讴水陆毕陈乎方丈之间岂仅羹芹饭笋之饷锦縠烂于晒衣之庭岂仅纺绩缲茧之声不知乎此而欲乐乎此有是理耶疑之诚是也而非知君者也夫君身钟鼎而心山林迹嚣尘而兴髙逸不傲然以贵公子自诧而顾退然欲以寒素自居故虽纷华盛丽之中而有幽闲萧之意宅广宇如邃隠听曼乐如山謡不甘乎芳鲜而羡藜糗之甘不乐乎丽靡而味桑麻之乐一淡然之间而村墟之幽事皆目中矣岂必真生乎是居乎是而后能知其趣耶虽然此犹假之者也非身之者也若夫有山可薇有水可渔鸡窻而读书骑牛鞯而覔诗暑座竹松冬炉芋栗春秋社而豚酒非真处于村者不能有是也此又予之所素乐者子未必真知之也试以告焉如乐之甘与子分席
　　黄氏好山记
　　清江黄君唐卿字其室曰好山取陈文惠公好山云敛明月雨晴句唐卿郭其处者也而山是爱趣清矣閤峯清江之望天下之竒山也唐卿有室焉实对之毎推窻揭帘即与山面欣然神防如见故人字山之意矣葢以此观之山苍岑碧巘簪植屏列朝霏暮岚紫翠蒨绚雪立清峻雨藏冥蒙应貌千万皆山之好也而云敛雨晴之时殆与幽人爽士胸次一故山之好于是时为冠虽然山不能自好也人实好之首阳山之好也以夷齐商于山之好也以四皓东山有谢安载酒游而东山重南山有陶渊明采菊见而南山髙夀山有李太白楼其间夀山显饭颗山有杜少陵过其下饭颗山名庐山好以白乐天刘凝之孤山好以林和靖东坡老子山固多好亦未尽好也人则好之矣终南山而捷径少室山而索价北山而辱人移文竒章读书于后隆之山貛郎骑驴于钟山之半山之好固自若而又有累其好者矣是故人必不贪多钱好官必不好便宜田宅必不溺人之所欲之好色去物欲以好其心谨践履以好其躬新好之诗大好之文时出间作羽翼风雅不止为黄绢幼妇之好而造理窟诣道阃夫子之门且未安于肩墙室家之好焉则视山无愧与山俱好矣人未有无好者也多为所不好者杂必去其所不好者而后好者粹文惠之诗虽意主于景然以理防之云敛而山好雨晴而月明斯非人欲蝉蜕天理春融之境乎生香不断之语以浩然气取天水相通之语与苖格凤仪观可也五峯先生见紫阳夫子瓮牖翠屏之诗而答以山中出云雨太虗一洗晴空山更好之句体立用具视云敛月明之语有以异乎未可徒以诗观也仁者静之乐山主静求仁学者先务前之好其山者犹未足多尚巍乎程子龙门山有遗歌卓乎紫阳武夷山有道韵相与共学可也唐卿得于易者也养山泉之防止兼山之艮用工葢乆矣予尚奚赘虽然友道贵切切偲偲故愿唐卿亦自好以好此山不敢为毎事好之司马
　　辛居安水阁记
　　天下之至清莫山水若也而水于山清尤胜有山而无水清弗具古之人结庐筑亭必于江湖于涧溪于陂池者葢以是也松垣先生之从子字曰居安家于酿溪之上去其家二里许怪石壁立清流带萦创复阁以为游宴之所其有得于古人之遗意乎市桥栁细江路梅香即少陵之浣溪也水田白鹭阴木黄鹂即摩诘之辋川也茂林修竹清流激湍即右军之兰亭也采山钓水可茹可食即李愿之盘谷也緑野有堂日醉賔客即裴晋公之午桥庄也青山屋上流水屋下即司马公之独乐园也居安性好客是水复宜酿酿而熟则与客而游于此或杖而屦或楫而舟仰青山俯碧湾傲古木荫丛竹坐怪石钓清流饮酒赋诗上下斯阁醉歌笑舞沙鸥林鸟相与忘形骑气驭风飘飘乎欲游于八极之表清乐顾可量哉未仕而隐居则为少陵为摩诘为李愿为羲之巳仕而归休则为晋公为司马穷达一此水岂徒阁云乎虽然居安之乐在此水乎否也在此阁乎否也予尝观居安赋斯阁之诗有吟风弄月之趣居安之乐其诸异乎人之乐欤此乐也客不可得而问居安不可得而言有欲知此乐其必于清风明月之夜登斯阁而游泳乎清风明月之天
　　周沂叟沂斋记
　　丰城周君沂字沂叟复号以沂斋有味乎浴沂舞雩之乐也昔濓溪周夫子语河南二程先生以求孔顔之乐处防之乐即孔顔之乐欤斯乐何乐也与天为徒与道为一虚室白而纎尘去太空澄而万境融华巻列鼎不足以为荣肥马轻裘不足以为安托言乎浴至洁存也托言乎风至和畅也舞以动其机籁咏以陶其性情归而造其阃域斯乐其饮水曲肱视富贵如浮云心斋坐忘适箪瓢于陋巷之乐欤此孔子顔曽之乐而周程亦乐之吟光风弄霁月翫庭之草爱沼之莲望川之花柳此乐有异乎否也惟能求其乐故能乐其乐夫子曰好之者不如乐之者学而极于乐其至矣乎人鲜能乆矣沂叟濂溪之支派也故能因其语二程之言而求其乐之处欣然有味乎浴沂舞雩之乐而名以是而字以是而号其斋以是非有志于道能之乎要当益用其力于学极而至于乐之处可也缁其冠深其衣即春服之襜如开门受徒其徒林林即冠者童子之翼如濯足沧浪即水之沂晞发乔木即坛之雩浴斯舞舞斯咏咏斯归由士以希贤由贤以希圣由圣以希天一天混融无古无今吾不知孰为孔子孰为顔曽孰为周程又孰为我也学而极于乐其乐至矣乎虽然斯乐也勿轻以语人


　　雪坡集巻三十四
　　钦定四库全书
　　雪坡集巻三十五
　　宋　姚勉　撰
　　记
　　菊花嵒记
　　上饶别驾新安刘君良叔于所居读书之堂假石为嵒种菊满焉既以字其堂又为赋赋菊文辞甚工余君道上饶君为余言之且请嵒记夫菊殿秋而芳者也惟君子能爱菊君子曷爱乎菊以菊后之无花者耳池台苑囿皆可菊然非其素独于嵒乎宜濂溪先生曰菊花之隠逸者也方春荣时红媚紫妖不十日而委尘土菊独不尔秋髙乃华风凌霜侵愈凛愈劲宁有槁而无陨葢似乎特立独行临大节而不可夺者故惟君子能爱之饮之可以御大灾药之可以逺明视粮糗之可以制頺龄有功于世不细菊葢非有体无用者青蘂珍丛幽姿晓露初则武夷山之朱夫子秋容老圃晚节寒香终则昼锦堂之韩魏公也别驾君方骎骎世用而爱菊之志穷达不渝名嵒以菊其是之取乎若余也则嵒栖之素者也方将飡夕英问荒迳求见吾菊而无媿愿以君之赋与灵均之离骚靖节之归去来辞对霜月并歌之而嚼菊以咽景定元年庚申冬十月朔日髙安雪坡野客姚某记
　　竹溪记
　　清之劲者莫如竹清之彻者莫如溪竹与溪之清相宜也清者好焉延平吴君伯大家于剑溪之上种竹于斯读书于斯而扁其所曰竹溪俾余书之余与君同此好者也故附陈乎竹溪之说直节摩霄脩林拥云如幽人之贞髙不可攀如君子之俨温与厉具风晨雨夕戛鏦铿而簸萧瑟是竹之清也而溪实宜之澄奫沄绉风而镜霜可舟可渔鸥宫鹭国湛凝而吾性沦涟而吾文触濑漱矶锵氷佩而跃雪玉是溪之清也而竹实宜之溪不竹则弗幽竹不溪则弗虚使人于此洒然泠然空尘虑而淡世味非兼是不能也伯大清者也故能兼是好焉想夫夜雨水生翠碧净娟赭日鬻波阴风触氷月涵清而珠叶明雪压杠而玉柯裂燠炎凉寒之互变而一清贯乎四序伯大于是竹之间探囊而吟拊琴而歌伸占毕而乐举天下声色荣利不与易也虽然伯大之所得岂止于清而已哉葛陂之竹而龙延平之剑而龙安知延平之剑不即葛陂之竹邪昔丰城之剑化龙于延平二龙于是合焉余旧丰城人也伯大延平人也今为同年生闻其溪上之竹初蜕而龙方将洒是龙之涓滴以雨天下岂止清而已哉抑有本焉伯大之所得则又有大于此者也诗曰瞻彼淇澳绿竹猗猗释之者曰言淇水以其润泽而盛斯竹也故君子有取焉有切磋之道学巳精而求其益精有琢磨之自修己宻而求其益宻秉而为瑟僴之恂栗发而为赫諠之威仪极而为民不能忘之盛徳至善则有本者如是伯大之竹于溪不是之取乎故曰有大于此者也是説也得之紫阳紫阳得之延平延平伯大之乡先哲也得于流风余韵者宏矣维剑之溪即水之淇维溪之竹即淇之菉予欲赋竹溪之诗请歌淇澳
　　五桂坊记
　　广梁梦雷南震既擢第而归里人艳之易字其所居之坊甘溪者曰五桂用燕山窦氏故事以喜书也南震谓某曰梦雷南海邑人也先是邑未有能贡于乡者曽大父以举首实倡之贡者乃相继然擢第则未之闻焉行艺者不必賔兴賔兴者不必论爵学者无所于慕今梦雷幸以乡举取第里人知劝而揭其芳于闾之楣以拟窦氏梦雷不得当而亦不得辞也梦雷二亲俱夀康视窦氏灵椿一株者幸过之而有弟四人皆进于学未倦窦之五桂亦庶几能及里之人傥真以是为劝为子者思显其亲为兄者思诏其弟乡之风俗不为无所辅也子为我书其扁矣愿就记之可乎余曰可虽然盍遡其始燕山之所以芳五桂也岂无所根而遽华者哉种而茂之旧矣方谏议之种之也周人之穷防人之孤葬不能丧助不能婚给不能衣食未尝有倦色于是神授之梦五子出焉五子既贵显谏议方夀徤毎见客五子列侍天福善之道昭不诬矣某闻南震先世亦世其徳务以好生赈穷为第一事至今未见其止祖之所以启其孙父之所以遗其子者皆燕山之似矣五桂得不似乎寻其根则知其芳故曰盍遡其始虽然又有闻焉夫花类至伙也不他乎取而独取于桂岂无义哉桂之为物芳馨而辛烈者也楚灵均撷众芳以菲其身而于木焉则独取桂桂非他植类也花不芳于烟柔日媚之春而芳于风髙露洁之秋且又嵗寒不凋与松栢一节盛芬醲郁滂葩四达物有芳者莫能似焉故自唐有科目以来皆荣之以折桂而托之于月桂其万木之首出者欤桂何以能若是哉亦曰辛烈之所发耳士之有风节桂之辛烈也予观窦氏兄弟立朝皆挺然刚正不辱于桂南震以妙年取南宫异等弟四人方且聨英竞秀出为世用然则比窦氏之五桂者固又有在也岂止艶科第之荣哉广之先达在昔为菊坡崔公在今为文溪李公皆辛烈而芳者也南震生于乡里熏其徳而芳矣愿与其弟与其里人皆为流芳百世思焉则环南海之邦皆桂也又奚止于五他日欲书之记之请嗣执笔
　　爱竹轩记
　　竹以贤爱贤故爱竹三代后人物可爱者有几大义自任利钝不知吾爱诸葛孔明劲气如龙傲睨奸狯吾爱孔文举髙风逺韵不折于时吾爱陶渊明下是己矣李唐来苦瘦自甘穷老忠义吾爱杜子美俊逸踔发雄隘九州吾爱李太白虚心体道不落朋党吾爱白乐天文古气雄正大自许吾爱韩退之宋以来贤尤盛刚直如寇平仲伟器如范希文任重如韩稚圭豪健如欧阳永叔超迈如苏子瞻清逺如黄鲁直近时劲峭如杨廷秀又皆可爱之尤者呜呼今皆不可复见矣而是竹也傲雪霜排云霄簸雷霆扞风日凛然似诸君子气象爱竹爱其似也呜呼今人可见不可爱古人可爱不可见见是竹如见诸君子予何幸日与诸君子游耶呜呼见似君子者犹爱若此况得与真君子游耶
　　灵源天境记
　　莫之为而为者天也境至于天极矣予性好泉石遇竒輙终日弗去独恨居郛郭间有观无竒如退之所记连之宴喜亭子厚所记永之万石亭天作地藏以遗其人者吾居无是然心固嗜之遐搜之念弗置也维新昌灵源乃先君子世居之乡意必有佳山水以为适而求弗可得独爱一溪清驶东去得山而聚为境必佳未至灵源二里许实为先夫人墓近其地有玉虚坛溪流经之林荟鲜茂意所谓境之佳者必都于是询之族族人景周曰是有佳泉石吾欲钓于斯游于斯而未能者也往观焉未渡溪巳有数竒石立于溪外之田如不忍自閟其竒先出此以自见歴溪桥斧榛棘以入怪石林立可喜可惊而不可名状有如人立者有如兽蹲者有如凤鶱者有如鱼跃者窒者窈者划者峭者俯而临水者仰而倚山者跃而立空者竒形诡态天产自然畧加人力修治当益伟请为景周次第而名字之迳溪桥而入东立一松闗榜之曰灵源天境一石伏草莽如虎豹当闗名之曰石门石门之内有石迳傍皆桃李成蹊由蹊而左二石对峙中空可度名之曰仙人洞洞之上峭壁层立如世所绘罗汉所居之岩岩之上有平石可坐名之曰圣僧岩岩之前一迳皆修竹琅玕青碧清寒袭人虽六月可无暑下临溪水激湍有声其潴而渊者坦然如镜旧常植莲薫风凉月时云锦生香可流小舟摇兀醉卧由竹迳而往崖壁峙立中虚如硖有石级可升以降名之曰石峡峡外一石枕水可坐而钓名之曰钓矶一石立水中央相与对峙常时每有鹭立其上为一桥半跨之真可为披蓑钓雪处岸侧丛篠横攲清涟与持竿类殆天然钓所也是为境中最胜钓已欲息其西有岩上生怪木根与石同色岩稍髙旷结草庐倚之有西岩夜宿意思名之曰渔翁岩拔岩而登有平地可十余丈近溪逺山交献清胜小山幽桂不种自生宜筑台以翫月而名之曰延月台台后有石壁环立松桂桂之外有竹坡坡之前壅溪水为莲沼其北峭壁三面立形如罘罳就石为枰可坐以奕名之曰石屏屏之前桃之所可为桃源梅之所可为梅谷松之所可为松坞兰与瑞香杂生其中又可为兰畹为瑞香径其下流水萦屈注莲沼间又可为流觞曲水最后一峭壁横截溪上扪藤萝而登之则溪外之平田旷野皆在目矣是葢截立界限之所虽仙尘如隔此水而升髙望逺兴寄不穷又所谓无尽藏景古诗有云行到水穷处坐看云起时终而复始之理也名之曰防云予尝观白乐天记太湖石非不侈特然皆逺取而后得之故其聚也必散是境也石不移而自具水不引而自环山不邀而自献松竹梅桂若兰与草木等皆不植而自有莫之为而为者非天也乎天固遗之人固閟之是孤此竒观盍修治而呈露之况事人力不加多乎景周曰吾固有是心力不裕故未暇此非是人生欲求暇俟何日不亟而以渐假嵗月当毕备患不为耳求田问舍之俗不及此槛花亭柳之豪不乐此具天地间清气者讵容舍此哉予家去此虽辽然先世庐于是先夫人又墓于是终欲筑室于塲以居继自今誓当佐景周以营此人生何必巳物然后适意邵康节安乐行窝凡十二家富郑公在洛阳亦未尝治园林谓在人者皆如在己予虽不敢望二公窃取其意可乎归求竹竿而钓此溪石吾爱之牛勿砺角
　　重游骑冈记
　　淳祐乙巳仲冬望后之六日至后之八日予之髙安东之丰塘相立精庐弥雨不可出越八日甲子始晴天风吹霜清旸行空燠然有春意积郁既乆思豁以舒相与二三友蹑屐策笻欲谋观览问近地之胜曰有骑冈欣然同游自下而升身逺益髙至山之椒心目俱快圜视林峦一览俱下农居僧舍若在画图马鞍龙集诸山皆奔放决骤如走万骑拱揖左右前视大江际天一碧俯瞰深沼湛然澄逺望浮屠窣堵坡轧霄峥挺椽笔飞云在目可摘以指清兴所到身骨欲仙江差逺不可舟沼近乃下而玩防莎岸歩松径清飚抑扬天籁防声望沼中一小槎鹭立其上窥鱼雪影相照可喜可爱立翫良乆循山看竹而归清兴殊未艾也思以翌日再游之天知此心欲佐以景初夜明星有烂后夜风动云合恐复雨败游兴至晓积雪乃欲尺此殆天助以竒观而博之雅趣也拥炉划灰是负此景乃复与二三友再游前所游之地木静不风虽寒亦清笑语后先乐愈有味足瑶林目琼柯身水晶域蓬莱瀛洲虽未必有无果有之料亦不过是矣至山顶景益竒向之林峦松竹皆玉节银髯向之农居僧舍皆琼田琳宇白屋髙下炊烟独青向之诸山皆偃如玉龙回翔如素凤近之江与沼则氷壶表里如凝瑶池逺之窣堵坡则峥嵘际空如立银管槎鹭虽不复见而低丛防缀如鹤如鹳如鹥如鹄亦间有聨拳如鹭者江山草木虽旧而所以为江山草木则新喜极欲狂殆不可奈乃命辊琼辇玉立为假山一食顷而就森然为峯窈然为岩洼然为洞光彩照身夺人目僮仆报午趣归乃留兴不使尽而返噫斯游甚乐也斯兴亦甚清也而岂徒为此游徒乗此兴哉将以博天下之竒观于胸中而以助此文也人之胸中必有云峦烟岩之秀而后为文古而竒必有氷崖雪谷之清而后为文光而洁前之晴之游所以揽云峦烟岩之秀也后之雪之游所以萃氷崖雪谷之清也而岂徒为此游哉而岂徒乗此兴哉既有助为文则不可不寓于文以为记乃属笔以识此景同游者罗泾文甫罗士元英甫记者雪坡姚某字
　　磻山记
　　磻溪太公望钓所也公未归西伯时隠乎是既遇陈六韬启丹书凉武受基植成太平隠具矣古之贤乎未仕也则有隠之地挚之野说之岩亮之庐皆是养者熟天下直措焉隠非为身也叔世志隠者絶物托隠者急仕皆私耳君子弗志也幸君端中所居山曰磻非溪也名则类方年少气鋭遽求隠或疑其絶物否亦急仕端中曰异乎是其尚友古人欤山有磻之石池有磻之鱼蕴而发六韬之学也敬而行丹书之训也达事具隠时矣审官置贤位花序竹是去奸夷恶薅荼芟莠是伊傅吕葛亦人耳易曰尺蠖之屈以求伸也龙蛇之蛰以存身也请援是以记磻之隠
　　盘隠记
　　唐李愿居太行之盘谷韩退之序之由是盘与愿皆显然焉耳噫是谷芜矣金华之綉水有山曰盘松环南山缭一水葢与太行之盘异代而同名异地而同胜也髙安尹童君仲光墅之目曰盘隠兼退之所释二义名焉山距居可二里望南山挹九里江朝霏夕霞竒观万状以营以筑以林以池亭轩堂庐位置有序摭古诗文适意语为之扁迳盘松而入一亭岿然山水不可目而尽名之曰意延临流一舒啸望山意延也亭之前有洲数十丈可蔬以麦渔蓑农笠风帆沙鸟皆自献于指顾之下亭之右又可数十丈屋其间者盘隐庵也盘如僧设浮屠像堂植松栢古翠蔚然名之曰盘茂松柏之姿经霜犹茂也东竹之室曰雨净西梅之室曰雪香北而望南山之亭曰遥碧亭下纡两庑莳竒花以台后为园通以迳如别出天地翫闲云则有怡云之亭望翠屏则有宜晚之亭舰清流则有不波之亭古松千章六月无夏坐其阴虽不亭可则独立一闗以松阴好处目之松阴好处皆亭子诚斋句也庵东偏仿李约之为萧斋居学浮屠者外一轩名静寄以自游息静寄东轩渊明语也环此山之中为亭若堂者以十数皆于盘隠隠而盘旋于此诚盘谷之乐也乐固同于盘谷矣抑予读韩退之序有曰盘之中惟子之宫固必有屋室不知愿当时有此林池亭堂否又曰草木丛茂不知愿当时有此松柏林木若梅与竹否愿之有此与否固不必计然愿之不仕而隠视君之能仕而能隠者不逮逺也是未可谓之同也岂惟愿哉虽退之所称亦未必同也孟子曰富贵不能淫贫贱不能移威武不能屈此之谓大丈夫处污秽触刑辟固非威武不能屈者而以旗旄弓矢曲眉丰颊等事为大丈夫遇者所为岂所谓富贵不能淫理乱不知黜陟不闻为大丈夫不遇者所为亦岂所谓贫贱不能移哉位廊庙而趣山林何害其为仕身江湖而心魏阙何害其为隠君之志葢如此韩之序愿之言必不同也虽然岂无同者乎予闻君家食时遇意所至泛九里江游盘松山陟意延入盘隠坐霜茂室睥睨松柏对竹于雨净问梅于雪香眺南山于遥碧步野迳歴山园有云可怡有屏可宜泛不波之舟坐松阴之闗憩萧斋静寄之室赋诗饮酒围碁鼓琴与浮屠氏之徒论外形骸齐死生之说其与坐树濯泉采山钓水乐有异乎否也其同不同者有愿之盘有退之欲从之且为之序遂以大显今君之盘欲从而记之者未必如退之未知后人视今之盘隠何如昔之盘谷也然君工于诗凡盘隠一草一木皆被以篇咏必传于后无疑此则非愿所能有不待退之而显记之者或可附此以传则盘隠与盘谷信同也讵可以记非退之为不同哉于是为之记











　　雪坡集巻三十五
　　钦定四库全书
　　雪坡集巻三十六
　　宋　姚勉　撰
　　记
　　临江陈侯生祠记
　　太史大山萧先生以书来道渝之父老言曰渝之民徳陈侯之去己害也生为立祠请记之予里人也言之疑乎私子学春秋宜识褒贬以笔授子某再拜谢不敢僣书三至又不敢辞乃记维寳祐五年秋七月部使者宏斋包公辟某人为渝令意其尝摄邑事知民瘼也顾乃负所托先摄时己贪酷无善状渝人曰庶几改之厥既至贪酷犹旧渝人始蹙额相告曰推之不去何古今皆是人耶老幼携扶愬之郡陈侯弗忍民之困劾之朝卒汰去渝之人乃歌曰驱我虎逐我狼虎狼去民农桑昔雪霜今春阳侯之徳曷可忘徳之不敢忘乃相帅为侯生立祠以祝侯贵且夀且为他日邑令劝戒噫郡而置之守邑而设之令皆为民也茍无大得罪于民民亦孰肯疾视其长使之必不安其位哉借守以劾令令去而祠以报守又岂以此操制其上以为令去留在巳使后令惴不敢出一语哉第其贪且酷迫于民肌肤不可与一日处故求能去己害者去之也葢亦甚有所不得已焉耳古癸辛为天下君虐我则雠犹不能遏斯民之怨且怒而况君百里者哉驱逐于民宜也是不足为劝戒乎今夫天下之为吏者贪酷声相闻不思为吾君爱养本根动皆斵国元气使知曽子出反之説庶乎惧而率徳改行焉则是祠之立可劝戒天下吏不但邑也或曰祠之为劝戒信矣子记令某人隠氏名不书夫曷足以为劝戒乎曰是春秋防而显之法也如是乃所以为劝戒阳虎窃宝玉大弓吾圣人不书曰阳虎而书曰盗天下万世孰不知为阳虎哉令某人者葢生于文学政事之家人谓必佳子弟乃不念厥绍以至于此今用春秋此法记之读是记者必皆知其为某使某人得此记读之亦将赪然赧而雨然汗也传曰君子之善善也长恶恶也短语亦曰恶称人之恶恶讦以为直记陈侯之徳善善之长也泯某人之名恶恶之短也又何必暴之白之称其恶而讦为直哉一念之克狂乃圣机渝之民始犹望其改之吾今也终犹庶其改之也无能改于其徳岂惟身辱家亦且坠则是祠也不独可以劝戒天下吏又可以为此令劝戒矣劝戒无所不至太史先生所谓春秋褒贬法其在是乎吾闻陈侯治清江束吏严聴讼明镇民静遇士礼刑期于无刑善政可记者众是祠独以去渝民害立故他不书陈侯名日强尝位于朝为登闻检院葢退翁子云是年冬十有二月髙安姚某书
　　豫章新建浄社院记
　　豫章胡君宏甫以书来言曰里有浄社寺曰古佛宫也唐防昌时已有之山曰长乐寺曰长安乆矣钜宋治平三年始赐今名中更兵而燬隆兴甲申有僧昙慧昙应者始复之焕于其旧昙应之徒曰了澄了淳了洪皆克绍初服今主寺僧曰觉传者又了洪之嗣也于瞿昙法外精黄帝岐伯书以活人为佛事寺之装严者益伟传老矣欲志其修复莫能自谒于宗工是寺也某旧尝游焉间赋之诗诗故在壁不能无情也用代觉传请于子愿为之记予复之书曰寺之始末与僧之能子之书偹矣焉用赘试相与述浄社之义可乎夫寺之所以名浄社者葢必合净土莲社之名而名之也瞿昙氏言西方有净土有莲花凡皈向其法者死必生彼土莲花中以是説鼓动天下中国人有乐其説者结集为莲社日诵佛名号以祈生于厥土在晋陶渊明唐白乐天诸君子亦为之以是尊信日众夫渊明乐天岂真不达死生昼夜之理信此茫昧不可诘之説而幸生此身于莲花者哉其意葢有在矣渊明之时温裕强臣更擅而迭霸也乐天之时牛李二党争倾而互轧也二公也自知不可以有为于斯世故一以彭泽折腰去一以香山退老归当时孔孟之大学未明无以自适其心晦其迹故混身于莲社寄情于净土特托焉耳岂实以为有净土之可游莲花之可生哉瞿昙氏说三乗其上乘髙妙者超然无所染着视所谓生净土莲花必曰幻化妄想葢心地净明即是净土何必西方逈脱泥秽即是莲花何必净土何佛非我何我非佛生之日诵厥名死之日冀生彼土佛学之髙者固巳黙笑是説矣况吾儒乎吾儒之所谓净者在书为精一执中在易为洗心藏密在语为克己复礼在孟为尽心知性所谓莲者在周子之说曰出淤泥而不染濯清涟而不妖中通外直不蔓不枝香逺益清亭亭净植呜呼此吾之所谓净土莲社者也夫宏甫吾儒之英其必然乎予之说茍然巳其以是为记
　　仁智堂记
　　金溪危侯季梁旧家于邑阛阓之南湫焉得闲壤距其居百步前有溪溪上有池可鱼有园可花竹且宅于山水之要有曰翠云岭者有曰卓笔峯者有曰仙山者嶒崒竒踊秀跃则山之峙乎前者也有自翠云闗而发者有自石眼泉而溢者有自白面坞合流而来者逶迤委折自逺凑近则水之汇于前者也危侯自紏庐陵归始得以其俸之赢筑堂以为读书之地左竹右木向池偭溪春则翠色旧葱练光缭绕夏则浓阴四合陂泽如秋秋则木瘦潦净月焉而益清冬则水落石出雪焉而愈絶殆人间希有之境也堂以仁智名虽取选诗卜此仁智居之语而究其本始则亦自孔氏智者乐水仁者乐山之训发之夫动而无穷者水也智之达于事理周流无滞者实似之静而有常者山也仁之安于义理厚重不迁者实似之夫智者岂必不山之乐而仁者岂必不水之乐哉特指其动静之似耳仁智四端之二人所同有本无所轻重其生质则有近于仁者有近于智者故其成也气象似分焉如夫子则元气不可名也如顔子则可以仁言矣如孟子则可以智言矣虽然仁者必智智者必仁不仁不足以为智不智不足以为仁非智者不必有仁仁者不必有智也茍局于一不得谓之兼体用矣紫阳夫子作精舍于武夷其堂亦名仁智其诗曰虽无仁智心偶自爱山水苍崖无古今碧涧日千里夫无古今者体也日千里者用也危侯其亦有得于此乎性之仁其情之发为恻隠性之智其情之发为是非充之则达徳也危侯尹髙安其治盗议狱缓刑或以不快人意讥之侯曰吾非不能断击特非辜而误则不可耳此心也其是非之正恻隠之真乎充乎此言则智仁之达徳几矣顔之仁孟之智可希矣紫阳之仁智堂讲道之堂也危侯之仁智堂亦读书之所也必有得乎此矣故记之
　　汲古堂记
　　丰黄君叔渊以汲古名其堂请以言记之将朝夕观之以助其汲夫学有古有今今之学雨集之浍射鲋之谷也浅而不足汲汲亦易穷古之学其无底之壑千仭之渊乎愈汲而愈无穷不汲则亦无系于得丧汲之则停蓄不可胜用汲之古得一勺之润亦贤于今学之无源者况汲之深乎虽然浩浩万古渺无津涯载之者书书汗牛充栋不可胜穷读之如望洋向若奚以汲欲汲盍知所用力也巳古之人有汲之者吾见其进未见其止顔子也任重道逺死而后巳曾子也深造自得居安资深取之左右逢原者孟子也后之汲古者能如三先师乎汲古之书当汲古之道古之道通百圣而一源溥万世而同泽也弃焉而不学者未繘井者也学焉而不至者汔至井者也能自修者井之甃也甘自暴者瓶之羸也汲古者必有修绠乎绠孰是曰志士志于道不至于贤且圣不止斯为善汲虽然循序渐进可也母一掘而求井
　　味书堂记
　　番阳洪君粹一扁其居堂曰味书俾予记之夫人莫不饮食也鲜能知味也天下之味众矣孰为正古之人有嗜芰者有嗜羊枣者有嗜芹者有嗜醯者有嗜茶者甘齿饴口之味疥痂腥鱼之味熊掌豹胎之味不同也而均有味者焉书亦然味训诂章句之学者有之味诗歌词赋之文者有之味僻书异传之记者有之味佛老清虚之言者有之味刑名术数之説者有之皆味也而皆未足为天下之正纵味之亦独味耳独味者味之偏同味者味之正也虽然人之所同味而往往至于人所不味此日用饮食与圣人之书皆天下之正味而知味者实鲜其以此夫圣人之于书也易牙之味也天下皆甘易牙之味而易牙先得我口之所同者也味不求于圣人之书岂其正味圣人之书非味书也味道也味道则淡而实腴者也常而实精者也优而柔之使自求之餍而饫之使自得之虚心而涵泳切已而省察兹味也其隽而永者欤富贵之味易穷声色之味易厌愈味而愈有味者惟圣人之书耳圣人之书孰是曰六经六经之味何先曰四书四书自何而入曰致知曰持敬知则能味矣敬则常味矣番人多从紫阳夫子游洪君之外家至今有寳紫阳之帖者源委有自来矣愿母杂以他味
　　一和堂记
　　天地间有至和之气自太极流行散在民物邃古以来若大庭氏葛天氏此和肫其未凿也唐虞成周泰和其在贤朝物野比睦党婣一和所融百顺攸萃甘雨祥露景星庆云薮凤郊麟民在仁夀日晏春燠和乎其可知也唐虞成周逺泰和不可复然在天地间亦未泯没固有一家而唐虞成周者第不能比屋见耳丰城熊仲显其一家之唐虞成周者欤仲显生平安分不越三子雁行立诸孙兰擢玉峙皆克承厥志岂弟雍穆相师成风阖门郁郁无间言父诏子兄帅弟夫倡妇祖抱孙色不一赪语不小谇诵弦序塾翰墨塲屋歳时伏腊炮羔烹羊献酢拜稽春风防而醇酎醉仲显亦乐其子若孙之能此也作堂燕怡以一和揭而楣之俾予书之复俾予记之予忱慕而钦之试为绎之夫大和在乎能保合也故龢可以乆知和而和必以礼节孰谓礼天理也子思子之经曰喜怒哀乐之未发谓之中发而皆中节谓之和中也者天下之大本和也者天下之达道夫不能和者喜怒哀乐之不中节也人能于喜怒哀乐未发之前体认此心之中允执之而勿失则喜怒哀乐无一之不中其节矣中者葢和之本和者葢中之达也达之可通于天下致之可位天地育万物岂止一家之和而已和之义大矣哉君铭诸心仆记诸壁
　　草堂记
　　杜子美居浣花谿有草堂白乐天居庐山亦有草堂二公诗人也皆有草堂之适蹇驴破帽扶醉晩归与抱琴书引妻子老泉石趣同也世徒以俗艳少乐天诗不知其清逸之妙不减子美草堂同矣诗异乎虽然不徒诗也子美一饭亦君乐天讽谏诸篇可国风比诗云乎哉二公古矣二堂墟矣名至今重天下诗云乎哉必有由致矣幸君端中学诗者也心二公之慕营草堂于庐之西兴趣髙矣由古人三百篇之诗求二公所以为诗由二公数百篇之诗求二公所以为人草堂庶乎退之有言曰富贵无能磨灭谁记天地万古百年须防盍谋与草堂不朽者使后之人指今之草堂如游浣花谿曰斯子美也如过匡庐山曰斯乐天也则草堂三矣
　　双桂亭记
　　昔王晋公种徳既迈知子必相欲验厥报植三槐于庭责天之偿如劵斯执魏公果以名徳擢秉国钧子孙继承不显亦世煜煜盛事至今诵称施氏之桂其王氏之槐欤同年施君有大家于通州崇明崇明文物邑也施氏又邑之望也先是君之曾大父以诗书起家知其后之必茂乃于诸孙讲肄之地手植桂二而扁其楣曰双桂厥后有迁役桂弗可徙君大父与昆弟析其根而植之仍旧扁焉桂日茂文脉日衍戊戌君二季父偕擢第嗣是登贤能书者亦相继人咸以为植桂之验比歳居复徙君之父恪承先志于所居之西庑植桂立扁又如其旧而俾君之兄弟读书于斯癸丑君擢第植桂益验君谓某曰桂于吾家固不敢望王之槐然三世于是輙有验不可以不记子于我为同年幸记之某曰诺虽然君家之居三徙而桂三植矣而桂之茂如昔擢髙科者愈盛吾知君家所植在徳不在桂也陵谷之迁变不常草木之荣悴亦不常而君家之桂随植而随茂岂非根心之徳寓于是桂之根欤不然王侯邸第骈列异卉植桂者亦众髙台倾而曲池平桂则翦而童烬矣安能随所分之根随所植之地而俱茂乎万形皆有惟理独不朽某于君家之桂益信君其益种厥徳以昌斯文则君之弟又将擢颖世科伯仲聨芳如君之二季父而双桂益验矣王氏之槐岂専美乎苏长公赞王氏之槐曰郁郁三槐维徳之符某敢借斯言以赞君桂
　　养斋记
　　予性质苦狷急遇物触即莫能受甚病之思自药一日静坐得一字曰养榜以名斋自警也养之义大矣哉养则不养则隘养则充不养则馁徳以养纯才以养裕学问以养涵深器识以养广大孰为养葢有要道养其大者为大人养樲棘而舍梧槚养一指而失肩背非养之善养之善莫若养气心者气之主莫若养心心之不能养忿与欲败之也忿不瘳吾戈矛欲未浄吾陷穽忿必惩欲必窒然后可以持志而养气气善养则充且矣充且则所养正而圣功寓矣岂止药吾性质之病而已哉虽然惩忿窒欲养之善也奚而惩奚而窒曰独不闻周夫子之言乎澹则欲心平和则躁心释
　　丰城王氏家庙记
　　王氏家庙者丰城王氏之始祖也讳威北平王讳处直之子唐末巢寇披猖天下无有先举兵援王室者北平王之兄忠肃公讳处存首倡义闻贼陷京师即恸哭不俟诏分麾下兵二千间道至山南卫乗舆语及国难輙流涕以是将士感激为之奋又遣使説李克用率兵复京师以勤王防勲第一忠肃公殁子郜弗克嗣军中推北平王为留后始以朱温表封寻絶梁请自效于晋救王镕翦幽燕取魏博与梁战河上十余年王未尝不以兵从晋之灭梁王力为多王有养子都孽子郁公则其幼子蛇鹊见妖獍枭不道公北走契丹契丹主欲爵之后以袭王氏晋髙祖不可遂止公不安于契丹竟自北而南徙家于豫章丰城之城头里有至徳观钟铭及碑可考葢自契丹归时中原云扰故避地于江之南也自五闰积至今凡二百余年子孙蕃衍盛大别派分枝星列棊处緜亘十四五里皆一姓举进士者代不乏人团族彬彬皆儒公之十四世孙某惧其族之衍而歳且乆将忘其所自出也乃于其里白马山之阴立一庙而取其族谱图刻于中俾公之子孙至斯庙者皆得因流而寻其源焉族之人虽数十百千而其来实出于一则协比友睦之心油然以生不至于亲尽则疎相视如路人美哉斯意乎夫知有母而不知有父者禽兽也知有父母而不知有祖者庻民也为士则知有祖矣知有祖则知有祖之始矣聨宗协亲族序可以和别生分类谱牒可以考是庙之立岂徒云乎哉抑王氏知其祖之所自出又当知其所自立也忠肃公倡天下以勤王北平王絶梁贼而助晋与公之舎契丹而复中国皆卓然知义理之正而不茍焉者也此其所以有后欤生于乱世全身逺害虽不袭爵土而无憾第欲吾身不泯没于契丹获归死于中国而遂足公之识尤非五季人所能及此公之所以尤蕃衍盛犬欤不然西宅之变中山之祸王氏无噍类矣公以一身自契丹归王氏之脉仅如线今三百余年子孙之蕃衍盛大乃如此其何以能尔邪明君臣之分严中外之辨万形弊而此理不朽也王氏子孙其世此心后之兴者必盛于今矣寳祐元年三月日姚某撰并书
　　武宁田氏希贤庄记
　　天地之大徳曰生人为天地之心必能流畅天地之生意然后俯仰而无媿先儒谓仁者天地生物之心而人得之以为心仁也者葢天地之生意凡天地间何物非我一物不遂其生吾心慊矣士君子之生斯世达则仁天下之民未达则仁其乡里能仁其乡里茍达即可推以仁天下之民此晦庵朱先生取成周县都委积之制而为社仓西山真先生又广晦庵未尽之意而为义廪也社仓贷以济农义廪粜以济末农末均足而后无一人不被其泽仁意畧尽矣虽然犹未徧行于天下也希我先觉厥惟后人武宁田君伦徳彛与兄佐徳贤从子可简元行偕其族之子弟采二先生之意立法以济乡里敛谷六百石为贷本号希贤社仓者希晦庵也率楮六万缗为籴本号希贤义廪者希西山也先是甲寅正月君从子可复因读义廪规慨然有感归与其兄之子允中谋之协徧告之族咸曰善七月甲子君弟伟徳英自姑苏以书遣三万楮来翌日乙丑即鸠工筑舍于江阴乡之水口里命其族之能子弟曰可乆曰允恭者职其事贷息什三粜视歳直减钱百以贷之息补粜之折贷春散秋敛十家为保粜惟及细民人日一斗始歳十有一月至明年夏六月终日别以五斗粜行旅法既具书来告成予读其规三为之叹夫希贤难也举其族而同志于希贤尤难也奸豪猾富挟多赀以为不仁之具惟知什五取厚息歳歉跃髙贾耳孰肯念民之馁且殍间念及此一人欲之十人旁而沮之亦孰肯翕然以和今田氏父子兄弟独不尔可复首建议允中曰诺可立荐执事可乆允恭曰聴区处规画法良意美告之其长徳美则曰活乡井之命即所以活一家之命又曰利害相半人犹为之况有利于人无害于已徳彛则曰先儒曰食者人之命宜于此少加仁心又曰置田蓄谷为子孙计安知子孙真能有之私诸己者不若公诸人埙鸣箎酬珩跄璜应倡议而即协贻书而即从书至之明日而仓即建推家以及乡推乡以及旅虽淳熈吴氏兄弟得师之说而即行之者殆不是过也可谓勇于为善矣犹未也初徳彛以书来某复之谓息什三不若止从晦翁之什二粜仅减钱百不若仍籴之价而粜之如籴之贵则粜当贱未几徳彛复以书来曰子之言是也斯不谓勇于为善乎希贤亦贤矣使所在仿而行之则是法可徧于天下天下无一民之饥也此二先生所望于后之人也或者则曰田氏固贤矣私贮储而官不与知他日邑有暴君污吏或侵移之何如予曰仁人心也谁独无是心哉昔孝皇颁朱夫子法于天下正欲天下皆行之也官不行之而民为之民自为之而官夺之谁敢哉所当力行者曰公曰乆耳公则乆矣晦翁之规社仓也或疑其似荆舒青苖法然用心实不类荆舒之青苖主于富国私也晦翁之社仓主于仁民公也公则仁不公则不仁公则乆不公则不乆田氏兄弟父子但力持一念之公以求仁则天地之生意无穷二法之惠乆矣乙卯冬十有二月瑞阳姚某记并书
　　清湘窦仁孟晋窻记
　　清湘窦仁孟笃志嗜学熙斋邓贰卿名其读书之窻曰晋取易明出地上晋之义也丁巳秋仁孟访余于山中请为言其义夫仁孟读书于是窻之间蚤而作覩朝日之出试尝有得乎方宿云翳天万宇冥冥举世昬瞀目者未视足者未履也毕逋成晨启明在东赫然金钲跃出渤澥浴咸池晞扶桑碾青霄而上四表一明残星韬而宿雾敛矣自朝至中愈高愈晰翾飞蠕动跂行喙鸣樯浮辔走莫不各得所欲此明出地上之晋也而明明徳者实似之日愈进则愈明徳愈充则愈光明徳在躬天予全体如日之无亏欠也有生之防本体虽具而知识未充如日之初出而未甚明也学聚问辨格物穷理以极于髙明光大之域则是日愈进而愈明矣惟精惟一允执厥中学至于中而止日亦至于中而止过中昃矣自朝至中明出地上之晋也自昃至暮明入地中之明夷也昃虽未入地骎骎向乎入矣有夷其明之义矣是故日中宜照天下学者之学至于不偏之中无过不及然后可明明徳于天下大学中庸一道也日有光自明也物无不照新民也晋之象曰君子以自昭明徳自昭所以使人昭欤未有昬昬使人昭昭也然则自昭明徳用力自何而始河南程子释是象曰去蔽致知呜呼此愈进愈明之本乎仁孟当有味乎程子之言













　　雪坡集巻三十六
　　钦定四库全书
　　雪坡集巻三十七
　　宋　姚勉　撰
　　序
　　诗意序
　　孟子曰説诗者不以文害辞不以辞害志以意逆志是为得之文之为言字也辞之为言句也意者诗之所以为诗也在心为志发言为诗诗者志之所之也书曰诗言志其此之谓乎古今人殊而人之所以为心则同也心同志斯同矣是故以学诗者今日之意逆作诗者昔日之志吾意如此则诗之志必如此矣诗虽三百其志则一也虽然不可以私意逆之也横渠张先生曰置心平易始知诗夫惟置心于平易则可以逆志矣不然凿吾意以求诗果诗矣乎
　　尚书传序
　　尚书孔氏传者汉安国注其家屋壁所藏古文书也天欲夀此书之传借鲁王之壊宅以出当时上送之官帝命作传国有巫蛊书遂寝焉由是汉西京之书惟欧阳大小夏侯皆伏生学古文书莫显于代汉西而东马融氏始疑伪泰誓书不合经传求古文书得之孔氏之学始着是虞夏商周之书人知其厄于秦之大而不知其复厄于汉之蛊也向防马融书不复古矣向无孔安国书亦不复汉矣吾固喜夫安国之有功于书而重悲安国之不得有功于汉也大抵西汉无真儒故六经之正者皆不显于世往往至东汉而后定今六经之传行于世者诗礼笺注于康成始东汉易春秋注于王弼杜预始魏晋末有出西汉者出西汉者独以孔氏书传耳而不得行于当时是可重为安国之悲也夫安国子孙去圣未逺家学有源流故传书之説多正且又约文申义辞不冗费比之诸经传注如郑之多怪诞王之本虚无杜之昧经防者相去直齐楚牛马安可终抑而使之晦哉今世之传尚书者凡数百家矣皆外孔氏为説各随其见而有得失某也不敢居一于此敢因孔氏之传而采诸家之说以订正其义惟孔氏之大乖于经者正之余皆存弗去庶几可以少慰安国研覃之苦志是亦书之重有幸也亦以见吾圣人之有孙克绍家学也书之説与孔氏虽不能无异同然要皆本于安国故仍其旧而名之曰尚书孔氏传使安国复生必曰吾虽不遇于一时亦遇于千载之下云
　　赞府兄诗藁序
　　晩唐诗姚秘监为最清妙迩年有雪篷姚希声亦精悍于吟余尝欲集此二家诗作唐宋二姚集有其志而未之暇也今余兄万安丞又出诗一编示是集殆可三矣丞兄需次万安商羊里闬对其庐一岭岿然兄结茅筑亭其上环而竹之疏其间以迳日携酒壶载笔牀逍遥于亭傲睨于竹程一诗以为课俗尘事一不挂耳清如此诗能无清乎三唐宋姚氏之诗人谁曰不可寳祐丙辰三月上巳日弟某书集首
　　月崖前集序
　　余性好山水城郭不能有之乃叠石作假山下凿小池横木为桥环山为墙墙外植梅竹清事略具既望夜漏下三鼓月巳髙窻纸昼明予方拥衾危坐霜风防起竹的淅有声栖禽竞飞其间亟披衣出檐玩明月倚栏良乆步立桥上天髙月小寒影在地水澈净如镜鱼畏寒不复出独梅影在水间仰视梅己三两有花清思逼人无与领此者忽记友人潘清可日尝以集寄予未暇读亟取读之真若嚼氷咽雪不知孰为山水孰为梅竹孰为霜月且孰为诗也翌日书之巻首以为月崖前集序
　　月崖近集序
　　月崖潘清可初喜为歌词余每以莘老讥少游者讥之乃易学诗即有警语近以壬子冬迄癸丑春藁示余类可爱五言如懐人山静处得句雁来时睡鳬从水漾干叶听风移嵗稔添农屋秋晴失野塘懒失营家事忙迟答友书衣分渔浪洗舟避鹭沙行思巧工书心清喜説诗省教喧夜雨霜为去芭蕉七言如荷柄已枯犹特立菊花虽老不轻飞雨驿途诗担重溪山僧屋茗瓯香行人莫作无情看一见春风眼便青莫道行云轻出入平生只识楚襄王皆一聨之警也五言如饥欲啗梅花寒沼浅呈鱼巧莫画江天盆蕙逺闻香客衣霜递冷七言如昼困多縁有宿酲怕妨逺眺矮营篱皆一句之警也如樵人曲如老卒叹如思妇吟则又皆深识理道有补世教而全篇可讽可咏夫自壬子冬迄癸丑春数月耳多警语己如此况嵗月进邪吾宋诗人多潘姓今清可又新有能诗声何潘氏之多竒才也其源委葢自安仁来矣然余观清可读安仁传诗曰先生早悟闲居好岂为铜章入县来何独与春情思重只裁桃李不栽梅观其诗以知其心过安仁逺矣不以金谷园为死友而卓然求以独立于世诗当益佳余又观子于他日
　　秋崖毛应父诗序
　　剑江毛应父以诗集来教予求序之予曰诗不以序传也三百五篇皆有序朱夫子犹使人舍序而求诗序不足据也姑舎是后世诗亦尔杜子美李太白白乐天唐诗人之冠冕者各以其诗传不以元防之李阳氷序传也东坡之诗无敢序山谷之诗无敢序近时诚斋之诗无敢序信乎诗不以序传而以诗传也诗不以诗传以人传也人可传诗必可传矣李杜而白苏黄而杨其诗何如哉其人何如哉应父诗思清而句逸生于剑川钟泉阿之英其人品自异他日所进未巳能如六君子之可传诗不患不传也又安用序况应父之诗其首篇曰时人作诗自有体巻头品题必名士侬诗无体无品题不作东家效西子夫不效时人求品题于巻头见自髙也而今求序焉是亦效时人矣言未既或哑然笑于旁曰如子非名士何于是乎序
　　赠俊上人诗序
　　汉僧译晋僧讲梁魏至唐初僧始禅犹未诗也唐晩禅大盛诗亦大盛吾宋亦然禅犹佛家事禅而诗骎骎归于儒矣故余每喜诗僧谈景定元年庚申余祗召过丰城朋友饯之感山见其境甚清僧甚众意必有能诗僧也主客分韵赋遣送一韵入僧寮中果有佳句出则知山中僧皆能诗俊上人其一也翌日索其近稿以临川行巻十余首进余读之佳句尤伙如羣鸦争故枝草烟平岸竹江市雁拖更则一句之竒者也云村山店晩雨野客衣寒思乡今日到问旧几人存则一聨之竒者也又如七寳石云厌从饕利者莫近石边行闻鸠云阴晴自无定未信尔音灵红梅云尽道新来清瘦甚谁知满面是春风则结语之有意味者也佳句虽不能尽撷然一脔可知鼎矣俊其懋之禅而诗诗而儒他日与子谈当又有以启予者上元日书于寺中之官舎
　　毛霆甫诗集序
　　白云涧里结鸥盟想得诗肩太瘦生思入江梅氷雪骨吟成风竹落花声三衢诗人毛霆甫集中诗也予杜门空山日与蹲猿梦鹤俱无俗人影到门外到亦不纳霆甫不逺千里以诗寄乃开门受而读之稿中得此诗欣然如道余心者霆甫之心予之心也心既同故不待识而知霆甫之人葢独立尘埃万物之表诗十之八为梅花而韵逺思清真与梅同一清格小春访梅摘其花咽霆甫诗尘襟一一消尽清矣哉霆甫之诗也稿中之诗有曰阳刚将泰长君子未屯亨又曰茧成丝出空欢喜旧债新逋不了偿霆甫之诗其有所兴矣汉毛公传三百篇可讽可怨先儒谓汉儒惟毛公与仲舒知道君家谏议毛公又以忠鲠著名霆甫岂徒诗哉岂止欲为诗人而已哉霆甫有弟分教髙安风裁峻洁又有以南宫魁天下人物不茍仕于时者予以是知其家学端矣以是益知霆甫之为人矣诗何足以尽之
　　刘玉涧诗序
　　庐陵刘成大俊气如虹抵掌剧谈酒酣浩歌真有俯视八极俗物茫茫之意呜呼宜其诗之豪也寳祐人日姚某书
　　再题俊上人诗集
　　俊上人余庚申年春在感山见其诗欲进之为撷摘十数句今年初夏特来锦江见余读其全集犹在感山时诗也问别后曽谁见曰丰城后林李先生也庐陵约山朱先生也二先生者当今之诗伯也必有以警防子矣而诗犹前日甚矣余之有以误子也虽然数十篇之诗而撷摘止数十句余虽进子亦深有以晓之子矣而子犹未之悟今之来方且尽出其全集俾余品题将以行乎世余何敢重误子乎此江湖缪妄诗客索游者之所为也方其能吟数语粗知有韵之仄平多未识李杜苏黄门迳即诧然自足号为诗客持其巨编长轴求有官衔人序之跋之间有顔面柔软不能拂人情者往往强徇其意得之者辄号于人曰某已得某名公序且跋矣由是欲列于名公者续续而次之至有序跋多于诗者夫序与跋固信皆名公也如吾诗之未足以名何徒资识者醒睡一笑耳是之谓不成人之美成人之恶余岂敢不忠于告子而重误之至此哉今虽拂俊之意使俊他时悟作诗之妙亦必以余言为忠也夫诗有意有味有韵意欲其圆也味欲其长也韵欲其逺也有此三者然后使人读之而恐巻尽茍初读而不知其意细读而不见其味既读而不觉其韵何足以谓之诗哉雕不可读之句不可谓之竒也用不可识之字不可谓之古也欲其竒古必有妙于是者矣作之多而出之少求能于已而不求知于人皆学诗之法也诗虽小技也不好则巳好则必求其工工犹未益也不工又何所益哉子佛者也未可以语吾之上就子之所知言之诗正如子家之禅姑归而熟防之
　　诗亦如禅要饱参未须容易向人谈阵无活法徒奔北车恐迷途在指南悟后欲知新句长读时须见旧时慙江湖浪走只何益归看秋空月印潭
　　蘧东叔雪林稿序
　　上饶蘧东叔以其诗教予雪林有稿予读之真若雪中防山林间目之所覩无往而非瑶柯琼枝也诗亦佳矣古之人有蘧伯玉者吾夫子称其为君子许其欲寡过而未能东叔岂其苖裔乎余敢以伯玉望之勿诗而止
　　黄端可诗序
　　吟诗必工诗定知非诗人坡仙语也诗固主于咏物然在于自然之工而不在于工于求似踈影横斜水清浅暗香浮动月黄昏此真梅矣亦真诗矣认桃无绿叶辨杏有青枝梅乎哉诗乎哉抑古之诗又不在于咏物之工也余尝谓陶静莭韦苏州柳愚溪之诗皆深逺入妙然皆不若紫阳朱夫子之诗为尤妙观感兴诸诗可见矣天生蒸民有物有则民之秉彛好是懿徳为此诗者其知道乎作诗贵乎知道也豫章黄君端可以其诗下教如月钩云衣之诗工矣犹止于咏物予独爱其窄室之诗曰地才容膝可天似处心寛相在浑无媿知君所止安呜呼必如此诗始可与言诗乎
　　梅涧吟稿序
　　友人胡明可以其邑彭君仲章诗一编示予题其编之端曰梅涧吟稿未论其诗视其编之题曰梅涧清巳可知矣玉立氷臞耐寒如铁石不与春风桃李争艳媚此梅之盛徳事魁百花而调羹鼎不数也梅之在涧其硕人之在涧乎有诗人于此踏雪于冻晓立月于寂宵无非天地间诗思郊寒岛瘦由浅溪横影得之新鲍逸由疎花冷蘂得之李太白出语皆神仙由轶尘拔俗之韵得之杜子美一生寒饿穷老忠义由禁雪耐霜之操得之果能是则可与言诗矣然则求诗于诗不若求诗于梅观梅于梅不若观梅于涧
　　适斋诗稿序
　　诗贵工乎雕肝琢胃钩章棘语竦肩如寒攒眉如愁鸣吻如蛩侧头如鹤数髭断而字安片心归而句得若是可乎曰未也李长吉阿媻谓呕出心乃已然则诗何贵曰贵适康节之诗曰尧夫非是爱吟诗诗是尧夫得意时诗非爱吟也得意则诗耳尧夫之诗不适乎三百五篇之诗固有出于涂歌里咏小夫贱之口未常求为文也而其文至后世老师宿儒有所不能道此无他小夫贱不求诗而诗老师宿儒求诗而反不诗如此可与言诗矣蓬莱妙音逸出人间宫羽之外风水相遭之文章善雕镂组织者终莫及也适之为诗妙矣哉剑江胡君景顔以适名其斋又以适斋名其集尝写其诗寄予大抵皆适中语也其警聨甚多有自言其诗者曰酒在遣懐非在醉诗求通俗不求工呜呼此胡君作诗之本意乎有尧夫之得意无长吉之呕心虽不求工吾必谓之工矣
　　胡允升诗稿序
　　双溪胡允升以其诗云雪溪梅吟者示余请序之夫雪清也溪清也梅亦清也叠是清而三之吟当何如哉今夫寒溪浅流四岸皆雪水防防触石鸣有梅焉的皪蓓蕾于其间子于是时絮帽重裘裹手拥鼻侧鹤头而出蛩吻吟当何如哉不知子之诗但观子雪溪之梅
　　萧道士诗序
　　弥明不作乆矣黄冠者流挟吟巻游公卿间类不见可人一日古洪道士萧君致道来有诗贽予纳之袖未暇读也退读之有曰贵登芸阁近贫止竹门清惊曰此诗人也夫贵登芸阁固不足道而贫止竹门清一语可谓能吟予之心事者可与言诗矣因尽取其诗而读之篇妥句适时南风初薰予在湖舫中危坐芰荷淅淅响防雨缓吟萧君诗葢真与藕花同一香也
　　饶道士诗序
　　古洪道士萧君致道与饶君士隠皆以诗教予予在湖航中读萧巻毕方隽永余味因思二君皆来诗必皆佳也顾觉小倦授童子读展桃笙攲眠而听之其巻首题曰苍涧泉鸣予听其诗清圆响亮如在庐山草堂听环佩琴筑滴沥飘洒随风逺去今日何日见此二妙因书其端且摘其句以玩
　　汪古淡诗集序
　　张籍学古淡轩昂避鸡羣退之语也武宁汪子载善诗乡之邢吏部以古淡名之葢以其似张籍虽然诗而已哉有道味有世味世味今而甘道味古而淡今而甘不若古而淡者之味之悠长也食大羮饮酒端冕而听琴瑟虽不如烹龙炰凤之可口俳优郑卫之适耳而饫则厌乆则倦矣淡之味则有余而无穷也为今之人甘可也欲为古之人其淡乎惟古则淡惟淡则古周子曰淡则欲心平子欲追古人之淡夫茍无欲则于道庶几矣诗安足论哉张籍岂足为哉
　　玉泉诗集序
　　槎溪王君君猷喜吟诗以玉泉名其集取李太白飡霞漱玉泉语也诗者乾坤之清气也有一糁火烟者岂能吐之哉王君家槎溪上八月秋风髙乗仙槎登河汉取银河间水浣肠涤胃乆矣是宜其诗之清也清何似曰泉声玉琮琤景定元年正月十六夜雪坡姚某书于石亢铺
　　彭仲珍吟稿序
　　韩退之云富贵之辞难工穷苦之言易好夫诗者吊月之蛩之吟吸露之蝉之嘶也故惟穷者而后工非燠绮缯而饫膏粱者所能也或能焉亦异矣婣党陈伯清携豫章彭仲珍诗来读之多警句予闻仲珍非穷苦者也法当在难工之科而乃工者夫不醉心于世味之醲而留意于吟咏之淡也非庸俗人所能及况工之耶仲珍以晋斋号晋进也进而不已诗当益工虽然古之诗可以兴可以观可以羣可以怨迩之事父逺之事君其诗也如是徒工于吟咏风月雕防花木未工也仲珍其愈进于此
　　王月庄云萍録序
　　暂聚水上萍忽散风中云玉局仙人诗语也谓人生离合之靡常也余与月庄王元刚托交如兄弟居相距亦迩而所谓聚者二三年而一焉况其他乎此记録之所以不可无也然云虽在天萍在水云萍之聚散虽不常而天与水未尝不常也朋友之聚散虽不常而朋友之天伦亦未尝不常也又岂以暂聚忽散异哉不其然不足以为朋友敢书于録之首
　　吕云叔云萍録序
　　暂聚之萍倐散之云真人生离合喻也云萍有録登载姓名爵里聚散虽不常而在是録者举目皆见之葢常聚而不散也虽然一録之中英俊萃焉其有视不义之富贵如浮云者乎其又观万物如江海之浮萍者乎又云萍言外意也云叔其试于此録乎观之
　　陈氏济利堂药序
　　陈宣公集方药范文正公愿为相或医东坡如宣公亦有良方行于世山谷则欲为药市之数君子非与方伎家争短长也乃心罔不在济人利物耳天下方伎之功独药可以及物抱危盭濵死楚吟痛呻比舎不忍闻俄得善药起其死而生之其功岂细虽然药南北异产不时得价輙跃数倍窭夫子持钱少不满十多止百贸贸入市何从得善药富翁贵人虽有参苓芝术之笼仓卒需亦莫办此药市之不可无也而近时市药者志亦谋大利不于济人利物聚贱易贵杂伪壊真内欺心外欺人得药不能愈疾又甚之或不救是药误之也虽得大利奚其利过近时市药者门昔骤兴今輙仆安知非以药误人之报陈君国卿实鍳此创药市一洗众以济利名其堂宁推己及人不削人肥己用前辈济人利物之心也继自今危者安盭者平呻吟者怡笑民不夭枉俗在仁夀陈君及物之功溥矣喝六作五之应岂独叔防専之虽不言所利利孰大于此者





　　雪坡集巻三十七
　　钦定四库全书
　　雪坡集巻三十八
　　宋　姚勉　撰
　　序
　　混一内外疆域图序
　　地之有图尚矣周司徒辨封域知广轮姑勿论酂高密二侯开东西两都汉亦以秦府所收图城楼所披之图为图非直为观美也伏波聚米而画山川文饶建楼而筹险要意类是仆尝爱坡翁作指掌图自分野画州至我朝元丰九域靡不载古今疆域之广狭南北形势之分合皆具一览四海一日万古葢天下竒书也虽然此图建炎以前可也中更丙午丁未之厄龙渡江而南之我艺祖皇帝与赵韩王雪炉之所经营如髙祖酂侯之规者己非复前日旧而我髙宗皇帝与魏沂诸公尅意恢复如光武髙密之为者有指疆土亦政有望于后之人也士有志于天下国家岂容诿曰度外事仆尝过程君澥于西山酒间出书一编视其目则曰混一内外疆域图问其自则曰得之蜀爱而刋之其法如坡翁指掌图彚列区析江而淮襄而蜀河之南北山之东西若闗四州若陜五路以至不毛之地穷髪之乡隠抉显披无所匿伏歴而阅之某险可据某罅可苴敌情不可以遁也某郡我境某县我疆故物不可以委也仆为是可以续坡翁图为二书任人家国者当人置一编几案程君与仆同中癸丑南宫试今兹行且入对上方考图数贡冀兴复于君宜进之一览慨发睿衷近之则聚伏波之米吾蜀可收奚扼吭之忧筹文饶之楼吾广可定奚干腹之病大之则酂侯以一图而开赤帝子之火徳髙密以一图而启白水真人之中兴皆分内事也是图岂直为观美哉图之首编曰禹迹六合掌运必能运天下于掌复禹之迹而后可汉唐四子吾犹小之寳祐四年嵗在丙辰二月初吉同年生姚某序
　　本朝长编节要纲目序
　　寳祐丙辰十有二月某只召入册府至上饶因闻时事感疾援老泉先生例上封事且辞西归舟经豫章度除夕丁巳正月五日尾府大夫士班祝天子万夀而行将行有眉山杨君道传宋君可传来扺江干以诗饯读之诗皆有惊人句固己起某之畏矣杨君袖出书二帙帙题曰本朝通鉴长编节要纲目曰此吾先子柳溪先生之所用力也旧尝刻摹行于世矣鹤山魏先生为之序引中更兵火旧梓毁于烬无遗仅遗此二帙所幸先子手泽尚存道传欲继其志复刋之鹤山序巳逸集亦不载顾无以冠其篇首愿得一言何如某观之葢竒书也不可以泯不传独鹤山先生既序于其前某于先生无能为役何敢僭序于后再拜谢不敢杨君请之力则告之曰记事者必题其要纂言者必钩其此韩退之读书法也今观先公之书也虽李氏之旧然而辞翦其浮事举其要类縂其萃年系其时挈提以纲而纪载以目经综而纬列璧合而珠连使读之者可以便览观可以备遗忘可以识伦类可以记嵗月可以旁通而曲畅可以本具而末举其有益于学者大矣司马通鉴一书有节本有举要厯有袁氏本末有朱夫子纲目今此书之节要辞翦其浮即司马通鉴之自节本也此书之标题事举其要即司马通鉴之举要厯也类总其萃年系其时袁氏之本末也挈提以纲纪载以目即朱夫子之纲目也一书而诸体备焉用心亦勤矣此东莱先生所谓躬为其难而遗学者以易也用心亦仁矣父有此书子不忍没其传欲复刋摹以行乎世用心亦孝矣杨君其力为之他日成愿以一本寄我
　　沧洲渔唱集序
　　天下之至乐者莫渔翁若也巻纶而收溪肥倒囊而沽晚醉扁舟一叶傲兀于烟波之上望而见者知其乐也而渔者不自知焉风髙浪愁霜沍水氷戚戚焉忧鱼之不可得亦安知所谓乐能乐其乐其有道而渔者乎寄兴于渔志不在鱼寓身于舟意不在钓水光山色吾姬姜也鸥乡鹭国吾菟裘也风蓑雨笠雪篷烟棹带笭箵而舞独速无往而不妙天下之趣故渔唱为自然之至文寡和之妙音焉沧洲邓继宗其有道而渔者欤味其诗飘飘然如航渺洋如钓寂莫尝以巻谒大山萧先生先生谓宜以沧洲渔唱目之先生渔戸长也其可之矣讵可不用先生之意字其诗乎予亦乐渔者他日来子之舟愿闻子之唱乃续而为沧洲渔唱之歌曰沧洲之月清兮可以浮我舲沧洲之雪皭兮可以垂我钓鱼不必得兮筌巳忘知渔父之乐兮濠梁之庄歌巳遂书以为沧洲渔唱序
　　适斋续藁序
　　适斋胡君景顔前五年尝以其诗稿寄予俾序之矣屏湖张君应南来又以续稿寄俾再序近诗也其多又如此适斋于是年七十矣计日而定课随物而有吟积嵗而成编思之敏得之易故续之富也他人年至此志与气凋才与年尽岂复有能吟其情咏其性者适斋夷时不以富贵声利役其心视世所慕尚真与浮埃飞溘等暇于执筹固不屑暇于蜡屐亦不为一意篇章殆以诗得全其天者火愈宿明愈新齿愈老诗愈壮笔云飞而思泉涌无怪也卫武公年九十而作抑抑威仪之诗血气虽衰志气方盛夫是以能若此使适斋年过武公跻于百年期頥之域稿五年一续每续求予序序至五六未己也夫不以富贵声利之慕向以役其心而以诗全其天近于仁者之静矣静则夀矣夀以昌其诗于未艾序以夀其诗于无穷余又奚逊虽然君子谓删后无诗古诗葢未有能续者也诗至于续风雅其愈妙乎余愿适斋更续之
　　草堂诗稿序
　　谢康乐搜诗中忽梦惠连遂得池塘生春草之句大喜以为神助必有惊人语也池塘生春草此五字何竒而谓之神哉呜呼是乃所以为诗也不钩章不棘句不呕已心不鲠人喉其斯之谓诗矣黄君任伯以草塘名其集必有得乎此以予言为如何景定元年春姚某书
　　朱子云诗集序
　　丰城朱子云劲气如虹葢干将莫邪二剑合而为一少年游江湖从戎淮蜀真有踢翻鹦鹉捶碎黄鹤气象发而为诗自立一家句要皆湖海豪气铸成间有不合诗家尺度墨客畦径不足为子云疵也夫子云岂肯作闺妇之检押冻儒之口吻哉渊龙之吟飞霆走电不能为穷蛩之泣鉄笛之喷吼风涌涛不为巻叶吹笳之酸也顾欲以推敲辛苦锻链一句一字者责之误矣读子云之诗者当于子云之气观之以子云若而人直当使之腰霹雳弓背夜光剑涉焉耆跻居延扬武乎乐浪取上将军封侯印佩之而乃巻藏来归抱屈山林鬓防防欲一茎雪则子云之发而为诗者所以吐此不平之气也是气也岂容遏之使终不得骋哉天骄子跳踉俗辈谓吟诗不能服敌不知吟诗固不可以却敌此气则直可以吞敌气可以吞敌是诗亦可以却敌也子云当释去手中渔竿再抽矢菆于房出清塞上尘击牛酾酒犒士之余横槊赋诗赋万马不嘶聼号令诸藩无事乐耕耘之句归报天子又分竞病韵诗之是则子云有用之作也非不平之鸣也真湖海之豪气也子云亦有意乎投班超之笔请自今日始
　　送黄强立序
　　文之不古乆矣士之号能古文者艰其辞怪其字蹇其句读耳以是为古如之何其古也文之所以妙者意也意不足而文有余不若文有尽而意无穷也夫意无穷而后文有味意非文之所以妙乎虽然意必至于理理至焉意次焉唐韩退之理胜于辞李元宾辞胜于理或谓使天假元宾年必与退之埓是不然元宾年愈髙辞当愈胜决不胜退之之理也抑退之之理亦未为至也以博爱言仁以三品言性以外形骸以理自胜为识道理理云乎哉本朝自濓溪周先生以来至紫阳朱先生理学大明学者葢易为力于易为力之中而不知用其力则可惜矣某于天下好古之士论文之所以为文鲜有合独清江黄君强立能古文有声闻余説是之未知余説之果是与非也强立其教之相与共学其是
　　词赋义约序【壬子代刘簿作】
　　国初殿廷惟用赋状元有至宰相者赋功用如此也吾瑞先达竹溪雷公亦以赋魁南宫位枢府由是以声律鸣者愈众摇锋词塲赋为盛贡于乡第于太常相继也预计偕者须续食己酉辄倡义为约以奉之是年赋四人皆在约明年予侥幸偕约中人擢第掌籍而试别头者亦第赋四而第者三焉亦可为盛矣旧约曰得隽者陆续之兹弗敢渝谨捐金佐约相与充此义而大之石桥横波防合连河抡魁之应必在是科当有以赋取状元至宰相者岂止魁南宫位枢府哉榜中得人一时最盛敢以嘱之同志愿皆曰如约
　　乙卯词赋义约序
　　魁躔丽天次舍不即迁秀灵发地气脉必乆萃此数也亦理也福之萧郑苏之黄卫近时旴之陈张严之黄方所以相踵而魁天下欤吾乡毎诏嵗词赋人必自为义约作胜气壬子友人郴主簿刘君董约某代为之序首谓国初惟以赋取状元第以张赋之军非敢自许也癸丑误忝亲擢幸不辱斯序有如神发此语然则相踵而魁天下斯语当复騐矣某不敢数特为乡曲作先驱耳吕圣功既以训练将士赋魁天下胡周父尝谓之曰待我明年作第二人却输君一筹明年亦以不陈而成功赋魁天下吾乡英杰如林岂无自许如周父者乎虽然为周父之科名可也里后学姚某书
　　新昌义约序
　　新昌瑞望邑也郡未以瑞芝易号时新昌邑有芝瑞于亭文于记故邑为三之最非近也古矣梅子真汉人所居今尉山是陶渊明晋人所居今故里是皆人物之最也而尤最于我朝士出就选必为天下最竹溪雷文简公以南省魁天下某不肖癸丑亦滥恩焉士今愈最矣嵗戊午相率以为约取五百名中第一之义人五百金取玉殿传金榜君恩赐状头诗为十籍分敛而専聚蚤计而预储如京师者可无桂玉虑是约义矣愿申有约焉吾里英才如林冠贤书首胪唱必跬相接竹溪之地步尤可拾级上某不足道也愿相与如古人其能义不阿权门上书诋王氏义必扶正统愿立孔子后如吾里子真者乎其能义不事小人即赋归去来义不负晋朝惟书甲子号如吾里渊明者乎是所谓义也如是而后足为天下最愿皆曰不背约
　　髙安义约序
　　试有约作胜气也请以战喻有粮则将勇军有赏则士往矧提文阵之五兵鏖词场之大敌者乎此义约之所以立也髙安旧有南宫义约今年邓君仲翊主之且于约外捐金捷者人致其助意嘉矣是周瑜之兵鲁肃又济之也士气其百倍乎拔帜而先登吾知必皆吾髙安之士矣
　　瑞州经赋义约序
　　词赋明经今世皆进士士诣春官合为约义也分而二之有计多寡牟利心非义矣今复合名约曰又新龙门客又新之义也亦分者又合之义也雷之赋闵之经必又偕见于今矣某余勇不足贾也景定辛酉诏嵗里生前勅赐进士第姚某书
　　古洪三洲义约序
　　三洲连出状元豫章古防也嵗大比豫章之属邑曰南昌曰新建曰丰城三邑合约萃费以给东上名三洲义约意亦矣豫章之士每诏嵗必于江之三洲视连否葢豫章三邑皆滨于江江皆有洲三邑合此之谓三洲连矣义气所发文光烛天状元之应不在兹乎抑三邑英俊之林也合而为义上可尊主下可庇民无适而不可状元及第未足道也愿相与充此义而广之
　　助约序
　　神龙之襄首防奋翼乎九霄必得水而后可嘘而成云噀而成雨龙固自能也虽然能辇万斛之清波而助之岂不尤速神龙之变化哉于是乎有助约
　　陈氏同宗义约序
　　举子裒入京之助而为约义也同宗相率而为约尢义也虽然姓之竒族之希助之防亦不可约姓着族钜约斯盛矣吾瑞多名门然着姓巨族陈氏为盛其始由九江之义门派而衍之派盛故儒盛儒盛故覔官应举者盛每贡士科不乏陈姓俗有开榜必见陈之谚父子世其科兄弟家其贡趾相接也予尝取唐宋登科记观之陈每盛于他姓端拱之尧叟咸平之尧咨绍兴之同父继自今复见之瑞矣虽然陈之所以盛有由也陈后舜也盛徳必百世祀族之盛徳之盛也斯约义矣愿相与广之在汉如仲举如太丘如二方在本朝如后山如了翁如复斋相约而为是盛益盛矣姚亦舜后也敢援何毛朝同盟为族姓之义以附盟于宗可乎薄言助之而旁为之鼓以厉
　　邹氏同宗义约序
　　瑞阳年来为义者盛嵗大比自三邑共为约各邑自为约外又有所谓同气义约者昉于陈继于蔡今复有邹非相为习也为义者不厌夫多也邹为瑞儒应举者众有以春秋连为贡首者有以诗学取荐名者又有以词赋擢第者气类之盛皆彬彬乎王国之英才卓卓乎栋梁之硕彦也其为约也则宜余又闻之六十年甲子一周周则气数未必如旧其庆元丙辰魁天下者昭武大参邹公也今兹又丙辰矣甲子周而气数复矣其必有邹之姓魁天下者乎邹阳之言曰交龙襄首奋翼则浮云出流雾雨咸集辰龙也大参之襄龙首葢以龙之嵗与是约者再襄是龙敢以邹阳之説告邹氏之同约
　　惠应庙塑魁星像序
　　大干主功名之神也行庙在新昌士奉之应如响欲相率像魁星以祀维吾新昌魁脉相续竹溪雷公以南省魁天下某不肖亦误膺亲擢焉譬之武事某特先驱破阵者尔建大将鼓旗者方来未巳也像魁星而祠之实甚宜抑梅亭李公赞魁星有曰魁一仲舒为汉典刑魁一僧孺稔唐祸形然则吾新昌继自今魁天下者为仲舒而不为僧孺可也神必福之
　　圆沙桂籍序
　　淮尾沙圆宰相状元建古防也癸丑七月蓝君义行访予于期集所曰建之沙圆矣防必应义行有季父每賔兴歳必为建之士辑巻以试子为我序之庶徼福焉余曰前辈有言科第必状元仕宦必宰相学术必圣人言皆当以第一自处也建自紫阳先生暨二西山皆以圣人之学术为天下第一建之士膏渍馥熏乆矣以第一之学术出而擢第一之科跻第一之仕余事也圆沙云乎哉后之人当验诸此籍
　　赠富宁槐简序
　　京师之造槐笏者多矣独朝天门富宁者为第一材竒而用周工备而价称也故欲者趍焉首之圭鋭象生物之仁足之砥平象方外之义色贵乎润象洁文贵乎直象刚秉是者其思有以称是欤为魏郑公谏笏为段太尉击贼笏斯称如手板拄颊但看西山焉攸用倒持流汗见逆渠而战慴尤不足取也
　　卖墨道人序
　　神仙吕翁以卖墨游人间一日入市小校人问墨价几何翁曰十千众笑弗顾翁磨少墨于砚而去有顷隙日射之洞砚表里皆金色墨神仙戱术也一斋道人逰江湖遇翁辈得墨诀挟之以资逰戏古今谓良墨如良金好事者常争寳之毋笑其索价之髙使徒留金色于砚而去是墨有逢矣
　　赠悟上人序
　　佛者悟上人求序于余请言某名之义儒佛异学余也安能序子之意虽然请诵予所闻下学而上达儒之事也有上达而无下学佛之事也儒者下学而上达故洒扫应对可至于精义入神格物致知可推而治国平天下佛者有上达而无下学故执空寂以枯其心缚虚无以灭其性名为真如实际而实无真实者存名为应用周徧而实则不适于用此无他儒者则有形而上者之道而复有形而下者之器也佛者则舎形而下者之器而徒欲求形而上者之道也舍器而言道是道为无用之物矣学道焉用是故由儒之言则可以贯体用融显防即无极太极之妙以立人极人极立而天地位万物育佛也老也亦囿于吾道之中而获安由佛老之言则必至于斁天经絶人纪天经斁人纪絶则天下必乱父子必相夷禽兽必食人佛也老也亦不能自安矣然则由吾之学乎由子之学乎于此可以悟矣吾之学通天下可行歴万世无子之学则山林独行者可为耳不可使天下皆行也使天下皆行必无君臣必无父子必无夫妇必无长幼朋友无朋友则人之义散无长幼则人之序乖无父子则人之亲离无君臣则人之分渎无夫妇则人之类灭虽欲寂灭为乐得乎故曰不可使天下皆行也天下不可皆行万世顾可通行哉为儒者当悟此决不可舍儒之学而言佛为佛者当悟此决不可不逃佛之学而归儒苟不能逃佛之学而归儒亦当安于山林苦节独行以隂受儒者之赐
　　髙同父巻子纸序
　　国重士士重文文重巻士入棘闱试有司輙焚香拜贤能书登王亦拜受之不重士乎选士必选文文之佳如青铜钱万选亦万中不重文乎玉之籍也以藻则玉重锦之包也以茅则锦辱上重我乃如此我乃不自重曰吾姑以藻吾文耳岂在巻何自轻其文如是哉故重其文者尤当重巻此髙氏同父所以得自重而又欲与朋友皆知所重也岁次戊午求士诏复自天而至士皆治巻求试同父欲率朋友畧出费十一二而以巳资先市佳楮然后责偿欲使士皆玉锦其文贵以藻而不贱以茅为有司所爱重取举第如拾芥成巳成物之意厚朋友知自重其皆翕然和之乎己未三千礼乐字入对巻彻宸览相君以金箆指读上前皆此其基也仝父髙氏过其名也葢佳兆云













　　雪坡集巻三十八
　　钦定四库全书
　　雪坡集巻三十九
　　宋　姚勉　撰
　　论
　　论语先进于礼乐
　　或问先进于礼乐野人也圣人何以从先进曰以其质也或曰以质则无事乎文矣乃又曰周监于二代郁郁乎文哉吾从周则又文之从矣奚所从之异乎曰不异礼乐之情则从乎质礼乐之文则从乎文情而文则靡矣文而质则俚矣文情本于质而有文以文之然后礼明而乐备记曰钟鼓管磬羽籥干戚乐之器也屈伸俯仰缀兆舒疾乐之文也簠簋俎豆制度文章礼之器也升降上下周旋裼袭礼之文也是皆非礼乐之情也然舎是则不足以为礼乐清庙之瑟一唱而三叹有遗音者矣大飨之礼尚酒而俎腥鱼大羮不和有遗味者矣是则礼乐之情也情者文之根本文者情之发挥故曰知礼乐之情者能作识礼乐之文者能述然则从乎质者作礼乐之意也从乎文者述礼乐之事也而奚以异虽然则吾从先进圣人葢亦有激而言也其以世变之日趋于文乎故欲反其本
　　孟子学问求放心
　　孔子曰操则存舍则亡孟子曰学问之道无他求其放心而已矣孔孟之言一也皆欲复其本然之心而有之矣夫子之所谓舍即孟子之所谓放夫子之所谓操即孟子之所谓求也无以操之则舎者终于舎矣无以求之则放者终于放矣人莫不有是心也心之所以不得为心者物之诱而念之流也岂惟下愚为然自圣人之外虽贤者不能免特愚者则舍而不能操贤者则暂舍而即操耳愚者则放而不知求贤者则暂放而即求耳然心吾心也非外物也其舍者非果于亡一操之则亡者存其放者非终于失一求之则失者复此夫子所谓出入无时莫知其乡葢此心虽舎之放之亦不即散逸而不复也有时而出有时而入牛山之木濯濯者未常不萌蘖之生但患不知其出入之时入之时寡出之时多且莫知其归宿之乡耳夫子此八字最善名状夫人之心今夫不知操存求放之学者有不蹈此失者乎要不可无体认省察之功也一觉其舍则即操之一觉其放则即求之力到功深念念纯熟无所谓舎无所谓放矣如之何舍者不知操放者不知求哉孟子所以设为鸡犬之喻以小明大以见此心之不可不求也鸡犬特外物之防者放则知求此心乃吾身之主所以享受天命之理乃听其放而不知求是视此心不鸡犬若也岂不大可悯哉桐梓知养而此心不知养鸡犬知求而此心不知求此孟子即物喻心所以警夫人者极为至切学者一味斯言可不一大警惧哉然则何从而求其放心曰孟子葢常以夜气旦气之説明指以示夫人矣人于旦昼之时所以泊乱此心者不知其几千万绪惟于夜气静定之时旦气清明之始则可以见此心之本体斯时也茍能求之则放者不至于牿亡矣是不可无体察之功也而所以操之则又在于求之之后书曰虽收放心闲之惟艰闲之者其操之乎操之有道曰敬孰为敬曰主一无适何自而能主一无适曰非礼勿视非礼勿聼非礼勿言非礼勿动请从事于此四勿
　　赵简子置后
　　赵简子欲置后而无所适书训辞以授二子三年而问焉伯鲁遗之无恤识之乃立无恤卒祀赵君子曰是不可为万世法昔商帝乙欲舍受而立启太史据法争之曰不可有妻之子不可以立妾之子遂立受商墟焉人皆悔帝乙之不立启也然君子则善太史之法何也亡国之祸小夺嫡之祸大也亡国之祸止其国耳嫡庶之分不明焉则后世效之其祸及万世故宁亡其国而嫡庶不可乱嫡庶不乱不幸而亡国如受者鲜矣嫡庶乱幸而不亡国如襄子者尤鲜也是以春秋大居正谓简子为善于择子则可矣以为可万世法则未也
　　晏子家施不及国
　　昔齐陈氏以施得民将有其国晏子谓齐景公曰惟礼可以已之在礼家施不及国公莫能制陈遂有齐后世皆为晏子惜也愚独谓不然夫天下之患当救之于其萌不当救之于其明患之萌也救之易其明也虽欲救之难矣方鲁昭公之三年齐景公即位之九年也晏子与叔向语已患陈氏之施矣而昭公之十年陈鲍逐栾髙而分其室晏子既不能相齐君以遏其渐方且劝之以逊邑戒之以蕴利而复语之曰可以滋长陈子于是致邑于公分无禄者以邑周贫约孤寡者以粟且举陈锡哉周之诗以明能施之义陈氏之施葢大于此晏子教之也教之以可以滋长之术是教之以取齐国之术也教陈氏以取国之术而复教齐侯以制之无异诲之窃而导之捕也晏子得为齐忠臣乎夫以小惠求民心乱臣贼子之巧于取国者例能也宋鲍竭粟以贷饥齐商人骤施以聚士鲁意如食隠民以为之徒其智盖相祖也陈氏而不为鲍不为商人不为意如则己茍有志焉固不待教而能也而况有教之者哉是宜其闻可以滋长之言而即诵陈锡哉周之诗也可以滋长此何言乎教之于其先安能已之于其后乎晏子教齐侯以礼之时去教陈子以施之时才十五六年耳而陈氏之势如此非晏子教之谁至是哉假而齐侯亟从晏子之言亟止陈氏之施齐失民矣又安能御民归陈氏哉是驱之也教齐侯以已之之术不如勿教陈氏以滋长之术长且滋之又焉得而已之斯言也特借以盖其非耳譬之水焉滥觞之流既开迄至排山倒海之势则虽有隄防亦无所用然则终不可救乎曰可鲁定公之时三家张矣一旦孔子行相事堕郈堕费如振槁木至女乐餽孔子行而成卒不果堕尊君卑臣强公室弱私家圣人盖自有道也使孔子在齐则陈氏不难制矣而齐景公欲用孔子晏子谮之孔子去齐齐安能制陈氏哉
　　史记世本
　　或问尧以二女妻舜信乎曰信书载之史述之奚而不信史可不信书可不信乎曰然则史谓尧黄帝四代孙舜黄帝八代孙是同出黄帝之胄也且尧女乃舜之从曽祖姑也八代孙可娶四代孙女乎曰否吾固曰史可以不信书不可不信也八代四代孙之説载之书乎载之史乎书固不载之也史则缪矣缪乌可信哉且史之説本于谁乎葢本之于帝王世本等书也世本等书非出于六经非出于夫子曲儒末学讹诞相承之言耳奚其信苟以为信则史又尝曰契十四世而有汤稷十六世而有文王且谓稷契皆帝喾之子葢兄弟也十六世距十四世才两世耳而周之两世乃经商之六百年契之十四世何促稷之十六世何长耶吾是以知其系之不然也使尧舜均为黄帝之孙则固天子之胄八代去四代亦未大逺尧何以得自唐侯而为天子舜何以居侧陋而鳏在下耶皆天子之子孙相去未逺一何贵而一何贱耶舜果尧之族则尧欲逊以位直以授之家人耳又何必咨四岳而扬侧陋耶吾是以知其必不然也且后世谓天下之人皆出于黄帝者其説尤缪开天辟地以来帝王不可考据夫子所称而可信者黄帝之前固自有伏牺神农也伏牺神农之时人之类多矣今而曰天下之人皆出于黄帝则伏牺神农固无后也耶伏牺神农时之人之固无后也耶
　　叔孙昭子论
　　仲尼曰叔孙昭子之不劳不可能也牛杀叔孙氏之嫡而立昭子出于非所观望之中一旦而得百乗之家立三卿之位牛葢有大造于昭子也昭子立而牛戮焉且曰牛乱叔孙氏杀嫡立庶以乱大从不讳乎已之为庶而明孟仲之为嫡不知有立己之小惠而惟知有叔孙氏之大从若将终身不可忘之私恩而乃决然弃之不啻土梗昭子岂少恩之忍人哉以公灭私见善明而用心刚耳若昭子者岂不毅然大丈夫也哉夫百乗之富不可以骤至也三卿之贵不可以骤升也牛不立昭子昭子亦未必有是也今昭子不此之顾使有一毫求富贵之心能若是乎此所以为不可能也于是可以为万世法矣周平王为太子幽王立伯服而黜之申侯其母舅也扳犬戎伐周室弑幽立平而去平王践天子位苟能告之方伯告之诸侯正申侯之无君诛犬戎之乱华则公义明私恩废周之威复振周之道且复兴矣平王不知此义方且徳其母家逺屯戍之天理泯而人欲行周之所以衰也使昭子而不戮牛牛且挟其立己之恩専制叔孙氏之家以及于鲁牛且一阳虎矣惟昭子奋发大勇迅速不留故叔孙氏得以为安而鲁犹得以为秉礼之国乱臣贼子知乱大从者虽至于立已犹以义不与也于世教岂小补哉是独不得为万世法哉汉之君而知此义则擅权之五侯诛而汉不陵矣唐之君而知此义则定防之国老诛而唐不晚矣如之何其知私恩而不知公义哉知之者仅有汉宣帝焉霍光有立己之恩而不免于赤其族庶乎知此义者虽然亦未为知此义也使霍显不毒许后山禹不谋废立族岂赤乎麒麟图像爵姓不名私恩犹在念也是宣帝亦未能如叔孙昭子也抑宣帝犹武之嫡孙霍光犹曰废昬立明也后之杀嫡立庶而借废昬立明以文其奸者当以叔孙昭子为法
　　荀息论
　　荀息以傅奚齐死公羊贤之君子非焉曰是非圣人春秋之意孟子曰可以死可以无死死伤勇有子曰信近于义言可复也夫人莫不有死而死有二或太山焉或鸿毛焉荀息之死太山之死欤抑鸿毛之死欤吾见其为鸿毛也死所以成其信而息之信则非近于义也可以无死者也使献公初以荀息傅奚齐为息者告之曰废嫡立庶乱之招也申生废焉而立奚齐非爱之也其将召乱乎臣不敢闻命君命祗辱茍如是献公幸而听则晋可以无乱不听虽得罪亦可以无死今也不能正救其君徒将顺以成其恶虽死吾不谓之能死矣夫受遗托孤重事也忘生徇义忠节也而死于奚齐遂为不得其死士岂可以轻死哉息之言曰臣敢竭其股肱之力继之以忠贞息将何以为忠贞乎不陷君于不义忠也以己之正而纳君于正贞也今也献公溺于私爱以乱其国而不谏可谓忠乎成其邪志可谓贞乎里克以息之死为无益非惟无益于奚齐葢亦无益于息也傅奚齐之为非矣奚齐杀而复立卓子是遂君之非也其可乎圣人作春秋于奚齐书曰君之子谓其特君之子而非晋之君也奚齐之不可君则圣人之不贤荀息可知矣或曰春秋不君奚齐何以君卓曰贬必于其重者奚齐贬矣卓为君息为大夫特据实而书耳若卫剽之类耳圣人岂以不食言贤荀息哉不食言而以为贤则不食于盗贼者皆可以为贤矣有子不必曰信近于义孟子亦不必曰可以无死矣若荀息者特匹夫匹妇之为谅也左氏曰诗所谓白圭之玷尚可磨也斯言之玷不可为也荀息有焉夫以荀息之言为言之玷庶乎知春秋圣人之意矣














　　雪坡集巻三十九
　　钦定四库全书
　　雪坡集巻四十
　　宋　姚勉　撰
　　説
　　三友轩説
　　丰邑黄君有轩名三友俾余説之余曰若之何而为三友也人有言曰松竹梅为岁寒三友子之轩森然而干云霄者得无有是竹耶樛然而龙蛇走者得无有是松耶臞然而玉痩皭然而氷寒者得无有是梅耶黄君曰非也吾不敢志此盖志于鲁论益者三友之言耳思得此友以辅吾仁也若然则余又何説哉晦庵朱夫子之説善矣友直则闻其过友谅则进于诚友多闻则进于明善哉斯説也夫改其过以进于善自明而诚以希乎圣人皆学者之事也此三友足以辅之其益可谓大矣虽然知益者之有三友而不知损者之亦三友辨之不明未必不初欲其益而阴堕于损也损友之三与益友之三正相反也可不察哉便辟则习于威仪而不能直矣善柔则工于媚説而不能谅矣便佞则习于口语而不能有闻见之实矣损之三与益之三不相反乎今人之取友夫孰不思其益哉然而畏闻乎正论乐近乎懦夫多识前言往行非己所能及之人则惮焉而不敢近有能奉己以顺适和附而谄笑者则喜其无拂逆乐与之内交不知面谀者必背毁之人媚己者必卖己之軰其平居诩诩笑语以相取下者又皆临小利害反眼落陷穽不救又下石者也是岂特有损于其徳其身与家且为之损矣孰若夫直谅多闻之友有益无损哉有薰陶渐渍之益焉有严惮畏谨之益焉又有兴起慕效之益焉是友者三而益者亦三也语又曰毋友不如己者然则胜己者其益者之友不如己者其损者之友欤抑人固未易知知人亦未易能直谅多闻之友益矣亦有似是而非者好讦以为直乞醯以为直证父攘羊以为直果直乎不贞之谅匹夫匹妇之谅言必信行必果硁硁然小人哉果谅乎学博而不反约强记而徒丧志能读三坟五典八索九丘而不知祈招之诗以止王心果多闻乎是故直而好学则不绞信而近义则可行多闻而知道则不泛是又不可不知决择也格之物竹挺而不屈近直松岁寒而不改近谅梅质而华近多闻子其植之轩见物之三友则思己之三友庶乎益者之居而损者之踈矣是説也即朱夫子説鲁论之説也故以为三友轩説
　　雪心説
　　亢隂凝不昧其洁太阳耀不固其节洁岂我名节岂我贞此谢惠连赋雪句也世之人每赏此句予曰是不知雪夫至洁而有节者莫雪若也乃曰洁岂我名节岂我贞辱吾雪矣此言也其清谈之流欤雪之被物也四海一色掩故垢而皆新之洁矣岁不常有有则为瑞既瑞曾不淹之为乆即收而去之不常为世俗所玩独于岷峨太华深山穷谷则四时凝沍盛暑不烁此君子难进易退之风固穷嘉遯之操也而曰不固其节可乎蓝君以雪心自号其诗亦曰雪心吟藁夫以雪为心必知雪之为雪者矣吐而为诗余事耳若曰雪者倐有而倐灭心可乍存而乍亡则谢惠连不固其节之説也蓝君必不是之取曰洁曰节君其似吾雪
　　八窻説
　　八窻玲珑明喻也室有八窻而不为物所掩斯明矣人有五官而不为欲所蔽斯明矣是明也人皆有之患不能明之耳丰蔀见斗一隙之明也纳约自牖一方之明也夫惟表里俱彻而后可谓八窻玲珑斯境也周子之光风霁月也程门之坐春立雪也邵子之空中楼阁而吕子之所谓洞然八荒皆在我闼也虽然未可以骤至此也虚室生白荘语也空明寂照禅语也不知其所以明而惟凭虚驾空以求之鲜不为老为佛矣然则所以明其明者何如曰格物以致其知
　　真上人氷壑説
　　烱如一段清氷出万壑寘在迎风寒露之玉壶杜子美句也壑清矣而氷焉不其愈清乎复以风露玉壶寘又不其愈清乎尝试与子观之隂风怒吼万叶尽枯寒霜晓凝腊雪夜积禽踪絶兽影灭是壑无有惟氷皎然其清观何如耶僧至真以氷壑自号清已抑氷有道当不以清而止请为子言之今夫水结则氷氷涣则复水方氷之结固刿然亷而确然坚也涣则皆化矣人之生也其有形也聚也氷也其死也归吾眞而复吾初也散也水也水凝则氷自无而有所谓精气为物氷释而水自有而无所谓游魂为变谓水氷之所自出则可谓前所涣之氷复为后所凝之氷则不可谓天地之气以复形而人则可谓今世之人即前世之人则不可苟悟于是轮回之説其可以息矣而死生可以无惧矣予因氷而言及此眞其于子之壑取氷而验之始以予言为不妄
　　杨云林方壶説
　　海山方壶在烟云缥缈间可闻不可见矧可寻覔岩阿结屋戸外引泉汇以方池而亭其上防防循除不舍昼夜北风时至雾霭凄迷对面不相覩已乃轩豁悠然见山不必逺涉蓬瀛但守方寸地不受一尘方壶之乐勿令费长房窥之
　　此斋説
　　文中子曰彼道之方也前軰谓其语不然夫有彼则有此以彼为道方则此非道之方矣此非道之方道乃在彼是道与我为二然则道远人乎故论道者未有言彼道必曰此道论心者未有言彼心必曰此心此之义大矣哉取诸此不求诸彼孟子所谓我固有之也非由外铄我也清湘贺君一冯以此名斋求其説于予予曷其告盍亦于此心求此道乎
　　林伯可自斋説
　　三山林伯可以自名斋取独之义也独之义大矣哉中庸之首章曰君子谨其独大学之诚意章亦曰君子必谨其独二书圣门之要书也其言皆主乎此信矣为学之要莫大乎此也何谓独独者人之所不知已所独知之地也一念之作茍伪也觉而复之此顔子之所以为学也夫如是则可以自明其徳矣自明其徳则可以新民矣齐家以是治国平天下以是位天地育万物以是独之义大矣林君之处斯斋也所以用力以自之义者必若是而后可以为圣为贤若曰琴书以自适诗酒以自娱则自之义小请大之林君旧游涧堂辱知余屡请言其自之义不敢辞辄书此以为自斋説未知林君然之否
　　刘埜字子相説
　　上饶刘君埜其师以子相字之复求其説于予问其故曰野有相之道也予曰然古之善相天下莫不于其在野占之伊之莘傅之岩革夏复殷之事业具焉相野之推也野相之基也格物致知诚意正心以修其身而尽吾明明徳之事则推以新民家齐而国治国治而天下平盛徳至善民之不能忘相业伟矣相不野之推野不相之基乎虽然古之人野不可以无相之学而不必其有相之时不聘于汤不梦于武丁耕筑亦廊庙也若曰吾志在于相而不必在于学耕寛闲也惟飨钟鼎之谋筑寂寞也惟饵名位之计则在野而慕朝在朝而忘野出处进退之义皆失矣是野也将为野哉由也之野其至于礼乐不兴刑罚不中民无所措手足矣然则可无学乎学乌在曰敬敬则能为循序渐进之功不敬则流为一超顿悟之径仆师乆轩蔡先生得于师説如此敢以告若又曰吾师经畈子师乆轩当无复望其同则非学者审其是之意夫某则不敢
　　赠仰巅峯先元二字説
　　仰巅峯设阅人肆于三元楼前先唱第数日予与一二友步月因过之戏书一元字俾解析巅峯曰元字添两笔则先字必在人先又曰兀然而居第一甲一笑各散去未几予忝第一人赐第巅峯揖于马前谓其言验明日来期会所求予诗之予谓巅峯虽未尝明许其为第一人也然纷纷往来中已能知其为第一甲亦难矣况谓之必在人先其亦第一人之类欤方未唱第时欲为状元者何限巅峯亦难于许若予则不必作状元者偶然得之故巅峯亦偶然而中之欤冗不暇诗聊申元与先二字之义作数语以赠
　　退之有言责在人先刚不为首其斯曰乾元善之义大可统天吾其求仁庶几顔渊曾何足称举首褎然子会此理立峯之巅茍拂厥经其頥则颠书此赠之某亦勉旃
　　赠僧半颠説
　　唐有僧大顚宋有僧半顚人谓半顚得大顚之半也而其实不然韩退之与孟简书称大顚颇聪明识道理能外形骸以理自胜形骸亦理也天下岂有无物而有则者哉外形骸而求理大顚可谓之顚矣宋之有顚岂如是哉顚长于诗不茍作作必托兴于物有闗于世道有益于人国顚虽释其形而不释其心也犹以不释其心而尚释其形故未离乎顚之半使之发其首冠其颠以其身为天下国家之用制礼作乐出风入雅不琐琐为山林长语扶世之顚而持其危颠之半必为不顚之全矣不明理之大顚又安敢望之哉后世亦将曰韩退之之称大顚不若姚某之称半颠景定元年春王正月寄顚诗后之三日又序以赠之
　　送葛山人説
　　丰城葛君徳清数年游江湖登匡庐眺扬澜涉黄冈吊赤壁访黄鹤问鹦鹉鲙武昌之鱼浮洞庭之月而后遵大江归劒水山川名胜厯厯足下班班胷中遂得妙山水之理如与青囊君神交心契遂纵谈而及隂阳盖得之于目悟之于心非闭门而学琴按图而求骥也一日挟其兄徳远书之锦江造予钓鱼所立渔舟傍与余语山水之奥竦然其异之暨辞去请序其说夫山水之理余固能说之也太极剖开隂降阳升其初也天地间皆水也得风而凝柔者始坚故今之山皆波涛汹涌之状而山之巅凿之即有水山盖清气中之有查滓者故凝水则纯乎清者故流也夫是以谓之融而为川结而为山山属隂水属阳也山属隂故静水属阳故动为青囊学者不曰山水而曰风水又曰得水为上藏风次之莫先乎水也虽然山水流峙于天地之间山为肢体水为血脉其行其止盖有自然之运造物者亦何常容心于其中行某龙降某势出某穴主某王侯将相贵贱寿夭贫富哉屑屑而为之造物亦劳矣善地理者特原其所起识其所止而择之则可以乗天地间流行之生气而安耳妄焉窽之凿之曰是得某形合某法可致富贵有是理哉卜黎水不吉卜涧瀍吉书之说风水也望楚与堂景山与京相其隂阳观其流泉诗之説风水也四时所交风雨所会百物阜安乃建王国周官之说风水也有汾浍以流其恶且民从教十世之利卜迁于绎民茍利矣孤必与焉春秋传之说风水也吾儒者六经中风水之说盖如此徳清儒者也而言风水盍亦知此说乎其能如卫文公之宅楚丘以说百姓乎抑能如邾之卜迁于绎以利民而不私己乎其能如晋之谋去故綘以民从教为十世利乎抑能如公刘之于豳斯馆以厚于民乎其能如周公之卜涧卜瀍以定九鼎迁殷顽民乎抑能如周公之测土景求地中百物阜安乃建王国乎古之人相地皆以为民也故其利及数百年利于人而己亦利今之卜地者第欲求富贵以私于己而已夫使功不及物虽使子孙若世世享富且贵岂不媿哉况天地间未必有是理哉徳清既以山水之学行乎人愿以余山水之説告乎人余非臆说也谓余臆说请证诸诗书周官春秋
　　凤鸮说
　　禽之恶者有鸮焉形厉而音粗心甚不仁见其类之弱者輙攫而食之常苦饥其欲逐逐终日若不能饱集高木四望有便利輙搏嗜无所得虽腐防臭蛇甘之人闻其声亦輙憎之用劲弩毒矢必射鸮死甚则并其子亦杀之丹穴有凤竹食而梧栖乱隠而治见其见也万禽随之翼以为之宗人亦诧为美瑞未常有以弹射毕弋向者噫鸮虽好食其类特弱小者耳如强大固亦末如之何也其于人亦奚所害而人则恶之惟恐其死之不速凤虽不伤其类亦未有益于人也而人则爱之何也鸮暴而凤仁鸮贪而凤无欲也暴而贪者得恶仁而无欲者得爱人爱者寿人恶者不得其死理也天地间阳清之气为善类隂浊之气为恶类不能不生鸮终亦必杀鸮以此见隂不胜阳天道福善而祸恶然则世之人曷不为凤而必为鸮乎





　　雪坡集巻四十
　　钦定四库全书
　　雪坡集巻四十一
　　宋　姚勉　撰
　　防
　　刘翠微罪言防
　　天理在人心未尝亡也奸桧背国挟外寇以制其君附者擢拂者斥朝士宜无一人敢言矣忠简胡公乃有防上新州王卢溪以诗饯亦夜郎谪天下宜无一人之敢言矣翠微刘君乃有罪言信矣人心未尝无天理也刘君惜不在班朝在亦忠简矣班朝忠简岭海亦必忠简也然士之忠义岂计班朝与岭海哉忠简书名万世翠微罪言世乃有不知者然士之忠义岂计知与不知哉忠简当时言虽不行扶持天地至今頼有此书在罪言中谓国家当养直士气为社稷福其是之谓欤刘氏子孙其世寳此书养此气穷则为翠微达则为忠简穷达一天理无忝乃祖矣寳祐丁巳姚某为翠微之孙有徳书
　　忠穆公行实防
　　疾风知劲草板荡识忠臣忠穆公当傅正彦狂悖时昌言正色排之无少慑至作杜鹃诗召勤王师感动忠义公卿满朝以死尊君者独公一人耳天纲人纪几紊公乃能如此彼当年世有噤不敢发一语者独不媿于公耶伏读行编降心三叹
　　张少师邵字才彦墓铭防
　　少师奉使时其忠义之气足以折敌而诗书之化又有以柔之南北息兵有自来矣公在敌乆知敌有归渊圣及诸王宗室意劝桧遣使迎请由是忤桧呜呼使公言得行境土虽未复渊圣及诸王宗室获归国耻犹可半雪也每念公言恨不食桧之肉
　　书考亭三帖后
　　同年友伯慥示某以考亭夫子与莲荡先生三帖某拜手钦翫仰见夫子格言大训无所往而不寓一曰向见意气颇多激昂而心志未甚凝定此须更于日用之间益加持敬工夫见得本来明徳之体动静如一方是有入头处夫子此言岂惟莲荡先生可行之正为某軰后学地也二曰某连年疾病今岁差胜然气体日衰自是无复强徤之理所幸初心不致忘废亦时有朋友往来讲习伪学汚染令人恐惧然不得避也三曰某衰于疾病更无无疾病之日明年便七十矣区区伪学亦觉随分得力但少文字不能得了恐为千载之恨耳夫子年愈髙而徳愈茂血气衰而志气盛党禁方严经厯患难曾不少变方且欲了文字以诏千载其与宣一圣七十二而成春秋者何异持敬功效乃能如此伪邪眞邪无党禁不足以见先生之学然则伪学之禁天益以表夫子之眞欤某三复三帖而三叹
　　书元斋防后
　　漫塘立斋二先生某生晩不及识陈君子实以元斋说与防示某得观遗翰九拜敬叹前哲已往一字一墨皆可厯代寳也虽然盍求其义夫元万善之所从始也故曰善之长元包四徳如仁之包四端元即仁也故曰君子体仁足以长人体元之仁天地间何莫非吾生意又奚止复一家之元气如先世之取科第而已哉愿因先生以元名斋之义而求仁焉庶无负二先生之说之防之意
　　书邵尧夫眞迹后
　　邵子之学某未能窥其妙也邵子之妙乌在在于观观物篇所谓皆自我而观之是也观之妙妙矣哉易曰复其见天地之心又曰观其所感又曰观其所恒又曰圣人有以见天下之赜而观其会通非谓观之妙乎观象于天观法于地伏羲作易之初盖然矣观之妙乎妙矣自我而观妙于观矣孟子曰万物皆备于我矣反身而诚乐莫大焉程子曰静后见万物自然皆有之意皆妙于观者邵子之妙最于观处得之邵子临没且曰吾欲观化一巡观至于死生之际则妙于观者盖不囿于死生而超出乎死生之外矣妙矣哉夫观即格物也物格则知至矣此邵子所以妙而神也虽然必有以用其力焉某闻邵子尝大书检束二字于坐右夫此心必有检束不至放纵而后可以观天地万物古今皇帝王伯之变检束者用力之初也眉山宋君可传出邵子观物篇眞迹示某某焚香寳诵观之其字画荘正无一笔放纵其于检束中得之明矣后学何敢不力宋君既珍此帖如金玉必有得于邵子之学之妙不知某可与共学否
　　书李文溪吴诚山龙王庙诗后
　　此寳祐甲寅文溪解章贡节舟过呉城山而作是诗也文溪于是横野水之舟又三年矣余读是诗有感焉乃集骚辞四句书其后见意灵胡为兮水中载云旗兮驾飞龙望美人兮未来极劳心兮
　　书牟存斋草东宫二制后
　　此存斋牟先生在玉堂时草令东宫封忠王制及冠礼制也先生常为安君象祖书之今为旧物矣若先生者宜在师傅卫翼之列乃以脱靴亭之记不得授承华门之迎先生何病虽然绮园终必为仁孝爱士者采景定元年七月日门生姚某百拜谨书先生所书二制后归诸安君象祖氏
　　书洪玉父奏藁后
　　江西驹玉鸿之四洪犹江东封胡羯末之四谢也生恨晩不及识前軰寳祐癸丑幸得与徽猷公四世子孙述为同年生暇日出公在思陵时奏藁某拜手读曰噫此前軰文章也意忠实而语精简今之葩华其文以举子策体为奏对者视此媿矣里后学姚某谨书
　　防雪浪阁诗
　　右雪浪阁诗一集道士刘应时所裒也巻首诚斋东山二先生诗在焉晳倡参和与此阁俱千古矣跳作漩花雪山立溅得琳房满山湿与潭底鱼龙天上立树梢鹤鹊身都湿之句读之使人毛发尽立未登此阁奇观皆在目中矣况观浪于江观诗于阁乎
　　防师濓堂记
　　周君宣仲以师濓名其堂濓溪万世师也天下师也而况派其宗者哉夫子为我朝正学之祖师夫子取水初源也侯师圣见程先生语未彻往见夫子语三日自谓如见天之广大再见程子程子曰是必从濓溪来师濓之功如此夫虽然侯生之言止可隔壁听程先生终未深与之何也受学之初每使求仲尼顔子乐处既得矣吟风弄月以归有吾与防也之意呜呼是眞师濓者乎故师濓者当如程子寳祐五年夏闰之晦姚某书
　　防丽晓楼记
　　章贡刘氏作楼名曰丽晓取坡僊日丽崆峒晓句也庐陵王南山记之笔力高迈记末谓圣人知进退存亡不失其正深造理窟丁巳秋客有过余山中为刘氏求防余也虽未登斯楼读斯记而山川草木丹青之叶鳞甲之洲如在八境图画中见矣抑余有感焉坡僊是诗之作绍圣元年八月十七日作也公是时往赴惠州白鹤山矣余因此重有感焉后坡僊作诗百六十有四年瑞凤凰山人姚某防
　　防林平父文集
　　右林平甫所作赋二古诗十三律二十一絶句六记杂文四上皇帝书及防见书各二予读其诗赋迫骚驾选行阁等作酷似韩退之东野聨句防见二书如邹阳枚乗至读其留赵庸斋书论火灾书又慨然其忠爱也今世诗人文士不多得能文者少能诗能诗者少能文如平父眞亦难得虽然文章不必过奇古之人诗以礼义为止文以贯道为器也平父而以诗人文士立名是亦可矣如不止于为诗人文士也他日当扵是集之外观之
　　防张英玉行巻
　　张英玉归自京师以行巻寄予凡诗二十四首余爱之者过半其清也葢自逋僊孤山之梅乐天竹阁之竹来也其豪也葢自天竺飞来之峰海门雪屋之潮来也南溪老子诗曰闭门覔句非诗法只自征行自有诗余于英玉行巻之诗益信
　　跋吴玉壶梅花百咏
　　右玉壶先生吴元叔咏梅七言絶句百细读之殆是二千八百片梅花合成不然何句氷而字雪也寳祐癸丑与其令子为贵同年第因得拜观时秋七月也锦江姚某谨防
　　防上官叔权篆
　　羲之俗书趂姿媚数纸尚可博白鹅书至于羲之后世以为絶矣而退之犹曰俗退之之意不禹碑周鼓未止也凡为文章宜畧识古字君家何所吾欲载酒问奇
　　防李彛甫廷对策稿
　　松麓李彛父自为举子时以策鸣塲屋如万同年定翁程同年则明皆其门人以策擢上第独松麓不偶岁丙辰试太常复不利以特奏恩奉大对余时在江南泉石间谓朋友言今年特奏第一人必松麓新榜至松麓乃第在三人皆咎予言之不验予亦自怪也不几时邹君鼎实归自京道东庄饶先生之语谓始奏松麓为特奏科第一人偶正科之首亦自其选不欲皆出己姑位在三既上乃别亲擢以首正科遂两失之大悔恨误屈松麓人始信余言之不妄余亦自喜其有以知松麓也特松麓阨于命而不得逞耳夫阨松麓于特奏命矣又阨松麓于第三尤命也夫虽然唐文宗时李郃第贤良刘蕡不第自当时观之皆以为蕡惜由今日观之士皆诵刘蕡策甚习知蕡切直名甚着初不知有李郃也本朝欧阳永叔知贡举初欲以第一处东坡疑其为门人曾子固屈之第二是年廷唱之首则章衡自当时观之皆以为东坡惜由今日观之但知东坡气节文章为吾宋第一初不知有章衡也然则以刘蕡比松麓不必恨其不太常为擢第以东坡望松麓又不必恨其不特奏第一也所谓第一葢有大于此者矣岂在于第之中否科之正特高下哉松麓为人气宇轩然自为举子时发为文章葢已抚余子而立其上必有以第一自处者勉斋黄先生曰异日结裹须要作世间第一流人物呜呼若勉斋此念斯其所以为第一乎余也固以是望松麓
　　跋张樗寮遗墨
　　璨上人示予以张樗寮请堪笑翁住翠岩书及祭笑翁文词翰俱美予三复三叹释之住山犹儒之居官也释之高者不屑于住美山儒之高者不羡于为美仕笑翁与樗寮相得如此犹不少屈况肯如其他买院子住者乎及樗寮翩然去国笑翁明日即来寻泉石盟作翠岩西堂其进退合于义若是其终文援黄龙山谷故事托樗寮以死樗寮亦承所托不负之皆可观也樗寮平生视美官如敝屣故与笑翁志同道合今儒之中清风如樗寮者不可多得释之中亦少如笑翁噫世道何其日下耶观樗寮与笑翁书笑翁不启至再至三终不启樗寮谓赴法不赴法启缄不启缄有何干涉欲笑翁之于此下一转语也此一段公案千古话柄由释学论之虽不啓缄彻底分明虽不住山住山已竟无在无不在何必指山门骂佛殿而后谓之来住山耶予固学儒者也不当戱作释氏语谩代笑翁下一转璨上人肯之否
　　再纸书南山一杯亭壁六诗并防
　　寳祐丙辰冬余趋正字召至上饶闻眼钉得政弃官竞归既拜防将登舟为南山留半日赋六诗书于一杯亭之壁时住山洪野衲也又五年庚申再过之山已易主主人乃敬雪崖矣雪崖相爱重为余言戊午岁山巅古木摧折损亭半屋独壁俨然岂山神好恶与人异特与护持之邪雪崖又谓壁字乆易漫漶俾余再书于纸将刻之梓以寿其传意亦可嘉矣余愚拙不入时羣儿每闻其语必愠山中方外之客乃爱重之如是岂所好恶与羣儿异而独与灵山阁之山灵同邪一笑为书时九月中澣后八日余方以言者论其党履斋姚某书
　　防洪上人所藏十八罗汉画
　　十八阿罗汉皆世之伟人也伊川先生曰佛是西方之有贤智者唐末五代天下无人才僧中乃有临济徳山赵州诸老故余谓十八罗汉皆世之伟人彼其英迈雄特视人间世犹蠓蠛闻佛说大乗心领意悟遂住世而扶持之其所谓降龙以鉢解虎以锡者非眞能幻诡变怪驯伏山海间之龙虎葢以理制欲降解胷中之龙虎耳夫以其英迈雄特之姿超然远举淡泊于世味之外非伟人则安能吾观此画鉢降龙者顾视毅然而英锡解虎者容貌释然而笑其余或坐或行或凭或语或视或听类皆人欲不足以累其天世故不足以婴其心谓之伟人也固宜虽然特无世味而已非忘斯世也忘世则不住世矣吾观十八人中二人者曰应供独十六人者日在山水间夫能降解胷中之龙虎必能驯扰世间之龙虎方今龙鬬渊虎满道最畏临济徳山赵州軰隠山中不出愿赋招隠有肯应供者固请宜来画藏于感山寺道洪上人元得本于浙江乃西蜀龚秀笔防者雪坡姚某时景定元年上元日与友六人啜茶同观
　　题曾辅之雪涧诗集
　　庐陵曾君辅之以雪涧自号且号其诗问义奚取曰涧犹身也雪犹心也涧而雪之其洁吾身而白吾虚室者欤寄兴而吟夫安得不清是宜霙焉而章氷焉而句踏琼瑶而问梅撼玲珑而咏竹其清也固宜虽然涧不受浊雪不受汚君之雪涧清矣谨毋使浊君涧而汚君雪可乎昔豫章朱子仪在京政府诸公与之谈诗子仪云诸公岂可与谈诗者竟不与语然则雪涧之诗可使匪人者汚浊之哉辅之与王南山游甚深试以问焉必以予言为信
　　题眞上人诗稿
　　眞上人诗别藁大山萧先生已为摘之矣奚再假乎予之摘有可摘故重为之摘昔人于梅诗有爱横斜清浅一聨者有爱雪后水边一聨者有爱屋檐斜入一聨者人谓不以此定作诗者之优劣正以定评诗者之优劣也予所摘之诗是己未论所摘优于别藁与否可以见所摘之人劣于摘别藁之人矣前軰言僧诗患其有蔬笋气由是僧人作诗惟恐其味之类此僧诗味不蔬笋是非僧诗也眞诗入清絶处如风松韵涧月鹤唳臯写荒寂处如宿鴈秋芦寒鸦晩日益进不已直与贾岛异时同调也亦有一説眞之诗藁曰禅外余不知所谓禅也然闻其説絶文字屏思虑有一语文字一毫思虑皆目之眚也镜之尘也而可终日鹭其肩蛩其吻营度诗句哉苦思而縁之痩刿心而病之呕可乎否耶吾儒之善学者诗则赘汝敎之絶学者则诗赘子未忘儒乎弃其学而学焉可也惟欲禅乎息其所已能而进其所未能亦可也退之送灵师云方将敛之道且欲冠其颠贾浪仙固尝冠其颠矣世之称岛者止以其诗焉与未冠其颠一也真其迈之


　　雪坡集巻四十一
　　钦定四库全书
　　雪坡集巻四十二
　　宋　姚勉　撰
　　杂著
　　制三首【拟宏词作】
　　参知政事石之端除昭文殿大学士平章军国兼枢宻使歙国公监修国史加食邑实封制
　　勅门下朕置左右而以硕辅庸镇有邦求俊彦而廸后人茂兴文治畴咨一徳董正百官敷告大庭涣敭显号具官某中正而纯粹肃括而深量可包荒振河海而不泄气常配义塞天地而至刚直而温简而廉涅不缁磨不磷圭角浑乎其弗露器宇澄之而益清夙耀郎星已涵逺业近联卿月愈着清华玉润金相龙骞鳯翥肆勤政筦宻賛庙谟直方大不疑所行身能任道耆寿俊越在厥服志在泽民重厚如勃而不至少文凝逺如璟而益坚持正具瞻师尹可谓大臣庸升上相之班兼总元枢之政房善谋杜善断藏诸用以弥缝萧也规曹也随载斯民于清浄陞华书殿倚重经筵庸开古歙之封仍衍真畬之奉茂昭前人之谟烈式告我后之谋猷呜呼均四海统百官汝其慰天下以维岩之望镇外夷抚诸夏汝其凝国势于如磐之安予欲弼成道徳汝砺乃金予欲燮调隂阳汝铉斯鼎益着圭璋之闻以收简册之勲
　　知枢宻院事管少颖除同中书门下平章事集贤殿大学士监修国史进封宣国公加食邑实封制
　　勅门下朕搜择英髦若稽简牍丙魏同心而辅政汉治以兴房杜以文而济兵唐业以创是登豪隽爰作辅臣布告昕朝咸知朕意具官某刚健而特立敏鋭而有文早掇髙科毛遂脱颖而出志轻好爵梅福挂冠而归载嘉恬退之风防寘校雠之选才无施而不可道常黙而不言上而古今治乱之原悉知所自下至期会簿书之细亦综其详本末兼该精粗具举终身不易其节一毫无欺于心越在经筵极陈治道以萧何为刀笔之吏谓其止汉于秦以夷吾为小器之人谓其终齐于伯论道必先于周孔陈谟必及于唐虞详观小心知可大用翦须赐药钦哉无硕防之贪飞帛旌忠善尔有鸣鸡之度灼见人才之皁白不摇羣议之雌黄擢自枢庭陟之亚辅督承明著作之任黼黻皇猷兼丽正礼乐之司粉绘王典肇开中山之国庸易管城之封申锡真腴增加峻秩庶膺光宠益懋事功呜呼克绍乃辟于先王朕方受四海之图籍劢相我家惟吉士尔其同万国之车书还淳风于画卦造契之初跻至治于议礼考文之盛一心辅治万世有辞
　　吏部尚书元黙卿除参知政事集英殿大学士燕国公加食邑实封制
　　勅门下武公如圭璧而有文蔚着清华之望商王引金砺以命相有资磨切之功惟邪正有薫莸之分则君宰不胶漆而固歴敷朕志廸简王庭具官某极深而研防义方而敬直器质粹万金之寳精诚坚百链之钢自感会于龙云无淹藏于豹雾书氊擢第以文章行有用之才纡绶临民以道徳洗积污之染如石其介有玉者礲昭然能黒白之分不使至紫朱之乱摩顶放踵而利天下无翟子兼爱之偏研精覃思以摭羣言得昌黎钩之学擢自客卿之列置之翰苑之班播告交修出纳惟允光启奎星之运功在凌烟之图臣有黔夫齐可称于四寳佥曰伯禹尧盍锡于圭擢之喉舌之司典我铨衡之选考书九品激浊扬清事判五花综名核实薫染人才之善刮磨君徳之光嵗寒知松之后凋香乆与兰而俱化庸登政筦峻陟文阶载易薛封肇开燕国申锡圭田之奉宠升书殿之班玉我于成绳君以正呜呼恭而思道朕尝梦上帝之赉予用以图功尔其念宁王之遗寳勿徇斜封之滥冗勿专簿书之句稽若昔召公实启尔土尚其夹辅庻可匹休
　　铭
　　月砚铭
　　桂其植兎其趯天之月孕于石为雪坡文之璧文璧其光月宫之祥
　　龙尾砚铭
　　圆模象月鼎足类蟾是谓黮瑁滩之龙尾石尝见赏于雪堂之子瞻
　　志学铭
　　仰止尼山师十五志于学生知且犹尔而况我后觉勉哉立斯的知行互切琢防如顔氏子如有所立卓
　　虚斋铭
　　人心本虚惟虚则灵不物于物乃明其明有我之心茍横于内思纷念扰斯蔽而昧己私既克欲浄理融八窻玲珑霁月光风应物虚舟外无所忤生白虚室内靡或污随事酬酢周流六虚何物非我天下广居究厥用功本乎主一惟心之虚惟理之实
　　讷斋铭
　　巧言鲜仁惟讷则近若昔君子言讷行敏曽唯于鲁顔喟以愚黙而识之其知道乎
　　木斋铭
　　刚毅木讷子曰近仁惟性固有惟质是存矧木之义于时为春生意勃滃其仁肫肫彼葩匪华反根乃真是木亦质于仁为亲虽未尽仁亦仁之邻彼巧令者志在恱人匪人之恱盖私其身是其仁心已伐厥根尚谓之鲜圣辞之温曷若木者弗漓其淳有美周君信厚恂恂以木名斋得仁入门君家绛侯重厚少文尚克安刘为社稷臣使充其质虽圣可均惜弗之学轮河之漘子今能木于质已纯所愿克己以顔为伦视听言动惟理是循清欲如鉴弗留一尘充拓恢豁心包乾坤此木干长由贞复元毋止绛侯元公是尊
　　知非斋铭
　　赵君徳舆谓某曰某之亲友刘君少敏以知非名斋请铭之夫知非圣贤学也今之人多借口于蘧伯玉夫伯玉行年五十而知四十九年非此庄语也荘语盖寓耳年至五十而始知四十九年以前之非敏于学者如是哉不庄之徇而由吾圣贤之法可也作知非斋铭
　　明者制念察之于防岂必如蘧五十知非五其十年吾生之半于此始知用力差缓圣年至此妙极知天毋谓圣逺希圣者贤知者其真非者其伪能知其非乃识其是物格知至然后意诚意茍诚矣非何从生视听言动四非之目以勿制非顔子之复毋止伯玉君其学顔非知之艰行之惟艰
　　月心斋铭
　　维善喻者以月嫓心徳明为阳欲晦则隂隂阳消长为明浅深是月本圆吾性本彻理由欲蔽明以隂缺介然有觉如月朏时进至于望有全无亏少怠操存是哉生魄愈缺愈微以至晦蚀善养心者常如月中虚明莹彻不云太空遡厥用工自致知始广而充之大用全体詹子泉父月心自铭愿如濓溪风月满庭
　　箴
　　惩忿箴
　　褊纵斯躁躁发斯暴心为气使奚以学道粗厉猛起颠风震霆孰若凝湛山峙渊渟顔怒不迁曽出辞气有容乃大有忍乃济汝不惩忿亏中败和去道日逺人如汝何
　　夙兴箴
　　古之圣人明徳靡晦昧爽丕显未旦已待予何人斯虽旦犹昧保兹清明兴夜未艾
　　趣时箴
　　投机之防间不容穟乗时不为将隳乃事脐弗可噬驷弗可追事豫则立谨勿后时
　　积学箴
　　夫学犹织寸丝丈尺由贤希圣其道在积一日间断其功必隳毋忽寸隂分亦惜之
　　平躁箴
　　大贤之度何所不容一触而动是谓浅中汪汪万顷挠之不浊充量以识进识以学
　　戒欲箴
　　干男坤女大徳曰生岂资汝欲而纵厥情顔如舜华何啻土芥徇欲忘身君子所戒
　　节用箴
　　施虽弗靳奉己当啬俭虽勿固浮费当惜节用亷取可使有余大学生财用之者舒
　　改过箴
　　人谁无过能改则无有过弗改是谓下愚昔者顔渊过则不贰已改于心宁改于事
　　賛
　　解星賛
　　一元跃跃刀截其角文字发祥秋荐横鹗由是而徃益厉厥锋焉用牛刀寳劔化龙
　　魁星賛
　　魁枕参首揭大有光腾踔飞动化为兹祥俯视余子眇然斗量持此安施槩平四方
　　吕云叔家吕僊画象賛
　　僊而墨故所磨之剂成金色墨而僊故得刀圭者皆升天回翁之留为家传世之号为子墨客卿者孰敢并驱而争先耶
　　太平寺观音像賛
　　妙音三界闻明镜万象入一切普现身岩前童子立
　　刘叔荣观音像賛
　　刘兄叔荣得村边郑先生感现瑞相观音圣像欲勒之石以施于人之信向大士者求善知识賛之众莫敢当也因以游戏翰墨三昧谩作一賛托石牕和尚寄上傥可用试镵之不则覆瓿寳祐六年春雪坡姚某賛
　　紫燕防吟红杏坞黄鹂百啭緑杨枝个中认得真消息露柱怀胎养下儿
　　琴操
　　友山李道士抱琴来为予作三曲请诗各为之操
　　九臯
　　青山郁兮白雪深四无人声兮鹤鸣在隂声闻于天兮而有遐心吁嗟乎有美一人兮无宻尔林
　　君臣庆会
　　衣裳治兮帝岩廊五弦歌咏兮民物阜康禹臯防龙兮劔佩锵锵吁嗟乎安得君臣兮如此一堂
　　观澜
　　若有人兮江之干志在流水兮必观其澜清风萧萧兮水声潺潺吁嗟乎世道江河兮谁底其间
　　文
　　试笔因成
　　是笔也南昌贺发之所造也发以笔名闻自昔矣暇日友人携笔以遗且曰珍之平生将不废其用因以庐陵罗燮之墨试之纸润而光皎字峭而体劲果非劣毫者客乃问曰笔之初也始于防恬乎曰未也曲礼有史载笔之语周公有援笔写图之事庄子有防笔和墨之说则笔之为笔其来乆矣不始于防恬也虽然此不必论也即笔之功用而言之可也呜呼用于钟王顔栁之徒而春蚓秋蛇浮云惊龙名重天下矣用于恺之摩诘之流而驰誉丹青陶镕物态号称絶世矣五色于李峤而为真才子生花于太白而才思逸赡矣用于古人其功如是我而用之必犹今之视昔也将见重于千钧过于飞泉六草三真伟后超前或静几明牕春日舒长含情凝思欲篇欲章则必轻妍其管健逸其毫应吾心思之洋洋豸冠而揖侧堦而立记言与动书佞与直则必随心应手惊风走雨助吾英鲠之翼翼写列女传勒磨崖碑再拜献文精神怡怡则必龙虎腾拏妙夺春芬使吾过于元而髙于虞中书日处万务来去应机酬酢风雨霜露则必助吾英断炳吾神判使吾先于房而迈于杜名遂功成投簮谢缨山观水游风哦月吟则必涤吾尘怀畅吾幽情使吾飡朝霞而跨白云随时所适任意所如纵横震耀各得其妙岂止前数子而已邪客曰善然则将何而用之曰藏以待时俟价而沽不特封之管城而拜之中书
　　精舍名犬
　　精舍未有犬为防丐诸邻而得之欲以名呼焉命之曰学虎学虎之义有二欲其为吾学舍之虎也欲其学虎之威以御暴客也或曰画虎不成反类于狗狗不可以比虎也予曰不然画虎而类狗固不可名狗而比虎奚不可名以此固可以见吾精舍之地虽养狗亦如养虎也亦可以见吾精舍之人其驯虎必犹蓄狗也何不可之有哉于是写馂于槽投骨于地呼学虎而命之曰汝犬也而名汝以虎要当如驽之睎骥可也是必视如虎之眈然吠如虎之阚然歩如虎之妥然蹲如虎之昻然夫如是则伏而鼪鼯使之不敢昼而趍屏而狐狸使之不敢宵而啼穿窬之类息心胠箧之夫遁迹使吾精舍之人居有旁护行无后顾汝学虎之功也汝当学虎之威严而不当学虎之暴而馋汝当学虎之深居而简出不当学虎之鬬勇而冲突吾不愿汝秉识含灵堕虚无穽而为赵州之有佛性亦不愿汝防鼎食丹入幻妄闗而为淮安之吠云间吾不愿汝逐鹰兎而为斯之牵黄亦不愿汝执虎豹而如穆之来白吾不愿汝为韩之卢亦不愿汝为宋之防吾不愿汝为华之猘亦不愿汝为旅之獒呜呼汝其能以力报主逺为书邮如黄耳乎抑能以义恋旧从迁随返如乌喙乎其能衔骨而献防乎抑能保金而不去乎其能忠君而不食乎抑能以仁而哺异雏乎使厖者固不可不吠而能诗之客来山林则又当如何将军之出迎也习麛固不可拂主人意而功名之防鼎至则亦不必为魏元忠之家怪也谨无溺井而齧人于门以制人口舌谨无惊越之雪而苍黄吠噬以召閙取喧谨无以尾续貂而乱真伪谨无身服绣而啓僣奢谨无効桀暴而吠仁尧谨无聼晋嗾而搏宣孟谨无以一食之怨而挟愤以杀客谨无以一饥之廹而怀饕以防砧谨无窃秦宫之裘而甘为盗之名谨无効盘瓠之僣而化荆蛮之俗能如是则可以称是学虎之名矣虎亦且不汝狗若矣汝有功于主人如此他日主人学优而仕当清其政刑逺屏攘敓使汝之乐于卧花隂安于生足牦也以是报汝今名汝以学虎尚有以称其名哉于是学虎摇尾如喜拜足如谢而去
　　檄
　　檄诸乡教民兵筑山寨文
　　本朝之化感人心乆被海涵之泽普天之下皆王土谁无星共之思惟天意必福中华而人和斯有地利用丕论爰激羣忠上报三百年之国恩下全亿万姓之民命仰皇家之仁厚待边裔以寛容致彼干诛敢于犯顺然而佛狸窥宋第足彰送死之愚苻坚寇淮适自促丧邦之祸彼何足畏我贵自强彼驱吾民为先锋既每有倒戈之患而提孤军入重地又徒成入穽之擒犯兵忌而不知料敌情之易败吾知其无能为矣天亡之其在此乎愿易兹畏敌之情而作此鼓勇之气与其散之四方而各失其生聚孰若同此一心而自足以扞防教民可以即戎有备自能无患守土封疆城郭仝为效死弗去之谋设险山川丘陵合为以全取胜之计宜依山而筑寨庸衞国以防民贫富相资主佃相养用古者寓兵于农之意以时乎教战于守之中外而屯内而耕各有攸处攻则胜守则固何惮不为道徳之威成安强仁义之师敌节制若使一庶邦之众志是増防百万之胜兵官不调丁无天寳石壕之吏人能被甲即成周井畆之军隐然虎豹之在山驱尔蟁蝱而出境军容整肃国歩清安逺消朔漠之埃氛宻絶潢池之萌蘖莫良此防明聼斯言朝家旌敌忾之功信如金石史册纪安邉之事炳若丹青各坚忠义之忱勇赴功名之防故兹檄告咸请通知













　　雪坡集巻四十二
　　钦定四库全书
　　雪坡集巻四十三
　　宋　姚勉　撰
　　文
　　西涧书院换新梁文【壬子】
　　伏以习先圣之术当为道阃之栋梁育天下之英要作明堂之柱石惟是扶颠持危之日则知致逺任重之材平时学校之规模一旦庙堂之力量作新气象耸动观瞻仰乡国之三刘凛风标于百世诵涪翁清颍尾之句天畀节之独全读欧公庐山髙之诗地以人而愈重或对面而攻介甫或褰裳而去蔡京钟鼎一邦冠冕四海所以北山之名子创为西涧之书堂欲后学之得师企前修而接武自兴此地益振斯文道学立己之要端士皆知本科目进身之余事嵗不乏人聮翩登天府之书陆续擢太常之第以至贤闗之俊士竞蜚帝学之英声前者既着鞭而争先后者又积薪之居上而况地灵标异天秀发祥鳯沼波澄春色动墨池之水雁塔云立晴霄峥文笔之峯中间一水之横陈南北万山之雄峙气类聿新于感召英髦皆萃于游歌诵诗读书吾伊之声相接进徳脩业挑逹之习不萌黾勉乎学问思辨之功讲明乎脩齐治平之事有资涵养必大发挥矧居多脩泮之鲁侯且代有教湖之安定儒林风动黉舍日新欲増贺燕之欢声乃易脩虹于杰宇使工师求大木喜得四十围溜雨之根柯立舘下招诸生便有千万间连云之气槩异前此挠柔之无力知其中负荷之有人栋榱无将压之形松栢屹后凋之操作兴如是证应有开时当诏嵗之肇端士与王春而更始陋者昔而今于壮此泰亨刚长之符舍其旧而新是谋乃革变文蔚之象必有胜仁重器扶世长才骧龙首而奋九天沛滂霖雨断鳌足而立四极撑拄乾坤仰挹乡先生之流风益厉大丈夫之壮节不虚此应防见若人匠石告成儿郎賛伟东东上天京路喜通昨日飞僊桥已建连河防属采芹宫
　　西西涧髙风要与齐利禄毫轻名节重鳯凰宁作饱虫鸡
　　南南有荷山翠泼蓝云际塔尖文笔耸棘闱枫陛占魁三
　　北北斗魁躔堪手摘瑞阳人要瑞朝廷太史预占云五色
　　上上彻文章光万丈个中人有栋梁材须信书堂真隠相
　　下下为生灵上宗社道非小用岂谋身普与万方为广厦
　　伏愿上梁之后学顔志尹家稷人臯由徳行之科而冠国家进士之科修仁义之爵而得公卿大夫之爵先觉觉后已立立人与贤师良友以切磋皆由体逹用之学得明王圣主而辅相收致君泽民之功大节终身香名万古
　　惠政桥上梁文【壬子】
　　伏以造舟为梁已阅数百年之古横江立石又为千万世之规奠惊涛骇浪之冲屹砥柱中流之势一新壮观夐掩前闻州曰瑞阳江如濯锦人卧船流露团鹤起供名笔之画图溪从城过山到市平入当家之诗句接通衢之聚市列横舰于浮津在南唐时画鹢矗灵祠之下至东都日彩霓飞道院之前严公之志刻尚存苏僊之诗史可攷然当春夏乆雨之积适为川谷百流之交巨浸稽天小舟断渡河既难于填鹊民或至于为鱼居人病之仁者念此于是前判府宫讲编修经其始今判府寺丞吏部遂其成立非常之功必待非常之人伟哉器宇建无穷之基亦有无穷之闻深矣恩波广郑子产济人之心见蔡端明利民之志既仍旧贯复就新规费博而民不知工钜而役则简神人驱石丁士凿山不日成之如天造此遏汹涌奔流之注负瓌伟絶特之称鳌头擎玉阆之峯镇临波上龙脊截银河之水来下人间力障倒澜而东之势若运溟而南适海藏忽呈于贝阙沙洲骤拥于鼍城利涉大川卓为巨镇二千石治理效于此可观十二月舆梁成方兹更劣岂特永往来之利又将增形胜之雄据彩凤之上游挺苍龙之左角回山若抱界水不流而况津号飞仙宫聫贡士既作新于地脉必奋发于天荒防协河连即验状元之出象如堤筑预符宰相之行此役之兴所闗者大佥言太守凿石而立三犀必有丈夫题柱而立驷马载防糓旦肇建中亭式举脩梁敢陈善颂
　　东穏驾横天万丈虹市与河连佳防合抡魁应在锦城中
　　西逺过秦人凿石犀桥立富平元凯力坡仙遗爱满苏堤
　　南天笔峯髙碧玉篸桥与棘闱相映带龙头跃出浪层三
　　北西市相通红紫陌任渠风雨撼波涛鳌足拄天常不仄
　　上玉脊鲸鲲横翠浪髙车驷马锦还乡自有相如题笔壮
　　下铁锁长开灯火夜往来人喜就桥安镇定此邦如泰华
　　伏愿上梁之后迅流中立实地上行山负夸娥之灵水锁支祁之怪民安磐石士奋亨衢居是邦者化鲲鹏而问天津仕兹土者驾虬螭而上霄汉新栽官栁一条大路朝天勿翦甘棠千古长桥枕水
　　桂殿上梁文【乙卯】
　　伏以魁三台之呈象比比相承山七曲之妥灵洋洋如在创英祠而徼福擢峻第以聫芳恭惟元皇仙帝造化大钧儒流司命扪参歴井肇开真王爵土之封络壁聫奎独秉天下文章之柄权衡才徳剂量功名自选举以至于公卿凡禄位皆归于工宰无往不在水脉行乎地中有开必先云彩呈于日下睠言新瑞秀比潼川爱凤山锦水之皆同飞鸾驾云軿而来降式开异梦爰卜真栖我同志用协羣工肇兴祀宇适际賔兴之嵗聿资主倡之功防鲸牙而酌天浆发挥壮气骧龙首而集雾雨超轶先驱桂籍浮香栁君染汁共登金马同趣黄扉十年三度之状元初何难事四海九州之宰相总在吾邦鼎建脩虹豫驩贺燕
　　东文气髙横万丈虹昨夜凤山髙处望魁星又现五云中
　　西千佛聫名桂籍题足下青云生步武不妨携手共登梯
　　南七曲神仙此驻骖桂殿岧嶤云表立锦江相望府潭潭
　　北映日重开云五色君恩增贡例新成从此浑花賸增额
　　上好事鼎来乘气旺伦魁出了又伦魁宰相后来重宰相
　　下燕雀驩呼万间厦阳和一防散人懐收拾洪纎归造化
　　伏愿上梁之后异人间出盛事交辉琳宫之香火绵长甲科之衣鉢传续父子则梁颢梁固兄弟则尧叟尧咨师友则如张之汪朋侪则若胡于吕以髙科第立大功名姚姒致君伊周佐治重赵九鼎作米一经破西贼者天圣之廷元平淮蔡者元和之进士有光于昔其在斯今自岷峨来古筠已窥帝意为国家清蜀道方契神谋吾党勉旃斯文幸甚格天事业盖世功名
　　天香阁上梁文
　　伏以冠天北阙之立班曾叨误渥就屋东偏而建阁庸贮醲颁永兹家世之传期我子孙之继睠惟吾祖肇建此堂于廷尉之门闾要容驷马王晋公之第宅久种三槐昔先人期望之甚深我小子绍承之敢怠谬膺独对幸足三魁九万里扶摇已快徙溟南之运千万间突兀方为庇天下之图敢期先志之已酬尚冀后人之相续家传龙种池有凤毛俾学于斯庻齐厥美紫帽檐垂雪鞭丝袅先沾天陛之香绿袍恩重黄榜墨鲜更看烟楼之过相承忠孝上报君亲式举修梁交腾善颂
　　东皎月朝升万丈红日与长安天正近心驰魏阙五云中
　　西桂娥犹记梦中题龙头信有亲传种前是严君后是儿
　　南雁塔霄峥碧玉篸书在城南符可读犁锄中有府潭潭
　　北吾家已有张师徳读书正要济时艰出与明堂为柱石
　　上阿囝须如郎罢様状元还是状元儿更要相门重出相
　　下燕雀交欢知贺厦吾宁无地起楼台一念常思庇天下
　　伏愿上梁之后安于仁宅出自礼门与防唯参相传圣道前周后鲁俱拜君恩世科首龙虎之登勲业侈麒麟之纪一家功业万古声名
　　赋梅楼上梁文
　　伏以无地起楼台固愿学莱公之事有园秀花木亦当希涑水之贤未甘走朝市之红尘共要饱溪山之清兴稍堪寓目庻早抽身雪坡主人鸥鹭旧游麋鹿真性初赐集英第也曾看杭州十里之花不上光范书未忍抛锦江一丝之竹惟童子之钓所有先人之敝庐占山水窟宅之中足泉石膏肓之趣隠者盘旋于幽阻虽得于天君子眺望乎髙明尚虚其地恰有坡而宜雪聊锄月以种梅中建一楼下临万象云屏洗雨纳层巘于檐楹水镜涵天挹明湖于樽爼锦千花之步障碧万竹之油幢吟红药对紫薇静纶阁文书之意思抚苍松摩翠栢屹明堂梁栋之观瞻虽无轮奂之翚飞是亦园池之要会然命意不轻于取物而扁名独美于赋梅见贤思齐论世尚友若广平之显唐室至文正之名我朝卓然英概之不羣皆以此花而寄兴语虽婉媚何害为铁石心肠志不饱温已预占钧轴事业俨相望而玉立均不辱于氷姿凛若犹生希之则是愿坚持于劲操初不尚于浮荣先天下春储万斛香本为盛事开雪里枝回孤根暖方见清标古人实获我心天下莫非吾事登斯楼也初无贮妓女藏歌舞之奢适我愿兮端有砥节行厉亷隅之益穷达俱存生意荣华不趂春风白玉堂如茅舍竹篱黄金在霜崖氷谷巡檐索笑谁知先忧后乐之心看影忍寒不动炙热趋炎之想庻倚栏而无媿堪把酒以相看而况隂尽阳生机融剥复仰观俯察中有乾坤觉仁意之黙存爱生香之不断坐中客满应有能同饮氷餐雪之盟门外人看未必不作齐云落星之诮木斵而已人谓斯何聊复上梁不妨赞伟
　　东海外连云万丈松嘉味尽堪和傅鼎清标元不涴秦封
　　西野色团云万竹齐中有雪坡精舍在读书声到晓牕鸡
　　南钓月横舟在碧潭小様西湖共宴赏荷花晚日照红酣
　　北栝栢豫章森黛色个中有柱可擎天尽日凭栏为忧国
　　上俯看园林春万象夜深引手抉天河欲洗人间腥海浪
　　下踏月看花乘雪夜政令天上玉为堂只似水边茅作舍
　　伏愿上梁之后癯仙长健俗客不来卧人豪百尺楼平吞湖海劝梅花一杯酒共保山林断不连甲第于云霄且预占午桥之风月贤者乐此何妨为横水孤舟时则为之也会作撑霄巨栋称天此景重地以人希文已做尧夫更为尚期子以继承之事韩公所无乐天则有记请身于强健之时倘负此梅有如皦日
　　秋山上梁文【为谢飞卿作】
　　云霄万里未甘为求田问舍之谋风雨数椽聊以遂作室肯堂之志讵敢谓千万间之突兀亦幸免三十年之辛勤此屋无华其人或可秋山主人胸中丘壑笔底菑畬卧百尺楼少亦有元龙之豪气筑一区宅吾将草子云之文种孤梅于荆棘之丛餐晚菊于烟霞之表以浮云视不义之富岂夸地上之流钱谓黄金劣教子之经自信书中之有屋虽先人之庐犹足以庇然旧宅之嚣不可以居经之营之不日成之合矣完矣曰茍美矣暑轩凉而冬室燠昼牕明而夜堂深砌宜芝兰园可花竹绿水防田青山排闼地无一防之尘埃碧桃种露红杏栽云春占四时之富贵暇则整安石东山之屐时乎得灵运西堂之诗旁聫花蕚之新不出枌榆之旧揷三万轴籖于邺侯之架且要有子读书种五十亩秫于渊明之田未尝无客饮酒固已自滋兰九畹也不妨植橘千头烹羊炮羔以供嵗时弹琴著书以娯朝夕境与人而俱胜屋于我而有余时未可为姑且抱卧龙草庐之膝志如得遂亦能容驷马髙盖之车修梁肇举于长虹吉语式殚于贺燕
　　东宅枕秋山第一峯安石会稽非素隠苍生都寄此山中
　　西门外车多听马嘶要识主人心地处晚凉新月浸潭溪
　　南四里名冈意可探自有睎顔真乐在籯金积玉不渠贪
　　北万仞荷山呈翠色夜深斗柄揭天寒魁第一星光可摘
　　上从此肯堂基址壮等闲跂翼接云飞振起家声天所相
　　下玉树芝兰相照射吾伊日听读书声文脉要如前后谢
　　上梁之后萃一家之和气衍五福之庆源丹桂浮香日熟义方之训三槐骛防天开世徳之符姑少俟之必有兴者














　　雪坡集巻四十三
　　钦定四库全书
　　雪坡集巻四十四
　　宋　姚勉　撰
　　长短句
　　沁园春【太学补试归涂作】
　　锦水双龙鞭风驾霆来游璧池有一龙跃出精神电煜一龙战退鳞甲天飞一様轩拏殊途升蛰造化真同戏小儿时人眼总羡他腾踏笑我卑栖　促装且恁西归信自古功名各有时但而今莫问谁强谁弱只争时节来速来迟无地楼台有官鼎鼐命到亨通事事宜三年里看龙头独露雁塔同题
　　贺新郎【京学类升时作】
　　劔吼蛟龙怒问天天功名两字防时分付生个英雄为世用须早青云得路却底事知音未遇两度入天飞折翼谩教人欲叹儒冠误竟不晓是何故　休休也无凭据有如椽健笔蟾宫湏还髙步若使长材终困踬社稷教谁扶助信浅水留龙不住万顷碧流通大海向波涛濶处兴云雾须信道这囬做
　　贺新郎【京学类升后作】
　　长啸山中卧叹从前二十年来因循空过自是惺惺并了了奈这五行尚左遇好事许多磨挫浩荡醉乡狂莫检筭傍人笑得唇焦破谁信道只恁麽　从今牢把江湖柂要做些勲业归来则个不见彭余朱李辈摠是白身人作震耀得声名许大万一老天青眼顾又何难印佩黄金颗时来到也还我
　　霜天晓角【湖上泛月归】
　　秋懐轩豁痛饮天机发世界只如掌大筭只有醉乡濶烟抹山态活雨晴坡面滑艇子慢摇归去莫搅碎一
　　湖月
　　沁园春【送友人补太学】
　　一部周官学问渊源山斋得来最雄姿直气不涂脂粉仙风道骨不涴尘埃万里青云相期濶步底事向天门折翼回君知否这白衣御史卿相胚胎　时人休用惊猜机会到功名节节催看蒲质易雕何如松茂菊花已老须是梅开万事何难时来得做且信天工次第排从今去愿径游璧水直上兰台
　　贺新郎【及第作】
　　尝不喜旧词所谓宴罢琼林醉游花市此时方显男儿志以为男儿之志岂止在醉游花市而已哉此説殊未然也必志于致君泽民而后可尝欲作数语易之而未暇癸丑叨忝误恩方圆前话以为他日魁天下者之劝非敢自也夫以天子之所亲擢苍生之所属望当如之何而后可以无负之哉友人潘月崖首求某书之是其志亦不在彼而在于此矣故书不敢辞是年一阳来复之日姚某书
　　月转宫墙曲六更残钥鱼声亮纷纷袍鹄黼座临轩清跸奏天仗缀行森肃望五色云浮黄屋三防忠嘉亲赐擢动龙顔人立班头玉胪首唱众心服　殿头赐宴宫花簇写新诗金牋竞进绣床争蹙御渥新霑催进谢一防恩袍先绿归袖惹天香芬馥玉勒金鞯迎夹路九街人尽道苍生福争拥入状元局
　　沁园春【夀同年陈探花】
　　忆昔东坡秀夺眉山生丙子年盖丙离子坎四方中气宜当此嵗间出英贤河岳重灵星辰再孕来自赤城中洞天新秋霁萃一襟爽气风露澄鲜　玉阶同听胪传伴寳马如龙丝袅鞭正椿庭未老同跻荣路萼楼争耀相照魁躔即似坡公金莲夜对身作玉堂云雾仙怜同嵗但乞如梦得分买山钱
　　贺新郎【送杨帅参之任】
　　唱彻阳闗调伴行人梅拂征鞍晓霜寒峭金甲雕戈开玉帐樽爼风流谈笑看防马从容江表自是药堦苔砌客巻经纶且泛芙蓉沼襟量濶西江小　允文事业从容了要岷峨人物后先相照见説君王曾有问似此人才多少便咫尺云霄清要四世三公氊复况蜀珍先已登廊庙但侧耳听新诏
　　念奴娇【和尹司门与蔡侯咏雪】
　　貂裘夜冷怪地炉煨酒经时难热晓起盘风天舞絮拍手儿童欢悦客里新吟天葩翦巧思与梅争发使君属和雪花同是三絶　未説赋就梁园阳春拍调压倒唐元白早晚聫镳花底去共看朝霞银阙朝退归来清虚堂里醉酒淋漓墨而今且对聚星堂上賔客
　　沁园春【夀婺州陈可斋九月七日】
　　四海中间第一清流惟有可斋看平生践履真如氷玉雄文光焰不涴尘埃元祐诸贤纷纷台省惟有景仁招不来狂澜倒独中流砥柱屹立崔嵬　挂冠有请髙哉但清庙正需梁栋材便撑舟野水出航巨海有官鼎鼐无地楼台制菊龄髙看萸人健万顷秋江入寿杯经纶了却驭风骑气阆苑蓬莱
　　满江红【寿邓法曹】
　　仙苑蟠桃恰则是而今初熟王母遣飞琼捧献绛金红玉笑把九霞鸾凤斚满斟七寳蒲萄醁为长庚此日自天来慇懃祝　仙子唱长生曲仙客献长生箓活千人邓禹隂功俱足五鹗早呈公府剡万羊自有中书禄更从头安享八千年人间福
　　沁园春【夀张府判夫人】
　　梅笑东风只两日间又新嵗华有玉龟阿母献三蟠实蘂宫仙子飞七香车春满虾帘雪晴鸳瓦牕户非烟笼翠纱萱堂上看衣翻戏防觞捧流霞　君家元是仙家防度看菖蒲九节花来劔池丹井平分风月一溪流水犹泛胡麻夀庆千秋荣封两国绿鬓犹深杨栁鸦长生药在蓬莱顶上不必丹砂
　　水调歌头【夀赵宰】
　　桃李河阳县春又到花枝先庚三日鳌山晴雪放灯时金宿争华玉婺来入仙闺清梦光动綉湖西人物东都令句法晚唐诗　两年春三种异十般竒朝天近也紫泥催起舄鳬飞总羡童顔绿发荣绾金鱼玉带日侍赭黄衣来嵗柑宴人在赏花池
　　水调歌头【夀赵倅】
　　防雪弄新霁寒月上初长庚入梦间生采石锦袍仙分得天孙云织掣断麒麟金锁来自玉皇前丹升凭泥轼风月兴无边　诏书来催入觐占春先栁边花底细驺辇路响鸣鞭荣侍金銮殿上更向沉香亭北半醉拂华笺来嵗今朝里人在八花砖
　　满江红【送郡守美任】
　　万里西风吹送到五云鸾纸催促文章太守入朝花底清节髙横秋一片仁风散作春千里漾恩波溶泳锦江中深如水　难卧辙留行李但侧听星辰履看麒麟案侧即催荣侍红药香中翻诏草紫薇影畔裁诗绮更宸旒已自覆公名金瓯里
　　沁园春送【权倅许张干】
　　万里清风吹送锦帆入南浦云看拂天旌斾攀留不住迷津舸舰歌舞相迎二许家声三洪地望今代风流第一人蜚英早合词林视草书阁翻芸　飞刍逺饷三军特借作红莲入幕賔把西山暮雨暂时收卷荷山明月小试平分苏醒枯鱼剔除深蠧个是人间有脚春难淹久看诏催入侍香案麒麟
　　水龙吟【癸丑五月致政生日在京作】
　　芰荷香雨初收竹风槐日凉清晓年年祝夀今年更比常年时好教子收功五云金殿初承亲诏早胪三日夀称千嵗多应是如公少　遥想夀椿堂上饮霞觞捧孙防笑已见儿荣更看孙贵茅分蒲召上第归来防衣挂绿兰堦生耀九霄中一防光明夀星髙照
　　沁园春【七月朔夀卢守】
　　一叶新凉又是西风吹转素商揽玉壶英气钟为人物银河精采融作文章司巧天公搀先七夕分付天孙云锦裳骑龙凤自九霄飞至万丈光芒　早年奏赋长杨饱挹尽瀛洲风露香问石渠天禄借将班马荷山锦水暂作龚黄药省春风薇垣夜月令佩僊花侍玉皇明年里饮夀椒何处宣劝持觞
　　沁园春【夀陶守】
　　鹤发鸦髫欢捧霞觞酌丹井泉庆湘山峯顶飞来古佛剑池洞里活底神仙春雨悭时千金斗粟民仰使君为食天公知否只活人隂徳合寿千年　寳猊香喷沉烟环艳翠明红拥寿筵最一般竒特凤雏新贵斑衣绿绶光彩相鲜帝命师臣钦哉有子飞诏看看又日边黄封酒到明年今日中使传宣
　　沁园春【夀王髙安七月二十八日】
　　超逸天才文如三松诗如卢溪自白莲赋就已髙声价梅花句出逺见襟期玉尘精神瑶林风韵雪里神仙小氅衣缑山夕已再经旬浃戏鹤重归　花间鳬舄轻飞便一似元规报十竒最风流膝上双亲未老三槐手种分付佳儿又想夷吾帝恩王某钧轴舍人知未迟长生药在玉盘麟脯琼苑蟾芝
　　沁园春【夀杨帅参十月生次日子之官】
　　摘玉蘂梅泛金叶蕉祝公夀龄筭今年比似常年夐别翠烟红雾香蔼门屛凤诏云霄龙光牛斗辉射南州孺子亭看看是伴元戎小队花栁郊坰　传家有子明经浑不要黄金遗满籯向月中传与一枝仙桂襴斑衣上更着袍青明日期今朝椿寿好醉芝兰玉树庭公知否老人星一防映泰阶星
　　贺新凉【送易子炎运干之任】
　　冷眼三边处喜舍人水濵跃马上京西路三国英雄千载矣形胜依然如故这勲业向谁分付袖里翰林风月手也何妨戮力风云防谈笑暇诗吟过　岘山防载无人顾幸如今剪除荆棘扫清飚雾换得东南新局面政欠十分着数筭人物须还羊杜玉帐筹边机会好把规模趱出中原去天下事书生做
　　沁园春【夀程丞相】
　　崧岳降神昴宿宣精挺生伟人整淳祐乾坤浸如嘉祐太平事业了却端平扶日中天拱辰北极一洒甘霖埃雾清春寰海听农歌载路边柝沈声　旂常万世勲铭便与国无穷垂令名似青山流水洓川贤相黄花晚节魏国元臣五纬芒寒六符色正辉映老人南极星苍生福开八荒夀域一气洪钧
　　沁园春【夀贾丞相】
　　章武中兴淮蔡欲平晋公已生信天生英杰正为国计擎天着柱要自支撑万里长江古称天险去嵗里风涛忽震惊公谈笑把云腥霓翳一日都清　归来奠枕于京有辉焕明堂前一星称衮衣廊庙枫宸眷宠防衣公府萱砌春荣着片公心办双明眼长与羣贤扶太平无它愿植万年宗社万古功名
　　沁园春【夀陈中书】
　　湖海元龙逸气飘然可百尺楼爱文光万丈星辰绚彩爽襟一掬风露澄秋衘字氷清班心玉立海内而今第一流繙书了紫薇花浸月夜揽词头　着身已是瀛洲问更有长生别药不是生来已带神仙道骨毫端自有富贵封侯拜赐黄封承恩青琐见説香名又覆瓯从今去了福公事业从赤松游
　　沁园春【夀赵倅】
　　道骨仙风海上骑鲸端是后身把银河天巧钟为文采劒津寳气融作精神壶玉储氷掌金擎露胷次全无一防尘年年里早花朝六日长庆生申　箳篁濯锦江濵人尽道如公清最真合沈香亭北金牋奏曲恩披兽锦醉拭龙巾泥紫颁来梁黄飞去自是八花砖上人从今后看大钧播物万象皆春
　　沁园春【饯张倅】
　　明月扁舟轻逐江鸥翩然赋归任颠风掀舞涛山浪屋少须平定一碧琉璃栁絮浮云有无根蒂到底不磨真是非呵呵笑笑人情似纸世事如棊　宜堂事事皆宜把杯酒论文更有谁记风云满席吟情浩荡龙蛇满壁醉墨淋漓别后相思有书寄否春在梅花第一枝重相见约栁堤撑舫竹阁寻诗
　　沁园春【送友人归蜀】
　　拂劒整装光射紫霄斗牛色寒大丈夫不作儿曹离别何须更唱三叠阳闗昼锦还乡油幢佐幕谁道青天行路难从今去听声名焰焰飞动岷山　征途少饮加餐要做取功名久逺看卷长风吹醒劒阁云气更须砥柱三峡惊湍闻道槐庭已登安石此去须弹贡禹冠明年里踏梅花有分相见长安
　　声声慢【和徐同年梅】
　　江涵石瘦雪压桥低森森万木寒僵不是争魁百花谁敢先芳氷姿皎然玉立笑儿曹粉面何郎调羮鼎只此花余事説甚宫妆　松竹嵗寒三友恨竹污晋士松涴秦皇雪魄氷魂回首世上无香西湖有人觅句但知渠清浅昏黄竒絶处五更初里横月带霜
　　栁梢青【忆西湖】
　　长记西湖水光山色浓淡相宜丰乐楼前涌金门外买个船儿　而今又是春时清梦只孤山赋诗绿盖芙蓉青丝杨栁好在苏堤
　　贺新郎【忆别】
　　薄晚收残暑叹西风暗换流年又还如许鸦背斜阳初敛影云淡新凉天宇人袖手阑干凝竚邻笛唤将乡思动听愁声又入梧桐雨秋到也尚羇旅　故人只在江南渚想应嫌久恋东华软红尘土寄逺裁衣知念否新月家家砧杵魂梦想鵞黄金缕雁影不来天更逺写书成欲寄凭谁与知客恨两蛩语
　　贺新凉【程秋干席上作】
　　牕月梅花白夜堂深烛摇红影綉帘垂额半醉金钗娇映座寒处也留春色深意在四弦轻摘香坞花行听啄木翠防边细落仙人屐星盼转趣娇拍人间此手真难得向樽前相逢有分底须相识愁浅恩深千万意惆怅故人云隔怕立损弓鞋红窄换取明珠知肯否绿牕深长共春怜惜休恼乱坐中客【妓唤惜善琵琶】
　　雪坡集巻四十四
　　钦定四库全书
　　雪坡集巻四十五
　　宋　姚勉　撰
　　乐致语
　　郡守劝驾乐语【代作】
　　大比兴能荷岭萃多才之盛嘉賔式燕芝堂列四座之英秩秩初筵津津喜色省元学士工磨月斧巧织云裳经学渊源接庐山之旧词华藻丽灯传渤海之遗借甚月评伟哉时望蜚声米廪一鹗横空较艺棘闱八龙得隽天族倍七贤之盛星台联三秀之荣桂子香飘共登秋赋梅花信早齐报春魁我判府六馆俊流双旌间气羲爻得趣密传家学之精佛阁题名早继世科之选元是蓬莱之佳客来为道院之主人适当劝驾之初大举吹笙之礼府判黄石髙弟梓潼后身檄捧星台心授文章之印书题天姥手提人物之衡竚看北阙之轩腾尽是东君之吹送玉京马蹄疾齐观上国之光锦水市河连好应伦魁之防輙呈口号上奉清欢
　　主人合作紫薇郎引领羣仙觐玉皇满袖风云生羽翮排空牛斗避光芒锦江家防声名在金榜巍科姓字香典贡春官来嵗事芝香趣下瑞芝堂
　　新婚致语【邹娶陈】
　　新阳七日已欣寒谷之回春和气一天快覩徳星之聚夜艳神仙于华屋秩笾豆于初筵喜色盈门欢声溢座恭惟嘉賔上舍学士太丘徳宇拾遗文章传家有状元之荣宰社见宰相之志襄首奋翼合直上于玉堂吐气扬眉即横飞于璧水相攸庆燕得婿如龙举鍼子送女之仪结女叔来聘之好次賔学士中庸世学安定家传谢砌玉芝窦庭丹桂曾快鹤书之捧即荣蟾窟之游协谐卜凤之祥整顿骖鸾之驾在座亲賔晋秦懿戚刘范世姻纶巾公瑾之风流锦衣买臣之富贵导引得仙游之乐笑谈开酿禁之严髙朋云集于玳筵雅论风生于玉麈我东道朝奉道乡直节齐国髙才子舍联辉五凤之羽毛绚烂孙枝挺秀八龙之头角峥嵘欲早见于曾乃荣聫于姻好卓以西雍之人物副兹东坦之声名荣遂结防同谐合凤骈鸾驾月宫拥仙子之来龙烛鸳屏云汉庆星郎之会大开宴席永缔欢盟爱日烘晴祥烟蔼晓松耐挺嵗寒之节梅娇漏春信之香歌遏行云舞翻回雪祥光院宇今年小庆于登科喜色门阑来嵗聫看于升舍某厠身乐部拭目清欢欲展心私上呈口号
　　珠帘綉幕蔼祥烟合卺嘉盟缔百年律底春回寒谷暖堂间夜防徳星贤防軿牛女欢云汉华屋神仙艳洞天玉润氷清更竒絶明年聫步璧池边
　　对防乐语【丙辰春再娶】
　　韶天明丽庆人月之重圆魁宿荧煌聫使星而髙会新凤鸣之谐叶隆燕衎以绸缪西位郡马上舍邾国故家道乡雅望名蜚璧水咸推天子之门生身娶瑶姬自是人间之禁脔早具龙头之眼亲调麟角之胶苗夫人不识韦臯俗何足怪相里氏皆轻杜衍君独不然力主嘉盟遂脩前好次位直阁机宜窦山丹桂谢砌玉兰卫女问我诸姑曾作齐眉之偶庄姜以为己子亦求坦腹之贤凡而汶上之田犹是奁中之物特联星辔来卫云軿状元节判正字着郎揭日贵名薄云髙谊杏花十里岂无可娶之公卿桃叶同根但欲寻盟于姊妹不矜新进士宁作小姨夫洗简畧之陋风复婚姻之古礼玉鞭亲迎翟茀同归洞房烛金榜名世间固有帝京游凤楼许天下无双即看鱼轩同登龙禁东位新恩待除郎中奕世状元之系西江夫子之孙策对枫宸行矣家氊之又复袍争草色煜然棣蕚之相辉賔在秩筵主临吉席翠袖红裙之歌舞瑶琴寳瑟之赓酬挥玉麈以生春飞羽觞而转月三魁两娶未多前辈之风流一日九迁同享长年之富贵某等欣逢盛事请播伶歌
　　洞房华褥綉芙蓉惹得天香馥正浓凤觜续新跨凤龙头有婿又乘龙人间二月春光好魁下三台瑞彩重酬劝不须辞烂醉诏书已下紫泥封
　　女筵乐语
　　云英以樊夫人而婚既成绛雪玉巵乃西王母之女同宴瑶池伟佳婿之乘龙艳华堂而式燕西位郡封秀钟丰水系出苏台侄其从姑若庄姜之已出妻之以子自孔氏之兄来睠言驺谷之外家早识龙头之英物自合丝鞭之久接何迟玉镜之重婚洞房花烛金榜挂名恰逢盛事綉褥芙蓉门阑多喜来主嘉盟亲饬鱼轩俯骖鸾驭次位宗姬银潢衍庆玉叶分香富贵生诸王家犹勤妇道举动得内宫体恪奉母仪族党称贤闺门有则齐姜继晋皆由夫子以拜成姬氏如秦宜尔硕人之借重况兰阁乃齐年之姑防而棣楼又平日之师生契同何止于四般将送遂烦于百两状元新阃夫人行云态丽咏雪思髙清谈谢道蕴之风妙墨卫夫人之法女科若有亦当为天下状元仙骨非常不肯嫁世间凡子曽许卢魁之上第遂谐欧九之继姻寳鉴重圎胶弦再续小乔初嫁添羽扇之风流京兆新妆觉蛾眉之妩媚东席恭人参军令女刺史亲孙七袠开年绿鬓朱顔之如旧九宗拜长蓝袍紫绶之盈前引领瑶姬主张玳宴浅斟低唱恰当芍药正开庭更劝迭酬笑指蟠桃同祝夀某舞惭赵女歌逊秦娥上对芳筵僭陈斐韵
　　马前喝道状元归旧婿重新此事竒驾鹤骖鸾来锦水烹龙炰凤宴瑶池满斟蕉叶融春色共指蟠桃祝夀期后会相逢定何日玉郎承诏入京时
　　礼席致语【邹宴姚代希圣作】
　　月娥来瑞天香新动于姚花星使逺华春意顿回于邹谷驻金环之压辔开绮席以飞觞式燕又思乘龙有喜恭惟西位亲家状佥温襟玉粹逸调金声为文学士之孙箕裘不坠生奕世状元之里衣鉢攸归仁声焯着于一乡义概洽闻乎九族勤厚嫁孤之意尊光送女之行燕山主族之昏遂登谏议姑苏有姻则助终秉政钧髙掩前闻耸观盛美我东位族长朝奉髙年重望硕徳耆英平粜济人为乡间之司命公心服众真宗党之主盟深种善根力行好事未论两家之阀阅且夸一様之胸襟世兹刘范之婚姻美矣东南之賔主相与醉此琉璃钟琥珀浓何以报之锦綉段青玉案某等叨居乐部敢献伶歌
　　月姊当年付桂香君家上第绿衣郎只今盛事追龙首又此佳占叶凤凰暖律潜回燕谷冷名花尽压洛城芳从今不把朱陈説百世姚邹话柄长
　　女筵乐语
　　结婚鼎族上寻姊月之欢盟送女衡门欣迓从云之仙队鸾軿戾止燕席绥之恭惟西位懿徳春温清标玉洁派松垣先生之族系久熟家传嫓竹楼夫子之孙枝咸推阃范庆钟犹子礼重送门凡季兰女职之修皆伯氏姆仪之训我东位里称贤母胄出名门有女不与凡儿防得龙头之婿择妇必于儒族遂谐凤卜之缘二姓绸缪四筵欢洽花簪王母艳瑶池玳宴之春桂近嫦娥看防砌蓝袍之耀欣逢盛事敢献俚辞
　　瑶姬来自状元家真是姚黄第一花玳席艳开春富贵鱼轩荣驻逺光华梅梢欲动朱檐雪竹叶微潮玉脸霞正好留连长夜饮未须催整七香车
　　郡守宴状元乐语
　　竹州出状元果应市河之防道院迎仙客真为珂里之荣帘幕卷以争看山川为之改观一时盛事万口欢声恭惟府佥状元正字气盖诸公眼髙四海儿童走卒皆知雪坡之名弟子诸生防坐春风之里信所谓国人之彦是宜为天下之魁千佛首题九重亲擢虎榜首登凤池身到独夸地位之髙龙头春重鹤发恩深两副君亲之望行看金瓯之覆益增瑞郡之光恭惟府判华文郎中董试有功得人报国以堂下之言知鬷蔑于举子之时识富公望着箳篁半刺平分于风月手提衡鉴八元髙举于云霄故今为首唱之英即向者吹送之力而我判府秘书寺丞胸涵星渚肩拍卢山衣鉢亲传早防枫宸之第觚棱入梦伫回荷槖之班惟此邦文宿之加临故今嵗魁躔之转现气类相感不自后不自先賔主交欢醉言归醉言舞共饮西湖风月相期北汉星辰笑红绫饼餤之曾尝记黄甲姓名之如旧清欢卜夜暖气排冬成此一段风流何惜十分酩酊玉勒成行状元过此日亲逢沙堤新筑宰相行他时并命某等縻身乐部拭目台躔輙贡俚言仰陪芳宴
　　防多文士踏槐黄实出伦魁在瑞阳千古河连留地防一声胪唱破天荒金钗笑拥龙头客寳篆浓薰燕寝香方国荐贤蒙上赏匪晨有诏下芝堂





　　雪坡集巻四十五
　　钦定四库全书
　　雪坡集巻四十六
　　宋　姚勉　撰
　　疏语
　　太平兴国寺再建浄土院接待榜
　　昔日龙舒居士王公日休劝人念阿弥陀佛早修西方浄土谓一人念佛则彼处生一莲花标其姓名身后即生其上此最是诱人为善之说然世人多不之信盖有其故试相与言之极乐国不知有否果有之必在西方尝以汉书考之张骞奉使西域有所谓身毒国注云即今天竺国佛经载释迦如来尝在天竺国及舍卫国説法则佛之所在是即佛国矣汉张骞曾到唐时三藏奘师往西国取经亦曾到虽曰佛国佛则久迁化矣但其佛法存耳天竺国及舍卫国虽与中国异亦是山川土地耳汉张骞唐奘初不见有所谓莲花及人姓名标其上亦不曾见中国有何人死后生在彼处且张骞及奘之游也经歴多少险难方到其处今中国之人在生曾逺游者不过千百里又逺则万里亦有一生不曾逺游者亦有一生身居乡落足不到州城府治者在生且如此则百年以后当生极乐国不知自何门而出何路而往何人为之指引何人与之粮食又何以能越险难借曰善念防持菩萨接引假如有十万百万人念佛皆当生浄土不知还有十万菩萨百万菩萨接引否尽中国人念佛生浄土西域小国能容之否又不可云佛国之外别有净土也何况莲花为物中国亦有之花叶根茎甚脆而薄人何以生其上纵生其上无屋宇何以庇风雨无几席何以供坐卧此皆诞谩恍惚之説立为此説虽欲化人人亦不信纵可化愚人亦不可化达者然则无浄土乎曰有诸佛教人只要清浄心地耳心地清浄即是西方浄土乐道无忧即是极乐世界七情不染即是七寳杨枝八难不侵即是八功徳水贪爱之中顿回淡泊嗔怒之际忽放清凉即是猛火生莲花愁忧烦恼摄之以顺乖争凌犯处之以和即是地狱化为天堂与人慈悲方便念念诚恪实地修行即是黄金为城琉璃为路故曰苦海无边回头是岸又何必外求极乐国也哉世之人不问贤圣不问智愚不问老幼皆同此纯粹至善之性同此一性故皆同此理理之所在无今古无壊烂故曰常住以理晓人人心同之人谁不信故今日普化十方重建太平兴国寺中一浄土院以间接待不敢再以人所不信之説相劝告只以人所同信之理相劝告也浄土院旧有之南渡建炎兵火遂成废壊浄土之院虽废壊而浄土之名与浄土之地则未尝废壊也今欲复兴建之不欲只作寻常应奉香火院念天下皆有接待独吾乡无之近年虽有欲建立者然未有成就无他斩新建立平地上起风涛不如兴旧起废之为顺也接待一寺所以苦欲建立者亦无他意但念人之常情饥则思飡倦则思息垢腻则思浣濯假如自己出在外方防草涉水梳风栉雨正此劳苦粮食且尽忽得一处号为接待不必籴而自有为之置食者不必赁而自有为之设榻者不必归家而自有为之浣濯者到此地心岂不乐推已及人则人之在外者亦如此矣故今欲复兴建太平兴国寺浄土院以为此举一可以修复破壊之处一可以普利云水之计吾乡佛国人有善心将共发欢喜心而成之矣今所欲成者乃欲建一水陆堂以为并包兼容之地建一藏殿以为运转无穷之本缘虽大而易就事至简而易行众力为之不日成就今诸处建法堂建藏殿者甚众尚皆蒙众力喜舍况此欲济人利物者哉人孰无是心哉或谓作善事可以求福此却不必论作善降之百祥积善之家必有余庆善与福庆是一类事作善自是有福但不必求福耳不求为功而功立则功大不求获福而福至则福大浄土既成善心坚固家家菩萨人人诸佛和气薰蒸风雨调顺国泰民安公私清吉则浄土极乐国世界只在眼前不必求之西方矣湏至榜示者
　　右伏以西方浄土不离当处一丝毫南寺伽蓝包尽河沙千世界拈起旧时公案鼎新今日家风要敞开广大道塲不是作寻常律院运天龙寳藏转法轮即转食轮开水陆法堂无人相亦无我相普接十方云水众不问四海江湖人来不拒去不追困则眠饥则食绿杨枝时时甘露青莲花步步人天发三菩提心脚跟下双修福慧饮八功徳水眼孔中便放光明众力维持一时成就万年不朽大地无边壮观重新恢复南渡建炎之气象皇图仰赞辉煌太平兴国之规模昭掲通衢明知此意
　　建浄土院疏
　　吾州南招提旧有浄土院太平兴国中诸刹一时建兵戈偶煨烬刼变法不变公案拈复新火里优鉢现今当如是观广大作方便中开水陆堂日日法轮转云水任去来救度十方徧佛日耀万古清风生八面须凭欢喜舍成此广大愿人生天地间石火与迅电及兹强健日宜作最上善各生慈悲心勿作人我见欢然施财力成就速如箭福报当不虚愈施愈充羡説偈恐未周更作俪语劝
　　右伏以一片闲田防度卖来还自买千年公案这囬拈出又重新壮观复兴家风大振堂开水陆普资百千万亿众生藏涌龙宫一转五千四十八巻成此无边功果是名最上福田众大檀越维持一刹那间成就四通八达不妨旧店新开一日三飡要使饥人饱去请挥椽笔速注寳衔
　　太平寺内宫建法堂疏
　　内宫立院招提中最号清幽外防有人刹那间复新剏建缔雨花之梵宇纡巻叶之回廊金鸡衔粟于香积之厨玉猿献果于法王之座密隠禅房花木静依野圃松篁衲被都蒙自可焚香宴座竹笻来访也能烧叶煎茶福有所归是当必舍
　　天庆观建梓潼殿疏
　　居梓潼七曲之山素昭灵响司桂禄九天之籍实主荣通在他邦皆有于行宫宜此郡欲兴于盛观惟兹新瑞素曰蜀江既山川英秀之同乃仙圣栖游之素用裒众力共建真祠就天庆观寮取自天有庆之义号文昌道院为斯文大昌之符振作儒风主张吾道庻咸知于向慕以益励于践修校徳行校隂功有如揭日出状元出宰相式应连河
　　南道堂作云堂疏
　　天道逍遥自有八景烟霞之趣人间游戏可无十方云水之居开敞琳堂欣迎羽驾鼓琴敲筑招凤唤炼鼎烧丹鸾驭鹤朗吟过玉沼髙卧看青山道人潇洒清幽施主康宁富寿翠梁玉栋何须桂馆栢台玉锁金龛便是蓬莱方丈
　　化三官殿防
　　三元考校无非摠摄于三官一念皈依自可兴成于一殿灯龛花几经巻香炉日修崇奉之仪天与康宁之福圆成道果又何止百千万年广大善根不必斋正七十月
　　建五雷醮疏
　　雷乃发声将届震惊之人谁无过盍殚祷谢之诚爰合羣资共修清醮里闾安泰民所欲天必从稼穑登丰今以始嵗其有请挥椽笔齐注寳衔
　　盖饰澄江桥疏
　　跨虹脊于双堤已夸伟观甃龙鳞之万瓦要着新功了兹一段因缘做个十分结果惟暨茨惟丹雘如跂翼如翚飞大手周全即时了当挥金喜助真成元凯立桥衣锦荣归自有相如题柱
　　内宫寺求僧疏
　　风云借便即成变化之鲲鹏雨露沾恩须作峥嵘之龙象全凭传世寳为覔防身符倘蒙檀越垂慈即以比丘得度掀翻席帽圆殿前刬草之机分付金栏结会上拈花之笑学佛便成佛知恩必报恩振太平千载遗风做锦江一段胜事请挥大手特注芳衔
　　兴善院求僧疏
　　舍妄趋真即日脱皮换骨超凡入圣自今圆顶方袍大檀越不吝千金小沙弥顿成三寳种果得果知恩报恩
　　余师姑募缘祠部疏【并序】
　　本寺尼童妙清欲谋圆顶尚欠方兄须有富人为成妙果谨持短疏遍扣髙闳一笔周全三衣具足
　　礼释伽佛子为师因比丘尼身得度欲成正觉愿了良因水到渠成花开子结定凭传世寳为觅防身符若得都茶场官会八百千便有文思院勅绫三四尺花生笔底草刬殿前发欢喜心现圆满相尽在金多长者重兴铁磨家风
　　帖请莹和尚住成觉
　　松楸在望可胜瞻恋之懐香火结缘盍选精防之主乃眷灵峰山寺旧为成觉道埸昔妙光禅中之宗师实先君方外之伴侣祐典座得沩山地两脚踢倒浄瓶儿厐居士叅马祖禅一口吸尽西江水风松雨桧皆谈般若云溪月岭普现全身生为杖屦盘礴之乡殁作冠剑奉藏之所立无缝塔占最髙峯鹿不犯栽虎当巡境自古佛寂灭而为乐觉此山撑住之少人魔弱成强贼来欠打立得毗卢顶可无硬浄脊梁恭惟莹公和尚苦志修行道心坚固利刀在手要斫开荆棘丛林把茅盖头便立起旃檀境界防载精进总持之力一片慈悲供养之心昨者不惮勤劳力开荒翳非求自利欲结众缘大展开我菩萨家风真踏得老和尚脚歩谨扳洒扫便请承当变近来俗汉规模切莫闗门吃饭立从前道者活计直须如地铺心为诸天供佛斋僧为檀那种福添慧常惺惺如猫捕防要防寇盗来侵独堂堂似虎靠山休被鬼神觑破我来庐墓山后结庵仰看云俯听泉许多快活昼访茶晓随粥好伴清闲若夫万象髙燥地之营一札功徳林之赐罔极昊天之欲报尚期异日之可为猛办坚心共图胜果名垂不朽利及无边佛法后付国王大臣熟思印记峰寺中甲天下竒秀更着琴书象驾入山龙神防法
　　为梁道士撤土
　　平生杯酒不随浮世尘埃一瓣心香只为帝君殿宇如何羽化遽尔仙游倘非去三清境上作妙行真人即是向七曲山中做侍香童子一灵不昧万古长存听我赠言为君撤土大众毕竟末后一句作麽生道咦九转丹成无罣碍飘然直上蔚蓝天
　　解道和尚出塔缘化疏【解号妙光】
　　妙光和尚愿力深初在药山悟明祖意胁不沾席二十余年末后庐阜山前烂泥田畔遇大质禅师深锥痛劄三际俱纵自此机锋掣电拈出如来向上顶门一窍接物度人发明心地者甚众不肯出世住院自向灵峯卓庵丙午嵗偶驻锡锦江崇果院中忽于三月七日沐浴辞众端坐説偈而逝众信就立塔于崇果遗言后当出塔复归灵峰时节到来今欲迎归本山建塔院立法堂崇奉香火永镇山门仗十方之主盟立万世之标榜功徳圆就福报无边
　　伏以六祖真身亘古镇南华法窟育王舍利至今留西浙名山况此妙光重来古佛澜翻舌本掣电轰雷铁打脊梁撑天拄地百尺竿放身舍命十字街运水搬柴大振宗风普沾法雨孤独园中方谈般若防林树下忽入湼槃直成无上菩提不比等闲坐脱虽然是不曾生也不曽死谁知道恁麽去解恁麽来石缝裂开弥勒这畨重出世寳轮拨转观音无刹不现身曾有遗言后当出塔因缘啐啄时节到来直教今古播扬免使儿孙覆盖当场独露幻身原即法王身遍界不藏非相是名真实相放光动地返本还原永镇山门谓似龙归大海共成胜事莫教鹞过新罗成大庄严是真福徳
　　水陆孤魂榜语
　　人人本具无非诸佛如来念念差殊遂有天堂地狱汝今谛受吾为敷宣诸佛子等觉性本圆善端均足只为迷声恋色遂皆背觉合尘贪嗔痴爱那个能除酒色财气是人皆犯不敬佛法僧寳不悟幻化空身漂荡爱河拘纒业网一旦眼光落地神识飘风各随所造之业因遂致堕生于恶趣举目是刀山劒树更无酒肆茶坊转身逢马面牛头不见栁腰花貌动经歴刼无有出期岂知死后三涂皆由三毒生前十恶即是十王若能悟妙静明心又安有虚妄恶业欲与懴涤普遂超生今遇平等之筵普设无遮之会解寃释结破暗开明饱汝以百味珍羞永除饥渇濯汝以八功徳水顿使清凉各宜听法闻经莫不回心向道衣中认寳火里生莲证无上佛果菩提超有漏人天福报罪花雕落翻身跳出鬼门闗心镜圆明举足同游华藏海
　　孤魂浴榜语
　　万刼皆空本来无垢一尘不染即是真如各发三菩提心来浴八功徳水脱离苦海超出爱河放寳光于佛殿中现真人于肉团上光烁烁露圆通妙相赤洒洒证清浄法身忽悟本因快似防跎尊者既无欲染便见释迦如来
　　市心重建观音阁缘化榜语
　　观音菩萨者人称其名号或绘塑其容像随即现身而为説法普陀落伽旃檀紫竹不离当处常在目前是以人天悉加崇仰四衢通透八面玲珑晨钟雷轰警醒羣梦夜灯月照烛破冥途天香寳花庄严供养镇妖压厉灭罪消灾年糓丰登国土安泰功徳无边不可思议嵗在辛巳祝融扇灾真如法身虽无亏损有漏胜果悉归太虚成毁有时兴复有数重新建立与旧奚殊今欲普化众缘鼎创伟观作大功徳普利四生凡在见闻悉当喜舍造此阁已复度一僧崇香火为国焚修祈年丰稔此阁成就岂徒美观禅衲律僧经社道友或此习定或此诵经随所修为种种方便所宜舍施成就良因随意结缘随缘获福证无上道皆自此中昔有僧问一善知识如何是佛荅云于红尘閙市中急着眼看去僧不会今于十字街头重建观音寳阁震大法雷雨大法雨东方既明市井阗扰歌哭笑乐忿怒喧啾车马徃来商贾贸易争财夺利逐色随声正恁麽时业识茫茫尘劳衮衮忽然举头见此寳阁屹然不动六根莹浄心地清凉如火里莲如红炉雪岂不快哉妙果无边不可蹉过欲宣此义榜语凟陈
　　十字街头正好修最上福万家丛里岂无有个中人欲观音菩萨好展神通必多寳如来先开方便天飞杰阁普镇妖邪雷吼洪钟尽惊醉梦各宜喜舍便要速成浮世须臾何必去电中捉影福缘成就大家如火里生莲三寳证明万年香火
　　经藏院缘化建轮藏疏
　　三禅二十四律太平以经院居先一藏五百余函般若指金刚为最自大唐元和之际兴论师説法感顽石防头迨圣宋淳祐之间弼副正垂慈从定门开眼藏无枢而欲转堂布施而可营重开香涧湔霜花再整脩廊巻风叶多多益办非由外处得来种种庄严皆自吾心流出是名不住相布施方称没童人提持防生铁为黄金取青紫如拾芥
　　太平寺化缘填沟栽松疏
　　塞堑填坑且要一般平等深根固本直须万古坚牢作檀那实地工夫祝圣主齐天夀筭履平若砥欲四方皆向道之民福茂如松愿一世在跻仁之域





　　雪坡集巻四十六
　　钦定四库全书
　　雪坡集巻四十七
　　宋　姚勉　撰
　　祝文
　　西涧书院祭魁星
　　维斗有星第一曰魁上拱紫微旁列三台司文之权光芒昭回鬼斗入梦先兆有开伟兹涧堂凤山崔嵬江湖川闽云蒸英才有诏兴贤士争踏槐邀灵于星文刃恢恢秋风联鞯铃声喧豗春榜蜚英禹门之雷昨庭唱胪百花之梅万里荣途瑞庆大来徼福投诚尚相之哉
　　正谊书院祭魁星
　　魁第一也北斗七元在天为众星首而魁者乃斗之第一星也魁之枕参则曰参首杓之擕龙则曰龙角东苍龙角亦二十八宿之第一星也杓之所擕犹第一宿而况魁乎魁杰立名取象在此前辈有言曰科第当作状元仕宦当作宰相学术当至圣人言皆当为第一也士之逺大自期立志要当若是此吾正谊师友平日之所讲明也嵗壬子诏賔兴壬为天一子首十干明年癸丑丑为斗牛分魁兆开矣维七月朔乃三秋之第一日用率众俊蒇礼大魁神之相之贡于乡若漕第于太常防于大廷使臣正谊之人皆第一自此卓然为第一流人物于斯世维魁星实照临之
　　赐第后谒先圣
　　子路问事君子曰勿欺也而犯之臣等日奉对于大廷弗敢背先圣训尽勿欺之义抗犯顔之忠昭事君之初也圣天子容受直言误膺亲擢臣等非敢以是干禄也臣事君以忠愿终始之
　　兖国公
　　克己复礼公之学也四代礼乐公之事业也夫四代礼乐盖克己复礼之推耳全体大用诏后之人某等其曷敢弗力
　　邹国公
　　先师有言曰古之人修其天爵而人爵从之今之人修其天爵以要人爵既得人爵而弃其天爵古之人乃所愿学也今之人敢告不能
　　西涧谒刘屯田
　　曰先生之志利禄秋毫先生之风庐山俱髙嗟我后人仰止先觉富贵何荣愿保天爵
　　谒刘秘书
　　曰世尝以为髙安未有魁天下者先生年十八以春秋对为第一非魁天下乎虽然此易能也温公则从安石则忤非不可夺之节乎力疏其蔽自攻厥非非克己之学乎是难能也学其所难能而不止于其所易能此后学之事
　　谒刘检讨
　　曰方贼京之势炎滃趍者其澜倒吾知有天子不知有权臣凛乎斯言千古可作髙山景行实获我心
　　谒陈宗丞
　　曰奉天子命为州者言政而已安及他公创始书堂讲贯理学此盛心也虽然衍文公道脉于此邦公之倡也续文公道脉于此邦公之望也愿与同志共学之
　　乙夘秋祭魁星
　　某等谨以连荐早登髙甲之仪致祭于北斗第一魁星之神曰昔在癸丑魁躔炳灵俾某驽钝误恩天庭此魁非难三嵗而有魁而难者衣鉢授受猗欤圣代何仅二尧实以兄弟首胪天朝若颢若固去华师徳父子科名世此魁脉卓卓横浦嗣以应辰有斐师友皆第一人前美罔专愿继芳躅尚期显相斯文之福
　　祈雨迎利贶
　　秋且成矣常旸暵之不恵厥终民且艰食邦侯迎祷亦既感通民之望霓尤冀沾足惟王庙食兹土民恃以天胡宁忍予俾至斯极用是肃奉珍驾徃即道宫率吁合钦以请甘雨神旗肇举霈随车三日为霖丰我穑事惟世祀之永永无斁
　　迎龙王
　　大礼大川能兴云致雨则祀之瑞有神龙于潭攸宅盖一方之司命嵗且秋矣不雨害成焦焉弗宁艰奏是惧比邦侯延致神御祠于郡庭亦既祷而雨矣兹百姓重迎之道宫以祈神其矜而从所欲乎起蜿蜒于重渊布云雺于曾宇沛泽三日普施四郊惟龙君是望永享祀于兹土
　　岳祀祈晴【此以下并代作】
　　肤寸之云不崇朝而徧雨于天下者岳也今既沾既足矣霖霪滋久适害嘉禾洪水屡滔尤使小民艰于厥食吏不能乂以致旸若百姓奚咎斋心洁已只谒于祠神之相之易常雨为时旸以茂毓斯稼且使鳏寡罔或告病神之贶也吏之望也
　　利贶庙祈晴
　　夏暑雨小民惟曰怨咨既霖而霪将害于稼不能乂民以臻旸若繄吏之罪惟神庙食此邦必轸念于百姓有众敛此常雨易为时旸自今以始嵗其有神其尚克相之
　　祠山灵顺二庙祈晴
　　天作淫雨害于粢盛维吏之愆民则何罪洁蠲只肃防谒于神其排丰隆扫云师收敛隂霔显行清旸庻防黍稷实发实秀以遂兹有嵗吏不敢忘神之徳
　　祈雨
　　曰雨曰旸皆欲时若仲夏五月霖雨连作防谒于神忧稼之伤神之听之雨回而旸今兹兼旬多少雨早稼虽登晚稻之苦载敬载肃复告于神神听昭如终恵我民驾风驱霆旁畅甘泽既优既渥丰我黍稷曰雨而雨民不旱忧奚吏之功惟神之庥
　　迎城隍祈雨
　　神庙食兹土福庇我民应祷如响乃夏之月迄于今不雨苗欲槁死民将无年吏无善状以干天和民亦奚罪敢奉神御徃即佛宫斋精洁诚为多稼请命神其鞭丰隆驱云师滂施甘霔以成我嘉谷吏不独拜神之赐千里之民饱神之庥
　　迎仰山祈雨
　　神有掌于天实职风雨稼且穑矣常旸暵之民将无以食吏为此惧奉神主于佛宫为民请甘雨之赐转槁而苏回歉而丰神反掌间耳密云随车涷雨洗道肃御之初敢以此告
　　迎龙王祈雨
　　嘘云吐雨厥惟神龙王实司之歉可使丰不雨月余苗且槁死王食是邦忍使及此敢奉神御于梵之庭灵旗歘来驾风鞭霆载霶甘霖活我嘉谷感神之庥曷日而足
　　谢雨
　　比以亢阳日骄心与苗槁并走羣望辑而祈之神恵顾歆甘雨随格吏何以得此神之福我民也虽然愿神其终福之今也膏虽施而未周槁仅苏而未泽神不福我民无前日之雨矣神之福我民继自今犹大有望于神也三日以徃为霖愿神其终福之丰年报功有祀典在
　　戊午春祈雨
　　春事方兴早干已甚未见播种岂有收成念蠢蠢之为氓将嗷嗷而乏食谨随里众防告穹旻虽略遂于沾濡尚未臻于滂沛似闻旱势逺自上京盖千里以皆然不一邦之独尔臣忧惶愈甚寝食不遑深虞羣小之蔽君是致上天之降怒自涉兹嵗益异前时日月为之无光霾雾从而肆翳雷音不震得非号令之或乖雨膏愆期无乃恩光之失施实闗宗社之计防伤畎亩之心惟祖宗三百年积累之仁而海宇亿兆姓生灵之众咎在臣下罪非小民矧敌国之方强赖本根之自固傥成旱势祸起萧墙臣兴言及兹过虑弥切上而忧国下则哀民惟仰吁于圣聪庻可回于否运是用勤拳百拜恳切瓣香愿悯愚忱大施甘泽油然云沛然雨尽救暵枯鼓以雷润以风遂通泉脉
　　代谒先圣
　　仕而优则学学而优则仕圣门髙弟语也某学未克优茍禄而仕视鲁语愧矣亦庻防于仕优而学乎昔者子游闻诸夫子曰君子学道则爱人某虽不敏请事斯语
　　代谒诸庙
　　某公族一寒来此佐幕惟神庙食兹土祗事之始用敢告防聪明正直而为神公勤亷介而为吏职业攸宜吏不敢不勉呵禁不祥俾获安处则惟有神福之
　　代告本衙土地
　　某稍食于此邦尔神血食于兹宇神之职于幽犹吏之职于明也民之安静惟吏职之吏之安静惟神隲之诗曰靖共尔位好是正直神之听之介尔景福
　　文昌醮宿建词语
　　大比兴贤又值设科之嵗前期卜日用严事帝之忱恭按金科肃陈寳醮冀潜通于肸蠁庻均被于祥厘伏愿天鉴积诚神钦宿戒朱衣豫送早标仙籍之姓名紫诏鼎来同夺亨衢之步武
　　早朝词语
　　夙寤求贤式际明扬之旦昕朝奉对期沾显擢之恩严肆觐于玉宸冀仰通于璇极伏愿清光俯照穹鉴昭垂贯日懐忠早被临轩之册告辰定命获趋待漏之班
　　午朝词语
　　日丽中天极容光而必照帝临下土冀微感之濳通当午影之融明望端门而载觐臣等枌榆同社葵藿倾心驹隙易流不敢荒于暇日桑防未徙愿早立于大功伏愿恩被春朝光承昼接传胪丽正独班穿龙影之旗讲事延英十刻转鸡人之漏
　　晚朝词语
　　月魄载西僊籍已香于丹桂斗杓揭北魁躔先动于寒芒肆举朝仪聿严夕礼惟天隂隲有欲必从凡而幼学以壮行期于朝奏而暮召伏愿书灯课效进登霄汉之梯御烛分光趋上星辰之履
　　正醮词语
　　天为国以生贤欲扶世运士读书而求仕思应时需故当选举之辰愿在捜罗之列臣等误蒙帝渥谬玷仕阶然犹均愿于在人不敢私求于荣已归诚穹宇祈福乡闾初非为微臣希进之谋第欲遂多士亨通之志庻防盛事叠见此邦出人品非常之才为明时有用之器恭望圣从凡欲神格众诚副英君忠孝之求傥偕穹擢任天下国家之责愿竭精忱
　　又文昌醮词
　　伏以脩其天爵固可知人爵之从简在帝心庻克动君心之眷故求之显者不若求之隠而得乎幽者斯能得乎明用严昭事之仪式合精祈之敬臣等迂踈寡识庸谬非材误荷穹恩已滥跻于仕版尚期盛事复层见于乡闾念兹里闬之儒久事椠鈆之学幸逢大比愿擢髙科非徒为富贵之谋实欲效君亲之报仰祈睿鉴俯烛愚诚赐之名第以发身俾以忠忱而事主伏愿三魁杰出重增九贡之名四相并登益显一邦之盛
　　夀帝君疏右语
　　电绕神枢光啓发祥之兆天颁科诏偶邻毓圣之辰夀胥庆于无疆福尚祈于广布伏愿极天比峻与物为春凡合敬以同诚各储恩而垂祉催班枫禁青囊早领于进书较艺兰宫黄甲预占于赐第裕垂嗣续荣被乡闾
　　上元县醮词语
　　万家为邑谬承宣化之流一念在民庸沥祈安之恳恭陈寳醮防祷璇霄伏望帝鉴昭临天庥滋至上元校善蚩氓既遂于全生下考成书拙政尚期于免戾
　　代沂邸生日设醮词语
　　伏以人情欲寿矧懐爱子之心太上好生庸沥祈天之悃揆予初度冀此永年重念臣妾男某仰防层穹承恩懿邸惟藩惟屏愿如汉家磐石之宗俾艾俾昌期受鲁侯如冈之祉恭延羽客只设琼筵伏愿帝垂以慈神介之福萱花不老仙家日月之春长兰叶有光石室山河之誓逺
　　沂靖恵王讳日设黄箓词语
　　前王不忘兹际超升之日永世克孝聿懐追逺之思吉蠲为饎斋戒事帝恭望凤旂降格龙驾来游对越在天俨神灵其未逺克昌厥后绥夀祉于无疆










　　雪坡集巻四十七
　　钦定四库全书
　　雪坡集巻四十八
　　宋　姚勉　撰
　　祭文
　　祭师范石庄先生
　　呜呼先生之学出史入经先生之文孔思周情振笔吐辞藻绚华发春花意生秋水澜活不鄙谓勉可学古人毋陋之习刋陈叩新孟子丘明次则韩氏匪此三者请姑舍是文史之暇教之经纶如是尊主如是庇民评古商今竟朝穷夕间语他人终莫诣极才大用罕名位弗覊放意杯酒穷达不知勉叨误恩诲出夫子陆奏苏书言犹在耳受恩罔极报施未能天胡夺之遽梦两楹如勉来归旋茹荼毒方父之葬又师之哭兹奉冠劒藏于新塘恨以寝苫不能室场明日遂行巵酒为别先生何之有泪皆血
　　祭友人幸科院
　　呜呼季哲之才英防豪竒松垣为父斋为师学与识以俱髙文若武而兼资议论豪宕而不羣器局卓荦而不覊骋笔成文吐辞为诗波涛横涌风霆并驰昔者叩阍累疏便宜指病陈药皆可济危使当言路决不饫仗马之粟抱寒蝉之枝有志事功歴游边陲审势识便气吞强邻使得兵柄决能快长缨之系奋折棰之笞诸公见赏荐剡上飞仅金闺之通籍分大农之攸司啧烦言之遽兴羌以是而为非身在山林宣室见思意公道之可明帝将与之节麾何一往而不反竟客死于京师公之东去适我西归欲劝公以勿往骐骥逸而难追曾日月之防何成古今之长离冢嗣方鳏而未孙主孟克家而早嫠次郎短折而未窆孤女择归而犹迟天胡夺之甚速乃浩然而长辞赍壮志而永终不尽用于明时国失此才家失所依兴言及此感涕涟洏闻别音之琅琅不浩气之少衰愚钝如我亦托以遗于此时而犹记安敢负于心期哀斯人之不可见嗟曷日而忘之虽然公之平日见如蓍死生一致昭晰无疑其殁也瞑三日而复活其活也噱一笑而遣医若一肘之屈伸以去来而为嬉然则如公者盖所谓烈丈夫之事予也何敢又徒为儿女子之悲
　　祭表兄呉景苏
　　呜呼吾尝闻诸吾母曰兄之生也外祖书林先生实甚爱之曰是他日可以昌吾门矣及兄之长博通六经诸子百家摘杳抉防文撼场屋煜然有声人皆谓书林先生之有孙矣夫何屡试不偶壮志雕零放意麴糵玩心黄庭视人间世之功名富贵荣华声利若皆不足以挂意而惟驰神于飞霞八境之太清然犹冀兄之存也尚可以系吾外祖之书脉而岂谓兄之年仅及于天地之数乃遽委骨而蜕形呜呼自兄母而言则兄吾姚之甥也自吾母而言则兄吾之表昆也自兄之妇而言则又吾之从女兄也岂惟葛叠戚重姻于兄之殁悲感倍增孀妻茕茕义聚之家固可以毕其老兄无子而有五女髙低骈立谁依谁聘呜呼兄之生时有不适意而委之度外者死而有知其亦漠然无情耶是重可悲也所幸兄家以义为门孝慈如一今虽无子而从兄弟举其葬则他日羣从中之多子者尚可谋以为兄之后女之长也又当共择所归使无失其托以慰兄之灵独惟外祖诸孙今失其长孟舅二子今仅存防名也学通六经而身不一登于贡利也家徒四壁而粟不一储于瓶虽然名利亦不过傥来之外物所可道者既殁而犹为人所惜公论在于日月之乡评生虽穷困于布衣而未尝妄取于非义生虽放旷于杯酒而未尝逾越于凖绳是非甚明而未尝谈人之长短学问甚髙而未尝纵已之骄矜谨讷重厚退如不能凡今之人一艺可称身儇吻薄足髙志盈孰如兄者尚有典刑呜呼哀哉呜呼哀哉
　　祭族子霆伯
　　嗟某与子虽为族人于族之中又密且亲予幼学年子已俊发来游场屋词藻清防先君谓我此文叔儿起慕起畏奋然思齐后此六年在辛夘嵗予叨荐名折翼而坠子来慰我射目中眉恵我以啓教我以诗斯文缔交实自兹始宗盟见推俾执牛耳以至今日凡三十年分则籍咸情则运连子天资髙博学强记显经隠传烂漫肝肺挥笔洒纸驱风驾云笑骂诙谑动皆成文写兴为诗风雅膏馥引行纵草龙蛇起陆以若人物眼中盖希人满谓子桂林一枝命不副才事乃大谬释志利名肆意诗酒伯伦太白今古此懐苏二黄九梦魂往来金玉窖尘轩冕坏土白眼富儿闭口阿堵视物甚眇自处甚髙酒酣八极挺然人豪予方穷时髙卧抱膝颓檐败壁相与终日予昔丧母宅兆未安吾母汝母子山吾山先体之藏子庐之侧云溪风月天境泉石誓言他日皆隠于斯牛鞯同骑鱼篠对持如何苍天夺子之速芙蓉防防脱屣尘俗去年正月诏召觐京子遣幼子随余东征今年此时子则已没素车白马来执子绋敌犯乡国幸尔无虞如何一疾竟陨其躯夏秋之交亦闻告病汝子亟归书止弗听予忤权幸九月遂归氷溪早涸反棹以迟十月中间方此善达乃隔浃旬死生契濶病不馈药殁不抚尸遗恨千古予罪奚辞子之此心不间生死我尔之身无念妇子昔昌黎伯祭侄老成辞谊婉恻皆予之情有食终丧否则遂取予岂敢忘昌黎此语吾子欲教汝子亦然予岂敢失昌黎此言死生由天道义由我子知予心必信其可秦源先垄明日遂藏幽明永隔来尽此觞
　　祭外甥呉英孙
　　曰东坡之甥曰栁山谷之甥曰洪吾无坡谷之贤见汝之幼而颖则冀其如坡之柳谷之洪也呜呼吾今失望矣岂料尔止于此乎岐嶷之状如在目前姢好之容尚存梦里哀哉犹能歆舅与外兄之祭否
　　代祭髙叅政
　　二仪间气萃乎峨岷笃生我公为时伟人伯壎仲箎韡韡棠棣追翺逐翔名盖一世昔在嘉定公守于乡遇寇阻讧力扶蜀方帝嘉骏功奋迹朝路执简司纶金玉王度外赞戎略内隆主知式遄其归晋登枢机真徳实功衣被天下危言覈论福在宗社国步方棘是堪倚毗哲人其萎天不憗遗呜呼坤轴西折壁玷瓯缺今无我公谁拾溃裂天冻地蒙哨骑数惊今无我公边尘孰清正人晨星诸老霜木今无我公善类畴福黙黙仗马局局辕驹今无我公昌言孰谟邦失柱石士无宗师人亡国瘁闻者涕悲惟先君子志合道符俾我小子缀于葭莩在癸夘秋拜公西府姑苏一舸亦侍步武遇我独厚杖屦日从色笑诲言温然春风别公来归荐歴忧患陟岵既悲弦瑟仍断相去辽濶心亲迹踈维是棘人不遑宁居曾防何时公遽捐舘拜公不复泣继而叹教诲在耳威仪目前回思曩时一梦六年悼亡之初辱赐勤慰复赐为铭幽壤荣贲惟公于仆恩意至隆宜公之梦酸痛搅维妇窆期不逺伊迩往哭不能怅隔千里遣使设奠矢心以辞哀哀魂梦尚克鉴之
　　祭胡上舍宏甫文
　　呜呼宏甫博学多文意气轩豁迈徳絶羣发为文章该贯义理驰骋古今意尽斯止其在场屋谹然有声詟彼万夫羣瘖独鸣跬视青云囊探丹桂命不副才动得困踬愤不直已寄径鹖冠人谓由此亦可美官君曰噫嘻非我所乐岂其鞍马借此荐鹗重湖之北大江之西出其绪余輙魁南闱上之春官一第直摘到天折翅防防龙额显显季父立于周行爰自胄监蜚英天庠谓当此时凌厉奋发如何荆璞屡献屡刖言事窜斥学校积轻君曰归欤家在赤城种竹莳花池藕畦药吾沙有鸥吾屿有鹤亦既闲暇诗书自娯胡不少留御风凭虚昔癸夘秋客君之馆国士相期意味渠欵一散不聚十有五年虽有尺书不如晤言天邑来归甚欲君访出忧入患如絷我鞅今年八月唁我一书岂谓此笔乃成别予闻讣失惊饮泣奔吊但拊其棺无复谈笑哀哉宏甫乃止于斯壮气抑郁亘为天霓举世纷纷无能富贵君乃虚生使我长喟闻絶之际语音琅琅付托乃予岂敢或忘予于交情不间生死君虽无有有君之子只鸡斗酒来此哭君灵者不死尚其我闻












　　雪坡集巻四十八
　　钦定四库全书
　　雪坡集巻四十九
　　宋　姚勉　撰
　　墓铭
　　菊坪朝奉致政圹志
　　呜呼此先君子菊坪先生之墓也姓姚氏讳某字行简瑞州新昌人寓髙安髙大父曰特奏状元进贤府君曾大父曰释褐状元黄州府君大父曰汀州府君考曰学正存斋先生妣曰周夫人生母曰杨太君辛亥五月十有八日生寳祐癸丑十有一月十有五日没明年二月十有七日葬于隆兴府新建县西山之云峰男二人介先卒女四人将窆勉泣血志曰先君子生时鬻田而教子损己以益人为善孳孳老而益笃勉既窃第书来曰尔毋贪好爵当损秩增贡以利无穷十月勉至自京师仅一月而先君子没矣欲养不俟哀哀苍天百日卜葬西山之巅呜呼陵谷后或变迁仁人我哀尚封斯阡
　　石庄范学录子坚圹铭
　　郡东七里新塘冈拱山环水吉且良郡之文师范石庄大带深衣此焉藏先生之文古辞章髙视韩孟扬其芳蛟龙蹄涔脱名场药不龟手授客方弟子辈行争颉颃先生骑鲸返帝乡甲子仅周人防伤斯文有脉夀且长于乎先生不谓亡
　　潘司户宗权墓志铭
　　呜呼此吾同年进士潘君宗权之墓也始宗权偕某登寳祐癸丑第在京师相好甚驩请某为书氷壑二大字盖其自号也宗权仪貌端硕清英照人真若一氷在万壑皭然无纎埃某意其致逺器也不相闻者三年一日其伯氏泳书来请为宗权铭墓则宗权死矣哀哉追思相从期集时如隔日事临分属酒轩然意气相许孰谓斯今乃隔生死昔求书者室之扁今求书者圹之文尚忍伸纸握笔邪第其伯氏书援退之哀欧阳詹哀辞故事为同年请某万不韩若宗权则于詹无逊不可使不闻于后乃为位而哭哭已铭宗权讳谋世宜春人唐之时有曰图曰洵美者以文显宗权曾祖某祖某父某皆韬光弗耀宗权生而重厚寡言孝友天至执父母丧一如礼哀毁骨立处兄弟宗族穆无间言救丧佐婚靡间戚疏嗜书如饴好客如渴多与名卿贤大夫游如沧州程先生息庵汤先生西涧叶先生皆见器重精通毛氏诗学为文章泉涌澜溢宜春退之所尝莅郡士至今学韩之文而宗权尤邃一举于乡即擢第殿射贯鹄由迪功转升修职郎授镇江府户曹叅军未之官骤得疾终于正寝将属纩谓其兄葬已必求某之文以为铭某岂足托以死者邪宗权生于戊寅夏四月壬子没以甲寅夏五月己夘仅三十有七娶南雄法曹叅军孙公裕之女有二子绳孙振孙皆幼呜呼天岂不福善夀仁邪而于宗权独不可诘与之名不与之禄与之徳不与之年奋焉而踣随荣焉而悴继经纶之志赍入防漠岂受气大化得其清者以为徳为名而不得其厚者以为福为夀耶铭诏方来尚慰其志葬在县南仁孝乡聚龙阬原祖茔山之右其日丙辰二月壬申也铭曰
　　呜呼宗权有文而贤宜福宜夀乃不假年万里亨衢一息可到擢第期年遽以殁告济时有志曾不少施子穉妻孀见闻为悲幸哉有兄克训其子可箕可裘虽死不死不负子托扬名于阡慰吾同年呜呼宗权
　　周恕斋墓志铭
　　濓溪周夫子曰师道立则善人多信哉言也古先盛时以徳行道艺取人于比闾族党比闾族党之长则皆耆英硕彦为后进式然后徳行道艺相师成风今之世为前辈者率不能自重后生小子浮躁哗诞能为数语华靡不根之文即自视以为孔孟不过如此由是徳行道艺之风愈防则乡无前辈之过也茍有前辈为之师必不尔恕斋周公则新呉之乡先生也某闻其能淑艾后进乆矣先是新呉有华林书院名流多此焉出遗风寖逺畴嗣厥音公与同邑王君立书院于登髙山之麓萃英秀而教之中设讲堂四斋旁列扁曰道艺曰文行曰才徳曰器识谓艺者必本于道文者必副以行才者必将以徳器者必深于识也岂徒习训诂工声律哉余尝得其序齿图观之从之游者防数百成人者不可胜计信矣师道之不可不立也今典刑亡矣闗风俗不细哀哉公讳允成字子韶恕斋其号也世为豫章之新呉人曾祖某祖某父某母袁氏公丰頥广额厐眉秀髯望而知其君子也天性孝友内外无间言虽待臧获未尝疾声怒色博学强记通贯经传以至天文地理隂阳杂技医学卜筮之书与夫稗官小説靡不谙究采其言之有合于道者皆编稡之手抄未尝倦也邑人多师宗之考徳问业踵其门者相接皆称乡先生焉吾乡松垣幸先生不轻许可独称为友人凡仕于邑显于时之士大夫皆钦企尊慕以礼交际屈之以重学校与人交数十年如一日利不茍就害不茍避推忱待物赴人之急如己恬淡靖退不喜奔竞少而能赋每一篇出士林争先传诵膏沾馥丐輙效场屋而公独不偶仅获贡璧水之名而公不之计寒牕冷几愉愉如也周平园有曰得乡举易得乡评难公其有余于乡评而不足于乡举者欤尝遇异人授以丹鈆龙虎之方曰服此可以返老还童其秘之公曰白日升天奚益以其方燎为药济里之衰疾者年将九十步履轻健视听不衰将终自志其墓遗诫谓子孙吾平生圣经贤传心体躬行自觉超逾释老归尽之日谨勿信地狱之説而作佛事丧礼一从古制遂以癸丑十有一月二十有八日终于正寝生于淳熙乙酉盖年八十有九可谓卓然达理至老死不乱者矣娶刘氏孝慈和勤后公一年生先公九月卒夫妇皆享上夀白首同归亦异事也子三人潢潨洵中子早世女二人适邑士张师俭邹时英孙三人柟杞楫曾孙二人焱荣谚曰三世为儒收功诗书矧四世皆儒者乎是必有兴者公所著书有注孝经一巻文集二巻理究一巻杂志三巻甲寅十有二月壬申以治命与刘夫人合葬于上堨先茔之侧其孙柟来请铭铭乡之老师宿儒某不敢辞铭曰
　　呜呼恕斋耆儒之贤立师道以就善人言合乎濓溪无乡举而有乡评言合乎平园敢以二周先生之言而铭乡先生周恕斋之阡
　　陈允中墓志铭
　　寳祐元年癸丑秋九月髙安壶春陈君卒越一月某归自京君长子之子珤孙以书来言曰先大父不幸弃诸孤家君暨二叔父斩焉衰绖中不敢书使珤孙告于下执事惟先大夫将没时进诸孤而语之曰我死必合于浮塘之葬铭必于姚子成一请之当不吾靳也诸孤奉遗言弗敢坠谨使珤孙请子是行从政于呉逺将不暇及幸早为我铭之某与君诸子游知君为悉也宜铭某观洪范之次九畴以夀富康宁攸好徳考终命为五福求之世每不多见间见亦罔克偹某所知独君能兼之方淳祐丁未某闻君有泉石之胜造焉圃曰依绿一溪缭其中潴之为池环之为洲临之为亭榭引之为流觞曲水时春且半花木层出如锦綉领客觞咏幅巾杖屦毫眉发出入桃蹊竹隧间如世所绘老人星地行仙者某亦甚羡之也君平生不殖货而财自裕不豪夺而产自丰十数年不一至城府丘园宴适延儒教子之外无所事可谓夀富康宁矣靖惟其故则攸好徳一念实为之先是陈宜都王子孙家九江累世不异号义门其后徙髙安君之族其别也君讳大用字允中曾祖某祖某父某皆世隠徳君少孤事母兄以孝弟着性好学求师数百里外习诗通大义遂以儒倡其族至今文物彪炳家人人儒登贤能书者相继壬子嵗君仲子偕族孙凡三人同时领江西湖南北举今年其孙又以通九经擢童子科君之教也君诸兄殁行于族为长率以礼训以义患难疾病萃力相援扶毋敢后者教育兄子某如己子迄有立婣戚乡党或有争不诣官府咸之君取决焉君曰某是曰某非皆悦服愿释争以去武断健讼见君皆黯有媿色尤乐周急嵗饥捐粟以赈提防刑狱使者翟公常平使者杨公常以其丁未壬子之粜簿上之朝乞旌其子以官而君不愿也君又谓谷以养生药以愈病皆活人事患药市多伪甚病而速死慼不忍乃即旁舍为药室选良医如古方制善药以济人而不牟利赖全活者甚众可谓攸好徳矣夀富且康宁宜也君自中年场屋不偶即弃弗事聚书聘师付功名于子若孙营壶春老焉有别业二曰鹤岭曰广城去家各数里皆筑室将俾孟仲二子处之今年九月九日君在鹤岭泛菊觞越四日戊子得微疾谓家人曰我未尝有疾今疾殆不可起遂召子孙诀而殁可谓考终命矣君娶王氏先二十年卒子三人长绩贡为博士弟子次应炎即江西漕举进士次绂亦进士业女五人长适胡日升次邓震龙次晏灿次胡鼎来次李元龙皆为儒孙四人宜孙振孙珤孙隽孙珤孙则擢童子科者也孙女三人长适邹淮次许邓子彪未嫁次尚幼君平时为义方训晚年竟及见其子若孙之效騐以殁天之福善也后有兴者当未艾又范所谓子孙其逢吉者欤君以淳熙癸夘二月乙亥生年七十有一诸孤将以明年甲寅十有一月奉柩如浮塘合母王氏葬从治命也某亦感君将殁之言不敢负所托焉即为之铭俾葬而刻诸石铭曰呜呼陈君派义门天资粹静如玉温五福兼备徳所根壶中之春自乾坤儒倡其族卑从尊椿老桂茂昌兰孙吁嗟徳人不复存善积未报裕后昆不于其身于子孙
　　运属姚公伯武墓志铭
　　姚之宗为瑞之新昌着姓者二家邑郛者出自潍州盖中散大夫恕之后也家灵源者出自丰城盖文馆学士思亷之后也族虽异然得姓自有虞氏则一凡询新昌姚氏者咸以为一族而二氏子孙亦知柯分同根派别共源等百世而上由耳孙而遡鼻祖不可以异视相与讲同姓之好甚密真若出一族者非若周秦之刘宋卫之孔为碏为尚之石为宋为燕之乐其始既异其终卒不可合者也运属公讳公烈字伯武其先潍州北海人中散在国初仕至上柱国传至铜鍉县令某者君之髙伯祖也初以太学上舍生及进士第后以忠殁王事庐州教授某者铜鍉府君之弟君之髙祖也曾大父某以伯父任得仕再转而丞新昌因家焉自潍州而为新昌人盖自此始大父某父某皆韬英含章不愿仕进君生而颖悟弱不好弄既长温而文简而有礼母龚氏龙图端之孙君在褓中已失母十有二又失父事继母栁夫人以孝闻克自力学师雕友琢寒暑靡懈杨侯大异晏君大烈皆所尝与同几席者也习毛氏诗究三百五篇之防为举子名煜煜震场屋既命弗偶则翩然舍去以诗书燕娯其身心稼云于田花组于圃诗歌棊酒日与賔客乐之盖不羡名缰之絷宦辙之骛也家饶财累赀至钜万然不有其富輙分以恵贫嵗每祲乡大姓操为富不仁之心挟烖射利闭籴以翔粟直一唱百和无毫发恵利心色人于菜殣人于涂而不之顾盖相望皆是公独不为此遇歉必尽发其廪减价粜以赈饥赖全活者不可胜计童颠儿齿欢呼携扶揭防为帜夸诵盛徳拜其门以谢者日以百数荆溪呉侯某将漕江西邑令赵侯某上其事于台乞旌以劝荆溪嘉之召补寮属日与燕接访一道利病时朝家方行和籴荆溪询以敷籴事宜公力言非便宜听民自与官为市荆溪是其説将请于朝而官之会去弗果人为公惜公曰吾但欲为当世贤者所知不计已之官不官也既归为善益笃邑计阙即预输赋以助在官在民皆恃公为命脉喜教子延名儒以为之师自讲习外一不以事累治家肃而有恩下孝上慈继母卒追慕号痛有促织飞集几筵七日夜不动人以为孝感邑令刻之碑纪其事继母先适醴陵刘氏有子公待之等同嵗时餽问不絶睦宗族以和接婣戚以礼处乡党以恭济闾里以恵盖一乡善士也荆溪使长沙公欲往则疾已革矣生于壬戌之三月殁于寳祐癸丑之十有一月仅五十有二未殁前一日梦神人召至一官府告之曰此公治所也既寤为家人言之翌日而殁某尝叹世降俗末仁义之道微贪饕之习炽知欲而不知有理知己而不知有人近年以来有丰嵗无丰民年谷不登闭籴之害如前所云矣间稔民宜有自养富多赀者平价籴而尽之无圭撮藏于野深扄固鐍幸水旱以牟其利民不问丰歉皆艰食旧时民以凶年病今乐嵗亦病矣造物者憗遗一二如君之人以苏吾民亦可以少厉薄俗乃不畀之夀而早夺焉防防之中其无天耶然生则不官之明死则必神之幽又不可谓之无天矣世之嗜利无餍惟欲自肥者闻君之风其亦少劝乎公娶栁氏其母之兄子先一月卒四子应兴德润皆尝贡成均有声有俊亦皆通经能文孙之英之秀女孙一人皆幼易曰积善之家必有余庆天也其在斯乎君殁之明年甲寅诸孤将以十有二月葬公于邑之太和乡金印阡先期来请铭曰吾宗也不可辞某遭闵凶不能文且先君同以是嵗月殁仅五日隔言及公殁之月又惕焉重先君之痛其何能铭然新昌二姚氏其子孙相好也久铭固非礼辞亦非义礼有可以义起斯铭也不得与他文辞比虽不文姑以不文之辞铭之曰伯武之贤邑人之天胡不夀旃以为民年施者益遐报者必厚金阡峩峩尚福厥后
　　李廷章墓铭
　　瑞新昌义钧里李君讳廷章字焕卿绍熙庚戌十二月七日生淳祐庚戌八月二十二日殁寳祐乙夘十有一月庚申葬实在太和乡之峰潭章洲其族兄万安丞纪厥素履友人郭君霆发以书先其孤来请铭某读万安之编品之曰乡善士某闻李君善名久且万安暨郭君又某平日之钦而信者也有言靡不实顾行述已备可信后毋庸赘姑为铭铭曰
　　今人常言世逺三代畴知古淳往往犹在有人于此行修于家乡里称善谓古非邪嗟嗟李君朴楙醇媺识不识者讙曰善士不入城府若厐徳公化乡无争彦方之风任恤睦婣安分循理智倾力夺耻有诸已昔者李愿乐隠于盘山美水鲜惟适之安今之李君岂其苗裔生无怨嗔没有嗟喟勿谓其殁不殁善名千载之下人信此铭
　　拂云居士涂君墓志铭
　　新呉涂氏有数子从余游问其族某贤以子仪对戊申道新呉亟访之登拜既即以真率具觞余于所谓拂云阁者耆徳粹重兄弟燕怡诸子森侍皆衣缝掖衣与客论文説诗不知其处约也癸丑余归自京君之子梦青以书来言曰先君子不幸以微疾弃诸孤矣将以治命葬于里之华塘惟先君平生喜教子矻矻靡倦择名师从之游南康有胡氏学得自考亭俾梦青兄弟往师之虽鬻产以资费不计也梦青兄弟幸知圣贤书乃未能奋身儒科以慰其志横目俗民多以教子无益腾笑起讥先君略不为动曰学问人也功名天也不可以天之未应而怠其在人者且学不在是愈不倦事亲孝为兄友处族义与乡和年登八袠耳聪目明且殁遗言诏诸子母狥佛老今葬矣不有铭以传后大惧不孝梦青不能求之当世显人愿求之子幸哀我铭诸某素闻君贤且及识虽一别五六年不再见歴歴犹在心目贫而能好客乡里称善人犹可及惟一意教子俾从知道者游且不以穷达易其志非有卓识畴能之此一事已可诏后敢不铭君讳某子仪字也曾祖某祖某父某娶周氏伉俪黄发子五人山甫梦青一觉仁甫吉甫女二人长适进士王清叔次适进士曾子云孙男九人曾孙男九人皆业儒四世儒家必有兴者铭曰
　　禀秀为人尤秀为士位髙金多不克儒子义方有训一念在兹圆冠环立以孝事慈家为儒门身享遐夀泰无不足是即贵富有深其根厥实必蕃君虽不存以子以孙
　　掲汝功母王夫人墓志铭
　　寳祐元年秋八月辛酉望越五日甲子揭氏母王夫人卒将葬来请铭夫人中子成大字汝功者初馆于余之妇翁邹君家闻余而未识也翁适遴壻汝功密偕之相攸赞曰此正佳壻归省其母母问遨游丰瑞间识何士具以告母大喜语笑异常时余时已知其有陶士行王叔介母风也采之乡誉益信夫人名如玉字季琼在家时六七嵗已闲女红端静如成人贤女也长适掲氏相其夫正伯躬井臼而逸之学俾从主一张先生游有寇乱保姑丧不去贤妇也正伯客游四方十余年三子齐丘成大必端皆夫人自教夫归男女已冠笄成立矣性不羡侈富族亲豪右宴召未尝往夫殁力贫以毕婚嫁治家有法乡里有则贤母也生于淳熙戊申殁于寳祐癸丑年六十有六葬于书家坡夫人闻其子之言知余而赏之余曾不能升堂一拜盍铭其葬使后世知有夫人名铭曰
　　书家之坡诗书家之母之藏也母训家以书其后必昌也














　　雪坡集巻四十九
　　钦定四库全书
　　雪坡集巻五十
　　宋　姚勉　撰
　　墓志铭
　　谭氏孺人墓志铭
　　余与兴国军教授豫章程君澥第南省同年程君两年长以兄事之屦尝迹其庭见其内外肃如僮奴指千皆纪纲之仆賔客日满门教授兄谈麈坐对未尝頥指挥具酒殽而罍列爼陈水珍陆甘毕备樽既卧问有无必复进余每异其主孟之在中馈者必贤也已而询之果然盖谒于其族则族之人曰教授妇孺人也谭氏讳幼玉豫章新建厚田人祖遵父亩皆以谨厚称孺人在父母家已有徽誉父母疾尝两刲股肉为糜愈之既归于程事重闱舅姑尤恪谨鸡初鸣冠帔问起居三饭奉珍鲜侍立食既乃敢去节春秋朔望行家人礼奉觞上夀姑袁夫人殁哀毁过常继姑今陈夫人尤爱其孝性勤约不事侈靡蚕绩事必躬执纴执鍼皆号为精絶能琴棊尤喜阅书史诵袁氏世范甚习善相夫乐教子吾族之贤妇人也询于其乡则乡之人曰孺人礼賔客恩戚婣乐赈乏絶嵗有祲必劝其夫下价发廪以济饥虑细民少钱不能多籴则米其谷随所籴多寡应之或不能籴则给之食仰籴者日千百全活甚众富而好礼积而能散吾乡之贤妇人也余既得所闻于其族与乡意其贤益信寳祐戊午十一月教授以书来为孺人求铭则孺人以十月八日殁矣其族与乡所称及余所闻之贤妇者亡矣惜哉孺人以嘉定癸酉八月生以绍定庚寅归程氏寳祐癸丑教授兄弟南省丙辰入对擢甲科子一律又以乙夘江西转运司试贡今年十月姑陈夫人复受封孙逢吉亦秀爽显贵方开正孺人享有荣禄之日也乃卧病九阅月而殁仅年四十有六殁之日去姑陈夫人受封时未两旬浃盖孺人以伏枕不能躬贺拜病遂増剧故其殁陈夫人尤痛悼之教授兄来求铭盖将以开庆元年四月丁酉葬孺人于茅冈之鉴垣余也亦有悼亡之悲者也故于教授兄之悲不铭无以塞其意矧素知其贤且同年兄行之妇如嫂敢辞铭铭曰族称孝乡称人温且恵程之嫔事已之亲以及夫之亲理家其有伦天胡不夀之范世之妇人夫兮亡举案之賔子兮不报断机之谆石可泐悲不泯
　　万安周贡士墓志铭
　　万安周君公防亮甫以丙辰正月乙夘客卒于京之富春有子梦星将以丁巳十一月庚申葬之金鼎山龟峰之原前期梦星以书告曰某素游先生之门愿假宠以光其幽敢请铭维周氏在庐陵与平园益国公同系后徙万安髙祖叡擢元丰第终万载令曾祖某祖某父某皆不仕君少笃学精虞夏商周书为文动数千言端平甲午与贡试礼部弗偶当路屡欲以武爵爵之君不可后峒寇作扞乡井有功亦弗受官曰吾必取科第癸丑该恩试南省又弗利益力学至劬瘁且病乙夘冬小瘳复治任东亲友交劝勿往君曰譬之武事吾宁马革裹尸还葬耳竟旅死仅年五十有五吁亦壮矣仆常惜后世科目老天下英杰雄气鋭志不肯自休者必死而后已虽有才且能不得自见于世失人亦多矣君有田可耕有圃可游有亭榭可嬉有歌舞可娯皆不自足必欲取名第虽勇爵不愿虽客死不悔可悲也虽然君平生恤穷周急虽不得于人深得于天旅榇归舟歴鄱阳湖春浪正髙至是帖然济无虞天犹福善也虽名第不如志不在身在子孙梦星其念厥考求名之勤客死之哀期有成以慰君志铭曰
　　志于求名不家之死宁死于京哀哉子能有成尚慰君平生
　　丰城邹君墓志铭
　　始某未第时家四壁立读书声与腹雷并作过之者弗睨也孰有以子妻之者乙巳冬十月忽晨有数客至出延之坐不知中一人乃邹君也去数日媒以书来曰丰城邹君有息女不肯与凡子择名士欲以为婿昔者微往见子则大喜以为母论其文在相法亦当富贵决意婿子或有短之者曰姚虽儒贫也屋数间且破瓦不覆椽日与天日相觌风旁雨上何以处君女邹君笑曰之人也虽无屋可婿况犹有椽乎求士诏近矣之人且举且第邹君之意如此子以为何如时先君子闻此言大贤之即许诺明年丙午某试乡举不中选丁未游太学复不遇人皆笑邹君大误君不之改戊申某始受室己酉不幸先室人即世笑邹君误者哄矣君亦不之顾又五年癸丑某始以集英廷唱赐进士第一人第时邹君则留次女未嫁俟某之成名而继之婚某亦感君之知己也罔敢背徳义遂继好前笑者方止咸服君有知人见某方窃禄斗升亦愿奉两家翁宦游四方乐也呜呼岂料某不孝不天至自京仅一月先君子弃我不两年妇翁又弃我乎大徳不报哀哀靡忘不为之铭是没其素君讳一龙字伯骧世为豫章丰城东湖人后徙邹舍曾祖某祖某父某皆有徳而隠君和易谦厚质直谨信少厪于学事亲孝为兄友田畴室屋皆择取下者而以华腴让其弟在乡里虽田夫野老待之一以礼与物无忤好善急义每损己济人婣党间尝有困于讼者君质田拯援之后竟不偿贷君亦不问也有横逆必自反犯而不校然刚肠嫉恶有悖于理道者未尝与之坐视之如仇虽请召弗徃及儒士至则爱之如父母倒屣迎御挽留继日燕觞娯乐去则餽之赆他人之门可罗雀而君门外日有长者车辙性不嗜酒惟喜醖防以饮客嵗所收仅足厨传家无赢财人皆笑君不事产业务储峙君则亦鄙其奴事钱粟也喜教子择名师馆之日夕偕寝食铿然夜诵率至明发君坐其间听之不翅弹丝龡竹之乐未尝有欠伸态好儒嗜书盖天性如此女不肯泛嫁子亦不肯轻娶以是殁之日二子皆未婚幼女亦未有适始娶陈氏早卒再娶李氏竹林先生之孙武冈宰恕己之女今提防淮东刑狱使者宗正丞义山之从女兄也前君二十年卒某之妇及君长子则其出三娶周氏皆儒族君生于嘉泰甲子之七月辛巳殁以寳祐乙夘之十有一月甲午仅年五十有二初苦痔继以喘知弗可疗乃却药不御将属纩语不及私惟戒子读书嘱某与师以改葬其父及教子而已余问者皆弗答麾家人使去曰吾不死妇人手沐颒已正枕衾逝于正寝闻者皆悼叹于戏如君者当求之古人也今人盖不多见犯姗笑择寒士为子婿一不止又继之虽不获飨有其报其事则可书矣天虽不假之夀殁而有称即寿也况所积者遐其后必昌欤有子二成大可大女子子三妙善妙庄则婿某者也妙端在室嵗丙辰君殁且期年矣宅兆未协卜某误恩得召虽以禄养弗及不忍仕辞亦念君未葬不敢负所托改外太舅葬既有逺日十月庚申乃克相二孤奉襄事葬君于归徳乡之粟田附先墓且乐丘也碣之阡以诏后铭曰
　　呜呼邹君室此区其生之年雅好儒教子以经志勤渠择婿一事最可书若此婿者世岂无识之未遇则罕如天啬其年人所吁积譱之庆必有余山中峩峩墓之庐过贤者墓当下车
　　梅庄夫人墓志铭
　　梅庄夫人邹氏讳妙庄字美文丰城县兴仁乡邹舍里人髙安雪坡姚某之妇也曾祖讳某祖讳某父春谷先生讳某字伯骧母李氏知武冈恕己之女邕管安抚脩己之犹子提防淮东刑狱使者义山之从女兄也某先娶夫人姊讳妙善字美韶亦端恵淑顺生绍定戊子十月辛丑朔日之申九嵗失母克综家事育弟妹至成人年二十有一归于某某时甚窭无肯妻以子者外舅独愿女之家人更谏不听卒许嫁竹堂既归能安贫事某父极孝解其装质以赡族亲客至不戒而殽酒具静重寡言通孝经论语孟子偕某夜读书卒不寐达明某虽贫竹堂善经纪其家使至不乏而逸某以学族闾婣戚甚宜之不幸近一年己酉之五月生女荣至六月辛丑朔才二十日而殁次年荣亦殇某感外家知己不敢忘义不忍他娶服既除求继好外族哗然莫之从夫人盖亦怒其为是请者也独外舅爱某以心卒不以夫人他许间有请婚卒议不合越五年癸丑某对大廷天子亲赐以第一感念不忍负外舅复于大人再请盟外氏方许诺夫人曰是不易交易妻者亦可之将以是冬娶会十有一月先君弃诸孤不果丙辰二月乃克亲迎夫人贤犹竹堂而又明敏英悟动率礼法自以不逮养舅姑四仲月恪恭祀事事尊者甚礼抚卑者甚恩先室无子殁后妾黄生子元夫告庙立而嫡之夫人归爱元夫真若姊之子与己之子缝组裘履不少懈自训之书谓外舅婿儒政为教子地延名师某家诲其二弟俾元夫就学焉室不置私庖有杯酒必与妯娌同饮而使某外饮兄弟賔客盖未尝夫妇自亲瓶罍也义理相扶有过必捄某间怒臧获必警曰惩忿窒欲稍起私念必警曰克己复礼朝夕多赖其益好善喜义轻财周急初归时某从妹及庻弟皆未婚夫人曰子且仕矣不可有未了婚嫁汲汲择姻闻梧州赵司理孤女贤聘为叔姒而以从妹归进士龚三徳是年五月某得越幕七月误恩蒙召辞弗俞九月除某秘书省正字夫人曰母急进姑了吾事必婚嫁予弟妹葬迁其父祖十有一月末乃行婚防凡四而两三月为之治办整如略不见难色送迎资聘大抵皆其衣珥无所惜也既偕某入京至中途三学上书言事士皆以罪逐累累满道参相久轩先生且去国某骇所闻见忧得疾不欲往然恐伤夫人从仕意进退维谷未有攸处夫人曰人之出处如鱼饮水冷暖自知尚何疑乎臣受君恩有过则谏谏而不听则去母以妾故茍以直言得罪愿同谪岭海死不悔妾愿为贤人妻不愿徒为贵人妻也某甚壮其言时方有轻去重窜之戒某恐其时不得言越职言且得罪言而去罪必重夫人娠月已深某不忍以逺窜累乃援老泉苏公例辞召上封事且与丞相以书买舟自信江径归夫人喜即日屏金珠首饰遣人市鍜石簪挿之某问其故笑答曰荆钗布裙入山之服当尔某益钦叹其勇丁巳正月归至家戒某杜门谢客一意读书初出以家事托某从兄嫂归日一仍其旧率弟姒以听虽羮藜饭糗一室如春闺门方肃肃有度三月而夫人死矣先是某长兄死无子族昭穆无宜当者尚未有以嗣夫人谓幸有娠女也自育之男也以为伯后元夫即吾之子矣呜呼斯言也可以感天地及吾祖宗也乃竟以此死三月望之前一日临蓐果生子但已死腹越七日丙午夫人遂亡病且亟犹命工缝以衣元夫某至今命元夫无敢衣之笥藏以识母徳死之日犹戒某勿轻出再三诵犹吾大夫崔子也一句不能晓其意问之不答呜呼其有所为也夫夫人为李氏甥李氏学自文公先生来且熟闻彭夫人相后林先生家法度务则而行之日读论语孟子数篇间喜观唐絶句诗尤爱诵文公先生武夷山十咏宛转髙下其声以歌之而不喜世所谓乐府姊妹皆能诗然皆不肯作曰非女子事也竹堂存时见某教其幼弟属五言对以两岸绿杨风命之竹堂以八砖红药日对意以属某也某大骇其能梅庄与某过信之月岩爱其竒领姬御翩翩登之某在后望之如仙直至岩所命笔识嵗月题一絶云半壁行天柱倚空人间有此广寒宫从今真似天边月曾得嫦娥到此中自择风雨不及处题之不因此题某亦莫知其能诗也其深静皆如此厥后某索其倡赓輙不可性喜山水既西舟曰虽弃官不可弃山水登溪山堂饮而去某复以诗请曰此人迹所至之地安可留妇人姓名于是间卒不许噫夫人之志于此亦可观也舟过番阳湖闻自是可往庐山意欣然欲行某不可约以秋而夫人不复秋矣哀哉夫人以庚寅六月辛酉朔日之已生与竹堂夫人讳同日在某家是日元夫为夀蹙额弗许常自谓疑与姊一人而二其生故身死同日与竹堂貌本异归日举动言笑家人皆以为甚类竹堂且嫁某皆一年又皆以蓐至大故是不可晓也呜呼外舅以夫人姊妹婿某某未能以毫发报但以谋嗣续故累其二女皆早殁彼苍者天何辜如斯福善夀仁理复安在外舅择婿于贫且贱使其女得同其爵位富贵而居有之亦足少为好儒者之劝今其报乃如此为善者其惧矣虽然人有生而如死亦有死而如生某生天地间虽止两年有妇二妇虽皆一年而殁然而一年之中百年义在某誓不负外舅知且有子元夫娶决不再矣俾元夫尽子职以报劬劳某也益自植立复植立其二弟使邹之门户终显有光外舅与二妇虽死不死过于生时是即善之终福仁之终夀也亦可以厉薄俗矣使某比之匪人茍不义富贵为世所骂笑以此易彼不惟外舅不欲二妇亦不欲也愿贤而不愿贵梅庄此语其某也终身之药石乎铭吾之心且以铭墓墓与竹堂夫人同域葬以戊午三月壬申铭曰
　　夫妇天理无古无今人孰不死不死者心姊贤早亡妹继亦逝天欲观予终始斯义不尚夫贵愿贵而贤斯言有味青史可传揭铭于阡以诏万古永言保之里二贤女
　　葛母墓志铭
　　呜呼甚矣葛母之为贤也饬闺门勤丝枲睦族党礼婣戚慈臧获谨妇徳相夫起家贤己未尽见其为贤也独一事为难能生为人所称殁不可以没其实夫孝子亦多矣而孝于非生己之母者始足见其为孝慈母亦多矣而慈于非己生之子者始足见其为慈葛母贤己母某氏嫁于进士葛某有二子丰也以姊之子入继谦也侧室生也而母待二子如一慈爱之皆真若己出二子事母亦雍雍尽孝无间言母殁某往吊之二子执丧毁瘠泣出血尽哀观其子之孝信其母之慈也葛母贤己二子请铭是宜铭母以某年某月生以某年某月殁十有一月乙酉葬于某里曾祖某祖某父某儒者流也二子皆有子今孙六人铭曰
　　葛贤母葬于此姚子铭之噫世之为母者法之
　　邓仲翔墓志铭
　　昔石庄范先生尝为某言邓君仲翔之贤也心已愿识之嵗嘉熙丁酉秋乡试揭姓名于郡城楼乡贡额仅八人邓氏乃都其二一则仲翔也当时一门盛事歆艳井里愿识之意愈深矣既乃获诣其家俊秀之林而拜焉信矣石庄先生之不诬也仲翔为人意气轩然谦恭下士乐施好客博学强记歴代诸史烂然蟠其胷襟酾酒对客纵饮剧谈古今治乱成败之原君子小人正邪之辨举数十行不遗一字千数百年如在目前音节清亮首末该贯听者忘倦性尤友爱与其弟某壎倡箎和未尝有违言忤色阖门千指雍如晏如虽家有余赀若不自知其富其视世之粟奴钱虏吝骄鄙俗之气浮于顔面者相去不啻穹壤千万接物和处事得与人信下至田夫野老婴儿孺女皆得其驩心盖尝评其为人雅好賔客似陈孟公议论精博似习凿齿兄弟友爱似姜伯淮处乡公正似王彦方合古数人为一人今人未易多得也仲翔自丁酉登荐书明年试礼部不利寳祐丙辰且该恩再试方筑室读书益自磨励而先二嵗仲翔殁矣赍志饮恨闻者为之惜呜呼乡举可能也乡评不可能也仲翔虽不及取髙科入仕以行其欲为之志然而生为人所称殁为人所惜是不殁矣仲翔讳某号南斋其先建昌人九世祖某始家髙安曾祖某祖某父某皆隠不仕仲翔生于丙辰之三月殁以甲寅之十月仅年五十有九先娶陈氏生子士达继赵继徐皆前卒又继袁皆宦族孙男二孙女三丙辰十有一月壬寅卜葬于呉塘东山之隂使来请铭为之铭曰
　　呜呼噫嘻仲翔已矣辨博之论不可闻已一封之土藏其胸中千数百年之史若人而不仕若人而遽死既不在其身尚福其子孙孙子


　　雪坡集巻五十
