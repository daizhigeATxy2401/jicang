　　钦定四库全书　　　　集部四
　　端平诗隽　　　　　　　别集类三【宋】
　　提要
　　【臣】等谨案端平诗隽四巻宋周弼撰弼字伯弜汶阳人所选三体唐诗黄虞稷千顷堂书目载之乃称为新建人洪武间以明经官训导考是编前有宝祐丁已菏泽李龏序称与弼同庚生同寓里相与论诗三十余年尝手刋端平集十二巻行于世又称弼十七八时即博闻强记侍乃翁晋仙已好吟洎长而四十年间宦游呉楚江汉又称弼名振江湖人皆争先求市但巻帙中有晚学未能晓者多恐有不行之弊兹摘其坦然者兼集外所得者二百余首目曰端平诗隽俾续芸陈君书塾入梓流行而末有伯弜平生心不下人今隔九原阅予此选必不以予为谬云云然则宝祐丁已以前弼卒乆矣安得明初为学官且与龏同里亦不得为新建人虞禝所云误也此本有临安府棚北街陈解元书籍铺印行字葢犹自宋本録出其诗风格未髙不外宋末江湖一派而时时出入晚唐尚无当时粗犷之习一邱一壑亦颇有小小佳致也乾隆四十五年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　端平诗隽序
　　汶阳周伯弜与予同庚生同寓里相与徃来论诗三十余年尝手刋端平集十二巻行于世伯弜十七八时即博闻强记侍乃翁晋僊已好吟洎长而四十年间宦游呉楚江汉足迹所到所作于七国两汉三国六朝隋唐之体靡不该备声腾名振江湖人皆争先求市但巻帙中有晚学未能晓者稍多予恐有不行之弊兹于古体歌诗五言律七言律并五七言絶句摘其坦然者兼集外所得者近二百首目曰端平诗隽俾万人海中续芸陈君书塾入梓流行庶使同好者便于看诵吾伯弜平生心不下人今隔九原阅予此选必不以予为谬宝祐丁已冬至日菏泽李龏和父述




　　钦定四库全书
　　端平诗隽巻一
　　宋　周弼　撰
　　古体歌诗
　　黄鹤楼歌
　　城上危楼髙缥缈城下澄江复相绕有时漾影入中流俯看游鱼仰飞鸟近楼多少未行舟满江落花洒汀洲人同江狎不怕浪登楼对酒弹箜篌大别山头白云起金口渡边雨如洗半钩新月上孤城还照髙楼与江水晴江依旧泻浔阳黄鹤无由归故乡一声玉笛起何处燕扑阑干花影长
　　韬光庵
　　谷鸟与我言怨杀白太傅借问何以然携却山僧去山僧未去时前盘一尾蛇后踞一头虎吸云啸风绕窗戸山僧已去了鹤来踏翻藤猿到拗折树乱篠枯柴塞行路抑将庐于嵩髙之阳温洛之浒诸天散花复呵护抑将慕羶逐臭亡防丧魄委枯骸于北邙之狐兔荒台兮尚存破屋兮如故惟有山僧不知处世间万事谁始终极目寒江起烟雾
　　牡丹
　　江南牡丹凡有几徳安打头歙为二金陵旧物间有之池阳吴郡皆居次地近京畿种偏好鄂城栽接不草草春土筛泥绕画栏石甃方坛净如扫当头第一带鞓红腻紫娇黄别作丛盘盂擎出最迎日碧玉万片藏春风宝叶丝丝带缕金锦斑酒晕间攅心翻腾栀茜乱朱粉様各数名分浅深低树犹髙五六尺花重刚枝反无力迥出层隂转耐看始悟年深有真色晚添细雪来相簇露醒香防冷方浴倚柱黄昏眼倍明顿觉夜阑须秉烛洛水芳林应更多不禁飞雨洗铜駞酥煎送酒有人在草没故园无奈何莫对余春起叹嗟最难保守是繁华君看南渡百年内看到子孙能几家
　　戴式之垂访村居
　　故人手持一缄书扁舟清晨造我庐为问舟从何方来欲应未应先长吁长安平旦朱门开曳裾靸履喧春雷独有诗人货难售朔雪寒风常满袖孤馆青灯不自聊短帽鹑衣竞相就獬豸峩冠岂无事不触奸邪触诗士虽当圣世尚寛容滔滔宁免言为讳轩瑟齐竽本难遇长编巨轴添忧虑松菊荒芜归计迟欲向何门诵佳句君不见古者防川不禁口里谚村謡无不有美刺箴规三百篇删取皆经圣人手汉魏著述充层云采撷花草香纷纷其间国政最亲切世许少陵能爱君交衢谤木求胥诲盛若勲华犹不改风雅遗音傥尚存篇篇遒铎皆应采小人几度邪侵正何尝断隔无歌咏风雨潇潇鸡自鸣谁顾寒莎响蛙黾但恐君诗未工耳工则奚愁强疵毁益借讥评达九重送起声名赤霄里况于时事无交涉仿效寒山题木叶千龄得失寸心知笑尔随羣走干谒请君头上巾为君抖却岐路尘解君身上衣为君拂去京洛缁三濯三洗清泠池一日失机械二日忘是非三日天籁呼吸吹勇将漫刺付流水开口尽作欢喜辞天台石桥春已知别有野鹤相追随苟欲避世不可迟请君归君勿疑
　　将适毘陵道中遇居简上人
　　姑苏观下逢居简帽子欹斜衣懒散自言契阔漫东西虽老犹能青白眼知音不在禅牀久抱刺怀书谨奔走反舌无声乱草间回首尽成狮子吼荒芜野寺孤城外赤叶黄芦日相对午睡双鸠唤欲醒起傍生台炙肩背弄笔濡毫总萧索尚余酒量添于昨语尽横塘笛未终东风满面杨花落怱怱解缆搀程去从此相期更何处一椀官酤般若汤把手同看独孤树
　　鄱阳湖
　　鄱阳湖浸东南境有人曾量三十六万顷我昔乘槎渤澥间眇视天溟坎蛙井浪何为而起于青云之底日何为而碎于泥沙之里太极初分一物无天水相包若鸡子扬澜可供李白青州杓彭蠡付与卢敖洗殻斗大孤山没处藏斸取来搘鼎铛脚胷中八九吞云梦似此蹄涔亦何用安得快意大荒之东东复东指麾鱼鼈骑苍龙
　　灵岩上方
　　嵯峨楼观青山头昔曾避暑离宫游吴王旌斾堕冥漠至今古木涵清秋谁听白纻歌声接细扑飞尘石榴叶银烛吹灰别泪残夜半虚廊响行屧美人何处凝娇魂五色定化蝴蝶翻几人深闺有余怨当昼巨栎号惊猿千年惟见春风在绿草虽存顔色改寂寞栏干绕断肠满径寒香不堪采朝云为我光徘徊须防径入姑苏台遗踪灭迹竟难望叶落空林归鸟哀
　　菰菜
　　江边野滩多老菰抽心作穗秋满湖拂开细谷芒敷舒中有一米连三稃剖之粒粒皆尖小整齐逺过占城稻不烦舂簸即晨炊更胜青精顔色好寻常艰得此欣逢黙计五升当百丛雨多水长倍加益十里定收三十钟野人获之亦自足何用虚糜太仓粟连日秋风思故乡况复家田有茅屋坠网重腮鲈已鲜莼丝牵叶又流涎急归收获苹溪畔细拨芦花撑钓船
　　海棠
　　海棠最佳须老丛逺及百年花始红歴看名葩此为盛刚柯硬叶交相映倚石攅青二三丈雨膏倒吸胭脂上髣髴璇霄发曙光细簇蓬莱绣旗仗露欲收珠色转深香玉万颗藏春隂轻风欲透紫丝障一片朝霞倾入林凤城多少栽花处低嫩俱无可观树相对令人忆故山年年雕萼扫朱栏只今惟有溪童在应放髙枝栖白鹇
　　吴王试剑石
　　吴王铸劒成自谓古难比试之髙山巓石裂断横理那无昔时人相逢干将里故宫宫中白日长春风野田百草香有谁慷慨不平事被褐踏花摧酒缸
　　烟波亭避暑
　　澄江横匹练月洗黄罗扇卷尽白云衣常星撒沙见天低欲就人夜色凝深淀歘吸动微光时絣斗间线凉亭逼旷野轩楹敞三面万象悉铺陈随机互迁变十岁逃虚空得此方一遍相对坐谈终宵亦无倦只恐骎骎催晓箭涌上东方老铜片须着干求大帝君莫使阳乌眼睛转
　　禹穴
　　若有藏瘗空山中谁人反闭玉笥峯虎不得不启封立石缭之应万重不知灵变从何发爆然夜半横分裂但留一线与人窥未放白云全漏泄古木苍藤闭莫开穴中惟听走风雷神仙必有便门出得见飚轮自往来
　　题葛稚川移家图
　　稚川移家入空谷手招白云守茅屋惟恐人窥链药鑪锁断青峦泻垂瀑只留一径通飞鸟其间想透三仙岛野童犹摘凤文梨村老闲锄燕胎草人将外物为真物反笑山栖衰草窟玉臼丹成兔欲眠蚯蚓黄蒿几攅骨此去世间应不逺尚存犹可分苔藓两幅生绡若可凭先寄胡麻与鸡犬
　　春浓曲
　　雨膏蒸土兰芽热粉魂淡艳凝缃缬柳条无力受东风桃叶春江弄花月枕函坠发昬眠重绮帐惊寒替花恐屏琐虫栖化粉蛾帘甲蜂鑚抱残蛹麦门冬长柔堪结桐轮辗尽棠梨雪门掩车箱铜较闲瓶敲井榦青丝絶君不见楚王宫中乐酣宴嫌怕旁人説春晚玉钗埋遍细腰人章华台上苍苔满
　　陆羽泉
　　拟酌松根泉先酹松下土瓯牺副都篮拾薪自煎煮一杯复一杯并酌连四五寄谢山中人腹痛不累汝寓宿黄观复书堂晨至海棠花下走笔呈苏召叟
　　春风忽来花满树海棠最多绕栏吐客愁才动不复安两脚春泥踏春雨髙枝背面辞晓暄低枝湿透挥未干胭脂深重粉亦殷顔色滑腻脂肉寒五云忽巻晨妆毕晓来姿态俱已失悔不敲门请君出吃酒忍饥看半日疾呼杯酌倾已迟但惊野雪扫还飞可能就赐醉眠者烂嚼落花听鸟啼
　　建宁浦城李频行祠
　　建安梨岳老梨木刻作唐朝建州牧香炉忽动吹寒灰浦城环翠隂风来岭头顽石尽能走涧下奔泉皆倒回猿猱啼兮鬼啸野六虬兮四骊马想须吟绕碧草亭举手髙翻白云写峯为文通名梦笔杨公书堂曾散帙丽月鲜霞付与谁烟墅有人还筑室田父何所祈赠尔青麰黑桑椹里儒何所求赠尔黄粱布囊枕万岁兮千秋旣往兮复留抽兰心拆椒口簸南箕挹北斗不假竹枝歌何须折杨柳只用秦原妙絶词传入神弦荐春酒
　　五云门外小亭
　　醉中别髙峯挥手谢平野百里伴啼猿一官骑恶马飞花堕城隅槁叶积亭下从教践踏去防有相逢者
　　夏日泛秘湖
　　朝来泛舟花满湖亭午返棹风相呼已收波浪入菱芡晚开云日媚菰蒲羣飞鼓翼数沙鴈一去没头双野鳬少留霁色定堪玩可惜归程时已晡
　　送觉新上人还越
　　古越多精蓝名僧递相接青林瓶盂聚丹壑楼观叠今乘秋涛便莫待寒雨涉何处闻鸣蛬虚廊扫黄叶
　　琵琶亭
　　萧萧枫林青杂出间椅槚尚思送行舟系此木叶下云开星垂山水荡月在野江空夜枨枨泪复谁满把汀洲泥沙换葭苇顔色假变迁斐然殊感慨益以寡黄烟飞髙桅绛雪当道洒余春去不尽并放湓浦泻岂无夜深弹寂寞少听者尚有沙滩人时时説司马
　　石钟寺
　　山前削成面山后不露骨何人恋巢居结屋寄突兀多风锁寒殿频雨闭石窟笋透狮子倾草蔽鸱吻没髑髅串胡神缨络纒古佛熹灯影摧残槁栢香蓬馞丹叶夏犹在绿树暑未发坳径鸣秋蛬闲堦起苍鹘僧衣莓苔侵斋钵野菜掘梵庋止数巻矧能备巾拂奔波道涂间体倦神屡竭大险阨在前醉梦魂恍惚信陋获安处不胜尘土汨经房晚栖禅殆亦未易忽铁凤终日叫心颇恶此物欲去欲住间征帆已超越
　　喜晴
　　久客无别望出门惟快晴茅店局促卧村静不打更淅沥渐有间四檐稍收声俯身问童仆贪睡语辄惊耳边嘈囋动邻房先戒行拂拭弄包裹人健脚亦轻溪舂黄粱响窗扫巨竹倾山路少泥土意想砂砾平舍梦弃衾枕披衣散纵横屈指计道里陡觉神思清菜老复命煮小鲜岂足烹旅饭任麄粝苞苴且难成值雨及雷雹一阻三宿程南北互有适后先何必争东方晓色至隐隐天渐明分手出门去相引行水坑
　　樱桃花
　　樱桃未开花绕枝樱桃已开红满溪花开几朝今始见人折人攀那得知黄鹂飞来问谁主对面相看隔墙语今日销魂事可明昨夜东风过云雨
　　丰年行
　　长田一亩三石收截茅作囤遮水牛驯鸡塞笼彘牢满大儿看亲女上头里胥关门罢输送晴乌窥檐鼠沿栋瓦盆瓷缶息老身还将孙子看迎神庙前擘纸青竹爆饧糕粉鱼夜祠灶
　　冬赛行
　　大巫舞袍奉酒尊小巫湔裙进盘彘野风吹树龙马归瓦炉栢根香满地白衣老须撚向前义手大胆不敢言去年田家五分熟更饶三分百事足大茧千棚丝满窠栗犊两握角出肉土台浇酒再拜辞纸钱灰扑绕木枝神语顺从杯珓吉鼓笛薨薨打三日
　　湘东苑
　　湘东王好开芳甸亭台环绕朱栏遍就中应教谁最多庾信江淹日欢宴七十里围髙木栅花柳烧残少顔色取次华林建邺边奚不移归帝王宅曾经行处苹芜漫頼此名存悉歆羡安知飞来不是旧时莺舞去都非昔年燕风擘残桃过短墙更无人管任斜阳惜春犹有伤心者认作徐娘半面妆
　　仲宣楼
　　仲宣徙倚思归后又复谁传独步名自昔城闉虽尚在至今波浪未尝平半规赤日沈荒渚一缕黄烟起废城梅落碎花催塞色葭横响叶弄边声惊寒牧马频回顾趂暖宾鸿渐北征况乃有怀伤岁暮登楼那不动乡情






　　端平诗隽巻一
　　钦定四库全书
　　端平诗隽巻二
　　宋　周弼　撰
　　五言律
　　金坛观
　　金坛深僻观钟磬少人闻山果猿偷堕庭莎鹿卧分木髙犹带雪石冷不生云正爇黄连炷相从拜老君
　　晚登黄鹤楼
　　戚戚登临地凄凄欲暮天相看数株柳不听一声蝉山冷云生絮江空月上无缘舍尘事闲对白鸥眠
　　施潭
　　归程风强阻春色有如无上水千帆健中流一矴孤雨冲寻屋燕云背立樯乌尽説明朝顺江行旧有图
　　山行
　　尽日羣山里知行第几重竹深春寺磬滩急午溪舂残旭犹双塔晴云只半峯岂无仙隐者恨不少从容
　　野桥
　　日暮野桥边都归醉客船数竿沙际日一片水中天影落冲烟鸟声移带雨蝉殆非人境得江月又初圆
　　送姚希声令弟归剡中
　　客程何太急岁月半涂分想暂归天姥还来伴使君晓吟千嶂雪春思一江云若再经过此囊诗可得闻
　　秋屏
　　好山多变态排列在檐楹平熨澄江练横铺列嶂屏石烟寒绕寺山雨暗离汀有意携溪枕眠看直到醒
　　同李雪林饮山村
　　本来无饮兴偶此到溪滩屋角悬双瓠船头系一竿塔髙风便响桥峻雨随干莫怕城门闭行归亦不难
　　送惟徳上人还鼋溪
　　为爱林间寺幽闲少是非因抛荜门业来着稻田衣石蕨冲云细山蔬腻雨肥禅居安稳后更莫启柴扉
　　甲申岁解官归故居有以书相问者
　　近凭笻竹杖处处作生涯独采傍溪药自看临水花爱云因北望对日任西斜惟有双蝴蝶相随直到家
　　送惠嵩上人住西山兰若
　　孤云无定迹又入乱山居旣息禅机稳从教世网疎晓香嵓屋像寒呪石潭鱼待我寻诗境看君坐隐庐
　　石塘
　　水陆尽经过地暄晴更和鸟声临水近人影向桥多细雪倾残橘轻冰脆立荷少为盐米计听彻竹枝歌
　　病起幽园检校
　　病起无情绪池边日几回虫声低覆草螺殻细生苔暑退芦将变秋残蓼续开久消环绕迹全若未尝来
　　双林寺
　　杳杳双林路林深不易登寺幽怜宿鸟地僻喜闲僧静彻垂梁板寒销背壁灯水边人忽笑猿落过溪藤
　　送僧归旧隐
　　自言归去后只在故山边纱帽临溪盥铜瓶傍水禅昼闲松塔雨春尽草堂烟何故相抛舍沉浮逐世缘
　　冰清堂偶成
　　数杯恬淡酒相就等闲倾得失徒多感行藏任独清昼闲风有味春尽雨无声但惜新栽柳相呼欠一莺
　　酬李达可
　　归心终自遂何必恋虚声转觉青衫恶谁怜白髪生扫花山石瘦洗药野泉清应有忘机者时来伴我行
　　寄杜北山
　　一曲小湖滨幽居不厌贫坐容禅子憩家就麯生邻檐竹侵灯众篱花落灶频几时吟得句寄与豫章人
　　寄鹤林智福上人
　　深山髙顶寺黄鹤旧曾留鹤去无踪迹山僧几白头鸟闲斋鼓静猿啸佛灯幽宿约何时践题诗向瀑流
　　幽居漫成
　　便入空山住休佣汉省书薄云翻药畚斜日送柴车逺业松花腻生涯薤叶疎抱琴谁共听一尾石间鱼
　　又
　　乍归无定业萧索带村居神树当中巧人家着外疎藻痕千漂絮花影一牀书何必为真隐相安便有余
　　鹿苑寺
　　分半作民栖犹藏一曲溪鹊窥莲叶座僧占菜花畦白蠧鱼销粉青干兽剥泥幸留唐刻在相伴峻廊题
　　马要寺
　　水国何年寺萧条野渡边僧驱田雀倦神抱海犀眠细网垂秋屋残灯泊暝船数家枯柳下犹有旧人烟
　　野赛
　　客心怀避忌地险自多神枫叶藏山魅松根抱石人鹘翻苍黑翅鱼曝赤斑鳞未必知风候惟闻酹酒频
　　题逸人壁
　　深僻人稀到天然野意成荷冲崩岸出草入废泉生曝术充山货抽茶当地征未须寻伴侣时有自来莺
　　送蒋云启之湘中
　　出门岐路分愿往不辞勤萤影侵湘月蝉声隔楚云频烧霜后箨多饭雨中蕡若过黄陵庙椒浆奠小君
　　送僧妙通游平江万寿寺
　　故乡离几日何处蹑秋陵梵叶牀头树唐衣壁面僧雨花粘旧锡风箨扫寒簦新偈期相寄呵弹破小乘
　　酬杜八同宿西山兰若
　　西山龙井路俱有旧行踪待得城中暇重期石上逢冷霜粘破屐落月带残钟拟践相邻约烦君买一峯
　　菩提废寺
　　野寺孤僧住当春亦掩扉晓钟三板去昬杵一盂归古屋垂山榧幽窗养石韦未容行客憩荒树雨鸠飞
　　天申宫苏文忠画像
　　大泽沾荒裔灵山识老臣微茫云外迹衰病瘴中身湿草寒碑夕晴花午殿春髙檐风雨断犹避六丁神
　　誓节渡
　　髣髴经行地还寻古渡边山禽多白练溪药间黄连漠漠将晴雨迢迢欲暝烟恍然惊梦醒二十有三年
　　白羊
　　路隔一重溪山深客易危驿亭惟有额官堠尽无碑竹挂黄身虺林香白面狸得船争欲渡先奔槿花篱
　　送人游边
　　平世絶边筹怜君古塞游谁听蒯缑劒虚弊黑貂裘宵柝鸣荒戍寒烽起废楼到应先吊古恸哭岘山头
　　春暮登黄鹤楼
　　欲尽残春酒登临事已违听残怀旧笛添尽御寒衣鸟向青山没人来赤壁稀最怜城侧树无可作花飞
　　为僧昙芳赋草堂
　　把诗从我者多是剡中僧结屋何山坞当门几树藤地寒常带雪溪峻不留冰赠尔新吟去归题木叶层
　　江臯送别
　　把酒对汀洲相看发去舟迎风一分手惊浪几翻头烛暗花消泪枫寒叶弄愁恐犹回首望终夕凭髙楼
　　送胡宗原还台山
　　故里杉松表归程笋薤初杯多常失饭囊罄只留书海墨收秦弃山粮拾禹余古来仙隐者多在赤城居
　　千金寺
　　十载他乡别春归逐浪层晚晴沙市鼓夜雨石桥灯帆仄摧干苇衣寒脆薄缯旧时来往寺惆怅不逢僧
　　留别唐栖云泉上人
　　水宿唐栖寺何缘更浃旬千山今日路三岁异乡人小殿眠身佛空廊折臂神归时重作礼又拂一番尘
　　天章寺前小楼
　　客怀依古寺曲水茂林边俯听磵鸣石静看山出烟傍花清晚潄对竹冷春眠深羡溪僧乐幽居动岁年
　　野望
　　春日晚荒荒平沙极渺茫楼欹三面水城卧数条冈白草吴京甸黄桑楚战场长江俱不问一片泻斜阳
　　枫桥寒山寺
　　江枫吟咏工幽寺冷遗踪不改前朝路犹闻半夜钟地凉汀月皎村迥水烟浓试问谁曾见惟应独有松
　　送黄同甫
　　人生各有安出易欲归难古道春泥重孤城暮雪寒酒锋精似将诗业逺于官野谷如堪饱从君借鹖冠
　　应潭
　　村崦递相遮分居两岸沙地征兼橘柚土物半桑麻水白来如虹山黄去若蛇往年曾泊此丛竹数人家
　　招郑服之
　　归心同一路况复在新年梦着登山屐闲随渡水船宿蒿迷旧陇春葑起闲田醉卧天池上知君在我先
　　灵竺寺
　　不因纯孝者古寺若为安壁彩蜗游遍炉香鼠踏残钟声嘶破梃旛影飐危竿尚恐冬生笋时来竹外看
　　齐安早眺
　　昔日干戈地凄凉古塞情军同民杂戍州与县分城野旷孤鸿絶沙寒一骑行十年生息后人尚怯论兵
　　其二
　　隂隂城垒静极望不飞尘草色横江暮莺声出塞春清时应洗甲来岁又逢辛惆怅经过处都非往昔人
　　村市
　　细簇人家住中分破石崖竹门开店屋草市夹桥街水别东流汉山横北过淮并船频借问同买出江柴
　　赠僧仲宝月溪
　　幽栖深絶地静夜独宜僧上下两轮玉中间一片冰影收悬罟索光息过船灯独坐观心了无由更小乘
　　题夏肯父晓山图
　　旦旦自天成中全一炁清渐分平与峻俄转晦为明竹闭铺沙影松涵出谷声机心都不动稳看日初生
　　孙季蕃故居
　　笑语失诙谐人谁不怆怀梦残秋雨寺魂散夕阳街缺灶粘煎药干炉积燎柴风流何必葬便拥菊花埋
　　赵东麓归自房陵
　　一年辛苦后收聚若为丰摄职全无吏携家仅有童乳舂花下管漆溜叶间筒自此嬉游地应须且浙中












　　端平诗隽巻二
　　钦定四库全书
　　端平诗隽巻三
　　宋　周弼　撰
　　七言律
　　吴山仁王寺
　　山寺凭髙夕未昬上皇曾此定乾坤瓯闽散驿縁江岛龛赭收潮入海门细雨乱花唐辇道淡烟疎柳汉营屯何时汴水东流畔君返宸居臣故园
　　庾楼
　　欲望江山夜转防胡牀曾此对嘉宾伤心皓月长流水回首清风不见人花落雉楼横角暮草生鸥渚破船春归程岂暇频登览分付羇愁与白苹
　　题豫章台
　　何日遗踪锁断岗更谁曾望旧台荒百年南渡频秋雨一片西山几夕阳石碍老松欹径险岸随干苇出江长斗间可是无佳气又见飞乌绕去樯
　　题滕王阁
　　髙阁巍峩接水滨兴亡才问便伤神鸣鸾东阁知何处跨鹤西山别有人栁映落霞江渚暮草铺斜日野田春羣鸥亦厌多悲感偏与忘机客最亲
　　送友人持节岭南
　　呉云迢递楚云鲜从此南征路几千汉使五羊登岭日鲁经三豕渡河年榕穿白草飞蛮雨椒落黄茅起瘴烟待及戍多载石定无畨货入归船
　　赠唐栖寺僧
　　山门寂寞唐栖寺别去闲居又一年草暗墓田羣鴈逺化明春院一僧禅云房夕磬浮清雨水殿寒灯宿细烟作得诗成无寄处几回遥认隔溪船
　　连珠
　　逺望披裘日几回可堪江上暮寒催云飞旷野迎风断雪洒长滩夹雨来马踏野桥嘶破板鸟迷村路立髙桅暂须移向疎篱泊迁就惊春一树梅
　　行吟
　　独行沙岸不相携准拟沿溪更渡溪药蔓交加虫上下柳花撩乱蝶髙低杖头晓伴春云石屐齿晴翻夜雨泥诗就随山为人写等闲抽尽锦中题
　　秀野
　　小作幽闲傍宅开只须数亩占楼台石移林屋秋云至水带松江暮雨来径草散香迎过屐砌花分影防流杯人家园圃应无数不似君能日几回
　　孙伯符墓下
　　木叶萧萧墓草长梦魂曾断九回肠空闻绛帕离漳水谁见黄旗入洛阳鸦噪暮园江阪迥龙盘春戍石城荒赤乌不识桑田变犹自凄凄守白杨
　　天津桥
　　袅袅朱栏倚细波绿云相对间嵳峩中天车驾曾擒防何日楼船定入河霁柳午隂随岸逺露桃春色过墙多黄旗适应东南运已辨箫铙几曲歌
　　雨花台
　　细藓柔莎锁旧堆昔年曾见异僧回如何天上飞灵雨不为人间洗劫灰江接潮头诸脉应地连岗势一支来只今不假虚无事别是春风歌舞台
　　凤凰台
　　一径逶迤草自芳何为不复更翺翔应须旧国还宣武别有髙台在建章白鹭背花寻塔路赤乌冲柳集宫墙中兴不比偏安事且对梧桐荐羽觞
　　乌衣巷
　　日落凭栏感慨频长干桥畔冷残春桑田芜没徒多事兰玉丛生更几人风暖影翻花外燕雨多痕蚀草间麟堪嗟羣从成功后不及钟山一尉神
　　石头城
　　点点凝烟望未收六朝遗迹遍荒丘自从绛阙堆江面谁把朱泥染石头岗断晓榛双阜虎岸长春草一滩鸥诸公多少新亭恨不是知心莫上楼
　　浮逺
　　横障弥漫恃此丘长江东骛转湍流波间去海无多里洲际铺淮辄数州风势起花山郭暗潮声侵树野田浮无由望彻苍茫外回首斜阳总是愁
　　送赵山台赴江隂
　　匆匆何事解朝衣甫为君王领一麾歴考近来成故事就迁长是未多时寒更夜彻防淮柝晓舶晴翻出海旗不久赫蹏应已到只须畧赋练江诗
　　岳阳楼
　　凭髙望尽寂寥天与我闲情共渺然平展暮云三百里积停春水二千年沙洲横渡荆江雨石塔遥分岳麓烟老我未闻飞劒术想须今度遇回仙
　　西湖竹阁寺
　　精舍萧疎近水凉分明一径绿沉枪就移山近湖皆隐放出楼髙寺倒藏春透露梢齐曲槛晓翻风箨过修墙长堤花尽人稀少来听蝉声伴夕阳
　　采香径
　　缯甲如荼防此台玉顔憔悴锦帆来一蹊香草无蜂过千里空葭有鴈回响屧藓埋丹舄迹缕衣花变粉蛾灰谁知子夜歌残日树满西山似绿苔
　　七里濑
　　瞬息沿流七里遥感时回缆木兰桡髙台未变陵兼谷故国频更市与朝风散乱云通去驿雨消残雪助归潮渔翁近亦无前辈一个青铜不肯饶
　　南楼怀古五首
　　昔人有意久经营极望寒芜逺更平三国斾旌羣鹊散六朝楼阁一鸠鸣雪消晴嶂沈孤垒风打寒潮入废城多少怨魂销不尽草根烧断又还生
　　其二
　　事久销沈只等闲好将深意递相参舳舻宵遁谁思忖裙屐春游自笑谈西日瘴回迷汉沔北风波逆上江潭隔城方唱招魂引一拍殷勤至再三
　　其三
　　茫茫迂曲度平川何处孤村近水边烟护刘琮残壁垒雨沈黄祖旧楼船寒沙细拥菰芦地破陇斜耕苜蓿田见説去年秋潦后更无茅屋起炊烟
　　其四
　　幸际清时息五兵舌顽无处説纵横蚁书一梦难分别蜗角千年强鬬争丹壁邮亭新蜀道白楼烽戍古邾城自知夜半徒兴舞移逺寒鸡不使鸣
　　其五
　　夕阳光退杳难凭欲问江鸥只怨憎得意举帆烧北岸伤心流柹锁西陵雪消蜀货千樯下风顺吴盐万斛增且趂一樽相暖热自非乘醉莫来登
　　山居春晚
　　索居牢落动关心但觉怱怱岁月侵无梦不因怜昼静有怀多是惜春深草香稚蝶销胡粉花落蛮莺变楚金最是不禁芳树色能消几日又成隂
　　庭下枯梅有感
　　庭下同栽两树梅一株摇落一株开无缘春色相亏曲有分晴光亦往来雪打枯枝愁汉驿雨翻雕萼梦荆台绮窗不断横斜影犹有东风管碧苔
　　会稽山
　　衣冠从昔化文身峻岳当天自有神秦帝刻碑三十载越王栖甲五千人江连云气分南纪海接星河近北辰毕竟兴亡谁可料但闻陵谷变飞尘
　　甫里观
　　天随清调何人继幸有荒村故宅存橘上蠧虫应屡变草间眠鸭尚能言池亭暮雪兼风起篱落春潮带雨浑人啖菊苗终竟别屠沽犹自不登门
　　陈武帝钓台
　　路才容马尽荒茅谁识仙人旧钓鼇流水不随船影断乱山犹带弹痕髙春烟粉黑重生葑暮雨灰红半拆桃今日故宫何处问东风应长对江涛
　　赠雪林李和甫
　　忽地相逢便解顔况兼终日看青山精神摘柳哦诗际标度寻梅集句间春淡野桥孤艇逺暮寒溪寺一钟闲匆匆又作经旬别两处东风各闭关
　　道中有感
　　逺程已过经行处别有逶迤古道存寺已寂寥犹有殿水才穷尽又逢村一株枯木人分路十里飞花客过门毕竟悉依生处乐不知何事别家园
　　黄溪
　　匆匆宁不恨飘零转更分岐过别汀世事总如迂曲路年华都付短长亭冢桃褪蘂无人色社栎盘根作鬼形心自感伤人岂识回头犹顾岘山青
　　朱潭
　　消散羇愁益坦然况当初暖欲晴天清溪苔滑重抄纸浅屋柴香正煮绵隔水杀鸡祠社土过桥嘶马入人烟今朝自觉难忘酒应更无人笑谪仙
　　送人之汉上
　　木落千山怨别离自知难驻马行蹄上书季子穷归洛献赋荀卿老向齐驿店破旗秋雨细戍楼残角夕阳低袖藏秘防君门逺应望中原泣鼓鼙
　　荻港
　　波眼沄沄浪复轻稍苏羁束过清明倩人觅路先寻酒久客怀乡始见饧松下紫芽肥野菜竹间青叶带山樱自从一别齐安后直到今朝始听莺
　　感事
　　书劒悠悠屡变迁老谙多故始知天汗青每愧抛长日发白无由逐少年暮雨暗消江岸柳晓霜初透野池莲此心悬解何须语人问惟应一指禅
　　送迁客
　　自谓别离难会面如何此地又相寻往来云物他乡意轻薄风尘久客心夜雨泥涂三里郭夕阳烟火数家林送君好去加飡饭莫听哀猿彻晓吟
　　送人之京口
　　竞携书劒去纷纷谁解登临对日曛北道荆防一江下南朝徐兖二州分髙楼角晓鸣秋雨逺戍烽寒起暮云莫把寻常望步恐惊边雁不堪闻
　　留题唐栖寺
　　僧房十日相留恋为怯生寒未到家插岸断冰妨荡桨入檐飞雪助煎茶香台穴碎逃秋蚁古殿巢翻失暮鸦惟有溪梅最禁耐傍篱争发向阳花
　　送白判官
　　著书不就便相抛逺向襄州谒故交里舍千头无旧橘客程三脊有荒茅买鱼村渡捐孤劒沽酒山城解敝袍双鬓岂堪禁岁月眼看归燕又成巢
　　中和节
　　时节匆忙过隙驹可堪岑寂就船居不禁衰病慵耽酒无益闲交懒报书风暖暮田归海燕雨酣春水上潮鱼客中自是光隂速才见新正又月初
　　送人之荆门
　　昔年此路达王畿荒烧畬烟事已非山向崤函空北望水随江汉自东归凄凉坂路征车逺寂寞邮亭候火稀遥想思乡怨岐路杜鹃花发鹧鸪飞
　　严陵钓台
　　晴江万里绿波来惆怅君房去不回秦苑河山归故国越乡云雨闭荒台春风一道江蓠长落日千峯杜宇哀欲访钓船无处所野花如雪满汀开
　　游道场山遇雨
　　飘然久作登临想才遇名山雨亦游林尾乱声犹间响枝头残滴未全收濯翻野竹从教軃冲落岩花放出流欲把姓名书石上几回拈笔又成休
　　浣纱秋日五首
　　衣裳单薄鬓萧骚独凭危栏首屡搔出壁乱云分片段隔江飞雨见丝毫庭前断续蛩争响檐外轻便蝶鬬髙多少好山俱在眼愧无短屐共游遨
　　其二
　　当前滩号西施碛对碛看秋得句清五色悬门秦一尉六经充栋汉诸生石丛细火团荒砌野蔓疎金出废城目送浣纱人去后又闻街鼓报新晴
　　其三
　　长江淡淡树疎疎扫却闲庭即故居虫入暗牀频促织萤穿虚壁屡翻书破除暮色惟荒菊荐送秋华有嫩蔬料得故园分社酒小苞青橘四腮鲈
　　其四
　　自慙尸素尝多暇未放秋风变楚顔一梦别离抛白水三年端的守青山野鸡避鹘遮雏去沙翮衔鱼趂母还纵有乱愁消遣尽淡云残日共人闲
　　其五
　　清溪楼阁暮沉沉不觉登临夜欲深几处卷帘催酒笛谁家闭户捣衣砧一朝野雾三朝湿十日江天九日隂暗喜碍人公事少自来收拾送秋吟
　　罗家洲
　　对港近村俱有路扁舟倍觉往来频入秋破褐惟存线尽日收钱不满缗逺岸冷沙衔坠叶浅滩寒水卧枯苹未知行役何时断纵使更深亦唤人
　　送陈云崖游三衢
　　吟得诗成若等闲为吾开尽锦囊班不专瘦岛元和末要且长城大厯间帆入乱潮随涨水帽冲残雪度危山从今便少春游伴才过新正可得还







　　端平诗隽巻三
　　钦定四库全书
　　端平诗隽巻四
　　宋　周弼　撰
　　絶句
　　春怨
　　极浦苹花白空壕兰萼红伤心城上燕飞入馆娃宫
　　送客
　　欲知行逺近细数杜鹃声暗入苍山去千闻是一程
　　冷泉幽憩
　　水源穷不尽垢腻生春袜未敢辄揭流且向幽亭歇
　　落梅
　　玉树分明照夕流粉痕翻为碧苔留三更枝上玲珑雨乱滴寒香一夜愁
　　回山僧书就题书尾
　　忆昔同行题落叶寺前枯树鹤巢边不知今度苔枝上多少秋虫已化蝉
　　逢僧文礼
　　空山落日又逢僧雨杂尘灰满帽纹但忆来时门不掩麝香偷卧石牀云
　　其二
　　师説古香寮旧开鲍昭曾为惠休来至今猿鹤犹知敬静对寒星礼碧苔
　　秋夜
　　山门半掩浮云阙古道人稀芳草歇夜深零露滴秋香幽人独步青萝月
　　寄云泉僧永頥
　　书来只説住髙峯不记松林第几重欲拣青峦问茅舍秋山一様白云封
　　其二
　　读罢南华谁得闻两川寒玉一禅身松边弹舌低声念莫引龙来变作人
　　赠从古上人
　　山僧袖出新诗巻字字馨香扑人面清晨何处展看来卷得梅花两三片
　　野庙
　　野庙荒芜倒掩扉寂寥香火客来稀年年归燕相看觑空滴春泥损画衣
　　真娘墓
　　青鸟传书渡海迟乱山衰草葬蛾眉锦囊消歇余香在狼籍春风荳蔻枝
　　女坟湖
　　石无语对东风海鹤曾迷晓市中三十六鳞朝夜月玉钗人在水晶宫
　　显应观桃花
　　白云随鹤乘将去深碧桃花落故宫三十六簧明月夜不知何处吸春风
　　四圣观
　　小园寛占一山孤别有墙遮古观居到了恩波拦不住水窗游出放生鱼
　　蜡梅
　　爱花偏倩猎人寻残雪偷春上棘林山岸有谁先得见冷香疎亚辟寒金
　　咏史二首
　　一曲呼凰下九霄石台春静海山遥周秦战血纵横尽犹卧白云吹洞箫
　　碧树重重防屋庐分明青葢画龙车南阳病叟成何事便谓枯池活得鱼
　　送人游西山
　　昔人深夜看星斗镇压灵坛尚有符偷写只应苍鼠惯几行丹篆绕春芜
　　其二
　　锁断寒蛟亦有神冷波寒水病残身谁收匙钥权相借畧放天池洗白鳞
　　其三
　　抽铅点汞旧台荒何处捜寻旧草堂谁见洪崖最深处一坑泥护石中黄
　　出关偶题
　　一曲长歌浙水寒绨袍空往又空还咸阳若有山东志莫放苏秦又出关
　　吴门送同行者之毘陵
　　布帆何处定逢春身是归人又送君明日隔城回首望冷花寒叶满秋云
　　西湖初夏
　　花飞春减绿隂成不住风光绕禁城山寺晚晴蝉欲噪柳林犹啭数声莺
　　送曲江友人南归
　　怜君归槖路迢迢到得茅斋转寂寥应叹药栏经雨烂土肥抽尽缩砂苗
　　客楼
　　水国秋清潮半生越王台殿锁荒城西楼一夜思归客斜倚朱栏独听笙
　　夜深
　　虚堂人静不闻更独坐书灰对夜灯门外不知春雪霁半峯残月一溪冰
　　胥门
　　芦苇萧萧生晓潮伍员何地更吹箫夕阳自逐寒鸦去万片宫花共寂寥
　　送人还姑苏
　　别十三年返故居可怜世业半空虚布囊惟有焦琴在乞与秋风葬阖闾
　　题僧子温画水墨蒲萄
　　袅袅多应半熟时落斜髙挂冷攅枝分明记得山窗下一架寒藤带雨垂
　　望太湖
　　独立弥漫灏气中倍饶云雾杳重重直西一道孤光起指点人看是白龙
　　其二
　　眼力难穷逺即昬纵睛惟只两三分今朝林屋人皆见不似峯峦只似云
　　收家信
　　渺渺秋风生白波故乡归梦隔山河可怜一纸平安信不及衡阳鴈字多
　　闻友人过吴
　　诗囊挂在船篷上吟过江枫落叶中为恐吴牋题不尽秋风先燥数堆红
　　彩云桥
　　断桥流水两无期残日轻云处处疑乞与行人自沽酒满旗风雨豆花篱
　　龙井道中杂记
　　白发宫人频笑谑罗衣昔对君王着夜惊春雨洗桃花梦魂犹挂秋千索
　　其二
　　老僧病久声嘶喝屡说紫衣胜短褐莫嫌两手渐拘挛曾把御前供奉钹
　　山崦早梅
　　晴逼寒笆春满邻汉奁芳额渐轻匀东风未放全消息两萼愁香不见人
　　青阳驿
　　悄悄如秋麦气凉山风吹透湿衣裳小炉深幌枯松火一夜寒香绕客牀
　　舟次黄鹤矶
　　俯为江山特地来势须时暂走尘埃稍闲便着携宫酒一酹吴王旧钓台
　　闻鴈
　　此是衡阳第几羣寂寥偏杂雨声闻如今逺道多矰缴莫厌髙飞入暮云
　　风恶偶成二首
　　柔橹双随下水船乱帆轻柂递相先无端系着山村岸髙枕芦芽对雨眠
　　三日要行还止住冷沙寒水暗消春一千四百芜湖路怨雨愁风多少人
　　溧阳桃花
　　见説谪仙曾到此东风千树锁雕墙游人偏向花间酹雨湿春泥喷酒香
　　延山渡
　　解帆登岸作山游林木茅茨共一丘数日骤寒消不尽尚余残雪护松瘤
　　萧山县下遇雨二首
　　年来沙涨卒难消更觉西兴渡口遥冷坐看他骑骒马半鞍泥水踏春潮
　　悠悠心厌出江沙过得丘亭转落斜村店自知行客倦劝尝新酒买甜瓜
　　大洲湖
　　人居泽国胜居陵十月陂塘未结冰残苇乱茭收拾后断筐分晒折腰菱
　　道间偶成
　　弯弯田角路周遭摘尽柔桑露浅蒿无限寂寥门半掩一车偏健夕阳缲
　　早春
　　连朝微雪暗消凝始觉春风逐旋增今早画檐偏有意数条吹折晒残冰
　　送人之汉上
　　旧来边塞自多尘瘦草寒花强作春见说连年更凄怆乱萤随趁鬼迷人
　　思归
　　閙里看山不识真偶来轩槛振衣尘诸峯便觉移相就分付春风欲去人
　　其二
　　点点杨花飞满洲只应催促送行舟非关向晚伤心事自怯春寒不肯留
　　其三
　　尽日凭栏客兴浓山虽西绕水还东便乘春暮家园去犹及棠梨满径风
　　其四
　　自觉才疎久愿归敢将山色便相依汉家事业虽全盛亦放梁鸿一个飞
　　赠野逸
　　时康难售贾生医谏鼓无声对落晖又报一年花信了满山鶗鴂送春归
　　其二
　　悠悠行路雪侵头拟出重关洗敝裘堤上忽逢憔悴客背花停酒説通州
　　下渚秋暮
　　浅滩近渚沙相接水落渔人朝暮涉摵摵风鸣若雨来绕堤吹散干荷叶
　　秋日马上
　　本无谋畧强谈兵每媿临边病未能筋力岂知犹可喜一鞍千里到江陵
　　许市罩鱼
　　网边分得尾纎纎腥却莼丝莫厌嫌自有野人相料理柳隂茅店一包盐
　　岁除思归【六言】
　　山妻书到多日野渡舟横几回想见溪边亭上故人待我衔杯
　　其二
　　春风冰断千尺晓霁云开百重何处溪桥争渡谁家山寺闻钟
　　其三
　　野屋定堆落叶山径应铺石芜一别经秋不到隔篱黄犬谁呼

　　端平诗隽巻四
