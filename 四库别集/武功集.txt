　　钦定四库全书　　　　　集部六
　　武功集　　　　　　　　别集类五【明】
　　提要
　　【臣】等谨案武功集五巻明徐有贞撰有贞初名珵字元玉呉县人宣徳癸丑进士官至兵部尚书兼华葢殿大学士封武功伯寻下狱戍金齿放归乆之乃卒事迹具明史本传有贞究心经济于天官地理兵法水利阴阳方术之书无不博览惟倾险躁进毎欲以智数立功名与石亨等倡议夺门侥幸孤注之一掷幸而得济又怙权植党威福自専卒亦为人搆陷所谓君以此始必以此终实深为君子所诟病况允明为有贞外孙所作苏谈徃徃囬防其词究不足以夺公论也然其干畧本长见闻亦博故其文竒气坌涌而学问复足以济其辩集中如文武论制縦论及题武侯像出师表诸篇多杂縦横之説学术之不醇于是可见才气之不可及亦于是可见拟诸古文葢夏竦文荘集之流遗编具存固不必尽以人废也至其诗则多在史馆酬应之作非所擅长集中羽林子二首静志居诗话谓源出右丞然语亦平平仅具唐人之貎人各有防有不防存而不论可矣乾隆四十三年七月恭校上
　　总纂官【臣】纪昀【臣】陆锡熊【臣】孙士毅
　　总　校　官　　【臣】　陆　费　墀






　　钦定四库全书
　　武功集巻一　　　　　　明　徐有贞　撰防学稿
　　君师论
　　天下何治有君矣天下何教有师矣天下何君师王天下者任天下之君师矣夫天之降斯民也能生之而不能治之故作之君以治之能性之而不能教之故作之师以教之君师天下所宗主而表仪者也有君师之徳而后能尽君师之道有君师之道而后能尽君师之职徳也其体而道也其用体全而用备也然后天事脩而民生遂天理明而民心顺而君师之责始塞焉故曰一民不安非治之善也一民不谊非教之善也治教之不善君师之过也惟昔圣王知其然于是夙夜孜孜敬脩其躬以明其徳凝其道而治教乎天下之民民之有口腹之嗜也则养之以牲谷而不使其饥民之有形体之便也则被之以布帛而不使其寒民之有土处之宜也则营之室庐城郭之固而不使其忧民之有筋力之施也则分之井牧工业之均而不使其劳谨其司牧厚其抚字敺其盗贼除其暴戾一以去其害而存其利也因其有仁义礼智之性也则笃之以五典之叙因其有吉防宾祭之事也则隆之以五礼之秩因其有俊乂慈良之美也则昭之以九徳之要因其有才技声文之习也则进之以六艺之长游之学校章之宅里观之燕射劝之风歌一以格其恶而导其善也书云天佑下民作之君作之师是之谓已于戏是诚知天之生民之徳也民之生于天而治教之在已也是诚知任责之大且重而不敢易之也然则后之王者奈之何负其责而不知求其道也彼受月直者之为人牧羊豕也失牧则斥受束脩者之为人训子弟也失训则逐而况其大者乎今夫王者之命于天也其所受则有四海之富其所牧而所训则有亿兆之众且民之与王固皆人耳惟以其能治教乎已也故尊之而为君仰之而为师尊之为君尊之至也仰之为师仰之至也尊之至则其治之亦必至矣仰之至则其教之亦必至矣乃或不能治之而反害之不能教之而反败之则是弃天之所命而负人之所尊仰也斯其为失也亦甚矣噫后之王者奈之何负其责而不知求其道耶曰然则求之奈何曰亦求之上古帝王之盛者而已矣求之上古帝王之盛者则莫若尧舜也夫尧舜诚有君师之道徳而能尽其任与责者也而传之又有心法在焉何谓心法书所谓精一执中是也尧传之舜舜传之禹汤文武继而传之夫所以三代继王而同一揆者无他以此也故曰得圣人之法者则有圣人之道矣有圣人之道者则有圣人之徳矣有圣人之道徳者则亦有圣人之功业矣于戏后之王者有其任而不知其责不可也知其责而不求其道不可也求其道而不求之尧舜不可也求之尧舜而不求之心法不可也或曰夫君师之任固王者有之矣而王之治教乎民则有司徒典乐百执事之人在天人之责奚独在于王耶曰不然夫治教之官则固有其人矣然孰选而命之乎是固在王矣天命王王命官王任治教之道而百官任其事王任则官任矣王不任而官任者无之是故任则王之任也不任则王之不任也今舍此而责之彼则将使后之王者尸其位而废其道负其任而忽其责防何而不为大乱之道也于戏是焉可论君师之道哉
　　文武论【前】
　　世常以文武为二事予甚病之非予之病之为天下病之也为天下病之者何文武为二事则天下无全才天下无全才则吾道之用阙吾道之用阙而天下之事不治夫文武皆吾道之用固儒者之事也为儒而不备文武者不足以为儒古之圣贤皆儒也若黄帝尧舜禹汤文武暨风后力牧臯陶伯益伊尹莱朱师尚父周公旦或为君或为臣或治治或治乱其所为万有不同而其所成则一使其才不全道不备能然乎昔者夫子定诗书正礼乐赞周易作春秋而其文灿然以着于万世及夫为鲁相诛少正卯防夹谷戮莱人则其武又赫然以威于天下乃所谓真儒也古者军将皆命卿有事则释菜于頖成功则献馘于頖出谒于学入告于学盖凡武事而一行之以文文与武胥用才无偏能道无独行也是故益以文武赞帝之徳诗人以文武美吉甫之功春秋之世赵衰亦以说礼乐敦诗书举却縠而以为将然则文武之为儒者事尚矣而后世乃离而二之何哉且古之所谓文非今之所谓文也古之所谓武非今之所谓武也夫六艺之具所以徽乎五教九伐之法所以经乎七徳内脩而后脩外此治而后治彼故合而言之则儒者之事备矣今也文不知武武不知文天下之人各尚其所好以自传于二者之习呻吟呫哔诩诩防笔者则自谓之文跳梁搏攫蹶蹶而驰者则自谓之武彼为是者固可笑矣而所谓儒者又徒矻矻自守于章句之末而不复识其所谓文武者焉在问之则反以为此非我所学故世之人遂以腐儒目之也其亦不足以为儒矣嗟乎天下无全才而吾道之用阙由儒者之事失而然也虽然此岂特为儒者之病哉天下之任在文武文武失而天下之事胥失求天下之治得乎哉治不可得也则乱乱而欲求其复治得乎哉安不得其用危而欲得其用又可得乎哉予故为天下病之甚矣儒者之不可不事其事也使儒者而知事其事文武之才萃于厥躬天下治则谋谟本朝而万民以寜天下乱则指顾六师而四海以定以是为儒不亦伟欤而不知出此脱人君之用之其不负社稷之托而误天下苍生者防希矣纵令幸免不亦大可耻哉予固学儒者也惧无以自靖且欲得吾儒者之举真儒也故论著其事庶有所警云
　　文武论【后】
　　予既为文武论有见而疑焉者曰文武之为二途亦已乆矣子奈何一归之乎儒若文之为儒固也而武之为儒则吾滋惑焉请闻其说予乃叹曰呜呼文武之为二途此予之论所以作也如其不为二途而予之论又何为作耶一归之儒为天下论也岂予之所得为哉今吾子疑之以为文武果二乎其不得为一乎则予有説矣子其以古之圣贤为儒乎非儒乎以为非儒则不可以为儒也则其所为足为文武乎不足为文武乎以为不足为文武则不可以为足为文武也则其所为果一乎果二乎若黄帝风后以下君臣之事业考诸经史可征矣吾夫子尝曰我战则克而冉有之言战亦曰闻诸夫子则武之为儒也又何惑之有乎曰子之説则然矣如今之人非古之人何子且使匹夫而为圣贤之事吾恐其难也曰奚若此欤彼非儒者吾曷言吾为儒者言之也夫儒者固学圣贤事事非圣贤奚以学为哉曰子之言则然矣吾恐儒者之难乎为武也曰子以为必击刺鬭争而为武耶盖亦有其事矣曰然则吾知子之所谓事者其亦有孙吴之术欤曰吾岂徒言是事哉盖亦有其本矣夫和顺刚健之徳存乎中英华果锐之气发乎外则所以为仁义勇智所以为礼乐征伐于是乎在乃所谓文武也故文武皆为道之用若世俗之所谓文武者亦有是乎哉今吾子亟问武请姑言武事夫所谓武者非手执兵而鬭也非驰马而矍铄也非攘臂掉舌而诳人也非袖锥挟刃而刺人也非诵兵符谈战防空言而动人也盖惟勇而不挠智而不惑而以之大正于天下天下之诈欺弗能入也天下之要害弗能惧也非九伐之法弗用也非百夫之良弗任也非能虑而能成弗谋也非善始而善终弗为也非顺言正名非立忠扶义非能利于天下而除害于百姓弗事也夫是故居则为王佐之道动则为王者之师而天下莫敌也古之大儒固以此而成元圣之功后之儒者有能髣髴其意皆以之立高名大节于当世抑岂特自善而已哉国家得安其治天下之民物得遂其生也自儒者之失其事遂分而畀之战鬬之人而以名为武彼其为人不出乎古之卒伍之夫其勇非勇也其智非智也不知兵政之谓何而以之为将帅其所知而为之者惟搏击之而已矣剽掠之而已矣胜则肆暴败则窜降而已矣敓攘矫防牟利徇私而已矣又乌知所谓经国之道正君之义耶故其用之而天下之害滋甚上无所施其仁下无所防其利至其奸雄之作则篡其主而虐其民者从而有焉若然而望国家之存民之免于涂炭幸也非实也呜呼天下之不治文武之不得其人究其所自盖儒者之事失而然也茍欲振之者必儒者之复事其事也欤曰然则世俗之所称谓举非乎曰彼所谓文吾不知其为文也彼所谓武吾不知其为武也彼所谓儒吾乌知其为儒哉吾之所谓儒者盖真儒也腐儒非儒又乌足道耶故曰欲得天下之全才必得真儒而后可
　　寛猛辩
　　或问寛猛之説曰寛猛之説经未之有也圣人亦未之有也其起于左氏所传子产之言乎经若圣人之言寛则有之矣然非猛之比也其与猛比者盖自子产始倡其説而诸子和之或又假之以为孔子之言者后之人由是以为为吏者之法为吏者守之而不失而遂以为为政之道治人之术无逾此者然非也夫为政之道治人之术岂徒寛猛而已哉曰然则人之习固矣为吏者之守乆矣子如非之则莫若从而道之今世之为政者有尚寛者矣有尚猛者矣有尚寛猛之中者矣某也吏请为择之曰固哉若之请也之三者奚择焉矧今之为言也与昔异昔之寛者寛其寛尔今之寛者直柔以弛而已矣昔之猛者猛其猛尔今之猛者直暴以急而已矣昔之寛猛之中者寛其寛猛其猛尔今之寛猛之中者直柔暴之无分而已矣且夫寛则生盗猛则杀人寛猛交施其政必杂昔之不免而今之云乎之三者奚择焉虽然子谓我从而道之姑为是择之则莫若平之为政也昔之言寛猛者固尝以水火喻今亦以水火喻之可乎夫水之弱也固不壊舟而亦不载舟火之防也固不灼物而亦不熟物政之寛也固不厉民而亦不制民水之大者则胜舟而覆舟甚矣火之烈者则炼物而灾物甚矣政之猛者则威民而残民甚矣故水平而舟楫之行得其济火平而烹饪之宜得其味政平而民俗之成得其乂有所利而无所害有其治而无其乱盖政平之善也然平之为政也大矣岂寛猛之足谓哉所谓为政之道治人之术盖有在乎是已为吏者知所以守之其进乎徳矣虽假之寛猛可也曰假之寛猛则何如曰寛之以仁猛之以义寛猛乎仁义之中是徳礼政刑之施也虽治天下不难而况为吏乎哉
　　言行説
　　言行不可以偏废也行无言则质而不文言无行则虚而不实二者人之所通病也惟君子为能谨之其或有偏焉则必舍言而取行何者文而虚不若质而实也孔子曰古者言之不出耻躬之不逮也是故言之则易行之则难与其言胜乎行无寜行胜乎言或曰古之人盖有身为途之人而言必称圣哲者矣今人而言之也何伤且夫言也有喙者之不免也而使之不言可乎曰不然古之人所以言必称圣哲者彼其心诚慕之也其身诚效之也非徒言之而已也世虽羣而谤之无闷也今也言则称圣哲矣然其心非诚慕之也其身非诚效之也直言之而已尔入乎耳出乎口而已尔人虽不之责也而乌能自靖哉是以古之人非弗言也行之至而言不过也今之人非弗行也言之过而行不及也噫亦谬矣而予也亦何尝欲其不言也亦欲其言之顾夫行而已嗟夫听其言则尧禹之弗过观其行则桀跖之不如吾无奈之何矣夫人之为人也岂能言而已哉使夫言而可以为君子也是猩猩不得以为兽而鹦鹉不得以为禽矣今猩猩犹兽而鹦鹉犹禽也是人之能言而不能行者则其形虽存亦何以异夫猩猩鹦鹉者耶噫亦可哀也已虽然不特此也夫古之人上之所以道其下者行而已下之所以事其上者行而已师之告其徒父兄之诏其子弟行而已长之诲其幼朋友之相规亦行而已岂其言乎哉今也上之所以道其下者言而已下之所以事其上者言而已师之告其徒父兄之诏其子弟言而已长之诲其幼朋友之相规亦言而已岂其行乎哉行而已者道成言而已者徳废道成而相成徳废而相废废而不已吾不知其可也是故行胜言而治隆言胜行而俗弊吾于是有感焉作言行説不能惩诸人人姑省诸已而云尔
　　梦游赋
　　夫何梦之为象兮亶忽罔而难求矧予心之明静兮匪营魂之缪悠征往载之多异兮尝疑夫言之为诪廼畴昔之夜半兮予维有梦中之游嗟兹梦之孔神兮盖莫测其所由惟予年之方弱兮礼始冠而成人幸私淑而有闻兮得无昧乎本真诵先圣之遗言兮借诗书以资身禀仁义以为质兮服礼乐以为文愿臯契之我师兮将尧舜之我君羌时运之未亨兮蹇予懐而莫遂慕古人而不及见兮徒潜悲而内愧欲逺去而独藏兮伤隠沦之自为聊凝思而偃息兮忽神游乎梦寐怳神游之汗漫兮诞窅渺而无方灵悠扬而变化兮儵不知其所向俄分明而诀别兮复迟顾而彷徨告友生而赠处兮拜父母于高堂指青云以为程兮云将适夫帝乡乗五文之寳车兮建葳蕤之羽旌驱骐骥而驰骋兮挟虬龙而腾骧戴华弁而垂瑬兮被黼黻之文章带櫑具之长剑兮交杂佩之珩璜揽六辔而容与兮鸣和鸾之锵锵邈前路之无极兮爰放遨而徜徉旷吾懐而纵观兮迥莫量其所止初发轫于山阿兮歘停轮乎江涘复凌虚而直遂兮吾又焉知其所以从长风之飘举兮信一息之千里命雨师以清尘兮先风伯以啓路召靊霳以翼卫兮咨黔羸使执度驾雄虹以为梁兮搴雌蜺而萦布耀列缺之前照兮陟飞霞以高步凭太无之灏气兮歴星辰之次舍日月炯其双明兮予焉识其昼夜防招揺而回转兮循紫垣而中入察天机之运动兮闚槖钥之嘘吸登九重而扣阍兮仰太仪之金宫俛霄阶以再拜兮睹玉皇之圣容灵真纷其列进兮传锡命于青童饮予以沆瀣之神浆兮食予以元和之洁丰云俾予欲之不生兮延予夀之无竆恭受赐而遂复兮忻得予之所思躐天维而左转兮蹑地纪而右之俯环瀛而越厉兮飘逺过乎瑶池憇阆风之广苑兮戱方壶而采芝陵弱水之洪波兮攀若木之乔柢临虞渊以舒啸兮升昆仑而赋诗奏韶箫以娱乐兮引凤凰之羽仪寻河源之浑浑兮睨龙门之砥柱冯夷驩而迎余兮灵蛟缤纷兮为余起舞超西图之莫尽兮逴东驰其未极离崆峒之万里兮至扶桑而一息弭余节于丹丘兮濯余缨乎旸谷迟羲和之未御兮看初日之荡浴藐南疑之郁郁兮浩伊洛之浟浟岿岷嶓之连峙兮汨江汉之交流仰望八表兮俯瞰九州渊下防兮寥阳上浮回旋鸿洞兮出入混茫逍遥相徉兮澹无何之旧乡余亦欲长生而不返兮念吾初志之未忘耻离絶于人羣兮思经纶乎家国防余骖而迅征兮还遂徂乎冀州之北造重华之所都兮直四门之方启纷岳牧之防同兮昭旁求之大礼众以台之中美兮佥谓余其相当肃明庭而委贽兮瞻穆穆之辉光帝咨余以敷言兮辞未允而复前式精白余一心兮乃对扬乎昌言曰天道惟一兮人道惟纯纯一惟诚兮实贯天人叙典秩礼兮有品有伦敬以脩之兮兹惟君臣理乎隂阳兮叅乎鬼神厯象日月兮经纬星辰财成辅相兮保合平钧一事或阙兮非政之淳民情如水兮汨之则浑主威如火兮烈之则焚武以禁暴兮文以弥纶惠彼鳏寡兮眷此才贤凶衰无迩兮谗佞无亲明厥心徳兮身以日新勅戒笃履兮跻乃圣仁刚健不息兮与道为羣匪臣私言兮惟以前闻既陈词而欲退兮帝谓余安所之委吾懐之攸止兮憺无思而无为永托兹而忘还兮羌番然而觉寤也溘沉疑而自哂兮亦安知其故也乱曰轩辕梦兮治华胥武丁梦兮説岩居姫文梦兮望为渔仲尼梦兮旦来符予之梦兮夫何如予之梦兮夫何如
　　静斋记
　　予友成谊生告予曰谊生之里有胡静斋先生者其为行甚高而言甚大来自江南僦屋而居草莱不除其志意嚣嚣然而自得也京师之士之请见者多矣其心无慕焉而有闻于子也将因我以见子子见之乎予闻而异之曰如乃所云殆所谓隠君子者乎我将见之遂介成子造乎其居先生出而揖入叙相见礼既坐先生起谢曰某静者也辱子惠临何以见教予乃谢之曰予亦静者也闻先生之静是以来愿闻先生之为静也先生曰子听之过矣我防稽之鄙人也家鉴湖之曲有瘠田数亩耕获之外余无他营是以此心安然一而无适人皆得其动而我独得其静人皆怱怱我独容容人皆汨汨我独黙黙人皆苦忧我独以休人皆役役我独以息不累于人不害于物车马之迹不至管弦之音不入旌旄之赏不加鈇钺之威不及内志不驰外诱不袭悠悠闲闲万事不闗百年之乐不出乎环堵之间何粤南与冀北何城市与溪山其有所之随寓而安今之来此也人皆谓我为动而不乐而吾之静固自若也故以静自号盖将以此老焉子以为何如予怃然叹曰于乎逸哉先生之所以为静者也然予则异于是予仰而思之天地之道其本静静太极之体所以立也隂阳之机出乎静入乎静动静相生而静常为之主是谓上天之载无声无臭予俯而思之则人之道也亦然人之生也其本真而静静性之体所以立也仁义之端发乎静止乎静动静相生而静常为之主是谓维天之命于穆不已斯其为静也盖自然而静也因其静而养之则虽其愚如予而亦此心安然一而无适人皆得其动而予独得其静然其为静也不常静而可动动而可静静如止水动如行云动静皆静心其浩然无有涯际合天地于上下贯万物于左右河流于前岳峙于后于富贵富贵不予滛于贫贱贫贱不予移于威武威武不予屈虽于万亿变而予之静亦自若也及其至焉则孟轲氏之所谓不动心盖是矣予虽少也亦将以此老焉君以为何如先生跃然曰唯愿与子同之可乎予笑曰是人人可同也因揖而别翊日之旦先生乃与成子来请记其语于斋时宣徳丙午春三月上日也
　　送翁孟学序
　　士患无可用不患无用之者豫章之木遇匠石为栋梁虽不遇不失为材千里之马遇伯乐为上乗虽不遇不失为良使樗而遇匠石亦樗尔驽而遇伯乐亦驽尔故木患不材而不患匠石之不顾马患不良而不患伯乐之不収也惟士亦然其俊乂子谅有猷有为有守者遇于时固足以经纶国家之事而不遇亦不失为贤也若夫龌龊委苶之徒遇不遇何损益于人哉是故才在此用之在彼此有可用而彼弗用彼之失也于此奚患焉古之为士者所以早夜孜孜于学以求其可用而已及其用之大用之亦可小用之亦可乃所谓不器也如其无可用而求以为用技短而图长力绵而任重挟樗驽之资而规豫章千里之售不售则怨此鄙丈夫之所为贤者岂为之哉句曲翁君孟学秀爽负竒气褎然材且良盖所谓豫章千里之匹也永乐初膺荐入文渊阁与纂修大典书成且有官矣而为不合者所挤罢归其乡乆之始召至京授太常典簿复坐事谪海南廵检者九年而迁江西广信府知事比行友人锦衣衞指挥佥事曲文敏軰知其才有可用而惜其局束在下不得以展托予推其意为文送之故予具述夫士之所以致用之説如此嗟乎孟学而不以予説为迂其必以豫章千里自贵重毋轻摧蹶而益养其才力惟所用之而遇不遇一致岂不贤乎哉岂不贤乎哉
　　朱氏昆季字序
　　予友玉峯朱氏三兄弟者伯曰让仲曰誉季曰诚皆冠矣而字弗加焉诸友诿于予予谓命字宾之职非友之职也诸友曰然既冠矣而安俟宾凡人孰无字矧其昆季之贤耶吾友而不之字抑何以为称也乃拟字让曰庭礼誉曰庭实诚曰庭信遂相与载酒币即朱氏之居而告之乃展席行礼诸友咸叙予起执爵酌而献伯曰庭礼甫夫理出于天而脩之在人节文仪则匪礼无物礼不虚行匪让无实然让而匪礼吾不允矣惟汝贤其慎朂之又酌而献仲曰庭实甫夫徳本诸心脩诸身而逺迩闻焉声问在焉是谓有其实者有其誉故誉必出诸实誉而不实吾斯耻矣惟汝贤其慎朂之又酌而献季曰庭信甫夫诚惟天道诚之则人人性有信焉是惟诚之之心故至诚无息圣者能之贤者求之惟诚是思思诚之要信实以之信而不息乃诚之归彼不信而诚者则吾不知惟汝贤其慎朂之既献矣复洗爵而酌之乃徧祝于三子曰于戯三兄弟夫理性无二原兄弟无二气无以伯让而仲弗让无以季诚而伯弗诚无以仲有誉而伯季弗有誉又曰惟三兄弟其以礼相让以实相誉以信相诚惟三兄弟尚务学而进道知求仁守而勇行之则礼也实也信也是自明而诚之归也于戯三兄弟惟汝贤其慎朂之于是三子者更酬予而拜曰请如斯语予酢之徧酬诸友诸友更酢之乃书诸简以退
　　沈麟字説
　　吴郡沈伯瑜之子麟美而好脩尤向慕乎文学文学之士多与之游焉而咸以为其可进也予于麟善且久一日麟乃造予曰麟之获从游于先生也有年矣兹麟既冠而不得字于宾敢以告惟先生之命之也予为之字曰景祥焉他日麟复来曰麟之字既获命矣而其义则未闻也敢问予乃申以告之曰子不闻夫麟之为物乎古今天下孰不知其为祥也然麟兽也兽之类非一麟何独为祥也是必有以异之矣异之者何角而毛四足而蹏无以异也然而麟非和气不生非盛世不出不食生物不践生草不触噬而服其类盖天下之仁兽也兽而仁其异而祥也宜哉虽然麟虽仁兽也吾与子居三才而为人人之仁有大焉五常之性根于心发而为三纲九法之道无所往而不达极而致之则可以参天地育庶物而与造化为功焉其异而祥也不亦大哉故夫麟之仁仁之气也人之仁仁之理也理御乎气气应乎理麟固人之所致者也茍人而不仁则麟之不如今子人也而命之曰麟岂真志乎麟哉盖将求乎仁也茍志乎仁则必学以求之而亲亲也尊贤也老老而防防也物物而爱之也由其分充其量随其所而为之不倦焉使达而在上则可以祥于国穷而在下亦不失为一家之祥也于乎诚若是则所谓麟也祥也吾知其不在彼而在此矣
　　玉山説
　　道士蒋防檇李故家子也其姿甚秀志甚竒而情甚澹自其少时父母以其不类尘俗子俾从黄冠朱链师者读老氏书及长遂为方外之游然能通儒者学识古今议论多竒中但其性自异既不屑就世俗又不乐与其流夷居毎独登髙山临钜谷向风长啸其意悠然自得也常自号玉山不肯道其姓名有问之者辄对云玉山人莫谕其指防亦不自言也过京师见其乡人叶孟谦为留久之孟谦妙能画竒玉山为作昆仑阆风之图拟赠防防曰是得吾指抑未之尽发吾志也孟谦间过予言之予谓其隠逸之流才不当世而遂避而之他者也使之与偕来因谂之曰异哉子之所谓玉山也吾试探子之志可乎吾闻昆仑之山实产玉焉盖谓神僊所都非飚车羽轮之游莫能至也子之所谓玉山者其殆是乎然人之所志有异则其取于物者亦异夫神仙固子之所学而玉又君子之所比徳者焉子必志乎神僊耶抑亦志乎君子耶茍志乎神僊则非吾所知志乎君子犹吾徒也乌可以轻遗世而厚自负乎顾子之有竒气秀质生斯世如玉之在山茍有遇出而用之其为璜为璲为璧为瓒为珪璋为瑚琏为与瑞荐大廷奉宗庙所不可缺者庸可以避而椟诸世不遗子而子自遗假使实为神僊犹非君子所与也如子不遗世而世遗子则昆仑阆风亦惟子之所之防不应出而歌曰山之玉兮吾何售兮玉之山兮吾何游兮孰知吾心君子之俦兮噫
　　记林泉静翫图诗后
　　客有自云间来者持所谓林泉静翫之图及诗示予予启图而观之则崇山嵓然长溪环然松桧栟榈碧梧翠竹森然蔚然列玗琪而挺琅玕其间一叟幅巾野服须眉皓然坐盘石而休一人若子者峩冠博带俨然立侍傍三人若孙者皆青衿总角执事侧进若承训教者余则僮焉或操几杖左右或泉于壶撷芳于筥若将奉而进者及读其诗则又皆翛翛然超轶尘俗极隠逸之趣意以为此非人间事殆方壶圃僊游者耶将古之高世士者寄傲于嵩华庐阜者耶果何为者也客曰是为云间朱处士父子也处士名某字某与其子景旸皆贤有隠操而景旸之子三又皆循雅好学其居当九峯之间三泖之上有山泉林石之胜景旸携其子事其父以乐其间恬澹容与与人世无干也前郡守黄侯子威髙之亟往访焉而以林泉静翫榜于其居乡缙绅士因相与咏歌其事而善绘者又为之图将以请言故持之以来予曰有是哉如客所言则朱氏父子盖世所谓隠君子者乎有隠君子于其邦则为之长者当以荐举于朝不可蔽之使遂隠也观黄侯之为题其居非不知其人者何不荐举之耶岂固知其不可起哉昔刘子骥父子隠庐山郡将桓冲往之子骥方条桑顾谓冲使谒父而被短褐与谈持浊酒蔬食供宾冲为之尽欢而还欲请子骥为长史竟不能屈故后世称子骥之高而美冲之礼士今黄侯之于朱氏其亦有此意矣顾不知黄侯访时景旸父子所以待之者何如此亦可画惜乎图不及之且夫所谓林泉静翫者予亦不知其何所翫也其孔子所谓仁智之所乐者欤抑田游岩所谓膏肓痼疾者欤二者之间相去逺矣果安在哉问之客曰不知也曰黄侯必知之曰黄侯去郡久矣曰咏歌者必知之曰咏歌者人异其説也曰处士父子必自知之客曰然遂为之言而畀客归以问焉
　　竹泉山房后记
　　钱塘汤尚质其别号为雪心端洁好脩不仕而家居其居并吴山之隂绕舍种竹凿池引泉周流庭除间雪心日诵诗读书怡然自乐也时洗竹濬池歴嵗既久竹益蕃而多泉益深而清而雪心年益高学益至乐益不厌客至而与之鼓琴坐觞唱和以诗客亦乐也今礼部郎中兼翰林侍书蒋君廷晖与雪心居同乡贤雪心之为人而有此乐于是合大夫士之能文者为竹泉山房之歌诗以美之授简予记其后予以夫竹之与泉皆物之美足以比徳而天然可爱者宜人之好之也然其为物之性惟宜于山林幽寂之墟不宜于纷喧之杂其才有以资于人之用而不资人之利其美有以悦乎人之心而不足以充人之欲故世之多欲而嗜利者鲜能好焉虽好之不能乐也惟利欲澹而道义深者而后能乐之也不然则亦幽闲而无营者尔不然吾恐其不能终日而乐也能不厌耶贤哉雪心而能乐此也其幽闲而无营欤其利欲澹而道义深欤何其乐之而不厌也虽然吾闻君子之乐不徒乐焉必有所乐而后能有其乐淇澳之诗曰瞻彼淇澳菉竹猗猗而继之云有斐君子如切如磋如琢如磨瑟兮僩兮赫兮喧兮孟子之言曰原泉混混不舍昼夜而继之云有本者如是皆以物而喻学也然则竹之有本也故青而不凋泉之有本也故流而不竭君子之学有本故行而不穷行而不穷不亦乐乎雪心之乐也其亦学之有本而致然欤学之有本者虽防竹泉犹乐况日在其间予故乐为记之
　　防讷庵清玩巻
　　有玩物丧志者有玩物得趣者夫玩物一也而有丧志得趣之分焉故善玩物者玩物之理不善玩物者玩物之形色玩理者养其心玩形色者荡其心然则君子之所玩亦必知所谨矣友人武昌陈士谦家蓄名画为多间裒次成帙题之曰讷庵清翫讷庵士谦自号也其画则有王继善写诸葛孔明李今伯像范寛盛懋山水其他花木草虫亦皆名笔也余盖尝为请頥庵先生品题以诗兹士谦乃复索余识之虽然士谦之玩则清矣而不知其所以得趣者何如其玩花木草虫而知生化之妙乎玩山水而知仁智之徳乎玩孔明令伯之像而知其忠孝之可景而行乎噫余固知士谦之玩不徒玩也
　　与人观文书
　　承命索鄙作观之某自惟才踈学谫平日缀辑不能成章虽以自娱而不足何以为高明之观乎且阁下家庭之训渊源之学岂浅薄之所能窥而以鄙作为献所谓击布鼔于雷门之下弄齐斧于班输之前何其不知量也由是迟回不决者累日固恐以稽缓获谴然心间犹抱隠疾见医师欲得而攻之殊羞澁之甚既而复自责曰防疾忌医不肖者之所为也与其抱疾于身孰若就良医而药之耶因取其尤病者即左右请药之惟阁下不以不知量加诮而为去其膏肓之痼则惠莫大焉某再拜
　　制纵论
　　或者谈曰人君之制纵藩屏惟难也客有诘之者曰然则制之乎縦之乎或不能决而来论于予予曰是皆不可为也汉之制之也削七国七国由是而怨叛虽仅克之而人诛国弊犹不免于宗亲之祸者制之过也晋之纵之也彊诸王诸王繇是而暴乱终莫制之而国裂家偾卒致不救之祸者纵之过也曰是制亦过纵亦过奚为其可也曰制之则怨而无亲纵之则暴而无君固惟难也然惟明君制之以道而不制之以力纵之以徳而不纵之以咎制之以道者施明信敕御之方而不加之以忌克伤残之计也崇辅导之师以严其本降嬖阉之众以慎其末左右之臣必忠谅而不使邪佞轻妄之辈与其选侍卫之士必端毅而不使狠诈浮躁之徒与其列茍如是则虽有暴横之心滛僻之行将何所生也纵之以徳者全和仁抚纳之恩而不假之以骄逸奸顽之恶也量其地而封之量其兵而防之量其才而用之其隣佐之郡择贤重者而镇之茍如是则虽有疑悖之情问隙之衅将何所成也昔舜之封象于有庳也彼象之凶也岂七国诸王之比耶其傲舜也岂孝景孝惠之比耶然卒不能一萌其叛乱且安顺向使汉晋者为之吾知其必不待制之纵之而叛乱矣尚何能复全其安顺之善哉故曰惟明君制之以道而不制之以力纵之以徳而不纵之以咎于是或者与客咸释然起曰善斯论也请简而书之
　　谏説
　　人虽圣贤不能无过有过则不可以无谏也夫人之有过犹有疾也而谏犹医也疾须医而疗过须諌而改惟无疾则已有疾则不可以不医惟无过则已有过则不可以不谏且有不可疗之疾无不可改之过有任医而死者无从谏而亡者故医不三世则不服其药而刍荛之言不可弃焉何则疾之不疗其病止一身而已若过之不改岂直病其一身哉有家者病其家有国者病其国有天下者病天下而可无捄乎然人之有疾也其痛毒之攻乎内者为难忍而其心则固明也故能自知其疾之为害而求人之医已也人之有过也其利欲之蔽于中者莫之觉而其心则已昏矣故不能自知其过之为害而求人之谏已也知求人之医已则必悦于医矣不知求人之谏已则必不悦于谏矣此庸医得以収其功而善諌不得申其説者也古之圣人知其然而忧之故因是而为制君有过则臣得以谏之父有过则子得以諌之兄有过则弟得以谏之长者有过而少者得以諌之贵者有过而贱者得以谏之于是公卿大夫得以谏天子士庶人得以谏公卿大夫妾媵得以諌其适仆得以谏其主弟子得以谏其师宾得以谏主人朋友得以谏其交凡有相与之义者则必有捄过之道有过者责之必改当谏者责之必言两尽其责而已虽然吾又闻之莫非过也而君之过尤重莫不谏也而臣之諌尤难何者富贵之极易骄而生杀之威难犯也夫惟明君不以易骄而忽其过忠臣不以难犯而忘其諌彼常人之情富有一丘贵有一乗未必不以尊自居自视一旦而有过其能抑心下气以听人之言者盖鲜矣而况富有万方贵有万乗履至尊之位据莫大之势而顾欲其屈已悔过以从臣下之谏耶今人居长者之前欲有所言临小利害观顔色之变则畏避嗫嚅口将啓而复已者多矣而况立赤墀之下冒雷霆之怒而顾欲其挺身抗言以论人主之得失耶此真易骄而难犯固也然有一丘一乗者其得失亦一丘一乗也有万方万乗者其得失亦万方万乗也故众人之过也其过之害不出乎一身一家而已其过之传闻亦不逾一时而已惟大君之过也其过之害则万民将被其菑四海将受其敝其过之传闻将歴世而不已得不惧哉且臣之事君非若他人然得谏则谏不得谏则已焉有官守有言责平居而受其徳爵也禄也莫非君之所赐者凡君之休戚荣辱义必与之同焉君有过而不知谏焉用夫臣臣之与君实惟一体君得斯得君失斯失为臣而不知君之得失伥然若无所见懵然若无所闻也将安所辞其责乎是故言谏之道者于君臣独备而言谏之责者于君臣独严古者天子毎动则史在前书过失工诵箴諌瞽诵诗谏公卿比谏士传言諌近臣尽规亲戚补察无不谏者当是之时君惟恐不闻其过臣惟恐不得其言一以从谏为徳而一以进谏为道也是以不从谏者为失徳而不进谏者为负道当其君之有小过也若有恶疾于身而待其臣之医已也臣之进谏于君也亦若医君之疾然因其明而开其昏就其善而去其不善防其病之根而养其生气如不及也其欲过之改也亦若欲其疾之疗也不尽疗不已故夫医无术则不能弭疾谏无术则不能捄过然则其术安在哉韩稚圭有言曰谏必以理胜而以至诚将之可谓知諌之术矣
　　水仙花赋
　　百花之中此花独仙孕形秋水发采霜天极纎秾而不妖合素华而自妍骨则清而容腴外若脆而中坚匪凡工之雕刻伊造之自然夐独出乎风尘之表兮憺幽贞以忘言尔其族生琼洲分植琪榭华宫琳馆靡所不舍先春而开后春而谢妆不假于粉黛香何借乎兰麝时从变乎炎凉景无殊于昼夜若乃芳敷南泽翠发中坻俨如王母宴于瑶池秀挺芳田英翘蕙畹又如上元游于阆苑至于微云细雨乍伏乍起髣髴巫灵梦彼楚子轻隂薄阳半露半藏恍惚虙妃见彼陈王或倚脩竹露华朝湿一似湘娥掩袂以泣或傍寒梅月影宵浮复如汉女防珠而游或侣幽兰碧霞之坛有若文箫之遇防鸾或依蕉緑层台之曲有若箫史之偕防玉皎皎乎其若飞琼粲粲乎其若双成绰约乎其若神人之处姑射澹泊乎其若素娥之居广庭或踈或宻或信或屈丛者如隠擢者如出千姿万态状莫能悉然此特举其形似之末而未究其理趣之实也是故氷玉其质水月其神挟梅兄与矾弟接兰桂之芳隣宜纫佩于君子亦结褵于幽人臭不夺于莸香不染于薫操靡摧于霜雪气超轶乎埃氛懐清芬而弗兮乃独全其天真非夫至徳之世上器之人孰为比儗而与之伦哉乱曰清兮直兮贞以白兮发采扬馨含芳泽兮仙人之姿君子之徳兮
　　范古【九首】
　　日东月复西寒暑互迁易大化无停机一气自消息人生何尔防于兹配三极自从开辟来此理未尝忒予生三季后私淑幸有得俯仰天地间不惧亦不惑兴言寄来哲中和诚可则
　　昆丘五章凤结体太阳精千载时一鸣一鸣天下平大运有去来圣人不常生世无轩文徳谁与成嘉祯蚩蚩设罗者乃欲相欺萦翩然却飞去永言游九清
　　阿阁何巍巍高梁入穹苍飞梯十二重宛在天中央上当北辰星下见列宿光清风流绮防祥云自飘扬我时临其上分明望四方山河遥郁盘宇宙何茫茫威凤去已逺羣鸢并翺翔缅懐轩辕氐徙倚徒彷徨
　　七月大火流西风凉摵摵熠燿飞荒除络纬鸣虗壁白露下漙漙明星何歴歴起视知夜深斗柄当头直披衣坐不寐俛仰兴叹息骎骎嵗云逝冉冉老将迫人生天地间还如逆旅客一过不防名徒生亦何益
　　扬扬丹桂华煜煜紫兰蕤持此天下芳忍同秋草萎顾当飘零际孤根何所依涷雨不时集繁霜日萃之惟余一寸心可与春风期固无桃李容尚有氷玉姿愿以缉瑶佩永为君子仪
　　季秋时序促白日易昏黄寒风飒然至羣物尽摧藏夙驾陵大河逝将览周疆造舟不时就欲济津无梁病渉非一人而我心独伤薄游逾嵗月敝衣恶风霜久为功名误悔恨曷能忘愿托归飞翼因之还故郷
　　结装逺行游驱车北燕路九月气早寒河氷已堪渡朝别黄金台夕过望诸墓其人安在哉风烟宛如故我欲一吊之凄然感中素战国方力争智士得乗势出谋契君心一中如巧注胡为被谗间而弗永终誉况持孔孟术十往不一遇虽复逾嵗年何如亟归去
　　仲尼七十説未尝事逢迎时君虽弗用古制乃自成君子贵知命枉道安可行奈何末代士徇利日营营局蹐富贵间弃身取浮名戒哉复戒哉无忘尔幽贞
　　南山有乔松郁郁青云端其根蟠蛟龙其枝宿鹓鸾独抱栋梁材卓立霜雪间不求匠石顾岂容樵斧残大厦倘云构非此固弗完愿言取贞则永以保嵗寒
　　寓兴【五首】
　　孤鸿薄天游万里常高飞终日不饮啄寜无渇与饥山泽多芳草虞罗有厉机信美弗遑顾免为人所縻苍苍三珠树枝叶亦已微飘飖四海间嵗晏将安归
　　灿灿霜下华郁郁风前树胡能揺落时独立而不惧得非气化初已有风霜具人性为最灵何乃物不妒去去勿复言吾斯深感遇
　　孔雀南海禽羽毛有华色奈何徒外美曽无凤凰徳朝浴炎洲傍暮翔樛木侧向风耀其尾逢人鼓其翼以此陷虞罗遂为人所获系足充游观铩翮为服饰嗟哉尔何知感我兴叹息
　　鹓鶵西南来自彼昆山泑不作王母使耻为青鸟友飘飖五章羽孤飞渭川右将啄梧桐华恐为弋人诱飘然舍之去不恤空腹久饥鸢何为者独与腐防守
　　大鹏抟扶揺九万何漫漫鹪鹩寄榛丛一枝亦已安谁云籓篱下不及青云端于心茍自得逺近同游盘蓬科亦非狭天池亦非寛旷哉达士懐小大无二观
　　闲居写懐【四首】
　　野人爱萧散结庐面林丘日高卧初起鸟声满林头曳屣出庐去仰见孤云游怡然得所懐此已良自由顾悲凭生客营营何外求
　　贫居少纷累动息安我庐饱食无用心时复诵诗书古木翳屋隅幽草生庭除杳杳云中禽悠悠渊底鱼俯仰得天和不求而有余甚愧贤劳者疎懒其何如
　　我生性疎散平昔寡所嗜垂髫去乡土固已罕嬉戱百虑未相干惟知习文字自从加弁后便有老成意了了人物情歴歴世间事虽无干禄心恐负读书志顾惟前此时童防反为贵
　　夜分思世事展转寐不成晨兴操觚翰写我胸中情写之未及半有鸟牕间鸣此物苦相聒令我意纵横书成复置之无为人所惊
　　缓歌行
　　有志世固少知志谅亦难知志且能用谁哉还可干所以古来人孔孟同长叹吾道济天下奈何终自安高宗与傅説千载空相防
　　逺游篇
　　丈夫志天下出门岂徒还平生任直道肯为儿女顔杖防到京国懐书叩重闗谓当一言中坐令四海安焉知陶唐运一去不可攀飘然拂衣归云卧依故山巻舒道未穷吾心安且闲谁能效鄙夫恻怆红尘间
　　古游侠行
　　仆本跅弛士少年名已闻平生事游侠好武耻学文自矜胆气雄不愧樊将军欲从沙漠外横行取竒勲单于时入边北望塞尘氛提剑起应募请为主觧纷金鼓上震天旗旛下蟠云前锋独防阵一队驱万羣凯旋先饮至辕门日未曛封侯事莫议负谤已难分却驾牛车归山田自耕耘愿遗子孙计老死首丘坟羞彼行伍士论功日纷纭
　　羽林孤儿行
　　恻恻复恻恻孤儿逺行役父死为国殇埋骨在沙碛县官降明诏孤儿被优防字我羽林军不征调籍何以为此行邉疆有强敌壮兵散亡尽孤儿当助击苦哉孤儿心义愤中自激君恩既须报父仇不可释黾勉向前去安敢爱死力岂容受恩养老大无所益
　　老卒词
　　老卒何孑孑独行荷戎装羸然槁木躯乞食哀路傍我行适见之中心为悲伤食之以糇粮饮之以酒浆问公何为尔此去何怱忙其人起相谢涕涙忽沾裳自云良家子结髪事戎行东征与西战苦辛身备尝肌肉毁鞍甲筋力尽疆场年纪逾五十未能还旧乡家人久隔絶音信亦消亡今复有此行万里伐鬼方感君佳餐惠聊塞一曰肠忆仆平生事为君道其详仆本上郡人世业颇富彊父母生我时喜我材且良令我学射御望我能显扬谁知长成后忧患日抢攘垂老被驱使不异犬与羊部曲诸小儿欺陵肆猖狂曽无一箭功腰邉绾银黄顾此不如死归彼泉下藏言罢掩泣辞进步更彷徨闻者空叹息仰视天苍苍
　　出自蓟北门行
　　清晨仗孤剑出自蓟北门丈夫知报国生死何足论匈奴已入塞万骑若云屯烽火起照天白日尘沙昏鸟兽乱飞走千里无人村主将被重围援兵皆倒奔于时独奋呼勇气不可吞匹马追单于弯弓射乌孙须臾大难觧野清城复存逐北过燕然铭功上昆仑归来弁貂珥明光朝至尊
　　少年行
　　翩翩少年子应募逺从征双鞬腰下带一剑膝邉横出门不囘顾持酒马上倾饮罢防胡笳高吹出塞声耻为群旅后举防遂先行不日到云中强敌正围城隂风合万骑杀气生五兵望我大军来违此犹数程焉能待声援独奋入重营一发殪部长再击无敢婴逐北还已晩论功谢先成元戎初奏防天子已知名归来未及舍闗辅尽相迎画防拥千卒朱衣接九卿顾慙游侠日徒尔误平生
　　征妇词
　　君为长征人妾即征人妇事势有固然安得论往素今日君逺行聊将寸心诉忆昔许嫁君君方寄邉戍三年乃还家婚姻初毕娶事君不逾月君去何匆遽嬿婉不及申因縁多错迕寜能无一语临别相分付良人重兴叹防涙忽交注云我疆有警安民在一怒从此万里征青海欲飞度生死未可知何忍言其故捧巾拭君泪妾言君可悟君还妾当懽君没妾长慕尊章妾自奉小姑妾自防君心无过忧妾誓无囘互请君旧征袍为君加新絮持以着君身君行勿犹豫男儿志四方功名在前路去去报国恩莫作闺中顾
　　出塞行
　　匈奴欲为冦烽火照邉邑羽檄如流星重城夜飞入君王接长剑叱咤何嗟及大将树牙旗三军日中集气肃号令严风高鼓声急画角时一鸣戈矛尽森立少年初结髪鋭气不可挹擐甲佩两鞬辕门独长揖誓将国耻雪前锋请充给志夺燕然山功成在呼吸肯同男女情顾向家人泣
　　春日行
　　朝阳照天室佳气满皇州东风正揺荡丝栁垂金沟云端啓阊阖初上玉帘钩君王负扆立朝觐来诸侯岩廊列朱防蝉冕缀华旒干羽引妙舞笙镛间清讴承平国事简飨乐无时休便便才智子乘宠得身谋宴罢谢恩归意气一何优流苏结车盖繁缨压马秋过从许伯饮追逐韩嫣游安知荜门士独却当世忧
　　鞠歌行
　　客有嚣嚣者生长居山林既贫复以贱其乐乃独深夜对黄巻前朝畊白云隂弱龄懐壮志将以道自任奈何寡智术不识古与今世无钟子期谁听伯牙琴靡靡师延操入耳如韶音直寻是何语枉尺非我心时命茍未然且赋归来吟
　　行路难
　　男儿有大志越在天地间安能如麋鹿终身潜深山一身虽尔微万事恒相闗读书学古人将使古道还奈何唐与虞一往不可攀长夜兴叹息坐此变容顔顔变不足忧惟忧行路难
　　望海篇
　　朝登岱宗顶遥望沧海隈旭日水底出光芒正徘徊怳看鲸背浮逺若山崔嵬长风吹孤防飘飘何时回洪涛浸天极蓬莱安在哉洲渚亦茫然谁云有楼台徐市去不返安期岂重来秦皇与汉武但为人所哀
　　明月篇
　　今夜明月好他夜恐不然他夜非无月不如今夜圆谁使清风来飘飘拂我筵况我同心人复得在我前共倾长夀杯永结平生縁对此如不乐应虚度芳年芳年苦难驻良景况易迁饵药求长生世本无神仙赤松与王子惟有空名传君看古圣贤亦复委运还于我当奈何安分且乐天
　　羽林子【五首】
　　珠袍年少子名冠羽林中独佩流星剑防悬明月弓陪游向何处还入华清宫
　　少年酣酒气横笛弄飞梅帽挿鵞儿羽腰悬椰子杯紫骝骄不已初逐六龙回
　　羽箭挿腰间骍弓臂上弯自采从日驭常得近天顔借问归何晚长杨射猎还
　　相逢红尘里勒马共徘徊笑语不及了同行忽见催问当何处去明日上之回
　　朝游渭城南暮游渭城北六飞无驻时在处行春泽多羡羽林郎日日常如客
　　少年乐
　　少年骑骏马意气两相骄驰骋春风里人看满渭桥
　　五杂组【三首】
　　五杂组刺绣蔟往复还织锦轴不得已成比目
　　五杂组刺绣叚往复还织锦纂不得已成河汉
　　五杂组刺绣围往复还织锦机不得已成双飞
　　自君之出矣
　　自君之出矣无复事铅华思君如夜雨暗里落春花
　　静夜思
　　白露下寒庭蛩声坐来歇静夜绮牕虚孤帷照明月
　　长门怨
　　莫唱长门怨于今此曲多且看争宠者他日竟如何
　　金闺梦【二首】
　　忆昔承恩日心懽却两忘如何从弃置夜夜梦君王梦里逢君顾醒来自拟论容华如旧好应有后时恩
　　裁衣辞
　　素手持金剪低徊意不开短长无处问惟对旧衣裁
　　捣衣词
　　向夜鸣砧杵传声合四隣捣衣徒自苦不见着衣人
　　长信秋词
　　寂寞慈宫里相依所不辞君恩无尽日妾色有衰时莫结秋风怨休题团扇诗昭阳双燕子嵗晩竟何之
　　拟唐宫行乐词【七首】
　　仙台接建章御道入长杨户户开妆镜人人试舞裳禽歌天上曲树散月中香更觅延生药年年乐未央太液泂高秋晴波入晚游露香荷气润云白栁风柔红袖争牵缆黄门学棹舟君王囘顾笑妃子唱齐讴万嵗春游罢还来宴紫微炉薰清寳席烛影荡绡帏王子吹龙管仙妃舞羽衣君心殊未乐潜召念奴归绛阙楼台拥琪围竹树齐飘裳鸲鹆舞激管鹧鸪啼自防春长在那知日易西依稀化人国解使穆王迷近选倾城色云如杨太真莺娇千閤曙花殢九重春楚舞腰何细吴歌调转新若为君早起勤苦向朝臣宴乐昭阳夜承恩谁多燕轻皇后舞云遏媫好歌共约无相负还邀数见过笑他辞辇者愁苦复如何国富经营起良材竭地来天低防鳯阙日丽五云台猎苑环瑶树歌池布锦苔玉杯知几许箕子不能哀
　　车遥遥
　　车遥遥送君去时不易心思焦请君尽此一尊酒念我平生旧交友椎牛挝鼓饯君行何似一言无愧负君不见天池鸟抟风九万犹为少君不见龙门鱼乗流三级难退居丈夫志气亦竒特功名不成归不得陆有太行水吕梁此途之险令心伤富贵于人亦闲事胡然终嵗行风霜
　　君马黄
　　君马黄我马苍马色苍黄尚相近况君与我同心肠文韬武畧两相长世间将相不足当别君去时各飞扬我将上书谒明光请缨徃系楼兰王归当共君佐天子相与白首无相忘
　　校猎篇
　　清秋马肥鹰眼疾正是将军游猎日雕弓羽箭虎皮冠驰射场中称第一平原苍苍衰草黄野风飒飒吹枯桑着鞭散蹄气飘扬滚鞍脱鞚势低昻俯身攘臂抟虓虎翻身射落防飞鸧傍人自知不能及拍手大笑呼郎强割鲜饮醉归来晚疎桞营门悬两狼
　　结客少年场行
　　长安少年游侠客常作盘游两京陌呼鹰走狗渭城南挟弹探丸洛阳北结交季心与剧孟口未出言情已罄千金诺重赴恩私三尺躯轻输性命万里追随不相舍欲别仍畱五花马平原既没信陵亡未知身向谁门下平生毎笑秦武阳杀人乡国宁为强丈夫须作万人敌为君仗剑清八荒
　　白头吟
　　君莫唱白头吟此曲虽则好我耳恶其音其音哀靡不可闻谁为之者卓文君文君自为失节妇相如还是负心人临卭卖酒同贫窭富贵翻求茂陵女身事二夫亦自知勿云白头不相离文君文君何不悟恻恻悲吟欲谁诉当时已被琴心误此日悔之独何暮伊谁传得入乐府遗声千载情犹苦世人重才不重徳相学相夸今未息我闻此曲恨思多请君更唱黄鹄歌
　　白苎辞
　　姿窈窕兮步容与吴宫之妃越溪女凉台水榭无纎暑香风暗引丝簧语白苎衣裳欲轻举垂手舞缓歌声起此时谁问夜如何疎星渐没天无河回看明月堕江波
　　寄衣词
　　西风作寒秋始分双双飞雁度邉云闺中缝就衣一袭万里持将逺寄君君身称否妾不知只量旧服裁新衣新衣到时莫轻弃恐后无因复频寄千传万示凂使人得到君邉应不易衣上红斑君莫涤是妾思君泪霑迹彼中如有好消息此衣寄回妾自识君能归来无负约还作新衣待君着
　　北征行
　　去年十月初罢兵今年十月还出征父冻兄饥俱已殁我生虽生犹不生行程岂止飞狐北直抵穷天卫喇特风沙万里浩茫茫不知何处能寻贼寒川激涧带衣没雪野氷崖裹疮突霰珠雹块扑面来痛入肌肤酸入骨寜急向前无向后双足皴伤苦难走元戎一令尽坑之家人半死家人手汤可涉兮火可越从军之悲何可説呜呼安得边尘皆自灭为使君心安且悦
　　幽州城边少年子
　　幽州城边少年子自矜胆气无人似虎皮冠首腰龙泉臂挟双弓指一矢上马萧萧朔风起独出独还日千里言生即生死即死却笑武阳非壮士
　　游子行
　　壮游不解惜年华才到春来又别家莫问行程去多少男儿足下即天涯
　　壮士吟
　　龙泉新淬鸊鹈膏百万军中重一毛海北天南无敌手归来意气为谁豪
　　西山
　　西山几千仞峻峙天下脊北斗挂中峯东日隐半壁长啸生风飚高语惊霹雳一览尽九州使我壮心适
　　海子
　　灵海贯瑶城上应昭回象润浸遍神州未愧溟渤广蛟龙下伏藏日月中涤荡何用势滔天方回百川长
　　自勉
　　仲尼年十五志已在圣学我生独何愚懵然无所觉天分固自殊钻仰心不薄逺羡参与柴彼皆得所托愧此顽石资曽不事磨琢微言幸未冺诵习深足乐防疾庶有瘳愿得瞑药
　　登西山高顶
　　步登西山顶举目见天下羣峯何累累总是来朝者
　　上祭酒胡先生
　　共喜斯文有主盟诸生谁不仰仪刑当时已见尊乔岳后代应传是列星上报明君心独赤下延晚学眼能青童防久抱相求志请向贤闗受一经
　　南游篇
　　曰予奉严命夙驾将逺游逺游向何方江南帝王州世本三吴豪徙家曽此留占登大姓籍住近斗门头我实于此生爱此犹故丘忆昨北来日我嵗方九周焉知好恶情但随父母舟于今已成童髣髴记所由常思一游览展我心与眸况当学诗书世事资考求幸无干禄志遂得负米谋发轫背北风南防日悠悠长河贯苍原黄云惨隂幽版牐相牵聮千里道阻修淮济控腰膂吕梁扼襟喉古云行路难此途实其尤苦哉东南漕挽运日未休侧见大船来船上起飞楼中载花与竹竒鸟金笼钩牙樯扬防旗雕舷树戈矛中使坐其间颐指从所投驿吏前候拜供顿罗道周一不满所欲鞭扑恣刻掊见此殊伤懐乐游变为愁及我到南都南都一何优城连高冈起池抱长江流龙虎相蟠踞地势固金瓯中峙五鳯阙朝阳与天侔借问谁所营区画古罕俦惟昔高皇帝抚运思逺猷乃卜坤舆灵建业贻千秋据要同镐京居中配成周定此万世宅世世朝诸侯都人为我言谓子能喻不迩来有祥云日夕常浮游子归慎勿言子行幸无忧圣皇当来还与子同其休
　　南游道中写懐亲友
　　父母不忍别兄弟不忍辞况此诸亲友相送惜逺离行役非王事而亦有程期下车暂息徒扬舲遂南之泛泛日以逺望望转逶迤黄草北州路白云东海湄风寒清济夜月落长淮时一寐二三梦一息千万思观彼慈乌鸟集于河栁枝哑哑反哺声有似幼弱儿感此欲遄归方寸有所縻永念仲由言慊慊益懐悲力养如弗逮富贵亦奚为
　　过扬子江
　　浩荡长江里飘飖适性灵天形欹北极地势接东溟浪起云边白山涵雪外青秪疑孤櫂客还是泛槎星
　　客思【三首】
　　栖栖无定迹芳嵗易蹉跎古道行人少深林宿鸟多荒原迷落日野渡急寒波回首孤云外其如客思何旅途何日定儒业若为成病仆难深倚疲骖惮逺行出惊时俗异归觉故乡生独对篱边菊凄其嵗暮情儒冠寜我误愁苦复何如行止双车辙穷通一巻书静知天地宻闲觉世情疎不必寻詹尹区区为卜居
　　滹沱河【二首】
　　荒草寒烟接海隈扁舟欲渡却徘佪千年境土秪依旧当日君臣安在哉世道自兴还自废河氷时合复时开村童野老知何事犹説真人过此来
　　功曹诡报幸能酬自是天心未厌刘仓卒权宜须将畧回旋造化岂人谋寒澌乍合须臾事炎运重还二百秋应信帝王真有命世间僭窃可含羞
　　思亲
　　一别双亲日夜思行行常诵蓼莪诗鸡鸣唤起牕前梦犹记南楼问寝时
　　得家书
　　逺客思归正忆家家书俄尔到天涯一宵看着浑无寐落尽寒灯几度花
　　游北山纪事
　　兹山蕴灵竒幽迹人罕竟我来幸无事因得穷游泳或深漾其舟或浅涉其胫崖盘势百折溪回路弥逈援藤恐中絶倚壁时暂定逢艰兴几沮过险还自庆剨然出深洞忽尔地平正鲜云飞触目蔚林转森盛幽鸟相和鸣繁花色交映怳如迷所防似与桃源并野老四五人行方谐笑咏见我不复惊怡然问名姓邀我到茅庐为礼简而敬壶觞泻玉浆肴蔬多药性终饭无杂言谈道颇知命兼疏古先事歴歴皆可聴自云住兹久世代难考订种树记年纪风识时令爱我神骨清谓我无俗病劝我留此居与子同其静我思老亲在逺游非吾行驾言与相辞中情未能罄踟蹰忍即去回首山水净重寻防有期无妨示来迳
　　题何处士山居图
　　闲居毎高卧晏起茆茨下万事一不知安问真与假开门见青山此意自闲雅时有独来人应是同心者
　　江叟吹篴图歌
　　八月沧洲芦覆洲江叟晚来回钓舟壶浆饮空独醉后横篴吹开天地秋防节调音转凄激萧萧两鬓寒冲额山云澹澹山树青江水磷磷江月白是时万籁俱无声元气夜转当三更凉风淅沥起苹末鹤交戛相和鸣怳看水靣灵旗舞群龙跃出冯夷府翻云簸浪瞬息间星斗晦防不可睹叟时亦自惊余曲不敢倚収篴归袖中兀然卧篷底平明睡觉日东起又逐烟波千万里
　　题圮桥进履图
　　秦皇以力吞九州闗东诸侯皆虏囚子房本是韩相矢心欲报韩之雠博浪椎车实危事当时岂复为生谋脱身虎口窜草莽夜行昼伏常懐忧始知短术不足用发愤逝将求逺猷东游既谒沧海君却过下邳为少防圮桥老人有道者一见已识非常流箕踞相呼令取履坐变刚铁为丝柔夜半潜期有所授一编尽得兴王筹岂非天意厌秦徳故将资尔扶炎刘卑辞啖籍计诚得蹑足王信虑更周封侯拜傅定储后拂衣更托神僊游蔼然气象类儒者从容进退何其优手开汉祚四百载谁知乃自圯桥头老人姓名世不闻识者谓应遗逸俦糓城黄老何异物商英素书真是不披图聊复为一噱千年事迹良悠悠
　　赠隠者
　　辟地长儿孙深山自作村杂芳迷去迳独树认归门不识五侯贵那知三事尊超然人世外无闷在乾坤
　　樵叟
　　老樵筋力弱持斧伐枯枝薄暮林风起萧萧吹鬓丝偶同山叟酌酒尽即相辞归路行歌去孤村月上时
　　送邓道士
　　倾盖初相见持杯复送行去畱寜有意离别固无情夜月双鳬逺秋风一苇轻遥知防易处松露正凄清
　　送陈州佐
　　君侯瑚琏器别乘暂临州朝以贤当召民因惠乞防仁风随握扇时雨送行舟到日人皆喜应知嵗有秋
　　周节妇
　　澒洞风尘际谁能仗节人贤哉周氏妇守义独终身夜绩资儿学青灯照室贫宜烦刘向笔遗烈在千春
　　中秋书斋翫月写懐寄同学
　　良夜开霁景万里澄秋虚明月流清光徘徊照庭除群动此俱息灵籁自吹嘘茅斋阒闲敞夐与人境殊防养得其所寜静惬吾居左列虙羲图右陈神禹书悟天人际游心太极初灏气盈天地敛之亦无余寄语同学子此乐复何如
　　春日登鼓楼
　　十二阑干拂彩虹飞梯高步上瑶空山河夐出重云外天地平分一气中防处幡幢开晓寺万家花木映春宫飘然却欲乘风去彷佛沧州大海东
　　蓟北览古
　　荒原漠漠带寒波召伯遗风近若何乐毅坟邉秋草合昭王台上夕阳多凄凉重阅文山传忼慨曽闻易水歌驱马欲寻田节士无终回首郁嵳峩
　　雪中荅友
　　静里光隂何冉冉闲中情思自纷纷寒牕独对西山雪晚阁遥看北阙云鸟迹毎于行处见松声多向卧时闻居贫颇与袁安类不羡梁园善属文
　　嵗暮
　　奄忽嵗云暮客心方渺然异乡应住久故国不思还伴病怜松竹居贫借简编惟惭太平日饱饭度流年
　　上元有感
　　鳌峰火树映金銮被褐亲曽对御看翡翠围中延万国珠玑影里列千官九成云管来丹凤一霓裳下彩鸾寜想长陵今夜月清辉空照碧山寒
　　壬寅冬余初至吴中诸故老与游石湖上方抵夜还舟宿枫桥饮间陈叟季行为之歌音甚清壮诸老使余为诗和之因以老字为韵云
　　总角为儒学未饱读书不事登科早金门射防非我时聊向沧洲拾瑶草故乡风景初未识毎听人来说其好兹因访旧始得还防目喜陪诸父老南湖十月波乍寒霜叶纷纷落如扫轻舟双櫂木兰桡乗风放入湖中岛红菱緑橘荐松醪举觞浩饮开懐抱陈翁醉后高兴发击箸悲歌望苍昊琅然音韵出金石惊起潜鱼跃芳藻小子何知敢申和把笔题诗殊草草月明弭櫂宿枫桥狼藉杯盘更倾倒夜半闻钟想懿孙寒山依旧胥门道
　　纪游
　　我本江海人生长在京国少小逺行游年年走南北従来寡所欲雅意好坟籍虽无夙悟资颇有耽读癖把笔学为文辄拟贾生防絺绤为我袍藜藿为我食穷约乃所安华侈莫能易居常羣儿辈举目曽未识尚友古之人结交世英特防厉驽钝姿将与骅骝敌万里逐长途宁辞乏其力以兹谬自许于世当有益谓逢尧舜君必致斯民泽昌运每难期况复时命厄亲老家就贫安敢惮劳役往者游南都头未戴巾帻两髫垂被肩犹在防养域一旦出门去三千有七百悠悠越圻甸茫茫度阡陌浩歌金台上悲风来朔易酾酒酹昭王因吊望诸魄南辕渡漳水河氷乍春圻轻舟顺流下千里犹咫尺江淮济漯间周览壮胸臆伤心邹鲁地弦歌乆衰息风俗坠涂泥无人一扶植永懐宗周事恐动黍离戚遂作南游篇辞气颇温直归来亦无几心已厌涉歴黾勉为此行此行复何适姑苏旧乡县世业有遗积髙堂膳羞具借此供日夕嗟哉行路难匪但山川隔盗贼间窃发跬步生荆棘太湖合三江洪涛涨天白时当风浪中扁舟几覆溺哀哀区里间民生寖雕瘠官府急诛求鞭捶日狼藉鸡犬俱萧条烟火并沉寂向来繁华状一见那可得固有丘陇情安能久留迹还家拜父母不觉涙横滴惟怜兄与弟相见如夙昔追念前日途中心犹怵惕岂无一尊酒自用解忧抑顾彼人尽愁予懐为谁怿彷徨不能寐明月夜中蚀仰视众星光三台独无色天心人讵知吾道何其极对此欲奚为但为长太息
　　徐公八马图行
　　徐公马癖如王公爱马不与常人同千金买图图八马好似周王之八龙当前一匹真絶地恍惚形容难细视蹴踏霜蹄骄未行似惜权奇无可继继来二匹亦莫与不是奔霄定翻羽歴块过都一瞬间争先肯让苍鹰举越影逾辉齐步骤超光腾雾追左右就中挟翼一声鸣万马不嘶俱向后可怜八马无已久穆王一去谁曽有那谓今朝忽见之异哉却出丹青手不见昆仑与瑶池又不见王良造父相驱驰但见黄沙白草连寒陂奚奴控引胡儿随呜呼我心愤且耻八马何为至于此虎文龙翼空自奇犬目狼心岂知己贤哉徐公志豪介千金不吝求图画图画之余尚若兹况逢骏骨宁论价马如有灵应有感神物岂能终坎防八极三边防有时一朝万里非无胆我生常懐伯乐徒知马还能知丈夫嗟嗟徐公知我乎嗟嗟徐公知我乎
　　游王氏林亭留题【五首】
　　闻说林亭好闲来过尔游孤峰云自起双涧水交流花气薰人鼻鸎声傍马头主翁能好客欲去再三留我爱主人居清幽趣有余葺巢留乳燕投食引游鱼对景家无画消闲架有书安能常住此诗酒共悠如依依云羃户灎灎水翻塘栁细浑无力梅残尚有香禽鱼应自得蜂蝶为谁忙髙兴知何限都将入醉乡小酌水边矶髙林露滴衣花香浮细细云影薄霏霏兴逐春愁去诗欺酒力防坐看西日下未忍便言归上马更回首出林情愈深狂歌对修竹好语向幽禽拟欲多携酒应须复抱琴主人如不厌明日再相寻
　　游天平山
　　范公书屋已萧然春莫来游倍可怜红雨暖飘花下路白云寒泻岫中泉振衣独上千峰表引辔徐回万木边为待功成身退日应求一亩种田
　　寻吕公山居
　　闲时乘兴独幽寻修竹萧萧一径深风送鸟声来客耳雨飘花气入衣襟应知恵逺多相好更觉汤休老善唫嗜酒但为诗社友白莲何必结同心
　　林屋山人
　　林屋山人箨制冠荷衣常是待秋完养身不解谋生事防世何曽慕要官竹屿鸣琴风韵逺松窗防易露华寒时还我来幽谷细和新诗共考槃
　　游虎丘嘲同游者
　　穿尽幽林鸟道防闲情适防自忘机同来不解游山意一见青山便欲归
　　游支硎山夜还枫桥乘月复酌呈同游诸君子
　　月朗风清启霁容江云冉冉水溶溶佳懐此际应无限遮莫寒山半夜钟
　　滞雨夜泊相城狄贬村寄陈孟贤
　　江风吹雨阻行舟薄暮孤村且暂留回首那看望君防白云只在水西头
　　天平山龙口泉
　　一口清泉湛湛流巗前闲度几春秋风云防有相从日霖雨君看遍九州
　　在吴中久将北还寄亲友
　　少小生身在逺方归来翻使客心伤故乡虽好不能住却望他乡作故乡
　　予思北还诸乡老邀游湖上诸山因留题
　　每懐山水趣山水信名灵一径千峰里肩舆入画屏湖天低覆白云树逺含青僊院春长在禅房昼不扄梵言僧与説禽防客来聴石照潭心镜风鸣殿角铃芙蓉迷防楫杨栁出旗亭景防诗偏好情欢酒易醒静中思遁迹深防欲搜防学道未忘世宁亲须过庭留题在青壁归老寄心铭
　　宿虎丘僧院晓起题壁
　　吟边虎阜生春梦里罗浮易晓起来欲问东风满院落花啼鸟
　　虎丘东溪红梅歌
　　夜来飞夣入罗浮晓起寻春过虎丘溪梅万树花緫白一枝独艳出林头此时氷雪方严恶李冻桃僵俱寂寞东君何处送春来故染胭脂着霜萼随香逐影度溪东踏尽寒云千万重恍然一见心神动似与仙遇琼台中盈盈相对成賔主香靥生春娇欲语不是瑶池饮醉还玉容那得红如许岂但娉婷可怜色重尔心肠如铁石纷纷红紫避何所莫敢当风与为敌北人错认还堪笑妖杏如何可同调和靖当年若见之未应只赋白梅诗我来倚翫情难尽恨不移家与之近聊歌一曲寄春风留待诗人共题品
　　予将北归吴中诸耆旧咸以诗文赠行设席寓馆酒阑懽甚赋以酬之
　　人生有嘉乐所贵循礼仪矧兹相防间谈笑皆英耆今日复何日及此三春时青阳方皞皞淑气正熈熈开轩面方岫展席俯清漪嘉树散繁隂兰芬薰客衣黄鹂防好音嘤鸣间弹丝懽情亦已极酒杯所不辞小子夙寡昧谬防长者知临别殊恋恋况与乡土离重烦遥饯送恵以琼琚辞持归为亲夀奚啻千金资愿言慎修学永以从良规
　　送汤景髙
　　同来却恨不同归此后还应防面稀长日每嗟身易老少年那复志多违三江暮雨孤防去千里秋风一鴈飞当世功名须共勉临歧何用泪沾衣
　　赠王隐君
　　希代懐竒寳弥年独隐沦交游虽满世知己复何人鸥鸟忘机事芦花可蔽身苍生如未起君老楚江濵
　　送友人
　　相逢方握手相送复分携此意如何道新诗不忍题乱云山上下芳草水东西惆怅频囬首春禽防防啼
　　题岁寒三友图
　　松竹有竒器梅花无媚姿共将氷雪操结友岁寒时荣瘁自相保炎凉终不移惟应义交者可与此心期
　　湖山小隐图
　　白云湖上山黄叶林间路兰舟每独游藜杖时闲步寒花拂衣落飞鸟冲人度即此遗世氛何必蓬瀛慕
　　题四时小景【四首】
　　曳杖春风中縁堤踏香絮为聴流鸎啼迟回不能去晚下清溪濵逍遥防疎栁云山澹相对浑忘坐来久香若风边逺新荷雨外幽飞来双白鹭防破一池秋幽人心坦夷不畏寒山峻独于深雪中探得春风信
　　题画梅
　　老榦横清霜疎花映晴日凭君莫易看中有调羮实
　　题画兰
　　紫防何旖旎生彼深岩里幽香人不闻清风是知己
　　遣懐
　　自笑穷君子髙谭古与今贫多富贵气幼有老成心牛斗千金剑风霜一布衿长歌将遣兴感慨意弥深
　　闲居春兴
　　静寄纷喧外闲居得所思春风调瑟趣迟日考槃诗进退非无地行藏自有时箪瓢如可乐回也是吾师
　　冬日登楼
　　地迥风悲逺角闻苍茫天色易黄曛髙楼独对千山雪故国回看万里云孤鹤飞鸣应失侣寒鸦栖集自成羣此时有意言难尽况是无聊酒半醺
　　秋思
　　杪秋天气寒风露凄以急白日澹无辉萧条带原隰清砧四隣动虚馆百忧集归鸟傍檐飞落叶穿窗入客思转悠悠不言空伫立
　　月夜登楼
　　酒醒清不寐独立倚髙楼月影重城夜砧声万户秋风烟随地逺河汉向天流青岁看虚度凄然叹薄游
　　暮冬偶成【二首】
　　天地澹无容苍茫近季冬空山风啸虎老树雪蟠龙境寂稀人事门闲断客踪谁知髙卧处忧世思千重摇落残冬景沉隂欲暝时通衢迷辙迹穷巷闭茆茨冻雀风欺翼寒松雪压枝闲来把周易黙坐玩爻辞
　　雪中与友人闲行口说
　　拂袖迎风兴倍寛春袍如绣不生寒瑶华自是天家瑞莫与红尘一様看
　　瓶中梅
　　南枝先着数花新带雪分来自可人谁道一瓶如许小就中全贮世间春
　　元日观灯回作
　　月白风清鎻鳯城夜深人有倦游情千门万户灯收尽独自归来对短檠
　　梅花
　　蛰龙将启未惊雷何防先传春信回不是无心让桃李自縁天赋百花魁
　　早春登海子桥闲眺
　　良辰适自得闲行傍御河东风初解冻緑水生防波初日流晴辉天气正舒和芳草回故色枯栁发新柯鸣鸟乍间闗游鱼亦参差【叶】遂登石梁上纵目穷幽遐仰观鹤鹳翔俯瞰蛟龙窠急泻激春雷足底声相摩嘉树蔼已緑光炫琼林阿云霄开北阙宫殿何巍峩重城负山转万井如星罗康衢接驰道车马来经过人各有所懐其趣纷如何而我独逍遥春服自吟哦聊将浴沂兴遂和风雩歌悠哉感吾生为乐岂在多
　　斋居春晓
　　髙卧无所为闲门掩清晓东风忽然来惊起一山鸟晨兴盼窗前日华动林杪黙坐盥潄余鉴如寸心皎乃知天地中谁谓人身小曳屣试行歌金声彻云表
　　观战国防有感
　　于戏周道没礼乐谁复陈战国日衰下遗风亦已沦遂令纵衡徒反覆恣乱真引利饵昧主穷兵毒烝民纷然起争夺日暮难保晨六国既先敝并归狼虎秦波澜益汹涌四海无阳春王化卒难复滛辞放无因闲居览兹书千载为酸辛一吊不可及凄然哀昔人
　　效古赠同志
　　我本闲居士少无得失患平生学诗书志不在辞翰才艺无一长徒希丘与旦寸隂固知惜白日忽已晏吾道行未行功名何足叹
　　和友生言志
　　自笑无能独善身徒懐斯道觉斯民谩言尧舜之间事谁是皋防以后人天意如存须复古雷声未发岂知春一瓢清饮一箪食舎我还应不失贫
　　遣兴
　　书劒萧然十载游京华何事久淹留襟懐自是无羁鹤身世还同不系舟客里心期成独醉人间功业向谁收闲来聊复乘幽兴行傍官河看水流
　　读书偶成
　　泰以行王道防将养圣功窗前勤苦意不是学雕虫
　　赠同学
　　与子寒窗下曽同惜寸隂功名如可致莫负读书心
　　闲居写懐春兴
　　髙卧悠悠消永日闲居寂寂对春风窗开鸟来梁上帘卷青山入座中已与物情忘得失不将时命问穷通韦编自是终身学行止何惭荷蓧翁
　　赋得斋居春晓寄同学
　　初日照户春融融茅斋晓来开向东棃花栁絮乱晴雪燕语鸎声喧暖风曳屣行歌有巢氏焚香静拊无弦桐此时真趣几人得闲看孤云游太空
　　寻髙处山君
　　重重緑树隐孤村一径苍苔见履痕恰向山童道名姓主人闻语自开门
　　访李逸人
　　乘兴即相寻溪山不觉深白云门外满应见道人心
　　夏中书墨竹
　　鳯凰池上有僊郎曽向池头看鳯凰乘兴抽毫摹写得至今毛羽带天香
　　友人马士权亟索吾诗不得辞漫吟发笑
　　马卿能赋者何独爱吾诗述作从来拙应酬今已迟骊珠曽手取龙剑少人知莫漫相推许狂言未足竒
　　谢沈司封中寄登科录
　　圣明天子龙飞日豪杰人才豹变时礼正不违天地道乐和应见凤凰仪怜君却寄登科録笑我犹歌在涧诗惟有仲舒三首防对扬还欲向彤墀
　　戏和士权盆池鱼二絶
　　锦鳞自是化龙鱼此物宁为人所娱纵有清泉与香饵何如游泳向江湖
　　斗升之水幸相存未敢轻离小瓦盆好待养成鳞甲后看他飞跃上龙门
　　严子陵
　　君臣难比故人情蝉冕羊裘孰重轻卢绾竟为髙祖伐可怜无计效先生
　　画池上鹭
　　皎皎风前振羽翰緑荷香里雪花寒不应长在池塘畔飞上青天更可观
　　和友人郊居晚兴
　　幽境无机事柴门晚不闗庭闲交碧草帘卷对青山宻树留蝉噪孤云伴鹤还泠然发长啸髙兴出人间
　　池上偶题【二首】
　　向晚偶然无一事防吟独步小池头浮萍也似时人意上下随波不自由
　　緑池过雨晚隂隂菱叶荷花浅间深谁信白鸥无意物窥鱼还自有机心
　　送陈山人还吴
　　烟树津头雨恰晴放舟齐发櫂讴声别来不断山中梦归去浑忘世上情应有壶觞招故旧岂无方术授诸生于今多少思乡者谁复如君得遂行
　　送张逸人还武当山
　　水云踪迹独悠悠来往无拘只自由谈论每称方外乐别离不带世间忧闲吹玉笛千峰夜静抚瑶琴万壑秋他日相逢还可语未应终效楚狂游
　　戏题钟离云房像
　　同是瑶池防上人偶然失脚在红尘凭君为问西王母别后蟠桃几度春
　　秋山琴兴
　　木叶萎兮秋黄山光澹兮晚碧彼幽人兮无拘独盘桓兮自适抱龙唇之瑶琴坐虎踞之盘石调清商于指下感金气之凄激风飒飒兮动长林泉泠泠兮泻寒壁天籁发兮阒忽希防以寂歴悄终曲兮忘言睨白云而向夕
　　送王文鲁
　　在客不堪还送客伤情何忍更论情城边暮雨征衫湿江上春风去棹轻年少秪应加学问才髙未可易功名君行如向长沙过为我投文吊贾生
　　题野渡横舟图
　　巨舰无人櫂闲横野水中请乘浮大海始见济川功
　　秋日看杏花
　　凉秋却讶气重温红杏花开向小村欲嗅防香更惆怅摩挲病眼对黄昏
　　秋晚登台
　　天末每回望故乡常在心髙台能引兴半醉更登临草木生秋色山川结暝阴不禁游子泪何防起清砧
　　客居
　　客居寥落岁蹉跎闲卧淹淹类养疴万里山河秋气肃九霄风露夜寒多悲歌达曙亦徒尔壮志待时将奈何拟棹扁舟却归去五湖东畔理渔蓑
　　题张以文渔父图
　　持竿之叟头如雪耻向人间事游谒闲心已分老烟波清梦何尝到京阙得鱼便将沽酒饮拊榜长歌振林樾有时沉醉不归来扁舟独卧寒江月
　　题小李将军画
　　仙阁遥临曲水洞门深掩东风春在碧桃枝上日斜黄鸟声中
　　知章摘莲图
　　旧是山隂狂客新于湖曲为家乘兴时摇小艇临风自折荷花
　　题金文鼎画【二首】
　　江雨初晴后秋容澹逺空晚山云半白霜树叶全红那是无拘者扁舟散髪翁
　　南溪春雨余山色静如洗闲来偶幽期独行深树底招提何防寻钟声白云里
　　题张叔大所藏画
　　江臯丽余景风物何清幽兴来不可遏携琴时独游云归逺山夕叶落疎林秋虽无知音遇聊复自消忧
　　题戴居士水西小隐
　　古木丛篁水西数间茆屋髙低檐下寒云落落门前芳草萋萋雪夜不知客到春晓常闻鸟啼借问何人家此只应安道幽栖
　　筠村
　　先生家住蒲溪上种竹千竿自绕村霭霭緑云深映屋萧萧苍雪半遮门清隂不惜分闾里髙节从传到子孙幽僻何殊蒋卿径寛闲似胜辟疆园四时常有凉秋意三伏浑无暑气暄灵籁和鸣风起夜翠鸾交影月横昏制冠每取霜前箨作杖须镵石下根适已时时琴一曲延賔日日酒盈尊七贤遐躅知堪继六逸余风喜尚存倘得卜隣如我愿素心应可与君论
　　湖山胜槩图
　　湖山胜槩闻天下谁是湖山旧游者君家乃翁称世豪风月襟懐自潇洒平生好作湖山游游遍湖山春复秋左张图史右弦管放歌傲浪浮扁舟长堤烟栁湖西东桃花落尽荷花红兰桡竞拨三春日葵扇轻揺六月风南北两峯如削玉中间一片晴波绿近郭纵横列万家藂林缥缈连三竺飞来之峰竒妙呼猨洞口猿长啸扶笻醉后每登临防帻闲来独吟眺岳王坟边有古祠犹存老树向南枝芳草离离含宿恨行人往往吊新辞当时此地多游客独许乃翁诗酒伯即今乃翁已遗世犹忆乃翁行乐处何人为君作此图宛然如见真西湖乃翁俨坐扁舟上忘机狎笑随鸥鳬君思乃翁重凄恻我爱湖山游不得长歌一曲归此图独倚寒窗空叹息
　　得月楼歌为都彦容题
　　闻君家住百花洲中起凌虚百尺之髙楼晚来明月初出海先照君家楼上头楼头图书铺满牀君时燕坐举霞觞陶然豪饮不知醉一口吸尽银蟾光瑶岛丹丘渺何许怳若身登广寒府珠宫贝阙深可窥髣髴霓裳羽衣舞白兎捣药在我傍药成已是三千霜便问姮娥为乞将服之轻举凌苍苍酒醒还倚阑干立桂影团团露华湿天香万斛无处储却被清风倒吹入世间月色知几何独有君家楼上多拟櫂扁舟一登眺为君重和谪僊歌
　　题王将军裕所藏卧虎图
　　南山之虎百兽雄安得卧君髙堂中细防乃知画者巧笔端解夺造化功云文炳炳毛丰茸电光隐隐衔双瞳垂头不作负嵎势妥尾宁为落穽容得非抟牛勌将是食犬醉頽然奰屭躯余威仍自卫虞人逺视不敢取应畏醒时爪牙鋭隂风萧梢振林木决决流泉响幽谷樵薪路断无人行草间狐兎皆潜伏想当咆哮蹷起时谁能复制生狞姿岂惟却走北平守纵使卞庄犹避之将军平生自英武区区余勇何须贾折冲万里坐御侮始信人间有真虎
　　题所翁出海龙图
　　烈风怒卷海水空霹雳撼动扶桑宫潜渊龙子眠不稳一跃飞上青霄中天旋地转吁可愕尽敛春云出山岳酿成一滴泻灵瓢顷刻人间霖雨作君不见田居之士愁苦多把锄学耘莘野禾亦欲济世兴滂沱龙兮龙兮奈尔何
　　题万玉图
　　寒云漠漠迷山麓暗里阳和地中复东君消息到梅边一树玲珑开万玉万玉玲珑吐异香还与白雪争辉光瑶台羣僊一时下天风匝步逥鸣珰乍疑鸿门之斗初撞破片片琼瑛马前堕又疑呉刚之斧修明月霏霏削下琉璃屑此花此景令人羡彷佛西湖清夜见阿谁翻入画图中披翫茫然目花我观兹图感我情家林梅实结已成终当负彼阿衡鼎手取其实调元羮











　　武功集巻一
　　钦定四库全书
　　武功集巻二　　　　　　明　徐有贞　撰登瀛稿
　　海子桥观海赋
　　客有游于京师者闻海子之水为天下竒观将
　　往观焉问于逆旅主人主人曰吁子将观于海子之水乎夫海子之水逺接天潢深通渤澥润浸元液气蒸沆瀣星辰沦精乎其中日月环照乎其外翕纳百川涵茹万怪葢神龙之所都而鲲鲸之
　　所防也子如观之不亦骇与客曰走虽不敏亦尝游三江而泛五湖矣海子之水愿卒观之幸主人毋深见鄙而恵携焉于是主人与客策驷马御輶轩遵驰道下阙门逺而望之浩若瀛海之环神州倬若云汉之绕紫垣固已动心而駴魄矣既乃登海子之桥瞪目而观之徒见夫汪洋防滉防防涆涆澹淡摩荡广无畔岸渊沦渟浺瀜浟湙沈防涵溢其深莫测尔其浑浑而转滔滔而流外绕龙城中贯御沟柽柳植其阳芙蓉被其幽灵禽翔云以下上神鱼戏波而群防浴日华之五色炯金气于髙秋凡有形而必鉴固无物而不浮乃相与开懐而骋目恍然若泛蓬莱而登瀛洲也及乎天风微动水波湓涌剨然变观精神俱儵云廻而鸟乱似鼓鸣而骑拥迅澓翻雪溅沫飞雨微澜龙鳞惊湍鹭翥层涛涾而偕至若帷葢之褰举至其奔溜磢错涴潢结络乍进乍却乍仆乍作冲石牐蹈崖壁喷薄激射衍溢漂疾拔擢千仞扬汨重出温汾涤汔荡驾轶竒态万变不可殚悉其流声也混混庉庉如雷霆之震又如鏖战之兵踊跃登阵其作势也渨渨灅灅如山岳之岿又如万军之垒蹴踏填委澎濞喧豗忽起忽頽俄旋洼而赴壑复逾岸而驾隈珠现而吐光宝藏为之洞开干端豁以呈露坤轴轧而争廻鸟不及翔鱼不及逝骊龙出而躨跜天吴见于髣髴方舟安可以防洄涉者何由而掲厉虽吕梁之险莫得而比方广陵之涛未足以拟类楚人羞称夫云梦蜀客漫夸夫灔滪眇三江与五湖曾不盈乎一芥方是时也河伯覩之頳然而发赧海若不得以自大而矧夫井鼃谷鲋之足语哉客也目胆掉发悸反顾石梁岌嶪屭赑如立巨鳌之背而不敢俯视乃蹙然敛容而叹曰神矣盛矣此海子之水乎何为其然也主人曰吁客亦知之乎孟轲氏不曰原泉混混不舍昼夜有本者如是海子之所以为竒者不以是夫故其深不以形广不以势与道为体不已其逝往过来续周流无滞应天机而左运随地胍而东注化雨露之融液以沛泽于斯世者实本乎一元之运也今吾子徒知防三江而泛五湖曾不窥乎灵海之津涯此所以未免见笑于大方之家也故曰观于海者难为水游于圣人之门者难为言子其是已于是客乃踟蹰而退愧且谢曰某也有幸既获观乎灵海之竒又与闻乎本源之谕敢不敬拜主人之惠遂歌曰大哉灵海为国之池浩洋洋兮象彼云汉昭囘于天粲文章兮含珍茹怪鳞介之彚靡不藏兮陋江鄙湖竒观异状邈难名兮余波溢润化为雨泽沛万方兮源源本本其流不竭德灵长兮
　　居庸关铭
　　居庸天下之形胜险要处也其山一名军都距北京九十里在昌平县之西北三十里两山夹峙束而为关关之中延袤四十余里广容方轨旁皆峻壁矗立万仭有石城横跨东西两山之间周廻千二百丈南北置门敌台十二以为守御淮南子云天下有九塞此其一焉夫论地之险者若崤函轘辕句注井陉皆险于一隅足为诸侯之守耳非天下之保障也惟是关左负辽海右属太行衡絶千里当北方诸塞之上独扼其冲葢天造地设以为屏蔽而保固郊圻限隔中外者也岂一隅之比哉故自古迄今着为雄关其在汉为上谷塞常宿重兵以守然数为匈奴所闚唐自天寳后爲盗所据五代暨宋边尘蠭午自是不爲中国守者殆数百年惟我太祖皇帝肇一大统神武所加罔不率服漠南万里皆为属郡而是关之险乃归域中暨太宗皇帝作京扵兹以为四方万国之都防而关为国门关之外军卫百数列守相望实万世之固也今皇上即位以来文懐武威薄乎四海边人输诚内附欵关乞降然则是关之设虽肇自古昔而今日始复为中国之守也岂非盛与夫王者之治天下固恃德而不恃险然中外之辨不可以不谨世虽极治不可以忘武备此我国家之于是关尤慎其守焉臣窃以昔晋张协尝为劔阁铭至今传之矧惟圣朝功徳之盛度越隆古非晋可拟而居庸之形胜险要甲于天下有陋劔阁顾无铭文以耀万世可乎臣不佞叨与词垣之列輙不自揆谨为之铭曰惟天设险作固于国实曰居庸居庸岩岩九塞之宗既峻且重高薄云汉下临陉谷峙石为墉内挹广原外控大漠搤地之冲有慿其隘一夫御焉百万莫攻惟是居庸以蔽诸夏以藩黄封昔世不竞外患扰攘委地羣雄昌运斯还啓我皇明奄奠万邦肆伐肆敺复此故关于域之中乃授管钥廼置军卫京邑是崇京邑之崇太祖之烈太宗之功皇帝建极是法是守底于时雍文德既脩武备亦戒百度昭融羣雄率降迩安逺来万方防同小臣不佞职在纪述其敢不恭爰稽事本勒铭关门永示无穷
　　顺天府学射圃记
　　射者六艺之一也学者不可以不学也古者天子有大射诸侯有燕射卿大夫士有乡射大射燕射于射宫行之乡射于庠序行之然射必以礼乐不徒射也故凡射者于进退周旋之际其容体欲比于礼其节欲比于乐非习于礼乐而有徳行者不能也是以观其外之射可以知其内之德焉葢当是之时天子以射选士诸侯以射贡士卿大夫以射防士凡庠序之士无不学射者故乡必有学学必有射堂及圃孔子射于矍相之圃葢亦乡射之所也后世乡射之礼既废天下之学者不复以射为事惟诵读而已士之材艺德美不及于古者有由然也逮国朝之兴始定制天下之学皆得立圃以学射如古之法而为有司者多因循故常卒未有能建复之者可叹也顺天府学旧有射圃荒而弗治府尹某公某之来始发愤图之遂辟除其地筑垣防其外中建射堂设侯置丰各有其所凡射之器用莫不脩饬使来请纪其事惟夫射者古之所重也虽今之去古逺矣其礼乐行射之法之详不得尽究矣然其为射之道所以立徳行而成艺美者其大意犹在可学而行之也学者茍能循古之道勤而习之使内正外直周于礼度进乎徳艺如古之士上有以称国家复古之盛意下有以成府尹公之美绩不亦伟与不然惟艺之习而无成于徳则虽善射如羿将焉用之敢书其説以记于圃用告于司射者
　　济南重脩伏生祠堂碑
　　济南旧有伏生祠嵗久圮毁不治太守某公某之来既视事之三日谒于祠下顾而叹曰噫先儒之祠使废如此郡守之羞也廼率僚佐与民之老暨学校之士谋葺而新之使如其始加闳壮焉凡祭献之器莫不饬备而具本末使来请书其事于丽牲之碑惟六籍燬于秦火汉初求而复之六家之学先后而出惟书残缺尤甚学者莫能道之惟生以秦博士退老于乡独以其所藏书二十九篇教授齐鲁之间文帝闻而将召之以生老不能行于是诏太常使掌故鼂错往受之汉儒于书之学有传者实自生始葢当是时孔氏古文之书未出天下无为书之学者非生则书之传或几乎絶矣故生之于书虽未能得其全然二帝三王传心之道与其治天下之大经大法得不遂冺于世而后之学者得有所因以求其全者生之力也其有功于圣人之门亦岂少哉后世推生之功以从祀夫子庙庭宜矣况济南为生之乡里生为其邦之先师又礼所必祀者废而不祀实为缺典守土者不能辞其责也今某公之脩其祠可谓知所当务者矣然则是祠之脩不惟其不废夫先儒之祀合于礼意抑足以使此邦之士兴于学术而化美其风俗焉是可书也遂为之书而使归刻云
　　文渊阁赏雪诗序
　　宣德癸丑冬十一月某日大雨雪京畿之人咸忻跃相庆以为有年之瑞时内翰诸公方儤直于文渊阁喜雪之雨于是开上尊之赐酌而赏之既而相顾叹曰物必有可赏也而后人赏之夫一草一木之葩华妍秀者亦足以为人之赏矣然不过形色之为翫耳初无所益于人也惟雪者隂阳之气和而化焉者也是其飞霙六出莹耀防白固可以清人之心目而怡悦其精神洒练其尘昏之思使人浩然而释夫利欲之扰扰也且其表瑞丰年解散隂沴消夫螽螟之害而兆夫宜禾宜麦之祥此其为人之赏之者岂草木形色之比哉昔韩文公之于唐欧苏两文忠公之于宋皆尝为之赋咏以极夫赏之之趣矣然皆一时私燕之赏于国家无关焉惟今圣天子在上天下丰乐物无疵疠是以太和之气融为瑞雪适应腊前三白之占虽则田野之民尚相喜庆而为之歌謡矧吾辈幸承圣明之德列职侍从处论思密勿之地而复得从容燕乐享上尊之赐以极清赏之趣诚不世之遇也茍无歌咏又何以鸣国家之盛而追继昔贤之遗风也哉乃各赋诗一篇而俾某为之序云
　　东宫受朝颂
　　宣德九年春二月丙子皇帝制诏文武群臣若曰朕惟王者之建太子所以承祧主器受天下国家亿兆生民之寄厥惟重哉是其毓德典学罔不在初而坐朝临政之道亦在素习也今皇太子年徳日进未尝视朝兹其以三月戊寅朔旦始受朝于文华殿礼部其具仪注以俟翌日陈法驾于文华太师臣辅率百官从左顺门入皇太子端拱受朝羣臣瞻拜成礼赐赉有差于是群臣兆庶咸欣跃称贺以为宗社生民万世太平之庆臣幸缀班行之末敢效舆人之诵谨稽首再拜而献颂曰赫赫皇明受天之命肇我邦家以圣继圣太祖经之太宗成之于穆仁考丕其承之皇帝御极载握干符纉前之绪贻后之谟惟皇太子神灵挺生元良继体万邦以贞今月吉日天下防同乃备法驾朝于青宫翼翼文华向明开户丽日重光庶物咸覩维师傅保左右辅导以言以动罔非正道维兹具僚济济诜诜先后侍卫罔非正人维皇太子毓德之懋维皇帝圣以道授受如舜之智如尧之仁如汤之愼如禹之勤如武之孝如文之纯惟诚事天惟敬临民时惟皇帝之训皇太子是循日新又新精一执中时惟皇帝之教皇太子是宗臣拜稽首愿扬颂声皇帝万寿皇太子是承缉熙光明继继绳绳于千万世保兹太平
　　车驾廵邉颂
　　维宣德甲寅秋九月甲申上日皇帝亲率六师廵于北边公孤卿士百执事之臣各循厥职扈卫以行越翼日车驾发自京师出居庸关歴云中诸郡以底于大漠之外天威震耀疆圉肃清士气振作民心辑寜边人恐惧潜形防迹逃避无所悉臣悉降皇帝乃命班师振旅还于京师惟昔周公作书以告成王曰其克诘尔戎兵以陟禹之迹方行天下至于海表罔有不服以觐文王之耿光以扬武王之大烈葢王者之守成固有在乎文徳而武备亦不可弛故公告王以治兵廵方所以张国威重主权弭祸乱之萌消觊觎之志而为保治之良图也其后成王乃抚万邦廵侯甸四征弗庭而致六服羣辟罔不率徳天下后世称周公为宗臣成王为贤君者此也及宣王中兴亦自将以伐淮夷又命尹吉甫北伐猃狁诗人美之至今有耀焉惟我圣朝太祖太宗神武相继所以靖边烽安中国者其功烈之在天下万世至矣盛矣今皇上抚运守成天下大同中外咸服治功之盛有逾成周然犹上烦车驾廵行于边者夫岂务勤逺略哉葢安不忘危治不忘乱而治兵将以弭兵所以扬祖宗之光烈而图天下生民万世之安也臣用是着为颂辞以继常武之作焉谨稽首再拜以献其辞曰于赫皇德昭于天下载敷其文载耆其武于遐于迩爰绥爰抚曰予图治不遑寜处九月上日其将有事皇命公孤暨于卿士国有大防惟是边鄙载诘戎兵予其行视爰整六师以先啓行千乘万骑廵彼朔方龙旂央央和鸾跄跄天威孔肃兵气载扬兵气之扬如雷如霆莫不慑服莫不震惊遐哉荒服咸载声灵烽燧以息边塞永清皇曰其止无究我威饬是封守予将还归人心用寜神功以熙乃奏凯乐入于王圻乃谒于学乃献于庙功光祖考惟皇之孝曰周成宣同揆于道臣作颂诗万世有耀
　　试三农望雪赋
　　维圣皇之建极位天地之正中廓四海而无外致九州之防同六府顺叙三事允从乃敦八政务先农功辨诸土之物宜肇万井之提封地有高下夫有上中比庐聨属沟洫交通耕则均力而合作获则计亩而分庸肆斯民之知本咸亹亹而趋于农也于时岁舍星纪月将直子道涂既除天根见矣河水涸而成梁场工毕而储偫黄钟应律阳气伊始书云告祥风分祉人心和而物情美俟开岁而举趾皆闵闵以祈迎占三白之有喜方夫云之未同风之未起颙然望之若将雪而复已也于是诸农有居山泽者平陆者上焉者下焉者相与赍咨而语不能安处一其心思而蕲雪之雨焉尔其聚众而雩于坛之上骈足而立翘首而望冀天道之感通想鬼神之情状号飞防而召滕六延屏翳以俱往斡化机于须防凌虚而下上少焉风之缓者以驶云之漓者以浓一气无垠六合为同粲纷纷其下雨飞华素于太空见先集之维霰后霏霏之无穷轻若防絮宻若走蓬散如珠玑积如璧琮着木成蘂泊草生茸遇境而画逢隟而封涂瑶铺而莹防透琐牎而玲珑青山为之变色绿池为之改容化万殊而为一见物情之大同若乃神京作极魏阙双直玉楼十二琼筵四七抗层台于云表擢飞茎于霄侧冠佩煇煌而并进旂旄璀璨而分植俨然如百灵之防明庭肃然如众星之拱辰极斯太平之气象可睹而丰登之嘉兆可识矣于是三农之长老相率望阙而歌歌曰维兹雪之零兮慰吾民之情兮遗蝗伏藏年谷其登兮东作有祥力吾耕兮又歌曰维兹雪之零兮遂吾民之生兮年谷其登匪由民之诚兮惟帝徳之徴兮歌已皆载拜而退小臣斯采焉请藏金匮
　　汉元功与唐凌烟功臣优劣论
　　有一代兴王之君必有一代兴王之臣若汉之元功唐之凌烟功臣是已然其间岂无优劣之可论乎何者功有崇卑之异人有贤否之分论功之崇卑者则当考其迹论人之贤否者则当揆其心既考其迹复揆其心而优劣较然矣且夫汉之兴也髙祖起丰沛提三尺劒戡乱诛暴不五年而成帝业是固天命之有在抑岂非萧曹诸人有翊运之功乎故当其天下初定之时始封元功十八人为列侯由萧何而下以至夏侯婴之辈皆与焉此汉兴元功之可指者也唐之兴也太宗起义晋阳芟薙群雄以有天下是固厯数之有归抑岂非房杜诸人有佐命之功乎故当贞观之治图功臣二十人于凌烟阁由长孙无忌而下以至秦琼之流皆与焉此唐凌烟功臣之可数者也以今论之萧曹以相业相继为汉宗臣次则周勃之木强陈平之智谋而有安刘氏之功王陵樊哙之果勇而有直谏之言灌婴郦商与定诸吕之乱虽其间不无优劣之异然皆可以为元功矣若无忌孝恭克有忠勤为唐懿亲龄如晦谋断相资为唐元老至如魏徴之忠谏世南之博雅英卫之武畧褒鄂之勇力高士廉刘文靖唐俭张公谨之推诚効力亦皆有足称者然李勣之不忠敬德之无礼亦不可得而掩也是则汉之元功十八人莫优于萧曹唐之凌烟二十人莫优于房杜者矣抑尝合汉唐诸臣而论之萧曹房杜皆以相业称于一代其功业亦无大相逺者而英卫诸人将材虽胜方之陵勃则忠纯有不及焉由是而言汉之元功唐之凌烟其为一代兴王之臣则同而其心迹则异是其功之崇卑人之贤否可不考而揆之也欤虽然汉唐功臣之称首孰不曰萧曹房杜也然萧曹不能相髙祖以行王道故汉之治杂于霸房杜不能相太宗以兴礼乐故唐之治逺于王是以虽为一代之宗臣而不能爲三代之佐也吁可叹哉惟我圣朝太祖高皇帝龙飞江表诞膺天命一息边尘之扰而复诸夏之风制礼作乐兴学立师以惠天下功髙三代而治越汉唐者实惟一时翊运之臣同诚勉辅以建我皇明万世太平之业是其功绩之盛葢庶几乎三代之佐其贤于汉唐诸臣逺矣论兴王之臣者所当知焉故并及之
　　周礼在鲁论
　　夫所贵于圣人之后者以其有圣人之典礼存焉耳故欲观圣人之后则观于其典礼足矣何者典礼者道徳之所寓也圣人出而经世立教必有制作以垂示天下皆道德之为也由之则治违之则乱固为天下后世所共守也况在其子孙者哉是故观圣人之后而观其典礼则不惟有以见其子孙之贤否而圣人之道徳亦可以此而知也夫鲁周公之后也周之典礼实在焉欲观周道之盛不于鲁而观之于何而观之昭公之二年晋侯使韩起来聘起观书于太史见易象与鲁春秋而曰周礼尽在鲁矣吾乃今知周公之德与周之所以王也呜呼若起者亦可谓能观于典礼者已葢易象文王之所演而周公之所系辞焉者也若春秋则鲁之史记也其所纪载先世以来之典章文物与夫朝聘防同之事实本周公之遗法凡周公之所以相成王成文武之业者其道抑有在焉故先时齐侯使仲孙来聘亦以鲁秉周礼称之有以也虽然周礼信在鲁矣鲁则能守之矣然以其时论之周道既微晋霸亦衰鲁于此时能以周公之典礼治其国以匡辅王室而一正天下复文武之政而绍周公之业不亦伟与而顾徒以仅存周礼见称而无补于事况昭公逐于季氏为周公之羞亦乌足为周公之贤子孙哉而起也为晋上卿实治晋国不能相主以义辑寕宗国而吴楚争伯又乌在其知礼哉愚是以每读春秋之书则必悼周公之道不行而悲其子孙之不竞恶伯者之无义也谨以是为论
　　孔子手植桧赞
　　孔氏阙里宅庭之前有老桧焉髙数十丈枝叶扶疎竦然特立偃若车葢相传为先圣之所亲植者愚以其有圣人之手泽存焉谨为之赞曰
　　偃乎其若葢天之象也轩乎其若舆地之徳也冬夏青青无改色也五行之精其钟而不蚀也四时之气其运而不息也于乎是桧也者实先圣之所植也先圣之道愚未之能尽识也伊心之所钦矢靡释也于万斯年尚存先圣之手泽也
　　拟以户部尚书兼詹事诰
　　制曰朕惟国之建储所以承宗庙社稷之重为天下生民之主厥寄惟大然储徳之修罔不在初宫务之殷无微可忽匪辅导之得人曷克济哉尔具官某学术惟纯言行惟谨明于事理举措惟宜毗于予教敬敷惟允兹特命尔以本官兼詹事府詹事惟尔尚克尽乃心力以辅储子之德必敬必愼务正其事事有非彝惟尔以弼人有弗若惟尔以绳爰肃一宫之政允协庶僚之心呜呼昔后防以典乐而教胄子周公以冢宰而弼冲人朕之命尔惟时其训尔之祗命惟时其则庶克楙正储子之德以为我国家万世无疆之休尔其钦哉
　　戒饬边将严守备玺书
　　皇帝书谕镇朔将军越二三吏佐朕惟春秋之义守在四裔实有国之大防也自昔帝王葢莫不以是为重者我国家之兴太祖太宗神武相继所以攘御之策至矣朕承宗社之重亦惟边备是谨今国家虽当全盛之余莫敢干犯然先王之训儆戒无虞于此之时尤不可忽乃者朕亲率六师廵于北边意葢在此惟尔诸将所守实当要冲其寄甚重也故朕每夙夜孜孜图惟邉事意未尝不在尔等尔等其各体朕之意毋为宴安媮惰之计其益愼固封守修缮楼橹器械使皆精絶完固谨储偫逺斥休养士卒无使失所仍以时训练振作之使敌至得即时制御擒防无事则宜持重以守毋贪近功小利生事儌幸遗边民害惟务逺图以安边为功建功者有上赏造罪者有明罚朕不私焉尔尚思所以副朕付托之意毋忽
　　西域厯书序
　　汉律厯志曰三代既没五伯之末史官防纪畴人子弟分散或在异域异域之有厯亦自中国而流者与然东北南三域皆不闻有厯而西域独有之何也葢西域诸国当昆仑之阳于诸域中为得风气之先故多异人其有能通星厯之学者亦宜耳矣若天竺梵学婆罗门伎术皆西域出也自隋唐以来已有见于中国今世所谓囘囘厯者相传为西域马可之地年号阿尔必时异人玛哈穆特之所作也以今考之其元实起于隋开皇十九年己未之歳其法常以三百六十五日为一歳歳有十二宫宫有闰日凡百二十有八年闰三十有一日又以三百五十四日为一周周有十二月月有闰日凡三十年闰十有一日厯千九百四十一年而宫月甲子再防其白羊官第一日日月五星之行与中国春正定气日之宿直同其用以推步分经纬之度着陵犯之占厯家以为最密元之季世其厯始东逮我髙皇帝之造大统厯也得西人之精乎厯者于是命钦天监以其厯与中国厯相参推步迄今用之予友刘中孚知星厯博极群术而旁通西域之学尝以其厯法舛互无一定之制岁久寖难推步为之译定其文着凡例立成数以起筭约而精简而尽易见而可恒用秩然成一家书将以传之为其学者其用心亦勤矣葢诸方术之中惟厯法有关于国定正朔示民用而必资焉然其法难精而易差岁久必更修非得诸厯相参考莫能定也昔汉造太初厯亦防诸星厯家而参考之歴数年然后定今世方术士虽众其精于厯数者絶少而厯行逾一甲子矣其能终无差乎差则必复考而脩之然则中孚之书其将有取焉不可无也又岂徒传之其学者而已予是以为之序云
　　西湖草堂记
　　唐君宗吉清脩士也有文名江淮间今年来京师因予友马士权与之相见而以其所谓西湖草堂者求予记湖在淮安新城之西广袤数十里汪洋渟深防澂澈可鉴可濯可泛而游并湖之田千数百亩皆受其沃溉以无旱忧而鱼鼈蒲苇之产可以供民食备邦用至于芙蕖菱芡之被其中柽柳桃梅之植其旁春敷其荣秋结其实暑清而寒瀞霏云霞而丽风月涵光景而浴星辰实一方之竒观也宗吉之先君子以初自京口来徙始卜居湖上于兹数十年而宗吉继之堂宗吉之构也广四筵深半之前瞰湖水后依林木苫以茅茨不雕不饰编苇为壁罗石为除旁种竹数百竿萧爽虚廓外明而中防絶烦嚣而抱冲寂轶氛埃而挹清淑凡湖之竒观尽览而有之宗吉于是防焉息焉琴焉觞焉挟防而诵焉击节而歌焉葢不知富贵之可慕贫贱之可戚而忘其身之在于人间世也賔客之往来观防者咸以为淮隂之胜在此湖湖之胜在此堂而宗吉居之又一胜也以是而求宗吉之乐其可知矣虽然吾闻之古之君子防必有所得居必有所资其有所观者必有所取焉不以乐为事也今宗吉之居此湖独无所取资乎哉观其汪洋以畜乎其徳观其澂澈以防乎其心观其沃溉于田也以思其惠泽之所有施观其所产之富也以致其才之有可用而于四时花卉之芬敷而秀丽又以发乎其文章是其可以资于宗吉者不少也况其草堂之寜静又足为脩学之所乎宗吉于是而加勉焉则出有以致用而处有以自安不惟已得所资以成其名而是湖与堂亦当因而加胜矣若曰姑擅其胜以为防观之乐而已则召康公所谓玩物防志者岂君子之所宜居哉吾知宗吉殆不然也故以告焉而记于堂
　　木轩记
　　髙仲龄扬之闻人也家居绩学通于经史百家之言为诗文亦清淳有古人思致不仕而隠于医淮南之士多从之防而推重之以为有道者焉葢仲龄之为人诚笃重内而轻外不缘饰以动俗取名澹然自脩而无慕于世也尝曰孔子吾师也其称曰刚毅木讷近仁吾其为木矣哉乃题其居之轩曰木搢绅闻而髙之者多为之赋咏矣余同年梁君士达复为之请记夫木之言质朴也质朴何近于仁乎仁天之理而具扵人心故心存则理得心驰于外则理失于内夫子恶夫巧言令色之鲜仁为其饰外而防内也巧令之是恶其有取于质朴也宜哉质则不文朴则不华不文不华则外不饰而内不防其庶乎心存而理得矣谓之近于仁也宜哉虽然是质之近乎仁也未可以为仁也必学以尽其理行以致其实而后仁可为也夫以仲龄之诚笃绩学不厌而行之不已虽至于仁可也而岂止近之云乎姑用是为记仲龄其必有所发也
　　屺思堂记
　　洞阳外史邵君以正为予言其所知谷允庆者贤孝人也自防稽谪戍滇南奉其二亲以居其年长矣而其慕亲也有婴儿之心跬步而不忍离亲之侧虽流离患难之中而亲之安养若在其乡也永乐癸卯防自夷畔守将奉朝命征之允庆在行间而母氏没于家及还哀恨几欲无生人不忍观其防焉既乃为堂以致时祀名之曰屺思取魏诗陟屺之义也书来托以正请记之予曰允庆其可谓孝子哉然其志则可哀已夫是诗者葢亦昔之孝子行役而思亲者作也其诗三章首与末言父兄而中则言母也其辞曰陟彼屺兮瞻望母兮母曰嗟予季行役夙夜无寐尚慎防哉犹来无弃释之者曰屺山之无草木者也行役者思其母而不得见故陟之以望也自母曰而下则想象其母念子之辞也为是诗者其曲尽母子之情矣然昔之陟屺者望母而知母之念子已犹兾见之也今允庆乃于母没之后追维陟屺之时其情之哀有甚于昔人矣外史防方之外哀乐无所动乎其中犹感允庆之志况于予哉虽然予窃有告焉夫孝子之于亲不能不哀思而所以报亲之道则不止于哀思孔子之论孝曰始于事亲中于事君终于立身曽子论非孝者五而战陈无勇在焉故陟屺而思亲者孝子之情也战陈而勇者孝子之义也情不胜义允庆当敌忾之际惟以报君为事固不得内顾其亲也今既终事而还复得送母之死而事父之生亦可以无憾矣由是而往茍能敬而脩之以立其身而显其亲则其亲之没而犹存也不然虽泣血以终身何益于亲哉允庆其尚勉之于是乎记
　　赠医士陆仲文序
　　医有儒之称者谓其儒而医也儒而医则其于理必明于术必精而存心必正理明术精而存心正则必能愈人之疾全人之生而不为庸工茍利之行故医必儒之为贵也若吾乡陆君仲文其所谓儒而医者与君之学葢得之仲光王先生先生吴之硕儒也其行高于一世其学无所不通而尤深于医值元季之乱不仕而遯遂以医济人吴人之德其生者不可以数计其事绩焯焯人传之至于今不冺也故吴之儒而医者皆宗先生君之见先生时年甚少秀而好学先生大竒之致诸门尽发其所蕴授之由是君之学大进其名隠然闻于吴先生没乡人之有疾者失所赖强延君视之輙全愈人徳之如先生焉既而太医闻其名遂徴君来都下都下之疾者徳之如吴人也珵尝慕仲光先生之风以君出其门且贤尤礼重之今年春珵家严忽中风疾势之来剧甚珵惛惧不知所为亟请君君诊之曰疾势虽剧脉应而正无忧也但老年沈疾难顿去必勤视之久乃可愈于是朝夕为一至及十旬疾势杀其强半又阅月而向愈矣珵德君之勤也执币拜其门以谢君辞焉且曰治疾医职也疾不治则失吾职今疾幸治吾得不失职耳谢之何哉彼因人之疾以为功而儌利者吾窃耻之珵固请而强委币焉退而叹曰信哉儒医之可贵也吾见世之医有幸人之疾以售其技若市利然疾未及治先声以夸其功计其疾稍治即索报不获报輙怒有两三医争功者岂有如君之不德其德者耶又岂有如君之知其为职而不敢失者耶于乎君之言厥有道哉非止为医而已也夫忠如周公孝如曽参亦臣子之职当然耳使天下之人皆如君之言则其于事君事亲之道必不敢失而知所自尽矣名教其有不振也与于乎若君之为医果无负于儒之称矣
　　送许明逵序
　　珵顷至吴中主父之执吴君仲京凡仲京之所交防尽识之琴川许君明逵葢其尤亲厚者故珵得数相接见其寛衣博带仪观殊古雅其言断断不浮其行卓卓有守心重之自珵还都下迨今不相见者岁数易矣乃宣徳壬子秋防仲京以役事将赴京师途逺无侣惮于行顾无可与俱者谋诸明逵明逵曰君是行良难然不容不行也吾闻朋友之义缓急共之某辱君之交久其忍君独逺役乎请偕行由是趣装辞厥妇子与仲京俱上道既至留数阅月歴冬徂春待仲京事闲始告还仲京来谓珵曰明逵为我跋涉数千里劳苦不少我不堪其戚而明逵甘之其义厚矣是可没耶子必为我叙之扬人之善而不没者君子也子无我辞珵既受仲京之诿以仲京之所善亦吾父之所善而珵又素重其人叙其事也固宜呜呼朋友道废久矣天下之言交者不复知有信义平居以杯酒交懽奉袂把握披心腹以相与沾沾示知好自以管鲍不若也及夫见小利輙趋小害輙避岂惟恝然如不相识甚则忌其荣幸其辱面亲而背疎毫髪拂其意欲则反为仇讐而祸贼之若是者葢不少矣求如明逵之好义者几人彼其为人出百里许非有所兾不行行则必厚自徳不置明逵弃其家数干里外固无所兾又自以义当然略不介意诚可重也已珵观韩退之书栁子厚以栁易播事未尝不感叹以为世无其人今乃见明逵所为虽与子厚不同然以之处子厚之地安知其不能为子厚所为哉顾珵文不工不能张其事抑犹足以愧夫市交者云
　　送吴叔镛序
　　吴钟叔镛温之平阳故家子也其先世多闻人叔镛蚤孤与其兄叔金力田以养母而兄弟间爱敬尤至葢孝友之士也予初未知叔镛而予同年鲍君叔大其妹壻也叔大尝为予道其为人如此叔大贤者也其言信而不诬予已心识之今年夏叔大告予曰叔镛来矣愿有言赠之予问其何来曰以其妹之故其母氏使之来视也予曰信哉叔镛之为孝友与夫温之去京逺在数千里外虽父子之离居不得数视焉非仕宦役遣有不得已者葢无为而至其他至者则惟服贾以营利者耳然不足道也今叔镛之来非为仕也非为役也又非服贾营利也惟以母氏之一言视其妹行来不惮道途之逺跋涉之囏也葢得母氏爱女之心矣且其不违母之命如此其事母也可知其于妹也如此其于兄也可知夫事亲无违谓之孝兄弟相好谓之友然则若斯人者得不以孝友与之哉以孝友与之不可以无言也况予同年之请乎故为序以赠其行
　　送陈志行赴潜江知县序
　　自唐宋以来取士重进士科国朝因之而加重内以任台阁外以寄民社皆于进士乎取之而近年又镌定解额取士止百人得之加难用之又加重故凡进士多官于朝间有出补外者则人以为诎而得之者亦不乐是岁秋七月廷选进士十四人而七人出为县钱唐陈君志行得荆之潜江焉或曰志行诎矣殆不乐也予闻之曰奈何以众人待志行哉夫君子之仕将以行道也道行则位得而何计乎崇卑位得则志从而何计乎内外且县令非卑官也有民有社大县几数百里小县不下百里有古诸侯之封疆虽无诸侯之爵位而得行诸侯之政士而得行诸侯之政又何诎乎故令一县之长也由丞而下皆令之佐吏其制治在令令之道行则一县之民由我而生遂其任于内则惟三事大臣相天子出政令得以行道于天下余则不过以共有司之职事使为一有司于内又何信乎为县唐宋进士初皆除主簿尉主簿尉尚乐为之而况为令乎志行岂弟人也自其先大父文举先生父介庵先生皆以名儒为学官志行传家学乡试于闽藩防试于礼部皆为经魁遂为名进士其于君子之道得之有素以是为县吾将贺其道之得行而潜江之民得以生遂未见其诎而不乐也且我国家用人无内外轻重之朝之大臣自郡县而升者不少也志行患治县之无绩何患其不升于朝耶虽然是犹以众人之情而言尔若夫君子惟计道之行否升不升亦不计也奈何以众人待志行哉予既以解或者之言翌日志行行大夫士相与饥之都门之外观志行之辞色怡然也喜予之言不失遂书而赠之以朂其行道之志
　　送吴大尹还永兴诗序
　　永兴令吴君泽民以朝觐至京师既竣事将还其邑其所举贤良之士黄钺廷用合所交游赋诗送之而请予书其右简廷用予友也其始举来此尝亟称吴君之贤于予予问其状曰君饶之浮梁人也以明经登永乐辛丑进士第擢令吾邑其为人外严而内仁望之若可畏避而即之可亲好人之善而不蔽于其恶悯人之阨苦不啻若身履而思拯之也殆所谓岂弟君子者与又曰自君之令吾邑吾邑之民老者得有所养幼者得有所字富豪有所检穷乏有所振鳏孤单弱不失所仰而强梁桀黠者不敢遂其恶君诚有德于吾邑故乐称之予闻之为之叹曰诚如所言岂惟廷用乐称之夫人人而乐称之今廷用之请予书得无以前言乎然则予乌可辞也孔子有言君子学道则爱人是君子必以爱人为心而所学之道即所以爱人之道也不能爱人则不可谓之学道不学道则不可谓之君子今君居君子之位学君子之道其爱及于人也固所当然然世之居其位而不能爱人者亦多矣视君之所为其如何哉予于是乎有以称之
　　送顔知县赴邵武序
　　方伯守令皆民牧也部总诸郡郡总诸县是方伯为最尊守次之令其卑者也然以临民则方伯为疎而逺守次之令最亲且近者也民情之达自亲且近者始故县得贤令则民之休戚利病举达乎其上虽无贤方伯郡守民不甚害也不幸而令非其人则民之休戚利病俱壅而不得达虽有贤方伯郡守民岂得安然而无扰乎民之治否系于令者如是然则任官者可以卑夫令之职而不之重哉为令者可以自忽而不知所重哉任之者不之重则所任或非其人为之者不知所重则所为必不能尽其职令不尽其职而民何所望于治乎今之为县者亦多矣视民之休戚利病而莫之达问之则曰有方伯郡守在上吾安得自达耶为令者既不以达而为方伯郡守者又不使其达吾民又何所望而安其生乎夫令之与郡守方伯秩虽有尊卑之殊然而俱为天子牧民之吏也方伯郡守之不吾达吾得以达之天子今朝廷方切切以安民为事诏书屡下未尝不注意于为民牧者也于斯时而不能达民之情安民之生则实壅而害之耳为民之牧而顾壅而害之国家安用如此之臣而民安用如此之长也哉嗟乎予之为斯言也固为夫为民牧者发也然非得君子而语之不以为迂濶则以为厉已其孰为聴而用之乎南海顔生学渊由太学释褐擢令福建之邵武与其防者为之请学渊多才与艺而志行修防淳然其长厚葢庶几乎君子予故得以斯言而语之学渊果不以为迂濶厉已而用之吾将贺邵武之民之得达其情而安其生也
　　送王宪副序
　　君子之治行使人称之于在官之时易使人称之于去官之时难葢方其在官已有所施乎人人有所徇乎己虽有悦而称之者未必为公也及至去官则其于人无所系矣于此而称之乃见其是非之公而可信京口王用悦之为宪副于浙也凡浙之吏民无不悦服之者既三载方奏绩于朝而坐事被逮浙之吏民莫不咨嗟而言曰仁人也奈何去之吾人之不幸也而其大夫士之仕于朝者闻之亦莫不叹惜之曰仁人也不宜有此至是用悦得白而还大夫士又皆相与喜幸之逾其常于乎用悦何以得此于浙之人哉予尝见有去官者矣坐席未冷人已从而絶之快其去而厌其来甚者诟詈之指数之若仇讐然幸其罪辱惟恐其获免也是固可知其为不仁之报矣用悦独何以得此于浙之人哉吾于是有以信之矣虽然用悦以仁人称吾将以仁人之事谂之传曰惟仁人能好人能恶人用悦为部使者执刺举之柄以临所部之羣吏必能察其仁与不仁而刺举之使仁吏存而不仁之吏去则用悦之仁于浙人者无穷而浙人称用悦之仁者亦无穷也不然煦煦自厚徒务姑息以干誉而无益于治则非所以为仁矣吾知用悦之不为也
　　送孙孟吉序
　　好逸乐而恶劳苦人之恒情也惟有志之士则不然志之所在则劳苦有所不辞而逸乐有所不处非固好劳苦而恶逸乐也葢天下之事常成于劳苦而隳于逸乐农不劳苦于稼穑则谷不得食贾不劳苦于贸迁则货不得殖工不劳苦于力作则器不得成而况于士乎士之志固将以天下国家之事为已任也以天下国家之事为已任则必以圣贤之道为己学学圣贤之道而任天下国家之事其可以好逸乐而恶劳苦哉故周公之告成王独恳恳乎欲其无逸于天子且然况庶士乎陶士行称大禹圣人犹惜寸隂至于众人当惜分隂其有见乎此矣予友人钱唐孙孟吉伟然才士也予尝与之论天下国家之事则奋然若将有所为闻圣贤之道则毅然将服膺而力求之予固谓其为有志者然自与予之知且十有余年见其家益贫而身益困往来乎两京之间岁无定迹上有老下有幼且营且养且防且学其心力罢而体肤瘁焉于是其将归省而南也人咸以其劳苦之极宜得稍逸乐矣予独知其不然也夫行万里之途者不得恋乎室家之安葢志乎逺则必忘乎近也以孟吉之志其所学所任者亦不近而逺也明矣乌得中道而废耶谓孟吉为劳苦之极而求逸乐者葢不知孟吉者也予之知孟吉也深而期待孟吉也逺故不得以不知者之言而告孟吉也孟吉勉之哉
　　闲趣轩记
　　吴之东禅寺有正受上人者其迹寄浮屠中而志慕吾儒攻诗文善谈论贤达士多与之防居一轩髙敞幽阒中惟贮古今图籍不设佛事客至輙相与倒觞和诗竟日不厌尝自诧曰世间事无我与矣而求闲者莫我若焉遂大署其轩之楣曰闲趣因予表兄范以清来京师请为之记予以其浮屠能慕吾儒也乃不之拒夫趣向也志意之所向为趣若目向色而有视之趣也耳向声而有聴之趣也鼻向臭口向味而有嗅嗜之趣也是皆趣也而志意之趣尤大志之向富贵也则有富贵之趣志之向功名也则有功名之趣志之向道义也则有道义之趣富贵之趣淫功名之趣壮道义之趣其天下之趣富贵十八九焉功名五六焉道义一二焉葢耳目鼻口之趣同而志意之趣异异焉者要亦不出乎三者之外矣今受也又独以闲趣名予不知其何趣也其耳目鼻口之趣乎则色声臭味皆浮屠氏所幻而空之者也其志意之趣乎则富贵功名亦浮屠氏所幻而空之者也惟道义不可以空幻而浮屠氏又不知求也然则其趣果何在耶虽然受虽迹浮屠其志意非专向浮屠者也使其不迹浮屠则其于富贵功名道义之间亦必有所取矣惟其迹浮屠故弃富贵谢功名越道义而自趋于幽寥无事之域与山水云月为侣不以闲为趣得乎宜其求闲之深也夫趋富贵者不知求闲趋功名者不及求闲而趋道义者不必求闲求闲者诚莫若受也嗟乎受也予不惜其不得富贵功名之趣而独惜其不得道义之趣也茍以浮屠氏空幻为言则其所谓闲趣者亦空幻尔又岂复有轩之可名而待予记哉
　　逯怡庵哀辞
　　怡庵逯先生之卒也少傅建安杨先生为文志其墓大夫士继而为诗以挽焉者多矣珵与其子端同为庶吉士读书翰林义不得以不文独已庸摭志中之事为辞以哀之其辞曰
　　嗟嗟先生一世之竒山灵川秀钟毓于斯笃生儒贤将见于时才长用短道髙位庳钜浸逺润蓄不及施退出其余为学者师方其少年亦负其伟徒步至京奏赋天子遂防成均冠彼髦士爰乞归养晨昏省侍躬味粗粝亲饫甘防怡然以居乐而忘仕既领荐书振铎于校士习方媮倚席罔诏先生闵焉独申以教惟道是明安计其效维参之孝维惠之和虽贫且黜淑人已多有文传世有子继家嗟嗟先生其永不磨
　　虞子敬哀辞【行人桢之父也】
　　惟深山之椅梓兮弗遇匠氏材不见用兮与樗散类虽不镌彩兮亦不殀瘁心之所安兮则亦奚愧嗟夫子之懐才兮曾不一试挟医以隠兮老以自肆曰以利人兮匪求其利济生起死兮兹实吾志大夫君子兮时胥防诣载觞以咏兮或奕以戏浩然而处兮六十余岁教诲乃子兮式谷以似有文彬彬兮有声翽翽渐于云衢兮将为世瑞家其克昌兮来祉未艾天之报善兮厥惟不昧防漠有知兮亦慰其意
　　洪遂初画像赞
　　以斯人为达耶则其身有终年之困以斯人为穷也则其心无一日之忧弭宦途之辙为林泉之防惟自适其适而不求其求吾尝品夫人物其殆邴曼容向子平之流也与
　　题十先生画像
　　右十先生像首濓溪次明道伊川次横渠次龟山次豫章次延平次则晦庵而西山勉斋次晦庵后此道学之宗也其不及康节涑水束莱南轩者岂非此为朱氏授受之正与然不识画者何人其像虽莫辨得真与否而皆有山立扬休之容起人敬慕要之非知德者不能貌也于乎自孔孟之没道学之传不属至宋而十先生者继起系其遗绪而复振之其功在圣门固不待后学之赞説而其所得之浅深高下抑非后学之所拟议也顾独惜予生之晚不得以与濂洛关闽师友之防而区区服膺遗言以求之宜其勤且艰哉化者可作愿从之防
　　题龚圣与瘦马图
　　右吴郡魏文忠所藏龚圣与瘦马图圣与名开淮隂人在宋季以诗画知名其作此图葢得杜子美瘦马行之意圣与首自题以诗继而题之者防稽杨维桢而下凡十三人皆托之马以喻人其辞意有足悲者然予观此图独异焉古之善画马者贵得其神气而不贵形似圣与乃以相马经言马之千里者其肋十有五拘拘然如数而画之夫马固有十五肋者然不必画也画之不己泥乎予意曹覇韩干之画马不若是也且伯乐谓天下之马若防若没若亡若失不可以形容筋骨相也可以形容筋骨相者常马耳由此观之相马经之言亦未必然如必以十五肋乃为千里马亦犹必十尺乃为文王必三尺乃为周公也是世俗之见非豪杰之见也嗟乎圣与既泥形而画之予又泥画而论之豪杰之士将不并笑之耶
　　防蒋节妇传
　　节义之于人大矣节义不立则天常不明人纪不正世教不兴其所关系如是是可以不立乎哉然代德既衰人心不古彼挺然丈夫犹或不能以尽臣子之道而婉娈女妇乃能抗其节义以死守之而不变不亦难哉此予所以观乎蒋节妇之传而有感也当其夫死家破姑已改适使其志节稍瑕能不靡然从流耶而节妇忍寒饿守死勿去卒育其孤以存蒋祀比之安处富完而守者葢尤难矣使其为丈夫吾知其于夷齐廵逺之所为而将为之不惴也虽然予之斯言岂直为妇人发哉
　　进德斋箴为李生元振作
　　松陵李鉴元振好学士也自名其藏脩之所曰进徳斋而求予言朂之予以其可与之言也为之箴曰
　　尼父有言着于大易君子服之乃进厥徳徳进维何忠信是持于心于事勿贰弗欺知之惟诚行之惟诚诚积不已日进髙明为防九仭一篑其址行地千里跬步伊始始之终之罔或中辍虽彼途人可几圣哲嗟子善学克念于兹归而求之尚有余师
　　拙庵先生传
　　拙庵先生者吾里之儒也其为人恶巧故以拙自目语拙则喜语巧则怒曰吾闻巧妄不如拙诚寜拙死无巧生也有恶其然者难之曰先生何恶巧之甚邪夫巧者人之大能也垂巧而舜官之般巧而轲称之巧固圣贤之所取也先生何恶巧之甚耶且夫所谓拙者以其无机心与机事也是其人必朴然如木块然如石直情径行而无所思为乃可耳今先生多学以文其身多方以养其生入则为愉色婉容以悦亲出则多礼义以悦人见善则防然趋闻恶则蹙然避龊龊自脩而不敢开口道人之短长是恶得无机心与机事又恶得为直情径行无所思为而谓之拙乎书曰作伪心劳日拙病矣先生之为拙也先生曰唏而恶知吾心哉吾所恶犬巧者非机械之巧也恶其巧于为恶者也人性本善而欲则恶恶不可为也而为之斯恶人矣而巧于为恶者又将以恶实盗善名巧邪盗正巧柔盗刚巧逆盗顺巧私盗公巧污盗廉巧讦盗直巧忮害盗慈良巧险陂盗宏大巧妄诞者盗真诚然而卒不能盗也则反恶夫诚善者而攻之以败其善是重为善人之贼也吾故恶之恶之故反之以拙拙也者寜为善而不足无为恶而有余是岂容伪哉若书所云作伪心劳者乃在彼而不在此也然则彼巧于为恶而实拙于为善吾实拙于为恶而岂巧于为善哉唏吾岂灌园者之拙哉吾岂能无机心与机事哉吾又岂能如木如石直情径行而无所思为哉子休矣吾拙不可巧也已难者闻其言赧然汗顔而退告于人曰拙庵先生古人之徒也吾乃今知巧不可以胜拙矣吾氏仲其名
　　徐子曰予尝诵周茂叔拙赋至天下拙刑政彻上安下顺风清弊絶未尝不击节而叹夫巧乱拙治自古而然然天下常少拙而多巧彼其脩浑沌氏之术者又矫枉过正而非道君子之欲以拙胜巧也亦岂易哉若拙庵之恶巧言虽有激而其意正矣此予特有所论著云
　　瞻云【四章】
　　瞻彼云其在于天化而为雨时雨于田芃芃者苗亦霑其泽爰秀爰硕维云之徳
　　瞻彼白云乃在于山胡不终雨悠然而还芃芃者苗思防其惠云其逺矣望而不遂
　　瞻彼云矣匪白其来去无心伊其自然苗之芃芃时雨化之永懐大惠无日已而
　　云兮油油苗兮萧萧昔维其迩今何以遥苗及长矣云长往矣顾瞻云兮日其永矣
　　云畊辞
　　山之云兮霏霏我之耕兮其乐熙熙朝出兮暮归云与我而相依嗟兹云兮一亩而微胡不飞去兮雨彼九围山之云兮油油我之耕兮其乐休休东作兮西收云与我而俱防嗟兹云兮一亩而留胡不飞去兮雨彼九州
　　沤屋辞
　　若有人兮湖之洲思鸱夷兮与为俦厌土处之尘浊兮独逍遥乎一舟葺木兰以承宇兮结桂枝之飞楼采绿苹于初春兮搴芙蓉于杪秋日钓鲜以为食兮夜卧拥芦花之衾裯憺忘机而泛泛兮逐无心之白鸥朝南浦兮暮北渚何往来之优防信所居之无定兮慨予生之若浮静观化而自喻兮寄大海之一沤羌世俗之固陋兮谓斯言之谬悠嗟予懐之所寓兮奚独取彼庄周昔孔氏之不遇兮亦将泛海而乘桴浩川上之叹逝兮乃有见夫道体之深幽谅圣哲之所存兮岂众人之与侔惟功名与富贵实天命兮匪人谋将无心而自致兮孰有心而可求彼求之非道兮固少乐而多忧伊达者之独异兮乘虚舟而浮防触之不遌兮放之自由任予心之所如委大化以去留托逝水之无穷兮与天地而同流
　　初入翰林赠同选诸公【时有诏比二十八宿　二首】
　　叨陪羣彦后通籍紫垣中进道思加勉为文愧未工九霄分宿彩万里得鹏风报国无他术惟应有朴忠日直石渠署时趋金马门不期韦布士得近冕旒尊黄巻常相对丹心祗自存一官无寸补独愧受皇恩
　　中秋和益之文学
　　碧霄无翳野烟收风物清新满帝州云表笙歌双阙夜月中砧杵万家秋蓬莱树影连琼岛太液波声接御沟闻道相如词赋就明朝将献玉墀头
　　庆成宴
　　事毕南郊霁景融恩传清宴礼从容九成仙乐来仪凤五色祥云防衮龙殿幄髙张金翡翠宫花巧结瑞芙蓉群臣称庆欢无己愿得年年一度逢
　　上元西苑赐观灯应制【三首】
　　宸游应喜物华新内苑张灯宴近臣月皎蓬壶天不夜风融琼岛树先春五云垂彩环南极万象齐辉拱北辰深荷皇恩何以报愿将无逸细敷陈
　　僊跸宵严出紫微广寒宫里驻龙旂九重月色开灯火二八花枝舞羽衣翠鸟影分鳌并驾碧箫声引凤齐飞君王应与民同乐不为防观辍万几
　　翠华髙拥五云端防炬围春夜不寒月殿坐分云母障天厨馔出水精盘纵横星斗罗诸国曼衍鱼龙舞百蛮多幸时清风景好年年长对御前看
　　进贺瑞应龙马诗
　　圣皇昭至德神物效嘉祯天驷宵分彩云龙昼孕精权竒真可爱俶傥信难名自是仁风毓还从和气生干刚资迅健坤性赋柔贞素质凝霜防华拂雾轻巻毛波合沓鋭耳玉琤嵘脩尾垂丝直方瞳夹镜明兰筋纹隠碧鳬臆汗流赪夕秣辞西极朝趋觐北京履方循矩步旋曲宛规行蹑景追鸾驭长嘶协凤鸣驺虞堪作友骐骥愧为朋揆道光尧治程功鄙汉征羲图应并耀禹范亦俱呈万国同称贽多方久息兵銮舆増气象寰宇洽欢情瑞牒徴休应贞符表泰平帝心存戒敬天道格纯诚臣拜称嘉庆干龄播颂声
　　泰山春云歌
　　泰山髙出五岳中势压恒华兼衡嵩肤寸之云雨八极灵异固是诸山宗时维三月天不雨熯气屭赑无清风山神有秩在祀典思报帝德熙天工初看石上微隂起巳觉布濩弥长空氛氛郁郁异烟雾自与佳气相和融飘扬变化无定迹倐忽来去从飞龙须防霏雨溥天下膏泽所及无遗功我思世间瑞莫与此云同滋我禾稼活我农令我老少无饥穷太平有象年屡丰伫看玉检来登封
　　假日同赖吉士徳受谒文丞相祠德受用元徐容翁诗韵为诗示以和之
　　宋朝养士三百载忠节如公仅有之意气从容临死日风姿髣髴在生时心同廵逺人皆识学本丘轲世罕知得暇因来祠下谒兴懐还诵指南诗
　　挽刘希哲
　　蟾宫新折最髙枝岂意俄然与世辞金榜题名才几日玉楼待记已多时五湖旧宅人何在千里孤舟榇返迟泣向东风情不尽为君歌断大招词
　　次韵酬余都指挥斌
　　拥旄仗节气如神分阃东南号令新薏苡明珠终有辨诗书礼乐更无伦楼船坐啸江风冷匹马行唫苑树春谁道将才专用武孔明元自出儒绅
　　送陆士贤还南兼柬孙孟吉
　　箫鼔临津发櫂歌津头送客驻鸣珂醉来分手情难尽老得还乡幸已多晩岫雨晴云半湿春江风澹水微波金陵倘见孙文学为问穷经近若何
　　赠黄将军大方
　　将军才略自超羣拟建竒勲报圣君眼底时披鱼复陈胷中老蕴豹韬文夜间玉帐占星象春泛楼船掣海云莫讶年来双鬓雪还堪坐镇净邉氛
　　孝节堂
　　陆氏吴故家系出平原后迨今千载余素风能世守一门两孝子继以三节妇由来天地间此美不常有岂惟家道昌足使民彝厚嗟彼悖乱者视此良愧负旌贤与彰善实系风化首作诗纪堂楣永永垂不朽
　　送徐中行司训还永嘉
　　永嘉文献邦自昔隆儒术方今圣明时贤才宜辈出况君资世泽气格自超轶鹓雏产丹穴五彩绚毛质要知真瑞物寜与众禽匹经传扶阳学书得率更笔以兹适用器安可终隠逸太守号知人察举信无失褎然领荐起抱策辞蓬荜一官喜荣乡典教实清秩上公首赠文和者亦非一予生虽异方同姓情所昵防迟别何速中曲难尽述重云晦山谷积雨河流溢轻帆挂长风去若飞鸟疾及门诸俊秀德业待表率平生行道志发轫在今日勉防务进脩逺大应可必
　　迎萱堂为连邵阳赋
　　为子贵能养得禄喜及亲仲淹恨晚达季路嗟先贫不酬罔极恩何以报生身所以孝子情于此独酸辛连侯吾乡彦秉心孝且仁别乗临邵阳惠政洽邦人千里迎慈母来自吴江濵北堂有灵萱母氏久怡神移植虽已逺开花色常新篮舆日从防防服照青春花前称寿觞其乐难具陈嗟予蚤失恃有愿不及申抚懐动深感涕泗空霑巾
　　奉节思亲
　　昔君持使节乘传过巴川翺翔万里外马足穷南天有亲在髙堂寸心独悬悬时还陟屺岵北望孤云边恨无凌风翼飞堕双亲前踟蹰未能去王事不可捐黾勉向前驱咨询良靡愆服此公义重夺彼私恩牵言尽臣子道忠孝当两全为君重发咏聊继皇华篇
　　四明宋舍人琰家园杂兴【六首】
　　芸香阁
　　芸生书阁前秀色晚更绿蠧蟫避清芬缃素染微馥百年积有余三冬用应足朂尔贤子孙于兹宜饱读
　　来青楼
　　结楼倚层阿四面皆青山山色无冬春常在窗牖间云昏渐收去雨霁仍飞还长诵临川诗此心有余闲
　　春风亭
　　芳亭面青阳日夕来和风阶草不断碧林花相续红四时常若春生意自无穷惟应仁者心蔼然与之同
　　澄月沼
　　泠泠一水莹防含秋白深沦玉兔精冷浸金蟾魄不学骑鲸僊已作攀桂客夜夜如中秋清赏无时斁
　　竹轩
　　种竹北轩前青青绕庭除月中舞鸾凤风外闻笙竽节见岁寒后道存方寸虚幽贞有所则懿此君子居
　　梅磵
　　涧古泉最清梅老花益盛香风韵幽琴氷影照寒镜闲来时独防兴至即成咏心赏谁与期邈矣林和靖
　　题盛子昭画
　　南山白云里仙侣时往复仰攀乔林秀下瞰深溪渌松风度弦声兰气薰衣馥闲来借瑶草谈自相属尘想俱已道机谅应熟何当税吾驾于此寻幽躅
　　马行为张御史琪赋琪先廵按南直复奉使江西至是召还出此卷请予赋以补之
　　使君之马碧玉骢马蹏行处生春风春风揺曵动衣绣秋霜尽化阳和中去年使君向江东江东之人开喜容今年使君向江西江西之人解愁眉拭尔涕泪止尔啼去尔蟊贼拯疮痍脱尔鬼域为烝黎寒躯自煗不须衣山川所过散隂厉草木亦觉生光辉勾芒行春只三月使君行春春不歇愿得使君长抚循慰我生人久饥渇忽传玺书下趣召赴京阙共遮使君马少驻且莫发青丝络头白玉鞭送将万里去朝天使君倘幸重临此父老还来拜马前
　　丹荔白鹇
　　南中荔子夏初熟露压红绡低翠屋纷纷鸟雀不得栖独有白鹇来上宿白鹇之白非等闲玉质雪花云锦斑天然标格自耿介肯受羁束樊笼间仰不随老鹤逰俯不与羣鸡餐香风拂拂梳羽翰侧目长望青云端髙飞愿逐五章凤共啄瑶岛金琅玕
　　题章御史聪防绣堂
　　东风迟迟日载阳始献春酒登髙堂堂上双亲俱寿康堂前兰玉列诸郎伯季后先相颉颃仲氏秀出名早扬珥笔彤廷侍圣皇时还省觐娱亲傍防衣参舞俨成行于中豸绣独辉煌春云烂映柏台霜袖间冉冉飘清香天恩宠锡龙凤章华冠玉佩相辉光亲顔怡怡乐未央子能承之敬不忘忠孝兼全身以昌君家积庆何可量窦氏检察事寻常未足与之相比方愧予辞翰非所长徒致叹美难敷张少陵诗句聊摘将为君作歌侑寿觞
　　荆茂堂
　　君不见田家兄弟思分异紫荆一夕为憔悴无情之木尚如此人生有情寜不愧君家兄弟俱才英兄能爱弟弟敬兄庭前亦有紫荆树春来秋去长青青长青青青不老岁岁花开顔色好千枝万叶本同根晚暮相看须自保世世勿为分树图此树千年应不枯
　　题明皇观马图【三首】
　　自从车驾罢东封渐觉君临有惰容忘却九龄金鉴录退朝惟看玉花骢
　　紫衣奴子髪垂肩调习龙驹过御前怪底君王留意重可忧廵幸向西川
　　宫日沉沉转碧梧玉阶调马用奚奴君王犹有般游意曾见韩休谏疏无
　　蓬莱春晓图【二首】
　　榑桑日上照三山丹碧楼防杳霭间春色还应无限好可能移得向尘寰
　　红桥遥与碧城连春锁琼楼花满烟不用颷车凌弱水人间自有小游仙
　　题海虞李氏具庆堂【二首】
　　李氏公泽兄弟同居能笃友爱乡先生张修撰宗海为之记至以頽波砥柱方之葢有所劝激云
　　天伦乐孺本良知防鬭分居独未思珍重勿随流俗变为君载诵鹡鸰诗
　　滔滔逝水絶囘波一柱中流力已多为问归休张太史迩来风俗复如何
　　题墨竹【二首】
　　蓟丘图画每曾看真竹无从见一竿红紫纷纷满城郭不知何树好栖鸾
　　髙节由来自絶尘不同羣卉媚阳春风霜客路无相识对此还如见故人
　　题画梅【二首】
　　自来京国未还家不见江梅几歳华聊复题诗向图画也胜东陌看桃花【右白梅】
　　不将容采争春媚独抱贞心度岁寒自有调羮滋味在任教人作杏花看【右红梅】
　　题张士美莼室
　　江边闲却钓鱼舟一室萧然客邸秋自忆莼羮归未得几囘梦与季鹰游
　　题尹处士水竹居
　　脩竹干竿水绕舟卜居怜此最清幽凉声撼榻三更雨爽气穿窗六月秋波暖或看鱼出跃月明应见凤来游知君自得闲中趣不羡人间万户侯
　　送姜啓洪兄啓吾还临川分题得扬子江
　　长江万里向东流归客遥乘一叶舟树色逈连步晩鴈行斜度海门秋临风酾酒摅髙兴对月吟诗纪壮防令弟銮坡正相忆计程应拟过扬州
　　送俞賔州大雅还任大雅永乐辛卯进士为御史辛丑坐建言事出为州佐今朝京还
　　早年擢儁侍仙班白简飞霜玉陛间尽节每思裨国政进言犹记犯天顔龙城南望云连海庾岭西来桂满山莫向炎方叹淹滞朝端行且召君还
　　西昆羣玉为建溪王处士赋
　　西昆之山建溪曲风景依稀似淇澳万竿脩竹绿猗猗嵗晚森然挺羣玉君家正居羣玉间微开一径通柴关天风泠泠日萧爽六月不热生清寒夜中防泬闻有声琳琅戛击天球鸣顿令尘耳一洗净毛髪洒沥心神清于时俗士病亦瘳况乃风流王子猷窅然自与人境絶何须泛海寻蓬丘先生从来耽古学节与此君并髙卓儿孙秀出玉笋行个个崭然见头角昭代求贤无所遗林泉寜得久栖迟凤凰饱啄琅玕实好向朝阳见羽仪
　　太原书室歌为泰和萧元圭作
　　君家太原墅乃在江之西由来此地最竒胜名与河东禹迹齐苍山万仞临廻溪绿树上拂青天低林烟防防水光白云中髣髴闻天鸡渔舟沙鸟迷逺近欲穷深处无端倪尘踪俗辙那可到只应髙士得幽栖髙士幽栖多岁月惯钓溪鱼采薇蕨闲中读尽古今书幡然领荐来京阙一来京阙又几春萧萧两鬓白于银宦情寥落忽如梦忆着故山眉日颦眉日颦兮何时伸却恐风光不待人好买扁舟便归去山中猿鹤尚相亲
　　题庄周梦蝶图
　　漆园傲吏常多睡不管人间春与秋梦去祗知周是蝶觉来还讶蝶为周蘧蘧卧处无何有栩栩飞时亦自由十万余言皆寓也即今图画更真不
　　送曲挥佥恂赴凤阳
　　近代无儒将怜君独好贤簮缨荣世袭诗礼美家传骥足超干里鹏抟上九天图规廿四陈法贯十三篇尚防羞言勇临机不失先性情温似玉才辩涌如泉自拟同羊祜人将比谢建牙当吉日仗节正青年自昔龙飞地难分虎卧权帝心斯简迪廷论重甄铨侍禁诚华要干城匪左迁佩符辞陛肃乘传去程遄士友嗟分袂官僚喜赠鞭鸣笳壮行色歌管促离筵红树都门外青山驿路边暖云烘幄帐香雨湿鞍鞯啼鸟喧人耳飞花落马前经行多胜览懐抱为舒宣陵气常葱郁淮流极渺绵都名尊列郡水势合诸川居守应非易操持必自坚读书须有用履道贵无偏察物宜资鉴治身可佩政厖思整顿人敝在安全此日从南去何时更北还伊予方旅寓畴昔与周旋武弁虽殊制文韬亦共研赠言慙孟冀壮节想文渊忠孝俱当尽功名各勉旃谅非游子别何用泪潸然
　　送周参政鉴致事还钱唐
　　紫绶金章白髪新归闲人识旧藩臣理财自昔称刘晏守土于今见冦恂遗业未须忧子姓余赀惟拟乐亲賔想应舟及钱唐日湖上梅花已报春
　　送李宪副还广西
　　三年奏绩来双阙万里观风过五溪雾毒全消梅岭外霜威遥肃桂林西藩兵尽出迎麾节峒獠争先拜马蹄试饮贪泉心不易清名应与昔贤齐
　　送苏员外良金从弟还闽
　　谢家群从总才贤康乐平生爱惠连春草池塘时入梦夜窗灯火暂同眠江干风雨维舟处海峤云霞落雁边独愧长瑜叨末契重陪祖席和新篇
　　送周奉化考绩还分得窗字
　　三载呜琴在海邦能令浇俗化淳厐衣沾雨露辞天阙櫂鼓云涛过淛江考课已为今第一校文还説旧无双圣朝图治求循吏未许渊明卧北窗
　　送元上舍贞赴濮州司训
　　银壶美酒络青丝饮尽难禁欲别时氷合河津舟去少雪深山路马行迟何蕃行义人皆重李觏文章世所推想到濮阳开讲日诸生应喜得良师
　　送孙隐赴广灵王府教授
　　曳裾何处去为傅向王门行李书千巻賔筵酒一樽秋风清驿路暮雨暗山村到日承嘉问无将伯术论
　　送李御史敬致事还巴西
　　还乡真乐事况乃绣衣游氷似寸心防霜余两鬓秋巫云迎棹入巴水绕城流后日挥金防诗朋好唱酬
　　赠乡人
　　怜君豪侠客末路独飘零余业梁间燕浮生水上萍往来头自白故旧眼谁青去去毋惆怅还山养性灵
　　送珩上人还钱唐报国寺
　　万松深处寺幽意惬栖禅地比匡庐胜人如惠逺贤经翻千叶贝漏刻一枝莲他日扁舟便相寻防有缘
　　送邵道官弟璘还云南
　　几年不见大茅君寻到蓬莱却便分一鹤明朝又南去白云廻首忆青云
　　寄讯友人南游不还者【二首】
　　髙堂几度见尊君念子音书杳不闻江海茫茫千万里扁舟何处望孤云
　　嗟君一别竟何之几度空吟有所思欲寄尺书无处达春鸿况是北归时
　　次韵答杨希善先生【二首】
　　别来常自想君贤不减襄阳孟浩然春雁南囘传尺素开缄喜得白云篇
　　谬膺科第厠时贤自致青云亦偶然欲济苍生无别术仲舒惟有策三篇
　　题孔员外谟所蔵四景图【四首】
　　日出烟霭消林扉媚晴景僻处春自闲独唫思弥永芳树夹岸隂溪水涵山影彷佛桃源中何处来渔艇孤屿风日清登临散烦燠云木蔚生凉湖水晚更绿擕琴不必弹真趣应已足相对澹忘归林间见茆屋木落沧江空秋容自潇洒纵横洲渚间往往见渔者榜系洑流中网晒斜阳下应有濯缨情含毫不能写寒云结重隂宻雪下盈尺羣峯失苍翠万树花俱白幽居深涧濵门迳断行迹伊谁能逺寻应是探梅客
　　题画【四首】
　　雨后山路净风吹花片香兴来闲曳杖行过瀼西堂云压北溪树溪头风雨昏孤舟归去急不觉过前村松风度溪水灵籁自成音闲来聴不厌无意理瑶琴天风吹暮雪溪上失青山春信初探得归来不避寒
　　题半窻风雨竹图【二首】
　　嫋嫋数竿竹潇潇雨间风秋声听不尽都在半窗中忆昔虎丘精舍宿夜深飞梦过湘江醒来不见庭前竹风雨潇潇半掩窗
　　题王孟端所蔵画【二首】
　　湖上雨来云满空村鸦撩乱竹间风依稀记得幽栖处囘首吴山在梦中
　　旧结茅庐水郭西年来林木长初齐归时不识门前路寻过南溪又北溪
　　题陈士谦画【二首】
　　渔归饮罢酒犹酣短櫂随流不用帆一任晩风吹得去那知江北与江南
　　常慕当年李谪仙髙才逸气独翩然如何招得斯人起同上匡庐看瀑泉
　　题渔父图
　　世人不识先贤意每事都从迹上求一自子陵辞汉后画中渔父尽羊裘
　　探梅图
　　百丈清溪半是氷雪深山路马难登却令童子前村去为问梅花开未曾
　　题郭纯画骑驴待渡图
　　片云初黒楚江头宻雨斜风水急流到此蹇驴行不得方知济险属扁舟
　　题竹林七贤图
　　竹林羣饮日醺醺放达寜知礼检身司马氏亡缘底事七君犹号晋贤人
　　题张澹古所作枯木竹石图
　　澹古作画妙天下而晚年风痹不复可得此图其未痹时作者诗故及之
　　怪石巉岩踞苍虎竹叶毵毵凤骞舞槎枒老树如老龙夭矫蟠拏虎凤中竒哉三物此相从形色不同神气同君不见世间磊落豪杰士心胷有竒物不殊虎凤龙居然无所偶取羞在凡庸安得妙笔为形容呜呼可怜痿痹澹古翁可怜痿痹澹古翁
　　寄题金华章氏山翁环秀亭歌
　　越中多山水最好是金华金华好山色半在章翁家翁家亭子髙几丈屹立岧嶤白云上南山北山数十峯尽向亭旁列屛障东望覆釜西芙蓉双溪流水春溶溶好风吹雨过林杪时时飞翠落亭中翁今年已七十余绣衣纱防乐闲居日日登亭作髙宴賔朋并集相懽虞尽秀色入诗句句句磊落如琼琚吾闻古有列仙儒观之章翁乃不虚何日从翁一游目为翁作赋书亭隅
　　竹雪山房歌为李笙防赋
　　李君潇洒资夙好在岩穴结茅笙防山夐与人世别无数脩篁绕屋生岁晚青青自成列寒云压櫩端天风吹暮雪六花飞出玉珑乱影动揺金琐屑瑶池白凤夜飞来毛羽毵毵映微月君方髙卧北窗前拥被咿唔吟不彻尘昏一洗净五内不复热人间富贵事无足挂齿舌闭门独忍袁安饥开径还希蒋卿防三冬文史既足用一日声华动朝列手持天上书来拜云端阙毎存清白心犹抗孤髙节相逢索我歌山房佳致都将向予説平生自是爱山者闻此兴懐不能歇问君何当还扁舟请俱发分我半房容一榻饮山之泉食薇蕨长啸竹雪间人境两清絶
　　沧洲趣为姚怡云题画
　　江水无风拍天白万里微茫秋一色紫霞飞处是沧洲数防青山遥可识枫林坐者怡云仙凝视不语心悠然我欲与之相周旋未能脱却人间缘掀髯一笑趣何在聊诵庄生秋水篇
　　春晩书懐
　　可爱韶华景其如近晚何宦情因病少诗思为闲多细雨滋芳草微风动绿萝翻思五湖上孤櫂弄鸥波
　　述懐
　　小年懐大志及长叹无成卖药不能隐佣书徒悮生困谙时忌重迂见世情轻甚愧相知者逢人道姓名
　　暑雨休沐城南别墅【二首】
　　积雨城南墅经旬不出行闭门无客到绕屋尽蛙声自得闻中趣谁争世上名惟惭羊仲辈犹识蒋元卿荒圃雨初晴虚堂坐入更物情应有感吾意本无营腐草攘兰气流萤妒月明一樽时独醉寜问浊和清
　　秋斋卧疾
　　流光冉冉思悠悠碧草香销白露稠蟋蟀乱鸣金井月黄华独谢竹篱秋出无所补居恒愧近不能懽逺更忧一疾久淹应有为非关方药效难收
　　观河氷初泮
　　朝来晴日照寒洲片片轻氷水面浮祗恐隂风复吹合中流无路可行舟
　　送王参
　　良材不轻用大器当晩成君子有所志其可先时行卞和献璞玉乃取刖足刑璞玉非不美献之则无名嗟子吾友生少年振竒声江东诸老儒畏子为后英子今失意归于我亦无荣勉为一札辞相送万里程朂哉广逺图毋恤艰难情
　　送陶文学得告还淛东分韵得未字
　　人老共思归陶公独先逝匆匆别知友力挽不囘袂长江下东南水与天相际孤帆去飘飘迅若轻鸿厉指日过吴门烦君暂停枻为问故池莲南风发花未
　　送陈主簿还吴
　　久闻佐邑振清风有子登科复亢宗老凤未应栖枳棘祥鹓今己集梧桐九重楼阁晴云里千里山川夕照中我念吴中桑梓在送君独觉思无穷
　　送江吉士渊兄瀚还巴渝
　　为念同胞上帝畿如何未久便言归五更风雨孤舟梦万里关山一防衣瞿峡月昏猿啸急楚天云冷鴈行稀及家好报慈亲喜令弟承恩在琐闱
　　送于霈甥
　　之子方英妙儒林己著名才华应似舅宅相况宜甥千里初来省孤舟又欲行题诗重相送凄断渭阳情
　　文华殿赐对【二首】
　　万年图箓开今日四海车书防一家赐对龙墀瞻日表题分御笔耀天葩云移扇影回明月风袅鑪烟结防霞独愧布衣肤浅学时时承召上文华
　　文华春殿五云端召对诸儒礼数寛兔頴风生笺锦动龙香露滴砚池寒万言缕缕陈时务一策拳拳述治安愿得致君尧舜上小臣独抱寸心丹
　　秋七月望日与友人游潭柘山龙泉寺留题连环韵
　　不为兰亭访辨才看云因上妙髙台幽林鸟乱知风起深洞龙归带雨来庭晚独怜修竹在池秋犹见碧莲开何当结屋依岩住闲饮清泉亦快哉
　　又倒用前韵
　　闲饮清泉亦快哉一襟风月自然开好云近向身边起芳气遥薰袖里来絶顶坐看天倚葢上方行处石为台满前诗景行难尽独愧曽无太白才
　　赋得简所知【二首】
　　箪食瓢浆不患贫浮云富贵底须论贾生自合知年少冯敬何为忌学新黄鹄有心游碧海寒松无意在阳春此生穷达皆天命未必区区徇世人
　　自从为客在长安黄巻青灯几歳寒无辅每思求益友有亲那敢弃微官一时狂兴慿诗遣千古愁心借酒寛进退于今犹未识日将周易彖辞观
　　感时
　　消息盈虚理一原有时寒夜有时暄夜来亦梦南园蝶谁道荘生只寓言
　　雨中七夕
　　云霾白日易黄昏风雨萧萧半掩门儿女不知人事苦只愁无月拜天孙
　　夜坐
　　独坐灯窗下观书坐夜深世间无限事都上一时心
　　题扁舟五湖图
　　每作归湖咏徒然寄逺情不知人世里功业几时成
　　题鹌鹑图【二首】
　　品流自与鹧鸪同几度闻歌越调中莫厌群栖在榛莽还胜死鬭向雕笼
　　禾黍离离带绿芜天寒日暮自相呼一闻越调肠应断不独春风唱鹧鸪
　　桂花鸟
　　天香月色两相宜占尽秋风一段竒山鸟也应知所止飞来立在最髙枝
　　桧鹤
　　千红万紫鬭芳菲老鹤何曾肯暂依霜桧一枝栖独稳看他莺燕往来飞
　　美人月下调琴图
　　碧树团隂小院清屏山闲倚不胜情关睢一曲无人省低拂朱弦向月明
　　贞妇孔氏挽诗
　　贞妇仲尼孙平生礼法尊所天嗟早失誓死不重婚夜月清魂逺秋霜素节存他年列女传无忝圣人门
　　挽宣郎中嗣宗
　　人生命在天修短各有尽精气聚成形随化还消陨贤愚同此理畴能越其凖明者惟修徳荣名则无冺念君平生时履道恒自谨居夷克固持涉险亦靡忿虽云百寿终得正复何愍祖奠及严期灵輀将发引家人拥辕哭送賔夹后轸与君昔相知永诀情岂忍临风诵招辞魂乎其逺近
　　挽沈学士民则
　　先生出东吴卓荦负才杰翛然鸾鹤姿炯炯照玉雪维昔尊府君遯世事髙防纷纷乱离际独抱贞苦节先生善继述学行企前哲书法魏晋间逺参钟王列八分笔更精苍劲力屈铁年少已知名清芬播江淛径絶俗流迹门多长者辙州郡亟推荐辞谢未就谒坐获逗遛谴谪戍南天热虽当患难中雅操不少折谈笑处戎行延礼倾藩臬贤王屡置醴道义时陈説歘承徴命起云路看飞掣文皇临御初求才甚饥渇当时江陵公首以名荐达西清趣召见草诏将速发至尊亲授辞笔砚前御设先生顿首毕援毫书不辍龙牋倐生花丽若春兰茁左右看尽惊天顔为开悦即命官禁林秘籍职校阅知遇从此始声价遂超越凡当大手笔往往见竒絶煌煌视学碑封山碣垂之百代下重此金石锲褒称出圣口似觉古人劣始终事三朝勤慎无过缺宠眷日有加懔懔恐蹉跌晚迁居翰长位望转昭晰同弟辅青宫贤子司廷谳一门践清华事与畴曩别恒懐满盈戒乞退心益切天子念旧臣优老在京阙气貌若神仙康健异衰耋诗酒日自娱对客兴未歇迩闻有痰气寝疾不逾月何意一日间与世成永诀宸衷深悯悼葬祭恩重迭平生所荐士吊哭尽呜咽飞旐何翩翩隂风为凄冽孤舟千里外遗榇返丘穴二傅制铭文懿行斯表掲幽光贲泉壤千载耿不防
　　送萨廷珪
　　锦衣归省觐送别亦懽情为子无亏行荣亲有美名云霄双佩逺江海一帆轻莫以乡园乐心忘事圣明
　　送王伯宣
　　绩学词垣久承恩赐暂归读书名己遂调膳愿无违春水浮仙舫晴云暎防衣知君到家日乡里有光辉
　　寄孙徴士
　　秋风一别又经春愁见都门栁色新云表独看鸿去逺檐牙只觉燕来频梦中相遇言浑谬醉后为书字不真正是江南桃李月可能还忆共防人
　　送顾言
　　青衿色映防衣斑南望孤云抱策还观国行当摅已志趋庭且复慰亲顔道中得兴应题壁马上怡情独看山为语来秋须早到蟾宫仙桂待君攀
　　和友人春晩写懐【二首】
　　淡淡风烟日易斜寂寥官舍似山家春愁不尽漫天絮芳恨难消满地花醒后无聊还饮酒倦来多睡只呼茶平生自为诗成癖底有闲情咏物华
　　春雨晴时绿满塘蒲芽菰叶长初长落花逐水东西去飞絮从风上下狂晚出莺儿迁木急新来燕子作巢忙感时触物情多少漫付髙歌醉一觞
　　赠蒋挥使斌分韵得槩字斌字文德材武而好文尝从予论书史以成国公荐总左掖军事
　　君侯将门子人皆仰英槩好贤复尚义意气何慷慨清氷贮玉壶表里无隔阂见我即论心脱彼流俗态每闻名理谕如渇得沆瀣遇事思有为时时发长嘅成公国柱石鉴别宜有在遂当一鹗荐髙歩出羣辈劔离蛟龙匣袍拥狻猊铠驰射冠三军指顾囘万队由来飞兔驭千里犹歴块况乃康衢间神行复奚碍岂徒示精明真足资敌忾近以严宿卫逺以威絶塞追踪古名将流芳当百代
　　宣德甲寅九月甲申送少傅东里杨先生扈从巡边【二首】
　　圣主时廵出九重上公特赐小车从千羣虎旅森仪卫万里龙沙静烽草诏行宫思宻勿进筹御幄语从容班师请纪神功处还上燕然第一峯
　　毗辅中朝四十年今看扈跸逺廵边阿衡重领三孤任司马兼持九伐权星绕仗垣严宿卫云开幄殿听传宣君王有问治兵事定献周公立政篇
　　送少傅建安杨先生扈从廵边【二首】
　　翠华廵幸到边隅元老从行载属车九伐仍脩司马法六韬重演太公书已看瀚海波先静不使隂山种有余制胜即今资庙略何须五饵系单于
　　三朝元老鬓如霜扈从时廵向方白马长嘶千里道锦袍遥映五云光出参筹画居帷幄入掌丝纶坐庙堂文武兼资谁得似惟应吉甫佐宣王
　　酒后走笔送萧都指挥华华善骑射而精敏好礼以大臣荐自宿卫出莅淛江都司
　　鄼侯孙子自英豪常侍鸾舆佩宝刀赤电夜飞千里马防云春拥五花袍东南坐镇边氛静西北囘瞻斗极髙遥想军中闲暇日还将强弩射江涛














　　武功集巻二
　　钦定四库全书
　　武功集巻三　　　　　　明　徐有贞　撰史馆稿
　　赠许錬师序
　　诵其言则思得其意为其服则思践其行虽夫道术之不同趣向之不一而为学之理则皆然已余学于孔氏毎自惧其未之能然而不敢不然也夫老氏之道固异于孔氏矣而其徒之学焉者既已诵其言而为其服矣茍不能变而之正则乌可以背其师哉为老氏之学者盖曰清静无为云尔清静则其身不可以浊乱无为则其心不可以外营此其意行之所在也若是者固宜处于幽闲虚寂之境与人事无交侵焉可也今之为老氏者盈天下然求其不背于清静无为之云者千百而不一二焉甚者张诐言饰竒服以外耀于人日趋竞于富贵声利纷华丛杂之地营营若附羶之蝇而不知其已也是岂惟见恶于世之君子抑亦获罪于其师之门矣余所见许錬师拱明者独异于众也其心颛慤而寡欲其行洁亷而无累以其所学之言自治其身而不以言于人视物利之过乎前者澹然而无所干焉盖老氏之良也吾同氏之子志逺与拱明防为之请言然吾意拱明之为人非止于老氏之良者也夫儒言儒服而心行非儒者世不能无也惜也拱明而不儒也使拱明而为儒又岂出吾徒之下哉彼不背老氏而肻背孔氏哉余是以贤其人而与之言也
　　送德越上人云峯住持序
　　佛法之盛于中国有由然矣三代之隆礼教脩明俗尚以一民之异言异行者有诛其时未闻有所谓佛也自周之衰王者之迹旣熄正民善俗之具废而声争利夺之风作邪欲塞而理性防无圣哲以救之佛乘是焉入于中国而以其空寂慈悲之言诱人至其徒又縁饰之以縁业经教闳大可喜之论故中国之好善而不知自复者争趋事之无尊卑贵贱之异举入于其法盖有悍如豺虎猛如鸷鹗顽如木石礼让之不服刑罚之不惩惟闻佛之説则敬信畏慕惟恐不至世方以佛有德慧威力足以化诱人祸福人而诸夏之礼教有弗及也噫然则其法之盛非孔孟复作盖有不能尽辟者矣世之儒者徒恠乎其盛而不知其所以能盛之由也欧阳子曰脩其夲以胜之善已然脩其夲以胜之者必有德与位而后可岂不乘其时而在下者之所得为哉此予之独爲嘅然而叹者也今为佛之法者在在而盛而在京师者为尤盛凡其法中之名能者皆萃焉而德越为称首都人之奔走听法者日盈其寺而中贵之礼之尤重于是德越将徃主永平之云峯也众乃为之请文予固甞嘅其法之过盛思有以胜而捄之顾时未可耳然寕无介然于心者故因之以有言
　　池允齐省斋记
　　台有名士曰池璿允齐今考功李君之门人也允齐有美质而彊志力学甞自名其藏脩之所曰省斋而因李君以请记夫士之学道也未尝不欲成其德也然而不能者必其有过焉耳所谓过者岂必为恶乎为善而不至亦过也一言一动而弗由乎礼皆过也若是者岂易免哉故虽贤且智不能无过在知其过以去之而已欲知其过以去之在自省而已时时而省焉事事而省焉凡吾之一言一动其有过必知焉知之必改焉然则过恶乎不去哉德恶乎不成哉昔者曽子以大贤之资师乎圣人而传其道其德之成何如也而其自言常所致力之地则曰日三省其身而已后之学者学乎圣人之道必师曽子师曽子而不知自省岂善学曽子者乎予甞自念其椎鲁多过而欲勉强从事乎曽子之言以自治亦窃以省名予斋盖已乆矣顾无师传之学又不得同志之友相辅以进于道故若是其贸贸也今允齐之名斋适与予同岂非其志之同欤抑予观允齐贤者也况得贤师而淑之其于道盖必有所闻非予之可比也予方且求助于允齐允齐何求于予耶然予重李君之请而不得不复也因以予之所闻告允齐且以质之于李君其尚有以发我而进我于道也夫
　　赠龚职方序
　　圣天子新嗣位百司庶僚咸致慎选凡所陞黜必咨大臣付之公议甚盛典也于是兵部职方郎中员缺尚书王公奏荐主事龚君篪为之君字孔宣广西苍梧人也以永乐甲申进士擢拜寜王府纪善迁主事歴礼户二部而调之职方皆有声称故命下之日朝之大夫士咸以为当然而其乡友主事廖君时英嘱予为言赠之余谓凡赠言于人者爲有益其所未闻与其所未能也不然则无事乎言君自登第以来盖三十年于此矣其闻广矣其能至矣其为人之贤非特尚书公知之无人而不知之是其迁吾以为迟而不以为速其任事也吾见其易而不见其难吾虽有言将何以益之耶虽然君之才不止于此也朝廷之用之亦不止于此也才与用不止于此其志岂止于此乎于斯举也其必日加懋焉而致其功业之盛以上报圣主之恩而副知已之意可也若曰恃吾之才可以无勉而为之岂君子不自满足之心哉孔子曰譬如为山未成一篑止吾止也譬如平地虽覆一篑进吾徃也请以斯言为君诵之君尚勉之
　　赠钦天监主簿刘中孚序
　　安成刘中孚以善推步入钦天监用其监正皇甫仲和之荐擢主监簿于是其所厚文武士相率徴予赠之言中孚家故业儒其大父伯完始从诚意伯伯温刘先生传星气之学为五官灵台即事太祖太宗防被恩宠名显于时伯完没传及中孚中孚天资明慧而用心尤专故其所学輙精诣凡星厯家言莫不曲鬯而旁通焉甞着凌犯厯捷要补前人之未备今之举也论者咸以为称其官夫治厯明时固儒者之所当知非他技术比自轩辕氏始制厯法而风后大挠首鬼防区实佐之以暨重黎羲和之在高阳唐虞其人皆圣贤之流周太史兼掌载述降及春秋先秦其史官盖莫非儒之学者汉司马谈迁父子相继为太史令其术业之渊博何可当也至张衡高堂隆軰亦皆以文学见称于世非止乎推步之能而已今之太史虽专主星厯无与文事然所以推之天道騐之人事而协成乎时政者之学亦安能尽其理哉伯温先生文学之博追古作者固一代之伟儒也太祖之定天下其筹防黼黻之功居多焉灵台公于先生实有师友之分则知其学有源委而传之家者亦必有所夲矣况中孚又贤而好脩今既世有其官茍能益自防励而进学于儒明乎天人之防察乎事物之变不若古之人不已焉使异日之论太史者皆曰刘氏祖孙无愧乎司马氏父子不亦韪欤
　　送麴将军诗序
　　明威将军佥鳯阳卫事麴侯文敏予故人也前年以锦衣余员出之中都今年之夏为总漕事者所举分督江淮十卫之漕来京师事竣朝辞而还交防之士相与饯之都门之外因取李白诗所谓将军出使拥楼船江上旌旗拂紫者为韵分而赋诗赠之众赋已足次及予予乃起即席曰麴侯诸君子皆为侯有所赋予独无也将若之何虽然予与侯交惟旧请献一言予曩与侯语大丈夫卓伟可喜之事业侯未尝不喜也今能记之否夫穷逹之际足以观人始侯去时一骑萧然单行也侯固自若而他人犹为侯歉焉今侯之来督万军之众转千里之漕楼船蔽川旌旗如林惟侯指麾总帅重其才士卒懐其惠众方啧啧羡侯之贤而夸侯之能侯于此亦宁不自喜矣乎然予窃以为未足为侯喜也昔者马文渊起布衣至大将方其以伏波南征将楼船数千战士数万遂平海徼启新息之封一时功烈亦足为盛矣其还也故人平陵孟冀贺之于坐文渊乃却之曰吾望子有善言反同众人耶此其志盖有大者故不以自喜也若文渊庶几所谓大丈夫者哉侯平日之志不下文渊今而小试焉有大者在予其可为冀之贺而自同众人乎为侯告者惟益大其志而务自养使夫才全而力钜以为国家之用入当任柱石之重出当受邉圉之寄取不朽之功烈垂之青史则今之所谓大丈夫者非侯而谁楼船督漕而已果足为侯贺乎嗟乎志乎大而成其小者有矣志乎小而成其大者未之有也是故人不可以无大志有其志而不遇则有命焉又何歉乎哉侯其勉之于是侯喜谢曰防哉子言其有发于恂请识之诸君子亦皆谓予言忠于侯也遂以书于篇什之右云
　　送王谷诚序
　　孔子至圣也其门人亦莫非贤者而犹称善人者不可得而见况于今之人乎于是而有所谓善人者予乌得不乐见而与之言耶钟宗器者吾党先軰之士也其言非礼而不发也其行非义而不由也其外之荘而中无戾也予以为宗噐盖今之所谓善人焉故重之而与防宗器尝为予道其友王谷诚之居钱唐盖钱唐之人莫不称其善也今年夏宗器来告予曰谷诚来矣愿介以见子予察其言貌而得其行与宗器若一人焉喜而叹曰信哉非善人莫能知善人也宗器之善吾于是益信之矣夫以善人之不可得见而予乃见宗器与谷诚焉虽天下之善人不止夫二人者然予之所见如二人者则岂多有哉此予之所以乐而为言者也予又闻之宗器谷诚有二子焉曰廷器廷用皆秀而好学行肖其父是其父子皆善人也予虽未之见然见其父而知其子亦不逺矣虽然予闻受和白受采忠信之人可以学礼今有善人之质而又加之以学其进于道也易矣谷诚则已老而二子者方少壮归以予言语之俾之学焉而进于道则其德之成也孰御焉岂止善乎一乡而已夫乐道人之善而成人之美者君子道也予也将窃取焉故于其归而以赠之
　　贞夀堂诗序
　　贞夀堂者呉人之寓滇南者邵璘奉母之堂也其诗则京师大夫士之所为赋也盖璘之母沈呉故家女笄而归于璘之父仲仁仲仁坐事徙滇沈与之俱不幸而仲仁殁沈寡居守礼养其老姑终天年字其三孤子瑛璇璘咸底成人极其辛勤以立邵氏至于兹盖四十有余年瑛复蚤世璇则去从老氏更名以正为道録在京师惟璘居事母能敬谨致孝而沈年逾七十垂白在堂康宁怡愉以享其养故璘得以是名堂而以正则请为之诗将以扬其母氏之德焉夫执德莫难乎贞妇道从一而终不能贞则无以立乎闺壸是故妇无夀夭而必贵乎贞也夏南之母鸡皮三少谓之夀可矣而何有乎贞君子贱之不足为称道也杞梁之妻死于水恭伯姬死于火可谓贞矣而又不得乎夀君子贵之而且愍焉不忍称道之也贞而且夀其公父歜孟轲氏之母乎是则君子贵之而又乐为之称道者焉邵氏之母其殆庶几乎此矣宜夫大夫士之为之诗也虽然吾闻古之为诗者其有所咏美必有以寓勤戒裨世教焉不徒作也今大夫士之为此诗其亦有以哉以沈之贞而可以劝夫为人妇者焉以璘之孝而可以励夫为人子者焉以以正之为道士而能扬其母氏之德于儒者抑可以警夫老释之忘亲背本者焉其有裨于世教不既多乎不然滇南邉逺之壤去京师万里外虽有髙爵重位之人求诗咏于词林不易得也而彼邵氏之母固迁民之孤嫠也大夫士何汲汲而咏美之乎观是诗者可以知所劝矣
　　涌翠轩诗序
　　性中譓禅师者淛东之名僧也精于释学而又通乎儒好从荐绅之防乆主杭之龙华今来都下手一巻谒予曰譓少出家于世间之乐初无所嗜而独癖于泉石凡天下之名山尝力穷而讨之得其最幽僻而竒絶者栖之曰龙山山之脉自天目来亘百数十里蜿蟺廽伏若长龙蟠乎莽苍之野而鳯山自其东骞翥而至若相迎舞者吾之寺正当两山之间后负阴岩前瞰涛江越中诸山皆在拱揖之内左右钜木数千章森立如幢盖晨岚暮烟荟蔚蔽亏一迳悬仅可容步人行其下仰不见星月而其絶顶之出云表者则吾之轩在焉每跏趺初起引领四望峙者苍然流者防然植者葱然欝然尽眼界皆翡翠色若自虚空中涌出也当是时使吾心融意释恍然不知其在兠率之宫耶欝霄之台耶视世间尘物之茫茫无足言者故以涌翠名之大夫士之过我者咸为我诗之独未有为我序其事者敢以为请予闻而竒之夫天地间清淑之气钟在山水山水在在有之然世俗固不知好而儒绅之流徃徃为世事所縻栖隐者少惟释老之徒离弃世务无所用心故能擅有山水之乐而其间缁流尤多予意其人皆庐山之惠逺金山之了元也徃逰于呉江南诸山莫不有僧主之然观其人于山水乃反不知好尘趋俗想略不能脱洗见予軰好防顾厌笑之若是者宁不有负乎山水也耶今性中既能好之又能诗之而求序之其主兹山真不负矣夫岂下于逺元乎哉予之于山水固所深好者縻于薄宦未能偿之异日倘幸得告归省丘墓于是便道来杭必登龙山一覧翠色寻性中与之歌咏知其必不厌笑予也以是序其巻端
　　赠李给事中序
　　正统元年夏五月壬辰廷选进士十有四人而河南李询好问得礼科给事中凡同年之友皆为之喜而诿予为之言予与好问尝同观政户部于同年中尤相知者盖其先君子愚斋先生以明经教授好问之学实有源委而其才器又伟然出于人予以是知之知之深故喜之深也惟我国家用贤致治其取人固非一途然于进士科特加重焉夫六经之学所以致治之本也士之通经亦已难矣今于三年之间防天下之士而取之仅得百人焉是以凡第为进士天下无轻之者此非名之重者欤给事中实天子近侍之臣居黄门掌封驳六卿诸曹之事于是乎司其出纳而听其治忽此非职之重者欤夫取重名居重职则其责任亦必重矣以好问之贤其任此固宜然一人之身而负此三重焉其可弗思耶思之奈何亦尽吾职之所当为而已耳尽吾职奈何亦推吾之所学以行之而已耳夫经义之制事犹医方之制疾也用得其当则无所不治不能通经而以治事犹不能处方而欲治疾不亦难哉故凡有官者不可不知经义而况黄门封驳之任尤当其要者乎有所出也揆经义以出之有所纳也揆经义以纳之若然而事有不治者吾不信也好问之于经学犹世医之于方药知之明而用之审矣茍推而行之以极其至则虽铭鼎彛之功当柱石之任而建不世之事业有不患其重也况其小者乎曽子曰士不可以不毅任重而道逺好问于是乎勉之使世之论者皆曰信哉经学之士之足用也又皆曰是某科进士也然则为吾同年之光而可喜者又岂止如今日而已虽然斯言也岂独为好问发哉凡吾同年之士皆将有望而予之愚亦以自勉焉
　　春谷说
　　虎丘僧熈今住山都纲定公之法嗣也其字曰春谷间谒余请文以敷其义余谓禅宗不立文字子奚文字之求且吾不读释氏书又安知其义子之师方据猊挥麈为众説法子不之问而问之余何耶熈曰吾之名固吾师所命吾师之语我曰汝之名字义兼乎儒释释之义则吾师既以教我而儒之义未闻故愿有请焉余不得拒也因谓之曰子来前吾试为子言之吾儒之书有言熈者则广大和明之谓也而广大和明莫如春刘训所云众人熈熈如登春台是已然子之字不以台而以谷何耶意者台实而谷虚释氏宗空寂而离实相故弃彼而取此耶且夫春和之气得间而行得间而止而谷也者乃介乎两山之间虚而有容风与水之所宣通者又所以受乎春也谷而配之春宜矣虽然岂惟两山之间哉天上而地下一元之气运行其间亘古今而弗息是天地一春谷也圆颅方趾中虚其心一真之性浑然常觉止而不滞行而不穷是人身一春谷也子之所谓春谷者其不以此乎熈喜曰甚矣君之言其与吾师合也余曰是则合矣抑犹有不合者存子知之乎曰不知也曰子之道如斯而已然吾之道则不止于斯也夫性之在中体则虚而用也实其虚者理其实者德故内以成于已外以成于物成已成物所谓仁也子之道其亦有得于此乎或举译汝书者云梵言之谓释迦即华言之谓能仁信斯言也则释氏之先觉其所见抑亦有合于此欤而余不读其书不知其底蕴果何如也试以问于子师其有以语我乎
　　先春堂记
　　出呉门西南四十里外有地据吴山之胜者曰光福里里人徐氏世居焉盖自宋季迄今而诗书之泽不衰洪武初有曰良辅者以文学典校事与徐大章杨亷夫倪元镇髙士敏诸人相倡和颉颃上下而其制行尤髙故当时江东儒者以良辅为称首季清其曽孙也天资秀朗警敏过人年几五十而志益勤思绍廼祖之风范闲构一宇以为防息之所命之曰先春之堂余尝过之季清请余登焉坐而四望左鳯鸣之冈右铜井之岭邓尉之峯峙其上具区之流汇其下扶踈之林葱蒨之圃棊布鳞次映带于前后时方冬春之交松筠橘柚之植青青欝欝列玗琪而挺琅玕梅花万树芬敷烂漫爽鼻而娯目使人心旷神怡若轶埃而凌云霄出阴沍而熈青阳视他所殆别有一天地也余顾谓季清曰胜哉景也此其所谓先春者乎然余闻之地以人而胜人以时而乐是故山水虽佳而居无能赏之人过之而弗睨睨之而弗爱则地固不得以自胜人能赏矣而生无可乐之时饥寒之切身忧患之萦心则登山临水且悴然有恻怆之情抑乌能自乐哉今子之居既据湖山之胜而又生斯太平之时承文儒之绪田园足以自养琴书足以自娯有安闲之适无忧虞之事于是乎逍遥徜徉乎山水之间以穷天下之乐事其幸多矣视彼叔世之民抢攘于风尘之际者讵非得春之先者乎子其乗是而益进脩焉防乎道德之林息乎礼义之圃乐乎性分之天而展其光风霁月之懐抱以探先春之意不亦至乎季清曰善遂书以记之
　　公余清趣説
　　苏之节推钱唐方克正于官廨之中搆一轩以为退食之所取佳花美木石之竒秀可翫者罗于庭除而置图史琴尊其中毎于听防之余而防曰此吾公余之清趣也遂大书以掲于轩之楣间或谓克正居推谳之官莅刑名之司鞭扑狼藉案牍旁午其退食之顷思虑不休尚何清趣之有耶克正曰不然彼民之有犯吾听而断之是者为是非者为非当轻而轻当重而重是非轻重壹系于彼吾何容心于其间哉故吾退食之际防息于斯一琴一咏自适其适观夫花木之乗和吐芳夸妍献秀于吾前而风光月色澄鲜爽朗与之相辉映于上下方是时目与景接心与趣防湛然而宁悠然而乐泠然而有出尘之思不知清之在物耶在人耶吾聊以是而自诧云尔予闻之曰克正其知所以养心者乎夫君子之学莫大于养心而养心莫善于寡欲欲寡则心无累而清矣心之清者触物而皆清故夫声色所以惑人也而君子弗之惑货利所以汚人也而君子弗之汚贵富权势所以轧人也而君子弗之轧贫穷患难所以挫人也而君子弗之挫若是者何哉以其心之清也心清之极虽以之蹈水火临战陈而有不可挠焉况居安易之地而翫物之素清者乎是其得趣之深固将宜练布之衣而逾彼绮縠之丽甘藜藿之味而薄彼太牢之腴陋巷蓬茨而不改其乐庙堂华衮而不易其素彼万物之胶胶扰扰者又奚足以溷其灵府哉此则君子养心之趣也公果于此而有得焉则以之都髙位当大任亦可以清心而处之矣而岂惟今日公余之顷为然哉克正喜曰子之説诚得吾心请书之以自朂
　　俞节妇贞节诗巻序
　　三代之时无节妇非无节妇也人皆节妇也及夫王教之衰彞伦之斁妇之失节者多于世于是乎有所谓节妇焉汉刘向始着列女传以明妇道而唐宋以来复有旌表之制盖扶树世教之意尔今之世其去古益逺矣妇之能不失节者益罕矣是以朝廷之旌褒益隆而君子之称述益重亦其理之宜然也欤狄节妇者吴士俞毓之妇也毓父有立先生为世名儒而家素贫狄为妇礼甚脩悦于舅姑而宜于其夫毓既早世遗孤嗣生甫七月而其舅姑相继亡狄方少艾茕然独居斥卖妆奁以举其防躬纫绩以育其孤盖三十年于兹而其志节皎然如一日嗣既长而克树立绍其家学狄之教也郡守况钟具其事以闻于朝褒命且下矣而吴之士君子又相率为诗以称述之嗣辑而为巻请予序之以传于世予固嘅夫风教之不振而节义之不立也尝欲采取近世妇节之卓然者着録之以续子政之传頋未遑耳今观俞氏之妇之节非所谓卓然而可録者乎若其所以事舅姑事夫教子举尽其道非今世之妇三代之妇也然则其为天朝之旌褒士君子之称述不其宜哉予斯取之以为贞节诗序
　　聮璧堂铭
　　姑苏邹公敏甫有二子焉伯曰亮字克明仲曰顺字克和竞齐爽名有耀于时克明以文学才行举拜吏部司务克和以明经领乡荐苏人荣之遂以聨璧顔其堂盖谕其伯仲之并美也其伯仲请余铭之余以斯文之好有相规之道乃为之铭曰于乎是惟聨璧之堂璧其人不璧其玉璧其才德不璧其容质于乎是名也不可以虚得惟二子其勉旃以辉于乡而瑞于国也
　　客中清趣巻序
　　予友武昌陈士谦倜傥士也其先大父当国初用武勲为羽林抚军以疾谢官子孙因伍符士谦防戎行三十余年用其能常居大将幕府典书记之事故太保镇朔大将军阳武侯薛公尤器爱之毎出塞必以士谦从其经画方畧多士谦之赞焉人固谓士谦将因以取功名者然非士谦志也及薛公之卒士谦即谢去防于江淛之间予与之别乆矣今年予在呉门士谦自钱唐来与之防夜连榻叙契阔既乃胠其箧出一巻视予观之其题曰客中清趣有画四段诗四十首皆其观梅而作者也予问其处士谦指以谓曰此为西湖旅店之所观者此为脩川驿路之所观者此为海昌儒学之所观者此为希仙道院之所观者既而叹曰嘻人生适志耳奚必利逹为吾志于闲乆矣乃今得之且吾尝诵孟浩然林君复之诗而想见其为人固欲徃从之防而不可得也今幸天觧吾防去塞垣之险而挹湖海之清释鞍马之劳而得壶觞之乐当夫蹇驴破帽徙倚吟哦于雪野梅林之下虽无二子之髙才逸志而其清寒之态萧散之趣盖未之或殊也此画此诗所以纪一时之实耳其为我序之予曰士谦何自诧如此人各有志求而得之虽圣贤事业可冀何规规浩然君复之求虽然予于士谦之言抑有感也当今之世士有一才一艺辄竞进取小以取其利禄大以取其名爵其无实而滥取者又何可胜道以士谦之才与艺而欲有所取岂终不可得耶乃独飘然引去事乎闲放之防而蹑诗人隠士之迹其志不亦髙哉固无怪其自诧矣遂为序之曰其诗学东坡有旷逸之思其书学松雪有清婉之度而其画则予不能评之知画者以为得马夏之法云
　　防刘氏全冲堂巻后
　　右全冲堂诗文一巻乃永乐中词垣诸老之为吾友刘季诚之先君子康民作者也记之者翰林学士临江金公防孜咏之者国子祭酒兼侍讲豫章胡公若思学士建安杨公勉仁侍讲王公时彦慈溪陈公光世侍读吉水周公崇述安成李公时勉脩撰吉水罗公汝敬南康余公正安检讨吉水钱公习礼西昌余公学防江陵刘公永清莆田黄公行中五经博士姑苏王公汝嘉典籍兴化黄公约仲中书舎人吉水许公鸣鹤而咏焉且题识其后者则侍读学士永丰曽公子啓也方是时康民以名医徴居都下挟其能游公卿间凡巻中诸老皆与之知而金公曽公其尤厚者也故为之记及题识焉后金公累迁太子少保曽公迁少詹相继卒而周公迁庶子汝嘉迁侍讲与二黄亦皆先后即世胡先生则以太子賔客致事归老豫章二余以侍讲鸣鹤以中书先后去而罗公迁工部侍郎廵抚陜西今亦罢归其乡陈公迁南京国子祭酒刘公出为广东布政使在翰林者临川王公今迁礼部侍郎李公钱公皆学士建安公今进少师执政于朝盖自永乐己亥迨今二十年耳而诸贤之进退存亡有如此焉而康民亦已谢世其亦可为感嘅也哉余惟国家文运开于洪武而隆于永乐若豫章建安临江诸老固皆当代名卿而为文章之司命者也其余亦莫非一时之翘楚焉其所述作可以耀今而垂后也必矣况于存者不可易求而亡者不可复作所谓愈逺而愈贵者后此更二十年而欲复求诸老一字其可得耶季诚其保爱之哉虽然康民之得此于诸老非有他为也独以其医之良而已季诚将保爱于此则亦勉以世其医之良而已医之道莫大乎全夫冲和之气乃父之名堂固有所见诸老之文若诗发挥其意义之亦既尽矣季诚其能玩味而扩推焉岂非善于继述者哉余也旧学于胡先生而游从乎诸老之间今又辱季诚之知于其出此巻以求题盖有所不辞者也
　　徐处士挽诗序
　　挽诗之作所以相挽防者挽防者歌之以齐其力而节其行也公孙夏之所谓虞殡庄周之所谓绋讴李延年之所谓蒿里薤露皆是也虞殡绋讴今亡其辞蒿里薤露之辞具存其意大抵以哀人生之无常死者之不可作而已然非专指其人而哀之也惟昔贤豪之士不幸诎厄而殀防者则或从而哀之若秦人之哀子车楚人之哀屈平齐客之哀田横亦皆挽诗之流而变焉者也后之诗人沿而效之繇魏晋六朝唐宋以迄于今而寖盛有其人无可哀而哀之有不以哀之而以美之者其挽诗之变而又变者欤嗟夫世降风移文章之变岂独挽诗为然哉是亦可嘅矣故处士徐君蕴文之卒也吾党之士之为挽诗者累百数十篇处士之子孝章缮冩于册持以请予序之惟夫处士生盛明之世乐善行义优游以自适非诎厄也年逾九十而终于正寝非殀防也是无可哀者也无可哀则疑当美之然而诸君之诗又不惟美之而多哀之者何耶其意盖以乡有耆徳如处士者里俗之所取正子弟之所承教士大夫之所往来而与游者也今其防焉里俗何所取正也子弟何所承教也士大夫何所往来而与游也是则可哀矣有是可哀而哀焉然则诸君之诗亦不为徒然而作者予是以不以其诗之变而不之序也
　　烟波钓客赋
　　武昌陈子余老友也其为人类古之狂者常有遗世独往之心年及五十即致家事买舟泛于江湖之上自拟唐张志和号曰烟波钓客间见余曰子知吾志盍为我赋乎余曰唯唯因抒其意而为之赋云
　　呉楚之间有人焉短莎被秋防鬓垂白独操扁舟往来乎具区云梦之泽日夕持竿而嬉初不计鱼之失得隐姓与名自称烟波之钓客有疑而问之者曰异哉客乎观客之貎揣客之徳殆隐逸之流非渔人之匹也乃今之钓岂将协非熊之兆以希吕牙之绩欤抑将应客星之占而踵严光之迹欤二者必居其一请从客之所择客曰否子言过矣彼师尚父托鱼避纣以成周业盖孟子之所谓天民也子陵迹渔谢汉以遂其洁盖孔子之所谓逸民也之二子者一则鹰扬以开苍八百载之太平一则豹隐而立炎刘二百年之风节此其功烈志操赫赫乎曒曒乎不可尚已岂区区鄙人之敢拟哉虽然吾尝窃慕唐张志和之为人焉不为名谋不为利图清不矫俗溷不合汚优游卒嵗老于江湖尝自命曰烟波钓徒视前二子吾不知其何如然而亦岂狥世沉浮之夫也吾意以为逺者难法近者易模故不敢上攀二子而窃自附于志和抑吾之游以水为乡以舟为家朝餐岛屿夕宿汀沙弄五湖之风月览七泽之烟霞宠荣不及僇辱不加视吾莎笠黻冕之华恃吾纶竿生事之涯饭有菰米肴有鱼鰕得酒即醉笑呼哑哑方是时不知我之为志和耶志和之为我耶语已乃拊榜而歌曰操舟兮荷莎纵予游兮烟波招真兮为侣矢予心以靡他又歌曰水兮浟浟山兮峨峨钓且游兮啸以歌人间世兮宠辱多予不与知兮其如我何于是问者叹曰客真逸者也遂书其言而去
　　孝思辞
　　钱生昌海虞故家子也好学克孝母王蚤卒墓于虞山之下生痛其不逮养也哀之常如在防者时复之墓而号然犹以为不得晨夕省也乃图厥兆域日展览以自释焉以予亦防亲而尝庐于墓者为知其志持以请题予感之为作辞以抒其孝思之情云
　　有封若堂兮虞山之阳木之拱兮欝以苍子其陟兮跂而望思母氏之体魄兮此固藏春濡以雨兮秋降以霜子之心兮凄其以伤皇天胡不哀民之失恃兮令亲夀之弗长日曒曒其不居兮夜漫漫其未央上寥廓兮下漠魂冥兮之何方恱謦欬之有闻兮将趋侍乎其傍灵彷佛其若在兮即之而已亡念慈德之罔极兮嘅微心之难偿惟保身以淑善兮贻令名其不忘
　　养志堂诗
　　琴川蒋志昻孝人也蚤防父其母顾氏寡居守志教育之底于成人志昻奉养唯恐有弗志也大书养志二字于堂楣一朝夕警焉期尽子职予闻而嘉之为赋诗云
　　嗟彼乌鸟犹能反哺岂伊人子弗养父母维人之养与乌鸟异不惟口体实惟厥志厥初生子鞠育孔艰食之衣之已宁饥寒虽则卑陋愿子显扬虽则惛防愿子髙明亲志若兹子宁不思思之奈何敬以养之其养维何匪徒饮食欲顺厥心将在尔德曷以显扬诗书之求曷以髙明仁义之脩矧惟贞母育乃孤子恩则有加报亦难已予惟汝嘉作诗以告庶几有明朂汝乎孝
　　赠医士盛文继序
　　呉中之医多于天下籍太医者常百数十人其为使判御医及诸药局之官者累累有焉其术多出东垣丹溪之传或得之师或得之家盛氏之医盖世业也而御医公启东则学之王仲光先生仲光以儒为医其学尤防启东亲承其指授遂以国医称其从弟叔大名与之齐相继徴入太医子侃又为郡正科一门兄弟父子皆以医显故今之言医者自天下论之则呉中为多自吴中论之则盛氏为多文继盛氏之良也以启东叔大为诸父而兄又刚其资美其务学呉医之后进者莫先焉郡将谢侯之子有疾文继治之酬之以金币弗受强之乃云愿得予文侯为之请嗟乎予言何足为文继轻重哉虽然予闻之医仁术也必以仁心施之以仁心施仁术非仁者不能也有其心而无其术则虽欲活人而不免于戕人有其术而无其心则将利人之疾而轻人之命二者均失也而好利者尤甚焉为其贼仁而败术也君子谓扁鹊仓公之不得其死者非医之弊也其恃术而失仁则亦有以致之耳故仁者之为医术不至不敢以施施之不敢不尽呉之医固多其可语此者何少也文继乃能郤金币而请言其贤逺于人哉予乃语焉文继茍不我迂而求益之岂徒振其家学吾知其于仁道也几几矣
　　段让字序
　　段生让之冠也賔以惟礼字之让以父命拜余请言以朂余语之曰让乎若知父賔名字之意乎人之有生不能无欲有欲不能无争有争不能无祸争固召祸之道也先王知其然也于是乎制礼以防民而行之以让焉让也者所以弭争而消祸者也农让畔则无争田之祸贾让财则无争利之祸工让艺则无争巧之祸士让才则无争名之祸官让能则无争位之祸争祸之极者莫如战陈然贤将御之未尝不让败则归咎于已胜则归功于人夫岂无勇而姑为是哉将以弭夫争祸之害耳战陈犹事乎让也平居而可不以让为事哉孔子之哂子路曰为国以礼其言不让曽子之传大学曰一家让一国兴让则圣贤之于为家为国固亦事譲矣虞史之賛帝尧曰允恭克让则圣人之于为天下固亦事让矣于乎为家为国为天下而一事乎让也学者之于自修而可不以让为事哉虽然让不徒让有礼以为之让焉礼与让表里也让以实礼礼以行让二者必兼而后可生之名让而字惟礼为父賔者其知言矣哉生其勉之则于学庻乎其有成也
　　序海虞徐氏家规
　　予读易至家人之彖而叹曰呜呼甚矣治家之难也惟正其庻防乎父由父道子由子道而父子正矣兄由兄道弟由弟道而兄弟正矣夫由夫道妇由妇道而夫妇正矣之数者正而余无不正然其机则在家长之身为家长者一家之表也其正之之道不惟其言惟其事不惟其事惟其心心正则身修而本立仁不敓于私义不牵于恩子以仪父妇以仪夫弟以仪兄推之其余则内外不严而辨宗姻不昵而睦僮奴不厉而戒家其有不正哉家正而余无不正故曰正家而天下定矣是以圣人之经王业于天下立法制治必自家始而况大夫士之以有家为业者乎三代之际以宗法相维保家有人治家有礼其仪矩一定无别为之者也及夫后世宗法不修而家道莫由以正士大夫始有别为仪矩于家者盖亦有敦古正家之意焉海虞徐敏叔吾宗之华也其着家规盖仿乎九江陈氏之家制临江陆氏之家仪而为之吾谓夫规矩者先自治而后治人者也必若易彖所云而后可不然则不足以为防矩传曰身不行道不行于妻子敏叔尚监斯言以自朂哉
　　袁徳新传
　　袁徳新其先成都人宋有名韶者仕为少傅资政殿大学士同知枢宻院事始徙温徳新之六世祖也自韶而下皆居温至徳新之父大道避元季海冦之乱复徙呉江徳新为人瑰竒多闻家贫以卖卜自给卜輙竒中人有大疑不逺千里趋叩之永乐中盗倪横三徃来苏湖境中刼杀人有司捕之不克官军遇害者相继事闻上命浙江按察使周询督兵逐捕赋遁去询乃追迹之不能得召徳新卜之徳新视其墨曰是为火兆木爻惟贼逸于所生而获于所死之西北方捕焉可获获贼之期将在建酉之月乎询遂渡江而北获横三于宿迁果八月也松江李商当逺行从徳新卜未荅所问者遽谓曰公家火矣可速归商方惊讶俄而家人至果以火报蘓校官马夀失槖金来卜徳新曰此公家三老妪取之毋枉他人夀归索之乃获徳新既老目眚不复视墨兆但聼拆声而决吉凶其术之精如此徳新为人卜每依于礼其不以义叩者輙拒之曰易为君子谋不为小人谋惟亦然吾岂为不义谋哉家虽屡空未尝以利动其心日计所得足供蔬食即已有赢輙复以予贫者其学于隂阳医药靡所不通然性简尤常閟固不以自见人知其能卜而已不知其他也尝谓所亲曰我生之辰直二辰死亦必直二辰果于正统丙辰之三月卒焉子荥传其学而益进于儒
　　太史氏曰余读司马季主严君平传尝叹其髙趣逹识盖防于有道者岂真卖卜之流哉顾近之卜筮者率鄙谬射利可贱而复恠古今人不相及也余还呉闻徳新之为卜如是乃知世固未尝无其人但有不及知耳抑岂特卜者然哉因着録之以续日者传云
　　简黙堂记
　　武丘之佛慧兰若有比丘简号曰黙堂而请予为説其义予应之曰若学佛者佛出西土我东土人不学佛言何以为若而説佛义然而若必欲我説也是若强问也若强问我不得不强荅也若佛之学盖曰空寂而已空则无物寂则无声无物则无作为无声则无言语无作为故简无言语故黙若所云简黙者意其在是乎然简黙之近空寂而非空寂也简有迹空无迹黙有意寂无意由有迹入无迹由有意入无意无迹无意果有所云简黙乎果无所云简黙乎于是简跃喜合仆起谢曰妙哉言也实开我心予曰否是若所强问我所强荅者也非我所学而知者也我所学而知者可以告我徒不可以告若若无以我为外若也耶
　　湖山深处记
　　呉之西南山水之会也而穹窿枕具区之壖山趾盘礡延袤四十余里登焉者尽日之力而后至其巅视阳抱灵岩玉遮诸山鴈行列其侧若卑防之侍长者而无与为抗其支山则为香山盖夫差西施之所尝游者有古离宫遗址在焉故其地又名南宫里程氏里之望也其先盖自盱江来徙于呉至士杰而家日丰裕有子四人其仲曰思民孝友而好文常从荐绅大夫游余营先陇青芝山中距南宫一舍许思民与其舅氏杨希善先生屡顾余余既服阕而过之晨自墓庐度邓尉岭并湖而南穿荟蔚之林经﨑岖之谷日卓午乃至其居负山靣湖茂树修竹掖左右幽防萧爽窈然隐者之居也思民从其父兄门迎欵余时希善先生适亦来会余悦而相与言曰此其湖山之最深处欤思民喜亟请记之余谓思民天地间灵秀之气钟于山水之奥区其幽足以隐其清足以玩其产足以给衣食供薪水又皆自然而有不待经求营致者故世之髙人逸士常乐处乎其间夫岂独以其逺城府而离阛阓也君子亦将有以资其养焉耳然其为养也淡薄非素乎淡薄者亦不能处之使生乎纨绮膏粱之子一朝居焉其不颦蹙而求去者鲜矣今而父子世居焉而不厌其能素乎淡薄者哉抑吾闻之孔子云知者乐水仁者乐山盖以山之厚重不迁者有似于仁水之周流无滞者有似于知也是乃得乎性分之内而有天然之趣者故能致夫动静乐夀之效焉则又非止素乎淡薄而已也然必仁智也者而后能有此效茍非仁智而徒然乐之则亦所谓膏肓痛疾者耳安所得效哉子之乐之似矣尚进于学以求仁智之实徳躬体而心乐之当夫烟消云敛之朝风清月明之夕山翠如洗湖光若鉴于斯时也浩然而玩之将必有真趣之得焉子其尝试求之可也
　　题彭御史教官箴
　　右教官箴监察御史彭朂祖期之所作也祖期以建宁府学教授举为御史奉勑提督学校于南直因作箴以贻部内诸教官长洲教谕萧栾彦清得而装潢之掲于座右请予为之题识其箴大意主乎严与勤为教之则焉余覧而叹曰祖期其能奉承朝廷之意哉彦清其能奉承使者之意哉能奉承朝廷之意斯得使者之职矣能奉承使者之意斯得教官之职矣虽然余闻舜之命契为司徒曰敬敷五教在寛朱子白鹿洞学规亦曰严立课程寛着工夫夫敬与严之于施教亦既至矣又何寛之云乎盖圣贤之教人固将以成其徳而逹其才也成徳而逹才岂急切之能为哉故必从容诱掖而渐摩薫陶之不求其近功而求其逺效不责其小就而责其大成夫然后有以变化其气质而深造乎道义上才既得极其所至中才以下亦可自勉而进是故教之者不以为易而学之者不以为难然则寛也实所以济夫严与敬也施教者必其严敬以立法而寛以济之使学者有所持循而进可也不然吾恐其用心虽勤而造就之不广也国家之于学校其立法严矣然士由总角而入学必至于冠至于强壮始责之学成而仕以用焉此其教育之意固未尝不寛也彦清于是尚其兼而体之然斯言也岂特为彦清告哉虽以告夫使者与凡为教官者可也
　　送太守况侯述职诗序
　　大丈夫将有为于斯世必先养其气节气节之固则其中浩然以直遇事而不馁介然以正临变而不敓不馁不敓而后可以任天下之至重处天下之至难矣彼平居悻悻自好恃能舞智以为天下之事无不可为及事变之来无以自守而輙馁以敓者以气节之素失其养也然欲养其气节必其天资之髙修学之勤而后有以致之若吾蘓守况侯其庻防乎侯豫章人也才彊识明胸次磊落而又淑闻乎道义故能毅然以正自立而显于世其为郎礼部已有伟望时宣宗皇帝在御以天下郡守多不得人命举廷臣之才堪郡寄者得九人焉特赐玺书谕勉以行盖国朝郡守之赐玺书始此而侯以大宗伯胡公之举实居九人者之首故命之守蘓蘓畿内重郡也粮赋居天下之半国用所需多于蘓焉取之土产有余而民力不足污吏奸豪夺攘其间故虽有富庻之号民常苦于他郡而为之守者亦难于他郡侯既拜命即以兴利除害为己任及下车遂修政条明禁令一以玺书从事黜污吏检奸豪奏减粮额之重者十之三凡诸不便于民者悉陈革之苏之人始则畏侯之威终则懐侯之惠而乐其利如出幽而明既病而苏也侯去郡者再民輙上书乞留于今七年矣治乆而化孚侯坐而抚之民无不顺者故论者皆曰自国初以来有功于吾郡未有如侯之多者且谓侯有行必逹有言必韪可谓有大丈夫之为者余曰此侯之有为人固知之而不知侯之气节所在也异时中谒者专使于外秉威防重以诛求乎民方岳旬宣之臣皆向风而靡部使者亦敛手避焉郡县奉承不暇冀免督责于已遑恤其民乎所在有一二軰輙骚然失宁而蘓之聚者常三四十軰以其富庻也诛求常倍于他郡侯之至独挺然以义折之使皆俛首去不得肆乎其害而彼之魁桀者且服公所为谓其人曰况太守清正人也不可犯焉是以朝廷嘉侯之忠而吏民頼侯之徳当是时侯之气节盖已雄于天下矣余尝一见侯与论大丈夫之事业侯固欣然以为其志而余亦以是与之也虽然侯之为郡亦重且难矣然天下之事尚有重且难于此者以侯当之而不馁以敓是则余之所望于侯者也惟侯勉之侯以述职赴京师郡之荐绅会饯侯呉门之外各赋诗一章以侯为赠时余适与焉因众所强而序以弁云
　　送太守况公述职序
　　太守况公之述职将行也郡之大夫士举饯送焉而为之诗文以称道其徳美余系于郡人之末礼不可以独已亦既有赠矣而医学正科盛侃又属言赠之余叹曰太守公政绩之美信有足称道矣然吾郡能言之士十百其人极口之辞殚笔之力称而道之固已无遗矣使余能言且无以加矧其不能乎敢让于能者侃曰不然夫美徳颂功诗人之业也属辞比事春秋之法也子名在词垣而任官史局其于叙述固所当然今郡有贤太守如况公者虽屡书焉不为过也子奚辞哉余偪于侃言而领之然余窃以古之君子之相赠人以言也不徒美其所已能尤必賛其所未至故圣如大禹而益犹賛之今诸君之称美于公盛矣而未有賛于其所为者何耶夫以公之所自立而观其志盖不止于今日之所见者而吾党之士所为称説乃止而弗进岂忠告于公者哉昔黄霸治郡常为天下第一后为丞相乃无所建明而功名损于前时韩休亦善治郡人以恬和易之及既当国则直道匡君有良相风葢大臣之道与为郡异霸明于治民而懵于丞弼若休则可谓兼之矣故汉书传霸于循吏而唐书叙休之相业有以也公之髙才逹识其必有见于此者使其果进而大任尚愿宜以霸之所不足者自克以休之有为者自勉可也夫有而不自足者必成其大行而不自止者必至于逺古之君子惟日孜孜求进乎道恒若弗及用图其逺大之功业而已余不敏亦尝有志于斯故喜为公道也公于是而加孜孜焉以求其道则虽唐虞三代岳牧卿尹之功业而有可致又何韩休之不可及哉遂以是言复于侃而为公赠
　　防节诗有序
　　呉有朱华二节妇者母女也事见永嘉陈亢宗所为传浚仪张继孟所为记予来呉与华之子靖游靖以陈张之述示予请题予以二妇之节而重其请因撮其事实为诗美之以示劝于世其诗曰
　　呉有节妇母女同居母氏也曹笄而归朱生女始晬而防其夫泣抱厥女以养舅姑终奉防塟备极勤劬女长择配馆甥于家得华详叔不乆亦殂母泣谓女字其遗孤命也奈何节也不渝皎若清氷映彼玉壶更相为命三十年余母已就木女亦白颅厥孤既长家道孔腴克奉慈训游乎文儒人谓其居防节之闾世多再醮不以为污有腼乃顔视此何如亦有臣子匪忠是图朝唐暮梁与贼为徒岂伊女流可愧丈夫有司不旌史氏则书匪耀一时诞千载乎
　　防华彦谋友竹巻
　　取友者必以类非其类者弗友也竹植物也非人之类彦谋何取以为友耶吾有以知其意矣竹虽植物而有君子之称竒材美实虚心直节独在嵗寒而不变此其徳固有象乎君子也既有象乎君子吾斯友之友以其徳不以其类也友以其徳不以其类则虽人也而徳非君子有弗友焉不得于人而得于竹此彦谋之所以合其类而友之欤虽然竹有君子之象彦谋友之如此况真所谓君子之人乎茍有其人吾知彦谋必且师事而求肖矣岂徒友之云乎
　　张氏世徳堂铭
　　吾乡多世医世而良者推张氏盖自宋元至今以是术鸣者七叶矣其显而有官者亦数人希文先生号当世卢扁其子养正軰又方振声借借其作世徳之堂也词林之彦莫不有述余辱交其父子间可独已乎为着堂铭其辞曰
　　圣有仁术惟以济生匪世弗精匪徳弗行既世以徳术则必至孰其有焉吾党张氏粤厥始祖暨厥髙曽至于祖考恒业之承既得其术复得其心医则累叶产无千金不蓄其金而蓄其徳徳蓄之深钟乃庆泽躬夀且康后惟良匪人其能天道有常前多显人后岂无之请徴斯言掲诸堂楣
　　叙一帘春色图序
　　右一帘春色图水曹何亮之为蘓守况侯作也侯以示余求题夫春无色也因草木而色焉草木无色也得春之生而色焉故有色焉者必有所以色焉者善观物者不观其色而观其所以色者盖生物之意于是存焉生意之存乎是而吾心之仁亦存乎是是周茂叔所以观乎庭草之交翠而有契夫光霁之懐者也然所谓春色弥天下皆是也岂一帘之足专耶吾有以知之矣王者之治化及天下诸侯之治化及封内今之郡守古之诸侯也守为天子治一郡一郡之土风物宜皆所当察焉察物必自近始而施化亦自近始于天下有蘓于蘓有府治于府治有堂于堂有帘帘其至近者也即其近及其逺帘而堂堂而府治而蘓而天下盖不外是焉当夫春阳和舒条风时至凡植物之类荂者蘖者荄者苖者莫不勃然而以生蔼然而以荣而勾萌而甲拆而条鬯支逹而跗蕚葩华而青碧丹紫蘤白菁黄芳润秀泽有不知春之为色色之为春也侯于时燕坐黄堂之上钩帘而观焉得乎目而契乎心此心之仁肫肫乎浩浩乎与春意同流而无间于凡民之老羸稚弱癃残颠流困阨而饥寒者皆有以安养之扶植之而饱之暖之在此为仁在彼为春夫庸知春之在天地耶在我耶春不在天地而在我我施我仁亦近而逺庸知一帘之春不为一郡之春耶侯于是而能体认焉操存焉扩充焉使其徳之进政之进进进而弗已焉上有圣明且将进而为之股肱辅弼以宣其仁于天下又庸知夫一郡之春不为天下之春也耶于乎即是而观春其所得亦大矣不然徒娯目于形色之末而无得于心无发于政其不为玩物防志者防希岂君子观物之道哉侯之贤其必有以辨乎此
　　记范舜臣承泽巻后
　　范文正公在宋诸名卿间相业最伟其勲徳文章为天下后世所称慕者可谓盛矣然求公平生之所自得而存诸其心发诸其言者则不过先天下忧后天下乐而已之言也之心也唯仁者为能充之公仁者也仁者之施必自亲亲始而后及夫民物公之汲汲置义田以赡养族人意盖在此攷之钱公辅所为记其规范之详可见矣使其子孙能谨守之虽百世弗变可也而比年以来官没私侵寖消寖废范之族日以敝舜臣公之十三世孙也以是忧愤自责曰吾祖功利及天下而吾子孙不能存其族重其家法吾可以坐视哉遂与宗子原理图之上书于前廵抚大理胡公今廵抚侍郎周公请修复义庄以立范族二公以先贤之后而又义其所为皆予之成之其族人因举其为义庄提管舜臣于是益自刻励焦思竭力不惮其劳以营为之前后复故所失田凡若干亩藏书遗墨之为他姓得者悉购复之新祠堂饬义学修其遗规一归于初以族之众倍于前而租之入减于旧则节其度而均施焉于乎舜臣亦勤矣虽然文正公以孤穷之余起布衣取将相功施当时泽流后裔固天之所畀非偶然者然其奋发之初成立之际亦已难矣今子孙借其余庥防其成业而欲为公之所为顾不易哉有不能然则亦无志者耳舜臣果有志乎此亦不可以今之所为者自足也公尝云祖宗积徳百余年而始发于吾自公至今又三百余年矣其积徳益厚且乆矣天道可必岂无复发者乎有复发者吾将于舜臣乎望之舜臣其尚勉之
　　赵孝子至行録
　　正人纪立世教必以孝为之夲是故天子以孝治天下卿大夫以孝而表率乎士民若其隐而在下有能孝以立身者则上之人必旌显之以风励乎天下而君子之立言不朽者亦必采録之以昭垂于世盖扶树教道之意也吾少也幸闻为孝之道于君子黾勉于兹恨未能尽报亲之志愿也然于能孝之士未尝不闻风而悦慕之存者必求识其人没者亦求识其子孙而采録其行实以窃附古君子之意今又以卤莾之学忝官太史其书孝义之事职也乌得以不文辞暨阳赵孝子事吾在京师时已闻其略今也又得其详于友人呉公美孝子名铉字文鼎元季之乱其父思诚倡义捍乡里不幸而死家残于盗时孝子生甫六嵗而与母呉相失鞠于其姑及长而有知遂弃家去誓以必见母乃还彷徨四方越三年而得之于鄞奉归养之终其天年宣徳初有司以闻于朝诏旌表其门闾而复其家繇是孝子之名闻天下今孝子既没其子以澄亦克肖其行云昔吾览宋朱夀昌弃官寻母事每叹世无其人今观赵孝子事与夀昌所为若出一人焉固非慕效而为之也然夀昌在宋既旌褒之而蘓黄诸公又为之着録故至于今其孝义之声犹焯焯若目前事今赵氏亦既荷圣朝之旌褒而荐绅间又多能称道之其在当时亦已显矣独不知其传之后世何如耳传与不传在孝子固无所损益然人有至行如此秉笔者闻之而不録不可也嗟乎天下之人孰无母而生乎而其能尽孝于母者则鲜甚者有母在堂不能致养又愎戾焉若枭鸟者世未尝无也使其闻孝子之风得不愧悔乎哉吾于是録之以为世劝
　　送伊吉士序
　　进士之选为庻吉士而绩学中秘国朝之盛典也太宗皇帝登御鋭意立贤以兴文治始选甲申科进士之才儁者二十有八人为之尽出秘书以资其学大官供馈文房所须皆给自尚方旬朔则御便殿制题考试严程督之必其成才追古作者于是有二十八宿之号厥后逓科进士必防其尤以充是选而为储才需用之地先帝在位志修太宗之业乃选丁未庚戌癸丑三科之士二十有八人于内阁所以作养之一如永乐故事又御制二十八宿之诗以奨励焉凡与选者亦皆一时之才儁而独予之愚忝膺首选恒窃自愧其学未至惧无以报称先帝作养奨励之盛意上嗣位之元年诏以前二十八人分等第为中外之官复用宣徳故事于新科进士百人之中选十有四人补其处而伊侃士刚其一也士刚与予同为蘓人于斯文之谊甚厚予既自愧其无以报称犹幸士刚之来庻得日夕相与丽泽进修以求其至而成吾志焉耳未防予以家艰还蘓治塟而士刚以毕姻归及礼成而去士刚谓予宜有赠也因告之曰士刚今天下才儁之士岂少哉愿学而无作养之地学成而无进用之阶则其为不幸而不遇者固亦多矣今予与子持未成之学一举而得进士而又骤防上之选防置之清华宥宻之地资之以图书之富养之以饩廪之厚责之以迟乆之效而需之以逺大之用予与子之幸至矣可不知所以自勉哉夫庻常吉士实周文武之时公卿百执事之称也而上以之宠予与子是固将以文武之时公卿百执事之贤而期待之也予与子可不知所以自勉哉今甲申科之士既皆老成硕学为国旧人所以报于太宗之宠者盖亦无负矣予与子又可不知所以自勉乎哉子不我迂敢书此以自附于古人相赠处之义云正统己未春孟翰林国史编修某序
　　师友集序
　　师友集者呉人顾彦彰所集其师若友赠遗之作也彦彰名允昭少而好学老而不勌所交游皆一时之名公才士若故少师姚广孝长史锡山钱仲益賛善青城王汝玉学士毘陵王逹善典籍覃懐梁用行徴士包山俞有立宜川髙以敬则其所师焉者也故检讨庐山陈嗣初文学浚仪张继孟松陵谢彦铭郡慱太原王廷桂及今吏部侍郎萧山魏仲房軰则皆其所友焉者也故彦彰于是集而以师友名之既成将绣梓以传谒予为序昔宓子贱为单父宰孔子问其所以治之道而曰不齐所父事者三人所兄事者五人所友者十一人孔子犹以为未足则又曰此地民有贤于不齐者五人不齐事之皆教不齐所以治之术孔子与焉盖与其能师友于贤以求益耳贤之在民尚且尊事之如此况在荐绅大夫哉于乎子贱诚可与也然则古之所谓师者师其道也所谓友者友其徳也师其道以道乎已也友其徳以徳乎已也非道非徳君子固弗之师友师之友之而无能益于其道徳君子亦弗与之为师友矣彦彰之师友于诸公其亦有在于此乎否也观诸公之赠遗于彦彰者非法语以勉之则巽语以称之勉之称之而莫非欲彦彰之进于道徳者也彦彰于是而能夙夜自励求尽乎其实言焉而非道不发行焉而非徳不由使诸公之作传之后世而无愧君子与之如宓子贱可也如曰徒以文章相炫耀为声称而已则余亦乌得而与之哉
　　答况太守问芝草书【正綂戊午九月十日】
　　太守阁下今月初三日承专使亲劄来慰于墓庐且以灵芝事为问良感良愧某之所以营塟于此者盖以先人平生有乡土之思而某为子不肖不克奉承亲志侍以还乡不幸先人遘疾竟终京师不孝之愆无以自逭重惟宗祀在身不敢即死所不忍窆于客土扶柩归庻防追承先志之万一以自逭耳岂有纎毫孝行之足言哉既幸克安厝因庐墓所以终防期亦固当尔岂敢沽名钓誉以自附于古人者哉廼者坟堂之上偶生异草三五茎山中人輙相聚观云识其是灵芝閧然以为祥瑞某即时明以戒止使勿造妖揑怪岂意好事者遂乃传説入城府以误阁下之聼耶阁下以聪明正直闻且尝为礼官所识见逺矣山野鄙人讹言入城正赖阁下约止之奈何从而聼之顾以为灵物异事耶某虽不肖少颇读数行书常恐坠于匪人之域今者不死方图自立以为报亲之地使天下后世不谓其为不孝子幸矣岂敢复随人造作以自玷耶夫山中之草百数有之自非神农莫能尽识今此草之生某既不能别识亦不敢承认公又何庸问之愿早约止勿复言至幸至幸某固愚惷者且方在哀疚不文不次惟阁下谅察
　　又己未春正月十五日再复书
　　某稽颡拜复太守阁下年前承问芝草事既以明白回覆今者复防教劄略其惷愚顾加奨慰且援引古今的然以为孝徴瑞事至欲枉驾临视某固知感盛徳然忧惧滋甚欲即诣府白止之縁在禫服谊不可入公门故不免复此覼缕盖尚古之世物无所谓祥瑞者若夫古今瑞图之载皆汉世以来谬儒傅会之言也六经岂有是哉经中之言祯祥者盖不过吉善之徴云耳某窃有见于此素不信之故平日于文辞耻及祥瑞事今者不幸而逺吾亲独庐于此又不意而有此草生于坟所而致人之讹言纷纷如此也然百草皆山之生也诚亦无怪其生者此山夲名青芝岂非素生此草乎其何足为异某既以此晓于山隣之人矣但其人好事甚又欲承奉贤府主意遂以为素未尝见此草生就使果非素生亦何必为异山中之物生于山中固其所也不足喜也若其生于人之家庭则非其所矣吾且以为妖而恶之防而去之矣今乃在山而又当堂封之上所不敢除故遂置而不问岂意人之好怪乃至諠传以误阁下之聼如此耶然某窃惟阁下贤明固非可惑者也意者其将振起风化故假此等事以为人人之劝哉然于他人则可以承命于某则不敢何者已既不以为异而顺人以为异已则恶他人之造妖揑怪而复顺之其过有加焉茍以为孝之为徴则尤所不敢者人岂不自知如某者方惴惴惧以不孝见谴于天又何以徴乎若徴诸天是诬天也况此草固地之所生者岂某致之生耶若指地之所生以为已徴是诬地也某虽不肖平生所学不过一诚耳方切切自勉以诚而不足安敢以诬天地乎或者又云阁下之意将以闻于朝廷朝廷又岂可诬哉某固不材无可用于朝廷然区区之心未尝不以朴忠自励者而乃使之为诬此又不敢之不敢者也太守一郡师表凡一举动庻民趋之倘枉驾逺临则必阖郡响动得不大为惊怪耶此又不可之不可者也如将举之则某有逃遁而已必不能从焉哀疚之余不事笔劄为阁下所廹忍苦告诚阁下鉴之亮之恕其惷而与其诚不胜哀感之至
　　赠太常博士顾惟谨序
　　云间顾惟谨以大徳观祠官陞受太常博士盖特恩也其与惟谨交游者锦衣卫使王等为之请言余闻而讶焉因谂之曰惟谨何以有是命哉夫太常古之秩宗以典三礼盖有虞伯夷之所任者也必有寅恭直清之徳足以和神人格上下者而后克以当之惟谨其亦有是徳欤且夫博士之职所以揆典章之异同稽礼仪之得失天子有事于郊庙博士实賛焉必有纯雅明敏之才足以慱古通今者而后克以为之惟谨其亦有是才欤请者曰大徳之祠国之秘祠也永乐中今髙士周君思徳始以道术幸上兴祠事惟谨于时即从佐之祗典祀礼极其精诚以致神之慿依昭灵响焉自是以来二十余年而其祠益重重其祠因重其官不亦可乎矧今国家方重祈禜之典惟谨于是益盛其为日以賛万夀祝鸿厘为已事此其所以承上宠而致众归者宜矣吾见其祠日益加重而其官日益加显也子无讶焉余廼慨然叹曰夫然其又何言抑余窃独惟古者制祀命官之意而有所感也于是乎书正统六年辛酉春三月吉旦
　　爱日堂记
　　孝子爱日扬子之言也予尝三复其言而有感焉曰扬子其知孝子之心哉夫人子之于父母所谓欲报之徳昊天罔极者也茍非枭獍莫不知养而况能孝者哉是其为心固将自孩提而至于百年求无须臾违戾以尽孝养之道焉然孩提之时方鞠于亲未有知识及其长也乃知为养而身之成立克备养与否未可必也身立而克备养矣而亲之夀考克享其养与否又未可必也且夫人之为夀其永不过百年及二十三十而始有子或四五十而始有子其子之年亦必二十三十也而始长成子年二十三十则亲之年已四五十六七十矣然则子之养亲之日盖不得其半也而况其不能至于百年之永其为日能防何哉嗟乎亲之徳罔极如彼而子之养有限如此日也可不爱乎今日亲无恙未必明日之无恙也明日亲无恙未必又明日之无恙也不幸一日而有恙则终天之戚随至虽万钟九鼎之奉而莫为之享矣婴啼斑斓之娱而莫为之悦矣日也可不爱乎予生二十有二年而先妣卒三十年而先君卒二亲之年皆未及七十也予之为子无状固无能致孝而备养然思养之心则切矣是以毎见人之父母俱存者未尝不羡彼之幸而自悲其不幸也余友段惟益能孝之士也其二亲皆夀康无恙惟益作堂以为奉养之所而问予名之予题之曰爱日之堂而为之记盖欲其知亲存之幸而益尽孝养之道也
　　送张进士序
　　进士张和节之以目疾上防乞归于家诏许之其乡先逹仪曹卫以嘉徴言赠焉节之蘓之昆山人少与其弟穆同游邑庠治蔡氏书正统戊午同领乡荐于南都今年同上春官遂同登进士第士林之知之者咸以为张荣而节之学尤充着其名翘然出进士百人之中今方观政吏部一旦而以疾去士林之荣之者又相与惜之以节之之才发轫仕途骎骎其进虽有微疾不害于用也何遽而谋归哉既惜之而且疑之予因以问于以嘉以嘉曰节之之志吾知之其学虽充而其中恒不自足尝为我言今之入官者必聪明便利而后可以事事某性素简亢又加之以疾何以克堪且父母老矣而二子皆在官孰为奉养今使吾弟留事吾君而吾归事吾亲且得自养而进于学幸而疾瘳报君之日未晚也此其志也予为之叹曰贤矣节之之为士也其能以古道自处哉古之士学矣未尝不仕仕矣未尝不学而学与仕未尝不志乎忠孝也宋包孝肃公拯既登第而以亲老归养者十余年终防而后复仕卒克摅其忠荩致位执政而为一代之名臣人之仰其声光至于今犹赫赫有余耀焉节之其闻孝肃之风而兴起者欤夫孝肃之徳业未必不由归养十年而致之然使其归遂终老而不复出亦未必能致其功名之赫赫不冺如此也节之之归虽以养疾而实以养徳于其事亲之日而求所以事君之道盖裕乎其有余矣倘其异日疾瘳而复来于朝吾知其不惟气体充硕而聪明之有加其学将益充而着其徳将益进而宏矣所以忠事吾君而致不朽之功名固将有在孝肃岂专美于前哉请书以俟
　　金台倡和诗序
　　予同寅编修赖君将还其乡而以所集金台倡和诗属予序其言曰世隆生闽南自少读书輙不自揆有观光之志宣徳庚戌计偕京师会天下之士试于春官幸而得儁防名进士既而复幸与子同选入翰林及拜编修凡防年于兹矣出入金马石渠之署讲学奎璧图书之府与处与游莫非天下之才贤于圣朝之典章文物亦已略睹其槩其少时之志可少酬矣今而防恩放归吾父方以诸侯王相老于家吾母亦既受命阶之封幸皆无恙吾且得与吾兄晨夕娱侍以伸人子之情此天与上之赐也吾宁不自喜哉因辑向所与馆阁诸公游防之作将呈之父兄以为虞悦而间与畸人隐士相偶谈话之余出此观之亦足以见我国家优待文儒之盛意而山陵之尊严宫阙之壮丽与夫山川风物之美亦槩见于此抑又足以兴起其觐光愿仕之心不亦可乎惟僚友之知我者莫若子故敢以请予曰嗟乎頼君众方惜君之去而君乃自喜如此其真乐于去者哉虽然君之自为谋则善矣而非所以尽为士之道也范希文有言曰士当先天下之忧而忧后天下之乐而乐吾深有取焉凡为士固当如此矣出如此处亦如此用如此不用亦如此推是志也岂惟自足其意欲而已哉今吾与頼君固一介之士也先帝选之于中秘皇上官之于侍近恩既厚矣今虽俾其暂归行且召用而君遽自喜若将有终焉之意独不思国恩之未报乎君以为天下之事其有忧乎无也天下之人其已乐乎未也不此之思而顾以一游京师为足以酬其志不亦左乎吾恐其非希文之志也方将与君勉之能其所未能而至其所未至万一用之庻有以解天下之忧而报二圣之恩不然则宁抱志而穷居固不狥已而忘天下亦不徇天下而忘已也夫岂宜用舍贰志哉茍以一时之用舍为轻重则予之留此亦何异于君之去耶君曰子之志固亦我之志也我不敢以云而子以责我敢不勉乎然子必为我序此巻也予不能拒遂序之集中诗凡若干首其游万嵗山诏赐之逰也逰平坡逰西湖逰白云观暇日之私逰也南垣书楼防集及赏菊之会其居第之私防也此皆与羣公并会而作者其谒景陵道中杂和谒文丞相祠次韵游玉泉聫句则赖君独与予行而作者也故寘之巻末云
　　题西游遗稿后
　　练川归希哲以八袠之老与予定忘年之交间出其先君子良甫洪武中谪戍蜀川之作所谓西游遗稿者观之因泣下曰惟先子生平殖徳蹈道而横罹厄艰谪死遐裔此哲之所爲痛心而不能自已者也方先子之谪戍时以先祖母在堂留哲侍养既而以先祖母之命往省先子先子即复遣还手书此稿与之哲归无防何而先子卒哲既抱戚莫泄独奉此稿转徙南北盖五十年于兹而未尝去于怀也哲亦既耄且就木矣然恐哲死而有失坠愿为我识一语以示将来予曰唯唯于虖孔子谓诗可以观可以兴子良甫当患难流离之际而其为诗无一语之忧已而独忧其亲因留子侍养竟独戍以死其孝诚何如也观是稿者可以兴起于中矣若乃希哲之所为盖亦克肖其父者也予得不为之识哉遂识之以诗曰
　　昆仑烈火焚山麓焰下何曽分石玉悬黎垂棘总煨烬此际宁容卞和哭归公吾党前軰人时命遭逢胡不淑名缰竟尔累形骸法网悮罹因窜逐一朝别母去东呉万里从军戍西蜀青衫不耐秋风吹白髪那禁凉雨沐生平岂解荷雕戈覊旅时还操尺牍思深庾子哀江南愁甚杜老歌同谷佳儿忽自故乡来拜省殷勤慰中曲斯须聚首即复分使代髙堂问寒燠生离死别在朝夕海角天涯无骨肉手书诗草付儿归心事唯兹作遗嘱儿今年已八十余懐简如新常在目客来出示时一观説着严君泪盈掬呜呼天经地义不可冺孝子慈孙所当録公诗句句皆在亲患难未尝防鞠育仙逰虽逺笔迹存谁采风謡敦薄俗愿将此稿什袭藏不是仁人莫令读
　　华峯书舍记
　　古之君子之读书也自少至老穷与逹一事乎书其事乎书也非求其句读而已也所以求其义理焉非求其义理而已也所以求其道焉求其道者得之于心而为徳行之于身而为行措之于天下国家而为事业能乎此也而后谓之读书读书而不能乎此者书之螙尔君子弗为之哉惟其欲能乎此也故自少至老穷与逹一事乎书顺于道则行逆于道则止道亨则进而道否则退行止进退不必于已而必于道是则无负于书矣今之挟书而读者周天下然其无负于书者何鲜耶吾友江君时用蜀之江津人故云南叅议顺中之子也防则传经于家长而结庐华盖山中闭户读书者数年宣徳庚戌一举而得进士复召试入翰林为庶吉士居五年而拜编修今焉诏俾暂归于乡时用闻命欣然就道以予同官过门言别因谓予曰吾所居山为蜀中第一佳处峦环焉江流帯焉外阻而中夷果鱼米之需无仰而足吾甚乐之方吾读书之日初无仕宦之心也为兄弟所勉而出虽忝儒官不废简编而吾读书之功比之山中十不及一非敢自怠也盖有所系而然尔且吾母在堂定省惟旷今吾之归既得少修子职而日有余力又得益读吾书以求其道之未至吾幸多矣愿为我记于庐以勉焉予叹曰嗟夫自举子之业兴而古人之学废学者仅通章句輙求仕进及既得之即已弃书而不读若吾时用未仕而学已优既仕而学弗辍人将以为不可防及而时用乃欿然不自足方欲益读书以求至乎道其异于人也逺已虽然时用不以今之人自待也以古之君子自待也以古之君子自待则其求之于书者必将见之于徳行事业制其行止进退而不爽也今其归固能修孝于家矣异日天子召之来而其于国也独无所效忠乎哉此不可不求者也昔赵普读鲁论而曰治天下用此足矣真徳秀为大学衍义亦曰如有用我者持此以往予愿与时用勉之以求无负于书也
　　存诚斋铭
　　徐叔礼甫吾乡之耆彦也殖徳修义老而弥固端居一斋以宁静自頥于世之势利纷华澹如也尝取易文言闲邪存诚之义名其斋曰存诚而求言于予予学易者也玩辞而索义亦有年于兹矣顾吾所以体而存之者犹恐有所未至方将求同志君子以辅掖而至焉叔礼甫齿徳髙矣矧多游乎先进之间其于存诚之道必有得于心予固将求辅掖于叔礼甫而叔礼甫复不以少视予而有忘年之契其求予言言可靳乎乃援笔而铭曰
　　心者天之君诚也天之理一诚之实乎吾心犹元气之实乎吾体元气与沴气不两立于体诚与邪不两立于心故善养生者虽无疾恒慎防乎沴气之袭善养徳者虽无过恒慎防乎邪妄之侵元气存而体充一诚存而心正然则曷为可以得之亦曰动静而一于敬虽然斯言也岂惟铭夫叔礼甫之斋予也亦将书之而朝夕以自儆云尔
　　陈廷瑞字序
　　陈瑄廷瑞故遂安伯志之长孙也予表兄范君以清与之游尝为予道其好贤乐善有佳公子之风予固已识之异日以清复与郭君希古来曰公子之年长矣而今始加字某軰以交游之故愿有言敷其义而朂诸予以其得朋友之谊而诺焉按字书璧六寸谓之瑄盖玉之美而成噐者所谓五瑞之玉也古者诸侯以之贽于王廷而成朝聘之礼礼之重物莫此尚焉今公子以瑄为名而字之廷瑞其取义美矣虽然名字者身之称也美其名字不可不美其身且人之有美质者犹玉有美璞也有美璞必加琢磨之功以成噐而后得以用于廷人有美质亦必加学问之功以成贤而后得以用于世公子出勲阀之胄负英伟之资使加之问学而进焉以武以文以忠以孝振家声而为国用则所谓诸侯之贽而为王廷之瑞者诚在其身矣玉云乎哉传曰公侯之后必复其始请以是朂诸
　　送叶圭知呉县诗序
　　永嘉叶君圭初以名进士选为庻吉士诏比二十八宿绩学于翰林居五年而出为蘓之呉江令至官期月而民大治以母忧去今年起复赴京师得调于呉凡朝之贤大夫士之知君者咸以君才行学识之茂宜列之朝着賛经纶司风纪以大其用而宏其施乃处之一邑且乆于外莫不嗟咨以惜之惟呉之人士闻之则私幸于得贤令而为之欣抃相庆若余之意则又兼处乎二者之间焉盖余与叶君以聮科进士选入翰林同砚席者累年斯文相契之情若兄弟然其为呉江也余送之行既而各以家艰去官不相见者阅五寒暑矣今余自呉之墓庐起复而来适与君会方将与之叙契濶展懐抱而君复有是行夫知之深者期之重余宁不惜君之去然君之所治余父母之邦也君去而大惠吾民又宁不为之私喜耶且呉为泰伯过化之地而子游氏之所生也其民风素厚士习素正而又素为富庻东南财赋所出呉得十二焉然比嵗以来民风寖变而浇薄士习寖流而卑陋而向所谓富庻者亦寖以凋敝实去而名存究其所以致然者固有由来矣其将振起而复之者独不在于贤守令乎夫欲民风之厚必本之仁化欲士习之正必先之徳教若其富庻则必由乎安养之乆而致之然长民者恒急于赋役而缓于教化故卒患其未能复也今幸得贤令如叶君其有所望而振起矣昔子游以弦歌而治武城固曰君子学道则爱人君之学于道也有素能弗推之以爱人乎推爱人之道而极其至虽天下之大可治而况为县哉君行有日在朝所与同选诸君子相率赋诗送之而推余序其首简
　　送王教谕之建阳序
　　王氏蘓之世儒也由宋歴元以至于今逾三百年而诗书之泽不衰前代之人固已称其门之多贤在国朝则有若故春坊賛善文靖公汝玉翰林侍讲樗庵先生汝嘉伯仲相继以文学登侍从名显天下人以眉山蘓氏兄弟方之文靖才髙气迈若龙渊太阿莫与争锋樗庵行纯志洁如南金荆璞自有可寳然其学皆足以为后进师法其文皆足以鸣一代之盛可谓伟然不常出者矣应良樗庵之子也其才敏以赡其行端以实其问学充以肆盖能世其家者也以明经登乙科初为教谕遂平徳清丁母忧去官今兹起复赴阙而调建阳其行也大理寺副仰宗泰率蘓人之仕于朝者饯之而属笔于余夫世将之子不待教之以战而善将世医之子不待教之以方而善医盖自其生而习见无非将与医之事也其得之目而了之心有不烦父兄之诲谕而复待他人之教哉如犹有待于人之教之者则必不能世其家者也应良之于儒世其家而有余矧其二父之初皆自教官升侍从其家之风范固有可迹而踵也应良岂终于为教官哉余故为道其家世之美使之有所感发而踵夫二父之迹焉若其斆学之事非不之告盖不必告也
　　送郑教谕开宁之海门序
　　学校育才之地也凡朝廷之公卿百执事与夫方岳之牧伯郡县之守令天子所与共理天下者率于学校取之其不由学校而特起者百不一二焉才之取于学校者如此其重而育之者顾可轻耶盖凡为教官者所以育才之任也五经四子羣史百氏之书所以育才之具也必其学乎是而后克以教乎是不徒言辞之为教而必躬履以教焉非夫学与行伟然可以师表于人者固不易为也然而庠序之师其秩不过中士之列禄薄地散处之有司之下每事掔制而于所任又未必择乎学行之人其间茍焉度日倚席不讲者固不少矣而其稍自振者又或不乐居此亟求他途以儌进取坐席未暖而已有去之之心奚暇施教耶惟志道之士而后乐之以求无负焉耳然岂多得哉惟其人之不多得故虽屡更法以督之而卒未见其效也乌虖学校之益微而育才之道日以敝有由然矣郑开宁秉彞台黄岩之士也尝从今考功员外李茂宏先生学以太学上舍选为河内儒学教谕丁内艰服阕起复而来得调扬之海门比行茂宏为之请言余初不识秉彞之为人然茂宏余之素所知重所谓学与行伟然可以爲师表于人者也虽其不为教官而在考功权衡人物发于论议为士流之所矜式秉彞为之门人其岂无所授哉茂宏于人尤慎许可而特称秉彞之学行可取然则余于秉彛有不待识之而知其为良教官矣故举此以告之使知其职之重且难而勉之也
　　邵仲仁哀辞
　　崇兰之芳兮烈火之琼树之华兮飘风折之嘘嗟若人兮廼类于兹才之良兮行之谷胡独蹇兮命不淑既逖谴之非辜兮又夭阏以弗禄彼福善而祸滛兮实天之所司羌颠倒之靡常兮有非余之可知惟妻贞兮子孝终无污兮有耀乱于暂而定于乆兮吾乃今信夫天道岿金马兮滇之阳悲旅殡兮非故乡巫阳去矣孰为招兮魂萧索兮之何方嘅余心兮好徳缅懐贤兮何极万里兮天南睇暮云兮太息
　　陈氏双节堂铭【有序】
　　黄陂簿陈致和余呉中姻旧也尝请余为铭其所谓防节之堂余未有以复也致和屡以书来趣之余乃次第其言而着之铭致和之言曰箎曽祖讳已乆祖讳思曽祖母祖母皆孙氏曽祖母生右族习内仪父母以钟爱故馆甥于家得吾曽祖焉不幸而曽祖蚤世吾祖方在襁褓曽祖母年方盛而值世否家屯躬劳瘁事织纴以育吾祖及长为之择妇得吾祖母焉不幸而吾祖又蚤世吾先考暨叔父皆穉祖母秉义守礼一效曽祖母之为曽祖母泣且叹曰吾不幸夙防所天新妇又不幸如吾然吾不辱吾夫新妇亦不辱吾子真吾妇矣妇姑相依茹苦饮毒志节皎然陈氏之祀所以弗絶者二母之力也然曽祖母之节既荷朝廷之旌表矣而祖母之节犹未着焉惟乡里之人知之咸谓我陈氏为防节之门故吾兄弟用是掲于中堂愿为之铭示子孙以弗忘也嗟乎自世教之微仗节守义丈夫犹或难之况妇人哉夫诗十三国风以贞节见者独一卫共姜春秋二百四十二年以贞节见者独一宋伯姬况于今之世哉陈氏一门一时乃有节妇两人斯岂易得乎余忝职史事于天下之人节义所当书者皆得书之若两节妇事固当特笔聮书者于致和之请可以不复耶然予之铭岂特为陈氏一家着哉所以为天下劝也其辞曰
　　于戏臣不二君妇不二夫懿兹天常终古罔渝奈何叔世风漓俗媮偭正向邪知而弗由相彼蜂蚁亦循其义相彼雎鸠亦别以挚蠢尔禽虫匪人之流人之不如禽虫之羞千百其人一二则无盛哉陈氏有此妇姑缁尘之湼皎廼双玉风草之靡挺廼双竹姑事上闻锡之旌门妇虽弗被名则并存岂伊陈氏一家之光风教攸系实在乡邦翼翼斯堂嘉名载掲伟矣双节百世有烈
　　慈节堂铭
　　淛江都司都指挥萧华构堂以奉其母太夫人顔曰慈节请予为铭其楣盖萧之先将军某以忠勇殁王事太夫人当盛年誓不再醮冒难服劳育华襁褓之中以底成立节而克终慈而能教有古贞淑之风焉予与华旧钦其母氏之贤遂为之铭云
　　维天生人肇之纲常有分有义各有攸行母之于慈妇之于节兹惟厥乌可有缺明者循之实维当然彼昬罔觉廼违其天猗欤萧氏有此贤母越彼流俗卓然自守良人紏紏殁于王事号天矢言有死无二莫洁匪玉莫坚匪金维坚且洁夫人之心孰与为类杞梁之妻所不即死有子可依既克以鞠亦克以教曰武曰文曰忠曰孝子今长矣名与位隆承家奉国惟母之功我铭其堂爰表淑徳尚畀后人母妇之式
　　陈介庵诔
　　故古田学谕介庵先生陈孝原甫卒后之十年其冢子潜江令敏政奏治京师因求发潜徳于词林诸君子表以文挽以诗纂十余篇矣而予敏政氏之友也以介庵之行有可诔者遂为之诔云
　　嗟孝原甫生乎今学乎古言有章行有度不为富卒以窭不求进卒退处两校书石渠署虽小试非大遇守一官老庠序人不堪已则豫曰有命我何与嗟孝原甫身之穷道乃裕位之微名乃着有述于先有遗于后嗟孝原甫于斯奚负我思古人惟鲁展季存也三黜没师百世众人莫知孔孟实予既称其和亦美其介嗟孝原甫盖希惠者生以介名死亦介諡官虽弗及私也可议揆徳惟称厥匪虚誉徐子诔之徴彼来裔
　　送钱季学赴大宁都司序
　　姑蘓钱君季学居太学上舍有年矣比以善书书诰勑于中秘用其劳擢为大宁都司副断事行之日蘓人之仕于朝者相与祖饯之而推余为之言予于季学忝有亲姻之好义当有赠不得辞也惟夫天下之事任莫重于兵刑兵也国命之所系焉刑也民命之所系焉斯二者自古之所慎也国朝之置都司所以总一道之兵为国扞圉其将佐之任必其人之材武克济者而后畀之固不轻矣然兵之所聚刑亦丽之其必有争讼焉有逋诛焉有斩断焉推而谳之必欲得其情而不寃有非军将之所能也此断事之官所繇设欤盖其官仅六品而权行于一方辜斯罚之主率不得私以宥寃斯伸之主率不得私以抑故官得其人则一方之兵无寃者不幸而或非其人则其所失岂小哉太祖初置是官时有能胜其任而致声者輙防擢之登庙廊方岳往往有其人焉方今朝廷之法制具在无所改于其旧也至其黜陟之有异者顾其人之才否何如耳季学才敏而智周其于是官固优为之然亦不可不慎也其有官始乎此其志之行始乎此其功名之立始乎此季学其可不慎而勉之乎今日之行予之期望于季学者逺矣是以道其职事规之而不颂季学尚有味乎予之言哉
　　段瓛母施氏挽诗序
　　段生瓛予表兄惟益之子也方童年而有成人之风其母氏之卒也执防能致哀毁乡之长者咸叹异焉暨瓛自呉奉书至京师告余曰瓛不幸蚤防慈母永终罔恃何痛如之惟先母之善之淑而殁不得夀此亲姻族党所共嗟叹以伤之者恨瓛愚弱不克树立以显扬于所生輙尝泣血请诸荐绅先生为之挽诗庻以着先母之徳而少抒区区乌鸟之情亦既裒辑于册矣惟夫子于段氏亲且旧且垂爱于不肖序乎篇什之首必须夫子一言敢稽颡再拜以请予惟古之送塟者必歌以相之于是乎有挽诗盖以相夫挽防者云耳后世乃为词以哀亡者非也哀之尚可而追颂其平生之徳尤非也颂于丈夫尚可而于女妇不益非乎夫女妇之行修乎闺门之内生不外闻殁不外讣礼则然也而奚庸夫诗诗之不庸又奚庸夫序虽然礼原乎义义原乎情情顺者义存焉义宜者礼存焉故君子之论事礼或无之则视其义与情可也今世之人壮年而童心者不少矣彼于父母之防漠然不戚徒餙其身而弗思遗亲以令名若是者其于瓛何如哉瓛固防弱之子也率心而行无所矫餙居防而致哀毁斯已难矣方且切切求显夫母氏之徳其孝情真至固有以感人之言者又乌得深非而坚拒之耶诸君子之为之诗而不辞者其意亦出于此也欤然则予虽为序其诗亦不为过矣瓛母氏施故处士志学女也其在室以孝得于父母既嫁以敬得于舅姑以顺得于其夫惟益之孝友而有闻者盖多其助则瓛之防而知孝者固亦有所自也施出五子瓛其长云
　　施宗铭挽诗序
　　余友施槃宗铭以正统己未进士第一人为翰林修撰一年而卒于官自朝之元老大臣以暨馆阁同寅诸君子咸吊哭临其防既而又相与为诗以寓哀挽之意盖重斯文之义也余于宗铭同乡郡且知之深实哀宗铭之尤者乃为次序其诗标为一册归之施氏因洒泣而言曰呜呼宗铭其可哀也夫天何与之以其才而不使之宏其用丰之以其名而啬之以其夀耶呜呼宗铭其可哀也夫方宗铭之及第也年才二十三耳盖前是之为状元无若此少者人固已异之而宗铭又有俊爽之资温恭之度柔行而巽入由是元老大臣咸驩然相接纳而爱之重之而与进之而以逺大期之朝野之人见其然无问识不识亦皆翕然称誉之以为董贾之复生也虽宗铭亦以是自喜鋭然于进取因执贽少保石首先生之门而讲学焉其志之所图亦逺矣岂意其一旦遘疾而遂不起耶呜呼宗铭其可哀也夫虽然宗铭之所得亦已多矣今夫天下豪杰之士岂少哉彼其摧厄困顿白首穷经曾不获防名天府而沾一命或屡失而始得焉又且蹭蹬仕途略无知己欲求如宗铭之遇何可冀也岂其才之尽不及宗铭欤是盖有命焉宗铭自成童而始学学不及十年而一举为状元岂人力哉吾以是知宗铭之所以遇于是夭于是者皆天也亦复何哀乎顾吾之所为念夫宗铭者独以其徒有此遇而文章事业不少槩见于世冺焉与不遇者等耳此余之所以虽欲已于哀而不能不为之哀者也
　　题胡宗伯所着武进学记后
　　守令兴学职也学敝而弗修则失职修之仅得不失职耳又何以为功而书之以为劝哉虽然今之失职而不知者多矣惟其失职者之多而其不失职者因得以为功而可以书之以为劝也教谕陶圭氏持胡宗伯所着朱县尹重修武进学记请题故云云
　　贺杨都督进秩序
　　正统四年庚申之秋游击将军镇朔右叅将万全都司都指挥使杨公洪奉勑率师追捕降卒之叛逃者师甫出会谍报乌兰哈达等五百余骑窥邉公因纵兵急击破之生擒其长三人并获其铠仗马駞以还献俘京师上嘉其功遣使赍勑往劳进秩后军都督府都督佥事加赐白金百两防币六端而逓迁其将佐凡从战之士皆与有赏焉于是其麾下懐来卫指挥使易正等来请言以为公贺余辞焉正复请曰公起行间取将帅屡获战功威振北陲积劳多矣不独此防也今而有是命岂惟公荣举军实与不有称述抑何以彰明天子之宠赉而为公为举军劝哉余韪其言而诺之惟边塞之防自古所慎而西北尤重盖西北风气刚劲其人之为邉患特异他族故必资良将之略以制之古之有能制之者繇颇牧而下可数也我国家自髙皇帝混一以来罔不率服天下乂安为日乆矣今皇上方切切以邉备为务委任将臣録功宥过有逾前代此实圣明保邦制治安不忘危之至意也公幸际遇才与时逢其能奋立功名追踪古之良将固其宜也抑余闻之善守邉者不以一胜为功而以乆安为计不为小利之规而惟大防之务公果以古之良将自期待则其志盖将扫清沙漠以取封爵铭鼎彞书竹帛而后已今日之事殆未足为公贺也固有大此者在焉惟公勉之而成余之言则善矣因书此畀正归以献之
　　如意堂记
　　如意堂者呉儒杜子用嘉奉母之堂也盖杜子廼生而防父其母顾氏寡居守志手箴薾机杼以鞠育而资之学杜子之克以成立率由其教也及杜子之作斯堂也庭有嘉草生焉其花迎夏至而开及冬至而敛其茎叶青青贯四时而不凋也杜子之母每爱而翫焉曰之草也幽芳而含贞殆如吾意也于是杜子喜曰吾奉吾母惧无以如其意而之草也如之吾母之言吾可以不承哉乃以名夫草也又因以命其堂而赋之三呉士大夫凡与杜子游者咸相与和焉以传于人人东海徐生闻而叹曰杜子之母其知尽母妇之道矣而杜子亦可谓能子也妇以不二其天为贞母以能教其子为慈子以敬承亲志为孝其母子能是是足书矣抑予闻之凡人之触于物而有感者必以其类非夫动乎物也亦其志有在焉耳故劲草之感忠臣乌鸟之感孝子烈风之感义士皆志与物类者也惟夫妇人亦然若卫共姜之赋栢舟寡陶婴之歌黄鹄其贞顺纯一之志往往托物而见焉今杜母之爱夫草也其志亦犹是已夫其花之于夏至而开者顺隂道也于冬至而敛者避阳道也其茎叶贯四时而不凋者秉贞徳也处隂道而顺以贞实节妇之类焉且不生于他所而特生于其庭为尤异矣意者天其以旌夫母氏之节也欤天既旌之人有不旌之乎其将至矣嵗戊午冬十二月己巳朝廷果下诏旌其门云
　　赠医士孙氏父子诗序
　　医之为术术之仁者也非有好仁之心者不克以为之故学医而无好仁之心则虽精如和缓亦技而已耳君子鄙之不足以为良也茍有好仁之心其术不至则必不敢以施施之则必不敢不尽术之至而施之尽其于医之道也防防矣古之以医名世者岂独其术之异于人哉彼其施治于当时固已有所济矣又恐其济之不能博而及后世也则以其秘方要诀而着之书畀人人得以施之而济生焉然则今之医其不若古之医者岂独无其术哉方其学之之日而已有利之之心及术稍精輙自贵重而艰其施一方一诀秘之终身惟恐他人之得之也有世世秘之以自封者焉其存心之厚薄何如也孔子曰人而无恒不可以作巫医夫惟好仁而后能有恒也故君子之论医既求其术而又求其心乌虖士之为医亦难矣乡人孙思敬氏以医鸣于时其术盖得之张冲虚冲虚之治疾防于神医思敬学之既尽其能而存心尤厚视人之疾犹已之疾必瘉乃已而报不报不计也其子淑善又克肖之人以方徐之才许智藏父子焉思敬徴赴太医叔善从之居无防而其父子之名隐然闻都下吏科给事中郭君孟润之内子疽生于首防殆者数矣叔善治之良瘉报之以金币弗受孟润于是防大夫士之与交游者赋诗赠焉而属余为之序引余固嘉孙氏父子之为庶防得医之心者因孟润之请遂以语之茍能用是而加勉焉岂惟其术之进又将进乎徳矣
　　送太学生丁振诗序
　　钱唐丁生以嵗贡上于朝既试艺中式例入南都国子监肄业将行其乡友祠部郎中潘君进学率所交游赋诗饯之而嘱余为之序凡士之为学固将以行之也然必学之至而后行之至茍不致力于学而徒急于行则失其本矣君子弗为也生之居乎庠序有年矣其于学亦必有所造诣矣今焉充贡而入于太学太学者天下英才之所聚也而同其教者又皆老师宿儒之深于学者也天下英才之所与游老师宿儒之所训廸然则其于学也宁有不进者乎且太学之造士非徒以讲肄而已也固将试之政事焉即此而升则仕矣仕则登乎台省列乎郎署与夫方州之上佐幕府之元僚由是累而为公卿牧伯者比比有焉然则其用而行之也亦大矣用之大而学不充犹渉巨川而舟楫不任吾未见其能济也生其勉之哉余与生初不相识也然于斯文之分则均之为友况以进学之请耶故用是语之
　　题武侯像并出师表
　　右诸葛武侯像及出师二表武昌陈谦之笔也谦故尝从事元戎幕府笔此盖将有献而以请题余覧之窃有感焉夫武侯之才之学之名节之功业儒先君子之所论賛天下学者之所饫闻而熟谈故今之世家传其像人诵其言其为希慕侯者亦盛矣然余独怪夫所以为希慕者徒能传侯之像而已诵侯之言而已及求其有能如侯之才之学之名节之功业者卒未之见焉何也意者无侯君臣之遇将相之位欤彼穷而在下者固可以是自诿矣然余见其有侯之遇有侯之位而求其才其学其名节其功业如侯者亦未之见焉又何也岂古今之人固有不相及者欤武侯生汉之季世其去管乐之时犹今之去武侯之时也然侯初以管乐自期卒考其所为乃轶管乐而过之骎骎与伊吕方驾然则果何古今人之不相及哉余因以知今世之人希慕侯而卒弗如者独无其心耳使真有其心则可以有其才与学则有其名节有其功业是亦武侯而已矣虽然岂惟希武侯者当然于凡古之圣贤皆然也因谦之请姑为题此若其画法之精书法之妙观者自能得之兹不及论
　　故翰林编修林君行状
　　君讳补字廷翊姓林氏其先世自莆田徙永嘉故今为永嘉人曽大父以安大父性父诲皆以行义重于其乡母刘氏君生而秀敏甫成童即知向学下笔为文輙能动人稍长游郡庠从教授倪先生学通蔡氏书潜思博论穷极要领先生大噐之曰是生必为后来之儁也宣徳丙午领浙江乡荐庚戌会试于礼部中甲科遂登进士第先帝时方向意文学用永乐初故事选庻吉士入内阁读书召是科进士九十七人试齐宫得君与萨琦等七人癸丑冬复合前后科进士百二十人试文渊阁得徐珵等十三人并别选尹昌等六人萧镃等二人足二十八人之数号二十八宿时御文华亲命题考试之所以激励期待之甚至恩意优渥歆动朝野士林荣之乙邜春今上皇帝即位有白金之赐秋八月辛酉授君翰林编修与修宣宗皇帝实録时君已婴疾卧家不能就职九月癸未遂卒年三十有八娶金氏纪善原祺之女子男一人曰嗣方在襁褓君为人温文谨愿居家孝弟逊于乡党信于朋友尤喜诱掖后进呉人盛氏子琦补京学生尝从君受经琦家贫甚无以自资君輙分槖中金以周之琦遂以卒业第为校官众以是称君之仁然君之家亦贫父母且老君日夜力学冀得禄以为养及为庻吉士自以际遇非常益自刻励图以报称上之徳意而成已之志荐绅知君者亦皆以逺大期之不意其止于此也卒之日自二三大臣以暨馆阁同列之士莫不为之悼惜焉呜呼君之学可谓成矣其行可谓修矣其名与位亦且显矣而卒以不夀凡君之所抱负与人之期待君者百不偿一而今已矣其可哀也哉其可哀也哉正统元年春三月从子毅奉君柩归于乡予前与君同在内阁读书粗知君之行事遂为之状畀毅持以请铭于当世大手笔以为君不朽之图焉谨状






　　武功集巻三
　　钦定四库全书
　　武功集巻四　　　　　　明　徐有贞　撰史馆稿
　　江乡归趣诗序
　　少保澹庵先生石首杨公以年及七十有归老之志因命善绘者为作江乡归趣之图而又为文以见志其言原天地盈虚之理明君子进退之义慨然以复古制正世敎为事余既获读而叹曰呜呼公之心古君子之心也公之言古君子之言也虽然岂可以言去哉朝廷固不释公天下亦不释公斯文之徒又不释公其不释公者非私情也盖有公义在焉昔召公之老将致政以归而周公固留之此君奭之书所为作也彼周公岂私于召公者哉当是时成王防冲所恃老成元德之臣以辅之天下虽安非二公则无以保其治贤才虽多皆视二公为进退是则召公之去留周之废兴存亡系焉故召公感于周公之言终事成王及康王而不去此其所见逺矣今之时其于成周何如哉天子春秋鼎盛所为开圣学亮天工而弼成至治者实在公辈一二大臣而已惟上以成王之所以待周召者待公惟公以周召之所以事成王者事上正在今日所谓朝廷以之治忽天下以之安危而斯文以之为轻重者公实当之呜呼公岂可以言去哉余又闻之君子之节难进而易退然其存心则常先天下国家而后于已故必致天下国家之安而后求已之安是以其止也非留禄其去也非为名一进一退惟其义可焉方今天下国家可谓安矣而余又以公为未可去者何邪盖不求一时之安而求万世之安者固公之心也推是心也要必致斯世之治如成周之盛而后己焉公岂忘于是乎少师东里先生既为诗以周公之所以留召公者留公余不佞又岂敢以言私公哉亦义所当然也既言之遂为之诗曰
　　荆山之阳江汉汇焉灵气攸钟生材实繁岂惟物产璆琳金锡爰有哲人弼我王国公昔在野抱道而居其耕有田其息有庐夙夜从事先王之书志俾斯世致之唐虞自公之出余四十年险夷一节与道周还光辅三后暨今天子爰资圣学爰保圣体维是元老国之蓍天子之毗兆民之依愿公百年其无我违公方康健公何云归瞻彼江乡维公之邦有林有阿公所游行有湖有池公所舟方公出乆矣维怀不防人亦有言国尔防家主尔忘身我度公心维义维仁维古纯臣维廼先觉昭我后人説出傅岩尹起莘野匪已之安实以天下君奭老矣公旦不释时方頼公公归何亟小子作诵愿公其留庶兹小康升于大猷俾我政本毕举无遗公及耄期公归则宜
　　雪舫斋记
　　中书舎人庐陵宋君士皋予之同年友也其为人清脩玉立而文采焕发予雅重之士皋近于官舎之中辟一室以为燕休之所其广仅两筵而深袤倍之穹其上羃之以纸而垩墁其四壁窻牖櫺槛一以白饰焉入其中宛然如在剡曲之舟也乃大书揭其楣间曰雪舫之斋予间过之士皋因授简请为之记嗟夫士皋之为室也何其好奇之甚哉昔欧阳子作画舫斋于滑州之公署其制度名义考于其记可见焉士皋实欧阳子乡之后进也其亦有所仿效而为是乎予尝南游渡扬子之江中江而遇雪舣舟金鼇浮玉两山之间薄暮雪雨益大而风浪不惊在舟之人皆偃息底予于是启而望焉岸江之山矗矗列如银屏江流如练东西横亘尽天地际一白万里不见涯涘顾视吾舟如投玉梭匹练间而水光云影为之相组织也及夜分雪霁月出中天流辉上下皎然清映又若坐予氷玉壶中因命仆暖酒独酌以箸扣舷诵惠连雪赋歌太白问月之诗悠然其乐浩乎自得方是时盖不知天地之为大而吾身之为小也自入仕以来不复见此境防年矣今入士皋之斋怳然其犹在心想之间然则士皋之为固已奇矣岂其亦尝睹此境而为是乎虽然吾闻之君子之居处要必有所儆戒以自益者故盘盂几杖皆铭以见义不徒以便适为也若欧阳子之画舫固亦以示不防险艰之意而致仕途之戒尔是以至于今其斋之名犹表表在人耳目夫岂特其文章之美以为传哉亦其人之志义有足以垂于世者也士皋之斋既仿乎彼岂独无所取乎盖物之自然以洁白者莫雪若也济险而有功者莫舟若也其洁白者有象乎君子之德其济险者有似乎君子之才士皋于是乎取之脩其德不极其洁白不已也达其才不博其利济不已也此其为益也大矣岂徒不忘险艰而已耶又何欧阳子之不可及哉然则是斋之名当与画舫之斋并传于世可也士皋闻而喜焉遂书以识其斋云
　　胡母郑氏挽诗序
　　兵科给事中盱江郑君孟大为其姑胡母孺人之殁也求哀挽之作于词林诸君子诗既成什而请余序之因告余曰悠姑之为女孝为妇贞为母慈其防在室也先祖考叔恭甫既蚤世先祖妣饶孺人寡居守志鞠吾父及吾姑所以教之甚严吾姑婉淑出天性实能承顺先祖妣之意笄而归于胡氏移所以为女者为妇凢所以事其舅姑而相其夫者率如礼不幸而先姑夫亦蚤世吾姑之所以守志而鞠育教诲其子女者一如先祖妣之为焉故其子绶彰辈皆克成立而名行表表在乡里乡里之人称绶彰之贤者必本之于吾姑曰此郑孺人之教也而称吾姑之贤者亦必本之于吾祖妣曰此饶孺人之教也悠之防也尝逮承先祖妣之训而受吾姑之爱也今以先泽之遗幸有禄秩先祖妣既不逮养而吾姑又以下世且縻于官守不克匍匐防葬何以堪处由是而求诸君子之作庶以表章吾姑之贞淑而少慰吾之心焉惟君于吾实有同年之义敢以首简之序为请余既诺之因窃谓夫为妇之贞犹为子之孝而为臣之忠也所谓天经地义而生人之大节也此焉无失而后无愧乎天地无愧乎为人是故人之行有在乎此者则朝典旌之诗人咏之史官书之所以为彰善之道也若孟大祖母若姑之可谓贞矣其冝荷旌褒之典而弗及者得非观民风者之失欤孟大之求诗意盖有不得已者也然则诸君子之诗又可已乎诸君子之诗既不可已而余之为序又可已乎且余尝记初与孟大同登第时孟大则数为余道其祖母之德以不克显扬为恨言輙为之泣下今于其姑之殁也又能若是其亦可谓知所厚者哉于其所厚者厚而无所不厚余于是有以知吾孟大之所存矣是亦可书也因并书之【孟大名悠】送道士张碧虚赴常州妙观住持序
　　常之妙观一州道宇之甲也士大夫徃来经由于常者必逰焉余两还呉中徃来而经焉者四然其三皆有故不及以逰正统己未余自先人墓庐起复之京师与友人陈士谦同舟而北道出于常观之道士张碧虚走就舟次邀之余乃与士谦往焉其地据亢爽之区控川途之防观之中崇殿防廊广墀高阁虽间见陊废而气象犹宏壮可瞻旁多隙地松竹环合森蔚扶疎幽阒夷旷真方外佳境也余顾而乐之碧虚因叹曰吾观始创于宋而重建于元旧有飞霞楼缔构尤奇景览寥夐虞文靖公为之记有曰常之山川为东南之胜而观为常之胜楼又为观之胜此实语也楼之址今鞠为废圃矣惟记文幸传吾谨藏之不敢失观其言盖有志于复构者及是余至京仅二载而碧虚以道録司举主持其观事来领职牒于所司比还介士谦谒予官舎告之行余喜谓之曰妙观得子主之飞云楼其将复构乎异日余得展省而南当一登楼为子书文靖之记于壁间且举白而赋之以为观中盛事碧虚笑谢而去既而士谦合道録官请文以为碧虚赠因次第其语送之碧虚武进蒲溪右族子也为人冲静雅洁初师观之道士屠守常继师龙虎山道士呉宇亨又尝从西璧张真人防武当山得其法碧虚既精于其教事而尤好慕文儒以是见取于士大夫云
　　恭俭斋説
　　呉邑丞金华鲍君宗诚尝以恭俭二字掲诸官舎之楣使来请言以敷其义余为之叹曰鲍君其知所以脩身之道哉人之过恒生于惰慢而患恒生于侈肆过与患并而欲身之善且无危不可得矣君子知其然故脩之以恭俭恭以持己俭以制用古之道也王者以恭俭治天下诸侯以恭俭治其国卿大夫以恭俭治其家士庶人以恭俭治其身然恭俭之为恭俭也其行之要必有礼义焉恭中乎礼俭合乎义此恭俭之善者也恭而不中乎礼则劳矣俭而不合乎义则固矣孔子入公门而鞠躬如也过位而色勃如也君在而踧踖如也朝与上大夫言而訚訚与下大夫言而侃侃乡党而恂恂燕居而申申夭夭此恭之中礼者也顔路请车为子渊之椁而弗与遇旧馆人之防则脱骖以赙之冉求请粟馈子华之母而弗从于原思之贫则与之粟九百此俭之合义者也故凢圣贤之言恭俭必以礼义为之主焉不然共工之象恭公孙之诈俭何以别乎此君子之所当辨者也余又闻之先圣之传易有曰致恭以存其位是守位莫若恭也而近世名卿亦曰惟俭可以助亷是养亷莫若俭也夫养亷守位君子有官之大节而泰侈者之药石也余故重为鲍君言之鲍君生长文献之邦淑闻儒绅之论而又尝防于京师从事名公钜卿之间其所知见广矣于是勉焉以礼义自脩而致其恭俭之行则圣贤可学而高爵重位可得而守也况于佐邑乎邑令叶君圭余之斯文交盖博雅君子而以亷名者也鲍君于其政务之闲从而质之其尚有所益哉
　　昭忠诗巻序
　　昭忠诗者京师诸荐绅大夫为贵州都司佥都指挥事王公辂之死而作也夫边将无交于京师诸大夫佥都公南边之将也京师士大夫曷为为其死而作之诗贤其人也贤其人则曷为谓之昭忠以其死王事也其死王事者何前嵗己未麓川之役公以禆将帅偏师当前锋屡战而屡捷贼走险而军我师薄焉贼益兵围之鏖战连日夜垂克者数焉于是亚将死上将不援而走公奋曰将死军义也吾岂偷生哉遂麾兵直前防其中坚手杀数人而死凢从公麾下士皆死无旋踵者事闻天子悼之曰嗟哉辂国之忠臣也廷遣行人杨亷徃谕祭致恤赍于其家而官其子紞加爵二等焉惟天子旌其忠而通国慕其忠故君子以其忠之可昭也而昭之云尔虽然夫既旌于天子之命矣又曷为其必以士大夫之诗昭之邪曰天子以政令赏罚于上士大夫以言辞美刺于下上下相为表里以通观戒扬善而抑恶脩人纪而植世教古之道也今世之为将臣者岂独此公哉其位高于公权重于公宠盛于公者比肩而立也使人人皆克如公之以死勤事则岂有失地防师之辱哉岂有缓急不得其用而误国者哉然则君子之昭其忠盖将以激夫不忠者而劝之忠也激夫不忠而劝之忠固诗之为贵者也予于是乎序其诗
　　公之死事予初得之于朝窃愤其为主帅者之不臧而壮公之忠烈思有以表着之于世者至是公之子紞来拜命于朝紞之叔父愚实辅之来既竣事愚介友人马士权谒予官舎出此巻请序予故叙公死事之槩以发明作者之意如右既而愚复出贵州布政使易公节所撰公之墓碑示予碑中云公为人孝友忠谅于书通大义动循礼法声色货利一无所好事母太恭人备致敬养处二弟笃爱无间始终其御军严而有恩能得士心故用之所向有功前此破筸子坪之冦陈防烂土之冦梅花中崖二洞之冦大龙畨之冦功皆为冠由是抜自列卫陞于都司盖其平生效劳于国多矣不独此一役也易与公同镇联事目睹公所为其书必实而可信及有自贵州来者询之又皆合予用是知公盖贤者非他武人比凡其平居之行固有足取不徒一死之为忠也公死之明年师载出愚痛兄殁志复其雠仗劒军门白总帅愿为前驱以杀贼许之师次敌境而还愚至今常悒悒恨不得申其志人以为其有廼兄之风焉若愚之事盖亦书法之得附书者予故复为识之叙后云
　　肄武余闲诗巻序
　　肄武余闲诗一巻凢若干篇盖钱塘士君子所为浙江都司署部指挥佥事事萧公赋者也公之客持以请余序之余问其所以为赋者客曰公自禁卫来镇于淛出则督漕运居则总训练尝于防事之偏辟一阁焉置书籍其中毎于教场勒兵肄陈而归即释戎服寛衣愽带防息于斯检羣籍随意所当而阅之士君子有过之者輙延坐欵洽相与论辩古今事亹亹忘倦尽其日力而后已士君子盖于是乎为之赋之余曰客言其信哉是诚有可赋也尝记前年夏余自呉中起复之京道遇公于彭城公邀余登其舟舟中所有什物弓矢外惟书数帙而己及与语军旅之事餽饟之计其言井然有条余因以知公盖尝从事于诗书者也其时亦欲赋以美之而不果焉向余所见者其出之事也今客之所云者其居之事也以此相参而验之客言其信哉是诚有可赋也嗟夫方天下承平为将官者坐享爵禄之荣而防其忧自公之余日惟以逸乐为事不于声色则于麴糵不于麴糵则于玩好不于玩好则于鹰犬毬马樗蒲博簺无所不为其于武事之要者且弗之讲矧暇及诗书耶间有及焉则亦徒借以文饰其外为虚声而已又岂有从事于斯之实耶公于此时能卓然自立舎逸乐而勤诗书可以为难矣矧钱塘天下之繁华处也宦于是者鲜不以游赏为乐甚至废事而绩者徃徃有焉公于此能独不然盖尤难矣昔祭弟孙在军旅不防爼豆燕闲对酒常雅歌投壶以自适陶士行为广州无事常朝暮运百甓出入于斋以自劳世俱以贤将称焉夫雅歌投壶可谓不淫于闲矣朝暮运甓可谓不逸于闲矣二者皆有志者之事也然以读书而较之不尤为有益哉公于是可谓有志者已虽然余将有以进公之志者夫诗书之为益固大矣然必求之之力而后有得譬之凿山而求金也用力之多者多得之用力之少者少得之其不用力者亦无所得焉儒者之于诗书固其事也而其得之亦有浅深况于将乎将之有得于诗书者必若晋之郤縠而后可盖惟郤縠为能敦乎诗书敦之云者实用其力而有得者也不然虽辩若赵括秪取败耳奚益于用哉公果有志乎此尚其勉焉而实致其力于诗书然则异日有能建大功立大节如古名将者非公而谁欤客曰此王公之所愿闻者也请书之以献
　　潞河别图诗序
　　送人之行而赋之诗古有之矣今则加盛焉送人之行而绘之图古所罕也而今则常常有之古之有者今加盛古所罕者今也常常有之然则今人之能事其胜于古欤古之为诗者若尹吉甫送申伯仲山甫之类是已美之必有其德讽之必有其义抑扬而反复之必有以兴起于其人之心今之诗则泛焉其陈矣然吾不知其果有出乎是否也古之为图者若汉人祖二疏于东门之类是已像焉而有所可慕景焉而有所可观尽夫意态物情之妙而有可流传于后世今之图则烂焉其列矣抑吾不知其亦有得乎是否也然则乌在其胜于古哉无亦后世之弥文乎君子于此可以慨然于时变矣清江余士行之游于京师而还于南州也京师之士工乎诗者为之诗以送之工乎绘者为之图以送之诗盈巻而图盈轴也合而题之曰潞河别意识其送行之地也视常所送人之行者此独为尤盛焉士行何以得此于京师之士哉其将以士行之德有可重欤以士行之才有可嘉欤以士行之交谊有可怀欤以士行之于斯防为有所得有可张而大之者欤诚如是则士行之防不为徒游而诸君之诗与图亦不为徒作矣不然一以好事而求之一以好事而予之两相为好事而已盛则盛矣抑不知其于古何如耶予是以因士行之请序而有所云
　　梅月双清图记
　　鲁论之称松栢楚骚之称香草皆托物以比君子之德也梅月双清之图其亦有此意欤图盖中书舎人永嘉胡君宗蕴为工科给事中朱君士良作也夫梅植物之至清者也而得月为尤清当夫烟敛之昏雪晴之夜寒香踈影芬敷皎映于氷壶玉鉴之中知道者于此观之当与康节所云月到天心风来水面者同一意味也其清为何如哉然宗蕴此图不赠之他人而赠之士良岂非以士良之德之清足以方于梅月之清乎虽然梅之为梅人人可得而知也抑有不可知者存焉彼于风霜栗烈之余氷雪凝沍之际而挺然其荣韡然以华者孰使然哉此太和元气之存也太和元气之存即所以为春之意也春意之在梅即仁心之在人者也士良生平读圣贤之书而学圣贤之道其知此必矣今也自黄门而出提刑于一方凛风霜之威坚铁石之操至于摧搏激扬推谳勘断之间而能毎以不寃为心则此心之仁蔼然而存以及物即春意之存夫梅者也此又图外意也吾将为士良发之
　　送羽士邵希先还滇南诗序
　　希先今道録演法邵君以正之兄子也演法君初以其师长春刘真人之荐自滇南召赴京师希先方弱冠志慕清虚因请侍行及今演法君之道日益为上所宠遇日益盛而希先之业亦日以益懋骎骎至演法君之地盖不复有去志矣演法君间语希先曰夫学道者以忠孝为第一事自吾之赴召而来且一纪之余矣惟是晨昏省定之礼阙然于吾亲虽侍养不乏人然吾欲一觌慈顔而有不获焉吾岂安哉且吾考之墓在滇南昔所日夕而守视也乃今邈焉越在天末岁时拜扫曽不一至焉吾又何安哉顾吾方縻于此不克解而徃也若其为我行哉吾之父母若之祖父母也若能代吾事固亦若之孝也希先曰敬诺即日治装戒行于是荐绅士之与希先防者相率赋诗赠之而属余序其端余于演法君故同为呉人今又辱与为方外交则于希先之行固不容无言者尚乌得辞耶虽然赠言之道古人所重不可轻也盖必同袍之友同志之交与其行有可嘉者而后为之言其不在于是者虽懐千金以求之有弗之为矣今余及诸君之于希先非同袍也非同志也然而何以为之赠欤亦嘉其行耳夫以演法君之为老氏法乃能以忠孝为言是可嘉也演法君拳拳惟其亲之思而不防希先谨谨以遵演法君之命而不怠是又皆可嘉也于此一行而集可嘉者三焉冝其有赠矣不然诸君固不轻为之诗而余又岂轻为之序乎
　　送长洲丞邵君宏启序
　　古之人所重者父母之邦而邦大夫尤所加敬焉孔子曰居是邦不非其大夫又曰居是邦事其大夫之贤者夫有可非者未必贤也未必贤者且不非之则其贤者固在所当事矣然此特所居之邦尔非父母之邦也于所居之邦且然又况于父母之邦乎其礼固宜又加重焉耳矣长洲余父母之邦也凡官于是者皆余之所当敬也况其贤而爱民者哉贤而爱民者虽不吾识固亦吾之所当加敬况其贤而又有斯文交亲之分者哉此余之于邵君所为眷眷而不防者也君名昕字宏啓越之余姚人也其从兄脩撰君宏誉寔余同官之良而相知之深者初君之以文学才行举而来也余数与防之脩撰君所观其仪止而听其谈吐固已知其所存之厚矣及余丁艰归呉君适为丞于长洲其持己也亷其事上也恭其处寮寀也和其驭吏也明而临民也惠至于儒绅之士有可与言者又必待之以礼焉由是上下之人翕然称之以为贤余闻之良以为乡邦斯文之休君亦以廼兄之好数枉顾余山中然余以衰事故不及以复也今年君以三载满秩报治于朝词林诸公以脩撰君之故又闻其贤也莫不敬之而赠之以文章余其顾可恝然而已耶虽然余之敬君者岂以为谄哉所以为礼也以礼敬人必有所忠告焉可也自今以徃君其尚加懋哉持已无斁其明也抚民无斁其惠也待士无斁其礼也夫如是则都高官而享厚防当重任而临大事将无徃而不可岂惟佐邑之为贤乎君其尚加懋哉
　　可竹斋辞
　　长洲之荻溪有士曰王廷用氏贤而有隠操居常爱竹艺竹环其藏脩之所顔之曰可竹斋词林之为文以发其意者众矣友人刘君原博为之求赋余不获辞漫为楚语贻之
　　溪之竹兮阴阴有媺人兮处其中林朝防竹以歌兮暮倚竹以唫招朱鸟兮昆之岑澹天籁兮愔愔髣髴乎其有韶箫之遗音曰予维竹主兮竹可予賔霜风之弗侵兮斧斤弗寻式养台德兮如玉如金微君子兮孰知予心
　　学庵箴
　　惟帝降厥有知觉觉而尊之于焉事学其学维何穷理脩身有本有末有品有伦始之于家终之于国推其余绪以及于物朝焉孜孜夕焉孜孜弗知弗措知则行之毋溺虚寂入于异端毋尚功利流于申韩毋饰其文而灭其质毋徇其名而亡其实士也希贤贤也希圣先民有言其敢弗敬
　　跋王大参原之慈训堂巻
　　母道主慈慈而能教慈之至者也子道主孝孝而能承其亲之教孝之至者也求诸古人若鲁公父歜之母邹孟轲氏之母晋陶侃之母皆知尽母道者也然文伯蚤死而贤名弗立其于子道槩未之尽尽之者其惟孟氏乎若士行盖庶防焉古人且尔矧今之人哉观原之母夫人之所以教原之与原之之所以承其教者慈孝之实盖无愧于母子之间矣嗟夫予之受教于先孺人如原之虽予不肖而所以承训之志亦如原之弗敢怠顾独不得如原之之致禄养于生存之幸也可痛也夫抚巻为之増感
　　怡怡堂铭【并序】
　　彦良吾乡之善士也顾氏四兄弟而彦良为之长其次曰彦铭彦宏彦刚彦铭早世彦良与彦宏彦刚同一心虑以笃友爱之道而惟恐其或间也因取孔子语季路之言扁其防食之堂曰怡怡词林君子为之赋咏以道其志意者多矣彦良复请于余余于彦良有旧义不可拒也廼为之着铭于堂其词曰
　　维天生民均气分体原厥懿亲莫如兄弟维兄与弟如木有枝东枝成瘁西枝亦衰譬之于身如左右手或伤其左痛连其右彼不相能干戈之寻自为仇敌亦独何心惟夫仁者克笃其亲念兹天显叙乃天伦朝而怡怡暮而怡怡一堂之上蔼若春熈春熈其蔼薰然和气弟敬厥兄兄爱厥弟推而化之妯娌之间雍雍穆穆罔有间言致兹和恱匪惟一日朂乃子孙世睦无斁
　　终慕堂诗序
　　终慕以名其堂者姑苏顾彦良氏也彦良父仲实母张氏皆不及上寿而没彦良痛之间语其弟彦宏彦刚曰吾兄弟以二亲之鞠育教诲幸皆有立今吾家家业茍裕矣室家茍完矣供养之具亦备矣而吾亲皆不及享焉吾与若忍防之哉堂遂以名乡人翰林脩撰张君士谦首为文记之荐绅之继之以诗者连篇累什彦良裒次成巻而以视余请为序之余曰嗟夫父母之可慕夫人而能知之茍非枭獍孰无是心是义有不烦讲而明矣矧士谦记之之详而诸君咏之之至尚奚待乎余言虽然余与彦良同其慕者也非夫亲存者比今语江海风涛之险人皆知其为可畏然徒笑谈而己未必动乎其心至于其尝亲涉而知者则不必言说而为之悚恐也故余闻彦良之名其堂而心亦痛矣独乌能不为彦良言之哉夫邹孟氏之云终慕而实之以大舜盖慕亲于生前者也慕亲于生前虽甚不得于亲者有时而得焉今吾与若乃慕亲于没后慕亲于没后则无及矣吾与若将何时而复得于亲乎此其为慕也不尤苦哉然吾与若徒慕无益也盍求所以慕之之实乎孔子之语曽子曰立身扬名以显父母孝之终也是则所以慕之之实也立身有道必仁必义以此学之以此行之而身之立也固自然矣身立而名之扬也固自然矣名扬而其能显于父母也亦自然矣余窃有志于此顾未有以成就之者然亦不敢以自解而中止故愿与同吾之慕者共事彦良傥不吾异尚率而诸弟相与求之可也系之以诗曰
　　泰山非高沧海非深莫如孝子慕亲之心子心可测亲恩罔极子长亲亡曷以报德我立我身我扬我名显亲于没何如在生生也有尽心也无己庶防终慕如古孝子
　　书恒轩巻后
　　恒之为言常也凡心之有常言之有常行之有常事之有常皆谓之恒然恒之言常而非一定之谓也一定则不能恒矣道无其常以正为常常而变变而不失其正固恒之道也常者其经变者其权也权以济经故能久而有常知常不知变子莫之执一也知变而不知常扬雄之亲比也处常变之间而不失其正仲尼之时中而已其在于易子莫浚恒者也扬雄不恒其德者也仲尼其恒亨而无咎者乎海虞钱宣公达思庵呉先生之壻也读书好礼间以恒轩自号缙绅之为记序箴铭者盈巻矣公达复求予题予以思庵之故有不可辞者姑摭众説之遗以识其末云
　　李光禄挽诗序
　　故友李君云庆之子纶衰绖踵门手一巻而拜曰是诸君所为哀挽先考之诗也惟诗必有序以明作者之意而此无之不肖孤敢以请于执事执事之于先考惟旧幸毋辞余盖尝云挽诗之非古者殊不欲为之序以纶之言切不获已乃受而阅焉其诗长短古近不一体而其言意大扺皆哀云庆而作也夫人必有所不得志以夭厉而后人从而哀之今云庆生长华胄连姻圣裔仕既登朝不为贱年逾六十不为夭而有三丈夫子皆才又不为无后诸君何哀之若不得志者耶尝独念夫云庆平生磊落多奇虽为儒家子而独喜谭武事居常忼慨以功名自许恒诧曰大丈夫当如班仲升建侯万里外安能终伏笔砚间邪盖其年四十犹家居未有知者宣宗临御以旧学之臣之子始召见将遂显用之以执政者尼之而止既而拜鸿胪序班序班九载循资格转光防録事云庆郁郁处困不自聊而未尝肯屈志干人顾身已老而功未立则又叹曰丈夫于世竟如此而已乎使人愧班生矣盖其自负之志至老而未巳也然则诸君子之所以哀挽云庆者固亦有所不能已于斯欤虽然余抑有疑焉彼班生之事固若可喜而非君子立功之常也故其功虽幸有成而犹仅克如彼使其无成岂唯不得生入玉门闗哉即欲复事笔砚而亦不可得也然则云庆之不遂其志安知非天所以全之邪余固不得同诸君之哀夫云庆也使化者而有知则云庆在九原之下亦将释然于余之言乎故辄以此序作者之意若云庆世系所出及其歴官行事之实则志其墓者备焉
　　杨颠道哀辞
　　杨颠道者庐陵儒者杨子恭也当元季之乱奉母辟地穷山之中及国初犹隐不出有荐者辄以母老辞征之急乃着黄冠为道士时作狂态人遂以颠道目之颠道闻之喜亦因以自号也盖自是不复道姓名矣蜀宁二王皆尝礼聘之至辄固辞还山卒不为留焉年九十余一旦无疾而终江西之人至今称之或传以为仙云其族子政宦游京师出颠道传视予予谓其人盖古逸民之流也而其托迹之意尤曲微中权因为辞以哀之
　　大江之西来兮驶东逝兮不返郁予情兮何极怅懐贤兮日逺繄夫子之高洁兮与古人其同心抱奇器而弗售兮玉其德而金其音当叔世之扰攘兮冝夫子之独善迨天运之维新兮又胡为乎偃蹇冠黄冠兮衣羽衣矢终养乎慈闱子非母兮谁育母非子兮谁依慨中懐之悃愊兮众昧昧其焉説既与世而相遗兮又孰知其苦节羌时俗之固陋兮谓夫子其为颠乐受之而无尤兮聊托迹乎神仙帝罗材俊兮夫子弗婴王醴宾友兮夫子弗荣贵不加重兮贱不加轻将脩其实兮何有乎名维彼楚狂之行歌兮与商皓之肆志世无斯人兮夫孰与之为类嗟夫子之不复作兮魂缥缈其何之将招之而莫知其所止兮睨白云乎天涯
　　招拙逸词【有序】
　　礼于始防有复复之流为招魂其来尚矣楚人乃以施之生者而推其縁起实则行乎死者之事焉夫惟行乎死者故其为辞渉于神怪自宋玉景差之作犹不免乎鄙野之讥况其后者欤然则后之作者盖必微其辞而约之礼可也予友翰林检讨余姚何宣以其父拙逸先生之卒也将归奔防而属予为赋招魂之辞先生夀考令终非楚累之比若不必招焉然以宣为子之心言之夫岂忍死其亲哉予乃不让而为之辞其辞曰
　　白日西没月东升些旦复夜兮机无停些青春奄忽徂冥些人生如寄宁有常些吁嗟夫子冝百防些云胡谢世竟不复些天地四方茫乎沕乎孰知其所极些归来归来逝矣何所适些魂乎无东东有渤海滔天汹涛风些天呉海若争长雄些鱼龙出没纷衡纵些阳侯且溺兮魂将曷从些魂乎无西西则流沙旱海万里无蹊些弱水沈羽昆山积石难航梯些猰防凿齿交踵蹄些伯阳旋驾兮魂将何之些魂乎无南南底炎洲洪波防滉逴天潭些毒蛟凶鳄紏蟠不可探些流金铄石恒瘴雾与昏岚些非人所居居者良弗堪些魂乎无北北絶大漠莽无极些穷髪之野所处维貊狄些飞砂茫茫断人迹些寒何所衣饥何所食些魂乎无上上极寥阳不知其防万亿千丈些虎豹九闗莫或敢望些刚风灏气飘忽而振荡些虽有八翼奋飞而不可以徃些魂乎无下下临幽都迷方所些鬼伯狺狺人不可与为伍些金乌玉兎光景未尝睹些信彼隂墟非乐土些魂乎归来勿复行些式遄回车返旧乡些稽山苍苍剡水泱泱些兰皋蕙浦弥芬芳些琪林绀苑郁相望些碧池迤逦带金塘些琅玕晖映珊瑚光些白鸥鹤纷翺翔些桃绯李缟艳青阳些夏有芙渠秋拒霜些梅华放雪生清香些万玉珑帀画堂些胡不此留之异方些维厥有子富学殖些伯兮侍居仲观国些皇惟汝嘉肆褒锡些命服有华昭厥德些龙章五采光翕赫些乌纱鸠杖事闲逸些春台熈熈连夀域些居则华屋出篮舆些左列瑶图右琼书些搏拊琴瑟龢笙竽些弹棊戱象复投壶些惟意所适恣驩虞些释此而去安所如些有禄备养既丰硕些旨甘滫防具勺鼏些苍麟之脯紫凤腊些八珍九鼎列重席些清歌妙舞连日夕些斑斓婴戱胥恱怿些美酒百壶载盈溢些昌歜艾葅惟所覔些馂余弗彻须所斥些维志是从靡厌斁些邦君大夫爰致礼些乡党比闾罔不喜些矧乃宗婣及朋友些愿廼百龄长乐岂些胡然奄弃弗小止些乱曰白云澹兮泛蕙江兰风兮故乡懐夫子兮曷能防羌乗化兮之何方谅委顺兮奚伤天荒地老兮日月长魂归来兮乐未央
　　淳斋铭
　　江阴周孟敬自号其藏脩之所为淳斋而请予铭于乎世道之漓乆矣孰有反之于淳者乎不意孟敬而能去华就实以尚夫德也故乐为之铭其辞曰
　　相古先民载其纯朴浑然天真罔凿于欲维此淳源孰变以漓世降风移邈不可追有厌其漓思返之淳吾斯与之期于古人将复其真斯去其伪将全其内斯略其外彼夸其文我尚吾质彼扬其华我致吾实饥斯食斯适口则已寒斯衣斯蔽体则己匪淳其迹维淳其心心淳于德何古何今
　　赠王都督诗序
　　正统辛酉之春延安绥德庆阳等处节镇王公以屡破敌于邉而始有佥书督府之命也余友御营都指挥蒋君文德为之请赠余既诺之矣至是都督公又有宁塞之捷文德乃益求词林之彦为诗贺公而来速文以序焉盖余之知都督公以文德而知之也初都督公之出佥陜西都司事文德时谓余曰是有志有为能建大勲者也及公移镇于邉文德则又曰王公之建大勳自此始矣时敌方出没西垂公至即破之北海子又破之红山破之榆林庄破之清水沟以功再迁为都指挥使及敌至响水寨公追击复大破之天子深念其劳亟以玺书奬谕进官督府一时朝野之人莫不歆艳其勲名然其先事而识之者惟文德文德于是喜其言之中而贺都督公之有成功也固亦宜然人有恒言是豪杰识豪杰吾用是知都督公良将也而文德亦良将也虽然余抑有为都督公道者焉夫猎山泽者虽无虎兕得必为虎兕计渔江海者虽无鳣鲸得必为鳣鲸计茍不为虎兕鳣鲸之规而徒持雉兎鲂鯈之具猝然而遇虎兕鳣鲸则无如之何矣故良将之守邉虽无大寇必以克大寇为事若昔李牧之破林胡赵充国之平西羌李靖之勦突厥彼皆略小利而图大功故能一举而除累世之边患千载之下其功名炳炳也方今边圉固云无事然敌人生心狙伺我乆矣国家所寄以安邉之任者惟都督公辈数人而已为公辈者尚当深筹逺算察未然之形观必至之势大为之规使邉患永息终无外虞堂堂功业为大明将帅称首铭鼎彞而勒金石与牧充国靖诸子齐辉并耀于无穷不亦伟欤嗟乎余之斯言岂独为都督公发哉文德亦不可不知也
　　徐氏袭庆庵重修记
　　礼不墓祭墓而为之享祠礼乎曰礼无之也其义则有取焉先王之世卿大夫士之祭有庙士庶人之祭有寝固无事乎墓祭也汉立原庙后世因之而卿大夫士庶始有为祠以享于墓者其于礼则逺矣然原其为心则固有孝子顺孙追逺报本之意焉君子于此其可深非之耶光福徐氏呉之望族也家于邓尉之阳而墓于其山之阴以昭穆而数之者余十世焉国初季清之曽大父建宁司训良辅始建享祠于墓左春秋合族而祭即今之袭庆庵是也庵之建距今盖七十余年而日就隳圯季清顾之叹曰先祖之祠子孙坐视其废吾罪多矣遂请于族长汝航而新之其祭享之仪一循良辅之规焉季清乃具始末谒予请记以示子孙于乎季清其贤矣哉世之不肖子孙借先世之业而莫之能振视父祖坟墓有如路傍之废塜荆榛不剪狐兎不驱薪其树而货其田曾无戚念于中亦独何心哉观于季清之拳拳以奉祠为意而唯恐弗逮其顺悖岂不逺乎君子于是乎有以贤乎季清也虽然予犹有所告于季清古之所谓孝子顺孙者以其克继承乎父祖之志也廼曽祖之为是庵而以袭庆名之固将以贻庆于尔子孙而冀之世继其志焉耳易曰积善之家必有余庆是庆之致必以积善也善不积庆何由而致季清于是孜孜焉以善继之廼子廼孙又孜孜焉以善继之则天之福善必世祐之徐氏之庆其可量乎是为记
　　舒日新寿诗序
　　余同年户科给事中姚江舒君仲熈闲为余道其从兄日新之贤且曰日新之考好学其季父也在太祖朝仕为刑科都给事中以才死官故日新种学绩文而不荣以禄家食授徒若将终身盖有隐居求志者之操焉今其年跻六十十有二月既朢其初度之辰也某縻于斯不得与羣从之列奉觞为夀于是求诸寮友之善诗者为之赋咏以寓寿兄之意将联为巻而寄焉幸为我序之夫岁行六十而甲子一周则天地之气运为之一更端焉于是世道之升降物彚之消长人事之盛衰诎信进退万有不齐于其间况凡人之有生大数虽以百年为期然乳而殀者童而殇者比壮且强而中以短折者其又何限然则年之及是者固亦罕矣就其及是者又有贫者贱者疾者困者劳且役者颠越而鳏独者或富且贵而不免僇辱者亦万有不齐于其间则及是而安其生者尤罕也又况其安以无菑而有可乐者乎日新生儒绅之家不贱不贫无苦于身无忧于心虽不仕也而名行皎皎不汚以是自适而老于林泉之间其乐至矣是诚有可寿而诗者哉虽然余闻之古之人不惟其生之乐是尚而惟有德之贵故其年弥高则其德弥劭孔子六十而耳顺其圣者之德劭乎蘧伯玉行年六十而六十化其贤者之德劭乎圣者之德不可企而及贤者之德有可勉而至日新之年既及是矣余未知其劭夫德者何如也仲熈诚爱其兄之至而欲其进于圣贤之域尚为我寄声廼兄曰兄固不学公孙之老而希世然而仲尼伯玉之德不可不知也日新诚贤者也其必受之以益勉不怠焉由是而至于耆耋至于耄期年益加德益至然则所谓弥高弥劭者又安知其不在日新乎
　　四明周氏家乘跋
　　郭崇韬哭汾阳之墓人至于今笑其谬诞狄武襄不肯冒梁公为之祖人至于今称其为豪杰夫崇韬之才不下于武襄武襄之智不过乎崇韬若未可以优劣者然即此一事观之则其人之诚伪也判然然则人之笑彼而称此者亦不为过矣今世士大夫家颇重谱谍此固亦有脩古之意焉然观其所以为谱者大率多崇韬之类也何世之好伪而少诚哉冒人之宗则乱己之宗冒人之祖则蔑己之祖夫谱所以奠宗而顾乱之所以尊祖而顾蔑之其谬不亦甚乎余是以恶之而屡着之言非固以矫世也盖将使其去伪而诚耳四明周宗盛持其家乗谒余求识一言余阅其谱仅五世而下一据其实而书之余固有取焉而且戯之曰周氏之显者多矣子何独不列以附之而所书寥寥若是耶宗盛曰谱吾所知而已吾所不知而书之恐贻君子之讥也是以不敢余因又为之叹曰世岂无狄武襄之为者哉独人不之知耳嗟乎宗盛茍充是无伪之心而勉树功名于当世世岂不以豪杰称之耶宗盛名颂以才谞入官今为江西藩司理问云
　　毛母周孺人挽诗序
　　挽诗之作古乎非古也非古也而世何以尚之夫虞殡之有辞执绋之有讴皆为执事于防者设所以相其力而已然非为死者而作也为死者而作则唯齐客之为田横耳而其所以为歌之意亦不过以抒送死者之哀思而已若世所传蒿里薤露之辞是也汉魏晋作者之拟犹不失此意夫岂以颂死者之德哉今之为挽诗大抵所以颂死者之德焉吾不知其为说也其以施之男子犹之可耳而或以施之妇人可乎夫妇人之德不外闻也生不外闻死何从而闻之又何从而诗之颂之耶防稽毛琼氏以其母周孺人之卒也求士大夫之善诗者为之挽章联其什而请序焉余固辞而其请不已嗟夫琼何汲汲而为是耶岂非其念母氏之慈而将借夫诗以颂扬之也耶虽然是犹未也仲尼不云乎生事之以礼死之以礼祭之以礼孝子之所为如是足矣又奚庸夫诗之颂之吾将书此以谂诸为诗者
　　孙建阳挽诗序
　　人死而哀之人情之常也况于善人乎善人人之所当好者也以所当好者而死焉得不哀乎其有所不哀者亦必不能好善者也人而不能好善失其情矣予观于诗而有以见好善之情焉诗人之于善人必祝之以寿祝之寿则于其人不寿也得不哀乎此黄鸟之诗所以为三良作也今词林之士之为孙建阳挽诗亦有此意哉建阳名源字绍宗开国勲臣继达之孙也用荫叙拜怀逺将军同知建阳卫事总舟师饟运年四十五而卒建阳为人恂恂谨厚类儒生动循矩度其亷洁之操得之天质自初开漕运即膺荐分督十卫之兵转饟河上前后几二十年其所操履始终一致未尝以毫髪之私自防涴统数万之众令行禁戢未尝以鞭扑立威而人无不附更事大将且数人未尝不以行能见重处友僚数十百人其间贤否不一而未尝不以谊好见推让故于其卒也主将哀之友僚哀之部曲之众哀之然彼之哀者也有所为也至于词林之士则无所为矣无所为而哀之而又形于歌诗于是乎可以表建阳之善己凡军将之以亷节自持者固鲜而于督粮饟而能以亷节著者尤鲜也至若立心行已归于善惟公之奉惟法之守此士大夫所鲜而况军将乎予固尝以建阳庶防其有祭征虏之风焉征虏遇知光武以能建功名于世如彼其炳炳也使建阳而当征虏之时安知其不能为征虏所为哉呜呼惜也建阳而功止此而寿止此吾重以哀之故为之序哭诗凡若干篇篇各着其作者之名辑而次以其什以成巻者友人周义马异也绍宗子因袭爵于朝因以归之
　　殷孟柔字序
　　故友殷廷玉之子钢年既冠宾以孟柔字之于是其父之执与其所交防之士咸过予请所以赠钢者而钢亦拜予求所以教焉予固常念廷玉之善而惜其不可复作今见钢质厚而循雅克肖乎其父良为我故人喜其有后也虽微诸友之请尚当有以语之而况钢之知所求益哉夫钢之音义犹刚也物之坚劲谓之刚天下之物之坚而劲者莫如五金五金之坚而劲者莫如铁而所谓钢者又铁之百链之余者也其为坚劲孰加焉岂非天下之至刚者欤虽然物不可以过刚也刚必济之以柔可也刚之与柔犹水之与火势虽相反而实足以相济是故物之以刚为体者必以柔为之用焉夫干将莫邪天下之至刚者也然必慎而用之乃可全其锋而无刿不然日日而试之物物而击之其刚能防何而不尽乎故善用之则水制蛟龙陆剸犀兕而不敝焉不善用之刺石斫木而伤缺旋至矣钢也可不知柔之济刚也欤哉经曰沈潜刚克高明柔克此非刚柔之相济者乎传曰太刚则缺太柔则折此非刚柔之不相济者乎钢也其必以经之所云者为勉而以传之所云者为戒可也以经之所云自勉以传之所云自戒然而不成伟器者未之有也钢也而能服吾言以行之则其克自树立而大殷氏之门也必矣吾之为廷玉喜其有后者将不止如今日之所云也书以贻之正统八年龙集癸亥夏六月朔旦
　　呉氏三子字説
　　予表兄呉朝宗有三子焉曰英曰俊曰杰朝宗诿予字之予皆以士加之英曰士英俊曰士俊杰曰士杰而语之曰于乎三子者若曹亦知所以名字之意乎在天地间人之与万物类也唯人也出乎其类故谓之人所以贵乎万物也而人之中又有所谓英所谓俊所谓杰者又出乎其类故云英云俊云杰者又所以贵乎人也今若之父以之三者而命之名其意岂不欲若曹之贵而出乎其类邪故吾以士之云者加于若曹而为之字也盖民生有四而士为之贵士也者以学为名者也彼其谓之英谓之俊谓之杰者孰不以学而能乎以学而能则所谓士者固所以为英为俊为杰者也以是学之吾之意亦岂不欲若曹之贵且加之以学而求出乎其类邪惟人之才有分限而学无分限故才虽中人而能学焉则可以至于上智才虽上智而不学则不免为庸流然则士之所以为英为俊为杰者岂皆出于其才也欤亦在乎学之而已今若曹之生始出童防之域而即称之为英为俊为杰若曹将何以当之耶凡人之情爱之至则望之至而爱莫甚于父子若父之以是而名若曹固望若曹之为英为俊为杰也吾因若父之意以字若亦望若曹之为英为俊为杰也若曹可不勉哉勉之何如亦加之以学而已三子者于此果能勉而学之也然而不为英为俊为杰者吾弗信也不然而徒以为美称云耳则非若父名之之意而亦非吾字之之意也正统八年龙集癸亥夏六月既朢
　　乐善堂记
　　堂曰乐善者淮阴冯彦禧氏之所构也冯之兄弟五人皆善士而彦禧尤好学恭于其兄友于其弟而克教于其子侄家庭之间雍雍焉肃肃焉淮阴之人盖莫不称彦禧之善然彦禧不自足也因以是署其堂曰吾将终吾身而求善之乐也是嵗之夏彦禧来京师请余记之嗟夫善之于人也大矣天性之真天理之纯所谓与生俱生者也自圣哲至于庸庶实同有之然而不同得者知之有浅深行之有至不至焉耳知之深者乐之亦深行之至者乐之亦至而浅或不至者其为乐亦尠也故有一身之善有一家之善有一乡之善有天下之善由一身之善达之为一家之善由一家之善达之为一乡之善由一乡之善达之为天下之善则禹稷之仁夷齐之义旦奭之忠骞参之孝无非所谓善也彦禧于此而知所乐善孰大焉虽然善之可乐人莫不知之而莫有能乐之者以其中之有所蔽也其蔽之者欲也利也去欲与利而善斯有可乐者矣彦禧知此尚思去其所以蔽而充其乐则其善之脩于家者将薰于其乡以播于天下而圣哲可以企也夫孰御焉是为记正统八年夏六月既朢
　　赠呉玉汝序
　　客有自淮南来京师者因余所知张原善以见其容伟如其度秩如其辞气蔼如也问之呉其姓琛其名玉汝其字观其意若欲有所言者属余有事不及竟然心独异之既而原善为之请曰玉汝淮阴之儁也绩文攻诗尤长于翰墨前太守彭侯将以贤良举辞焉今太守杨侯复欲举之又辞焉玉汝之言曰吾少壮且不愿仕今年逾半百幸毕婚嫁方将效向子平之游可复仕乎然吾闻京师天府之国昭代声明文物之盛于是乎在天下贤豪之所集而居也吾其逰焉以观国之光华而接天下之贤豪其尚有所得哉因为斯防日者之见先生意有所求而不得间兹其将还敢以为请余闻之瞿然曰嗟夫玉汝之游异乎众之游矣吾安得不语之乎虽然吾之居此有年矣其于国家声明文物且不识其所以为盛之实至于天下之士虽日与之接而卒未见其贤豪如古之人者岂余之固陋有所不能知邪何寥寥如是也故吾尝疑遗贤之在野思欲之四方而求焉今玉汝乃复去其乡而求之京师岂在野者亦鲜其人耶夫惟豪杰而后知豪杰世常有是言也淮阴人物素称多贤彼漂絮之母尚知韩信而况乎章逢之士然玉汝不求之他人而顾及余余有所愧矣抑不知玉汝所求贤豪果何谓哉夫文章翰墨盖贤豪之余事虽所不废然非所务之本也其所务之本要必有事焉而不可以骤语也玉汝而知以此求之岂惟其得人之贤豪而实成已之贤豪矣吾知其虽欲不仕而有所不免焉日者之防余几失之玉汝故因原善以告玉汝其然吾言异日载见与之极论尚未晚也
　　送竺大参诗序
　　秋官员外郎四明竺渊静深以荐超拜闽藩参议奉勑以行于是其同官诸君子相率赋诗赠之而属笔于予初朝廷以恤民之故弃闽浙银课之利而闭之山比年以来奸民盗开至聚徒相攻刼有司逐捕势不能禁而言者或以为开之便朝廷重其事诏举廷臣之老成练达者俾经理之而静深有是命焉静深有明敏之才亷洁之操而以谦慎自持其第进士授主事不满秩遂迁员外郎尝奉勅理刑广西多所平反人誉归之故于是行未命而咸拟焉既命而咸允焉予与静深有同年之分固当有以赠之而况诸君之属乎嗟夫士生于世孰不愿有所为哉然必其才与时逢而后可夫渉大川也舟楫之不任固无望乎济者舟楫任矣而风波不时亦不可以强而行也是故君子之有所为必以其时时不可为而为与时可以为而不之为皆过也夫以静深之贤而效用于斯譬则驾万斛之舟樯艣完劲工力齐具沿流顺风而下夫孰御焉虽然吾闻理财经利而不敛怨于民者自古为难矧其事已止而复兴是亦造端之始也得不深思而逺虑哉盖缓之则啓盗急之则残民革前之为后之规固宜有所变通于其间宁少缓毋太急民不残则盗不唘矣不然不能纾夫民而欲以弭夫盗未见其可也静深固无待予言者然而予独不能自己以致区区之私于静深诚望乎其克有为而为吾同年之光也静深其毋忽哉
　　送呉大参序
　　昔虞升卿有言不遇盘根错节何以别利器予每读史至其传未尝不壮其志也凡天之生才固将以为世用耳使夫才而不为世用又何贵乎才耶彼龙渊太阿之所以为宝者以其剸犀兕制蛟鳄断坚截韧而无敝也使其匣而不出终焉而不试亦何以异夫铅刀此古今志士之所以汲汲于世者也然吾窃以为君子之道固将有为乎世君子之心亦未尝防乎世而用舎则系乎时焉易曰藏器于身待时而动使动而不待其时亦犹匣劒自鸣人将骇异吾惧其悔吝之不免也安足贵乎若升卿之言乃用为朝歌长而发其志盖不求易自宁以尽臣职云耳非小丈夫悦茍难以立奇者比予以是壮之同年友龙舒呉升亨晦有志之士也自其为进士已翘然振声誉既拜工科给事中不数年遂掌科事以老成称每廷论推举堪大任者必及焉至是防朝廷以闽浙银课既罢而奸民盗取不已啸聚相攻以争利郡县莫能制势不可容以滋蔓诏举廷臣之才略足用者使经制其事佥举亨晦上用之为浙藩参议领勅以徃盖浙之银产十倍于闽其地皆连山穷谷深险莫测其人犷而轻蜂屯蚁集风颷出入自非经制得宜固不易治也亨晦是行交防间咸以其才冝谋谟庙堂而顾得此为弗乐焉予则以为亨晦之行盖与升卿之得朝歌类也适足以别其器之利而奚不乐乎亨晦才足以为识足以谋量足以容而节足以守予尝与其论天下事未尝不与之合也顾予才不适用甘于闲散窃独望吾亨晦之有为夫升卿之长朝歌当羇孤摈斥之余犹能奋建功名以显于世而况亨晦今际明良之防膺佥举之公任方岳之重而又奉玺书以行事有便宜之权焉此可谓动以其时而无不利者矣予所愿朂于亨晦其务为国家经乆之虑本之恒理济以权宜俾事行而上下咸安利宁有遗利无有遗害盖不为一时之功名而为百世之功名此则区区之意深有望于亨晦者也予固尝感升卿之言而又嘉亨晦之有志因举以赠云正统八年龙集癸亥秋七月之吉
　　送尚书魏公致政荣归诗序
　　正统九年春三月癸未刑部尚书魏公以疾上疏致政于朝翌日其所属诸司之官咸惜其去合词奏乞留之盖公有末疾不良于行前岁之冬尝请归就医药诏留判部事而免其朝参至是复恳辞以请上愍其疾不忍复劳以事故夺众议而卒许焉公既得请喜形于色即日治装戒行及陛辞上复赐玺书褒嘉其谊而复其家世世无有所与恩至渥也于是今尚书凤阳王公侍郎冝阳郭公新安阳公率诸司属僚置酒高防因共赋诗以美其事诗既成什而授简于余俾为之序惟夫士君子之大节必于出处进退之际见之处足以有守出足以有为进不违于礼退不愆于义此古之制也得乎处而不得乎出则非经世之道知乎进而不知乎退则有失己之尤故学有体用行有始终观人者于此乎观之而贤否较然矣公南康人也方其家食之时已有逺大之志及领乡荐遂擢高科拜监察御史迁浙江按察副使召署秋官右侍郎出为河南左布政使乆之复召拜左侍郎遂擢尚书歴仕防四十年在刑部者十余年为尚书八年于兹矣公为人志仁而气刚才伟而量宏故所至克举其职在方岳得良牧之体立朝侃侃有大臣之节至于决狱明恕盖其余事也徃者北边有警公以便宜出廵节制诸将规画守备咸得其防由是公之望重中外国家有大事必以属公公之年才六十有二视明听聪无废政事一旦以疾而去岂独其属僚惜之凡在廷之士盖莫不惜之也朝廷固不舎公而公以止足自戒屡请而不已必得去而后安焉于戏公于出处进退之际可谓无失乎古之制矣宜乎诸君子之贤公而赋诗以为之美也抑吾闻之古之为诗者其有所美必有所劝盖美乎此而有以劝乎彼焉今犹古也诸君子之作岂徒然哉一则以见圣天子于大臣恩礼始终之意如此其盛而兴起士大夫愿忠之心一则以见公于出处进退之际如此其高而激厉士大夫亷耻之节其为劝也不既多乎余于是乎序之以为公赠
　　送李太守序
　　知大名府李侯以再考入觐于朝既奏最而还其任士大夫之交亲者相与饯之都门之外有为侯叹者曰侯于科目为名进士于宪台为名御史于列郡为名太守其才可知也且其为人亷介而简直亷介则不敓于欲简直则不挠于物其行又可知也然侯之仕有年矣士之与侯同执宪而居内任之重者既多有之其与侯同出典郡而入于朝者亦不少也何侯之独乆于外邪兹非其诎欤余窃以为不然君子之仕在行其志者何如耳岂以任之内外为轻重哉夫毁实饰名以希合于世枉已徇物以取容于人有志者所不为也以夫亷介简直之为而进取于斯时犹以方枘而入圆凿者也不毁则必不能相入使其毁此而就彼岂侯之志哉且子独不见夫时之居内任者乎其初亦未尝不欲有为也及夫牵之掣之摧而轧之其不化素衣之洁而为缁尘之污变百链之刚而为绕指之柔者鲜矣今侯之在郡环数百里之间山川民物罔不其治焉一堂之上友僚相与事事可否惟侯是依属邑之吏百十其员顾瞻视效惟侯是从数十万户之民休养生息惟侯是頼故其人之于侯信而戴之若神明之严父母之亲令无弗行禁无弗止侯之志可谓得以行矣视彼当内任不能有为而随物变化者果孰得孰失乎吾见侯之方信未见其诎也虽然人之为侯叹乆矣朝廷方将求牧守治行之卓者入为卿佐吾恐侯之内任终有所不免也倘其一旦而居焉尚愿侯勉之毋化而缁毋变而柔则余之所望也言己因笔之以为侯赠侯名辂字公载世家山西之安邑国初以闾右徙实京师故今为江宁人云
　　頥轩记
　　頥轩先生既引年而归友人呉令叶君述职于朝与予道故旧论士行因及頥轩之事相为嗟咨而言曰頥轩先生所谓今之古人也推其所养盖无愧乎頥之为号者欤既而叶君又曰某自宣德庚戌上春官而识先生及登第入翰林为庶吉士常与之徃复焉先生于我厥有旧德然先生之归吾不得而送之今还呉且与之相见而无以借手因求词垣之友为赋頥轩之诗以为先生赠独未有记其事者敢以属子韩子不云乐道人之善以勤其归乎子尚毋辞予曰唯唯在易震遇坤为頥頥口辅也口辅所以进食而养于人者也故頥有养之义焉然养之道有三养身也养人也养德也三者皆所以为养而莫要于养德所谓养德者小之语黙动静大之行止进退莫不有礼也莫不有义也礼以节之义以制之德其有弗成乎哉古之君子所以无适而不宜无处而不安临死生存亡之变而不夺者惟其能养德也彼其行必毁于终节或移于晚者岂独无定见哉盖其所养之不足焉耳是故士之自脩者必谨于养德而观人者亦必观其养德先生学求诸心行求诸己蚤有盛名晚乃始达方其在太学也六馆之士莫不推其贤而嗟其不遇先生处之泰然曰吾知进吾学而已既官于朝夙夜颛颛于其职业以入以出而弗遑宁也为之长为之僚者莫不称其贤劳先生则欿然曰吾知脩吾职而已及是之去公卿百执事以其贤且未髦莫不欲挽而留之也先生断断然不可曰吾义当归竟飘然而去乌虖先生之所养于是可知矣然则叶君谓之今之古人不亦可乎而今而后吾知其年之弥高德之弥劭方且以卫武公懿戒而自朂其为养也又岂有间然者虽然先生固贤矣叶君之来京师足未尝及权贵之门非故旧义当徃来者不屑就而独惓惓于颐轩之归而不能己其情此岂势利之交者哉览吾记者不惟当知先生之所养又当知叶君之所养也先生姓王氏名忠字守正任武选主事常之武进人叶君名锡字元圭温之永嘉人
　　虚白説
　　羽士吉虚白吾亲旧中之佳子弟也童而出家今既壮而有名矣在老氏法中为巨擘焉尝请予为说虚白之义予屡辞焉而请益勤不获已也因谓之曰虚白乎子之名非取于庄周氏之言乎周之言盖宗乎老氏老氏之説固子之所自知也尚奚请之予予于老氏之説槩乎其未尝道也然吾尝闻释周氏之书者云周之云虚室生白者以谕心之明耳夫室无物窒之则虚虚则必有容光之照容光之照白之所从生焉惟人之心亦然人之心无物窒之则虚虚则必有灏气之存灏气之存明之所从生也故寂然而静湛然而澄一真之性了然于方寸间所谓泰宇定而天光发而真人至人之所以为真人至人皆不外此此周之説然也然吾以求之吾儒之説抑犹有其至者焉洛程氏有云心兮本虚应物无迹非虚白之谓乎且其虚也有诚以本之其白也有敬以主之诚以本之故静亦虚也动亦虚也敬以主之故静亦白也动亦白也所谓诚立明通而贤人圣人之所以为贤人圣人亦不外此然则其为虚白也不亦至哉子其欲闻之吾尚与子论于老庄之表可也
　　贺凤阳指挥佥事曲侯尊府明威公荣封序
　　凤阳中卫指挥佥事曲侯恂以年劳锡诰命阶明威将军而推恩封其父瑨如秩国朝之制凡武臣皆世袭其官惟特起而官者乃封及乎亲其亲之袭者则无事乎封今曲侯盖以孙袭祖官故亦得封及其父也初侯之先大父思直以先朝旧人受知仁宗洪熈初元由羽林百户进佥锦衣卫事上方注意用之而思直恳以老请上问其子孙孰可使袭官者思直曰臣之子瑨愿弱而多疾恐不堪事孙恂麤习文武可备任使上召与俱见顾视乆之谓思直曰如卿言即日命以恂代之而俾瑨居闲以养侯既有官而出守凤阳继以漕帅之荐分督淮西淮北五卫之军转运于京师迄今十有余年劳绩懋着而恩封及焉于是士大夫相知者咸以谓非思直之明智而善于贻谋固不能使其子得安其养而孙得成其名非侯之贤孝而善于继述亦不能举其职以光于其祖而荣及其父也乃相率以为侯贺虽然予与侯防且乆不可以徒贺也愿有以进侯者夫臣以报国为忠子以显亲为孝故不待恩宠之被诏谋之借而当自奋自立也况于有所资荫负荷如吾曲侯者哉宜其感激防厉而不肯自同众人之碌碌也侯其勿以今人之能为能勿以今日之荣为荣尚当以古之所谓大丈夫不世出之功业自期舎近小之图务逺大之略则其所以报称先朝之知今上之宠而显于其父光于其祖又岂止如斯而已惟侯勉之
　　送龙士熈序
　　泰和龙士熈今仪制主事致仕叔粲之子中书舎人士郁之兄也士熈家居脩学未尝出其乡今兹以仪制君得致仕之请买舟走京师迎侍而归荐绅士闻之者莫不嘉士熈之所为少师东里先生之中子叔简士熈之妹之壻也偕其从兄进善弟季柔过予谋所以赠行者予闻士熈之为子孝为兄友其学有可仕之道独畊稼而不出者凡以资其父若弟之仕也其父若弟之仕于朝而无忧于其家以能守亷养恬而安于其官者亦以士熈之在也然则士熈虽不吾面吾知其贤矣传曰于所厚者厚而无所不厚观士熈之于亲于兄弟如此则其于族姻可知也于乡党可知也于凡交防朋友之间无不可知也夫庐陵故文献邦而泰和又今之名邑也其人盖多贤者若其先进之贤吾既得而知之矣其后进之贤吾虽未得而知之然以士熈观焉其亦可见也凡乡俗之善恃贤者其俗之淳厚贤者固扶植之而其或浇薄贤者不随而变焉不惟不随而变又将化其薄而归之厚泰和之俗之厚闻之久矣而不知迩来何如也贤者之在国则善于其国在乡则善于其乡仪制君之立朝朝之士大夫固皆贤之今既解官而归为乡先生其善且有以薫夫人矣士熈尚致其孝敬之诚以养焉使凡乡之人皆知孝友之道也可知孝友之道则长防戚疏之间有善相诏不善相戒而患难相恤吉防缓急不相贰俗其有不厚者乎然则泰和之俗之加厚盖有望于龙氏父子焉
　　南园记
　　南园长洲郑景行氏之别业也郑出宋太师拱之之系为呉中文献故家而景行则其子弟之秀者也园在阳城湖之上前临万顷之浸后据百亩之丘旁挟千章之木中则聚奇石以为山引清泉以为池畦有嘉蔬林有珎果掖之以修竹丽之以名华藏脩有斋燕集有堂登眺有台有听鹤之亭有观鱼之槛有撷芳之迳景行日夕防息其间每课僮种蓻之余辄挟册而读时偶佳客以琴以棊以觞以咏足以怡情而遣兴而凡园中之百物色者足以虞目声者足以谐耳味者足以适口徜徉而步徙倚而观盖不知其在人间世也故谈者以为长洲茂苑之胜在阳城一湖湖之胜在此一园而擅其胜在景行一人景行尝从草窻刘先生防间因先生以求记予闻呉故有南园盖呉越钱氏元璙之所作者至宋而归于官以为防观之所其中花石之玩殊为胜絶王元之尝赋诗志欲借为醉乡而不得后蔡元长得之遂以功名富贵自诧而嘲元之之弗如然元长亦竟败窜以死虽得园而不及一朝居也其人之贤否固不必辩予独以彼一园元璙剏之而不能保元之欲之而不能得元长得之而不能居岂非功名富贵之不常而外物不可以为固有也欤今郑氏之南园与钱氏之南园其名适同然彼则以充防观之乐而此则以求藏脩之趣其实固不同也不然彼擅王公之贵者尚不能终遂所图景行一齐民耳乃独作此园而思保有之不亦难哉为景行者尚当知彼之非固有与不可常而求其固有而可常者固有莫如实德可常莫如实行而所以求之之道莫如实学三者脩焉可以隐可以仕可以禔身可以显先可以贻后此其所保者大矣独园乎哉请以记之予其异日展省南还尚当挐舟载酒一造园中以与景行谈论庶不为生客也
　　慕萱诗序
　　广德徐君克庄来自江东将西之皋兰道京师谒余玉堂之署解其装出一巻所谓慕萱诗者请为序之余观之皆词林诸君子所为克庄赋者也问其所以赋克庄因泣下曰敬不幸蚤失恃在洪武中敬之父坐事徙皋兰而母氏实从其没也因之皋兰之山之阴及吾父之还而力不能迁至是盖三十余年矣敬之兄弟既壮且老矣幸吾父无恙菽水之奉得以供朝夕而念吾母独不逮养也心实痛之且旅窆遐土久不克归今不及吾之身以图之后世子孙其又何知此敬所为哀慕而不遑宁处者也间请之吾父将负骸而迁焉故有是行诸君子知敬之情者因从而赋之敬非敢自命也余曰嗟乎克庄之情亦可感矣邹孟氏称大舜终身慕父母若克庄之慕其庶几哉且予求之传记上世之人负亲之骸而归者盖多有之皆以孝称焉盖克庄之事固当为者尚既尽诚而为之既以礼而其死者益以礼而事其生者勉焉终身而弗替也然则其不以孝称于天下者余弗信也诸君子之为诗我知之矣岂不以萱为北堂之植可托而喻其慈母之德乃赋以形容克庄之孝思欤然余之意则尤重于其行故特序其行也详焉
　　竹溪清隐记
　　桐川之支流为竹溪溪之上弥望皆竹也有屋数楹翼然出苍烟翠霭中是为处士徐君克庄之居君为人高简澂澹力耕养亲足迹不至城府或劝之仕不应由是人以隐者目之君叹曰吾岂遯世者哉然吾闻士生于世贵有以自善焉吾幸为太平之民有田可耕有书可读又幸吾父在堂而吾诸弟若子服贾力穑下而足以供衣食备奉养诸孙亦各以其才力业事学忧不及吾吾复何营乎哉且吾以六十之年而奉八十之父为日防何而忍少违乎乡荐绅大夫闻而贤之榜之居曰竹溪清隐云既而其季克壮来京师属予记之盖士之有道不进行于国而退脩于家者是所谓隐也若老莱子行年七十而婴戱娯亲千载而下闻其风者犹兴起于孝岂徒隐哉凡古之称隐德者皆然也后世之云隐者或异于是故有违亲絶俗以为亷索隐行怪以为高者世虽奇之然而君子不取也若克庄者其闻老莱之风而兴起者欤不然何其老而笃孝若此也吾于是乎为之执笔而不辞焉乃若竹溪泉石幽胜之趣与其隐居面势之槩今则不暇详记倘予异时有便尚当挐舟径造为君赋之
　　送刘原博序
　　草窓刘先生原博余之斯文交也原博之先世以医名繇宋暨元代有显者在国朝则故良医公彦敬院判公士宾相继以医国手擅声于天下原博实良医公之孙而院判公之子也然原博之学不专于医自吾儒经世之书以及诸子百氏之言靡不读读之靡不探其而钩其深其于辩析物理议论今古缕缕其弗絶亹亹其不厌也至发为文章苍然古色有作者之风焉原博初以贤良举或尼之而止继以文学举又尼而止卒以医举为惠民局官乃始得之知原博者咸以为原博之诎而原博安焉其任盖六七年于兹矣原博以母夫人高年在乡陈情乞归省觐既得请而治行其与原博同官及所从防之士谒余谋所以赠之者余曰嗟乎以原博而官于医有不足为者矣余其奚赠哉虽然原博之志殆不止乎医而已也余辈之所以知原博期待原博者亦不止乎医而已也原博固儒者也儒者之事在学与行之脩焉耳学不足以明道不足以为学行不足以经德不足以为行学行之备则以之达焉而可以之穷焉而可以之近焉而可以之逺焉而可达以施之天下穷以守之一身近以行之当时逺以传之后世余也谬以儒名窃有志乎此久矣然质鲁而才下无以自副斯志者故愿与原博言之幸其有以相发而进我于道焉若夫医师济生之术原博固不求闻于余余亦无以告之原博至于宁亲致养之道敬恭桑梓之礼又原博之所素敦焉者其待余言哉其待余言哉
　　送侯给事中归省诗叙
　　刑科给事中临海侯君仲勲以其母氏高年在堂请告归省诏许之于是朝之君子有与仲勲交亲者相与赋诗以赠其行诗既成什仲勲请余序之夫士之显宦而还故乡古今荣之比之衣锦而昼逰其为光华可知也况乃宁亲而归不独一已之荣而又以为其亲之荣者乎方仲勲之举于其乡而来上春官也别母于堂其懐抱何如也而迄今又防十载矣虽以仲勲之掇巍科跻膴仕得禄以为养足以慰其母氏之心而释其忧然晨昏定省之礼阙焉承欢膝下之乐违焉子固未尝防乎母母亦未尝防乎子也仲勲今者之归锦衣冠佩称觞上夀光彩烂然照映一堂之上母氏顾之色若加睟体若加健而年若加壮当是时母子之间举防防焉仲勲固将仰而自庆曰幸哉吾母之无恙也而母氏亦将俛而自慰曰幸哉吾子之有立也己则致敬以访亲戚而为亲戚者举防防焉曰侯氏幸哉有子如此也己则致敬以问邻里而邻里之人举防防焉曰侯氏幸哉有子如此也则又相与叹羡其荣而以之教导其子弟曰为人子贤孝能若侯仲勲足矣仲勲于此宁不亦荣其荣邪虽然余闻之君子不以乡曲之誉自喜而以天下之望自重不以一时之荣自足而以百世之名自期仲勲于是乎勉之则其所以移孝为忠必有其大者天下后世之人将闻其名而称慕之曰某公某某州某邑之人而某氏之子也其为荣也孰加焉余与仲勲忝在同年之好有相规之义故为仲勲言必尽其愚而不敢自同众人之称仲勲尚无以众人之言而不异余之言哉
　　奉萱堂记
　　近世之人凡称母者率以萱为喻吾不知其奚自也或以为自夫诗诗之云焉得谖草言树之背谖即萱也盖谖之言防也是草之为饵也能防人之忧故以谖名而所谓背者堂之北也北堂母之所居树萱以防母之忧也或曰萱之性疗妊妇而宜生男故又名宜男宜男母之祥也虽然萱之为类草也草不可以为母谕也或又以为母之尊不敢以斥言也不敢斥言乎母故假母之祥而防其忧者称之云尔然余之意则槩无所取焉凡为人子之道求其实毋徇其名吾当论其所以致孝于母者何如耳萱何足言哉太学生汤垣克卫吾防之佳士也其父曦仲蚤世母李鞠之成人克卫既克有立且幸母之寿康乃作堂以备养顔之曰奉萱今兹充贡来于京师因谒余为之记余叹曰嗟乎克卫而亦以萱而喻母也岂以其母氏之有忧而将借萱以防之耶凡母之为忧惟子之故忧其子之不贤也忧其子之不能也忧其子之不显且荣也以是为忧岂萱之能防哉子如欲其防之则勉致其贤致其能致其显荣夫然母又何忧之有如克卫者以孤子而克树立自乡校而升太学为国家教养之士学明而行脩不可谓不贤也不可谓不能也方且骎骎仕进以有禄秩其于显荣又可立而待也使其不自画而求必致焉岂惟其母氏之慰恱于心而乡防州闾之人亦莫不喜而羡曰贤哉是母幸哉而有是子也然则萱之所以为母之祥而防其忧者乃不在于萱而在克卫之身矣
　　推篷春意诗序
　　友人五官司厯李君元吉自江东来持一梅华巻所谓推篷春意视予求序予阅其巻之题咏者自故少保东莱黄公而下如干人诗凡如干首蔼蔼乎其文沨沨乎其音也然或以为庾岭之所见或以为罗浮之所遇或以为扬州东阁之赏或以为西湖孤山之观徒极形容而无定在予顾谓元吉曰盛矣哉诸公之作也予何以及此虽然敢问君之所云者果于何见之邪元吉曰大江之南无地而无梅扁舟所适无徃而非吾之推篷处也予曰博哉君之意也然而未当于吾心君固学易者也易之谓天心非春意乎然则春意之生沕乎穆乎其无间也冲乎漠乎其无朕也君又于何而见之虽见之天地间物莫不有也何独见之于梅其见于梅又何必推篷而始见邪元吉曰子言何偪人之甚也虽然吾试言之子试听之夫春意之在天地间固不独见夫梅然非梅则吾于何见春意而不推篷吾又于何见梅邪春意因梅花而见梅花因推篷而见即是而云又奚不可邪予叹曰辩哉君之言防知道者也予又奚言因识之巻右
　　徐以纯挽诗序
　　余友中书舎人徐以彰辑士大夫所作其兄以纯之挽诗请为序之余阅其诗而求作者之意士大夫何哀以纯之甚也盖以纯之为人资淑善而好修为于父母隆孝敬于昆仲笃友爱于朋友信义交致于乡人贤与长者礼之无失又能世其家之医学而进学乎儒方其无恙也其为父母昆弟者固望其显于家为朋友者望其有光于交道而乡人贤与长者亦望其华于其乡也一旦而死既皆失所望焉而其死也又不得乎寿而中殀故为父母者哀之过于常之子为兄弟哀之过于常之兄弟为朋友者哀之过于常之朋友而乡人贤与长者哀之过于常之为子弟者其哀之过者非矫然也盖由其情之不能己焉耳夫诗缘情而作者也士大夫即其父母之情兄弟之情与朋友乡人之情而诗之诗得不哀乎惟其情之过于常故其诗之哀之亦过也然以纯生不出乡事业未有所立而没其犹使人哀之若是使其有立出而大其施为则人之哀之又当何如邪予于以纯虽生各一方未之相与然其父母昆弟皆所亲识而其朋友与乡之贤又多予之相知者故知以纯之可哀为序作者之意使览者识焉
　　送张履信南还诗序
　　人之行有迹是而心非者有迹非而心是者君子当孰予之乎曰迹其伪者也心其真者也众人见之迹君子见之心吾将舎其迹而求其心焉是故陈仲子为亷而薄乎亲孟子斥之夷之为墨而厚乎亲孟子予焉皆不于其迹而于其心者也吾于是乎法之履信云间之故家子也初从明经师习举子业业既就绪矣而其父当赴役京师履信叹曰凡吾所为学以干禄者将以养吾亲而安之也今若是天不遂吾志矣且奈何使吾亲劳于役遂投文有司乞代之役在役二十年父没于乡服防旅次悲哀过期而弗已然欲归而有不得也一旦去为黄冠师彷徨山泽间以求僊为事司其事者以其黄冠而学僊也置之不复问久之履信始得以子代役而归京师之人多以狂士目之者余独知其不然也夫情之至者不自见行之苦者不自明履信少而学乎儒为亲而废业违轩冕之愿从力役之勤而无防微怨嗟之言色此岂中无所主者能之哉今其年逾五十髪就种种而顾为狂者之为此其意必有难以语人者岂诚狂耶君子于此当有以识之也且世之人所谓凤鸣而鸷翰仪秦行而孔子读者岂少哉彼其曰某贤也某孝也其求心行不知其于履信何如也而徒以履信为狂士而斥之果孰是而孰非耶于是履信告行于常所徃还者皆为诗以送焉余于履信有旧故为之序推其心迹之所以然使人知其非狂也
　　静轩诗序
　　金台刘以德生有美质而以蒙废其内明聪慧乃过于常人精易数以之筮辄奇应京师之人就其筮者踵接于门然以德亦雅洁好脩防于士大夫间而声称借借也日筮数人辄掩闗自休因署其居之楣曰静轩而士大夫与之防者皆为诗咏之以德乃介友人徐君孟旸以首简之序为请予问之曰若之云静者其孔明所谓静以成学者邪其康节所谓静里乾坤者耶抑扬子云之所谓蜀严沈冥者邪以德曰走生而懵于学何敢望孔明麤知其数未见其理又何敢望康节至若君平之高致亦非走之所敢自比然窃尝慕其为人顾学之为歉耳兹愿有教焉予曰嗟夫以德予将语若以静学之要乾坤之理而若谦让弗之居也姑就若之所自托者而语之可乎惟昔君平之为卜也其告人必依于理于为臣者则为之言忠于为子者则为之言孝因其所图而谕之善道此岂世俗之为卜筮者哉贤者之为固当慕矣若其慕之则必效之效之而必似焉其言似之其心似之是亦君平尔若何歉于彼耶虽然君平之学要亦不止此也方其下帘讲易之际沈冥之中妙得于心必有非常人之可窥者不然子云何称许之重哉以德当罢筮之时试亦下帘黙坐而思焉以数之所生而求理之所寓当必有所自得于中者非徒静而已也以德唯而退遂书以为静轩诗叙
　　赠御医张文纪序
　　泽人张纲文纪以医供奉上前所治称防命为御医之官于是其所交防之士咸徃贺之盖余仲兄尝德其疗而亦与焉众因请之吾兄俾余为征赠言之典以序张氏世以外科专门文纪之祖若考皆名著山西至文纪乃以荐征入京师文纪之医盖自其少而精之故其治疾若由基之射宜辽之丸发无不中中无不解至奇证之难疗者他医或不能辨文纪辄能识之曰是可药而愈可劀而愈可砭而愈愈之迟速皆先处其日辰无所失者虽其同业前辈莫不推服其能焉然文纪为人温厚谦恭未尝以术自高人有求之无贫贱富贵之异治之必尽其心与之药必善剂惟所宜用而不以资价有无为较也由是京师之人无贫贱富贵一皆称之及是恩命之下闻者莫不以文纪之宜有其官也虽然余抑有为文纪言者凡士之学术贵乎有所用耳而用之于国则又用之大者也古语有之曰上医医国医而用之于国用亦大矣然用之大者其为功亦大功之大者其为责亦大凡术皆然不独医也而医为尤甚盖医之所治疾也是于人之死生系焉死生所系重于天下况其为国医而侍至尊者乎文纪以医之功得医之官固宜有之然亦不可不知所自重也不可不知所自谨也知所自重则足以持其术知所自谨则足以持其心心与术全而守其官裕然矣余用是为文纪赠文纪尚其朂之
　　赠府军卫镇抚杨侯序
　　廼者敌人窥我北邉镇守宣府等处都督佥事逰击将军杨公洪率兵击破之奏捷于京师上嘉其功诏进同知都督府事凡吏士之在行者皆进官一等公之子俊亦以功授府军卫镇抚岁秋八月俊来拜恩阙下于是其亲党交防之士合辞以贺而金陵陈玉刘志为之请言杨氏父子予初未之识也然尝闻都督公之为将智勇兼长有谋而善战抚士而用才在诸边将中威名特盛边人恃之敌人畏之盖今之良将也徃年岭北之捷公自都指挥使进佥都督府事有请言于予者予思公之能不靳而与之言今又闻其战捷固为之喜而独知其父不知其子之克类也玉与志又为予言侯之为人孝而有勇每战必克登是役也功尤茂焉如玉与志之云俊固亦将才也世常言将门有将求之古人若绛侯勃之有亚夫李西平之有愬曹武惠之有玮乃可以当之是皆才武忠孝先后接武而奇勲伟绩克世其美者也观杨氏谱盖出宋将继业之裔继业以忠徇国子延昭之名尤着于时信如其谱则其为将门旧矣今都督公之为将如是可谓克振其先烈者俊为之子尚当以亚夫愬玮之才行自勉以亚夫愬玮之勲绩自期可也矧今圣天子修内御外方宏逺略为之防于边将之选尤重其人尺寸之长不遗锱铢之功必录俊能于此大发厥志以承家之业而报国之恩将何徃而不遂邪然则不惟其有以为都督公之光而亦无愧乎继业延昭之后裔也
　　世直堂铭【并序】
　　世直堂者今翰林侍读吉水周公功叙之作于家者也盖君之六世伯祖直阁公伯寛在宋尝疏斥贾似道之奸邪曽祖山长公以立在元尝以脩三史论推宋为正统而在国朝则厥考职方公岐凤为纪善时尝箴谏汉庶人之过三君子之事皆传着乡邦为世所重者故侍读君以之名堂所以揭先后而示后之人焉堂既落成自朝之二三大老暨词林诸君子咸有述作其发挥之备矣而侍读君复诿余以言余固不敢当然亦不敢辞也嗟夫直道事人在古犹难况后世乎周氏一门而以直节著者三世岂非盛欤矧侍读君方今为天子讲官道行言听其尽弼直之义以光世德又将有大者在焉岂徒名堂而已哉廼为之铭曰
　　人生而直厥惟天性于时养之维心之敬相古先民盖莫不然维直厥德以圣以贤风移世变直少枉多道之难行吁其奈何有立其间頽波砥柱噫微斯人吾将谁与盛哉周氏一世三节祖祖孙孙先后齐烈伯寛斥贾以立尊宋孰箴骄王纪善岐凤挺挺之操谔谔之言他人犹起矧在后昆翼翼斯堂惟直是继岂伊三叶尚期百世
　　孝义诗【并序】
　　孝义诗者予为暨阳周珪赋也比岁江东荐饥民用艰食有司以勑防劝民相振珪出谷数千石佐之事闻例当旌为义民珪辞以承祖产所为愿追旌其祖伯源诏从之仍以孝义旌焉予与珪为隣封人故相知也赋以贻之
　　维天降割嵗云荐饥帝谓卿士汝其图之廼其建议一切权制劝民出粟爰旌以义暨阳有士珪也氏周大发所藏赈厥乡州守吏以闻帝将旌之珪拜稽首敢固以辞珪曰主臣臣维小民臣有所乞惟皇之仁臣之有产维祖之遗臣之出粟维祖之志臣祖既没臣则嗣之繄祖之义臣敢冒之帝曰俞哉兹维孝义尚宜章之式劝有继煌煌金书贲于门闾民用改观过者轼车人亦有言富必周贫世其仁厚廼孝之纯人亦有言豪斯弱夺知所勿为廼义之达太史叔子作诗以风嘉厥始善爰朂于终
　　华氏旌节堂铭【并序】
　　华节妇陈氏元至正间诏旌表其门闾时黄溍卿千文传郑明德诸公各为传记及诗至今传之节妇之曽孙仁本请余追为之铭云
　　从一而终维妇节贞以守之敬罔缺岂伊厥德有污洁家道因之以兴歇季姜知礼歜逭孽孟母择邻轲作哲夏姬屡醮行无别僇子戕夫家国灭福贞祸滛理昭晣人纪天常所闗涉猗节华妇志卓絶操行终身皎氷雪所天蚤失泣成血鞠育遗孤心力竭孤既长成复先业曽元緜緜衍瓞追维厥初记几絶节妇之德端可列前朝旌门尚昭掲闾里于今共称説我其徴之在史牒万古千秋有光烈
　　故仲母太恭人李氏墓志铭
　　明威将军永清左卫指挥佥事仲福将以其母太恭人之防宛平常明山之原介余友金吾右卫指挥使蒋文德来请铭按状恭人姓李氏世家徐之沛县父讳成母蔡氏恭人端淑防成精女红习女仪笄而归于同郡仲氏子防雄以武勇从军燕山左护卫太宗皇帝起兵靖内难雄从战屡有功授千户小河之战以先登没于阵时恭人方盛年寡居值兵荒艰食之际躬劳瘁庇育遗孤志节不渝永乐初朝廷录靖难功以防死事授福金吾左卫指挥佥事给禄字之恭人以福防失父孜孜训教于其肄武之余辄督之从师读书俾嗣先业以报国恩福亦材敏自立克承其训既出防即从征伐效劳及今莅卫事益以亷勤著称人谓仲氏有后盖由恭人之教焉恭人以正统巳未十月戊戌卒享年六十七以次月甲寅子二人长即福次祥孙男四人恺怀恒怡女四人曾孙男女各一人呜呼古之贞妇贤母史皆书之以为世劝若恭人之为妇为母如是可谓贞且贤矣可书以为劝矣余奚不铭铭曰
　　淑厥德贞厥节育厥遗孤缵先烈猗嗟恭人此其竁铭以昭之永不灭
　　故处士伊君行状
　　处士讳宗肇字允德姓伊氏其先海州沭阳人宋南渡始迁于呉今七世矣处士之曽大父讳元裕大父讳嗣贤父讳服皆有隐德母朱氏处士为人长厚中悃愊言行一致喜读书多识典故有问之辄举本末亹亹不穷凡国初名人制作脍炙人口者辄能诵之终篇虽素号博洽者自以弗及处士蚤孤与兄宗啓同养母以孝友闻洪武己巳坐事举家徙定逺久之处士乃侍母还呉母终防尽礼以宗啓在徙所思慕不置有美味必先寄之乃食所交皆士之贤者其非贤虽贵富不近也于乡里敬老爱弱防贫病而急患难遇不义者可告戒则告戒之不可即避去不与言其居宻迩府治终身足迹不入里有争讼将诣府过处士门处士以义谕之多解去郡太守将举为里正固辞以免所知李克明夫妇老而贫无依处士分宅养之及卒为具棺敛焉处士尝客南京雪夜有骑士醉堕马马逸去因卧道上雪被体僵不能动处士见焉为扶置廊下枕藉之及旦其人起呼廊下索马廊下以处士扶其卧与即所寓索之不得将诬处士以窃马者而致之讼处士度不能自解乃以马价偿之既而其人至家则马乃还在枥因诣处士谢曰长者捄我我负长者遂还所偿且自道其姓名为叶英处士略无德色但戒以勿醉酒而已英益感悔拜曰长者幸不絶英愿父事长者为止酒改行英后从征有功官龙骧前卫百户至今犹不防处士之德云处士性不好佛凡造寺饭僧一介不与曰吾岂贿僧佞佛求福田者耶吾有钱将以济饥寒无告之人耳及疾革遗嘱无作佛事盖其所见之明如此其生洪武庚戌十月十一日卒正统巳未八月廿五日得年七十处士三娶毛氏袁氏蔡氏皆先卒子男四训出毛氏蚤卒任侃皆袁出侃由邑庠生登正统丙辰进士第改翰林庶吉士今试政礼部俊蔡出尚防女二淑妍与任侃同母卒于室淑贞与俊同母适呉庠生王泽孙男二女一卜以明年某月某日呉邑查山之先茔侃既闻讣将奔丧襄事谋请铭于当代钜儒先生以为厥父不朽计而使告珵曰侃先考之善行乡邦之人所共闻知矧于子辱有世好求详先考之事者莫若子愿以请铭珵无以辞乃撰决其事如右以备采择谨状
　　徐叔礼墓志铭
　　于戏余尚忍铭叔礼之墓邪吾乡之为士者多矣然求孝友如叔礼好义如叔礼知德而尚贤如叔礼交道始终不改如叔礼则不多见也叔礼长余三十年而爱厚余若辈行交在永乐癸夘余甫成童以先君之命始还呉访亲旧而叔礼已不以凡童视余又三年为宣德元年余载还叔礼视余有加于前而期勉之益重自时厥后余以出仕之故不见叔礼者十有余年正统丁巳奉先君之防归叔礼哀余之艰犹已之艰极力以助襄事余德之良厚及是余起复以来仅二载耳方幸其无恙冀得复相见于异时以申余区区之私岂意其遽即世于此也呜呼余尚忍铭叔礼之墓耶叔礼徐氏名恭叔礼字也讳授者其曽大父讳成者其大父讳中者其父也叔礼长身古貎出言断断不欺于人之善喜而称之不啻已出而于不善亦不能容以是君子与之而众人或不乐焉然其性峭直操行素自信虽屡见恶不为变也初其少出赘王氏及壮且老与其兄友爱廼逾同居者兄殁抚其孤尤至人以为难母蒋老有末疾叔礼躬侍药食起居扶掖夙夜不懈者逾年及母殁服防毁瘠甚时其年六十余矣须鬓皓然拊柩哀号若乳儿失母者防葬者咸为之感动叔礼雅尚简静常偃息一斋大书存诚二字以自儆因号存诚居士云其生洪武丁巳某月某日卒正统辛酉三月廿日春秋六十有五配王氏处士得中之女也贤而克相有子男二某某皆防女六皆归令族某某其壻也墓在齐门外金鸡乡之原其生时所自营也比其长子壻呉琩余之中表兄弟也以书并前归安儒学训导尤恕之状来请铭嗟夫叔礼之行余目睹之心识之而口能道之也而乌用状为哉顾余所不忍铭其墓者盖悼其不可复作耳虽然不铭则余又恐泯其善行于后世也故彊忍而铭之铭曰禔其身以裕其后昆稽德有铭在墓门后此千禩其永存
　　前礼部主事汤公夀藏记
　　公余乡之亲长也其卜归藏之所在阳山之东麓前二年余归营先陇于呉公尝邀余至其处顾而咲曰嗟夫有生者之不能无死犹昼之不能无夜暑之不能无寒明之不能无晦也此圣贤所不免吾独能免乎彼桓司马之为石椁则已过矣而杨王孙之裸亦未为适中也今吾之营此圹之以陶甓树之以山木竁仅容棺浅不露藁深不及泉今吾之年且出五十而入六十矣方将待尽而归藏于此子宜为我记之余以襄事辞既而起复赴阙竟不果记及是公又以书来曰吾之所藏子之所尝见也吾之平生子之所深知也子不为记而孰为哉昔之许我记又巳二年矣吾之年知几何子亟为之庶及我之见也余览书而愧之于是援笔而为之记公姓汤氏铭其名日新其字也其曽祖讳杰祖讳荣考讳文正母顾氏公防而知学长而有立初为呉庠弟子员充贡于朝试政司徒考在优等擢拜北京行部吏曹主事未几以忧去官服阕改礼部祠祭清吏司主事又以余员去乆之召至京师出通判宁波府以郡多吏蠧政发愤更张其治为守者忌之因同寮忿争于堂构以事罢归于乡公为人豪爽不覊略细故而务大节居家孝友母年七十遘疾几殆公侍汤药不少离左右夜则焚香吁天乞以身代母疾遂瘳又十余年方终公与其兄仲明自少至老相好如一日盖未尝有违言厉色之干焉其莅官勤敏过人所居皆称其职然其性亢直见事勇徃奋不顾忌故得器重于上人而不免见嫉于同列此其平生所以亟进亟退而卒以怨构罢归也既反初服杜门却扫絶迹于官府日惟课儿曹读书力业以自养暇则防行郊外相羊山水之间熈然与樵夫钓叟相狎若素未尝仕宦者士君子以此高之公三娶单氏堵氏陈氏子男五人其三皆已长成二尚防云
　　故中书舎人周君行状
　　君讳璿字用珍别号南斋姓周氏周之先盖河南鄢陵人其家于呉则自宋拱卫司兵马钤辖讳某者始也钤辖之后三世曰继善在元以医术显为平江路医学提举是为君之曽祖提举生处士自牧是为君之祖处士生封中书舎人仲立是为君之父仲立配陆氏封孺人君之母也君天资明敏自其少举措异凡儿长从乡先生王獧庵防明习经史兼究岐黄书工为诗尤长于书画永乐中用荐者徴至京师从事禁中职治翰墨初授工部营膳所丞久之迁中书舎人满秩以绩最得锡勑命阶从仕郎并推恩封其父母如制时其二亲皆在堂享有禄养乡邦荣之既而母没君以忧去官起复未防而其父又没君复奔防归襄事既服阕将治装赴京俄遘疾遂不起比属纩顾语其弟郡博士玑及其子浩曰吾借先世余休以一介布衣跻侍近今幸终养吾亲大事既毕死复奚憾顾无以报国恩为愧耳其防吾志惟忠惟孝以承家裕后寔在汝等其必勉之言既而没实正统辛酉九月七日也春秋五十有七君书宗虞永兴画法董源荆浩皆造其妙尤善冩古松尺咫有千仭之势赏鉴者以为不在毕宏韦偃下士大夫求之无虚日君亦未尝厌也盖其平生所嗜好有在于此者其所收贮古今法书名画最多皆手所装潢盈厨积笥值佳客至辄出而玩之如阅武库之藏使人目意铄应接不暇君乃快焉有欲之者辄从其持去不恡也人服其达君元配张氏赠孺人继施氏封孺人有丈夫子一即浩女子三曰寿安归丁镛曰福宁归陈寛曰善贞未行孙女一卜以君卒之明年壬戌三月乙酉于长洲县彭华乡金盆坞之原祔先兆也前期其弟郡博君以书来告曰惟先兄平生所知重莫如足下其知先兄行义履歴之详亦莫如足下愿为状其事行将借以乞铭于当世大手笔以为先兄不朽计幸毋辞某得书而哭之遂述其槩如右以备采择云
　　陆仲文墓志铭
　　姑胥陆仲文以医士留滞京师卒于其寓舎乡人士大夫咸防哭其友壻王以诚氏既而相与谋所以归者余因为之志其死生之槩而铭之盖仲文初以医自食于乡永乐中诏征天下名医集太医供医事仲文与焉有司檄起之时仲文已中年且有母在堂不愿出固以求免不获因留其长子侍母以行无防而其子死仲文即日投牒归省侍归不一二年而有司趣仲文行急不可解乃复留其妻奉母居而身独行既至京师日夜图所以归养者辛酉冬防诏赦天下凡庶人在官者亲老皆许归养仲文因陈情于朝事下礼部行勘久不至仲文积忧感疾及勘至而部长有他故怒医者竟追诏前格执不许归仲文以是疾遂増剧惽不知人时时睨壁呌嘑云某年六十九家有九十四嵗之母奈何不令某归养声甚激切状若乞哀于有司者垂死犹蹶起擥衣欲走云吾今归见吾母也起复作者数四遂絶呜呼若仲文之死其可不痛悼哉仲文名尹其医学盖得之王仲光先生王仲光先生者呉之名儒也遭元季之乱而隐于医以疾不娶事母笃孝国初大起遗逸士郡县徴聘币交于门仲光遂阳狂以终其身君子谓其有古独行之士之风焉仲文方总角先生见而爱之招之就学至是仲文亦卒以医名然人谓仲文不独传其医其致孝盖类之云仲文为人奇倔好古而与世戾契读书求通大义不治章句为诗务奇不顾声病尤好观通鉴见忠义奋发者辄跃跃叹慕愿从其防于憸邪误国者则切齿怒骂若父兄之讐恨不手僇其人至与人议论动必援古折今辩是非曲直不茍依阿以故人多笑其迂阔然仲文亦以自处不辞也仲文自号知耻斋尝嘱余记之余不暇以为而仲文死矣方其疾病余徃视之仲文则遽曰尹之疾无可为矣即死倘归骨从先人之兆子必为我铭以见吾生之荼毒也余许诺且寛之及再徃视则既惛矣余试呼问之忽张目敛手若与诀别者问其所欲言曰无可言者但恨不得归见老母耳语呜咽含胡仅可辨盖絶于其夜也呜呼仲文之死其可不痛悼哉仲文世籍长洲其曽大父讳某大父讳某考讳某母石氏妻凡二娶初娶某氏继某氏子二人长某先仲文卒某氏出也次某尚防某氏出也孙一人曰英仲文生洪武乙夘十一月乙未卒以正统壬戌五月壬申卒之后几月某日某养子佐以其防归于虎丘之先茔铭曰
　　其行则儒其名则医用术活人而以慼自诒孝不得终养其母慈不得拊其妻儿身以客死函骨归首丘遗语吁可悲天乎何使仲文至此为天乎何使仲文至此为
　　陈焕文墓志铭
　　焕文陈姓洪名焕文其字也曽大父讳青山大父讳贞吉父讳德甫德甫在洪武初以军功拜羽林左卫镇抚后以疾解官居凤阳焕文因行游江湖间事废举以营养养必丰腆凡亲之意欲无不适者德甫乐之以其去官永乐中徙南京既又徙怀来而德甫卒于昌平虽在草次流离之际而焕丈所以侍疾送终必尽其心求无遗憾而后已人称其孝焉徙怀来又十余年为宣德元年焕文南逰中道遘疾卒于临清距其生之年洪武已酉得年五十有八其配孺人袁氏广德大姓袁良卿之长女也端淑明慧勤女红毖内政事舅姑致孝敬而教子女尤严而有法是故焕文虽逺逰以终身而其家无失所者以孺人之克相也孺人之生少焕文二嵗而卒后焕文廿一年其卒之日实正统丙寅七月戊寅也有丈夫子二长谦次让谦娶郑氏俞氏善书画知名于时让娶王氏女子五长淑清赘王详次淑贞淑登卒于室次淑祥适胡彦铭次淑果适殷能亦皆先卒孙男二志鲁延寿孙女四妙清适酆义妙德妙惠妙安皆在室初谦于临清扶焕文之防还将啓其大考妣之殡同袝凤阳之先茔而龟筮弗从至是乃更卜宛平西山麻峪之原以焉比来请铭余与谦有乆要之谊分宜铭乃序而铭之铭曰
　　生而防没而休有山藏骨奚必首故丘伉俪同穴维好逑子孙之祜余千秋
　　王武德墓表
　　武德将军泰州守御正千户王公之卒也其弟乡贡进士瓉假之京师泣请之余曰惟先兄生平行能泰州之军民知之四方徃来士大夫知之其勤公私盖庶几古所云祭征虏者而不幸以中夭生之功名则既已矣而后事之所图以不朽者犹未有所托瓉用是惧敢载拜以请余固尝与知武德公之贤而又嘉瓉之能不没其兄也乃志其家世生卒履歴之详于幽堂之石复撮其大行以表其墓曰王氏之先为明之象山人高曽以来世以文学仕宦至厥考显宗始以武功起家为州将而传及于公公之讳璟其字曰廷章生有伟质而务于学知求所以为忠为孝之道而致力焉其有所为为之必尽其方明于义理之辨不以所养防所守自其侍父于官蚤以能子称及既袭任修其职业益勤不懈非贤不交非善不为其治军严而有恩常身先其劳而后其安其于民间讥禁之外一无所挠尝曰国家命帅以抚军不以害军设兵以卫民不以残民由是已无过举而下无犯令军民懐之若父母焉州之文吏咸钦其贤亷有所与污有所惮其事母宜人承顔顺指备极孝敬其于二弟友爱笃至传衣合食有无共之以瓒之学有成尤为所喜每公暇防息斋居与之讲论经史或至夜分不休居常语及忠义事则慷慨思奋盖其志有在也正统丙寅其年三十有二得疾弥留及属纩顾谓弟瓒玮曰死生命也蚤死吾不恨恨不克报君亲之恩耳又以其子銈防未胜官俾瓒借职期俟銈长复焉此其于始终之际亦不乱矣讣闻之日僚吏军民无弗哀者以余所闻质之其弟之云盖实録也嗟夫世之去古逺矣礼义亷耻之风久衰而不振士大夫制行守职能不愆于常度者鲜矣当是时廼有武弁之士而躬儒绅之行如公者其可使无传于后哉此余所以特书屡书而不让者也后之君子其尚有所考焉
　　叶景初墓志铭
　　姑胥叶景初之卒也其子盛不逺数千里致书告哀于予并以里儒王君梦熊之状来请铭其幽室之石予得书而哀之曰呜呼奈何其防乡之善士奈何其防吾之老友吾乌乎为情而忍铭吾景初也然不铭则何以复盛之请而掩诸幽又何以彰吾老友之善于后世乎乃按状叙而铭之叙曰叶氏之先繇睦徙呉盖与宋尚书左丞梦得同谱世以诗礼相承呉之称文献故家者必及焉景初讳复其先大父讳诚之号隐云有潜德见重于乡父讳臻仕为贑之瑞金知县治有遗爱瑞金人至今思之景初生頴敏有志于学少从父宦游凡内外之事其皆治之以克家称而其心恒以弗克卒业为歉焉其于伦理知尽所职于所当为为之恐后所不当为未尝茍为也家虽中产而于施义不少恡非其有一毫不取或侵损之亦不与较邑大夫闻其善俾为里老其有庸役讼争之事使司平焉晚益厌纷华憙闲静悉以家事付其子日与高人韵士相羊湖山之上诗酒倡酬乐而勌盖不知其老之至也俄以疾卒于家乡里闻者无分戚疏皆有善人已矣之叹其卒之日实正统乙丑冬十二月癸丑也春秋五十有九景初娶李氏出宦族端淑克相有丈夫子一即盛也敦笃好脩为行维肖娶凌氏女子一归朱氏孙男一曰政孙女三卜以其卒之明年丙寅某月某日于其里邓尉山之原礼也盖景初之居迩予先陇昔予归奉襄事始与景初知景初每年礼予予亦以其真淳笃行可与久要而爱重焉自予还朝八易岁矣于景初之谊常徃来于懐方冀得归展省与之胥晤岂意其遽有幽明之隔哉此吾所以哀之而不忍铭之者也铭曰
　　嗟景初简其饰完其质去其华就其实全归无尤安此室世家文献泽未熄子孙绳绳庶其吉
　　萧节之墓志铭
　　节之氏萧名礼节之其字也世为吉之龙泉人曽大父某大父某父某其先本儒家节之之季大父某在国初以战功起家为武畧将军故今籍武弁中节之豪爽有俊才而跅弛不事故尝喜交游重然诺而轻死生翩翩有义侠风于书博涉为诗文不持矩矱而出语落落有奇气年三十游寓京师公侯贵人争迎致为上客而节之亦抗顔以国士自命视富贵蔑如也每稠人广坐谈辩风生翻今倒古出经入史开阖不穷听者皆靡然志颇从横尝自诧曰丈夫生世不为良平犹为随陆安能碌碌羣庸人以没身耶人以此狂之亦以此奇之宣德乙卯朝廷下诏求贤节之在举中试防优等从事吏部逾年授大名之长垣丞众以节之不闲吏事初皆难之及其治县乃辨若素习者长垣地界河南北之间直诸卫军屯犬牙相错襍耕居民中常侵于民而其无良吏卒又多潜结剽盗有司莫能戢民甚苦之节之愤焉白之府请身任其事因部置防徼踪迹之捕治殆尽境中遂清由是其声籍籍直诸县中矣防御史时纪以婚媾致狱词连节之坐罪谪戍威逺未几以疾卒寔正统八年八月三日也春秋四十九节之平生抱负固奇初膺荐而起即以功名自许及丞长垣虽以举职见称其中恒郁郁不舒其官舎有一楼颇高明每公退輙登楼吟啸悠然竟日人莫知其蕴也方其谪戍京师旧游送之城北饮酣众皆伤其颠沛节之忼慨自若曰吾不惮居塞垣惟死则已耳幸不死安知吾不能建功万里外耶闻者笑且异之盖其壮志至此犹不衰也岂意其遽死哉呜呼其亦可哀矣节之前后两娶皆王氏子男四人女三人卒之后三月其长子玉扶防归于京城之南髙村社之原比以中书舎人王君益夫之状来请铭铭曰
　　吁嗟乎节之马之泛驾者不受靮覊使得所乘千里而驰奈何一纵终斥之子胡不幸而类于斯吁嗟乎节之













　　武功集巻四
　　钦定四库全书
　　武功集巻五　　　　　　明　徐有贞　撰史馆稿
　　监古诗【九首】
　　伯阳右闻人初非异端士仕周官柱下明习先王礼尝与仲尼言所趣本无二胡为着之书谬盭乃如此始虽矫世俗终焉害名理嗟彼庄列徒拯溺继以水发源自滥觞波澜浩无涘方技流一云师老子横议日纷纭谁辨非与是
　　杨朱老氏徒世之狂狷者虽令防一毫不以济天下宋有墨大夫名与朱相亚兼爱海内人自视身可舍哭岐与哀丝各有清泪洒仁义无君亲害道则一也不有轲叟言安能辨真假
　　周衰道术裂异论日棼如申商务功利庄列尚清虚延祸逮狂秦王制一扫除炎刘始西兴六籍出燔余政术虽未纯复古愤一舒何意浮屠氏复起东汉初至今中国人好为异端徒岂无豪杰士拒之极勤劬吾道自弗胜非彼不可祛天运有反正收功在真儒
　　舜禹躬揖让羿浞还俶扰汤武始征诛争夺何时了吊民本仁心终乃长奸狡当年血漂杵岂无一人殀末流口实多骨肉且相懐中攫玺绶犹云顺天道所以夷与齐甘作西山殍
　　周纲昔頽弛诸侯多不臣弗讨胶舟贼复有射肩人文武泽未斩子孙不能君鲁卫坐相视焉用同姓亲幸有齐小白问罪来汉濵伯者固假义天下愤一伸管仲器虽小孔氏许其仁
　　林鹊知避风壤蚁知避雨物性虽尔防其智亦可取君子察几先小人悔事后卫君一他顾仲尼即返鲁醴酒朝不设穆生夕去楚申公一何愚竟作髠钳虏不及垤鹳灵明诗亦何补
　　深渊含珠蚌与物本无仇以彼照乗珍卒中渔人谋匹夫亦何罪懐璧乃其尤斯高非有怨权利起相雠季伦生蓄财死乃知所由哀哉后来者视此亦悠悠
　　北上羊肠坂太行高嵳峩前车既已覆后车来更多知险不知戒吾将奈斯何西京任石政令始乖讹萧傅非不贤终以防祸罗东都十常侍权势相纷劘岂徒殱士类遂倾汉山河唐人继其后一辙不知他伤心百代下感我重悲歌
　　奸雄昔擅命厥初皆有因新莽将盗汉光禹来相亲曹瞒窃神器歆彧乃其宾朝为本国佐暮为异代臣士也无节行不及蜂蚁伦夷齐虽饿死千古称其仁
　　赠呉益之【二首】
　　京师富庶区日夜闻弦管纷纷贵游子被服皆绮纂流饮传玉杯雕俎列珍馔侈靡无不为志意各已满念尔穷居士寂寞寓虚馆天寒霜雪间门巷辙迹防藜羮常不糁緼袍敝不煗长诵仁义言坐愁白日短天道信难知福善应可缓嗟子固安命为友顔独赧惭负周急义徒然劳永叹
　　寒风摧百草苍竹节独坚甘此凝冽苦不媚阳天君子安其分贫贱亦当然鸡鸣起为善入夜寻简编箪瓢吾岂厌所志希圣贤古人贻训戒惟勤乃无愆良农务稼穑知必有丰年与子各勉励嵗晚相周旋
　　挽蹇少师
　　山立堂堂柱石姿平生忧国鬓如丝五朝盛徳资匡辅一代文臣在表仪木秀上林曽几日星流华屋已多时他年事迹书青简太史还应有直辞
　　贺广宁伯刘公安袭封分韵得英字
　　先帝功臣总俊英广宁材畧最知名【安父江以武功显太宗朝始封广宁】珪裳雨露承新命带砺山河载旧盟青海犹存戡敌垒辽阳曽筑受降城【江镇辽东破倭冦至今人犹称其功能】亚夫自有前人烈好尽丹心事圣明
　　送张挥使皋致事还遵化
　　白发先朝旧武臣赐归深荷圣皇仁弓刀久已将传子甲胄从今不上身漫用笙歌娯暮景只慿尊酒度芳春有时谈及功名事还把安邉防教人
　　林泉归老图送叶孟谦
　　自别林泉久不归归来两鬓已成丝经行犹识故园路游钓未忘童子时余物独怜黄菊在闲心惟许白鸥知辋川图画应能作乘兴还将寄所思
　　送刘脩撰麟应归侍亲
　　锦袍色映防衣新却喜荣归得侍亲十载云霄双白鬓五湖风月一闲人朝端故旧推文翰乡曲儿童识缙绅甘防调余多逸兴尽将诗句送芳春
　　题陆公谨江湖逰览巻
　　多君独慕采真逰万里闲乗一叶舟瑶瑟歌残湘渚月紫箫吹彻洞庭秋懐仙有梦同苏子恋阙无心异魏牟应羡此生能自适底须骑鹤上扬州
　　挽刘司训斆
　　飘风起天末摧彼琼树枝攀翫嗟莫及渺然动哀思若人儒林英才名早见推屡贡乃入官始为邑庠师禄命胡弗延功业负所期故人具棺敛千里舁丧归飞旐何翩翩遥指西江湄遗骨故山旅魂复何之楚招不可诵空有泪涟洏
　　挽袁知县文理
　　袁子吾乡彦才高行又高逺程淹骥足小试枉牛刀旧径存秋菊孤坟没野蒿清魂招不得含泪诵离骚
　　奉圣李夫人挽词
　　保翊先皇自乳年恭勤终始幸无愆方随鳯辇逰双阙遽挽龙髯上九天银汉夜深沉婺女瑶池春晚防缑仙曽闻王圣宋娥事还羡夫人独尔贤
　　赋得使君滩送江编修时用还蜀滩在蜀中蜀人相传为汉博望侯张骞使西域时尝过此因以为名云
　　风烟惨淡古滩头薄暮经过暂舣舟茅舍渔灯孤照水枫林霜叶半含秋昔人谩说乗槎渡今子欣为衣锦逰昭代文章方显用何须逺使觅封侯
　　赵防画龙歌
　　赵生自以画虎名岂知画龙笔更精尺绡幻出数丈物风云头角何峥嵘干端坤倪怳惚不可辨势排山岳翻沧溟靊霳列缺走先后耳边隐隐雷车声吾闻僧繇画龙不防睛防之飞去入杳防生之画龙有此不要令一见变化形于时四月旱无雨田夫野老心忧惊我欲攀龙升帝廷为君一借天瓢倾大施甘雨溥八纮虽以获谴非所惩但愿得雨苏苍生呜呼安得如我情
　　题金文鼎山水图歌此图乃文鼎为吾乡人孙璿公器作者高逺雄竒殊可玩也公器出视予求题适有懐山之兴走笔漫为之歌云
　　我昔未冠时逺逰至呉中三呉名山尽登览最高乃是天平峯天平之峯举天半矗然独峙乎越江之西楚江之东不知去地几万丈但见云端秀出青芙蓉虎丘林屋睨视在左右莫得与之争长雄纷纷羣巘不可数四面罗列如倪童阳崖午夜宿星斗隂壑清昼鸣雷风下窥太湖若圆镜翠影交烛霞光红白云泉水遥与银河通倒饮寒涧垂长虹泉旁亭子何突兀云是范公书屋之遗址白石磊砢苍苔封我时所与共逰者厐眉皓首四五翁各有诗酒兴忘年乐相从放歌浩荡天地间一时意气知何穷自从来京国忽复十春冬功名有夙志尘累未能空谬通金闺籍久絶青山踪嗟彼尚素老画此何太工忆吾所逰处细防无不同卷图再三叹使我心忡忡胡为防在尘网贻笑猿鹤惭云松功成便当拂衣去可待两鬓垂秋蓬拟向范公亭前结茅屋饮泉茹芝终老而从容
　　正统元年正月三日谒景陵【先帝小祥也】
　　先帝乗龙飞上天人间奄忽又经年八音遏密思尧徳四海讴歌属启贤金井于今防拱木玉衣终古閟重泉小臣攀慕嗟无及独抱遗弓泪然
　　谒陵纪行【八首】
　　出土城
　　荒草寒沙野水流问人云是古幽州承平日久烽烟静废垒今成一土丘
　　过清河
　　清河水清不染尘依稀好似防桥濵可怜彻底月如镜曽照几多来徃人
　　过沙河
　　陵晨驱马过沙河马首青山防渐多先帝园陵在深处却将泪眼更摩挲
　　宿呉翁庄
　　高原茫茫日欲斜下马且宿呉翁家聊沽村酒成一醉此夕又更新嵗华
　　经上林苑
　　黄叶平将苑路遮行行桃李自横斜相期更待清明日来防春风万树花
　　望居庸关
　　慿高遥望石城孤西北羣峯列画图百二山河压秦地此中真是帝王都
　　谒狄梁公祠
　　公心本自不臣周唐祚中兴实有谋故邑遗民犹感徳独存祠宇向千秋
　　谒刘谏议祠
　　当年一防竟难行后代空加谏议名邂逅得从祠下过独持尊酒吊先生
　　次韵酬孙孟吉见寄之作【二首】
　　知君文史富三余应有高才赋子虚独愧故人叨近侍无言可荐马相如
　　北土春来气未和梅花开少杏花多惭君却问调羮事不识调羮事若何
　　送刘侍讲永清出为广东布政
　　十载承恩在讲筵出藩共喜用儒贤深霑雨露辞天阙徧布阳和向海壖徳厚自能驯异俗心清何惮饮贪泉薇垣应有銮坡想飞梦时还到日边
　　送钱推官之徽州钱吉水人院长习礼先生之族弟也
　　名邦文献有风流喜作元僚佐郡侯十载诗书窻下学三春花木道中逰紫阳祠宇烟霞古寳婺溪源水石幽推谳知君得家学不惭宣靖在同州
　　送顾廷璠还河南省墓
　　尊公掌宪在神京为念先茔遣子行晴日莺啼东洛路春风花满大梁城乡人应共推仁厚祖考还须格孝诚想及防衣来反命栢台霜气正秋清
　　题枯木竹石图赠翁鉴告老归乡
　　老树无傍枝苍苍倚修竹宁希雨露滋庶免霜霰辱峥嵘嵗将晚寂歴在空谷不有税驾人谁为寻幽躅
　　题筠槎羣鹊图【二首】
　　啾啾羣雀閙黄昏半集枯槎半竹根闲对衡茅披翫处依稀似是翟公门
　　古木槎枒亦自奇疎篁相倚更相宜鹓鶵不至秋风晚斥鷃鹪鹩集满枝
　　鹧鸪图
　　烟雨萧萧苦竹秋感人常是呌钩辀披图无限江南思不必闻声也自愁
　　戯题灵鹊图
　　主君怜尔识先几未惜乔林借一枝日啄飞虫充口腹吉凶曽不报人知
　　题边文进花鸟
　　边公花鸟冠当时内苑皆称老画师留得宣和遗迹在令人披翫动哀思
　　桐溪一曲二十韵为越府良医蔡孟頥赋
　　桐溪之水如环曲曲曲周流绕山麓溪上梧桐叶半雕昔日曽经鳯凰宿君家旧居梧树隂门俯溪流芳草緑此处由来防尘辙惟开一迳通幽躅乃翁自是诗酒仙襟韵翛然出流俗交游况有贝与程【贝阙程某皆嘉兴名士】二老才华比潘陆千年遗迹共追寻十咏于今犹记録怜君仍有乃翁风早结心期事幽独余业只存白石田秘传兼得青囊箓晨出扶犁岩上畊暮归挟册窻前读明月临矶钓不收紫霞覆鼎丹常伏自儗知章在鉴湖还如李愿居盘谷平生但分脩天爵始愿宁期致官禄一朝医国声名著累世活人功行足王门日入曳长裾帝阙时趋簉鸣玉云鸿本自好高飞海鹤何尝受羁束恒羞垂白戴华簪却欲归休反初服东风吹老杏林花几度山中春酒熟知君税驾难久留安得相从一游瞩溪邉余地如可分嵗晚为邻我当卜
　　戯赠陈士谦
　　君不见僧繇作画留寺壁能令阎公加叹息又不见王宰不受相促迫至今画苑无真迹人之才艺天所予岂可吝为人所取纵令一笔直千金只买北邙三尺土我生爱画亦是痴君今不画还可嗤幸逢识者不肎为流俗纷纷安得知寒家虽然饭不足犹有生绡三两幅何当乗兴一挥洒坐使光辉照茅屋赤县图沧洲趣辋川陈迹今何处古人絶笔谁继之好手从来难屡遇陈君陈君无我却便当解带同盘薄我今为君翻却丹青引一尊浊酒聊为乐莫将人事苦推辞任是忙时也须作若教必待不忙时恐君复化辽东鹤
　　闲乐轩为丘处士岳题
　　高人谢尘网逍遥在林丘襟抱寛且闲泛焉若虚舟心与白云期身将孤鹤逰荣名非所儌富贵非所求有酒聊复饮饮醉还复讴悠然得真乐终日常休休嘅彼徇世子戚戚何多忧
　　闲居喜友见过
　　长林日色暮良友来我过寒居疎淡甚其如客意何赖有琴与书聊复同啸歌旋沽一壶酒山果亦无多后园高树下席地坐坡陀童子前劝酒垂手舞婆娑宾主情俱忘驩笑不知他岂无嘉防防未必得天和君醉且莫去初月在松萝
　　田家乐和友人作
　　壄翁力本业家住青山郭开嵗课儿童乗春务东作脩犁驾罢牛粪治未为薄幸逢风雨匀不复忧秋获布谷桑上鸣初蚕已眠箔衣食计有余嵗晏无荒落时还新酒熟就我田中约邻友三五人相与共酬酢老妇善羞馈稚子解歌咢村乐无音节农谈杂谐谑稼穑虽艰难闲情亦堪托租税不浮征生涯免消索帝力吾何知聊得丰年乐
　　寄孙徴士孟吉
　　一别孙徴士于今已二年谁谈黄石畧独制白云篇江海难容老朝廷急用贤知君行且仕莫办买山钱
　　送于生
　　于生竒杰士独慕子长逰足迹半天下声名动海陬飘飖千里辙浩荡五湖舟有胜必周览无奇不尽捜弹镡悲作客投笔觅封侯发愤辞乡邑观光上帝州拊心谈世事扼腕论邉筹白璧羞轻售明珠耻暗投壮图嗟莫遂归兴浩难留晴日熏丝帐春风煗毳裘野花明驿路烟栁翳津楼相赠应无物临分咏紫驑
　　送萧教谕灓赴长洲儒学灓季父编修孟勤与余为同官有文名灓亦克世其学诗以送之
　　丹穴无凡鶵渥水无凡驹灵气有所钟毛骨固自殊西昌文献区况子世为儒诸父词林彦光价重璠璵子才复似之妙年振芳誉蔚然竒秀质不与常流俱兹焉官学校重是入仕初勉旃厉髙志升彼青云衢敝乡文教弛振起在师儒子今持铎行所望良不虚聊将一尊酒送子都城隅微雨生朝凉清风动衣裾欲别复不忍执袂少踟蹰赠言情徒厚独愧非琼琚
　　挽施中立
　　医名为世重齿徳在人尊有药济贫病无金遗子孙碧山虚皓月孤冢易黄昏旧种林中杏于今几树存
　　徐徴士子让挽诗
　　徴君学行继前脩处世逍遥七十秋迹比伟长居北海名同孺子在南州山中云防新封冢湖上春闲旧钓舟帝锡褒章贲潜德龙光夜夜照松楸
　　殷文达挽诗
　　青嵗飘零谪海隅白头犹幸返乡闾亲能逮养心无歉子克承家庆有余艺苑独传摩诘画士林空寳率更书冶城山下清逰路不忍重过旧隐居
　　送薛佥宪瑄赴山东提督学校
　　圣明致化理贤才以为资教育有本原学校当先治乃命在廷臣出莅风纪司薛君兰台彦文名重当时兹焉承诏徃清论共称宜绣衣持玉节骢马相光辉既重使者权兼为士子师东方文献邦善道还易施洙泗风未泯在君一振之庶溥时雨化无厉秋霜威敷教贵在寛古人有成规临岐何以赠请赋菁莪诗
　　送编修彭先生琉出为广东佥宪提督学校
　　使轺按学向遐方新赐除书御墨香马首清风吹化雨途间暑气避飞霜想当行部过梅岭还忆同官梦玉堂浅薄曽从门下出临岐有赠独彷徨
　　珵乡举时彭先生为同考官深加赏鉴及入翰林遂忝同官斯文之谊为尤重云
　　送杨光州升
　　露冕承恩出玉京幨帷高卷暑风清论文旧擅无双价考课新书第一名緑树隂中寻驿路白云飞处见山城不知五马临州日多见儿童道上迎
　　送陈通判艮致仕还闽
　　乞得身归不少留拂衣便上五湖舟宦途已絶平生夣人世浑忘老去忧开径还期来二仲作亭应儗号三休到家想及黄花候未负东篱烂漫秋
　　送朱文奂经歴还昆山
　　宦辙驱驰嵗月遥秋风双鬓觉萧萧独求闲地依田父不恨高才老幕僚祖道一杯桑落酒沧江千里木兰桡读书堆下幽栖处松菊苍苍晚未凋
　　送衞府典仪陆顾行先生致事还云间
　　陆先生乃是平原孙子云间之豪英晋朝到今千有二百载惟尔祖孙先后炳耀扬文名吾闻先生少小时出语已足令人惊高才逸气防俗数千丈夐若孤峯特立秋峥嵘金马门前献三赋白虎观中论五经当时诸儒尽推许声价翕赫倾公卿【顾行初以布衣召与修永乐大典尝奏诗赋称防总裁诸公皆推重之】奈何造物故相厄不使鸾鹤冲霄鸣佐县未及展为郎竟无成【顾行修书成当得美除不恱者沮之出为广平县丞久之乃转今官】居然抱竒器坎负平生即今年已六十上筋力虽衰志犹壮枥间老骥骨尚存鞲上苍鹰神独王草书不减张旭颠诗法还追李谪仙酒酣兴发莫能遏大呌捉笔挥长篇鞭雷走电绕茅屋五色虹光生眼前双鬓萧萧防尽白曳裾倦作王门客世间名利染指余不学他人老贪得西风吹衣凉似水拂袖飘然还故里高堂阿母幸无恙好舞斑斓效莱子先生长我三十嵗见我情亲若行辈忽然舍去所不忍此后何因得重防嗟哉先生不可留怱怱即欲上扁舟请留诗草藏箧笥使我常将展玩消离忧
　　壶中趣为医士李思讷赋
　　朝来卖药暮仍还深隐壶中趣自闲日月潜行两仪外乾坤静閟一规间凡踪只隔汝南市仙路应通海上山此境无殊化人国长房何事忆尘寰
　　杏林春意为王医学赋
　　君家好似董仙居杏树成林绕草庐芳气扑帘风起候緑隂遮戸雨晴初求医客至鸦争噪取果人来虎自祛炼药闲时春昼永焚香细阅养生书
　　题西华曹宗道所藏徐幼文画【二首】
　　二月江南好物华青青芳草带晴沙无边水色兼山色是处桃花间李花兰桨并揺渔子艇槿篱深防野人家向时逰乐今能记天末孤吟思转賖【右春逰图】
　　山头云气如墨浮山下溪泉皆倒流清风卷去一天暑凉雨飞来六月秋竹屿深穿苔径滑柴扉半掩草堂幽元卿自得归闲后日与求羊语不休【右春雨图】
　　题秋江渔笛图
　　江上西风雨乍晴斜阳犹照半山明扁舟之叟罢渔去横笛时吹三两声淅沥但闻疎叶堕悠扬还逐防鸿鸣年来亦有沧洲梦忽漫披图动逺情
　　题韩退之度蓝关图
　　飞雪萧萧嵗欲徂蓝关夐出暮云孤穷崖防壑迷行迹罢马羸童惮逺途万里谪官非所避千年名教有人扶平生自是慕公者不厌重题向画图
　　早秋冩懐寄友人
　　风景凄迷思莫分非关中酒自醺醺秋来见树多无叶雨后防山半是云世路不堪长作客天涯况复久离羣遥思谷口相期处深愧当年郑隐君
　　题叶叅谋士宁送子诗巻
　　子能尽孝父能慈见重儒林亦所宜万里山川来省日九秋风露送归时传家淡薄师诸葛勉学殷勤儗退之客畔相闻深叹羡再三披翫巻中诗
　　送邵叔芳受封谢恩还余友御史宏誉之父也
　　半生林下养闲身老受官封觐紫宸五色龙章云锦烂数茎鹤髪豸冠新朝端共爱王文度乡曲皆尊窦禹钧想荷皇恩无以报殷勤教子作忠臣
　　送冯翼夫教谕赴仪真
　　科名昔已着京闱典教今防道有辉就禄喜持毛义檄娯亲戏着老莱衣月明江店砧声急霜落山城树影稀寄与淮南诸士子授经从此得依归
　　送徐以宁上舍还昆山省亲
　　角巾防服泛仙舟归省仍欣是昼逰充贡已申观国志承顔应慰倚门忧蒹葭洲渚黄昏月橘柚园林白露秋早晚鹤书当趣召故山未许久淹留
　　送李司歴宗善之南京
　　淳风厯学旧家声况尔能官早有名朝佩初辞龙尾陛征帆遥指石头城灵台夜静占星象虚室朝闲测晦明此外料应无俗事好题诗句慰离情
　　送宋宜齐告老还余姚分韵得菊字
　　宋翁萧散人不受世羁束未衰即解官宦味染指足朝辞北阙行暮出都门宿秋风拂征衣归心逐鸿鹄关树霜陨黄河水雨添緑轻舟顺流下南去如箭速姚江旧隐处白云绕茅屋懽迎有童稚问候来亲族陶公千载上可以蹑高躅把酒重阳时好采东篱菊
　　挽杨静斋静斋子寜仕刑部郎中
　　有生必有死夜旦理之常自古所共然松乔亦渺茫明哲循其分委化复奚伤形气虽聚散徳音恒不忘矧君有贤子近侍能显扬祖送归窀穸千载永固蔵歌以相执绋凄此薤露章逝水悲已逺遗芳存者长去者如逝水存者有余芳
　　挽偶志学
　　偶公江海士垂老客皇州不返幽栖处终成汗漫逰魂归千里榇梦防五湖舟何用歌蒿里临风涙自流
　　挽俞员外英
　　潇洒俞员外风姿夐絶尘昔为三署彦今作九原人后事存孤子髙堂有老亲凄凉送归榇泪尽潞河濵
　　哀张越秀才
　　高才自拟振家声造何因阏尔生天上玉楼空有记人间金榜竟无名一编残藁传朋友三尺遗孤托弟兄道逺不能从执绋聊歌楚些寄哀情
　　哀李文学
　　公麟画苑名空在长吉诗囊藁尚存欲吊孤坟无处所临风不忍赋招魂
　　挽金文鼎
　　鹤城处士鳯池仙萧散人间七十年书法逺追东晋上诗才高出晚唐前天机发见皆图画世业相贻独简编闲借琴棋消日月老纡簮绂在林泉屡徴不起緑亲疾一命终霑有子贤三亩空存扬子宅五湖难觅米家船伤心蒲滙塘边路深草孤坟黯暮烟
　　挽胡生生大学士庐陵胡公之从子也
　　人生寄兹世来去信靡常昨暮尚相过今旦奄云亡卜宅既有期祖载辞室堂亲友共执绋送尔归泉乡幽扃一以闭永夜不复阳向时英爽气萧索之何方江空嵗华晚兰茝余芬芳荣名存与否千古何茫茫
　　寿刘均美九十
　　闲阅升平九十春襟懐浑似葛天民蟠桃一熟三千嵗甲子重周五百旬链药不知容髪变授书犹觉语言真如君齿徳俱堪重宁下耆英防里人
　　送万霁令阳朔
　　翩翩追风骥一骋千里余置之百里途无乃愁羁拘子有卓荦才台省当高趋如何为邑宰于彼瘴海隅亲交惜乖别相顾兴嗟吁送子都门道言尽意不舒尚期惠逺人无以迹自疎中朝行有召外邦宁久居愿言慎所养善保千金躯
　　送刘麟
　　两应贤良荐仍闻报罢归君才非不称时命独何违客路交游薄中朝故旧稀亲闱待调膳莫脱老莱衣
　　送姜学正赴河间
　　防迟嗟别速此意不堪论匹马路千里长亭酒一樽官资宁恨薄师道自为尊异日河间士多应出尔门
　　送王经歴得告还江宁
　　人生最乐是归休况乃君归未白头千里云山迎去马五湖风月落扁舟卜居还近乌衣巷学钓重寻白鹭洲从此尘劳俱谢却唯应二仲得从游
　　送郭缙侍其父文通閤门还乡
　　逰学多年客汉关于今却喜侍亲还苹风拨棹行如箭菊露霑衣染就斑诗句吟残江上景丹青冩尽道中山异时画苑书名姓品第应居二李间
　　送李遇之清河省觐遇父信圭为清河令近以荐迁靳州守有召赴京
　　清秋木落鴈声哀送客愁过郭隗台浊酒数杯临水别轻帆一幅背风开锦囊得句夸长吉防服趋庭效老莱早晚尊君当赴召还从五马上京来
　　送黄同年瓉赴南京刑部主事
　　昔曽同步上瀛洲才调如君实俊流官在长安知近日司分少昊去宜秋孤舟风月多清梦千里山川属壮逰想得纪行诗不少须将写寄慰离忧
　　寄题泰和杨孟辩南轩
　　君家久住上源塘新构华轩喜面阳一溪泉常绕练四时花木自生香当觅句青山近闭戸观书白日长想得学成经济术将应献防入明光
　　双竹轩为萧高兄弟题
　　轩外苍筠数百竿两竿特秀出林端金声细细和天籁玉立亭亭对嵗寒云表并巢栖彩鳯月中交影舞青鸾为祥应在贤兄弟高节清风好共防
　　五渡寒渔为吉水黄生赋
　　寒来五家渡水落不生波薄暮罢渔者人人雪满蓑但令沽酒足那计得鱼多相逐回挠去齐歌欵乃歌
　　题墨菊
　　春色不如秋色清独怜黄菊傲霜荣北终日唫相对似与渊明有故情
　　题徐恭梅南巻
　　雪后防山兴味长杖藜闲过瀼东堂縁溪万树皆如玉寻得梅花为有香
　　题画
　　不避韩卢与猎人阳坡占防杂芳春披图却笑王夷甫三窟何曽得蔽身
　　题张仙翁像
　　安期羡门知有无骊山茂陵骨已枯昔人不使今人悟仙迹犹传上画图
　　和少傅东里杨先生送杨允寛还建安十絶句次其韵
　　尊公勲业隆昭代令子才华着妙年世美终期能继述传经今岂羡韦贤
　　每从棃岭望金台思向高堂献寿杯衣制麒麟新瑞锦春风满袖日边来
　　严亲见子心应喜不问家人问庶氓歴举山川与风俗从容说尽道中情
　　娯亲朞月在庭闱芳誉人传满帝畿日夕鴈行聫戏防知君孝友两无违
　　雨溢滦河水势高西风吹浪送轻舠归心为喜亲无恙忘却来时防涉劳
　　相门才子人皆慕况是关西百代孙不佞忝居宾友末也陪离席倒清樽
　　东里建安今并相何如旦奭在成周言诗不独论家契芳泽期同百世流
　　禁城钟彻曙星明霜气秋高别思清属和深慙才浅薄巻中诗伯是孤卿
　　竒璞深蔵未受沽大廷珪瓒有时须茂年黾勉承芳绪九万鹏程见逺图
　　龙津山水去京遥万木经秋翠不凋悬想乡邻诸父老已来溪上候归桡
　　附少傅先生原响
　　家住龙津好山水杨墪流泽百余年田园不待论生计孙子森森秀更贤
　　白鹤山前松栢地春秋拜跽奠清杯何堪父子关情切万里天涯几度来
　　严亲一片丹心苦上为邦家下庶氓白髪满头躬匪懈逺来深慰暮年情
　　春趋阙下侍亲闱秋别亲闱出帝畿已别欲行情缱绻为承亲命敢迟违
　　河上秋风九月高临河酹酒发归舠悬知一路思亲意回首京华梦寐劳
　　曽防髫嵗勤书巻黒发于今已抱孙莫讶衰翁七十二且同论旧倒离樽
　　同宗同道同官署金石交情三纪周建安有子真麟种慙愧吾家犬彘流
　　娟娟玉树照人明仪表雍容意度清珍重茂年勤徳业承芳终合到公卿
　　良玉由来不自沽但脩天爵待时须君家忠厚多余庆请视流传万木图
　　故乡南去路迢遥红树凌霜叶半凋桑梓人人望归路防流休驻木兰桡
　　送顾佥宪谦致事还仪真
　　秋来高兴在归田即日悬车不待年栢府银台无梦到西江东淛有名传清波环绕茆堂外白鸟羣翔画舫边豸绣逍遥游乐处傍人应拟是神仙
　　送章同知士渤赐告还防稽
　　科名宦绩着当时乞得归闲两鬓丝剡曲重寻栖隐宅毘陵应有去思碑云迷驿路人行少雪暗江天棹度迟贺老风流犹未泯千秋遥与结心期
　　送沈员外之南京
　　礼曹自昔着能称却喜年来秩屡陞双佩朝天趋玉阙扁舟载月下金陵雪晴淮北山皆白冬暖江南水不氷粉署清闲公事少梅花诗酒兴堪乘
　　送汝兵马思聪归呉江焚黄
　　衣锦游乡日焚黄上陇时呉人应共羡汝氏有佳儿江水浮歌棹梅花照酒巵长桥风月夜乗兴好裁诗
　　题蔡孟頥所蔵谢廷循山水图歌
　　谢侯康乐孙善画闻天下平生用精力可与古人亚笔迹兼师董李间不独区区论马夏此图乃为蔡翁作坐客观之皆错愕如何咫尺素绡中涌出千岩与万壑明灭赤城霞喷射罏峯瀑西连彭蠡东具区一片澂波浸寥廓夜间常聴山雨声松风卷屋秋涛鸣翁醉欲眠魂屡惊梦中髣髴逢仙灵晓来不知画在壁但见云气白白山青青何人坐傍石矶钓有客吟对沧浪亭恍然在目不可即中疑有路通蓬瀛我生自抱山水癖况与蔡翁心莫逆昨向翁家防画还忆着故山忘寝食拟买匹绢寻谢侯请为我写江南秋青枫防白鹭洲闲泛凌风一叶舟聊借丹青寄心赏他年愿学防夷逰
　　为杨允寛题墨竹【二首】
　　老竹犹存宿鳯枝春雷惊起箨龙儿防他个个参天长尽有凌霜傲雪姿
　　梦上昆仑五玉城吹笙戏引鳯凰鸣觉来月在西窻外满耳清风动竹声
　　陈节妇
　　浮梁陈节妇节孝世罕俪青春失所天贫居守防嫠上有垂白姑下有在乳儿辛勤事机杼营致食与衣养育幸弗匮遑恤身寒饥岂无求聘者此心矢不移于今五十年玉白无瑕疵姑没子长大妇鬓亦已丝有司近以闻始为上所知旌门荷明诏乡里共称宜我闻贞妇事再三为嗟咨懿此节之孝伊惟女流规冯公臣五代老死不知非名节茍弗立丈夫亦奚为我为贞妇诗诗中无愧辞
　　送麴将军督海运还鳯阳
　　将军吾之深友也平昔为人重然诺翩翩儁气出凡羣万里秋云飞一鹗古今书史贮满腹何止六韬与三畧匹夫之勇有不为一劔之技应羞学从来与我心莫逆每见相期为管乐我才自揣无可施已分退蔵如屈蠖将军固是用世者胡亦遑遑靡所托前年一麾离宿衞出扞中都佐留幕居然不得展所长有似骅驑遭絷防今年督漕过海东独驾楼船触蛟鳄乗风破浪亦已竒横槊赋诗还可愕事闲因入觐天子金带鞶囊暎朱襮忽然相遇疑梦中谈笑风生宛如昨且抛身外万种愁共尽尊前片时乐酒酣拂袖为起舞不觉桑榆日将落明朝复当分手去南北东西天一角丈夫欲了此生心直须图像麒麟阁
　　松云轩诗为进士陶元素赋【六章】
　　翼彼华轩清溪之湄有美君子于焉栖迟　欝彼乔松左右成林有渰其云依林以隂　松兮苍苍可栋可梁焉得匠石荐之庙廊　云兮油油以润以澍愿从神龙雨彼下土　维松与云君子仪之用舍在天进退惟时我作此诗载咏以吟彼美君子实同我心
　　雪防【四章】
　　雪之防矣于彼阳春雾之靀矣于彼清晨曰翳其日亦晦其天呜呼曷然兹惟何人
　　防防其雪靀靀其雾爰萃于兹夫何之故我将行逰不知其路叹息言旋兀然而寤
　　其寤伊何其忧实多山匿其云水止其波鸟之归矣迷彼林阿援琴欲拊曷以啸歌
　　维雪惟雾何日其除载和载明百物咸舒防我名马驾我名车以遨以逰于彼康衢
　　友松轩
　　古人去已逺良友邈难求松也虽植物允为君子俦风霜操何厉栋梁材独优孤直恒寡合特立谁与侔若人高世志耻交庸俗流寻此嵗寒盟结庐林中幽盘桓自成趣吟哦以忘忧闲情无厌斁安知春与秋笑谢桃李辈吾宁从尔游
　　题唐氏南园雅集图
　　呉中盛文会济济多英彦唐君贤父子世入儒绅选园林足清赏賔侣时游防竹下布棊枰松间置琴荐临池挥彩毫接席披黄巻深论今古情高骋天人辨觞酒肆清欢赓诗惊白战兰亭千载余陈迹斯一变图画传京师闻风逺相羡寄言戒流靡雅徳庶堪践
　　呉门送徐南伯之京
　　呉门美酒春一壶送君千里之皇都皇都胜概壮且丽天开阊阖青云衢圣明天子正当宁臣工赞辅皆文儒三俊九徳并登用寸长尺善收无余男儿立身当此日可复栖迟在蓬荜取人今也非一途有才俱得为时出孙阳廏里骐骥多匠石肆中梧槚集鹏击天池风九万鱼跃龙门浪三级怜君才调亦已奇入仕此行应可期骏足由来有法相良材未必无人知东风澹澹江波微明当击楫浮渡之壮懐不及恋乡土莫向尊前言别离
　　题谢孔昭为徐汝南写湖山图
　　葵丘居士呉中杰画笔诗才两清絶平生白眼傲时人人有求之多不屑浒溪渔隐孺子孙气谊相孚独深结高标逸韵与之齐玉树冰壶双皎洁闲来对酌遂幽轩一笑俱忘满颠雪山光水色照清尊飞翠浮蓝手堪撷葵丘醉后兴更竒击箸悲歌声激烈挥毫洒墨作新图欲与王维较工拙只今已是十年余人物凋零风景别二贤踪迹共寂寥惟有画图当座揭我来已晚不相知聊复题诗效燕说湖山在目只生愁为谁把酒临风月
　　墨君歌
　　此君自有龙鳯姿昔贤徃徃皆爱之我与流俗不相合一见此君心便怡世人纷纷附炎热此君独解凌霜雪世人朝盛暮衰歇此君独抱坚贞节轩后起居于嶰谷制律隂阳分二六尧作大章用一夔君不佐之功不足瑶庭琳馆君不荣茅舍疎篱君不辱春风春雨长儿孙湘北湘南满宗族贫居得君不觉贫气味自与君子亲流风消却人间暑余力扫清天下尘伊谁为君写此真翛然尽得君风神我欲延之当座右日夕与君为主宾
　　登穹窿峯【二首】
　　平生自是好奇人每上奇峯不厌频洞秘阳精生赤汞云盘仙磴挂青旻仰防南斗悬三尺俯瞰齐州眇一尘好笑退之胷次小却登华顶泪沾巾
　　呉中奇胜说穹窿却喜登临兴不穷秀色夐分羣巘上孤标高出大江东云连泽国城防见洞与蓬壶路暗通此境人间应自少题诗况有浣花翁
　　题方推官矩所蔵金璡烟雨万竿图
　　玉峯太卿吾懿亲写竹当年称絶伦君从何处得此幅妙逼云林几入神金生于时虽晚出写法亦尔能超逸昨为方侯作此图笔趣苍然意精宻满堂观者尽惊目恍若置身湘水曲溟蒙黯淡烟雨中万条寒玉森如束疎疎宻宻知几行梢云有似緑沉鎗黒濡龙鬛纷夭矫翠湿鳯羽低回翔防茫不辨昏与晓髣髴如闻啼越鸟灵娥愁影有无间二十五弦弹未了凉飚飒飒吹人袂抚玩萧然有秋意太卿仙去不可追遗墨空留在人世信知墨妙不易得为语方侯须寳秘慿君好为一袭蔵虽有千金莫轻弃羡侯自是鹓鸾匹五色文章耀毛质卑栖佐郡已多时上林早啄琅玕实
　　题徐氏遂幽轩巻
　　隐居求志不求名双鬓萧萧眼独青呉下诗人多结社闽中士子尽传经云迷李白空山冢月冷扬雄旧草亭夜读遂幽轩里巻愁防天际少防星
　　题畊渔轩
　　郑谷严滩事可求千年心迹共悠悠春山种破云千顷秋水垂残月一钩醉后枕肱眠碧草闲来濯足向寒流当时风致今谁见林影波光总是愁
　　题张仲文积庆堂
　　庆锡本自天积善乃得之如彼求谷者良田以为菑耕耘茍弗勤收获安可期张君孝友世美能济兹家富不自封兼恤人寒饥岂云色取仁秉心良独慈森然诸子孙总有兰玉姿报施理自然显徴将在斯朂君有圣戒请玩易中辞
　　游墓山圣恩禅院次金公素学士韵
　　萝迳萦廻手倦攀白云只在半山间鹿眠花下僧缝衲鸦噪林前客扣关石涧流泉和磬响松梢落雪防衣斑欲知何处宜禅恱秋月娟娟水一湾
　　题水木清华亭为呉大尹克礼赋【二首】
　　螺江幽景似西池独搆林亭傍水湄银练浮光涵翡翠碧云流影入玻璃奇观尽在风生处佳趣偏饶月到时题咏不须招别客清新自有叔源诗
　　才华不减谢尚书佳致曽闻说故居水色映帘金潋灎松隂覆槛緑扶疎闲来倚竹吟招鳯醉后投竿学钓鱼宰邑于今方著绩明时未许赋归欤
　　题王孟端墨竹【二首】
　　孟端死后风流在墨竹应传千载名可爱一枝烟外玉依稀标格似他清
　　不见墨君三十载忽然相对在窻间只应化作苍龙去却向天池施雨还
　　挽滕孟庄
　　忆昨东家共酒尊春风坐席笑言温死生岂料一朝异文字空期万古存故墅白云长寂寞孤坟明月自黄昏凄凉无限懐贤意漫赋南招吊楚魂
　　题云溪巻
　　伊人谢尘迹深隐谿中云心与水俱洁身与云为羣独钓滩上月耦耕岩下春有书教稚子有膳奉老亲适已良自足愿不及纁徃来无俗客游处多高人嗟余縻宦辙心赏无由申幽期倘云遂嵗晚当卜邻
　　云谿深处为华彦谋
　　云溪溪水碧玉流流绕白云无尽头云外湖波逺相接镜光一片涵清秋君家久在溪边住深入云深更深处轩窻面面对青山庭戸隂隂列芳树扁舟几度遥相觅每被云迷不能即春来却有桃花水流出云中见踪迹主翁见客喜欲狂呼童具酒开中堂飞红堕翠防几席风泉林籁清琴张一觞一咏情未了移坐临流近鸥鸟更邀明月出云来照我须眉何皎皎我爱云溪复爱君那堪一遇便离羣玉堂后夜如相忆还梦溪头弄白云
　　题倪云林墨竹
　　江东清士有斯人潇洒风姿夐出尘不是偏能写修竹只应留意自传神
　　又和朱逢吉韵
　　云林旧隐复谁过遗墨人间见独多何处仙游招不返应骑緑玉上天河
　　题雪霁图
　　大峯小峯银削成千树万树瑶华明流泉落涧半作冰溪路漫灭坳崖平招提深入云几层隐者茆庐门昼扄烟火寂寥鸡不鸣林间乌鹊饥无声危桥瘦马客独行似是浩然来防陵两肩山耸破帽倾噤寒不吟风骨清披图动我探梅情飘然欲结幽人盟咄嗟尘务纷相婴未许摆脱逃时名放歌激烈清风生夜深飞梦入蓬瀛十二琼楼五玉城
　　宣徳丙午余始冠奉先君之命来访亲旧于呉逾年而还时得中王处士以斯文结忘年之契其家有园林之胜屡甞邀余过之赏花赋诗意甚乐也自余之北及忝科名官翰林每公暇思及乡园未甞不徃来于懐也正统丁已余扶先君之丧归塟得中年几九十屡来慰余墓庐之间且助之襄事余徳其人固厚然在哀疚不遑一至其家及既服阕始徃谢之又不暇以留得中甚怏悒今余治装将行彊请过焉谓曰昔之牡丹固无恙也今方盛开请为赏之余因重其意而从焉得中因置醴以饮出一巻与观则丁未嵗三月庚子赏牡丹之诗也追想旧游恍然如梦几不认为余之手书其后复有诗十余首皆呉中名士所和者也顾视鄙作如置燕石瑾瑜之间殊愧幼年之率尔亟请去之得中固不肎去且求续题余笑曰一之已甚其可再乎然亦不能已也复赋三律续前为四非以言诗聊纪旧游云尔峕正统已未三月三日也
　　花开独步晚春时总殿羣芳不恨迟选色合魁天下艶论香应擅世间奇光揺缕粉风防动影倒圆琼月半欹岂特品流居富贵济生尤与药中宜
　　不到君家十五年重游喜得醉花前尧夫评处言几道太白吟成句欲仙色借露华含晓润香生霞彩发春妍明朝一櫂天边去回首东风却惘然
　　自别花来几嵗华何期载酒复防花愧予才调非苏子喜汝园林似魏家一捻脂痕红印玉两重粉晕白韬霞旧游已叹如春梦后约还怜日月賖
　　渊明归去图
　　平生羲皇人肎受世靮鞿千钟不折腰况乃五斗防扁舟返柴桑秋风拂轻衣俛仰千载下非君谁与归
　　题画次士谦韵
　　云满溪南溪北泉通山后山前纵使琴弹古调不及松风自然
　　题张无为墨竹歌
　　龙虎山中老仙客爱冩琅玕时戏墨昔曽骑鹤过三湘览尽三湘秋月色三湘月色澄清景水阔云空镜光冷箫声惊起玉渊龙万丈银河挂修影灵娥拥瑟不胜寒二十五弦弹复弹泪珠洒入緑云里千古秋风吹不干仙游已絶平生梦仙笔空留世间重为君漫赋修竹篇我欲朝阳聴鸣鳯
　　农乐【二首】
　　嗟为农之乐乐以无违朝出耕暮来归春以播秋获之赋输官余我私父母足养妻子无饥周邻里及亲知维兹乐无终期
　　嗟为农之乐乐且无患三时既勤冬以闲喜则游勌而还荣辱不与休戚不关我食我力人无我慕彼厐公遗子以安维兹乐其无后艰
　　正统已未四月六日余起复赴阙道经惠山既饮第二泉过聴松庵少憇庵主霦禅师出少师姚公少保黄公题壁二诗求和率尔走笔步韵与之
　　云林深入迳防通片片飞花防袖红日暮停舟愁别去便当借榻聴松风【和姚韵】
　　白云深处置禅关防尽江南无限山不独聴松还聴竹龙吟声里带鸣鸾【和黄韵】
　　题花鸟
　　翠揺风欲生红湿雨初堕幽鸟啼一声春梦忽惊破
　　白榴鸟
　　玉榴如玉罂色与诸花别栖禽不敢衔疑是枝头雪
　　云山图
　　南山八千丈突兀倚天半白云何处来从中忽遮防云外不知云里形峯头防露一分青此中应有高人隐我欲相寻一扣扄
　　题陈内侍鼎所藏画【四首】
　　许由洗耳
　　箕山颍水渺烟芜洗耳当年事有无千古丹青写遗迹还应寓意警贪夫
　　夷齐采薇
　　扣马归来意若何西山愁絶采薇歌能存万世君臣义功比周家尚父多
　　银汉泛槎
　　斗牛宫阙逼星辰此处宁容客问津万古银河空有影不知谁是泛槎人
　　松崖唳鹤
　　仙禽独爱万年松栖处宵防海日红惟有蓬莱宫里客常闻清唳碧云中
　　题梅华鸂防图
　　万片琼瑶万斛香散将春意满寒塘水禽更比霜禽好偷眼临流防淡妆
　　题烟雨万竿图
　　疎雨轻烟景渺茫披图髣髴是潇湘不知万个琅玕里若个真堪宿鳯凰
　　送何检讨孟奂南归
　　先皇昔御文华殿东观诸生防召见二十八人同奏名一时并与登瀛选何君自是文中虎炳炳才华惊罕覩从兹拜命为史臣翰苑于今见翘楚我才自愧无可观同年同选复同官交情不啻比金石气谊直欲和芝兰嗟我居忧已三载释服重来喜君在如何一旦复分携北马南鸿不相待怜君还是沐恩归归时乡里生光辉登堂称寿拜嘉庆宫袍锦炫斑斓衣尊公年高幸无恙白发乌纱拥鸠杖篮舆春墅日从游此乐何殊在天上知君志意良自得别君我独情凄恻当时同辈今渐稀君去将谁论胸臆人生所重孝与忠忠孝两尽名无穷为子愿如曽与闵为臣愿如诸葛公君今委质事明主岂复山林久闲处鹤书有召须早来莫忘都门别时语【孟奂博学好问诗故及之】
　　题牧童图【二首】
　　东皋牧罢晚凉天牛背横骑穏似船学得山歌犹未熟避人唱过栁隂边
　　生来便解跨乌犍短髪鬅鬙始被肩谁道不知忧稼穑学歌也只唱丰年
　　题画【二首】
　　闲居无事常闭关高卧日防门前山人间车马不曽到唯有白云相徃还
　　赤城霞气逼高秋庐岳飞泉防汉流近日终南成捷迳更无人向此中逰
　　题画鹗
　　枝头一鹗睨秋云妖鸟惊飞不近身直道立朝羣佞伏当时汲黯是何人
　　陈从道挽诗
　　高隐居南墅华宗出太丘生涯惟稼穑儒业是箕裘自有烟霞癖曽无利禄谋山中灵运屐湖上志和舟酒侣时相命诗朋日倡酬俄成千载梦竟作九原逰潜徳徴阡表哀情付绋讴沙头新月色愁甚不胜秋
　　俞汉逺挽诗
　　翛翛野鹤在人羣意气由来轶世纷画笔不曽轻售俗儒冠无那久从军故庐夜掩山隂雪孤冢秋迷剡曲云手迹尚存春草障几回披玩挹余芬
　　寄施尧卿兼简杜用嘉【四首】
　　平生心趣在依仁特筑园庐为卜邻宦迹愧如王给事柴门今亦锁松筠
　　忆同闲步竹林时曽许分栽屋后池秋至緑云知己宻独怜诗酒负幽期
　　秋深药圃菊花黄应念邻人在异乡杜老防间多赋咏莫教嘲诮到西庄
　　别后无时不忆君忆君情绪只纷纷玉堂退直慿轩望目尽江东一片云
　　頥老堂为杨寺正玹赋
　　薇垣棘寺盛名存赐老新承圣主恩尽取槖金延故旧独留书籍遗儿孙丹山碧水诗千首明月清风酒一尊洛社于今陈迹逺素心冝与古人论
　　平安堂为叶圭赋
　　若翁手种庭前竹近阅人间几嵗寒老干特标苍雪外孙枝秀出碧云端清风不改千秋意高节将应百世防王氏三槐久揺落此君尤喜独平安
　　九月二十五日赏菊呉编修席赠叶县尹别分韵得菊字
　　盍簪及良辰赏此霜下菊主人情自真来客有不速共为文字饮彼我尽中曲举白泛落英扣壶歌伐木日夜兴未阑促席更秉烛眷兹同袍友作宰向南服合稀离日多懽过忧思续托交在斯文道谊庶相朂所希各康健后防还可卜
　　永思堂为朱良暹御史赋
　　亲有罔极恩子有罔极思思之不能报徒抱终天悲怜君笃孝人早嵗勤书诗欲养亲不逮得禄已后时悠悠风木心持此将语谁嗟我同所感哀痛中自知相防各饮泣兴言以见诒惟当崇令徳显亲良可期
　　懿训堂为温州刘太守谨赋
　　永嘉贤太守能子复能孙不负严尊教宁忘祖母恩政声闻外郡隂徳见高门懿训遗千载芳名与共存
　　送虞新息瑛还官
　　同步登瀛廿八人当年文采动星辰别来嗟我忧偏重相见怜君意独亲骥足须当千里驾鳯毛合是九霄賔天书不久将徴用还与聮班侍紫宸
　　送黄布政叔志致事还呉兴
　　中外从官两鬓皤西风归兴在烟萝力辞藩寄求闲去心恋皇恩奈老何明月楼前秋色好鸥波亭畔晚凉多锦袍金带扁舟上不儗休文儗志和
　　敬训堂诗为彭佥宪毓敬赋【七章】
　　维木有根维水有源矧伊斯人敢忘厥先　我祖有训我父承之遗我昆弟俾嗣于兹　曰孝曰弟曰忠曰义以循以学以处以仕　聴于我耳识于我心有不敬念祖考实临　既其念焉必体于躬念而弗体与罔念同相古先民壹恭父命厥有颠隮则由弗敬　凡我同
　　气维训斯服我子我孙世世无斁
　　送姜检讨启洪还临川省觐
　　君归自是锦衣逰我为分携独有愁今日同年防渐少平生知己惜难留梦回天北孤舟月目送江南一鴈秋应念先皇恩未报莫因闲散恋林丘
　　送广东刘方伯永清致事还荆州
　　紫袍象简拜彤墀喜色盈眉乐可知仕宦正当全盛日归休还及未衰时玉堂金马无来梦蜑戸蛮丁有去思乡里后生多好学春风门迳得从师
　　送彭佥宪还官广东
　　王化今无外儒风合大行番禺尤顺轨邹鲁与争衡出督黉宫政须资艺苑英肆膺青剡荐兼奉玺书荣万里巡应徧三年绩有成乗骢初入奏持节复遐征化雨随方澍文星傍海明遥知行部日弦诵满诸城
　　牧牛词
　　大童髪遮目小童头半秃日日跨牛同放牧陂南草深没人处水畔苍苍多老树婆娑树底恣游嬉牛饱牛饥总不知早归却怕家长骂聊复迁延到昏夜
　　题夏圭小景
　　水光林影浄无尘軃翠翘红满眼新髣髴行春桥畔路可怜不见共游人
　　送张佥都御史纯弟还荆州
　　省兄来万里非慕绣衣荣不惮风霜苦还因手足情鹡鸰原上思鸿雁水边声临别无他语惟应保令名
　　送章教谕士言告老还临川
　　老去宦情薄秋来归思长笔耕余旧业书巻半行装碧岫牵诗兴红泉酿酒香应悲倚席者白首不思乡送隆上人赴鳯岭静明寺住持隆名僧颇能诗寺在南京
　　遥闻卓锡处寺隐白云深开士今支遁名山古定林水沤空幻迹江月印禅心料得繙经暇新诗可賸吟
　　送刘釪侍母归安成
　　敬将严命别高堂逺侍慈亲返故乡缃帙賸装书笈内防衣不离板舆傍风高紫塞飞鸿雁月满瑶台集鳯凰贤父贤兄期望切青云接武好翺翔
　　挽陈侍读叔刚
　　翺翔栢府与兰台进讲文华近上台昼锦方防荣省去秋风忽送讣音来天何独啬元龙寿人所同怜庆复才望防闽山埋玉处大招歌罢不胜哀
　　挽叔刚父御史公仲昌
　　名重乡闾月旦评诗书不坠旧家声栖闲独结鸥盟久垂老还膺豸绣荣岂料哲人俄谢世更悲贤嗣毁伤生堂一奠何由致拭泪重防太史铭
　　鵞溪清隐为永新杨灵鳯赋【二首】
　　鵞峯峯下鵞溪水影照秋毫彻底清一防红尘飞不到此中偏称隐居情
　　年来亦有沧浪思千里闻风感兴多何日扁舟溪上过试聴孺子濯缨歌
　　送陈潜江敏政还官
　　相逢倾盖即相亲应喜情真似古人百里皆从虙子化一官独类庾郎贫来时篱菊初开雨归路江梅已破春此去所期尤逺大不须回首重沾巾
　　题暮雪渔归图
　　千山万山同一云溪南溪北路不分矶头老树冻欲折落叶纷纷杂飞雪荷莎冒寒收钓丝得鱼恰充沽酒资晚来逐伴还家去不识茆庐在何处
　　题郭文通山水图歌
　　新图一见生秋意万壑千岩吐云气何人着笔能到此郭老丹青真絶艺天台雁荡尺咫间庐峯瀑布悬眼前浮岚涌翠满空际中有仙路难攀縁谁家茆屋枫林下石桥防度骑驴者飘然自是尘外人招与之言不相惹吾闻古有隐君子避世当年甘饿死一从四皓出商顔懐寳人人欲求市南山捷径久已成北山移文空勒铭蝇头蜗角争者众何独樊英虚得名我寻真隐应已久将谓其无还恐有便从郭老请问之画中之人曽见否挽汪泳佥宪父克已嘉兴人年二十七而卒妻唐有节行
　　每读坟前表难禁泪然方回空有徳似贺独无年同穴惟贞匹承家实象贤春波门外路芳草自芊芉
　　题谢庭循画送周颂
　　美名今已播京师徃佐藩垣定见知赆物无如摩诘画赠言有愧少陵诗红莲緑水相依处南浦西山独眺时公暇想应多雅趣还能挥洒寄遐思
　　赋得枌榆寿周玉成八十
　　退庵老人列仙儒一登仕籍即隐居闲边喜读种树书绕屋徧栽枌与榆初栽不过寻引长年来皆长百尺强秀色青青深雨露乔柯挺挺凌烟霜幽处还殊邺城下风景依稀古丰社緑隂匝地扫不开掩暎东邻与西舍老人今年开八袠嵗首欣逢初度日青钱自足买青春不必瑶池觅桃实社中之人致好语祝翁寿考如彭祖还防此树八百秋长与庭前大椿侣
　　题闵徳玉江湖清趣巻【四首】
　　平生心趣在江湖自儗当年越大夫春去秋来逰不厌风光处处尽堪图
　　二月东风起緑苹呉山楚水不胜春扁舟来徃相逢者多似真与季真
　　羽扇纶巾坐小舩半如渔父半如仙闲来唱彻江南弄栁下停桡试采莲
　　三江西下五湖东千里秋乗一櫂风夜泊沧洲防醉后卧吹玉篴月明中
　　题李宗善师善堂
　　脩徳何所本主善以为师阿衡有遗言请为君诵之泰山五岳宗丘垤所不遗沧海长百川细流实同归凡人有淑行取之皆我资物理惟一原博求约以持欲成万仭台必由咫尺基乃知致高大本来自忽防勉遵圣途轨徳成端可期
　　挽杨文敏公二十韵
　　武夷南纪秀神降实生公麟梦来天上鸾祥下月中徳门宜显大盛世早登庸鱼水君臣契盐梅辅弼功三朝承顾命一代号儒宗北伐曽陈防东征复効忠用竒方徳裕应变似元崇功烈今如此遭逢古莫同经筵敷圣学纶阁賛天工七袠人稀有孤卿爵并隆名高唐内相秩比汉司空展省情初遂衰迟疾寖攻还乡荣衣锦过处望仪容家已离千里心惟恋九重忽随先帝驾长徃化人宫哀讣闻天北灵輀返淛东日逺功名迹云消富贵踪下应虚众望上乃动宸身事全生死君恩尽始终九原知不憾无泪洒秋风
　　寿杨东里少师二十韵
　　间气生英杰由来迈等伦梦符金鸑鷟瑞应玉麒麟七袠今逾五孤卿命屡申朝端元徳老天下达尊人傅说兴商野阿衡起有莘盐梅调鼎鼐黼黻焕经纶三捧升天日重飞出海鳞讲经开圣学论道鬯皇仁品彚归陶冶光仪表缙绅名方前辈盛文复古风淳报国丹心切忧民白髪新行蔵惟徇义进退不谋身清白真无忝忠贞喜有邻周廷留保奭汉室倚宗臣传纪桑生晳诗歌岳降神嘉平当令节初度屇兹晨星彩辉南极台躔暎北辰登门无杂客在席总佳賔桃实三千嵗梅华几十春年年天锡庆寿酒莫辞频
　　寄题罗衡挹翠楼
　　结楼高对北山岑近接琪林秀色深云影岚光浮几席风花雨叶扑衣襟闲来每独慿阑立兴至时还拄笏吟久矣闻君多雅致何当载酒一相寻
　　送杨能文敬逰钱唐诗并序
　　能字文敬今防击将军镇朔参将都督杨公之从子也体武资文礼贤重士谢绮纨毬马之习事山水琴咏之防前防维扬久之乃还今兹闻钱唐湖山之胜复买舟而南过京师诣余言别因乞歌诗以华其行余方有五湖之思遂为援笔赋之一以壮文敬之防一以寓余之意云旹正统庚申二月三日也
　　杨公子百不忧生居将门薄封侯琴尊寓高兴山水豁唫眸去年防花到扬州今年复作钱唐逰钱唐胜槩曽闻説右界勾呉左于越涛江壮观且莫夸西湖风景尤竒絶西湖近在郡城西万顷澄波望欲迷三竺楼台连鞠院六桥杨栁接苏堤苏堤迢迢几千尺上有坡公旧行迹桂枝低拂葛洪井梅树深蔵和靖宅南高峯对北高峯十里荷花九里松菱唱莲歌前后起酒船渔櫂徃来逢朝冝清风夜冝月冝烟冝雨还冝雪纷纷亭馆知多少细数其名不能了我有五湖想扁舟未果行送君先我去无限古今情岳王坟园荒已久慿君为奠一巵酒坟前老树半苍苍试防南枝今好否
　　孙侍读曰恭还丰城省亲
　　丰城斗牛墟渊阿閟灵气精华有所钟还出人中瑞君才一何伟济美自先世既得尊公传尤多令兄弟文采丹穴鶵风神渥洼骥昔当英妙年一举登高第于今二十载寖致显融地东观日编摩西清时入侍道原真史才祖禹笃经义讲读斯得人裨补良不细独思定省旷方寸有所系上疏晓辞朝严装宵出次滦河春水生舟行疾于骑西江五千里旬月可以至想及登堂时光彩照衣袂恭脩一日养允遂平生志予忝斯文末幸结金兰契赠言不成章聊见相厚意由来臣子职忠孝当两备还朝有定期乡园莫留滞
　　寿李宗盛六十
　　花香酒美帝城春客畔怜君值诞辰纪厯又开新甲子行年已见两庚申贤希伯玉能知化老愧公孙欲进身心事想应无不足此生幸作太平人
　　题陈宣所摹子昂五马图
　　呉兴公子天仙人书画防心俱入神偶然挥笔冩骐骥妙夺曹韩殊逼真图中五马皆可爱龁草嘶风具生态其间两疋最权竒相逐争先鸣且驰尘霏雾滃景恍惚白日雷雨腾蛟螭可怜乘黄何独瘠露尽棱棱十五肋低垂双耳步凌兢才美中蔵有谁识呜呼方皋伯乐不易逢骅驑遂与驽骀同何当驾驭横絶漠一日万里随飞龙
　　送仪子平还东莱子平故侍郎赠太子少师文简公智之子今翰林侍讲铭之兄也
　　先公勲绩在朝廷世美怜君好弟兄叔向多才裨国论伯华隐徳避时名春风官舍连枝防暮雨都门解袂情归日莱阳人总喜由来孝友重乡评
　　寿邵叔芳甫七十叔芳脩撰宏誉之父也初宏誉为御史叔芳受封今年七十其生辰五月三日
　　防賔应律薫风起大火昏中月当朏遥防南极一星明正照翁家寿筵里翁今年已开七袠清世欣逢初度日萧萧两鬓欲垂丝炯炯双眸如防漆传经有子侍金銮因得推恩拜好官七品命阶衣绣豸五花诰轴字廻鸾孺人偕老髪亦皤伯子称觞季子歌仲子虽嗟离膝下为翁显荣良已多我羡翁之寿复慕翁之贤挥毫为作进酒篇祝翁并彼松乔仙九节菖蒲花可饵人间更住一千年
　　寿椿堂歌
　　君不见上古有大椿八千嵗为秋八千嵗为春东枝直与扶桑接西枝却与蟠桃邻其隂玉兎宿其阳金乌踆世间万卉自荣谢此木不知长若新防庄之言多怪神谁能辨彼虚与真怜君之心孝且纯平生敬亲还爱亲愿亲寿与椿为伦逍遥常作仙中人西王母东王君若翁与之相主宾瑶池蓬岛来徃频年年嵗嵗乐无恙后天不老齐三辰
　　寿萱堂诗为李给事春赋
　　堂北宜男草娯亲到白头风光留晚景雨露几春秋秀色侵衣防清香入酒瓯从今过百嵗嵗嵗总忘忧
　　挽湖广罗防使铨
　　执法星沉翼轸边儒林相吊总凄然内台久重思谦直方岳犹称仲郢贤应儗功名登极品岂知寿考尽中年伤心孤冢临淮水夜夜乌啼栢树颠
　　题谢庭循沧洲渔趣图【四絶】
　　丱角为渔到白头浑家同住木兰舟朝嬉烟雨夜嬉月不识人间有底愁
　　东邻西舍总渔船水面相依不计年却笑土居人寡义朝争园圃暮争田
　　雨晴处处晒渔莎酒后人人解唱歌闲并船头相聚话今朝若个得鱼多
　　青枫岸隐白鸥沙篁竹林中有酒家日日得鱼沽一醉何须分外作生涯
　　荆州南楼逰望图为郭纯赋
　　荆州壮观在南楼几度登临豁逺眸地接徐扬从北去水连江汉向东流风回衡岳一声雁月出洞庭千顷秋此日披图应有赋可怜谁识仲宣愁
　　竹庄为王思裕赋
　　呉门繁华地奢竞日纷如伊人抱冲素静处以自娯平生爱修竹种之绕茆庐嵗久蔚成林秀色连村墟清风扫门迳苍雪积庭除于焉适所懐时复御琴书逺宗王子猷风流与之俱潇洒遗世虑澹泊味道腴永言励贞操无愧君子居
　　送李永州
　　五马何翩翩来朝自南服明廷敷奏毕都门时出宿露冕归郡荣仙舟去程速秋风起江汉轻帆逐鸿鹄邦人诸父老扶藜候山谷共喜使君还所愿无不足永言崇善政方彼古民牧隐之清操存阳城惠思笃信史传循良千秋继芳躅
　　题野棠青鸟图
　　青禽自是仙家鸟误落人间知者少飞来只恐凡眼惊何处深蔵羽毛好将随翡翠巢玉楼楼头复有金丸忧将依紫燕栖绣幕幕被火焚无所托何如且宿野棠枝啄苦吞酸所不辞木公金母未相召憔悴岂免鸱鸢欺何当乗风却飞去瑶池自有三珠树
　　送郑通判建还南雄
　　献赋曽防圣主知翺翔半刺政声驰新承渥露朝天阙又见文星照海涯去路正逢梅子雨到官应及桂花时曲江相国坟庐在好为摛辞一吊之
　　寄题赖编脩世隆读书庄【二首】
　　清流溪上读书庄松竹隂隂覆草堂已用三冬窻下学都将万巻腹中蔵还期事业方伊傅不独文章似马扬此地近应増气象主人今作汉仙郎
　　暂别承明返故庐闭门还读旧蔵书幽懐自儗张平子素志应希董仲舒从学诸生多俊彦徃来賔客总鸿儒天书早晚将徴入莫向林泉卜隐居
　　寄赖编脩世隆【四首】
　　故人相别半年余不寄平安一纸书梦想依然见风韵高谈雄辩近何如
　　一从同选上銮坡连席论文嵗月多君在乡园应自乐嗟予独奈别愁何
　　尊君新拜江都相今亦旋归在府中遥想锦衣称寿处画堂无日不春风
　　閟中山水恣登临赋咏还知得趣深早晚当承宣室召未应终负济时心
　　送衞仪曹以嘉还昆山省墓十解
　　君家玉峯下我住虎丘傍相违无百里所重是同乡【一解】同乡情自亲况有斯文好怜君道谊深能忘我年少【二解】君先登秘阁我亦入翰林虽云不同事却得与同心【三解】我昔丁艰去离羣嵗三阅重见几何时君奚复言别【四解】别君无限情喜是锦衣行聊将五言咏送入櫂歌声【五解】滦河冰解余春波蘸衣緑东风吹片颿去如飞隼速【六解】悬知到家日应不逺清明上陇人争羡乡闾亦有荣【七解】好过读书堆重寻野王墓山川不改观风景应如故【八解】娄东桃与栁遥带百花洲想见行春乐无因得共逰【九解】殷勤赠言意何惜为君道官守不可虚还朝定须早【十解】
　　题曹宗道所藏画
　　秋清林屋景依微水阔云多客到稀七十二峯青列玉都将为我钓鱼矶
　　画为前人题
　　寻梅几度过溪湾雪夜风晨未拟还不羡人间五侯贵自知赢得一身闲
　　送谭生还呉谭家渎溪在余光福先陇之东北三十里
　　春早都门送客还栁条柔弱未胜攀白云飞处知亲舍明月圆时到故山草色烟芜呉苑路桃花水漫渎溪湾我如展省重过此准拟寻君一扣关
　　送杨郎中宁从征麓川十二韵
　　文武全才不易求乗时人独见君优贤科昔擅无双誉郎署今推第一流上宠已将前效録南征更把后功收辞家正及三春日跃马仍为万里逰期展丈夫经济志肯萦儿女别离愁防鞍草檄时挥翰入幕论兵夜运筹月下高眠观左传风前长啸防呉钩贪功自合惩唐相料敌谁能学武侯密赞元戎应有防生擒首恶复何忧张威未必因多杀制胜由来在伐谋坐使烽烟清异域行防皷吹入皇州朝天好整春风佩三殿前头拜冕旒
　　送少保石首杨先生归省墓
　　先生起布衣杖防为时出立朝四十年清慎如一日受遗先帝前任与伊周匹维持在仁义启沃资经术论思惟逺图纪载存直笔皇风既清穆海宇斯宁谧齿衰志逾壮髪白心独赤圣情方倚毘政柄讵容释欝此丘陇思封章陈恳激承恩许蹔还行期戒朝夕天语重丁宁其无久虚职中使逺辅行帑金多宠锡冠盖集都门祖送兴叹息贤哉彼达尊为我国柱石蔼蔼君臣间恩礼俱已极维时三月初栁条垂地碧春水满江湖风帆迅飞鹢早晚及荆南荣光照乡陌桑梓起敬恭云山出顔色邦人瞻望余感徳有所式故里虽可懐宁得恣闲适遄归报明主庶尽股肱力
　　挽钱良医
　　曳裾终老在王门身殁还怜姓字存白首同归孤伉俪青囊传业有儿孙衣冠空祔家山兆藁殡犹羁客土魂惆怅重过栖隐处杏花零落夕阳村
　　挽钱英
　　逺扶亲柩欲还乡岂料濒行子亦亡天道有无那可问人生梦幻实堪伤井榦凉雨余丹橘江介悲风起白杨寡妇孤儿舩去急临岐祖奠重霑裳
　　送陈生炜归省祖陇且毕姻炜侍读询之子也
　　青袊将命别亲庭文采彪然属妙龄春水送船开潞渚东风先客到华亭松楸拜扫麒麟冢花烛欢迎孔雀屏莫向乡园求逸乐传家事业在穷经
　　送王博士防赴南监防字希稷少宗伯行俭先生子也初为泰和司训有绩转今官
　　雍容气宇似春温自是名家好子孙久擅谈经居泮水新分讲席向桥门云深丹穴多生鳯浪击天池始化鲲早晚朝端当召用还防鸣佩从严尊
　　题王希稷献秀庭
　　见说西斋昔授经庭前三秀发竒英日华凝晕红云丽露彩浮香翠羽明谢氏自多佳子弟河汾还出贵诸生知君世济文章美宜向天朝颂太平
　　题彭淮安逺之京巻
　　双旌五马风翩翩使君千里去朝天楚人无计卧当辙淮水有情流逆舩还须一借冦河内安得重临黄颍川治绩传闻多事实他年不愧史官编
　　乐澹斋为彭淮安赋
　　理道尚清静养心贵无营清静民自化无营中自宁嗟彼夸侈子声利日相倾安知澹薄中至乐有难名若人方寸间清与秋水并为治师长孺脩学希孔明家似南阳庐郡即淮阳城安此韦布操遗彼轩冕荣乃知君子徳不独身自成薄俗亦归厚污风斯复澄谁云古人逺雅范端可经永言为此歌庶以播休声
　　挽鲍给事辉父士高
　　为人贤比束长生垂老欣防有子荣身世已惊随物化姓名犹自重乡评沧洲秋晚鸥盟冷宿草春深马鬛平最是友松轩里月凄凉独傍影堂明
　　玉泉逰集送萧编脩归省分韵得其字
　　西山一何峻形胜拱皇畿有泉出山顶宛若玉虹垂飞流千仭余汇此成深池念我同官久夙驾将南归薄言出饮饯及兹脩禊时置酒泉上亭列坐俯清漪草木蔼春意鱼鸟亦忘机流觞不须劝杯至自酌之今日且尽欢明朝当别离相勉在斯文何必思凄其
　　送萧编脩孟勤还西昌展省【二首】
　　每思承诏与登瀛同选诸公总妙龄在昔光华齐列宿于今零落似晨星君恩未报心空赤友谊难忘眼独青此别亦知情最苦春风泪尽潞濵亭
　　廿八人中独老成文章妙絶擅时名焚黄上陇今为盛衣锦还乡古亦荣北阙星辰天外迥南溪水木雨余清事竣早理之京櫂莫向丘园寻旧盟
　　孟勤子江初自西昌来省今侍其还别余乞诗因赋小诗十解送之
　　去年省亲至今嵗侍亲还来徃情俱遂浑无客子顔【一解】乃翁词苑英余也忝同列斯文义不浅况子有可恱【二解】昔未见子时闻子声已好于兹一相见允是名家寳【三解】瑚将玉树出彼海之濵文采天然别光辉自照人【四解】东风三月时垂杨緑堪扫冠盖拥如云出祖都门道【五解】父着锦衣前子着彩衣后观者盈路傍啧啧叹稀有【六解】好雨及春多淮湖水方溢画舸去乗流千里在一日【七解】楚艾芽初茁江鱼味正新道中甘防养偏得奉双亲【八解】西昌好山水况复多亭阁遥想侍篮舆处处宜行乐【九解】黾勉承家学清时无弃才明年当此际须从乃翁来【十解】和少保澹庵杨公所题雪山图诗勉次其韵
　　天作何须土一坏瑶花琪树巧相缪蓬壶宛在銮坡上琼岛移来鳯阁头色借月华中夜皎气凝元液向阳收从知燮理工夫密不必途间问喘牛
　　挽黄少保福山东昌邑人也太祖朝擢自卫幕登侍从建文时持节出镇督兵于北太宗之入初执之既乃见释复用为侍郎迁尚书賛交阯军事交阯陷为贼得而舁去贼以其长者存之不死出坐诏狱乆之复释加少保留守南都以卒世称其清慎云
　　公也人中杰乗时起海濵明良欣际防屯难见经纶鸾鳯无卑集龙蛇有诎信成多直谏懐慎素安贫冀北初分治交南久抚驯自当忠殉国竟以徳全身天下称贤者朝廷重老臣命官方保奭居守比君陈奄叹摧梁木俄惊萎大椿悲风来万里隂景蔽三辰遗烈存青史余休在后人凄凉闻讣日哀思动儒绅
　　题商指挥嘉所画白防囓笋图
　　虚星子夜沦精魄化作双鼨下天北窃食蟾宫兎杵霜豹文变尽如银色托身常在仙人家世间腥味不足沾齿牙游戏瑶池黄竹底啮彼玉笋先春芽丹青絶艺商将军着笔写生能逼真不画凡防画仙防无乃寓意惩贪人吾闻防物有至理请君披图勿轻视呜呼仓中溷中等死耳惜不令李斯得见此
　　题萧节之所藏中书舍人张子俊山水图
　　忆昔防稽张舍人丹青妙絶无与伦白头坐困不知厌自诧能为山传神先皇在御求名画画苑人人起声价舍人姓字歘上闻勑使传宣连日夜当时自抱幽忧疾蝎谮翻然疑不出画师未瘉杀医师至今众口犹称屈舍人归老幸已多从兹痿痹成沈疴寸墨尺图难复得虽有千金将若何我与舍人心莫逆眼前见惯轻真迹屡防相许不即求过后徒然重嗟惜萧君何从获此图图中景趣真蓬壶羣峯秀发金菡蓞孤屿影倒青瑚缥缈楼台白云际还知妙画通灵处慿君好把什袭蔵恐致风雷夜飞去
　　又
　　上有高高万仭之青山下有汪汪千顷之澄澜平生眼界所未睹知是仙境非尘寰桃华天台洞春水武陵湾兰舟之叟何为者日夕相与游其间松隂开野酌竹下试风餐一似巢由在箕颍复如园绮居商顔萧君萧君吾与尔胡为处此尘网间百年不得一日闲何当买櫂翩然去地老天荒未拟还
　　题陈挥使逵家蔵画画法小李甚工致
　　丹青逺法李将军若比时流自不羣林影山光晚明灭汀花渚草秋芳芬鸣琴何处度流水蹑屐有人穿白云未了平生泉石念将因一访武夷君
　　山人观瀑图
　　南山苍苍凌紫霄白云却在山之腰羣峯戢戢不知数四面森列来相朝瀑流防汉三万丈白日惊雷殷空响岩下幽人常闭关潇洒终年寄心赏吾侬平生自痴絶每遇竒观思飞越振衣直拟上层巅手拂青天揽明月太学生张琪将归钱唐省亲其友四明冯益为文赠行方之伊贾琪挟以求诗因赋五言一首书此以塞其白间云
　　伊尹起莘野贾生来雒阳兴商有一徳佐汉惜未遑伟彼圣哲才常流安可方夸父西逐日河伯东望洋所图亦已大无乃不自量言高行弗掩孔孟以为狂若人抱竒志驰声翰墨塲交游敬通辈执袂共翺翔高谈经济畧伊贾不足当予亦狂者徒懐古恒慨慷览君赠行作令我重嗟伤愿言实践履吾道其有光
　　送刘给事益及其弟进士观奉母南还
　　恩命新承出闱怜君荣幸世应稀弟兄声价今聫璧母氏劬劳旧防机天际白云随櫂逺江干鸿雁傍人飞还知孝友乡评重不比寻常衣锦归
　　知年堂为刘益兄弟赋
　　亲年所当知人子难为心已喜得寿多复惧衰老侵日月有恒运光晷无留隂报徳常苦浅罔极恩何深怜君令兄弟若彼双南金接武青云衢声华蔼儒林慈母七袠余秋髪被素襟懿训徴在昔显扬方自今愿言笃孝敬养志如曽参
　　为刘给事益题秋塘白鹭图
　　舂鉏之鸟何高洁风标自与诸禽别炯然毛羽照人明皎若回颷搏素雪黄芦白石林塘幽聫拳独立当中流振翰引吭睨空碧长嘂一声天地秋由来物色诗家重况乃羽仪陪法从莫随野鸟共啁啾好向朝阳伴鸣鳯
　　慈训堂为陶巽题
　　胎教由来谨嘉言训不违父书还可读贤范实堪希白髪季姜绩青灯孟母机显扬知有道非独戏斑衣
　　送成御史规罢归长洲分韵得去字
　　肃肃青云翼凌风正高翥胡然挂矰缴中路忽云逝怜君闿爽才奋志将用世一荐登内台明时非不遇显庸方自期摧沮一何遽如能尽言责黜官亦奚愳依然反初服别我还乡去祖饯出都门执袂临分处持酒苦劝之兴言不成句目送江东帆离愁渺云树
　　送章御史珪罢归常熟分韵得国字
　　孝子不辱亲忠臣不负国平生读书志舍此安所适明时辟言路重是风纪职激浊必扬清错枉须以直古今理共然贤者当自择凉风应秋至惊见鹰隼击霜威一以厉阳和敛余泽怜君今罢去亦已塞言责家居奉慈母还能慰顔色欝予乡里情懐抱岂云怿临岐无可赠怅然空叹息
　　挽俞郎中汝弼
　　天运不息日月东西驰昼夜相循环大化无停机人居霄壤间生寄死即归服食理茫昩神仙安可期徳言傥有立不朽将在兹念君平生事先哲以为师守官三十年白行无纎缁清如冰壶月直比朱弦丝悬车犹在门捐馆忽逾时诸孤荷衰绖血泪如绠縻铭旌引归榇遥遥汉江湄懐贤不可作澷赋招防词
　　题松雪枯木竹石图为张文璿
　　我爱呉兴赵松雪鳯毛龙骨天然别平生游艺妙入神片绡防墨皆竒絶由来画法通书法精到天机尽毫髪从知写意不写形何假丹青细涂抺怪石狞如怒猊抉老树樛柯犹屈铁竹枝歴落金错刀雨叶风梢清可恱翁今仙去百年余人世空传画及书后来摹者虽复众笔趣终然难与俱张君好事人罕比赏鉴还视常流殊寄言什袭永珍秘虽有拱璧将焉如
　　慕萱堂诗二絶为陈时敏赋陈父在母亡故以名堂
　　灵萱元自对灵椿椿老萱凋却怆神戏防罢时还掩泣独怜无复见慈亲
　　慈亲旧种冝男草草在亲亡又几秋一度相防一挥涙忘忧还是不忘忧
　　送少师建安杨先生还乡展省
　　亮采中朝四十春常居黄阁掌丝纶谋猷久寄钧衡任徳望今称社稷臣一寸丹心惟报国满头白髪为忧民表求展省陈情切诏许旋归宠命新画舫风生飞鹢鸟锦袍云拥瑞麒麟八闽路入谙风土万木堂开防族姻梦寐不忘天下事敬恭能化里中人还朝应在新秋日复领仙班侍紫宸
　　叙旧送陈士谦南游
　　昔在永乐间君从塞北来诵我八马篇谓我是仙才访我都门里一见心为开遂结忘年友意气何豪哉我于此时犹未冠一事不晓居茆斋定省之余挟书读岂有人世忧虞懐于今忽已二十载亲没身荣痛心在眼前却数布衣交毎独怜君情不改前年起复自苏州君特寻余到虎丘数日山中留对榻来时复得与同舟舟行抵江浒闲登多景楼楼中诗版读应徧醉题笔势如飞虬弭櫂过金山山僧请临眺惊君挥洒间书画两俱妙坐来引我清兴发汲取中泠解酣渴浩歌声里度天风举手遥招海门月过江所向无不然道逢佳景便留连我唱君和颇狂甚傍人见者疑神仙及来至京师旋复异踪迹君还草堂卧我入銮坡直时因休沐一相过却羡君身得闲适今朝来别我问君复何之秋风正凄薄可是逺行时云将适呉越观彼淛江涛乘兹未衰日聊复事游遨我欲留君君不住还嗟不得相随去好图山水寄来防须见君逰竒絶处
　　滦河别意为张恺还杭赋
　　滦河雨歇秋风生河水拍隄隄欲平隄边衰栁不堪折送客其如离别情櫂歌齐发船开速揺荡中流起鸿鹄呕哑双橹去如飞便觉乡山在人目知君指日到钱唐西湖荷芰已无香尚有东篱黄菊在未应孤负赏重阳题侯氏双桂轩侯氏台之临海人曰润曰臣从兄弟也同年登第今皆为给事中
　　君家兄弟俱攀龙乗云曽入广寒宫折得婆娑两枝桂归来种在轩庭中东枝西枝防总好暖雨寒霜自相保齐云并秀近青霄玉立亭亭秋不老银蟾吐光照书屋花间簇簇黄金粟清风午夜动疎櫺飘下天香三万斛防林一枝何足当窦氏五枝还可方愿君伯仲黾勉树勲业千古万古同流芳
　　题刘志学画【二首】
　　晨兴操耒耜驱牛出东皋和风动泉胍春雨融土膏将欲播嘉谷先去莠与蒿嗟彼食肉者安知稼穑劳【右畊犂图】力耕有余闲出则骑黄犊溪南芳草多随意行且牧兴来扣角歌时复挟书读日暮何所之还寻子真谷【右骑牛图】
　　送郑御史嘉致仕还台州
　　闻君新上引年章恩许休官老故乡恋阙寸心悬皎月还家两鬓带余霜却将箨弁加金豸应觉荷衣胜绣裳海峤霞城风景别登临处处可徜徉
　　题画【二首】
　　山下云连山上溪西水接溪东舟度白鸥飞处人行緑树隂中
　　山路只通樵客江村半是渔家秋水矶边落雁夕阳影里飞鸦
　　送同年郑给事中悠归省盱江【五首】
　　南宫奏第旧聫名十载中朝接队行此日送君归省去暮云春树不胜情
　　恩命新承徃故乡锦袍犹带御炉香还家不独双亲喜邻里相防亦有光
　　登堂称寿及芳辰迭奏埙箎进酒频玉友金昆总能孝筵前齐舞瑞麒麟
　　高空山下是君家花木园林景最佳遥想篮舆侍游处还应回首望京华
　　东风好理木兰桡莫惮行程万里遥移孝为忠当此际早来同侍紫宸朝
　　送王侍郎士嘉致仕还乡
　　践敭中外着贤名掌礼南宫属老成节操当为千载重归休赢得一身轻林泉自适多新趣轩冕何尝恋旧荣惟有爱君心未巳时还飞梦到瑶京
　　玉关戍妇携幼还乡图诗
　　西昌罗升进善今少师杨公士竒同母弟之子也升之祖子理国初为徳安府倅以循良称坐事谪戍肃州而殁升父賔防补充戍又殁母周方盛年誓不再醮升与二妹皆在襁褓鞠之惟劬防朝廷以杨公之请宥免其戍周遂挈其孤还自玉关抵西昌余万里防涉艰险越歴寒暑乃至其乡今升既长成念母之劳绘图求赋予为之赋五言九解云
　　兰萎香不销竹枯节不毁幽贞有本性谁能复移此婉彼名门女结褵妃君子将谐偕老愿朂率承宗祀维兹金石心永言固终始【右一解】
　　烈火炎昆岗玉石一时焚哀哉法网中善恶有不分孰知无妄祸降此积徳门舅以循吏谪尽室徙边屯仓皇就征戍那得懐新婚【右二解】
　　萧条玉闗外骨肉死生隔舅没夫继之遗孤复谁防嗟予未亡人遭此何太棘弱息难自存羁雌无逺翼常恐不复还零落在异域【右三解】
　　丹鳯从天来衔致五色章皇恩被孤嫠寛宥还故乡问之谁为此懿亲在帝旁涸鳞复深渊幽室见朝阳却悲化去者不及荷恩光【右四解】
　　言归诚所乐宁惮逺行苦一入玉门闗虽死犹得所重趼冒风沙蓬首沐霜雨右挈一孤儿左携两弱女闲闗万里途防涉更寒暑【右五解】
　　寒暑倐相禅所歴多险艰朝登七盘岭暮陟三危山﨑岖度函谷迤逦商洛间行行近南土望望及乡闗引领西昌郭始觉开心顔【右六解】
　　去日髪如云及归领垂素彷徨墟里间凄凉问亲故诛茅葺庐扫松上丘墓教女习妇功遣子从师傅夙夜不遑宁辛勤立门戸【右七解】
　　眷兹罗氏祀不絶幸复昌子女既长大孙甥亦成行奉养有甘防居处有室堂如何不及享一旦奄云亡永惟罔极恩沉痛切中肠【右八解】
　　母节谅不冺子心悲无已聊将风木情托之丹青里从前畏途状歴歴在眼底岂惟敦孝思将以明人纪题诗示来世贤者尚兴起【右九解】
　　题任月山紫骝马图【二首】
　　洗罢龙池日未沉奚官闲控緑杨隂承平不试追风足谁识骅骝万里心
　　香雾微蒸紫玉騣栁隂驻立迥嘶风年年饱食天闲粟独愧曽无汗血功
　　送陈都宪有戒出镇陕西
　　君不见吾乡先正范希文西陲经畧収竒勲安邦笔扫三千字制敌胸藏十万军希文一去四百载芳名伟烈今犹在呉中人物久寂寥却喜于君见风采君才自是当时杰早嵗曽将桂枝折云霄独步荣绣衣江汉十年持玉节向因陕右民失宁帝心简在命君行行防霜肃中丞府出塞风振将军营民间熈熈兵患息寒者有衣饥有食威行河陇万里余豺狼狐虺皆潜迹去年承召初还京今年拜命复西征圣主深存倚毗意边氓不释去思情皇州二月春正好白马翩翩踏芳草都门冠盖集如云羣公出祖东郊道鹊印腰悬大如斗弓骑缤纷拥前后丈夫至此亦已竒明良际遇应非偶嗟予小子真狂简每慕希文恨生晩知己平生幸有君心独相亲迹何逺临岐握手语谆谆即别何须泪洒巾愿将勲业聫青史应信吾乡不乏人
　　题东山图【二首】
　　春风丝竹肆闲情日向东山载酒行江水若容秦棰度公将何以答苍生
　　东山歌酒日醺醺书谏殷勤负右军若使淮淝师不防却于夷甫有何分
　　石溪别业为安成呉与粟赋
　　白石齿齿溪之幽有人卜居溪上头红尘半防飞不到緑水一湾长自流渔舟或逐桃花入童冠时从春服游知得此中清逸趣更于何处觅沧洲
　　送王参政来赴广东
　　皇州二三月春物丽以繁君子有行色驾言向南藩流云翼飞盖清风送輶轩粤中气弥燠芳华满薇垣岳牧非不荣所嗟违日边岭海万里间皇风遍旬宣率下先自乂理民贵不烦素心本然洁何妨饮贪泉明廷需硕辅岂必淹嵗年朂乃金玉音晚节期罔愆临岐无所赠罄此平生言
　　送呉编修与俭归省
　　忆昔登瀛选同时廿八人滥竽吾独愧妙防子殊伦史汉文章古春秋义例新行藏知谊重交处见情真馆阁居官久庭闱入梦频九重初拜命千里逺辞亲衣锦逰乡日称觞献夀晨桃分瑶水宴萱丽北堂春致孝须行道为忠必委身明年当此际迟尔谒枫宸
　　推篷春意图为李司厯宗善题【二首】
　　乘月扬舲汉水濵推篷俄见弄珠人今宵不作罗浮梦一面春风识未真
　　湖上梅花照雪寒无边春意上毫端君应识得环中妙试为推篷子细观
　　送李宗善司厯还南都
　　故人相别六年余却喜重来献最书官守于今专厯数家风自昔盛文儒暑残河朔莲初实秋到江南栁未踈归见金陵孙逸士为询出处意何如
　　玉峯龚氏郊居十咏
　　南山秋色
　　山巅多白云山趾多红树苍凉一片秋不辨猨啼处
　　北瀼春畊
　　家住瀼南村畊彼瀼北田春来事东作朝徃暮复还
　　西陇松楸
　　夕阳下长林欝彼松楸色瞻望有所穷孝思无时极
　　东篱杞菊
　　菊英香可餐杞实美堪茹采采东篱秋聊续天随赋
　　梅牕雪月
　　月华将雪色交暎碧牕纱不因香与影何处认梅花
　　竹坞茶烟
　　烹茶修竹间时见孤烟飏幽鸟暮归巢欲下还复上
　　茅屋书灯
　　月黑林迳迷幽人自来去茅舍一灯明遥知读书处
　　栁塘渔唱
　　緑暗回塘路垂杨拨不开蓦闻歌欵乃知有钓船来
　　曲栏睡鹤
　　飞倦九皋秋眠依石栏冷清露中夜零仙梦忽惊醒
　　方池洗砚
　　临池学草圣涤砚水流浑应有龙蛇迹游鱼不敢吞
　　寄题陈宥素轩
　　东呉有佳士卜筑江之隂力穑不自封赈饥当嵗侵天子旌其义乡闾夙所钦平生尚纯朴轩居澹冲襟闲庭净如洗修竹自成林牀堆万巻书壁挂无弦琴还将太古意播为太古音闻风兴逺思聊为发长吟何当一相造与之论素心
　　濂溪遗芬图为周纲文叙题
　　嗟予生晩学且迂每懐濂洛诸先儒虽然不获与亲炙平昔所事皆其书朝来方读易通罢黙坐还观太极图防心直造羲皇上观物欲穷开辟初叩门有客时见访衣冠楚楚容与与云是元公之后裔手持一图来示予披图宛见元公面顿觉春风生座隅参差岩壑不可辨峻极云表惟匡庐莲华峯下泉源窅流出首折何萦纡青山一转溪一曲曲曲开徧金芙蕖浄直亭亭照晴渌镜影沉沉涵碧虚想伊谢疾归来日乐此佳境宜闲居移彼舂陵旧溪号随寓岂同乡邦殊光风霁月共潇洒襟抱不受纎尘污怳然使我思飞越欲起此老为之徒兴来长诵爱莲说浩气直与神明俱即今溪莲已零落白波淼淼空烟芜唯余徳馨满寰宇清芬所播无时无先生之道师百世况尔华胄寕忘乎斯文传授有真能者即得无亲疏予将防励攀逸驾范我驰驱遵圣途领取濂溪一瓣香千古万古流芳誉求之其心不求迹粉墨形似何拘拘愿言与君同事此不知君意其何如蹇孝子者名霖故少师吏部尚书义之孙今尚寳司丞英之子也其母遘疾几殆霖吁天刲臂肉和汤进之母服而愈中书宋舎人懐为之传且以为请予为之歌云
　　蹇孝子世所无渥洼之驹丹穴雏年纪方当二十余风姿皎皎玉雪如早承祖训读父书孝行自与常人殊阿防有疾久不除日夕衔哀吁太虚愿延母寿捐儿躯躬调汤液临药炉潜刲臂肉与之俱精诚格天天所孚阿防服之觉顿苏沉疴去体容复初亲賔闻者相讙呼孝子之名一日传徧于京都客有学礼者来造孝子庐为言人所保身体与髪肤子春下堂伤厥足三月不出恒忧虞黔娄祈哀不自毁孝子之为独何欤孝子亦有言君不见反哺乌禽鸟之微犹报徳天理在我宁容诬孝子之言良感予予为之歌复长嘘卿门有卿儒门有儒孝子之志慎勿渝光前之业贻后谟曷不为此大孝图嗟哉孝子宁忘乎嗟哉孝子宁忘乎
　　送汤文振诗【并序】
　　文振姓汤氏本将门子而雅好文墨尤晓音律能自制琴鼓之甚有古意且其为人急义而薄势利人是以重之筑金陵城西辟草堂莳花竹极幽隠之趣因自号樗散生以见志今兹来游北都侯伯贵人多其故旧喜其来争延致为上客文振留之数月秋风乍凉归兴忽动遂翩然而南友人马士权为之求诗以壮行色盖士权之祖考旅殡金陵久不克迁文振为其春秋祭扫如亲之丘墓致无毁失以归焉此其急义之一端也士权固深徳其人而予亦以士权之故不辞其请而诗之
　　南都来作北都游野鹤孤云迹暂留常拊焦桐歌雅曲不弹长铗叹羁愁季心义气闻三辅楼防声名动五侯归去草堂风月好小山丛桂正宜秋
　　送杨节推政致仕还江西
　　早知渊明归去来秋风双鬓未全衰清名徧播东南郡夙徳犹称内外台舟楫好将松桂防衣裳须用芰荷裁到家应近重阳日三迳黄花次第开
　　闻陈都宪有戒陜西救荒之政喜而有赋因其来讯寄以诗焉【二首】
　　自君按节出皇畿陜右军民得所依甘雨故随骢马注清霜偏傍绣衣飞便宜发粟今应少专制安边古亦稀他日大书青史上还于乡里有光辉
　　不瞻风采别懐深忽聴西人报好音旌节过时消沴气马蹄到处施甘霖饥民免作沟中瘠行旅羞攘道上金正是愁余还跃喜缄题千里慰同心









　　武功集巻五
