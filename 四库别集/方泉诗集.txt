　　钦定四库全书　　　　集部四
　　方泉诗集　　　　　　别集类三【宋】
　　提要
　　【臣】等谨案方泉诗集四巻宋周文璞撰文璞字晋仙号方泉又号山楹阳谷人与姜夔葛天民韩淲诸人同时集凡赋一巻诗三巻张端义贵耳集极称其灌口二郎歌听欧阳琴行金铜塔歌以为不减贺白然文璞古体长篇微病頽唐不出当时门径端义拟以青莲昌谷未免不伦至于古体短章近体小诗固可肩随于白石无懐涧泉诸集之间宜其迭相唱和也端义所称灌口二郎歌集无此题惟四巻之首有瞿塘神君歌观其词意殆即所谓灌口二郎歌以名不雅驯改题欤乾隆四十六年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀















　　钦定四库全书
　　方泉诗集巻一
　　宋　周文璞　撰
　　钟山赋
　　陟古阜兮逶迟望古乡兮徘徊日忽忽兮欲下捈予心兮诉哀昔王气之初发有神人之称孤逮温雒之弗竞亦中兴于此都乃因融结以作镇倚崔嵬而在东指牛首以立阙背龙盘而作宫后季嗣兴规模屹隆张皇帝图咨谋国工隂阳既调清寜亦同司马岌嶪而引前太极穹窿而当中华林桂鼓璇室歌钟矗丹楹兮暨暨森翠氛兮融融殿簿苑记宻如鱼鳞中纳元气仰规大辰将欲賔毳裘于九夷负黼扆于万春摄提纪厯巻舒效珍回皇风于太初散灵雨于无垠及乎分代易姓灭没变迁厚祸隠毒实生其间紫髯鼎来黄须载奔索蜜口苦辞鸩涕潸近奋身而倒戈亦反袂而张弮则见天衣画章意貌孔武太白连蜷出渡江渚丽色登梯明云镜空怆旧艶新遄归閟宫列事着帻夸战负劔阁像未尘街首将变饮血击贼举烽烛夷戎鼓愔愔槥车累累受诏下令烧香讽诗妖祥昬滛废兴乖离传之到今文字峻峭音节凄悲虽袵席之上岩石之下可听可咏而不可思矣有如斯山则偃蹇干霄隐天蔽日虽渉世兮毋害葢与时而出入哀园楸兮江枫旋灰飞兮雨泣杀祲纒郭晨暗夜明防子伤内老夫填阬匹马羣死滛羊衡行岂曰作镇而能忘情凡今齐民肯复记忆但能聨络相命趣具酒食上萧斋而膜拜抚漫碑而口啧吉祝于蒋侯之庙遐眺于周颙之宅野芳敷蕍山啸嗅嘀归兴兮亡尽畀兴衰于戱剧嗟夫系绪悠逺条流烦贸若锡嘏于肥水兮亦尝并力以扶捄彼大勲之未集兮自贤庸之弗防縁义类以敶词兮庶兹山之可吊
　　方泉赋
　　惟山居之嵚防兮有泉出而方洼弥岁年而沃渫兮虽苦寒而萌芽葢随区以赋形兮非浚土之所加吾初以道为泽兮以溥博而为家既自抱于洁清兮又含咀乎英华赞商易而非僣兮效坤舆而非夸摩大蛤非神竒兮出矩玉非矜夸虽使女盗冠而窥兮仆夫汲而盈车泉岂以为贪兮方岂蹈而为邪将引竹以种树兮放为池而沤麻顺脉络而袭水土兮则又岂退虎豹而进龙蛇噫吾命濡滞于此丘兮又何敢怨怼而舛差
　　燃犀赋
　　智者鉴物贵于察微后来不察其智几希智以神为用神以智为友岂无其无而有其有庖牺女娲登防蛇风气既开渊流亡涯故巢居僒于仲舒表柱烬于张华若太眞之事吾尝以告诸徒矣博物者曰怪怪好竒者曰轻轻尽性者曰浑浑穷理者曰防如此则温子将不得为哲人子持赋于牛渚两山之间老松古木倚而和之则庶防乎敬听
　　投金瀬赋
　　世之所谓英雄豪杰之伦常多罹于困阨方伍胥之遭忧兮寄防命于一食就婵娟以诉哀兮乃鞠恭而进筥何众人之未然兮遽见竒于女子女既饷胥又自咎兮沉厥躯而弗顾胥东行而入吴兮承君命而伐楚考钟鼓以假道兮复过歴乎故处不见结褵正襟击絮兮莎苇披靡乎极浦山空水暝无他人兮老妪嘷呼乎后土谘诸人既弗乂兮质诸鬼兮无所捐羙镒于瀬中兮固取信于来者凛魂气其安之兮为慈母而下取庻几用此以全其老兮又足慰乎地下惟战国之既衰兮士方贱乎犬彘弄人命以为宠荣兮虽妻子犹弗忌怅圣贤之不逢兮流遗恨于后世伟淑灵之好修兮视死生于一试故皇极之未建兮曰蹈道而则未闾阎笄珥而至此兮诚贤者之所喟吴既霸而胥称忠兮伊若人之所遗后千嵗之悠悠兮有遗庙于故垒井邑改而经画失兮桑柘欝其薿薿屏兰茝其弗歆兮矧昏淫与謟祭钦高风弗可企而将坠兮又秉节而不翽重曰投金于渊明胥志兮女曰未能怆怳填兮缅想髙风不见此兮
　　石麟赋
　　吁嗟麟兮尔所守者陈帝之墓风飒飒兮鸣松草霏霏兮露在昔鳬钟振金龙輴载素域户肇开灵斿径御侍女荐玉而长号侍臣抱弓而囬顾凄声竟天怨毒凝雾旦而视之惟尔麟兮髙而不屈曲而弗踞哀而不伤怨而不怒叶象制于图箓谨工程于尺度千嵗而徃若朝与莫陵栢秃而翁仲逃野棠发而狐兎度伟趾角之岿然独巍巍其如故惟紫防之舒光絶巨笔于尼父父为尔而洒泣盖自悼其弗遇予有感于斯文乃斐然而称赋乱曰噫人之生具五常其聪明者君而王顷刻之隔或圣狂雕题凿齿方混茫天张义旗自晋阳蛮貊冠带峩衣裳昭哉上帝开此祥千秋万嵗立道傍吁嗟麟兮庸何伤
　　黄连香赋
　　余披五岳之图礼三茅之神莎服笋冠歩行涧濵有老人者手持竒薫飏于嵓谷乃赋以文句曲之天华阳之山黒武苍蝮各持篱藩爰有药树流膏满身味苦气厚献于丘园有道所享不肖所儇世上齐民业流湾澴罔知纪极孰能遮拦尔惟昧昏能反其元当焚当燔上闻九闗尔惟飞翾尔魂狙猿速徃逐臭毋启我垣絪緼轮囷化为明烟素皇防尊实鉴我言欲尽其防祗以赘烦余方肃而听俯而拾仰而不见但见石壁









　　方泉诗集巻一
　　钦定四库全书
　　方泉诗集巻二
　　宋　周文璞　撰
　　臯桥
　　伯鸾出京师慷慨歌五噫岂无济时心升降与我违有来适吴中舂粱捄寒饥吴人臯伯通舍之慰穷栖方志虽或除此桥犹可稽伯鸾号逸民佳传昭緑绨伯通赖有此庶几与之齐至今阊门外两冡陪要离累累各高大冥冥春草萋古者贤哲人不计鳯与鸡焜燿亦偶尔埋没何凄兮出语贺两公亦以昌吾诗
　　尧章金铜佛塔歌
　　白石招我入书斋使我速礼金涂塔我疑此塔非世有白石云是钱王禁中物上作如来舍身相饥鹰饿虎纷相向拈起灵山受记时龙天帝释应惆怅形模逺自流沙至铸出今回更精致钱王纳土归京师流落多在西湖寺钱王本是英雄人白莲花现国主身蛇乡虎落狗脚朕何如红袍玉称功臣天封拆开即退听两浙不闻笳鼓竞归来佛子作防持太师尚父尚书令一枚传到白石生生今但有能诗声同袍秦外铦师兄哦诗礼塔作佛事同吃地炉山芋羮何曽薰陆绮床供但见相轮铜緑明哦诗礼塔犹未毕芦叶低飞山雨湿
　　初至长干寺
　　云杪荧荧一塔灯觉皇舍利寳烟凝山门推上三更月似照前朝礼拜僧
　　囬次秣陵
　　我行古井邑北风吹倒人旗店语簇簇石路声辚鳞下车得少憇亭午听司晨岂但田秔香更觉村醪醇怀哉厌王气契濶毋重陈旧为秣陵尉今为钟山神
　　哦松夏夜
　　雅颂声流到楚词更无人见独防时池头五粒初摇动却替幽人説旧时
　　鹧鸪
　　夜闻春雨来浓緑净于洗有禽自南翥自呼不得已岂非湘川下或自江左起黄陵见哀妃白下感游子仍多忧其兄宛转深树里汝兄今何在荆棘日靡靡岂非囚空山或已投逝水年深桎梏化波冷皮肉死鹧鸪谨弗痛此系造物理吾若破析言汝恨入骨髓风吹慈竹林苔晕上深紫吾亦念故乡日夜梦邻里不如各归休阙月照西鄙
　　懐何月湖
　　星星鬓髪卧林丘诏使东川作郡侯髯叟望公来海峤瘿兵迎守去夔州珍图想挂茅斋壁巧石应随竹艇流教得巴童歌舞好侍郎千万却归休
　　瀬上懐古【有孟正曜祠堂】
　　古寺閟岑欝空梁悬斋鱼神坐既欹仄徳容亦饥虚先生贫有命山僧乐无余长安满市花疋马吟九衢寥寥北邙山而谁噫荒墟岂有先生者不如山僧欤盲风振苕华重露落芙蕖何当醉尉归方坐钓水隅
　　瀬上贞女祠
　　估客征夫上野桥锦褵玉瑱亦萧条人间多少乗除事到了英雄恨不消
　　铜雀研
　　君王有遗令婢子守空防遥望西陵下灯照鸩杯玉颜阙钗泽松柏生悲哀低吟短歌行想像奸雄才清泉沈金彩古烟凝紫灰零落故瓦在雕镌若陶坯为人作书硏铜章出诙谐上下千载间流转何悠哉那知墟中人天命不复来齐昏亦披猖増三筑崔嵬年年漳河头野棠如雪开
　　丘庆余畵兎
　　家住栖贤云泉石恣幽讨冩出明视孙眉目増媚好夘日行踆踆衣褐坐芳草脱身文字祸见几恨不早仰候月盈缩脩眉几回扫迷离望灵药青松为三倒山人书姓名欲使好事考
　　夜坐读书
　　此生无耽嗜独具爱书癖旁搜固未暇乍见亦畧识尘土苦见污更苦官事逼纸灯既自剪竹牖仍仆织山邑少文献有亦何自覔随行五升瓻一歳无滴沥向来长安市阅之尝竟夕怅然梦里去莽莽云雨侧哦此谓寒螀夜漏三十刻
　　春雪
　　崇禧仙舘似官居二月寒风峭有余傲吏吟哦空峭下野童放散夜堂初荧荧宿火煨村酒煜煜残灯镜道书勿听打声更急快移银砾上枯株
　　鹤庙
　　樱桃花覆地古庙自青春帐里还丹使山中采药人风林嘷黑虎云路列斑麟欲见神君面连朝礼北辰
　　玉晨口占
　　风鸣长史朝天柏草防仙翁瘗剑茔瑞象殿前亡马迹养龙池上有鼃鸣
　　华道士白胭脂
　　萧史水银粉畨女红蓝花狂奴爱风调脂泽遂成家镜开青峡月衣近赤城霞欲下人间世槲林栖晩鵶
　　杜鹃花
　　云树重重和泪吟故宫遗庙有知音秦吴万里皆芳草染到山花恨最深
　　新柳
　　长条导幽情净色穿户牖酸风酽如醋少待浓似酒飐飐金丝垂满眼遮老丑
　　王道士庵
　　出家才二十小筑契初心水浸篱根冷苔封井臼深狖啼天惨惨犬吠月隂隂又踞藜牀坐焚香鼓内琴
　　南华阳洞
　　稽首游名山驾言入华阳南洞极秘怪松草泉水香曲几妙画残碣刋灵章俛首试一闚冷风袭绡裳守庵敬爱客暖我紫术汤遗我鹅眼钱云是洞所藏往有寻幽徒入见黄金墙侈心或已起防受竒鬼戕身傥获防遇敢恨飞蓬霜更丐一片土小筑安闲房朝披神芝图暮试饥饭方
　　金牛洞
　　竞下危梯俯伛入深穴回身避云雾偃面眎日月药苖防谽谺竹节截防嶭安知幽蹊下有此大竒絶金牛铲光景仙牒尚可阅冈头春已半枸杞如防血便恐颠风兴横吹石崖裂
　　山行行歌十首
　　受箓坛前云更长春风漠漠杏花香峯廽路转无人处恰见天书字数行
　　竦楶雕珉万万层云头晃晃现觚棱野人自爱深幽景只是寻常不见僧
　　道院中间沐髪容施来元自賛皇公君能百拜香烟下不怕丹琼路不通
　　虫蛀黄连彻夜焚秦謡楚诵少人闻近前欲问新宫信鹤灵芝入暮云
　　带浅人家隠树深嫩晴天色弄云隂好风嫋嫋穿林去吹散松花似鬰金
　　遨游自是不思归花气蒸衣气力微抛弃文书亡俗累岭猿吟后闭山扉
　　天风稳送歩虚声杂和漫山桧栢鸣逺望山腰多白石细看知是野人行
　　中峯道士蘂珠丹曽与神仙玉炼颜见説醉来烧隠诀药炉萧瑟卧空山
　　紫阳道院古丹青恨渠犹画化胡经晩香灭没人归后自有天风撼玉铃
　　砌穴萧森隔土桥项梁城颂最萧条羽衣歌此招防直送旛旗上九霄
　　壬戌春日
　　自从忧患长精神兀坐斋房过了春凿落盏干官烛暗摴蒱齿齓旅囊贫皇天老眼非尘世白日闲愁自替身一段风光好如画未须全与路行人
　　至荆公墓【二首】
　　一丈荒坟上悠悠落日斜子孙来祭后守墓扫松花守法曽丞相能文陆左丞风流如未泯应作寺中僧
　　又【二首】
　　年少坐谈钟山直北邉春风吹梦过泪浥旧貂蝉野老从余话文公在半山蹇驴追不及落日寺深闗
　　出白下
　　南朝禁籞夕阳明犹与游人作队行烟满天渊池上路菜花黄尽緑隂成
　　游栖霞四首
　　破晓逗苦雾客鼻何酸辛山中气候异初日如烛银田间石兽多知是肉角麟古苔半皴腹化作苍鳞两柱既岌业众碑亦嶙峋幽涂得竒观未敢辞埃尘连年抱离忧百嗟亡一呻花委鬂毛晩草夺袍色春愁中书椟失梦里歌钟敶穷愁着文字屡被同行嗔同行不相知而况悠悠人【道中石麟碑柱甚伙】
　　其二
　　吾与空门友相扶歴芳甸天机乆深妙梵本与贯穿徐驰得幽欣济胜惬孤愿宿芽发轻苞寒卉抱短艶鹿走风生林僧归云入殿寺从齐梁来诸彦题品遍安知千歳后未叹陵谷变
　　其三
　　优尼制铜觉欲住女主龄主称金轮王録在华严经而舍觉富贵爱慕涂椒馨月黯回心院妖防啼防僧人弗知此独受一峰青分减倘及我终歳栖林坰
　　其四
　　府帖昨夕下许奉半月急遂作兹山游惘怳忧思失古迹堕榛莽乆乆失修葺南唐石塔好岿然对人立髙碣纒蛟龙竒画耐风日明旦丹阳路万感当毕集説与石翁婆皆须为余泣
　　再如金陵
　　再江东路词穷不复论江泥沾苦泪津鼓聚归防庾信因愁老陶潜为酒存孤踪虽落魄不敢望明恩
　　道中望茅山有感
　　危亭对名岳毕景扶钩栏白鹭伺察过低昻若弓弯去歳负笈游最佳元符间栎林带脩竹清流珊珊离留呌昼静洞天生春寒伟哉老宗师作室云雨端竟为杀虫蚁不活升龙鸾遗体但觧蜕故宫亦烧残今剏已半旧万柱扶坛遂以两不借一笻履防岏入宅问玉斧采芝投金环墨沼篆结字丹防气成盘将谓便隠遁遽亦罗间关夷甫尘尾堕荀令香炉闲再拜望竒秀恍然神观还如见大仙伯初发緑映山两君控鹤从俱着汉小冠俗累当复驰煑药鼎欲翻
　　病起冩懐
　　夕阳蔽天涯望望不见家牛斗象纬微咄咄空咨嗟此时将细碎説与枝上花
　　送友人入浙【行至王冀公墓上】
　　小县登楼上依稀是去年更阑吹短笛饮散覔归鞯丹叶标寒渡黄花羃野田重来吊古地为拊石羊肩
　　辘轳体
　　野人无事时尝诵极诗冩遍千山寺吟行九曲溪谁为补天手同是决云儿欲去无人问今宵醉似泥
　　金陵懐古六首
　　孙伯陵头水最悲蒋侯庙下月来迟夜深行客心惊恐猿挂晋朝枫树枝
　　司马家儿持酒杯天星亦下浇崔嵬当时若便效牛饮定有孟津师旅来
　　愁防幕府夕阳邉那更鸡笼在目前防扈飞扬只如此登临那得不酸然
　　杳杳旧踪寻不得茫茫遗恨有谁穷长安败绩谁怜汝防上收声未到公
　　琵琶未尽使人嗟泪洒华林御苑花今日闻韶无处所鴈烟蛩雨属他家
　　江水无情碧草春北朝留住老词臣子规啼向青枫树为尔离乡去国人
　　江南曲
　　露下五原秋雨打三江愁齐梁才子多埋在青山头
　　其二
　　郎与新欢浓侬与旧欢熟懊恼对行人当为歌艶曲
　　其三
　　孤舘闻啼莺日暮胭脂薄芳醪似泥贱那得不行乐
　　其四
　　雨认巫山气江通滟滪情相逢未多时秋花开古城
　　吴中秋日
　　郊原落叶已离离尚有孤花倚短篱小醉不成怜病后苦吟未了説愁时闘鸡走狗袁丝喜临水登山宋玉悲豆角已收无别事待同野老赴襟期
　　野蔷薇
　　娟娟篱头花白白间緑叶明光裁贩袴不掩游子屧余春背人去乞与防芳蝶感我万古心离离不相接我行田野间落魄何所挟犹能自撑拄使气学汉侠悠哉芳草畔见此放逐妾罗帷未生梦粉面反成怯幽香薰倒人山麝火初熁长亭或相思如见玉蹀躞
　　狼山
　　吾母祷于山生我偃蹇身卅八始入寺所天俱不辰归人复何之所愿清战尘勿复论啣钩去作瑞世珍
　　乌夜啼
　　何人弹阮咸故故轻手摘弹作乌夜啼此意我所恻南朝有帝子作牧号侯伯着身疑嫌间生意日偪仄爱妾闻啼声改镇颁竹册故云长安吏性命在顷刻小妇闻啼声赦令敷大泽身虽不肖甚防小着苍帻再转作县佐欲塞父祖责濡墨决疑讼行诛慰寃羣凶见之怒极意便刳磔首沮阳桥公议亦已格痛掠及库胥指作盗钱贼胥既僒椎凿手堕面愈黑书欵自诬伏身竟遭刻画酷毒一如斯谁谓彼无防谤书入外台遂坐使者劾牵连入冶城五载穷惨礉敶词呌穹旻哀痛人叵测若无磊落者谁肯为昭白翻思受祸时何但铩羽翮愁寃传里巷泣涕到臧获嫠母偕妻孥惘惘望秋色岂料今日下置酒设豚拍聼此哀丝鸣但呼説不得月明客已去庭宇鸣哑哑世人见慈乌唾笑满阡陌谁知事乗除祸去反为福苍苍上林枝当去作谢客
　　赠赵子野歌
　　与君虽为外兄弟语话寻常见肝肺自从不见半年余每望吴云輙流涕苹溪松江同一波半年不见当奈何长安市上相寻处弟能起舞兄能歌兄今赐第南薫殿满戴宫花上林晏弟归便着随游冠他时山中倘相见吴王台畔杨柳黄吴姬对坐调丝簧阿兄自对吴云坐呼弟不来应防肠书来不应寄他物只要秋林一双笛当时蛮奴月下吹此时此夜须相忆
　　古琴歌
　　山人袖携古琴来形横拙丑腹破穿上两金字亦残漫自云得自十年前十年前宿野店间野店岑寂无炊烟只将百钱乞翁媪回买湿薪煨涧泉老翁持出一木段刀痕凿痕斧痕满秀才望见三叹羡学琴以后何曽见此是成都雷氏为揩摩雷氏分明现持归修治调曲成曲成他人不肯闻初弹羑里可释憾再鼓广陵如雪寃将归古操次第传龙入我舟何可怜
　　忆昔
　　忆昔在童初身轻俗累无云霞明道服日月缀仙都屑玉三危露泥金一丈符遨游即阊阖佩带或昆吾学语闚眞诰谈校易图竹间时搏拊松下亦摴蒱谪堕归嵓壑庸凡近仆奴极知方匿景何敢遽抟扶请命书盈纸祈眞泪迸珠但能觇帝座不恨守天厨谴巨知难逭心安敢自诬相随有芒屦还欲化双鳬
　　吊尧章
　　相逢萧寺已累然自咏离骚讲太极目旧游犹白石伤心孤塜只苍烟儿从外舍收残藁客向空山泣防弦帝所修文与张乐魂兮应是到钧天
　　遣兴
　　望见山樱媚短岑翻然便悔出家林壊车杀马空嗟晩裂芰焚荷直到今笋蕨乆为归去计云烟无复旧来心平生最爱花浓澹看了斜阳看暝隂
　　夜归
　　还山廹暮夜枕石唫下眠梦作童子日采花防寒泉囬身在人世欲去尘网纒永谢欢乐情把袂入紫烟
　　送道友归
　　浮云起足下是子欲归家藏室収芸蠧丹房扫箭砂时闻捣药鸟啼向欵冬花莫使山童去惊飞逐乱鵶
　　黄龙洞
　　一从负图与负舟天公閟之居灵湫重瞳胼手乆不作苍苔古木两漠漠朝来石磴鳞鳞湿如觉蜿蜒为人出甘霖未苏焦巻多相候吴云莫相失
　　归憇仁王寺
　　重到招提未觉迟鉢单初副袷衣时僧房斋院门门闭梅子枇杷树树垂蚁防经幢求托化龙纒佛座学慈悲长年无事闲来此坐对空山讽小诗
　　下竺
　　静看唐人刻相连坐石隂鸟啼留客意果熟住山心野水流诗叶天香袭道林云根有桂子应待月中寻
　　七言
　　云竺前头即御园小风斜雨入梅天放歌偃蹇如圆泽古貎昻藏若稚川寻得数行天寳字破愁一夜草堂眠此生更要穷经论惆怅高人旧石筵
　　过葛天民新居
　　为忆空山雨因嗟短鬂霜幅巾终日仄侍女古时妆乌臼残林外丹砂旧井旁不留禅月画只踞净名床湖镜秋容淡云荘晓露香汲泉须透脉种果便成行使鹤过村店携孥上野航极知秦外叟全似贺知章对佛称居士翻经悟法王自将诗检校犹与竹商量嗟我浑无頼非公不作狂莫移松下石老子要乗凉
　　十月过鳯山舟回入项王祠用前韵
　　坠叶浓于染孤花净似霜溪山如有待朱粉施妆胜境如天上雄鸣自帝旁工陈白玉琯人坐紫金床古兕称春酒灵虬换夕香风筝犹有韵星弁忽分行念此锄榛垄频来渡苇航欲挥终极泪只废苦吟章慨慷辞欢伯英雄忆愤王逝骓嗟弗及撞斗恨难量起舞何劳短行歌未要狂防云将落日千古助哀凉
　　送蜀客
　　都市今重到文园更倦逰依依返穷峡得得上归舟往事深能忆沈疴乆合瘳行经古祠庙应酹旧山丘梁父遗馨在降牋杀气浮白衣犹肯出黄里不包羞一聼巴人曲多贻汉玺忧花防尘漠漠苑抱水悠悠蠢尔狂童辈俱为灭族囚坤维元自正栈阁未应修管乐谁能并乡云亦可俦时哉着梼杌聊以畔牢愁硉矹重开险销沉万累秋堂留石室画歌尚竹枝讴寒蚻催逋客啼鹃识故侯屈沱甞角黍岷岭防牵牛从此多谈防逢谁共劝酬近前持砚削成列抱箜篌近歳安枢相宣威在益州君归如访谒朝论必咨诹列圣方垂统羣公亦好修焚烧已郿坞诛殛尽驩兠虎豹参差束魑魖次第投衣冠通海峤干羽格蛮陬江防何劳服淮田亦粗収旌旃仍使传炮烙任兠鍪象摧天狗昌期控玉虬嗟嗟几上肉防防幄中筹贡锦资藩辅缄词吿帝谋声名与勳烈应逐汉江流
　　戊辰感事二首
　　乆要和平福须寛次第刑诸公善调壹熈祚必清寕夹道焚香拜今知病酒醒谩劳双鬂白何止故山青妖纬朝沉彩非烟夜透扃愿同臧获列齐寿八千龄
　　幕府才方盛军师意最高何年燕巢木几处马腾槽驰骋心方壮指麾身更劳周诗歌劳徕费誓説逋逃行阙占风角穹庐拜羽旄飞腾眞有种淡泊正相遭
　　山居书事
　　荼防架倒无人架全似老夫狂醉时昨夜一畨溪雨横又漂苔藓到花枝














　　方泉诗集巻二
　　钦定四库全书
　　方泉诗集巻三
　　宋　周文璞　撰
　　逰洞霄
　　天柱青峩峩石笋危不堕晃晃银云收谁子开玉鏁崩腾放闸水煜爚入洞火神镜偕灵休乃欲捜碎鏁媿彼朽浊韵一得任无我致彼老铸凝披褐迎路左愿留防银铛被叶盘礴臝玉付九虎逰晏外嶪硪为言子速去勤苦悔坎轲反璞招太和当免刼运祸恸哭出青松残龄其或可
　　题喻玉泉家亦可乐亭
　　先生亭非伯夷筑亭柱亦用秋山竹但令家有满架书何虑妻儿少饘粥朝来相对亭上賔洙泗尺度羲皇人先生已死名不泯常与此亭作标凖后来邻触阏伯怒仆夫预起池鱼虑拆亭拆亭先拆柱有孙抱柱出烟去三十年余复改观有孙如此不待賛似鲁灵光偶获全令人见此空三叹
　　病后
　　风灯露水两茫然莫为欢华少壮年无病更须求药物爱闲犹要覔缗钱此生身世揶揄里末路光隂泣涕前快出嚢中飡玉法白云深处日高眠
　　上冡
　　蒸鱼燔肉当好羞北面百拜如有求愿身长健儿孙茂歳歳此日烧松楸纸钱灰尽泪不尽孤也虽在犹拘幽沄沄金盖山下水相送直过龙湾头
　　送人归苕溪
　　愤王祠庙桃花下愁苦看春又隔年今夜白苹风更恶去时须傍采菱船
　　欧阳琴歌
　　呜呼个是文忠琴呜呼此琴今尚存堂中图书散失尽留得七弦传子孙六言自书书在腹古锦梅花留不得嗣孙贤者能忍贫不向豪家博珠玉初鼓如撼昭陵松巩原流水青溶溶三宗龙衮在帝左曽把钧天赐与公再鼓似播清颍水只将潄流肯洗耳曽蘓两生招不来自冩新声付儿子尧囚山舜放野自兹以下不平苦与君所得妇女谤此日一洗清万古小儒昔诵五季传颇讶春秋体微变今来再聼七琴南薰遗制喜复见浮云流尽白日逃何用广陵与离骚谱成只度欧家曲秋声赋共庐山高【琴有公题】
　　归姑苏
　　旧巢已是别人门梅自萧疎柳自昬河北榜来须混俗江东谳就欲招魂吴王未纳耶溪女越相先寻泽国村懐古感今吟不尽一双清泪满醨樽
　　晨起
　　闭门不与俗人交晏春秋日日抄清晓偶然随鹤出野风吹折白樱桃
　　磵上小饮
　　方坐爱蠲洁俯窥为回萦汲汲雨露泽悠悠江海情引之灌圃亦足发光晶陶然未须去于焉潜我名
　　送道人归华阳
　　山中无酒禁防防有松醪旋汲泉吹饭多挑笋助庖天灯将出现野月未能高忆我初逰日先将石鼓敲
　　寄茅山道友三絶
　　伏事三茅过一生痴心不望羽车迎旧时手种黄龙子今觧干云入太清
　　九锡碑亭日欲曛有人趺坐对炉薫凭谁传语桓司马句曲山中只白云
　　蘂珠宫女傍瑶屏自把韦编问姓名回到人间无一事紫阳花下白鸡鸣
　　秋日孤山道院
　　孤山有何好脩竹隠楼居人在秋云杪香凝午醮余芳林多落果灵沼少惊鱼归棹闻歌咏犹如学歩虚
　　寄韩磵泉【滮】
　　穷冬孤陋只书痴肯为凶荒强忍饥师友渊源似公者舆台贫贱亦安之人来山县犹须债雨映茅檐但要诗欲诣楼居无逸歩要从老手化神竒
　　访梅二首
　　起看重雾白漫漫畧见春风在树间傍水出篱犹未快淡烟微雨又青山
　　幽花堕在石根傍几欲移将近草堂草草一樽聊尔尔跨驴归去月苍凉
　　呈巩睡翁【丰】
　　家本汶阳县累世事耕蚕室序既焚荡飘零住江潭防及识故老颇闻乡里谈最盛阳和时梨杏春酣酣岱宗富栝栢孔林存楷檀乡闾鼎其中寔号玉檐檐去年拜睡翁知是山堂孙渊流京洛旧尺度欧梅间昨梦返故里有翁作司南俚语驰寄之何以镌防顽
　　石林
　　苍苍一林石零散少存者分携多子孙不胜落田野虚堂有天就乃在絶壁下存者寕非眞散者亦已假相君乆藏山逺客初系马幽玩埋莓苔孤嘀坐梧槚方咏兹游清未敢泥风雅
　　絶句四首
　　巾车初扣槿花篱物物来前搃要诗一句坐来摸冩了两鸠飞下老梅枝
　　纱笼觧散坐门畿生怕逢人索接防朝雨洒来山更净春锄恰好到方池
　　觧呼威羽归丹穴可缚单于献汉宫四面八方笼不住许来分坐此山中
　　隔林八十厐眉叟理竹防泉过一生见説石林身徤日把书只在石中行
　　客中
　　客中时序又怱怱孤坐初春小雨中防水攀松去年事令人忆杀洞霄宫
　　山乐官
　　山乐官尔谁魂逃河入海俱奔奔伶伦梨园何可论山乐官予欲尔兮无言如有言为余歌云门
　　乌媒
　　一自弋者簒冥飞亦云多庖牺网未收同类如予何已噤伐斧篇去去依女萝
　　和磵泉赋山楹
　　共惟古至人用意事物表一丘谩摧残八极自围绕不劳日月运坐见歳时了鲁梦乆不作楚赋那邉晓既烦匠氏来谁谓此山小云衣方分敷雪干复夭矫沐浴抱归藏乐甚忧悄悄
　　重经洞霄
　　曩既负幽讨今敢萌遐心扶桑下阳驭砮磬浮空林琼台詄荡蘂佩栖高深屡见仙骥舞遥聆女吟如遂覩开辟那复忧﨑抱关职贵重啓闭非所任灵颷掣虬户同此琅琅音愿并翠绡水冩之朱丝琴
　　大涤洞
　　嵌空才入泉潏潏隔凡倒悬若锥立道士云是闾丘公入向华阳便门出
　　岸帻
　　岸帻坐亭皋休嗟命不遭通幽文似呪招隠句如骚日下桃花热风低鹤背高眞逰穷不尽只是酌芳醪
　　翠蛟亭
　　禹驱龙蛇不驱蛟依然跧此小之有时渊停忽奔放如负山走如玉跑昔时萃渭正如此咨尔来者无空嘲
　　寄题馆娃即灵嵓寺
　　突兀僧蓝是馆娃屧廊犹自隠晴霞清明但长离宫草精魄应栖野寺花白苎黄焦迷鹤市紫兰緑芷属渔家思量种蠡成何事空使君王式怒蛙
　　小寒食
　　从来寒食多风雨不料穷乡亦管弦壮歳心情悲乍梦异乡时序感流年偶随逰子来溪上因与棠梨立路邉从此堪悲转憔悴随羣同上钓鱼船
　　五月五日至京口
　　囬囬望秦淮出语重烦喋凯风初酸辛灵雨更凄切畴昔之所经望见心已折粤从世态换转见凡事别缗钱换仍艰旅饭杂砂屑坊市半頽毁物货仅罗列鸣鳯斯不闻遗沴犹惨烈凌晨转时序涂路已入浙京清虽快人忍作昌歜节身本无瑕疵反被防口讦徊翔就师友庻几免磨灭清旷虽未能畅差可悦如其守防言予将俟来哲
　　赠苏召叟
　　句容县古寺壁有道笔晃晃缨络躯烟雾质一堵最光怪朱泥乆堙欝泥去墨亦尽惨淡意都失恨不还其人加巾急鞭抶毁弃加弗敬请论如汉律罗汉院塔影颠倒难致诘稗书致海翻此理殊未必今君所归路正向此中出况有吊古才仰天痛呼屈勿称荒唐言析理资按述其余传播咏淋漓满箱帙栖霞者悲壮茅洞者清逸珍题傥相命当第为甲乙
　　半山寺
　　野芳汀芷互幽妍相国风流亦未传衮冕尘埃半山寺自相撑住过年年
　　跋钟山赋二首
　　丁年冩了钟山赋举向禅宫入定僧僧却为余言未好扶行同谒晋诸陵
　　徃在秦淮问六朝江楼祗有女吹箫昭阳太极无行路歳歳鵞黄上柳条
　　过鳯山有感二首
　　当年凖拟作家林溪墅楼居意已深隠者自应寻别业鳯兮何肯负初心参差一段嚢中玉激烈三更月下吟若不速来相就饭定应从此失知音
　　秋芜阙是草堂基惟有南林尽得知辛苦置家将守冡吿求广地要穿池净莲已付乡僧掘慈竹从教墓客移虽向龙湾作耆旧此生寕没暂来时
　　絶句二首
　　皋伯通家夕晖八年寒食尽归期江乡橘柚花如雪不许离人戴一枝
　　入春便与僧为友紫萼黄英见坐禅昨日邻翁催入社谢他只是説无钱
　　辛未九月晦日
　　遗体只母身哀哀弗重陈一贻泉壌忧两见霜露晨繁霜与重露涂抹随荆榛身即未殒灭强与松栢春遂于摇落中见此天地仁鸟已辞社蓐收方降莘拭泪声秋旻何由酬艰辛
　　闲居日有幽事戏作
　　竹暗僧窥户萍寒鹤上防壁悬陈处士屏贴少微星垒甓为蔬圃埋盆学蓼汀自知痴得计常用醉为醒野客兼称仆幽禽代作伶浴鳬翻落磵鬬雀堕空庭筭数推三甲防身召一丁案头松叶响墙角柚花馨梵堆书笈醪罂隠粟缻茅茨隐烟雨鸡犬也忘形
　　苦锥歌寄磵泉
　　我园秋果枝累累缥青绀黄使相持役夫牧人记注之所佳尚者惟苦锥苦锥两株结防宻追惟丈人语天出遂欲供之作笾实他往返舍百无一乃被猿狙打都毕摧藏睢盱以自佚季冬初旬日恊吉寒风急霰俱冽栗自慙曩者信已失作歌献焉效诙谲
　　腊月八夜雨
　　愁云欲雪未成雪忽闻寒雨夜淋浪但知歳月堕寂寞不悟乾坤发艶阳天黒鬼车声更大夜阑客枕夣却长明朝起篱砌下看草芽浥浥又回黄
　　送磵泉
　　一自接道谊形容生辉光束情谢流宕捧咏増惭惶矫足时切闚云海何颓唐长安卖药市堇堇十载强复缀守藏史得近中书堂心计常自珍孰云失其防稽首谢众去酹酒相扶将融风促緑防代对日夜忙石涧流自涌玉山禾欲长安得便奋飞相从决高翔
　　送薛子舒
　　龙泉饥语余便使借舡居津吏方抽木官人但载书朝通白矴石身近碧京鱼一巻新文就臯禽亦自如
　　晩菊
　　亭亭砌下黄金花霜后顔色如矜夸英摧挫百卉尽独自照耀山人家湘累晨餐不论数千歳高丘恐无女君不见天寳杜陵翁晩节尝为少年侮
　　诵哀江南赋
　　高桥沙水涸防城蔓草纒下有烦寃人诵此危苦篇我生楚臣后身在江枫前但见去魂逺不见归魂还惟吾爱好词细碎穷注笺中间多佚事他书亦不传极欲补阙漏今方长弃捐重效嘈囋声庻几与周旋
　　简正字南仲
　　白髪梁鸿随暮猿不辞引领望兄门乆无清梦相追逐今喜遗经为讨论数叶赤枫明客路一畦黄薤忆家园著书不就身何用毎见飞尘恨满轩
　　重游栖霞
　　林麓已尽虎不见迩来流民所蹂践残僧自言昔遭变藏经埋像尤可唁流泉鸣悲雨摧殿满嵓慈相沙汰漶白盛缀粘或壊面慧命勿絶如防线况我忧患经歴遍见此悲酸尚兢战千声万声走门闬门外秋花泣余
　　出溪
　　二月天景佳波清见佳虾望中何所好溪女摘苹花浅浅犹可渉素手花似雪隔港闻讴声风来正相接
　　过旧居遇邻家子述懐
　　忆昔玉屑时最感邻媪嫂剪罗作发鬓添玑缀纹褓今回遇孙枝面墨体枯槁念彼旧宅凶灾衅失依保此生未还役况复念家道冷节返乡闾江路见芳草夺恃罹荒饥连歳愁浩浩流离在山县只有泉水好野樱聚紫玫弄晴日杲半为乌雀盗半被奴婢讨佰弜必尽防盘饤如拱寳坐荐一琖春便足舒逺抱
　　正字南仲祭诗
　　昭阳作噩冬愁云凝上苍我堕谿谷底卤莽闻公丧哲人困中夀颇谓吿者狂继执邸吏符踯蹢抽肝肠又闻敛魂魄玉色貌愈强环泣甚危苦精气都不扬一朝委垢地千歳还天常峩带谢成均射防何巍昻连践中秘书检校四库藏象纬识校尉篇编嘉议郎麟游夜阁黒鳯去晨霄黄惟初典郡学吐血谤可伤积垒高于山党谳空销亡故老觧嘘枯新人工絶吭灼灼藻火衣可使绽作裳竟罢奉面对射防禆君王愧负临轩思穹林摧栋梁往者流传诬圣贤失隄防颓裂在眼前凄怆遥相望二纪获敬事实亚衿佩行常窃季弟称朽秽敢自将束教濡雨露采撷参差香虽罹颠沛忧梦寐敢自忘翻思説待对按述何微茫嗟此盛壮时倾耳殊怱忙但觉异香浊安知为死生髪栉逮细碎罗列置箧箱前年日重九西归旧台城防索新句咏挛缩纸半张巻头七字吟持以献我兄称许极铢两逢人便増评出示巩雒防文字逾西京鼎器冩饕餮肉翅两自长欵曲弥日留振刷家苑翔池水正清洁硕果乱纵横斯时惜晼暮袂歌秋阳徐歩引升榭如诉后别殃命之返里庐慿籍蜚晩英读书与析理旦旦拘限程尔搜高磵微乙亥事颇详谨弗摹巷记眎此小传成亦弗痛拣择因笔为文章倚擢望江浦披榛穿翳荒掊击祛兎野乡去始窜更警防入心腹陡谓千驷轻谁子料承应才开一籥赢勑厨具节馔髹柈糕菊芳终席岌飞动漏下满鼓镗划见睽孤占覢覢拖晶荧姫孔情可测一身行自当日斜亡集舍跪亡妖祥国典啬左丘地下收囬商师门锡休诔恸哭发幽荣抱倐怊怅薛譔方施行茂洪既□缀彷佛日月光门户变化乆咫尺未可量贫疢裹祭缓偶然値清明雨寒送防来素筵见亲情熟食侑介推覆桮嘷后皇谅此心靡他庶几下歆飨
　　吊友人朱子大【鼐居越上其屋为势家所有】
　　与君昔并丹阳船形容惘怆俱可怜自説宅囿及百年藏三小山出云烟土伯小庙自题扁持照清池分丑妍吁嗟先君方下世侄子卖半相妙煎出寻方伯待救防与我宻者才万钱是身灾疢恐凋谢语未脱口呼皇天那知今君亦游川洪崖白石梦杳然竟从他姓改受防呜呼朱君无归路归来但见空屋椽入抱山骨于黄泉
　　挽正字南仲四首
　　千古应无恨诸公竟不能要令参溟涬端合罢飞腾白草伤麟野苍山下马陵有儿持手泽泪落照书灯巻舌空沉彩芸香亦蠧贤几时噫鳯沼一旦感龙泉逺播雕题外高垂若木邉煎胶嗟不及遗碣瞑台悬珠璧方辉耀菁花未寂寥极知身作祟何用食为妖牺象收儒庙箫笳咽市桥伤心纱防冷三径雨潇潇一自初闻报哀号向草堂相随只儿子逺和有山獐土沃幽宫揜灰凝奠酒香孤身挥泣尽松栢便萎黄
　　行歌四首
　　雪压门外土骨堆一畨两畨春始回归来但见邻舍换老树红花如死灰商量千古有何事经营八纮非汝才乗除幻变既如此何不快呼鹦鹉桮
　　天防天防光照户反舌转枝啼更怒九霄詄荡帝座髙老我此身无告诉舍傍种园翁作邻一方泉兮在中庭齐民书在泉有铭誓将团结为林坰
　　春霏霏兮秋靡靡叹昔赏音人已死堪嗟玉屑缀空条可奈方蕤逐流水融怡艳冶恨欲销世间风雨何寂寥有谁肯为吹荘箫往和蟋蟀谐防鸮
　　先秦古书世已稀国风雅颂声又微彼美人兮在天路马蜷局兮将安归古人所懐已汩汩今人所懐已忽忽我亦东西南北人相逢且尽杯中物
　　遣兴
　　山中雨更愁不是弃吾州懐母未能去诉邻谁肯留茶人穷似虱药户狭于舟一磵多深碧嘲吟尚自由
　　孤山桃花二首
　　天山仙人休掷火尘中道士莫烧香可怜绛雪浑无頼一簇千枝对草堂
　　莫向蓬蒿恨不遭梦魂曽钓海山鼇当时不合轻仙事惆怅灵风满碧桃
　　送人之武夷二首
　　精舍人归入内台遗基处处有芳埃小儒更合修壶史利落干鱼説水苔
　　终向名山度此生此生吟骨要猿擎洞宫终与人间别六六风高削紫琼
　　秋晦有懐南仲正字
　　懐人几日恶况复値秋隂天亦容清调人难识素心他乡谁馈肉永夜只聼琴高咏龙泉碣相从发至音
　　赠孤山道士二首
　　九霄象简手中擎岂是闲人爱列卿洞里石田春漠漠有田多与种黄精
　　清秋古洞无猿啸自觉寻行幽意微处士桥邉増怅望几囬沽酒对斜晖
　　送人之桐栢
　　半溪松黄堆碧波狂夫于此欲如何洞天春晩归不得司马悔桥芳草多
　　送髯高谒方严
　　客舍窘积雨出门今始晴药苗随野饭燕子看山行大道白日晩闲汀緑芷生方严相见了为谢草堂兄












　　方泉诗集巻三
　　钦定四库全书
　　方泉诗集巻四
　　宋　周文璞　撰
　　瞿塘神君歌
　　黄衫纱防佳少年炯然饿虎穷山渊不居秦鹿祖龙畔却走碧鸡金马邉左手斜执巨灵凿右手敬抱禹贡篇离堆顺流已受命一下不打天吴鞭有时挟弹暮云表有时蹴踘春风前有时却自着绛帕走入药市寻神仙为人定似李太白学道定似葛稚川孙翁走避崖叟遣仆送画不取钱神君庙食与画像千古万古当流传我昔梦上神君殿偶値蓬莱众眞晏洛阳开尽姚黄花铜駞陌上难相见
　　清明日书事
　　苍弁一如楚执珪思想越吟身自低涧水又如古智士纵横流转多滑稽杂花半开已倐落如怨旷女离深闺幽禽自呼复相命如遣逐魄伤穷栖而我自是不羁者行行踏破青萋萋今回荡桨苕霅溪与野老辈相扶携园池亭墅逰歴遍自对蜀锦倾偏题兴阑径走归茅舍同沃浮蚁烹村鸡百五之后最寥閴独过赵湾西更西野夫不知时节晩但要熟醉如春泥
　　云根
　　云从防稽生旦旦见伯禹聼读山海经成龙不成虎禹命云归与可向蕺山去昻昻王内史眉宇照今古常在此盘旋深藏无处所王孙江海人云根自栖翥招游玉叶来以石为伴侣既从衣上浮只就茶里煮不入晋家池肯作秦望雨两儒一攴郎不学世间语吴伧哦五字坎酸澁苦并送山中人约束云下取
　　聼琴
　　向人欲抱舜文可惜书生不値钱弹出履霜空作恶一林风露已鸣蝉
　　寄友人
　　流落他乡铩羽翰半年寕复记悲欢夜传楼鼓思城角朝见江船念客鞍不恨形骸老闾里遂令唇舌满长安寄声好在文章友目送春云自倚栏
　　雨
　　雨意遽如许云容亦可怜声声搃肠断滴滴更匀圆道院烧香地山房焙荈天故园无恙否润色到田
　　隂山
　　隂山祠下月如霜不为吟园防杀肠折得灯花无处赏带枝分与棹船郎
　　新亭
　　诸君收泪已无言烟外中原草色昏老子归来坐廊庙短辕车上欲消魂
　　法寳寺
　　细竹千竿殿影斜龙顔曽此着袈裟寺楼杳杳钟声度疑有宫娥出晩花
　　戒坛
　　相君孙女小乗僧身入祗园佛律行三级戒坛秋色冷个中蝼蚁亦长生
　　桓野王画像
　　匡床三弄清溪叹息欷歔太极筝惆怅斯人风味减江花江草不胜情
　　玉晨观二首
　　野笋冲泉出山花避石开余方有公事不为等闲来羽扇临寺霓衣上醮坛九枝松叶冷千叶杏花残
　　寒食有感三首
　　生平参道术师事大茅翁持钥开金匮焚香立玉童黄麟来地上朱鲤出江中今在桁杨畔依依睡晩风清明好时节傲吏小诗家失意因流水伤心为落花人归知市静日落见山斜明日三叉路村醪亦自佳亭午歩江皋谁云命不遭爱风吹蛱蝶怕雨烂樱桃鑚火烹新乳槌门覔小槽今年竒事少尘满旧征袍
　　桂
　　偶向花邉立悬知病已瘳小山今夜月团树满庭秋清露霑丛底斜河在上头须臾香更好还与碧云浮
　　自笑
　　自笑萧条甚微吟坐到昏江风来扫地山鸟见开门茶面龙头缩花梢犊鼻温一从桮酒少不复过深村
　　檇李道中二首
　　吹彻鵞笙醉碧桃古城斜石冷轻舠此行意着经行处緑树黄桑一様高
　　卧龙山下聼吟松细雨清明似梦中柳防朱栏三百尺渴乌犹自泣春风
　　梅梁歌
　　文命殿角东北左上有梅梁鐡交鏁传闻旧时枝叶生木质鳞身无不可有时练离朱拱归带湿萍光欲动低头下吸菲岭泉奋髯直入阳明洞旁观但怪香火浓顷刻即令风雨送尔不见饥乌啄鼓来馈食走入嵩高化为石禨祥祸福傥或是隂阳幻变谁能测玉笥观挂白玉梁含元遗下流血柱异事茍逢博物问后来那得详其故巻丹云凝素雾玉箫九成奠雕爼登歌升降只仰俯呜呼梅梁忽飞去
　　题边女骑
　　燕山雪花一尺飞边女结队夜打围海东青过流沙西黄头郎主独自归创残狐兎悬毡车疲鹰犬闻笳悲君不见自从石晋纳书欵白沟河漘作邉面
　　东阳道中
　　野店梢头起灶烟江云弄色半晴天暗泉绕砌喧人语逺烧侵林照客鞯晩日未牧鸡上树春风欲度鸟耘田布帆无恙归心稳才到家山又廹年
　　鳯门泉
　　石根两眼北流泉乳窦潜通御井邉飘出宫花人不识又沿衰草下山泉
　　赏春二首
　　满酌黄封都市酒斜簮缥御园花半酣更乞跳珠水独对风炉自煮茶
　　赏春社里鼓逢逢尚恨声同调不同我亦明朝苦无事更来吹笛乱山中
　　春懐
　　棠梨未落柳丝长斜望幽人作防肠已自不堪田父饮更能重入少年场山连莽莽荒陂白门掩萧萧野日黄想得故园踈雨外樽前催拍杜韦娘
　　暮雨
　　暮雨潇潇郎不归樽前谁忆旧歌词望夫乌臼浓于染叶叶惊秋恨欲飞
　　即事二首
　　乐使金花鼓蛮衣紫金鞍蕃官船过界驿吏报平安龙防朝元阁鹤栖封禅防中原垂白叟只望羽书来
　　题尧章新成山堂
　　早将心事付渔樵若被幽人苦见招多种竹将挑笋吃旋栽松待斫柴烧壁间古画身都碎架上枯琴尾半焦犹有住山穷活计仙经盈巻一村瓢
　　题罗申之驘纲图
　　昔日三郎骑尔祖庙食太小可辛苦后来﨑岖蜀栈间弃置龙媒复亲汝深山古木雪漫漫险途十歩九歩艰纲头呪嘱弗损折要尔助军身补官
　　赠相士丁日宣
　　张公谓余可神仙薛颠谓余可英杰丁生谓二皆无成世间安有此竒絶麒麟阁上冠貂蝉龙虎鼎中治大丹兴来一笑扫尘障囬首已自升云端何如只向松江渡杨柳影邉茅屋住卧看苍虬挟白云卷取秋涛过江去
　　吊黥卒
　　吾作穷竒白下囚汝披短褐从吾游蒋侯庙畔沽春酒周处堂邉送客舟械欲破时应日惨命将絶处亦天愁江陵柳大如知此对着官军輙泪流
　　杨孟博挽词
　　向来洛下老书生今见诸生更老成不复秀才趍试院已题文学上铭旌泛观今古人亡恨只有英雄命莫争来吊不闻妻子苦依然认作读书声
　　赠隐者
　　袁二柳大刘廿八长到先生卜肆邉便拜逸妻为防氏更沽春酒作家筵山公马在何须尔林屋丹成亦偶然独此老身无籍頼为他人掷卦爻钱
　　剑客行
　　燕云飞骑着柘黄仁人烈士集太行已闻泣涕拜明诏共挟金舆归大梁安得山人一双剑走入云中看不见人间夜半风雨时郅都首奏延和殿我生四十无所成荆淮好汉为知音丈夫志在仁义耳麟阁貂冠非本心功成剑化两龙去我亦变名入烟雾此时再拜康山人九霄客星在何处
　　书事
　　説战犹能聼闻尸不忍过役人愁似鬼病马瘦于駞甚欲参经纬其谁出揣摩中原有遗老亡奈檄书何
　　见泗州降者
　　才自降军便守邉大家齐数中兴年姑苏寺里相逢处为尔呻吟一怅然
　　感兴七言三首
　　寥寥古意少人传莫为薰琴只五弦夫子纵心方学易我曹何意便谈神驰洙泗身将老望防沅湘眼欲穿月白风清如此夜阿郎不肯上钧天
　　在家莫羡出家僧扰扰营营竟未曽相国舟中龙夺剑山人琴畔鬼吹灯从来不肯寻眞诀更自无心学大乗汉室诸公鸣玉佩也须还我一枝藤
　　夜夜推敲学苦吟一如鍜錬假黄金石间眞隐何时出地下狂防无处寻鹤尚知长袖舞哀猿空作防肠音故墟杞菊今何似桂落小山春水深
　　题天童全老
　　天童寳楼阁铜钉敞朱扉一老烧香后诸禅乞食归天聼涂毒鼓神捧苾蒭衣説了村夫偈依然入翠微
　　送人之金陵
　　江山不逐寒潮晩陆墓犹含古木春君入台城须访问个中定有六朝人
　　送逸人归茅洞
　　三君乗白鹄各在一山椒子去穿茅洞人方采药苖花连云气近松转水程遥想得寻幽侣空歌散午朝
　　中秋日游能仁北寺两刹
　　轻云漠漠烟漫漫杖藜扶行不作难无量寿佛像最古未曽有经碑亦残秋花露顔色好客子着雨衣裳单题诗冩寄莓苔壁勿使俗人相对看
　　赠虎丘僧道辉游天台二首
　　世讃碑文换穹上緑苔琵琶不可聼楼阁更堪哀竹动禅僧入梅香冻雀囬开函繙内典日晩未归来少小即精勤参禅复着文香勲沪渎像茶酹武丘坟入定山猿见吟诗海鹤闻幽情正迢递又拜石桥云
　　西湖即事
　　闲看浮鸥栖曲渚倦随奔鹿上荒陵松门雨过长廊静一架藤花供病僧
　　宫人斜
　　魂魄凄凉掩暮尘野花山叶自精神年年中使头邉过暗里相看似路人
　　上强寺
　　方池流水碧溶溶惆怅灵蛇不易逢门外行人常立看一株唐末半枯松
　　太湖
　　太湖我汚池茂我林莽橘柚我堆盘鲈鱼我登俎区区为苹花移去溪上住终当赋归欤来此卧烟雨
　　冩懐二首
　　吾闻唐诸僧徃徃多人杰有携至嵓廊可并防稷契伟哉寒山子拾菜衣百结其文似离骚但自冩木叶往时陆荆门自是天下雄徒觧散尽何处寻樊翁遂令一世士黙黙逃虚空至今大堤上叶叶皆春风
　　九溪十八磵
　　九溪十八磵冷见漾青苔洗足书僧石临流客放杯案头松叶响身畔野花开百六辞歌吹清逰始一囬
　　吊辨才二首
　　读了碑文读祭诗冷看遗像立多时郎当岭上生云处山鸟山花忆老师
　　坡使参寥滴奠茶定将老泪湿云霞谁知走入灵山队又对闲人説法华
　　西湖小隠
　　先帝何曾宠幸臣家园籍没几经春一丘赐与婵娟魄教主西湖似洛神
　　麯坊
　　麯坊才尽上湖船笑问云山覔酒钱两岸柳丝黄不防不知身在御园邉
　　寿星寺闻子规二首
　　子规欲归归未得啼向钱王寿星石月明血尽人不知只怪晓山深似碧
　　莫向空山恼病僧暮云防殿异乡人多时不识巴江路守着浓花哭过春
　　分梦泉
　　偷得两清同他猿鸟吃上下泉邉身上下床上客相对各相忘山中小花白
　　隠者居
　　宻竹縁坡便当篱野泉入户自成池床头一巻麻衣易更有寒山拾得诗
　　逸士坟
　　魂归魄散两逍遥小小丘亭慰寂寥守墓未须芸宿草白蟾方防紫芝苗
　　夏日偶题
　　溪友相呼上钓舟藕花菱叶思悠悠好诗已在前山寺冩放参寥石井头
　　谢頥师见过
　　云巻道者方昼睡有僧奚为入桑杞惠然相过穷壑底共谈儒流佛宗防二家之风亦頽靡吹而飏之谁为起寒灰煨芋香透纸呼童就邻一賖米作糜煑菜相料理吾穷于世无比拟殷勤相覔有吾子谩书七字聊送似往共天嫔泣山鬼
　　望茅山六言三首
　　羽衣药叟欢迎手执兰花共行从此十年不调可能乆视长生
　　其二
　　昔年唱采芝歌已老头颅奈何不见飇轮碾处白云出没常多
　　其三
　　蒋家兄弟清古著书相推宗抟土划沙戱剧穿岗度岭从容
　　寄山中道友三首
　　玉函捧上五云堆着意通幽此一回三十年来増怅望更无人上望仙防
　　怱怱山信寄来时中有黄庭七字诗已死华颠无覔处几囬吹防玉参差
　　忆得寻山复出山緑杨时候暮春间至今只有逰仙梦长与松风自往还
　　初营鳯山
　　香草参差种幽花逐旋移既添醒酒石须着放生池春在年年好山来处处竒吹箫吾不觧长啸却相宜
　　梅谷
　　香防云头玉雪身缓行微咏岸乌巾始从谷里看脩竹却向水邉逢丽人客子去时方得月岭猿啼后更无春鳯凰欲下箫声狼藉瀛州万斛尘
　　法华小隐
　　偃盖着地卧清瑶傍渠走散入流觞防转若弄珠薮淙淙不知休还赴石鲸口湾澴合巨涧横桥傍蒲柳来看暮春余众緑浓似酒摩挲苏陈刻愈觉歳月乆寺僧爱光防捧送贵侯有至今星散居各自开户牖自弃眠云身谁传钓月手夕阳令我归为尔重搔首
　　既离洞霄遇雨却寄道友
　　凡骨何堪得再行渴心欲要谒通明惊闻竹树连山雨疑有风雷防地声鹿啖黄精知歳乆人逢青箬便神清重来只要斋盂饭副似堂堂枸杞羮
　　题曹武帝削图
　　阿瞒分姿见之垂髻中此心既弗乂此道安可洪汉祚既坠地余子方困穷仁义傥自唱厯数岂不同挟令及宫阃杀士延奴童至今吊古徒哀痛殊未终实以已偪仄遂令彼长雄画图出后世畧见经营工想其鼎峙势亦天诱其衷此章弗徒歌聊以禆国风
　　题蔡武伯所藏荆公砚
　　兽面鼎足奔回中有润泽比雨露当年曽出富国疏老子平生用心处帝谟商颂周六典刻画声形劳觧诂至今文字与风骚一一相辉缃素如闻四海失枝梧可憾诸公欠调防谁令天乎遽如许可是石也能无预陈同归蒋山路亦使高人野僧觑若为持入定林中应有明云入天柱吾乡风流蔡夫子匣而藏之美无度君不见公卿后进陆象山作祠堂记余千言直欲百世俟圣贤惜哉不得铭此砚使我失意心惘然
　　归别墅
　　幽栖乆不到猿鹤擅藤萝丛篠生将遍流泉咽更多邻翁新醸熟野寺暮钟和亦有经行者来观依杖歌
　　早起
　　佛香才了换儒巾身是人间自在身一路野花清飬目半沟流水静怡神
　　雨宿山中
　　留连如有情蕙帐极空明晩粥知泉味昏钟度雨声稍容邻叟睡莫放晓猿惊剰欲剜苔藓应当冩姓名
　　再逰九溪
　　昔年九溪十八磵今度见之逾清眞静依落落石路晚闲绕寂寂山家春可怜潺湲似留客更觉曲折能随人得得杖藜来尽日野棠山杏亦精神
　　偶题
　　海气江声相与浮今时帝里旧杭州西湖寺里多金碧自厌秾华不肯游
　　送人之官严陵
　　如君风貌又精神自合拖绅近紫宸平地有心开洞穴十年无俸着闲身已看青舫垂垂去顷忆绯灔灔春若向英防下过为言亦是学诗人
　　与弁山道士饮
　　采茗归来日未斜更携苦菜入仙家后园同坐枯桐树仰看红桃落涧花
　　不欺斋【四首皆为陈将军孙作】
　　陈兄牓名不欺斋不欺本自诚中来晩周洙泗汉伊雒中间此道寒如灰不欺斋中一樽酒兄乎此意差耐乆眞情往往到僮仆何况亲知与朋友君不见汤脱胡桃一语失自是迂翁年少日陈兄再拜我事毕
　　望云亭
　　淑气槃槃接水原须臾鳞合更弥漫自从蒿里无顔色来到钟山有泪痕往者英雄俱雨絶后来哀痛欲河翻夜深月照长松下谁见孤飞出墓门
　　敬思堂四言
　　有亭央央髙丘之傍父兮母兮坚深埋藏厦屋凄凉宰木成行春秋蒸尝酒浆牛羊身体俯伛虽劳弗彰心志瞀乱虽烦弗欲求幽隂茫茫洋洋两间四方寔系我肠何以照之明神后皇凡今之人谁同慨伤
　　陈将军哀词
　　扞坏城兮保赤子归王所兮执弓矢虽有妻子兮不如兄弟嗟全家兮南向而死防行殿兮卧旗鼓统伍符兮莫余侮故宫芜兮孰为主哀将军兮鬂垂素气力絶兮委尘土后来孤童兮不胜恻楚天隂隂兮春寂寂曰余兄兮有庙食偕友于兮往作配驾鐡驷兮载云斾山中人兮望余归江鼯翔兮花乱飞
　　吊青溪姑词
　　青溪之濆有小庙焉相传以为溪神蒋子文之妺也旁二偶人陈叔寳宫人也癸酉歳或言有妖据之郡太守毁三像于溪中而犁其庙彼亡国妃嫔可弃也姑不可弃善恶无别而废者古今不可胜数也何独此哉因感之为吊词曰
　　投余兮緑波彼土偶兮奈何余魂兮无依余兄兮山阿兄灵兮甚雄青骨兮朱弓称天兮诉余寃谗夫兮不终
　　水仙庙鼓吹曲四首
　　水奫沦兮不扬山嵚岑兮多巨石神来下舂仰昻神逺适王孙的咳神无亟兮
　　倚碧栌欵铜铺徳星在南乌尾逋两峰隠天花深草蕍钱塘十余万户皆看史君欢娱虽渉流沙歴炎都入医无闾不如东呉
　　龙飞天门鸡鸣日观湖州有鹤知夜半端冕缨绛车施幰瞻彼孤山男呼女怨欲裂冕毁车春荣秋苦无翁愁予
　　云冥冥雷阗阗横玉转流珠干灵入我梦谓君当旋既穷海壖之炎天当饮山中之流泉
　　招魂
　　天孙召魂鬼伯催促千歳之渊不为谷巉嵓既刋松栢桓桓曰惟君之防于兹考槃其永安君初成余以归藏筮之盖如此也呜呼休哉








　　方泉诗集巻四
