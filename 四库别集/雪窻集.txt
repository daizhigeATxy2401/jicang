　　钦定四库全书　　　　　集部四
　　雪牕集　　　　　　　　别集类三【宋】
　　提要
　　【臣】等谨按雪牕集二巻附录一卷宋孙梦观撰梦观字守叔号雪牕慈溪人宝庆二年进士官至吏部侍郎后求外补以集英殿修撰知建宁府事迹具宋史本传是编乃明嘉靖间其裔孙应奎所校刋有刘校后序云集凡二巻曰奏议曰故事其志赞诔文为附录一巻故事者征引古书于前而附列议论于后更番进御因事纳规同时李曽伯集亦尝载之盖当时体制如是也其奏议自嘉熙庚子以迄宝祐丙辰正宋政极坏之时所言皆切直激昻洞达时务如谓理宗能容直言而不能用又谓士大夫有寛厚之虚名非国之福尤切中宋末之弊视当时迂腐儒生髙谈三代衣冠而拯焚溺者固不可同日而语矣乾隆四十四年五月恭校上
　　总纂官【臣】纪昀【臣】陆锡熊【臣】孙士毅
　　总校官【臣】陆费　墀












　　雪窓集本传　　　　　　　　　明危素撰
　　孙梦观字守叔庆元府慈溪人寳庆二年进士调桂阳军教授淛西提举司干办公事差主管吏部架阁文字为武学谕轮对言人主听言不容有所惮尤不容有所玩惮则有言而不能容玩则虽容其言而不能用力请外添差通判严州主管崇道观召为武学博士太常寺丞兼诸王宫大小学教授大宗正丞兼屯田郎官将作少监知嘉兴府仍旧班兼右司郎官将作监轮对极言风宪之地未闻有十疏而攻一竦者封驳之司未闻有三舍人不肯草制者道揆不明法守滋乱天下之权将有所寄而倒持之患作当路者滋不悦出知泉州兼提举市舶改知宁国府蠲逋减赋无筭泛入者尽籍于公帑户部遣官督赋急若星火阖郡皇骇莫知为计梦观曰吾宁委官以去毋宁病民以留力匄祠且将以府印牒所遣官所遣官闻之夜过他日夣观去宁国人言之为之流涕丞相董槐召还帝问江东亷吏槐首以梦观对帝悦乃迁司农少卿兼资善堂赞读轮对谓今内外之臣恃陛下以各遂其私而陛下独一无可恃可为寒心次论郡国当为斯民计朝廷当为郡国计乞命大臣应自前主计之臣夺州县之利而归版曹者复归所属庶几郡国防一分之寛则斯民亦受一分之赐帝善其言迁太府卿宗正少卿兼给事中兼权舍人起居郎八上章辞免以监察御史呉燧论罢直龙图阁予祠授秘阁修撰江淮等路提防铸钱公事甫至官即复召为起居郎兼右侍郎给事中兼賛读兼国子祭酒权吏部侍郎奏事抗论益切以宠赂彰仁贤逝货财偏聚为言且谓未易相之前弊政固不少既易相之后弊政亦自若在廷之士皆危之夣观曰吾以一布衣防上恩至此虽捐躯无以报利钝非所计也力求补外以集英殿修撰知建宁府蠲租税省刑罚郡人徐清叟蔡抗以为有古循吏风民有夣从者甚都迎祠山神出视之则梦观也俄而夣观得疾口授遗表不忘规谏遂卒帝悼惜乆之赙银帛三百夣观退然若不胜衣然义所当为奋徃直前其居败屋数间布衣蔬食而重名节云
　　论曰陆持之学足以承其家而不幸蚤丧徐鹿卿论议眀达克施有政赵逢龙之清操汝腾之不挠孙夣观之平直洪天锡黄师雍徐元杰李伯玉皆悉心直言不避权势孙子秀政绩着见皆当时之杰出云










　　钦定四库全书
　　雪集卷一　　　　　　宋　孙梦观　撰奏议
　　庚子轮对第一劄【聴言】
　　臣一介踈庸滥叨儒级误防恩命分谕右庠兹因轮对敢陈一得之愚惟陛下裁幸臣闻切直之谏人臣之所难言而人君之所难容也盖撄鳞之患从古所戒而受人臣之尽言者惟明主为能恭惟陛下不自神圣乐取诸人以为善自登大寳十有七年炳丹之奏不知其几什百矣臣不暇逺举姑以近事言之旱魃为虐下求言之诏真从谏如流之实德也改元更化下追悔之诏真改过不吝之盛心也士生斯世孰不欲披肝沥胆知无不言言无不尽眀四目达四聪虽尧舜之世不是过也自昔人主讳闻直言于是有谓所为尽善羣臣无得而谏者矣今奏防有曰箴戒之切不能止醉歌之讥溺爱之偏莫能掩道涂之议而陛下未尝罪其言之过于直者自昔大臣多防已短于是有专攻上身傅防大臣者矣今奏疏有曰陨获去就自忤于礼义亷耻之维曲意调娯莫决于隂阳内外之际而陛下未尝恚其言之几于讪也云南防师反以防报昔有以此而滨于危者矣今乃谓淮襄一百余州三分失一而任其自如川蜀五十四郡一掷俱亡而听其自若固未尝不及于境土之日以蹙也山东事起谓不足忧昔有以此而速于亡者矣今乃谓江隂之扰方息而毗陵之哄继作毗陵之哄未巳而青阳之众已聚固未尝不及于事变之日以繁也或有言诸夏虐流天降众异者矣或有言茶塩更法和籴科抑者矣或有言民不安居而至于防民不得食而濒于死者矣不宁惟是言国歩多艰危机交急者有之言事防已极政弊已穷者有之言何等气象见于京城畿辅者有之迹其徃言难徧以举忧治危明槩邻于激昔刘蕡一防当时考官犹以为嫌今陛下不惟赦之又优容之畧无讳忌此非汉唐以来诸君之所可企及者也然危证荐臻坏形层出有如羣臣之所奏几于祸至之无日岂其言果无补于事功欤大抵人君之听言固不容有所惮尤不容有所玩惮则虽有言而不容玩则虽容其言而不能用今日之失毋亦陛下容纳之量虽闳而施行之意实少警悟之机虽生而系吝之私难絶有乃训而未克迈有所闻而未能尊故虽日听盈廷之议而莫有执其咎者不然愤悱之心幡然而作将卧薪尝胆可也将朝不食夕不寐可也将无日不申儆国人于天命之靡常而民生之不易可也尚忍坐视天下之弊之至于此极欤臣虽赘叙夫亦何益伏惟陛下少赐清燕之闲繙阅奏篇择其切于今日之急务上闗君德下闗民命者刚决而力行之庶几天命之将絶者可续人心之将去者可追不惟足以昭吾君听言之实而又足以激臣子敢言之气书曰非知之艰行之惟艰惟陛下留神
　　第二劄【分别试】
　　臣恭惟国家南宫试士典以从橐临以防臣事至重也为士子者穷日夜之力辛酸于笔砚间不可数计也幸而得与计偕盖有数矣又幸而无疾又幸而无故则重趼来京谁不觊夫旅进旅退而角胜于鹄立之塲不幸而葭莩之亲仕于中朝或司文衡或司帘外拘于条令则例皆驱为别试之归夫为之宗族者固所不论甚者母党甚者妻属稍渉于服属之末亦皆不免别试且夫平居未必霑其余沥之润自服而劳自中而选及来省闱荣望遽隔声律之习稍众犹可觊幸其间盖有试一经而四三人者六七人者纵有出类之才局于额而不可得则私相告语以为何苦自诿一试于陆沉之域涕泗逆旅之中怨詈有司之室间有饮气而疾视遂指情亲为仇家者人之常情岂不爱其宗族爱其亲戚于是一遇差官或托他故或祈幸免忽被选差则彷徨而失所措不知朝廷果何惮而不为之处也绍定五年省试令漕举胄举人同避亲人就别所混试所取员数几四十人士子既无孤经之患有司又无避嫌之忧不过拨大院差官之数及取士之额耳于朝廷初无所损而上下悉防其利成规尚在可举而行此去省试不远欲乞圣慈下臣此章送礼部防详臣不胜拳拳
　　丙午轮对第一劄【结人心】
　　臣一介书生比叨睿渥分谕右庠获侍天顔曽殚末议兹又负丞宗寺摄事垦曹次当陛对敢陈一得之愚惟陛下裁察臣闻国之所恃以立者民也民不得其生则国之所存者幸也盗贼公行莫之或止此非昔人之所以挤于亡者欤海濒遐远不霑圣化犹或有之近而畿甸白昼剽金此何景也绣衣之使至烦临遣而犹未革其臂弓腰刄之习设或加之师旅因之饥馑则又将何以处此流离之子襁负相属今且累累然于江之南矣曩者朝廷颇以为虑或遣朝绅或戒郡县必欲究其安宅而后已谋国之人失于区处寻常之费未尝均节犹于此而屯施焉则遗至于今宜也今期年矣玩视习听似已相忘于度外陪都之邑近几激变则其他俟衅而发者直需时耳彼其退无所归进无所倚岂能枵腹而听其自毙天相国家则亦幸其仅为小盗而已且臣闻之淮甸之间兵不足以衞民哨骑突来靡间寒暑春夏之交驱掠我马牛系累我子弟哭声振天闻者惨如也国家平时髙爵重禄以奉邉将美衣丰食以赡邉兵一旦敌至纵之俘掠此固不容于诛矣然臣之所谓大可虑者则又不止是争城争地敌国之常今乃以吾女之闲于纺织者而使之蚕以吾丁壮之业于垦辟者而课之以耕以吾艺事之习于舟车铠甲者而役之工重捐金贝以易之广置田庐以安之生聚教训几欲以吾国之民反害吾国而吾民乃困于盗贼困于流离居则无以衞之生则无以养之是殆类于为渊敺鱼者夫有民斯有土民不之恤何土之能保吾方【阙】　彼方耕桑吾方困守彼方迭出吾之民日以穷约彼之民日以富庶吾之国日有锋镝之忧彼之国日有驱掠之利既墟我襄蜀矣又扰我淮甸矣又声言袭我广右矣我日以弱彼日以强士大夫方且豢于燕安鸩毒之娱略无封疆日蹙之虑徒幸夫祖宗之所以得天得人者尚可凭藉苟焉偷安以觊吾身之不及见不思厄运邉逄危机已露日星雷雪之变今嵗特异殆若与事变邉相符者火已及燃若何而不为之痛哭流涕也先民有言敌国之德黎民懐之三才其舍诸陈亮举以告孝宗皇帝以为今世儒者之所未讲正此谓也呜呼人民吾祖宗之人民也天下吾祖宗之天下也聚防离合之机间不容髪至可畏也吾君相其可不旰食乎然臣窃谓盗贼之变是绥懐之而已耳流民之变是安集之而已耳吾祖宗受命民无以诞保之而诱之来归乃陷于他邦异域之中想其引领南望之心天地鬼神之所痛也为民父母其忍付之无如之何而已哉有殒无贰不为不义屈者宁能有几万一含其畜养习其风土提戈反鄙将有抚我虐我之分事闗宗社未易轻言甚非祖宗在天之灵所望于陛下者也陛下而一念及此则凡上而君德下而民隐内而朝纲外而邉备其得以玩心处之乎臣不敢泛举以凟天听惟陛下毋以为迂愚而忽之则祖宗幸甚天下幸甚
　　贴黄【谨边报】
　　臣闻兵诡道也在彼者我可知在我者彼不可测则攻守可以制胜狡焉强敌扰我邉陲自间谍不精而倐去忽来皆不能以豫为之防吾谋亦已踈矣甚者帅阃之申眀廷绅之奏请所以为固圉之计者则夫人皆知之不幸而有漏师之人则彼得以窥吾动息谂吾坚瑕军志之所谓先声后实者反足以闯吾之机闗矣几事不宻恐非独害成而已也臣愚欲乞自今以后应有言及兵事者付之省府宻为区画特免报行庶几有合于宥宻之义惟陛下裁幸
　　第二劄【通塩楮】
　　臣闻今日之急务莫理财若也生财之路穷独倚办于楮与塩耳楮之为近如版曹所奏旧者已及四十二千万新者已及二十三千万方来者伪造者盖又不知其几多则贱少则贵理势之所必然者今新楮之价较之下方亦且削于曩之半矣秤提殆几无术毋已则权之以塩防乎爰自钞法屡更民疑满腹立为髙价商旅不行斥卤之地厫庾充积谋国者固尝建损价求售之防矣或者乃谓累而计之所损不少嗟夫损者固不少矣不知过此以徃所损其不滋乎润下作咸易复其性积藏日乆既经有司秤量则消折之咎孰执责偿亭丁逋者逃矣防诘司存旧者新矣此其患一也食塩之家止有此数熬波所出额亦有常陈陈相因无所发泄纵于此时损价以售则食者有限外此何需非惟旧塩亏价而新者亦与之俱矣此其患二也官卖之价既穷则私鬻者愈得以夺其利积仓之额既折则续纳者必求以补其亏此其患三也朝廷方窘于用度之不足而寄命于凿空之楮曷若损塩之直使之流通于积滞之余则商者愿出于市可使亭丁无失业之忧可使官吏无亏额之患可使奸民无贩鬻之私可使异日新塩之价不至于相因而愈损钞法渐通国用渐裕或以之截造新楮或以之收换旧楮一举而数利兼执事者何惮而不为此也不然私价犹故商人巧于心计者必不肯为无所利之举矣昔者苏轼进策先朝以为使天下而无塩铁酒茗之税将不为国乎臣亦谓使今日而无积贮之塩则亦将待价而沽之乎臣窃料及今而损其直犹可为也日复一日价日益损塩日益消二者将胥失惟陛下亟图利之
　　戊申轮对【论寛厚之弊】
　　臣闻士大夫无寛厚之实德非国家之福也士大夫习寛厚之美名亦非国家之福也夫寛厚国脉之所恃以立者也茍惟习于其名而不察其所以然则其流弊有不可胜言者矣汉初诸臣议论务在寛厚国祚绵逺终必頼之而或者且谓后世多行之者非也国朝以仁立国列圣相承恪守家法社稷灵长之计在此而不在彼也比者大化既更正人在列一时敢谏之士执法之臣稍过于激相继引去于是意向潜移气象随异上下相仍遂一转而为寛厚之归矣固不害于政也特患今之所谓寛厚者非古之所谓寛厚耳司马光上言于仁祖之朝谓景祐以来国家怠于乆安乐因循而务省事执事之臣多行姑息之政且当是时朝廷清泰羣臣辑睦宜若不容少贬而光所忧乃在于此矧今国势日轻民生日蹙变故日繁疆理日削人才日少财用日虚而士大夫乃欲习寛厚之美名得乎臣窃妄谓今日士大夫之习俗徃徃谦冲退托之意多而运量把握之意少惩创悔艾之意详而奋发激扬之意略因循茍且之意重而作新振起之意轻含容隠忍之意厚而是非可否之意薄未必有市恩之心也而不敢任怨未必有好名之心也而不免惧谤风宪之地廹于调停未闻有十防而攻一竦者封驳之司泥于宣谕未闻有三舍人不肯草制者奉三尺法职也或至于循弊例以惠于侥幸忘私公义也或至于徇人情以为圆融宜乎在外者习见内之积轻于是而懐玩侮朝廷之心在下者灼见上之优容于是而进动摇国是之论威弱而人不以为畏则谓其不至已甚也惠防而人不以为恩则谓其将以干誉也长此不已习以成风法度必且陵夷纪纲必且沦斁礼乐教化之具必且废弛职分之所当为者将有所避而不肯为天下之所不容不言者将有祈沮而不敢言矣习熟见闻视为常事旁观防手莫肯谁何原其寛厚之初心岂知流弊之至此事势所趋亦有不得不然者苏洵谓乆而不治则将有大于此而遂浸防浸消释然而溃以至于不可救止者乘之矣惟陛下奋干之刚行夬之决明诏二三大臣羣工百执事使之精白一心以承休德有含洪之量者济之以直方之志有温柔之德者加之以宻察之功必如富弼以尽革众弊之心为心而勿以生事为戒必如欧阳修以执奏内批之心为心而勿以贾怨为惧必如张浚以控制诸将之心为心而勿以召衅为忧剖破牵制之心洗涤弥缝之习不必一于任怨而不可无不避仇怨之力量不必轻于纷更而不可无改纪其事之事功一转移间大观顿复则寛厚之实政得矣不然汉之所以基祸者正是物也可不畏哉可不惧哉
　　戊申轮对第一劄【论消沮之弊】
　　某一介疎庸备员匠监兼领郎曹三入朝班涓埃无补兹因轮对荐控愚忠臣闻事物之变有伏于至防而不可不察者消长之机是也善于觇国者不观国势之重轻先观吾道之消长方吾道之日长则国势虽轻而终必重及吾道之日消则国势虽重而终必轻羣枉盛则正士消刘向所以知汉之必衰听小人则君子道消陆贽所以知唐之必乱消长之机至可畏也恭惟皇帝陛下亲搃大纲更新庶政登庸旧学复畀相权收召诸贤尽寘清要天下孰不改视易听曰此小人道消而君子道长也然臣窃迹近事似于否虽倾而泰未开隂虽衰而阳未盛小人之声迹虽寂而君子之事功未彰得非小人之道未尝日进而长而君子之道已自不能不日退于消沮之域乎请举其大者言之论道经邦不亲细务以身徇国助理万几宰相之职重矣陛下收还政柄之余似有独运天下之意造命不尽由于中书宻防或间传于省府则谓臣等将顺之而不暇者宜也故其一吏当除动嫌亲故不肯以除官八百之事自任一弊当去即疑敛怨不肯以尽革众弊之志自期则庙堂之意向几于消矣言及乗舆天子改容事闗廊庙宰相待罪防谏之言重矣陛下于斥逐防臣之后似有轻视言者之心月课或冺于留中风防或承于面命则言十事而去五六者宜矣故其论人不行则冺黙而已未闻有十九防而论一章惇者言事不报则具文而已未闻有力争不得而请觧言职者则防谏之风采几于消矣指挥已降许以封还除命既颁俾之驳奏给舍之权重矣陛下有留贤之心而不能无玩言之病疑其驳正则宣谕以先之畏其固执则改命而行之银防一司自谓失职者宜矣故其封驳之报至屡月而不见于邸书又安有援例而论漕臣之不当迁者缴纳之上或申命则复为之书牍又安有三舍人不肯命词者则给舍之气节几于消矣推原其由臣窃谓陛下有立贤无方之公而未能尽无亦欲除吏之私有总揽权纲之得而未能尽无政由中出之失百司庶府非不知力陈时病之为忠而不能不以直言去位者为戒非不知痛惩弊幸之为当而不能不以执法见斥者为疑臣之所忧实在于此而又有大可虑者焉易称否泰之反一以消长占之此消彼长不能两立吾道日消则必至于下陵上替外重内轻道揆不明法守滋乱天下之权将有所寄而倒持之患作矣况今法度不脩纪纲不肃外而帅阃万一玩视朝廷则谁为陛下之张浚防而近习万一擅作威福则谁为陛下之杜衍下而小人万一动摇国是则谁为陛下之王岩叟此正贾谊所谓陛下虽贤谁与领此者也可不虑哉汉时有宰相而反诎于左右之辩论者卒以基后世近习弄权之祸唐自禇遂良之逐中外以言为讳者几二十年然则公卿百执事之间其可使有一毫消沮之气象哉臣愿陛下明诏任事言事之臣各扬乃职为宰相者必曰朝廷用例安用我为为防谏者必曰受防言事实所不敢为给舍者必曰不经门下臣为失职则朝廷之上庶乎可以振扬风采而无依违牵制之患也不然刘向陆贽之所深忧者皆今日所当鍳惟陛下裁幸
　　第二劄
　　臣闻汉王吉有曰公卿未有建万世之良防其务在于期防簿书断狱听讼而已臣窃谓今世之士大夫求其留意于期防簿书断狱听讼者亦不多见也夫以骤迁数易之官而御夫长子孙之吏已不出其上下手矣重以退食自公之余多欲取暇而奸吏愈得以行其私于是公牍之行移或空其月若日小官之书拟亦不于日月而谨书焉遂使胥徒乘时射利可其意者则速与施行咈其意者则固为藏匿未几而莅是官者转而之他则或毁其籍或新是图或颠倒其后先必欲遂其所志而后已由是词讼之滞者日益繁伺于旅之地者日益众贿赂公行咨嗟满道又下而监司郡守之庭威令易行期限尤峻赴司防勘非一处所或申或展俱有定价故其县镇之违慢者纷如也不知夫立限之余为吏者固滞而不发继则违限而责之略有加之诘问者则不过诿其责于置邮甚者县镇株送之徒取赇未满则藏之累日而后出之居官亦不知其何如也引问之时则已落于典吏交通之后情伪百端未易致诘使其在我者明注其所发之日在彼者又明言其所承之日则违期之罪必有所归而胥吏不得以行其奸文移徃复自此亦可以稍简矣继今而后能于此加意焉则上下必不敢以文具相应居长官者既有所考核茍沉滞于所属之乆则小吏何所容其身为小吏者既乆于申眀而胥徒辄或为之稽滞则为长者亦得以知其罪而惩之况官无崇庳食焉而怠其事谁肯甘心被此名哉此亦勉其勤政之一助也如臣言可采欲乞付外施行
　　壬子轮对【改元】
　　臣恭惟皇帝陛下奋发英断更张化弦命大臣以开明公道责防谏以振起頺纲用正人以奠安国势迩来且朞年矣臣窃观今日之治效非不差彊人意而未足以新天下之众听非不稍胜前日而未足以洗积年之旧污嵗月悠悠识者兴叹此防臣所未喻虽陛下亦不能不自以为疑也比者诞颁御札爰改新元岂非复欲以此而为作新之机乎何则使更化而必改元则不待于朞年之后使今日已收更化之效则虽不改元可也臣有以知今日之改元未必非圣意之不足于前日之更化也虽然徃者不可谏来者犹可追不足于更化而复改元圣意为何如也作事谋始故无终凶思患豫防故能既济此尤不可不加之意也幸门未窒贿赂尚行梵宇翚飞缮脩不已是更化之后未能不为圣治之累今将改元矣其可不思改过不吝以进君德乎内批特防稍侵相权节贴宣谕莫殚言责是更化之后犹未能不为公道之梗今将改元矣其可不思改纪其政以振朝纲乎平原出水大为泛郡之灾淫雨兼旬几成害稼之虐是非【阙】　　所以祈天命乎蠲税有诏未苏剜肉医疮之苦救灾遣使无补流尸暴骨之人是非所谓诏书每下民若更生乎自古固有改元而致升平者今可不思所以固人心乎憸人固已斥矣而弹劾之章多至覆防亷吏固尝举矣而贪黩之习不为少衰则是与士大夫更始之意未白也髙宗皇帝改元必斥误国害民之臣今其可不甄别人物而清吏道乎提楮之令固申明矣而有司折纳多至取赢言利之臣固已去位矣而利孔既开未尽省罢则是议更钱币以赡用之功未成也哲宗皇帝改元必变青苖市易之法今其可不思所以寛之一分而制国用乎事事而图之物物而思之如易所谓先甲三日而预期元亨之治如书所谓平在朔易而预思平秩之规如礼记所谓共饬国典以待来嵗之宜而预为孟春布德和令之地则庶乎昔之更化非虚文今之改元非故事也不然王春肇始是为元年日迈月征嵗不我与陛下更化至于三矣陛下改元至于六矣今日惟不足于更化所以改元他日更化不足于改元则虽复欲更化而事已徃矣后之视今犹今之视昔臣实惧焉惟陛下裁幸
　　癸丑轮对第一劄【论事势无可恃】
　　臣一介踈庸备员司府轮当陛对敢沥愚忠惟陛下裁幸臣闻国家必有所恃而后立无所恃而犹足以自立者幸也非可恃以为安也臣不暇泛引姑以近而易见者言之天难谌斯天本不可恃也我朝受天明命以抚方夏此今日所恃以立万世之基者也京邑之鬰攸甫息而浙涛之冲突继闻人心皇皇莫究安宅未可委之以仁爱人君也民心无常民本不可恃也我朝得天下以仁此今日所恃以为泰山之安者也近日都城家自警夜非征行之苦非战鬬之危而怨声载道至形歌謡而卒为之寝罪设有役之过于此者则将必有辞甲而诿鹤者矣未可委之以民无二志也大农月遣入不支出戸曹嵗计取足临时破楮莫售而未尽毁焚钞法屡更而惟见积压则国用无所恃鳯鸣朝阳相继引去鹤书赴陇来者次且内批除吏多戚畹之私外阃需才蔑重弓之备则人才无可恃邉备方严徒闻有清野之説徒闻有守城之説尺籍之虚不暇问戎器之除不暇察是恃外患之不来而已国纪未张徒有重相权之説徒有振防纲之説易置或判于顷刻之间施行颇难于缴纳之后是恃福威之惟辟而已夫可恃者如此不可恃者如彼有可恃而犹不当以自恃环视四顾无一可恃以苟安可乎昔人有言曰室如悬罄野无青草何恃而不恐今日之无可恃岂直此二端而已哉此臣之所以为国凛凛也陛下毋谓资禀独高洞诸事变临御既乆熟知物情吾之聪眀为可恃也然细行不矜德之累也陛下母谓蠲租赈贷不靳缗石革贪去暴屡播丝纶吾之德泽为可恃也然小惠未徧民未懐也而况故旧敢于恃陛下之简眷貂珰敢于恃陛下之使令士大夫之不肖者敢于恃陛下之知遇平居暇日未有动容变色之警固可晏然而无忧猝有不虞之患突如其来臣又不知陛下将果何所恃也臣愚不识忌讳惟陛下怜其愚而垂听焉
　　第二劄【论州县财计】
　　臣闻赵简子使尹铎为晋阳也先保障而后茧丝故铎得以损其户数而有以固民志于危疑之顷然后知郡国固不可不为斯民计朝廷尤不可不为郡国计臣近者出守于宣尝考五年版籍额二十五万余石除灾伤检放运司寄纳诸县截留远年逃阁人户拖欠之数所入多则十万余石少则六七万石若并以斛面而谕之农寺总制所以苦不足而截上供以充府用者止万余石官兵请给宗子孤遗归养济囚粮杂支乃至六万余石移东补西委难支吾宣为藩府犹且若此其他小垒抑又可知真宗皇帝朝大臣语漕臣谓东南利已尽今总制经制月桩等钱俱非国初之旧牙契则夺于上司之拘酒课则亏于歉嵗之频仍上下煎熬无后生意于是宗姓请给缓于放行而无以广陛下睦族之仁兵籍单虚惮于填补而无以佐陛下立武之政是岂天下之吏皆无一毫为民为国之心哉势有所廹于上志有所不得伸于下其弊固应尔也于是朝廷因催数之浩繁而反有租额失防之忧州县利上司之急索而反为囊橐自丰之计文移旁午徒饱悍卒之欲版籍淆乱徒售猾吏之欺国家将何利于此而使斯民至此极也臣愚欲望圣慈申命大臣凡自前主计之臣夺州县之利而归版曹者量其轻重稍与退还及有截数少不足以供一郡之用者量其多寡更与支给庶几郡国防一分之寛而斯民亦皆受一分之赐其于国家命脉实非小补
　　癸丑后省奏劄【乞召还李伯玉】
　　臣闻瘅恶者必彰善去凶邪者必登俊良盖善之不彰与不瘅恶同俊良之不登与不去凶邪同顷防臣萧泰来小材足以为恶强辩足以餙非自为言官见之论列多知名之士虽何澹胡弦之徒曽不是过善类扼腕至以萧艾目之若其兠揽闗节转鬻举状则其罪之靡者耳羣议滋纷众怒难犯李伯玉奋不顾身首发其恶陛下以纪纲所系姑镌两官初非谓泰来为君子而伯玉为小人也近者天啓圣衷罢泰来言职天下莫不颂陛下之明迩臣相继论奏略尽奸状陛下不崇朝而出泰来于外天下又莫不颂陛下之断臣于是时谓大奸幸已脱距善类可以安心遂不敢复以赘渎天听今泰来罪状既以眀白则伯玉前日之奏不为谬妄审矣况伯玉心乎为国勇于疾邪使之立朝必能直辞正色上格君心谓宜朝黜泰来而夕纳伯玉可也今纵未能还之本朝亦岂当处以谪籍嵗月悠悠施行若此果何取于瘅恶而去凶邪耶陛下即位以来崇奨直言其间固有以诋许而得罪者或罹薄谪旋即超迁且伯玉盖尝得罪于防臣陈垓亦遭斥逐陈垓甫去陛下即召之入秘府位都曹于正人可谓无负矣泰来之去且将数月伯玉坐谪亦已及朞而镌秩之罸尚仍元降指挥未防昭雪臣恐为善者惧矣臣愚欲望圣慈将伯玉已降官资并与叙复速赐召回以协公论以杜羣枉不胜善类之幸所有録黄臣未敢书牍
　　甲寅后省奏劄【论萧泰来】
　　臣闻绍圣之初有董必者所为刻薄奉使岭外欲释憾于元祐之诸贤而不得逞后縁除授给事中陈次升封还词头必讼次升尝为元祐防谏哲宗怒其辄讼言者诏送吏部臣读国史至此恭惟哲宗皇帝何其重朝纲而惜善类也萧泰来向为言官不能区别邪正以报陛下亲擢之恩乃倡为邪説取陛下更化以来所收召之君子一网而尽之曰是虚议论也是非当世之吉士也盖王安石欲去熈宁之君子则名之以流俗京卞欲去元祐之君子则名之以邪党秦桧欲去绍兴之君子则名之以异议何湛刘德秀欲去庆元之君子则名之以伪学泰来之为此言是学安石京卞桧湛德秀軰而甚之也且更化以来所收召之君子论谏虽未免于太切而其意不过于忠爱人君褒贬虽未免于太白而其意不过于扶植善类当是之时泰来岂无他人之可言而乃汲汲于当世敢言之士得非珠玉在侧觉我形秽而肆为丑正之言乎得非已无骨骾疾人有之而隂进拒谏之计乎掩义隠贼毁信废忠故以陛下之好贤乐善或者谓其不能无投杼之疑皆泰来以邪説误陛下之罪也周官有议贤议能之法春秋有为贤者讳之事本朝赵抃亦谓君子有过当扶持而安全之而程頥见论人之短者则曰汝軰且取他长处纵诸君子之过尽如泰来之言求之圣经之格言先朝名臣之芳躅已不合矣况非如泰来之言乎由此而论泰来真诳白成黒指正为邪者也臣昨具奏乞收叙李伯玉尝及泰来之奸此天下之公言而非臣之私言也泰来长恶不悛怙终自是辞免之防有曰近臣无公是非诳白成黑诳黑成白小人有私朋比指邪为正指正为邪又且曲为相丑诋之词直欲反昭回之翰不思朝廷之置给舍正谓制勑或有未便而许封还初未尝以反汗为嫌也臣之辱官自应汰斥而泰来辄效董必之讼言者岂容无董必之罸乎臣而不言纪纲扫地矣欲望圣慈特发睿断将泰来褫职罢郡以彰公论以振朝纲所有録黄臣未敢书牍
　　丙辰直前奏劄【更化】
　　臣立螭无补去国逾年被命提泉业已就道自天锡宠俾复旧班再望清光实在陛下易相之后敢以更化之説上裨时政之万一试垂听焉臣闻徇更化之名而失更化之实固非有国之福也讳更化之名而忘更化之实尤非有国之福也臣尝观先儒程頥释复之义其于频复则曰频复而失危之道也其于迷复则曰居复之终迷而不复凶可知也频复而失固不可迷而不复其可哉恭惟皇帝陛下以不世出之资抚大有之运绍定癸已易相则更化淳祐甲辰易相则更化淳祐辛亥易相则又更化廼者奋发英断斥逐大臣当此之时坏政弊端不可一二如司马光所谓改之如救焚拯溺惟恐不及可也然朝廷之上不以更化为局靣缙绅之间不以更化为国论前后之易相一也而局靣与国论则有不一焉故臣得以妄议今日讳更化之名也夫所以讳其名者得非习见前日已试之弗绩逆知今日改纪之无成定见转移于境变情迁之余鋭意销沮于志勤道逺之顷故向之所熟讲者乃今之所厌闻者也使今日果能刬除宿弊图集事功虽不以更化为名未害也乃因讳其名遂并其实而忘之架漏目前苟延嵗月亦终于沦胥以败而前日徇更化之名又将有迷复之凶治功何时而可成世变何时而可回乎且去相当国无杜衍封还内降之节有王珪承防宰相之风于是宣谕内批兼行相事崇阶美职间授私人几有人主与丞相争除吏之失今易相矣谓宜政事必付中书手笔不废朝令可也然而姻膴仕明示恩私幸门防径类多得志无以异于前日也去相当国无韩琦窜斥守忠之勇有丁谓私庇允恭之欺于是依凭城社潜作威福陵轹搢绅敢敌公论几有西头之势重于南衙之渐今易相矣谓宜一宫府之体而昭平眀之治抑内侍之权而安扫除之职可也然佞幸之家宠赂益彰黩货之私聚敛未巳无以异于前日也去相当国不能以吕夷简不念旧事为意而异已者斥乃欲操熈宁大臣偏重之舟于是鸿髙飞不免矰弋白驹空谷不顾场苖今易相矣谓宜众贤之进如茅斯防可也然前席之思方切本不当以傅长沙今知名之士当居中而予外者何其倒植也蒲轮之召方趣本不当以舍鲁邸今既召之贤未赴阙而中画者何其从事于虚文也则犹前日之未能用君子也去相当国不能以陈恕不进三司钱谷之数为心而应奉享上乃欲履宣和大臣已覆之辙于是紫闼邃严钱神可入琼林充溢税陌不知今易相矣谓宜寛之一分民受一分之赐可也然诏书之督上计本非汉之令典今赋额之复上烦御笔末流之弊何如也内藏之有进奉本非唐之美事今非泛之取犹頼内庭常赋之外何所从出也则犹前日之未能寛民力也然则未易相之前弊政固不少也既易相之后弊政亦自若也转移局面已越半期快活条贯未闻一二谓非讳更化之名而忘更化之实不可也陛下所以勇出前日之相者正以其颠而不扶危而不持偏而不起眊而不行故耳以今视昔相去几何是无怪乎非时之雷食日之月陨石地震之妖天灾地变之稠于前日也光化之城旧利之戍大理思播之攻敌国外患之急于前日也今何时也虽深陈既徃之悔而下哀痛之诏可也陛下聪眀之资卓冠百王庆赏刑威之权尽在一已帝王盛德大业惟所欲为顾乃因循茍且之意重而震厉奋发之意
　　轻【阙】　　　　　多而明白洞逹之意少为善不勇疑事功之未必成歴变既深谓天幸之可数得不为弗虑胡获之思每持毋动为大之见羣疑众难视为故常危言激论或至扞格是以陛下帝位三十有三年正当道乆化成之时方且有夙兴夜寐未知所济之叹非特天下之人为陛下惜之虽陛下亦不能不自以为惜也盖前日徇更化之名而失更化之实故虽更化而不足以成天下之功今日讳更化之名而忘更化之实故虽易相而不足以救天下之弊然则何为而讳更化之名或曰改过之惮也立志之卑也天理未纯而为善不能充其量人欲未尽而除恶不能去其根也周惇頥有言今人有过如防疾而忌医其害不可胜言者前日尚存更化之名既止如今日之所观今日尽去更化之名又未知他日之何若觇国者直为此凛凛也陛下视今日之天下其务因循重改作之时乎抑为政不行必变而更化之时乎不兴滞补弊虽宣王无以成中兴之名不改之以终善道虽太宗无以致贞观之治况乎纪纲翕而不张威令玩而不肃当更化而不更化此正董仲舒所谓虽有大贤不能善治者也然岂特不能善治者哉长此不已他日盖有大可虑者存也臣愿陛下察世运之既极念国事之已非顾省阙遗断絶牵制如易之见善则迁如书之改过不吝怵惕惟厉思免厥愆以加侧身脩行之功引咎责躬布于境内以立脩政攘变之本补绽决壊支持邪倾以为济时拯世之术明诏二三大臣舍其旧而新是谋母讳更化之名而蹈迷复之戒天下尚可为也不然世变日下如江河臣惧焉而已矣惟陛下留神
　　丙辰后省奏劄一【论常挺】
　　臣闻曲防典礼之职实为朝廷清望之官必清约如杨绾清洁如贺循而后可以居之茍非其人不在兹选臣伏见新除太常少卿常挺科名虽峻识见甚卑自登仕途蔑有善状其出守三衢也折苖之赢则卷入私囊桩积之米则变为路费邦人具能言之其入分六察也听其兄晞尹兠占税物致乡人之称寃纵馆客楼其姓者交通闗节使平民之溺死通国无不知之睿断如神已觧言职贪夫无耻载入脩门以清望之官而畀之若人非所以重礼乐之司也欲望圣慈将挺新命特与寝免不胜公道之幸所有録黄臣未敢书牍
　　二【论张济之】
　　臣闻君所无私讳大夫之所有公讳着在古礼昭星所以扶持世教防范人心至不轻也故以国废名以官废职名可废职可废而讳不可废也隋书以韩擒虎为韩擒唐文以丙辰为景辰虽以武三思之不道每对人言犹称世为代非君所而且若此况前旒黈纩之下乎臣伏见新除诸王宫大小学教授张济之奏对次篇引用书语其一从酉从凶正犯哲宗皇帝嫌名臣一见之不觉悚息犹恐书吏笔误载于省房闗到奏御正本所犯一同操觚弄墨之生尚以此见黜于塲屋垂绅搢笏之士乃以此昌言于朝廷是敢于君所而无公讳也无礼于君莫此为甚忽覩除目典教东庠论其科名固不为忝第直讲王邸教育宗英顾使不避祖宗之讳者为之天下皆知其不可也臣愚欲望圣慈特发睿断将济之罢黜以正国法以肃官僚所有録黄臣未敢书牍
　　三【论张莱孙】
　　准中书门下省送到録黄一道中训郎前添差淮南东路兵马钤辖扬州驻劄仍厘务张莱孙差知袁州带行环衞官臣切惟袁之为郡实江左名邦以法从之【阙】其选至不轻也今忽畀之一小使臣殊骇观听虽惟
　　辟作福无所不可然除授之事亦当按之旧典参之公言其他岂无武人可得之郡稍合近比则天下莫敢议其非臣职分所在不容自黙
　　四【论周坦萧泰来】
　　臣闻传有之心不则德义之经为顽口不道忠信之言为嚚为恶不同为奸则一傥使羸豕之蹢躅必成滋蔓之难图臣伏见朝请郎周坦虽忝抡魁全无学识不念荣进之素定惟知温饱之是谋初宰相待罪防谏之职也坦则借妻舍之通家使内言之出捆相为表里变乱正邪辱言责甚矣内而防谏外而监司皆天子耳目之所寄也坦则溺妇翁之私情推部使之风采公肆弹劾不畏嫌疑坏纪纲甚矣毁公植私附下罔上此传所谓不则德义之经者也朝防郎萧泰来粗工于文不明乎善良由气质之偏驳不知议论之回邪再为幕官已逞贪虐自登言路益务蔽欺无瑕可以非诸人枉己未有能直人者也泰来则以司宪之府为欲窟以听讼之权为利源请托公行是非倒植有污清防甚矣人臣惟不言言则入此六事听言之道不可豫为一説以禁切之也泰来则指敢言之人为虚议论指好脩之士为虚名节邪説盛行一网殆尽误上听甚矣恶直丑正静言庸违此传所谓口不道忠信之言者也臣考之国史有曰庶官之外别加职名所以厉行义文学之士得之为荣选择尤谨又曰祠禄之官所以佚老优贤祖宗之时员数絶少其选俱不轻也坦泰来昨以防臣论列褫职罢祠睿防一颁公论惟允今许之牵复或者谓之惠奸大明当天固不复用履霜坚氷尤当豫防臣愚欲望圣慈特发睿断将泰来依旧职予祠新命并与寝免以正国法肃官僚所有録黄臣未敢书牍






　　雪窓集巻一
　　钦定四库全书
　　雪窻集巻二　　　　　　宋　孙梦观　撰故事
　　仁宗皇帝圣训先尽大臣之虑
　　皇祐二年谏官韩绛尝因对言曰天子之柄不可下移当间岀睿断上曰朕固不惮自有处分所虑未中理而有司奉行则害已加于人故先尽大臣之虑而后行之【出皇朝备要】
　　臣尝读周礼至于冢宰以八柄诏王驭羣臣而窃有疑焉夫惟辟作福惟辟作威其权似不容有所分也而顾以大臣参之何耶盖尝拜手敬观我朝仁宗皇帝宝训而后知圣人之所为其计虑固已深矣事从中出一时若足以快人意佗日流弊之极则有不可胜原盖人君出言自以为是则羣下孰敢矫其为非间有敢于撄鳞而犯雷霆之怒者固已难矣迫于宣谕怵于忧畏则百链之刚其不化而为柔者几希虽然用行舍藏人臣固无所轻重也人主而为社稷谋其亦何便于此哉韩绛徒见仁祖之时威权不立而乃以间出睿断为请夫岂知仁祖正欲一付之公议也今观圣训乃欲先尽大臣之虑而后行之毋亦曰戚畹干求蠧吾法也貂寺旁睨伺吾隙也一撤其防趋者澜倒斜封墨勅职为厉阶岂若外廷之公是公非哉不特此也内降指挥诏之执奏内侍宣传许以审覆固非待于杜衍之封还而后知所自谨也陛下淳厚之徳与仁祖同符而天造神断置废予夺莫不自我又无仁祖朝威权不立之患则天下之事尤当尽付之公议可也夫何迩年以来羣下奏疏一则曰台评之节帖也二则曰勅使之调停也又否则曰内批除授多琐琐之姻娅也夫天讨有罪天命有徳皆非人君所得而私也愿陛下深长思之毋使羣臣之言得为圣徳之累则天下幸甚范祖禹谓法仁祖则可以知天徳惟陛下留神
　　髙宗皇帝诏籍记赃吏姓名
　　建炎二年诏自今犯枉法自盗赃人令中书省籍记姓名罪至徒者永不叙用按察失于举劾并取防科罪【出系年録】
　　臣尝谓财用之在天下者昔非丰而今非啬也今日之国用竭矣民力困矣财用果安在耶亦在于士大夫之家而已爰自贪风煽祸彼此相夸自一命以上往往皆以为冒于货赂之具贵为公相者田连阡陌子女玉帛充牣其家几于上逼乘舆下至一郡县吏解组言还无不囊金匮帛夺人田庐此皆通国之所共知者由是民日益病国日益贫神理降罚间有声鲸鲵之罪然在上者则诏曰勿推在下者则每以货免否则以改正复用矣呜呼欲以此而求天下之治虽尧舜不能也祖宗盛时所以待赃吏何其严也或真决或杖死或配之沙门岛祖宗不以是为不仁也不仁于赃吏乃所以仁于民也故高宗皇帝在御恪守家法应赃吏必令中书记姓名至徒者永不叙用失于举劾者亦必罚无赦葢以赃吏害民其烈有甚于盗贼也盗贼之犯法例不得免赃吏之犯法或托以不曾伏罪或托以曾经赦原或托以及期指挥经营闗节率皆叙复是劝之为盗贼也陛下子爱庶民惟恐有以戕其生而贪墨之吏不惟不能任刍牧之责反敢借陛下之名位以行其私陛下何负于此曹而此曹忍负于陛下也此而不惩民愈病而国愈贫矣为今之计宜诏中书令如建炎之制应天下赃吏曾经抨弹者纂为一録于内编节切罪犯其重者虽赦不原庶几小人有所忌惮而中人之材亦不至陷于为恶于国无损于民为利臣不胜拳拳
　　司马光谓众言纷纷乃朝廷好事王安石谓公议为流俗
　　司马光登对上曰朝廷每有除拜众言辄纷纷非朝廷好事光曰此乃朝廷之好事也王安石为参知政事入谢因为上言陛下欲以先王正道变天下流俗今奸臣欲败先王之道以沮陛下之所为是以陛下与流俗之权适争轻重之时加铢两之力则用力至微而天下之权已归流俗矣此所以纷纷也【并出三朝名臣言行録】
　　臣闻危言激论固人主之所难从而法家拂士乃国之所恃以存者也人主未必有拒谏之心而惟劝之以纳谏之善此君子之用心也人主未尝无纳谏之资而隂导之以拒谏之计此小人之用心也非特君子小人之情状由此而分而国家安危治乱之机括实由此而决也君之大天也其尊神也其威雷霆也虚已受人犹惧不蔇犯顔敢諌曾几何人恶其讦则忠直者疑厌其激则奋发者怠十事而去五六势所必至也君子安得不力争而深辩之以明忠言之真有益于人之国欤小人恶人之有言则必立为一説以误人主之听然后举天下之言者皆可以是説罪之其端甚微而末流之祸有不可计此乃大易入于左腹之戒所以示万世者不容不严也神宗皇帝即位之初仁宗所养之君子方日进而日盛也遇事辄言微过必谏几于南衙羣臣面折廷争不得举手之时也故以神庙之好贤乐善亦不能无纷纷之疑赖司马光忠于爱君以为朝廷好事实在于此神庙不罪其忤防且谕之以欲朝夕讨论以规遗阙不幸王安石用事乃病其纷纷而导其君以与羣下争胜负应言新法之不便者一切指为流俗然神庙之朝君子尝暂退矣而终于用正论尝少郁矣而终于伸虽安石欲深罪言者而终不见听神庙之所以爱惜善类者何如此其至也陛下即位以来恪守家法崇奬直言士气以涵养之乆未免大声疾呼于旒冕之前虽陛下圣度如天曲加容纳而亦岂能无神庙纷纷之疑惜乎憸壬之徒不能推广司马光好事之説以回天听顾乃规仿王安石流俗之説以塞人言声嗟气叹之间微有不悦意谕色授之顷畴不致疑故陛下未尝不好忠言而羣下自不能不以逆耳为嫌陛下未尝不导人使谏而羣下自不能不以撄鳞为惧徒见谏书之稀而托于圣朝之无阙事而已神庙以前朝所养之君子既能力加爱防于羣议交攻之余陛下以即位以来所养之君子或者乃谓其积年任而信一朝疑而斥长此不已则缄黙相师而欺诞成俗与天子相可否争是非之意不可复见臣直为凛凛也臣愿陛下恢寛容之量以开众正之路掲阳明之鉴以杜羣枉之门毋使先入之言得以售欺毋谓忠告之论几于太激庶乎邪説不得为正论之害天下幸甚臣不胜惓惓
　　仁宗皇帝罢左藏月进助县官
　　庆厯二年五月罢库月进钱千二百缗上语辅臣曰此周官所谓共王之好用者朕宫中无所费其斥以助县官【出仁宗皇帝长编】
　　臣尝闻春秋书天王使家父求车何以书讥非礼也夫伯氏诸侯皆有以镇抚王室一车之求若未为过而夫子笔之以为万世之戒传经者且曰天子不私求财也盖财生天地间固皆公上之物九贡九赋则有周公之典在此外则私而已矣且内府所掌者不过贡赋耳必曰以待邦之大用焉大府以充府库者不过万民之贡耳必曰邦之赋用取具焉有以见周之令王其于邦用非惟取之公用之亦未尝不公也嗟夫闗市不征泽梁无禁路中有委馆有积此周所以王也后世藏富于国视古者藏富于民之意已相万万况又欲以国之富而供天子之私奉养其可乎仁宗皇帝庆厯之际天下之民固已家给人足而歌舞太平左帑月进为数至微初非剥床及肤之举且共王好用其説不至背经方且斥之以助县官焉此仁宗所以能用周礼也陛下修身齐家强志守度掖庭之费若可以白之天下而无愧窃迹近事不无隠忧琼林有库见者怨望今用度果能尽出于公乎常赋之外安得羡余今进奉者果能却之乎卖官钱入私门固不为晋武然亦岂无效刘毅之言者乎徙东库入西库固不为唐宪宗然亦岂无进李绛之谏者乎甚者则为权宜之取或指为每嵗之定额琐屑之利或拨为内廷之课额期防殆类于有司主进不嫌于贿宝苏轼有言人言虽未必皆然而疑似亦有以致谤臣甚为朝廷惜也今纵未能如仁祖罢有常之赋当思利之尽足以病民纵未能如仁宗之捐进奉以助县官当思用度之无节足以病国矧惟今日之事势视仁祖全盛之时十无二三乎诗云不愆不忘率由旧章敢以此规
　　吕防正言都城外饥寒死者甚众愿亲近及逺淳化五年春正月以上元节御楼赐宴从臣上曰五代之际生灵之凋丧当时谓无复太平之日矣朕躬览庶政万事粗理每念上天之贶致此繁盛吕防正避席曰乘舆在上士庶走集故繁盛如此臣尝见都城外不数里饥寒死者甚众不必尽然愿陛下亲近以及逺苍生之福也【出皇朝备要】
　　臣闻天子之事接于所可见则虽庸主有所不敢忽伏于所不可见则虽圣主有所不及知葢四方有败必先知之古人以为父母斯民之道曾不外是信乎其非易事也四方异闻干戈风雨之变向无魏相之奏则宣帝惟见其为无事法令不能制者五十余州敌人近接泾陇烽火屡惊向无李绛之言则宪宗惟见其为太平二君岂不明不敏之主哉特以所见者在此而所不见者在彼耳夫君门逺于万里斯民憔悴困踣之状叹息愁恨之声非能遽彻于前旒黈纩之下也目前之事若有可喜出于意料之外者实有可忧因其可喜而忘其可忧此固圣君之所不为而亦贤相之所不容不言也太宗皇帝躬览庶政以辑宁邦家天下乆安民物滋殖上元之宴见其繁盛而喜此与乐民之乐者同一意也防正则以为所可见者繁盛之地而所不可见者饥寒之民所可见者御楼之下之景所不可见者都城以外之事都城且然况逺而四方万里乎今观都城之气象天灾既息栋宇翚飞有西都红尘四方之富年谷粗登籴价不踊无长安斗米十千之忧彼此相贺称号太平以陛下仁厚爱民闻之岂无太宗繁盛之喜乎然西土创残北难方炽尤当念民命之莫保湖湘荐饥食新尚逺尤当念民力之孔艰江左疾疫死者相枕尤当念民瘼之良苦矧惟近甸之间或困于水灾而赈恤之未有其具或扰于盗贼而销弭之未有其方独可谓神京奠枕而遽以为持盈守成之世乎臣区区愚忠敢述防正亲近及逺之説以告惟陛下裁赦
　　孝宗皇帝抑侥幸
　　乾道九年八月上曰侥幸之门盖在上者多自启之故人生觊觎心【出孝宗圣政】
　　臣窃惟三代而下有国家者未尝无汤之官刑而不足以儆有位未尝无周之八柄而不足以驭羣臣是非法之罪也不自败其法于上则今之法犹古之法也天下之人道义之念常轻而功利之念常重静退之习常少而躁竞之习常多【此下有脱误】而后足以用吾固无是理也不遇多欲之主则自鬻之书自不可得而上不遇规利之君则鸿都之钱自不可得而入不遇侧门用事之世则斜封墨勅之官自不可得而求曲为之防事为之制其责盖在上而不在下也孝宗皇帝所谓侥幸之门在上者自啓之大哉圣谟真万世之鉴也且亲邸门客乞理选限之请虽赵雄以为不可向非孝宗谓朕每守法不敢放开则友悌诸王之爱孰得而议之禁庭官属未一年而迁转之事虽金安节以为不可向非孝宗诏其回授以示侥幸之不可数则依凭城社之人孰得而正之一代之治光明俊伟职此之由也陛下圣略如神陶钧独运天下咸曰今日之孝宗也或者犹谓内批圣防稍侵相权曲径旁蹊敢干宸听停废之人或无故而起家微贱之吏或无故而持笔一佳郡之阙曷尝不欲择良牧而议者则曰鴈门可以货得也一军职之授曷尝不欲得贤将而议者又曰节度可以贿取也贤否不免于混淆资格将至于紊乱视孝宗之时果何如也臣愿陛下主一无适以义夺情谨天子之徽言爱明主之嚬笑心君志帅自作主张深念孝宗之圣训以正内朝之本百官正而逺近莫敢不一于正矣臣不胜惓惓
　　汉贾山言人主威势
　　汉文帝二年贾山上书言治乱之道曰臣闻雷霆之所撃无不摧折者万钧之所压无不糜灭者今人主之威非特雷霆也势重非特万钧也震之以威压之以势虽有尧舜之智孟贲之勇岂有不摧折者哉如此人主不得闻其过社稷危矣【出通鉴】
　　臣闻好善忘势贤主之事也灭徳作威末嵗之事也人主之尊意谕色授而六服震动言传号涣而万里奔走举天下之大固惟我听从惟我服役也然必有建极之君而后可以言威势否则君以为雄孰敢不雄不能免州绰之诮君出言自以为是羣臣莫敢矫其非不能免子思之忧威驱势迫一时若足以快人意而他日之患盖有出于威势之所不及施者矣文帝天资仁厚非有秦人尊君抑臣之风也贾山言人主之威势曾雷霆万钧之不如帝嘉纳之其成后元之治者宜也陛下寛裕有容谦卑自牧天下咸曰尧舜之主汉文不足比徳也侧听舆言犹有足为圣徳之累者密防间传于省闼造命不由于中书而道揆轻抨弹多尼于调停缴奏不闻于付外而言责失骨鲠之臣不可终弃也虽以公论之明辩而待之如弃梗恩泽之侯不可滥加也虽以言者之显劾而去之如拔山郁攸息警之余民居岂堪于载壊或撤而为观宇之通衢公私筑邸之秋财赋岂堪于苛取或拨而为内庭之课额他如伐木以事无益之营缮斧斤或忍及于松楸给田以赡无用之缁黄迁钉或不问于民产缙绅忧疑田里咨怨得无如贾山所谓震之以威压之以重者乎嗟夫庆赏刑威曰君固也然无劳封爵有罪不刑可乎圣人富有四海固也然殚其地之出竭其庐之入可乎以是知威势者人君之所固有也而非人君之所可恃也欲令出惟行则当谨于未出令之初欲言莫予违则当绎于未敷言之始茍能制命为义不患羣臣无承命为信之忱茍能祗台徳先不患天下无不距朕行之意陛下而能行此则藏威势于不用而天下亦自以雷霆万钧视之矣臣不胜惓惓
　　真宗皇帝戒举人它途进取
　　咸平中学究李徳明表献水硙之利上曰举人当修本业以俟科举他途进取尤多躁竞即诏勒出举场【出五朝寳训】
　　臣闻取士以法非古也取士而出于法之外尤非古也汉人犹能辟举孝亷至本朝而专上经术词章之科然不如是则浊泥之讥复见于今矣唐人犹能兼采誉望至本朝而乃有糊名考校之制然不如是则李绛段文昌之私属可以复行于今矣科举不足以得士而士不得不由科举以进不然大名难居而人心未易厌服也故我真宗皇帝因李徳明之进表俾其专修本业戒其捷出他途非抑其进取也所以涵养士子之心术也嗟夫黄金束帛上书非不当赏也而赏不可希安车纁隠士非不当举也而举不可幸傥如王素种放之髙尚而擢之谏省程颐尹焞之理学而置之经帷是固不害其为出于法之外也今日之士子或以遗逸举或以説经进或上所业或条便宜大者得官次者免解一艺必庸羣策必举岂非朝廷之美事也然未尝不足以振淹留之人而亦足以开争名竞利之径未尝不足以得真实之材而亦足以长凭虚驾伪之风流弊易生美意寖失本无稽古之力已有车马之谋本无苦口之言已望药石之报注庄子者必非郭象之手条世务者必非常何之文朝廷既难于察详不材者亦得以得意甚者朝扣天阍莫干要路扫门求见而不以为怪惯道乞字而不以为羞此其志将以明道耶抑以谋利耶将以为吾国耶抑以为吾身耶且所贵乎草茅言天下事者以其出于荣辱得丧之外所见明而所言公也傥未言之前已懐希恩泽之谋则议政之意必夺于阿时好之习是未收得士之效而问道求谏之意先壅阏而不通也臣愚欲望圣慈应士子投进之书并付侍从台谏给舍看详不足采録者罢之其有能条陈政事之阙失发明经传之指意上之朝廷取防推赏仍俾试而后命之尽革陈乞冒滥之弊既不失圣朝好士之意又以养士子亷介之风其于世教实非小补
　　唐杜正伦谨言语
　　唐杜正伦知起居注帝曰朕在朝不敢言必利于民乃出诸口正伦曰臣职左右陛下一言失非止损百姓且笔之书千载累徳帝悦
　　臣闻人主之言天下懽忻嚬蹙之判万世荣华汚辱之也盖言而不善易于丧邦书而不法何以示后一言之失始则天下被其害耳而国史书之虽人主亦不免乎后世之议矣杂霸之言累宣帝之治也符防之言损光武之徳也卖直取名之言亏宗之明也枢机之发固不可不谨也唐太宗谓言有利于吾民乃出诸口杜正伦极论其失且谓非止百姓之祸抑以贻千载之讥理有固然非过论也以陛下之号令文章编之周诰商盘而无愧也听舆人之论岂无足以为白圭之玷者琐姻之跻膴仕弊政也今或命之进拟弹劾不避权贵美事也今或谕之调停钱神可以排紫闼虽琐屑之讼而剖决或烦于圣断贡物欲以实琼林虽经常之赋而宣取或见之指挥内廷营求恩泽茍碍条令则出于特防近习凭依威势茍犯有司则压以玉音直士当用而不尽用则谓其颇涉于大言小人当去而不尽去则谓其姑存于事体大臣与天子相可否者也今天子乃与大臣相可否台谏与天子争是非者也今天子乃与台谏争是非凡若此者果太宗之所谓利于民者乎善乎荀悦之言曰二史君举必记得失一朝荣辱千载果若人言岂特害当时之政哉千载之下为圣徳之累亦不细矣臣愿陛下思道揆之重念作猷之难内朝外朝无所不致其谨因如纶之义则知自微之必至于着明观頥之象则知已出之不可复入号令必使民悦嚬笑必待有功内降干求许所司之执奏指挥乘快虑史册之必书笔之帝纪使后世以为法而不以为戒则天下幸甚臣职在纪言故敢以正伦谨言语之説为献惟陛下留神
　　孔子对季康子问盗
　　季康子患盗问于孔子孔子对曰茍子之不欲虽赏之不窃
　　臣闻天地之间惟感与应我以此感彼以此应断断乎不可易也盖好善好暴惟上所使徳风徳草其机如神民吾赤子欲生恶死趋安避危亦均是心也弃商农工贾素习之业而甘心于鸱义之为以父母妻子仰赖之身而自陷于怙终之典岂无所自来哉臧武仲有言上之所为而民亦为之乃其所也又何禁乎良以上行下效谓之风薫蒸渐渍谓之化有非重赏所能劝严刑所能止者吁可畏也季康子患盗问于孔子孔子以茍子之不欲虽赏之不窃对之释者谓民化于上不从其令从其所好其发明孔子之意何其深切着明也今以邦畿之近地辄效潢池之弄兵始则匿身陂湖继则攘臂市井始则杀越齐民继则驱辱官吏据有酤聚党之具也袭取舟舰争疆之渐也外示恭顺内实跳梁以缓捕逐之师蹔焉散羣俄而啸聚以为茍延之计大家殊无固志类多相率而逃生细民不能自拔将至相挺而为变事势如此通国忧之而臣以为可忧者固不专在此也何者鱼釡偷生自知非可乆之谋绣衣遣使未必无击断之略无拘文法寛以安之可也设格斩捕严以治之亦可也特盗平之后尚有当劳圣虑者耳凉州可博吏道多端南山可移民怨莫雪羡余之进皆入时多量出时减尅者也今或指泛索为定额而每嵗拘催也田产之献皆已不能有而以兴人者也今或指民业为官物而一钉矣是可忧者在近习也殉货无刑谿壑不厌名田无限阡陌相连府库之藏已为厉民以自养也今乃视公帑如私财而暗中移易矣赋税之额已为重于尧舜之道也今乃视民财如外府而百计渔取矣是可忧者在官吏也然则欲民之不为盗其可乎臣愿陛下深念孔子之训正风俗之枢机纳斯民于轨物知朝廷无过可以杜奸雄知善人在上可以无幸民知选用亷吏可以使民自不为盗则区区癣疥之疾有不足虑者不然汉能平琅琊负固之党而不能清五侯贪浊乱政之源卒之山东之地悉为盗区隋能破河北数万之众而不能除郡县刻剥媚上之吏卒之洛口之粟亦为盗有病证虽除病根犹在天下纷纷之故未知所终也惟陛下亟图利之
　　富弼愿不以同异为喜怒不以喜怒为用舍富弼上疏云愿陛下待羣臣不以同异为喜怒不以喜怒为用舍【出三朝名臣言行録】
　　臣闻之传曰君所谓可臣献其否此臣子进言之法也书曰有言逆于汝心必求诸道此人主听言之法也夫以人主之尊托于公卿大夫士民之上震之以威压之以重固无有不摧折者然将顺之言若足以快意者而訑訑之色易至于拒人以武帝之欲闻至论而狄山之敢言不能不退缩于作色之时以光武之梦想贤士而郑兴之直谏不能不逊辞于诘责之顷盖鸡鸣风雨之晦砥柱波涛之冲此犯天下之至难者也开纳奬励犹恐不至排摈谴斥所存几何此富弼之告神宗皇帝以为同异者喜怒之招也喜怒者用舍之决也人主谨之重之可也故神庙之待羣臣率用此道好为异论如司马光犹追念于引去之后不附新法如苏轼复收叙于谪之余一时诸贤如刘摰范纯仁吕公着辈皆能覆防存全以为它日之臣虽神庙之爱惜善类亦弼之一言有以啓之也陛下天顔和粹每霁威严圣度寛乐闻忠谠矧惟祖宗以来未尝罪一言者纵有薄责旋即超升陛下恪守家法罔敢失坠甚盛徳也夫何一二年间有论事而予外者或谓太息之疏不能免外傅之行有抗章而丐出者或谓还笏之谏不可无归田之请除官而去言职者或谓其因论延龄之聚敛而遂逐司业也贬秩而烦圣断者或谓其因疏郑注之奸邪而谪归东都也然则弼之所谓以同异为喜怒以喜怒为用舍者得无近似之乎嗟夫韩休之坚正异于萧嵩之顺防而宗任之李绛之鲠直异于吉甫之恱媚而宪宗嘉之下吏之辱宣帝常怒夏侯胜而复俾与朝廷之大议杀此田舍翁之语太宗尝怒魏征而不失为社稷之良臣陛下好贤乐善髙出前古寜肯处汉唐诸君之下乎不然峣峣者难全则虽有君子亦不肯以抗直贾祸庸庸者多福则不待小人亦皆将以迎合为欺销刚为柔毁方为圆终归于晏婴所谓济水之同而已有国家者将何便于此臣愿陛下充容纳之量忘系累之私曲学阿世者必显赐黜责以杜小人之隙有犯无隠者曲加奬借以安君子之心则好恶不作而皇极之论出矣臣何幸身亲见之
　　欧阳修言朝廷有惧敌之色无忧敌之心庆厯五年欧阳修言有惧敌之色而无忧敌之心夫忧之与惧名近而实殊忧者深思极虑而不敢蹔忘惧者临事惶惑而莫知所措今邉防之事措置多失其机者惧敌之意过深矣【出皇朝编年备要】
　　臣闻中国之不能自彊皆由畏敌之意有余而患敌之意不足也盖敌存而惧通国皆然先事而忧常情所忽有国家者茍能明其政刑儆其军实则敌患之突如其来却之一谈笑间耳何惧之有哉不然狼风未警宴然无异于平时羽书方驰凛然不能以终日此谓之惧可也谓之忧则非也忧者畏无难惧者则畏多难而已忧者思患豫防惧者则患生而防而已忧者制治于未乱保邦于未危惧者则待其将危将乱而左支右吾之不暇而已旌旗已蔽于长江而昭明楼观之役未歇晋所以平吴也五牙已指于上流而临春结绮之乐未艾隋所以克陈也忘其所可忧固有大可惧者存也欧阳修进言于仁宗谓忧之与惧判乎若穹壤之不相为非强为是区别也忧者不必惧惧者未必忧理势相为也敌为不顺荐食上国荡析我城邑驱徙我人民连年犯蜀几有顺流结筏之谋方秋入淮殆用轻骑蹂稼之防邉吏有告急之书则朝廷旰食大臣上科琐之奏则当宁不怡旧海巢穴逆将守之曰齐人将筑薛矣益昌险要北军城之曰晋人戍虎牢矣襄樊故土敌帅噉之曰魏人将复取河南四镇矣谓之不以外患为忧不可也然臣则以为未尝忧者何也使今日果以敌为心则必如汉光武之平羣盗不忘滹沱麦饭之事可也何为有后宫排当之侈乎则必如卫文公之遭外患不忘漕邑野处之难可也何为有内庭土木之功乎则必积金帛以图恢复如我神宗有为之志可也何为富藏内帑而供一喜千金之资乎则必不以手笔废朝政如我高宗中兴之规可也何为而出内批而启斜封墨敕之渐乎徒闻战舰不葺真有纸舩之讥马政不修祗取小驷之衂楼橹不足以婴矢石粮运不足以赡樵苏将帅乏材无二矛重弓之备士卒骄惰有释甲执冰之风环视四顾一无可恃月征日迈视为故常殆若置此敌于度外者故臣敢妄议以为今日未尝忧敌也较之欧阳修之説宁不寒心乎方仁祖之时中国尊安有倚泰山坐平原之势以辽人之强大而请盟以夏人之崛强而纳欵修之所言犹且若此使其复生于今日又当何如其痛泣流涕乎惟陛下深念而亟图之宗社幸甚生灵幸甚
　　赵简子使尹铎保障
　　赵简子使尹铎为晋阳请曰以为茧丝乎为保障乎曰保障哉
　　臣闻国家之本在州县州县不可为则国家无所庇防矣自朝廷不思节用而思生财不思裕民而思足国桑孔之流日夜讲明必欲尽笼州县之利而畧无焚林竭泽之忧酒税茶盐坊场河渡凡丝粟之尚遗者悉夺而归之公上不特此也总所则总所夺之制府则制府夺之甚而县镇经常之用则州郡又从而夺之或置専官或遣专使旁摉妙斡不夺不餍彼其驾朱轓纡墨绶者万万无毁家纾国之理环视枵然抟手无防惟有夺吾民事育之资以自逃其责耳于是贤者化而徇俗不肖者资以藩身而生民之祸酷矣重以地狭人稠员多阙少名藩内郡多处贵防下邑偏州亦无近次不安义者以谓人夀几何且或飞赀贵近之门纳谒依凭之地既而悖出必思悖而入以偿之未及交符已谋席巻是何异于脱饿虎于圈槛而责其不可血人于牙也呜呼如之何而使斯民至于此极而自戕其根本也欤近者浙右之民相挺为冦盗至于显书官吏之贪暴彼亦岂不知自爱其身哉刍牧之非其人与其束手以填壑固不若偷延旦夕之命厥鉴不逺又当于不见是图可也昔赵简子使尹铎为晋阳而必先为保障之计吁何其知言也惟陛下裁幸
　　欧阳修乞重断邉将赃汚
　　欧阳修奏臣伏见近日赃吏葛宗古王克庸滕宗谅相继赃汚事发谓凡为邉将者所得一钱一帛宜思此物自生民困苦之中取其膏血今乃盗朝廷赏劳外蕃之物如此用心岂是爱君忧国忘身破贼之人何足爱惜若律文已重即乞尽行更不减法若旧法尚轻仍望特加重断【出庆厯三年奏疏】
　　臣闻国之所以为国者纪纲存焉耳纪纲不存而国犹得以自存者幸也我朝立国以仁未尝戮一士大夫而独于赃吏不贷者葢以殉货不刑虽圣王不能以化天下而况至于误国殄民者乎仁宗皇帝朝欧阳修之论邉将葛宗古等罪谓其不可屈法者不过以偷谩减刻宴犒外蕃军士之物入已而已向使毒民而激其偕亡之念剥军而启其等死之心盗贼借以为资奸雄因之窃发生灵殒于涂炭庙堂费于处分原情定罪虽杖脊于朝廷杀之于市井未为惨也臣尝窃窥近报国法几于荡然债帅之子亲已勘招而追究或因于延冦盗之榜指言贪刻而行罚不伤于毫末尽掩公库之交承而尚烦对定累勤合台之请申而未敢严诛君子则曰姑事含容小人无知至形疑谤臣不知朝廷当此国步危急之秋何所顾忌而不为明正纪纲之地哉惟陛下留神
　　汉李寻言王道公正修明则百川理
　　李寻曰水为凖平王道公正修明则百川理落脉通偏党失纲则涌溢为败【出前汉李寻传】
　　臣闻盛徳在水于时为冬水者北方终藏万物者也至冬而失其性岂偶然之故哉六龙南渡驻跸钱塘长江蜿蜒朝宗王所所以壮京畿之势者不为无助迩年以来屡失故道或壅而途或滙而渊甚者侵齧隄防荡析庐舍民之沦胥以沈者无所哀吁圣心恻然乃命司存辇石度材鸠工简卒其回狂澜于既倒者靡有余力视溺由已吾民固有以谅吾君之心矣今兹水涸石出之时新堤所筑俄荡而空夫以积数月之勤劳而不能反一汐之冲激信乎变出于天非人力所能胜也李寻谓王道公正修明则百川理厥有防哉陛下澄澈心源寅畏天戒屏除私请防滥恩也固已合于王道矣然美官好爵泛及近亲是隙穴犹未窒也果尽谓之公正否乎报罢内司虑竭泽也固已合于王道矣然羡余供贡溢入秘藏是蹊径犹未清也果尽谓之修明否乎潢池之忧未释淮甸之冦方滋硕人懐在涧之安宦寺有漏师之渐隂长阳消殆难徧举若是者皆非先王之道此臣得以妄议水之所以失其性也继自今真能事为之防物为之凖隠之于心必求无一之不合于王道则天变可回水性可复矣不然偏党失纲涌溢为败臣尤不能不为春水将生之虑惟陛下留神
　　董仲舒乞限民名田
　　武帝初仲舒上言曰秦除井田民得买卖汉兴循而未改古井田法虽难卒行宜少近古限民名田以赡不足塞兼并之路然后可善治也【出前汉食货志】
　　臣闻三代之民所以无甚富甚贫者以井田之法在也自秦变为阡陌而兼并之祸起矣夫兼并之初若未见其害也然贫民既无立锥之地势必至于聚而为盗以延旦夕之命固非三代之民皆好善而秦之民皆好暴也井田之制既未易行而正经界亦一良法也奈何便于小民者强宗巨室之所不便随议而辄废欲行而遽止斯民所以不被三代之泽是岂一朝一夕之故哉无已则汉初限田之法犹可行欤迩来乘富贵之资力者或夺人之田以为已物阡陌绳聨弥望千里囷仓星列奚啻万斯大则陵轹州县小则武断闾阎遂使无赖之徒蚁附蝇集恃为渊薮甚非国家之利也朝廷固尝随官品以定顷畆之限出于所限者仍同编户充役今固未尝过而问之呜呼此富者所以日益富而贫者所以日益贫也为今之计莫若申明国朝成法应有官之家所置田产不许过于所限之数防者欲足此数固莫能及贪者既得此数夫又何求正不必立为限外充役之説以纵其兼并之欲也夫如是不惟使贪夫知止而贫民其亦瘳乎惟陛下裁幸
　　唐髙锴中词科知贡举
　　髙锴连中进士宏词科开成元年权知贡举帝曰比年文章卑弱今所上差胜于前郑覃曰陛下矫革近制以正頺俗而锴乃能为陛下得人【出唐书本传】
　　臣闻词学之选其难尚矣非其选之果难也自夫为士者无家薫户习之素其能以此试于有司者葢絶无而仅有也惟其絶无而仅有也故司文衡者亦毎难其人迩来南宫竣事请于科举三场之外愿试词学者听玉音俞之固足以新美天下之士矣嵗当大比科诏将颁其为收拾人才之计尤不容不加之意也夫明月夜光暗投则疑髙山流水知音者少是必有非常之识而后足以察非常之材非常之材固不易得而有非常之识者又岂多见臣尝观诸路漕司差官考校多取具于见任之人虽假手叨第徇情拘法皆取不弃谬种相传无有穷已且识穷彩霓过眼终迷有司之明者犹不免况謏闻寡见之人而责其求絶类离伦之士天下固无是理也唐朝进士得人为盛郑覃以为知贡举髙锴之力锴中词科者也今天下郡国固不多髙锴然作新之初选择而使亦岂可不为之地臣愚以为莫若戒谕漕臣见任官文墨议论不足动人者权与免差于寓居中精加遴选以足其数庶几命题校艺皆有原委则丁度程琳之徒将弹冠而相庆矣罔俾髙锴専美有唐
　　吴育言西北邉事甫定未可恃以为安
　　庆厯四年时西北邉事甫定吴育因上言今夏人纳欵契丹讲盟朝廷为息肩之计则可未可恃以为安也【出仁宗皇帝长编】
　　臣闻敌难孔棘虽庸主不能无惧心邉尘不警虽明主不能无纵心唐李翺有言大功之后逸乐易生乃自昔人主所不免也桑田之胜灭虢之符也鄢陵之捷乱晋之媒也却匈奴七百余里亡秦之阶也天生五材谁能去兵非不务于战多隽克也然治外固难而自治为尤难决胜固难而保胜为尤难侥幸之不可数得也祸福之相为倚伏也魏文侯问李克以吴之亡顾以数战数胜对夫数战数胜岂非国之福哉胜则骄骄则纵纵则其祸不可胜言者矣仁宗皇帝夏人纳欵西邉定矣契丹讲盟北邉定矣君臣上下宜可歌舞太平矣吴育上言谓之未可恃以为安非虑过也帝王有大功所以兴治弭乱可喜者在是也可虑者亦在是也敌人不顺荐食上国天心悔祸眷佑中华向有顺流结筏之势今则波涛不警向有间道斡腹之虞今则唇齿无恙谓之西邉之定可也向有轻骑蹂稼之患今则田野肃清向有闭城危坐之迫今则将士贾勇谓之北邉之定可也驷介百乘献克楚之俘先路三命行伐齐之赏洗积年退怯之习成不世竒伟之功孰不为我国家贺也然淮西既翦非无削平僣乱之效而聚敛之事起今其可不如仁祖之出内帑而助国用乎吴防既平非无一统海内之绩而后宫之宠章今其可不如仁祖之戒嫔御以勿通餽遗乎吐蕃屡败邉功非不可书也而监门骠骑之祸作则严内臣选用之法其可不如仁祖之振朝纲乎漠南逺遁国耻非不可雪也而柏梁建章之役兴则省宫掖浮侈之费其可不如仁祖之爱民力乎矧惟西征虽捷而彭亡中夜之痛方深江右虽安而春燕巢木之可念姚襄小败而其强自若魏人敛戍而佗日复来又未可与仁祖之时并论也今未为安而遽恃以为安可乎厝火积薪难乎安寝大寒索裘后时噬脐则及闲暇而明其政刑申儆军实而于胜之不保大臣以勿恃不来为政事将帅以常如冦至为规模庶乎今日之可喜不至为异日之大可忧社稷之利也生民之幸也不然敌存而惧敌去而舞臣未知其所终也陛下留神















　　雪窻集卷二
　　钦定四库全书
　　雪窻集附録
　　墓志铭
　　观文殿大学士银青光禄大夫防海制置大使判庆元府兼管内劝农使金陵郡开国公食邑五千九百户食实封一千七百户吴潜撰通奉大夫同知枢密院事兼权参知政事同提举编修经武要略同提举编修勅令寜国郡开国侯食邑千四百户食实封二百户饶虎臣书
　　中奉大夫权刑部尚书兼修玉牒官兼资善堂翊善醴陵县开国男食邑三百户皮龙荣篆盖
　　嘉熈丁酉余以工部侍郎领吴牧适常平使者阙被防摄事始与鄞人孙守叔为同僚即之乆见其人温纯肃洁心异之未几守叔果拾级而上青云矣其在朝廷则靖共之度正直之节人尊而仰之其在郡国则亷平之誉恺悌之风民歌而诵之然年未六十遽弃明时其命也夫其可悲也夫君讳梦观守叔其字雪窻其号也曾大父俊又故登仕郎泗州招信县主簿妣严氏继张氏大父才冠故承信郎监临安府于潜县税妣刘氏考参赠奉直大夫妣陆氏赠令人君登丙戌进士第与兄囦俱占南宫列授迪功郎调桂阳军教授淛西提举司干办公事差主管吏部架阁文字除武学谕添差通判严州台州崇道观复除武学博士太常寺簿诸王宫大小学教授宗正丞兼屯田郎官将作少监知嘉兴府仍旧班兼右曹郎官将作监国子司业知泉州兼提举市舶事改知宁国府除司农少卿兼资善堂賛读太府卿充御试编排官宗正少卿兼给事中起居舍人起居郎直龙图阁予祠慈谿县开国男食邑三百户秘阁修撰江淮等路提防铸钱公事复除起居郎兼右侍郎给事中兼赞读兼国子祭酒权吏部侍郎集英殿修撰知建宁府积官至宣奉大夫君世居郡之慈谿奉直公质直而好义以善人称于乡慈湖先生杨文元公尝志其墓积厚报丰遂生君为闻人初与二兄因囦自为师友既中第益留意古学为郡博士専以考亭之书淑诸生州境有蛮冦帅亷君宜于士而习其俗越次命君摄事冦即定浙右盐防最浩繁为幕官者诸场嵗时例有餽君皆却絶户庭如水王侍郎遂以侍从典州以其学行才美荐于朝甫登畿轮当面对首论人主聴言不容有所惮尤不容有所玩惮则有言而不能容玩则虽容其言而不能用切中千古之病时乡衮执国柄咸谓美官可券取君力请员外治中以去旋引疾归逾年复召横经朱邸皇弟太傅嗣正嘉其三益之助爱敬弥笃复当陛对援周书抚后虐讐及文中子敌国之徳黎民懐之之説恳恳为上陈之寻以少监轮对极言风宪之地未闻有十人疏攻一竦者封驳之司未闻有三舍人不肯草制者且谓道揆不明法守滋乱天下之权将有所寄而倒持之患作当路者浸不悦出守泉州旋易宣蠲逋减赋不计缗石凡有泛入尽籍于公蔬食布衣如苦行僧衲时虽供亿甚繁而郡不告匮版曹専官督赋如星火急阖郡皇骇莫知为计君曰吾宁委官以去母宁病民以留力丐祠且将以郡印牒专官专官闻之夜遁宣人至今言之尚流涕也董丞相槐以枢宻召还上问江东亷吏首以君对上悦除司农少卿适资善讲官缺员上遴选端良之士亟命君兼賛读轮当陛对奏谓国家必有所恃而后立今内外之臣恃陛下以各遂其私而陛下独一无可恃可为寒心次论郡国当为斯民计朝廷当为郡国计乞命大臣应自前主计之臣夺州县之利而归版曹者复归所属庶几郡国防一分之寛则斯民亦受一分之赐其言一一如蓍上首肯且奉玉音卿在资善更烦尽心先是有以越职言事削秩者逾年黄犹在牍君曰此非法也即日涂归且乞叙用其人时有为公论所指目者除职予郡君奏谓王安石欲去熈宁之君子则名以流俗京卞欲去元祐之君子则名为邪党秦桧欲去绍兴之君子则名以异议李沐陈贾欲去庆元之君子则名以伪学某人复倡为虚议论以尽去更化以来所收召之君子非所以为世道计四月以资善堂满嵗制词有曰虽含章从事有訚訚侃侃似不能言之风及批勅涂黄乃謇謇谔谔有凛不可犯之色盖上意也当国者恶之是月免兼琐闼进右螭八上章引退乙夘正月进左螭免牍三四上憸人吴燧挤而击之除直龙图阁予祠十月升秘撰提泉诸道丙辰正月甫抵司存复以旧班召公闻命凡泉司供帐悉付之防印者归装萧然抵门奏事抗论益切大槩以宠赂彰仁贤逝货财偏聚为言且谓未易相之前弊政固不少既易相之后弊政亦自若在廷之士皆危之君曰吾以一布衣防上恩至此虽捐躯无以报利钝非所计也未几以侍郎右选仍兼琐闼赞读如故皇子忠王闻君再为讲官喜甚君每入讲必援先儒格言反覆开陈王亦多所谘问七月进大司成旋真除二卿陞翊善君亲被主知屡膺天奬两地可以拾级而升然雅志恬淡入从仅三月即三疏祈闲辞甚苦至上留之不可二月以殿撰宅牧武夷夏五领事首以考亭先生絜矩之义谕郡人蠲丝谷之积逋不翅以万计不遣一卒下属邑两造在庭决以公是虽丽于罚者无怨言布衣蔬食之操视守宣有加焉建多君子其达官显人徐知院清叟蔡参政抗皆相推以为有古循吏风君每谓诸邑月解自塩运不续凿空取办展转病民方欲为千里赤子祈哀于上图所以变而通之者遽以微疢至大故未属纩前犹揽衣危坐曰吾荷上竒遇忠言无不售虽屡为柄臣所排独主上保全以至于此今疾不可为论报已矣口授遗表忱实恳恻不出于大学末章人才货财之二事草毕凝然而逝七月十二日也享年五十有八讣闻上悼惜乆之貤恩如律加赙赠三百疋两制词有曰贰铨省以抡材其清如水登琐闼而批勅有力回天深悼遗忠再加襚饰呜呼君之报主未终而上之眷君益厚君有遗憾而上则无遗憾矣君未薨前三日郡人有梦从者甚都迎祠山神自郡治出视之则公也俄而君不吊阖郡士民相与惊异多至泣下君娶叶氏平庵项公宣抚之亲甥躬务勤俭克相其夫先君十八年卒赠令人子男六人五人皆幼亡从孙将以公致仕泽补承务郎女二人在室从孙九月辛酉葬君于邑之郎官坪之原并徙叶氏令人合隧潜尝谓孔子才难之叹以为唐虞之际于斯为盛际者接也言自唐虞下至于周而人才之盛方见于斯意者自臯陶九徳之目至周之九人而始备乎故曰才难不其然乎后世之才固未易与盛周时比然如君者亦几于寛栗柔立愿恭乱敬扰毅直温简防刚塞强义之大致矣其为人退然若不胜衣然义所当为奋徃直前虽贲育之勇不能过故其立朝之节光明俊伟与严霜烈日争光至其治郡则纯以寛大奉行诏令在宣时教条简便刑罚寝息日未晡吏散庭垂帘閴然人不知其为太守治所也古所谓循吏非耶乃若居家孝友居乡退逊处赵魏之乡争以陶朱猗顿相雄长而泊然自好视货财如粪土入都法从出领藩符不过败屋数间人不堪其忧而君处之裕如也可谓清风髙节逺追董孝而逼慈湖矣瞻众鸟之翔飞怅祥凤之孤逝得不重为世道惜耶潜与君交虽澹而意甚真其死也不克临其棺其藏也不克临其穴从孙以状来请志其墓不忍辞而为之铭曰有徳之人黙黙循循内不足者骄夸矜盈彼美雪抱徳懐节退然无能厥闻四达越三十载中外荐更不急不徐维义之行淳祐中年风宪消弭乱匪自它权贵所使谁能抗疏排云敷陈君于是时王吉贾生宝祐之初朋引憸慝邪焰欲炽正理几蚀谁遏其萌罔俾复然君于是时富弼李藩方在邸僚里人当路顷步要津掉头引去强御横行谁敢侮予直唾怒虎折棰奋呼身在南邦心在王室方徯东归妖梦随入名山大川舒敛英灵明则为人幽复为神不以存存不以亡壊亦理之常无足怪者千载而下川陵变视诸斯文敬心油然
　　故吏部侍郎孙公既葬十有九年嗣子从孙手故丞相吴公所纂铭属应麟识遗事应麟幼防公伯仲间孝友若万石君家心诚慕之惟先君吏部为嘉熈学官淳祐尚书郎与公同升者三同补外亦三出处偕趋舍合先君晚侍经幄年不逮宝祐公独翔两省鶱法从而重名节如圭璧轻人爵如芥屣奸臣仇太学士上书将一网斥之公特立不阿力辞大司成振袂投绂鸿飞冥冥逺引乎建水之湄先见勇决公兼有之吴公时有所避大节缺而未载盖有待也公没后鸮集凤沼正途蔽塞遂稔开庆之变易曰大人否亨不乱羣也兹不可不书前修谓保初节易保晩节难为好官易为好人难公持身玉雪一志初终杨文公富贵非所愿刘文定为元祐全人位不满台鼎奚憾焉公兄囦文行竞爽仕至朝请大夫诸王宫大小学教授于是奉直公赠太中大夫陆令人赠硕人从孙襁褓而孤宫教君拊育诲饬如已子以至成立今为承奉郎二女长适某官史吉卿次适某官髙晙其嫁皆宫教君主之华鄂相扶之谊可为乡闾法兄子獬孙趾世科宰畿县终朝奉郎一门第进士入成均者踵武殖徳艺善固有自来公暨伯氏追琢陶染之功为多清操素履不改布韦然遗子孙以安者在此昔虞仲翔对王景兴鄞鄮句章有士六人到今流芳简册应麟尚论近世名卿于慈谿得三贤焉文元杨公文靖张公则闻而知之公则见而知之允矣君子爱直之遗徳言不朽千载之思位虽诎其道信矣数虽短其名长矣识其大者着之铭隂以俟作宋一经者攷马亦以附河东先友记云徳祐初元朝请大夫权礼部尚书兼给事中兼直学士院兼同修国史实録院同修撰兼侍读鄞县开国男食邑三百户赐紫金鱼袋王应麟记书堂载辟诸生斋沐有请于文昌玉堂厚翁先生既防赐之记为不朽之传矣一日防堂上堂賔孙君一子裒出钜编则前丞相履斋吴公所纂其先正吏部侍郎雪窻先生之铭而文昌玉堂先生为之补其遗事于后昔韩昌黎为张中丞叙传后栁河东亦为段大尉状逸事【阙】　欲以一网空六馆奸锋毒焰甚于睢城之剧冦邠营之骄帅公于是时位大司成少屈意揣合两地之登一武可躐乃毅然去之勇过贲育厚翁先生以一代韩柳笔发明去就大节足以伸公志于九京之下使百世之后闻其风者顽亷懦立且有以慰嗣子显扬其亲名之心矣防炎先伯氏贤可以舍选登壬辰乙科与宫讲公绎先生为同舍生同年进士故吏侍公之位于朝也获以年家子姓展北面抠趋礼今与一子又为慈湖精舍同堂友遂获肃襟圭复斯文俨前修之如在极仰止于髙山岂不厚自幸哉黓执徐夏五月既望湖塾山人曹防炎拜手敬识于彛训之堂
　　像赞
　　神气完固胸次洒落云鹤防空氷蘗在壑以敬义为执持以经史为该博引君当道也则天开日明为国除暴也若风驱电却可托孤而寄命诚先忧而后乐惜乎年甫六十而令终失此北门之锁钥也噫
　　道契生吴潜题
　　祭文
　　徐参政【清叟】
　　鄞山嵯峨鄞水清泚爰钟才贤为圣世瑞惟公之生陶和毓粹拾芥巍科蜚英膴仕其司封驳恪守公是其参扈从时有欲议成均虚席公为师氏去就从容无瑕可指暨守建藩露绶未几不事急苛一亷如水使其为邦获至满嵗郡计必纾民生必遂吁嗟云何二竖作祟建民无福失此良吏余叨受防怆为出涕匪私吾乡抑虑斯世哲人云亡邦国殄瘁
　　蔡参政【抗】
　　惟公禀识趣之髙明蔼襟度之粹夷学术根于正大政事尚乎寛慈信有为而有守亦不激以不随休休如有容而琐闼封驳则一事不茍恂恂似不言而储宫训迪则片善必规盖有所谓仁者之勇而无愧于帝子之师忠君一节歴终始以不变治郡一亷举表里以无欺当教条之甫颁即仁声之四驰寛征薄赋一本以苦节之训止争息讼惟去其无情之辞三月备殚于摩抚千里随见于转移何上天之难谌而哲人之遽萎呜呼哀哉某曩幸同于班列夙起敬于羽仪方期公于大用胡遽止于如斯闻灵舆之戒道纷涕泗之交頥遣一觞而致酹姑寓哀于此词
　　史安抚【嵩之】
　　居与公同乡仕与公同契惟是死生之殊为之痛哭流涕攷其忧爱则长孺宣公议论则仲舒贾谊操行则管宁邴原政事则黄霸龚遂粤跻月卿直进螭陛容台弄印就以节畀暨入修门终始一致分庭橐班精综铨事风采振扬黄门要地羣玉召对学士国器翻退急流而领竹使谓即衮归宁料蝉蜕经纶万端汔未尽试西风吹讣善类掩袂我方驻辕公亦继至丹碧数驿倍劳鉴寐拟寻洛社嵗晩陪侍子来几日山頺星坠痛乡旧之雕伤嗟吾徒其何恃属阃寄之攸拘莫越境而赴义敬徃束刍将此掬泪公茹其诚必歆此酹
　　章运使【铸】　赵提举【嘉】
　　丹山黯兮碧水凄西风起兮白杨飞愁云惨兮素车驰薤露歌兮晨光稀昔旌麾兮今輤輀纷祖道兮垂涕洟同僚尽心兮怅英规亲友归原兮忆歌诗乐莫乐兮心相知乐未极兮已纒悲奠束刍兮酒盈巵巫阳下招兮魂其归词有尽兮哀无涯灵有知兮庶格思
　　呜呼鄮山崔嵬实钟异材公禀其粹琮璧琼瑰慈溪莹澈实涵清节公厉其操玉壶氷雪学问所至贯濂防伊标榜不立为世宗师文章所发薫班摘宋机轴天成万口传诵早登清要两拜夕郎藩房翊善晋佩荷囊纲常一説照耀百世非沽非激职在献替一出一处系国重轻疏五当去莫能留行公来建安实重闽粤民安讼理甫及两月式燕嘉賔心气和平胡为越夕遽隔死生悠悠苍天岂未欲治哲人其萎邦国殄瘁某等或聨班署或尾琐闼台府鼎峙辅车相依辱知几年抱恨千古痛念婴儿骤失慈父赖有犹子克绍名门上承先志下后昆惟公此念泪语难尽天人之际窅不可问束刍薄奠侑以哀词为天下哭非哭吾私
　　林赵二倅
　　嗟嗟我公百世典刑和而不流直哉惟清其闻望粹乎如玉其节槩凛乎如氷其博洽欧阳子之学其先见吕献可之明其论驳蔚有三舍人之风采其去国殆如唐质肃一叶之轻把麾来守于丹碧教令焕然而一新苍生方被乎润泽紫霞忽见乎殒星闻者莫不嗟而哀痛况某等叨陪宾从之趋承敬致一奠长号抚膺呜呼顔氏子已矣其盛徳髙行常存乎陋巷黔娄子往矣其清风修誉独留乎布衾此又所以亷顽立懦为公身后不朽之名
　　呜呼哀哉公之徳望如玉其纯公之襟度温然若春闳览博习汉儒之醇执徳不回殷之仁人治最惟良晋吏之循论驳守正唐之词臣进持从橐徧歴要津分符丹碧条教方新倐焉仙逝闻者酸辛家无余财文正施亲布衾覆殓司马清贫公之素节视古无隣呜呼昔有贤牧惠我建民千载血食梨岳之神公今徃矣民懐其仁紫霞遗爱与梨岳均某等趋承伊始半刺滥巾闻公之讣号泣于旻灵輀在堂刍奠薄陈公其监只泄哀兹辰
　　赵运管
　　呜呼山郁葱兮鄮峰水清涟兮慈湖伟钟美兮名门多蜚英兮亨衢公挺生兮为五十年之真儒国有瑞镇兮道有宗主士有贤师兮民有慈父却富贵而不慕兮安恬静而有余朝青琐兮执诏夜青灯兮繙书业业兢兢兮王事申申夭夭兮燕居蔬食自给兮澹然渊明之髙趣大圭无玷兮凛然温公之清规方拥驷以南来兮冀寛君子之忧顾曾下车之无几兮洽徳风而教雨政清简而不扰兮心矜恻而不侮至六旬之未乆兮民相孚而安堵俨初筵之宴宾兮公温顔而笑语何一夕而相去兮倐蝉蜕而轻举岂死生之了然兮本无间于去住抑嵗已而贤嗟兮乃厄运之适遇顔跖夀夭兮理固不能以胜数呜呼哀哉人才寥落兮梗余心之欷歔国步多艰兮嗟缓急其谁与公兀然而化兮竒容絶于千古怅师徳之末由兮惜依仁之无所率同僚而入奠兮各澘然其巾泪
　　建阳邓宰【盈之】
　　呜呼素商惨兮秋声白露凄兮夕翳耄倪引翣而蹙頞道路读碑而堕泪是惟某人方轮载途道出乎东阳之属也惟公泰山儒宗南宫魁第自金耀之陞华暨荷囊之入侍夕拜而凛批勅之风晨入而倡举幡之义进退莫不有度富贵不淫其志睨政地而却立请守麾而出试碧水潜藩考亭阙里以絜矩之道新其民以诚已之学淑其士方补和栉棼觉景象之顿异使少迟嵗月之乆将尽吐民物之气何建人之无福我公不幸而即世也然人知为建民惜不知为天下惜知为我公喟不知为世道喟也维今局势犹棋国事如猬方众芳之雕落更一贤之沦弃岂天其舍我不欲当今之平治邪抑贤人之嗟竟莫逃乎已蛇之嵗邪某负弩道傍甫为属吏接诲言于从容乐教条之简易倐焉讣闻伤此殄瘁忆公之来煌煌千骑怅公之往悠悠丹斾岂不尔思澘然出涕敬帅吏民有严路祭盖非独以哭吾私实为斯世斯文而一酹
　　崇安赵宰【时防】
　　公之学问渊止水深公之节行雪霁氷清公之文章玉振金声公之政事鉴空衡平自魁兰省濶步修程鸾台麟阁迭着香名牡辔虎符绰有声称尚凭熊轼来镇城麦岐兴咏竹马欢迎丹山碧水与有光明谓宜促觐均福苍生天不憗遗遽殒哲人施者未渥膏其已屯某邑之属吏兴言涕零曕望弗及觞酒盈盈英魂如在鉴此赤忱
　　门生上元尉翁泳　　　监岳蔡公亮
　　孟子既没圣学不传棼棼泯泯千五百年宋徳休明笃生濓洛天使先觉觉其后觉中兴三哲海内所宗集厥大成则惟文公同时亦有邪説暴行窃取佛老文以孔孟谁其传之翼翼緜緜公生其间独曰不然周程正传乃在朱子躬取四书日求厥理宏纲机要既防于心茫茫坠绪力期徃寻以事圣君以翊帝子以之庇民以之取士谓公亮三世实与斯文谓泳从师正传早闻品题褒惜荐于天子不求而得公实知已帝命我公出镇于藩民沐深仁士无间言曾几何时讣音忽至感念殊知有涙如水昔迎公车平洲之头今哭公柩锦溪之陬哀痛无悰莫名盛徳之一二传述言行当有遂门人之志
　　黄制干【梦松】　　陈制干【一愚】
　　储教授【攑】　　　赵察判【善魁】
　　赵节推　　　　赵察推
　　施知録【晞祖】　　建安王丞【珉】
　　赵司理【时玲】　　赵司户【希违】
　　赵司理【与率】　　蔡司法【应龙】
　　池监场【伯琦】　　赵权宰【榘】
　　唐权宰【庆逢】　　赵簿【兴眠】
　　林尉【开祖】　　　饶尉【梦得】
　　吾国之脉脉以诸贤责备其间谁欤徳全皎皎夷清或激而偏穆穆惠和或流而圆不激不流惟公独然慈湖其乡泰山其传浑融一致孰后孰先掇科入仕逾三十年眼阅余子纷纷乞怜荣辱顷刻加膝坠渊岂无砥柱頺波不结知九重谢絶夤縁出藩入从凤笞鸾鞭指日可见冕集飞蝉公谓富贵如风中烟万古不磨名义为坚苍佩解去有雀衔鳣青琐驳奏逐雀者鹯身轻一叶祈闲屡牋帝不可留借重蕃宣丹山峨峨碧湾潺潺民雕土瘠畴敢或前公古元结曰我所便触热南来赤帷甫褰民物苏醒露润飚鲜颂声四起夀公嵗千黄堂深覩宾之初筵曾不越宿玉楼已仙仁胡不夀疾胡不痊民之无禄俾公逝川凡我僚属日指周全公今徃矣中流失船盍簪一酹泣涕涟涟善类星稀如何苍天
　　通判兄
　　呜呼四海之内孰无兄弟惟予与汝相与之情则未易殚形方其周旋于膝下之养也自经营菽水之外勉以读书盖朝斯而夕斯也暨汝登第得配于京则靡私其财惟以供同堂之爨无二心也初调冷官则恪守亷介所得俸余惟以给宗亲之贫而不以奉口体也甚而一饮一食一丝一缕必与众共虽自困于饥寒宴如也始得赏延谁不私为若子若孙之计而首及于季弟亦既抱子矣而且及于予之子固不恤其后或有或亡也得官于三十年而一贫如故兄弟聚居破屋几无以容欲构一室度用新楮二三千缗而竟不克就则以急于用亟于无赀而自不暇故也若夫待人之和盎然可掬临事之节屹然不移则得于性能而天授者也暨跻从槖骎骎柄用而力祈闲廪则不以富贵累其守也出麾藩郡闻其雕敝矣而自恃勤亷则不以难易阻行也幼年多病懒于应酬度其所以逐禄者则以家贫不能自给而笃于兄弟宗族之谊也临别赠诗其卒章曰不知痴事何时了风雨床头养暮龄执手伤离有泪如注家问往来仅阅三月耿兰之报何为乎忽焉而前呜呼痛哉呜呼痛哉诚知其如此则予将从汝之行犹得省汝之病与兄诀见汝敛然岂料至此耶七月既望得汝六月三十日书笔力刚劲自谓可以保其无恙曾谓未得书之前三日而汝已死耶汝之躬行天夺之速耶予之不孝不友获戾于天而致汝之死耶
　　六子侄【在建寜成服时】
　　鄞山嵯峨钟此耆英应奉五行武子囊萤性资物表退然不争富贵分内澹然无营待人如同胞事亲如奉盈见不善如探汤应万物如履氷宜致仕路之髙鶱不改书生之旧盟不必书张公艺之忍字和气萃一门之弟兄不必置范文正之义田俸入以活族而无竒赢他人有容于勉强叔父皆出于安行士曰孙公今之独醒归而求之徳宅神庭民曰侍郎今之真清所受用者蔬食菜羮振熙宁三舍人之风采起绍兴两资讲之芳馨丹心一片之耿耿丝鬓一握而星星上方有意于大用顾乃屡疏而辞荣必得请而后已遂出守于丹碧之城正将守一分之素以寛民无情之词而省刑以如此之盛心晩节亦当夀考而康宁孰信夫两月之间乃遽弃于遐龄又孰信夫一日之间毉药遽至于弗灵囿于形者固莫逃乎数而仁者必夀虽理亦不可得而明呜呼哀哉有女既长有子方生无屋可居无田可耕胡为宗族亲党无所不用其极乃独于此而不用吾情岂彼苍者天亦知吾叔父为身之念轻抑平日尊徳乐道之如许先哲特令一则于考亭又岂厌世溷浊洁身而逝抑又岂天上玉楼于已嵗而径成呜呼哀哉小侄不天少也孤施恩鉴哺课业韩灯在家在官每令合并其如成我知我殆有父母之所不能岂知大恩之未报而严霜之夜零呜呼哀哉叔父之来竹马欢迎曾几何时白斾央央乡贤悯恻于周身之具台使光宠以吊唁之诚监郡同寮之宣力后事盖无一节之不精虽髙谊古心之不可及亦遗德余泽之有可凭呜呼哀哉望岘首之碑者莫不相顾而失惊况乎友者欲乆存其道亲者欲乆存其戚如之何其不嗟叹而失声又况乎属为叔侄谊均父子又如之何其不涕泗而纵横所以不敢即死以从九原者盖欲防旅榇于故乡陪令子之一经








　　雪窻集附録
