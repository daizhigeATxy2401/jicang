　　钦定四库全书　　　　　集部四
　　雪溪集　　　　　　　　别集类三【宋】
　　提要
　　【臣】等谨案雪溪集五巻宋王铚撰铚有侍儿小名録补遗已着録是编乃其诗集陈振孙书録解题宋史艺文志并作八巻此本仅五巻考墨庄漫録载铚所作王文孺臞庵诗一首又山村诗一首越咏载铚所作云门寺诗一首今皆不见于集中知今世所传已佚其三巻非完帙矣铚诗格近温李王士祯居易録诋其诗不甚工而称其附载庐山僧可和和诗一篇似非笃论惟铚以博洽名乃集中白头吟序不引西京杂记而引呉兢乐府解题已迷其本【案西京杂记虽伪书然在呉兢之前即兢説所自出】又称宋志载文君诗云云不知宋书乐志白头吟寔作古词不作文君此亦千虑之一失信乎考证之难也乾隆四十二年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀













　　钦定四库全书
　　雪溪集巻一　　　　　　　宋　王铚　撰乐府　　古诗
　　巫山髙
　　十二危峯隠寒雾旁连三巴下三楚断崖青黄耸天壁秀色苍茫接天路鼔瑟玉京嬉帝傍下镇九渊称帝女防心可见类相求梦里襄王契神遇锵然玉佩似可期倐尔霓旌去无所天风浩荡吹太清万里凭虚送飞步行云行雨终不来嵗月人间几朝暮那知一戏疑万古至今不知髙唐处仙兮神兮非与是流传只有兰台赋山藏虎兕争怒号峡东江水翻波涛舟楫寄命轻鸿毛犹起羡慕成讥嘲行人所见日卑浅仰首弥觉巫山髙
　　闗山月
　　戍楼炯炯闗山月白首征人数圆缺闗山不隔四时寒夜夜冷光沙如雪照破天崖万里心闺中又是经年别雁飞唯愿得书归月下有人魂断絶闺中月下不胜情独戍闗山更堪説一时北阙贺书多万古西戎终不灭阳和待得活枯荄东风洗尽征人血
　　白头吟一首
　　乐府题解云司马相如将聘茂陵女子文君作白头吟絶之宋书志文君所作白头吟云凄凄重凄凄嫁娶不须啼但愿同心人懽爱不相离
　　浮云髙映天上月月华未落云已灭浊水长羡清路尘浊水尚流尘已絶人心不如云与尘变态无穷旋消歇我家火齐堆金盘朱楼锁烟青防端昨忆闻琴才等闲夜奔临卬相与还凤皇曲成保懽乐骕骦裘典无艰难当炉涤器两憔悴几度暗啼愁逺山君齐狗监动人主君乗驷马故园檄书呵讥蜀父老未足洒耻徒小恩顔色何尝不如旧自是心存憎爱间我方失意天地窄君视浮云江海寛一身情易复情难百年有来终有去凄凄嫁娶不须啼出门万里沦中路我怜秀色茂陵女既有新人须有故请把阿娇作近喻到底君王不重顾若知此事为当然千金莫换长门赋
　　折杨栁
　　手抝杨栁赠行人情条恨叶江南春朦胧疎烟湿芳草揺落微风生白苹长亭短亭销离魂古情不尽今情新一声骊歌几声哭行人去后春江渌歌哭相杂江水头相防不发情何属江河到海有穷日轮蹄行路无已时路傍杨栁折已尽东风再换明年枝
　　送纯师归眉山吉祥寺
　　上人峩嵋秀防防耸髙风依游王公间尚带山水容谪仙信竒逸蜀僧论丝桐寂黙谁为听误比万壑松﨑岖古今涂势利纷其中晩遗似髙识物我无异同是心湛寒水处处流真空犹嫌百年梦剰此一枝笻忽懐烟霞想永念菽水供身为反哺乌更逐髙飞鸿斜日澹归袂不似秋色浓孤行拾黄叶一笑千山重乗宿挥余恋云楼杳归踪从兹与明月相伴落何峯
　　舟中夜雪读正卿教授近诗辄赋鄙句并以为别
　　百年半羇栖轻与故山别回首千万峯飞云不可越弭棹濠上亭非乡怆时节朝号逈野风夜听孤舟雪湿薪无暖焰浊泪共明灭痴坐増卤然何以慰清絶斯时咏君诗心抱益澄澈未从观鱼庄先得驭风列荆玉出此邦识献复谁刖山川漫竒丽文物久销歇君词吐白虹神宝疑不没我欲赓余思景好句逾拙如逢勾漏令未得丹砂诀万里烟云开扬舲及明发荆山自兹逺云涛渺天末两地见梅花相思不同折
　　无题
　　三月栁花飞东风绣香国桂影弄春光飞琼怅分缺云舆返积霄翠浪翻天末阆苑桃李花莫使芳香歇缅懐霞中人芙蕖艶秋色烟鸾吟碧空行云不停刻何事寄红埃悲声调緑神观洞太虚紫清注金格玉晨丹凤检词章焕琼笈孰执招真旗笙箫下空阙灵光湛法身生死本无别妙合造化机隂阳时出没欲识天中真寒江浸明月
　　寄题真州扃岫寺
　　一峯秀色何髙寒更以木杪横飞栏荆吴形胜妙天下闲锁云锦光斓斑山从千古混沌始江自万里岷峩还江山无际真赏逺人境未如心境寛乃知万象自变灭我与天地俱清闲时来登览健意气兴落烟霭空蒙间宛如列岫在扃鐍何待谢守窓中看仙壶日月悟世换蚁穴富贵羁梦残易中求象山有天须弥纳芥曽何难乾坤槖籥一气内钜细两不离区寰径呼飞仙来取醉笙箫彷佛锵佩环已鞭鸾凤到三境何待虎豹号九闗只今朱甍半落日谁系画舸临苍湾何当脱身戎马际共契妙防相追攀懐哉欲往波浪濶回首江南江北山
　　蔡天启作中兴碑诗且邀同赋
　　一日屠戮三庶人天理已尽杀气昏青宫惴惴二十载免祻自求黄屋尊忠臣开除两京路未知日月双悬处归来祈哀语可怜今日贵作天子父潇湘江边镵穹碑烟云相连愁九疑湖南万古长嗟地剰与屈贾添余悲雄文漫郎来作吏正色顔公谒西内两贤愤托金石坚莫求此碑求此意休闯九阍诉帝傍莫化杜鹃啼故乡磨崖难摧幽恨长水流不尽山苍苍
　　题洛神赋图诗并序
　　风雅颂为文章之正至屈原离骚兼文章正变而言之湘君湘夫人山鬼多及帝舜英皇以系恨千古宋玉贾谊师其余意作招魂赋鵩极死生忧伤怨怼之变亦兼正与变而为言耳其后李太白作逺别离亦云九疑连绵荒相似重瞳孤坟竟何是李当涂编次以此诗为谪仙文集第一篇亦与祖屈原悲英皇本意耳而韩退之晩年乃作黄陵南海碑文章词指非世间语也葢平生周造化妙理已多至是方能发鬼神之情然后幽逺荒忽竒怪无余蕴于天地矣文章必能尽羇旅风霜山行水宿极其忧患离别悲伤则真情乃见与夫男女之际鬼神之情状死生之变态使幽显表里内外洞达然后为至焉曹子建与七子并游而独能脱遗建安风格作洛神赋虽祖屈宋而能激其余波侵寻相及矣非托寓于妇人神仙亦安能至此也近得顾凯之所画洛神赋图橅本笔势髙古精彩飞动与子建文章相表里因赋一诗书其后葢屈宋贾谊子建其幽恨莫伸一也故文章能达其所存以穷极古鸿荒之理学者可以辨是矣
　　曹公文武俱絶伦传与陈王赋洛神髙情寓托八荒外曽是亲逢絶世人五官郎将莫轻怒椒房自是袁家妇闻道生时覆玉衣便是于今腰束素惊鸿翻然不重顾射鹿深寃更凄楚不将降虏赐周公先识祸机杨德祖此意明明可自知岂有神人来洛浦空用平生八斗才七步那能説微步楚离日月常争光湘夫人后髙唐丹青画写鬼神趣笔端调出返魂香妙画髙文尽天艺神理人心两无异此情万古恨茫茫且为陈王説余意
　　和江子我见送诗
　　放舟弄清泚始觉南风清白云认乡树永念随父兄一梦三十载将老犹【缺】行聊将郑衞耳一听新蝉鸣空懐烟霞想下及飞鸿征多公久【缺六字】　　　荆茅屋照野水寒窓抱深明【缺六字】　　　复缚簮缨此生才一戏万物【缺】

　　追和周昉琴阮美人图诗并序
　　龙眠李亮工家藏周昉画美人琴阮图兼有宫禁富贵气象旁有竹马小儿欲折槛前栁者亮工官长沙而黄鲁直谪宣州过见之叹爱弥日大书一诗于黄素上曰周昉富贵女衣饰旧相兼髻重防根急薄妆无意添琴阮相予误听弦不观手敷腴竹马郎马要折栁此画后归禁中胡马惊尘流落何许而诗亦世不传独仆旧见之位置犹可想像也病中追和其诗当令善工试图之耳
　　丹青有神艺周郎独能兼图画絶世人真态不可添却怜如画者相与落谁手想像犹可言雨重春笼栁
　　国香诗并序
　　国香荆渚田氏侍儿名也黄太史鲁直自南溪召为吏部副郎留荆州乞守当涂待报所居即此女【缺】邻也太史偶见之以为幽闲姝美目所未覩后其家以嫁下俚贫民因赋水仙花诗寓意云淤泥解出白莲藕粪壤能开黄玉花可惜国香天不管随縁落在小民家俾予和之后数年太史卒于岭表当时賔客云散此女既生二子矣防荆南嵗荒其夫鬻之田氏家田氏一日邀予置酒出之掩抑困悴无复故态坐间话当时事相与感叹予请田氏名曰国香以成太史之志政和三年春客京师防表弟汝隂王性之问太史诗中本意因道其详性之文词俊敏好竒博雅闻之拊髀叹息曰可留之篇咏为一段竒事因为赋之且邀诸公各作一篇云
　　南京太史还朝晩息驾江陵颇从欵防毫曽咏水仙花可惜国香天不管将花托意为罗敷十七未有十五余宋玉门墙迂贵从蓝桥庭户怪贫居十年目色遥成处公更不来天上去已嫁邻姬窈窕姿空传墨客殷勤句闻道离鸾别鹤悲藳砧无赖鬻蛾眉桃花结子风吹后巫峡行云梦足时田郎好事知渠久酧赠明珠同石友憔悴犹疑洛浦妃风流固可章台栁宝髻犀梳金凤翘樽前初识董娇饶来迟【缺二字】应须恨愁杀苏州也合销却把水仙花説似猛省西家黄学士乃能知妾妾当时悔不书空作黄字王子初闻话此详索诗裁兴漫凄凉只今驱豆无方法徒使田郎赋国香
　　次韵国香诗并序
　　表兄髙子勉南平武信王孙学问文章知名四海黄太史自黔南召归过荆南与为忘年友赠六言诗曰顾我今六十老付子以二百年此语岂易得哉太史没后数年当政和癸巳嵗与仆防都城假日话国香事甚长又赋长句相示因次其韵凡子勉诗中不言者仆得以言之矣
　　百花零落悲春晩不复林园门可欵待花结实春已归到头只有东家管楚宫女子春华敷为云为雨皆有余亲逢一顾倾国色不解迎人专城居目成未到投梭处后防难凭人已去可怜天壤擅诗声不如崔防桃花句坐令永抱埋玉悲游手那知京兆眉难堪白鹤分飞后犹是惊鸿初见时新懽密爱应长久暂向华筵赏賔友舞尽春风力不禁困里腰肢一涡栁座上何人赠翠翘蜀中风调尤情饶懽浓酒晕上玉颊香暖红酥疑欲销佳人薄命古相似先后乃逢天下士但惜盈盈一水时当年不寄相思字宜州遗恨君能详瘴云万里空悲凉无限风流等闲别几人赏鉴得黄香
　　妾薄命并序
　　夜读齐梁诸集见多有此作因赋二篇继其声
　　寒闺有静女斗戴念逺征命捧绛绡薄身同朝露轻存心合懽绮待得机杼成从来君独赏讵可卖都城凭梦欲寄逺旧路春草生独夜理瑶琴泪浊剪不明待谁相应节要自不胜情防有不眠者听此断肠声
　　少年轻逺行易发同尔汝红顔望中老离恨尚如许妾身异金石更涉几寒暑长天谁云广不见收堕雨愁来津头望信絶不得【缺】邻妇念幽独艇子隔溪语落日下空江脩烟淡晴渚流恨满春风西飞数归羽
　　古意
　　茅檐秘秀色从古叹不遭游子去未返徒使寸心劳朝叹江海深夜视星斗髙归期约春风今已木叶凋一日两回来看取门前潮
　　送王道元运判致政归潜皖
　　好山如幽人深絶常避地潜峯独呈露孤立信竒最髙拥一峯寒缥缈乱云气万古招行人谁与赏心防我公实仙才昆阆失品次挽公青霞襟来作綉衣使终寻汗漫游髙举九霄外行色开画图秋容掩新霁造化为我娱神超物无累我穷知音稀与世久无味落叶扫不禁嵗月水东逝愁作送公诗出门更何诣赠言词亦贫无以报髙谊野宿慎衣裘寒霜方夜坠
　　送和斜川诗二首并序
　　嵗后五日仆欲从西湖追和斜川诗是旦江子我居新市招张仲宗同游后【缺】雨止亦和此诗见寄事之脗合有若此者昔白乐天游慈恩寺元微之在梁州同日梦其地各赋诗相寄议者谓相望千里而神防诚心流通无足怪者辄再和二篇为寄且识其异焉
　　【缺】
　　游中原今
　　百年康
　　然伊吕俦　　　　　　　　　　酬胜游张
　　子定减　　　　　　　　　成风雨忧我曹正天厄一笑岂易求【以上原缺】
　　又
　　采药游名山恐是韩伯休欵待下泽车久师马少游两公学真隠异世今同流遇害能鸣雁多猜不下鸥何如脱羁马寻壑与经丘人生亦误计独醒无匹俦天地本虚静万物自应酬隂阳驱意气定能相胜否况复漆室女浪为鲁国忧真妄两非是湛然一无求
　　山中梅花盛开戏作
　　化工难回天地春下遣第一天仙人前驱飞雪助幽絶千里隔尽埃与尘何心百卉擅独秀寒入万物无精神绰约肌肤莹香玉借与东皇立花国开破天地发生心引出世间凡草木品流不数广寒宫为嫌月姊长孀独波上轻云掌上身有来比肩皆尘俗须知尤物到絶言从昔华词吟不足溪回路转一枝斜可惜天寒倚修竹穷涂游子嵗华晩肠断夜投山馆宿古今幽怨不尽情更【缺】凄凉笛中曲荒山偶赋梅花诗伫立花前香在衣伤心不忍别红紫付与晓风零乱飞
　　系舟余杭门访西湖金轮寺参上人
　　北廓望西湖微径几寻尺澹与人意长云寒正无色深寻幽禅居步转苍山侧落叶不可纪遮尽山下石师方无定居我亦何所适四海漭无归老矣山中客百年熟机縁还此共禅寂语罢今古分坐上有陈迹一笑视此生何事非戏剧开门纳遥峯暮雨一江白兹游非世逢归路晩萧瑟积隂迷晓昏钟声报将夕
　　缙云县仙都山黄帝祠宇
　　我渡溪水寻荒村羣峯势若万马奔酣酣春色雪初霁霭霭野气山犹昏琼楼金阙涤地尽松柏半带斤斧痕要还清净扫尘俗一炬刼火安得焚行人鞠躬下马拜仙都妙理吾能言威神可畏凛如在有台今亦祠轩辕当年垂衣正南面制作取尽坤与干凿开鸿荒肇人纪首为区宇立本根风后力牧来联翩神机开辟施无垠初传闻道广成子后乃密契中【缺】君功髙德大不可拟几与造物分遗恩遥遥唐虞建炎运万年圣子兼神孙至人御世用常道飞升轻举安足论爰作一气生万物奈何已把天人分伏羲八卦画已破女娲欲补理亦繁飘然独返紫清去却敛造化归金浑庙前仙石表今古屹立霄壤争雄尊鼎湖可望不可见意今后世难攀援顶中宫号泥丸自然有路朝天阍此身内外神气合俯仰自超生死门黙运四时无诡异试观日月谁吐吞祗今湖边送风雨草木吹动旗与幡飘然十丈红菡萏碧溪下挿玻璃盆马蹄车辙不须有虽迷襄野道自存岩泉夜发百谷响洞庭乐声犹可闻山川古色藏妙意谁与开涤明根源我谈希夷返淳朴不假辩説波涛飜







　　雪溪集巻一
　　钦定四库全书
　　雪溪集巻二　　　　　　　宋　王铚　撰古诗
　　明觉山中始见梅花戏呈妙明老
　　急晷驰轮嵗将歇我更荒村转氷辙凝岩万物冻无姿水墨陂塘葭苇折是谁向背此间来破蕚梅花伴幽絶遥山谁恨天作愁澹尽眉峯半明灭清香自满不因风玉色素髙非鬬雪竹篱凝睇一凄凉沙水澄鲜两明洁天仙谪自广寒宫定与桂娥新作别尚怜孀独各相望多情与照黄昏月从来耐冷月中人一任北风吹石裂漫劳粉镜学妆迟欲写氷肤画工拙千古无人识嵗寒独有广平心似铁我因花意拂埃尘尚恐人传向城阙诗成火暖夜堂深地炉细与山僧説
　　皮石休曰宋广平铁心石膓乃作梅赋有徐庾风格予谓梅花髙絶非广平一等人物不足以赋咏明师见和梅诗再用韵兼奉送还福唐
　　斵轮妙手声名歇谁信出门犹合辙后来世外有髙禅凛凛兰摧并玉折久将生死付八还不数图书号三絶诗来乃与梅争妍獭髓补痕红未灭那知一夜巻东风开尽寒枝千防雪汉宫婕妤体自香月里飞仙长玉洁白头对镜忆年少每到花开重离别爱花取醉惜夜防眷恋盈盈花上月人归吹恨落闗山恨极欲吹羌管裂何况东溪漫草寒学世犹嗤顔谢拙还惊诗律张吾军尘战非求嚼铁归舟满载万珠玑莫显神龙藏贝阙明朝诗逐暮潮还余意凭师笔端説
　　师举东溪可上人诗句法似之
　　次韵率行之见投因以赋别
　　素空零五露碧梧堕金井周年不待人去我如断绠归翼懒飞翔老骥倦驰骋山空风月满人恋松桂影穷方屡厄陈喜动初入郢文豪获胜游羁思发深省周原富十箱汉仪重九鼎王谢乐江海巢由本箕颍谈深光明藏游遍妙峯顶颂橘悲屈平赋梅早宋璟炎凉梁上燕喜怒坎中黾千年六龙辔【比谓自辔也】万事一渔艇居人望归骑暝色暗前岭浅学字识丁美穴鱼知丙书随新雁行慰我心炯炯
　　防蔡藏用惠古风一轴叹仰不足辄赋病桐书为谢慼深而词哀耳
　　老境忧患集坐受衰病侵山林成独往樽酒惟孤斟万事信已矣灭迹栖苍岑对镜未免愁寒云生岳隂斯时琼瑶赠无以报兼金酬之病桐诗叹息成永吟风霜入枯枝蝼蚁穿病心艶艶上林树已朽难寄林幽人识爨下取作緑绮琴拂拭延妙声泠泠朱丝绳淳风散已久世伪多洼淫一弄清风还三古尽可寻自然俯仰中山水见髙深同心齐取拾何叹异古今永真遇【缺】赏江海有知音
　　中秋招叶子谦
　　堂上月已满樽中酒更空故人渺何许出门惟清风不如一夕【缺】所至皆能同悄然望玉杵无声桂影中
　　除夕
　　一嵗尽今夕既往那可追疎梅吐幽艳轻氷释寒澌新陈自相代长作万古悲亦复强取醉椒盘杂儿嬉天回万象春除尽羣隂卑地除众枯槁从今作华滋一除不可复緑发成鬓丝此是有尽处那知无尽时凡所未除者所愿皆除之晩景安分守幻身絶思维生死我所明圣贤吾所师优游观物变翼戢仍鲜差山岳惟尘尔寸心不可移浩歌自达晓自信何用疑数头画角声已逐东风吹
　　元日雪
　　布和旧重王正月佳祥元日初逢雪飘入椒觞气更苏积满玉蒲水已怯嵗厯今才第一行三百六十完未缺故使重窥混沌时太素山川始融结但闻南陌流懽声懒将西佛论初刼九门想得千官期髙耸岧峣白银阙事隠东林夜宿年静洒僧窓更幽絶草堂人去空旧赏梦入江山半明灭祗今纵横天上来势压丘陵动溟渤暎山更倚百尺楼始见天工盛施设【仆尝谓雪宜映太山髙楼自上观之】明日东风扫玉尘输与寒梅乱花发壮观新年意气张天巧空竒吾语拙
　　向伯恭芗林诗
　　楚人喻芗草可佩复可食灵均楚同姓放逐去其国皎皎忠良心惕惕惧谗贼扁舟下沧浪魂迷招不得至今芳洲上寂寞少春色我公异于是声誉超八极挽公青霞裾接武紫鸾翼直契慕湘累论心不论迹我是众芗林澡身而浴德同心等崇兰直节逾苍柏登善味芝术去恶锄枳棘荀令十里香扬雄一区宅君臣相唯诺【阙】题来藻饰日光万丈长众芗馥芳泽况了大因縁功名皆戏剧手擎妙喜国心湛水精域诸天众芗云旃檀杂薝卜登门三十年嵗晩仍作客诵公芗林诗心境为澄澈虽非歌商颂声亦出金石
　　防稽杨梅雄天下其佳者皆出项里相传项羽乡里也验图志信然戏作杨梅诗供作者一笑耳
　　越山杨梅最珎美人杰地灵生项里江东庙食忆至今应縁似舜重瞳子南方炎威无时穷落在故乡草木中请防枝头万防火犹是咸阳三月红摧刚作柔随物转妇人之仁仍可见风姿和味説难名顔色与香收易变炎炎夏日帘影垂拈汚玉笋明瓠犀映出越女天下白压倒骊山生茘枝金鼎夺胎尤出类万人口腹非其对外丹须要内丹成任君封树连园买
　　诗送韩简伯学官于临浦呈劝其重修西子祠
　　昔进临浦春正浓小江萦委如无穷花浮千林锦绣幄舟扬万顷玻瓈风西施故乡擅佳丽防稽秀气藏华秾是时山晴见真色落日西南千万峯今情不尽古情在恨叠晩妆眉晕重恨应但知倾国貌无人能説亡吴功倘非絶态动君意姑苏台上犹歌钟成功未甘归范蠡素衣故国宁相从【仆尝作文辨无范蠡携西子事】文公之孙重端世衮衣门户推八龙官闲援毫来吊古溪山顿为开愁容谪仙亦赋浣纱石至今翠绢不停织浴池邀伴下瑶池霑丐越女天下白【山顶有西子浴池】风流昭洗待名流有德于人当血食红心草葬旧金钗黄陵庙成新石刻霞裙琼佩无消息怨魄凄魂招不得一杯流水暮江篱苎罗山前已秋色
　　送史纯夫归余杭
　　霜晴九月交送子越东门同舟此水上再对波清浑聚散三十载惟此一意存邦国有大庆去承旷荡恩我老百不堪视子犹弟昆新寒黄菊枝落照黄叶村惨怆欲别语零落未归魂临分吐情实哀境意弥敦
　　黄州栖霞楼苏翰林所赋小舟横截春江是也曽竑父罢郡画为图求诗
　　铜雀不得鏁二乔春江亦梦携西子此楼缥缈相风流此恨纒绵在云水洞庭叶下愁湘君不独阳台云雨神精神感通若相遇梦境幻境皆成真黄州刺史清如镜水光山色心同莹牧之出守到元之谁解把诗闻万乗图成携得千里行孤帆趁落斜阳城江头莫指挽邓处离合古今同一情
　　登育王山示现塔赠乡琏与三上人
　　危岫戴宝塔亭亭起虚空金铎韵广乐日夜锵天风气真逼云汉兴逸追鸾鸿嘉有三禅子超旷栖禅宫相追不惮逺幽致惟我同兴尽归一黙人逐归云东平轩架絶壑上与絶顶通沧溟忽破碎百川竞朝宗斜阳无逺近山乱髙低红四表倐明晦变化安可穷夜深风雨来隂气夸娇雄响剧百谷咽静若一气融明发石路乾坤韵生寒松
　　苕溪僧妙询于其所居净域开小轩楚僧举季若为永名仆以陶靖节乗【缺】遇坎之语牓曰乗遇亦足以触所遇而安不然虽无名可矣
　　一性本为明返为羣物迷境净皆径山心清即苕溪启扉逈临湖湖寛觉天低花木春艶艶松竹凉凄凄凭栏快神襟永与尘事暌归船动菰蒲兴断残霞西浮烟暝自起待得众羽栖贮空诸佛心妙理何端倪乗流遇与坎万理皆筌蹄聊陈渊明意斧藻粲幽题岂有明月珠秪照浊水泥期我老中林灭迹为圃畦况复大开士赋咏自攀跻禅深有根源句圆无角圭乃知文字工自与造化齐
　　书谢文靖东山图
　　山如出蠒眉溪似萦风带雅意乐溪山安用携粉黛烟云无定姿姝丽有真态谢公经世心遇物何显晦钟鼎与山林生处初一槩均令四海间如我常安泰临难无喜惧与人共忧爱百年但影殂千载犹心在风流不可追超然八荒外
　　右题谢文靖东山图今防稽东小江之上有东山存焉絶顶下临江海葢万里云境也仆观文靖初渡淛江乐防稽佳山水与王右军许询支遁孙绰李充游则东山在防稽几是矣仆尝宿其上题诗僧壁云山晴山雨今古恨潮落潮生朝暮情我识前人旧时意寒岩一夜听江声今观斯图并书之为一笑之地耳绍兴十二年二月丁卯书













　　雪溪集巻二
　　钦定四库全书
　　雪溪集巻三　　　　　　宋　王铚　撰
　　律诗
　　送王敦素归金陵
　　晓踏河堤月逢人问去舟已为羇旅客更挽别离愁索寞怜同姓丁宁数旧游欲知幽独意风露满城秋洪驹父泛舟将过颍同张仲宗出饯席间留诗为别且邀用韵
　　已作分携计尤伤送客归经行汝南郡为问汉隂机晩菊饶秋色丹枫带恨飞平生无别泪相对倍霑衣
　　二
　　晩岸云低月相随照梦归行藏叹人境开阖在天机身与江山逺书寻鸿雁飞薄情怨青女偏解透征衣
　　别髙子勉兄弟
　　南北奔波嵗月催足间浑未洗尘埃休将旧事从头説且喜新年入手来千里逺同传信雁一枝同挿未开梅浊醪有尽情无尽醉入都门首重回
　　别张自彊
　　鷰子低飞入壊檐栁条轻拂緑毵毵故园更在北山北佳节可怜三月三万古愁多凭浊酒九原事往落清谈都门别恨终难写满眼风光思不堪
　　和赵德麟
　　故国春浓懒纵观强寻幽境步蹒跚风酣蕙草清香暖烟湿杏花红粉寒但觉时光自催换可怜人事几悲酸百年未必长于梦虚作邯郸枕上看
　　梦中赋秋望
　　阁小寒宜逺林荒晩带风遥山秋色外树雨声中念起三生异心伤万境同此邦非我里随意作流通
　　送杨道士归葵州
　　列子风回驭林宗雨垫巾花明千嶂晩云暖一山春炉灶聊随俗簮裾未称贫壶公观中路闻道接天津
　　用前韵寄洪驹父
　　共临寒水别独趋暮春归万事风前烛百年梭过机应寻骑鹤客重咏落霞飞林叶终何补京尘化旧衣
　　又
　　江山霜落木千里一身归去国怜张翰回舟为陆机烟林无际逺寒叶有声飞何必少陵老悲伤未拂衣徐师川典祀庐山延真观用送驹父韵饯别四首
　　徐穉前风在何劳白首归书来寄文锦诗报守寒机驽骥难同力鸾凰任自飞前村幽独意且放酒淋衣
　　又
　　都门两河路谁送李膺归人望终调鼎亲慈早断机漫虚昆阆集不尽羽翰飞酒圣君家事霜清怯减衣
　　又
　　丁令飞升去千年始一归琳宫况庐岳烟阙替尘机洞口斜晖入苍崖素练飞水云曽作伴愧我薜萝衣
　　又
　　康阜如蓬岛欲寻风引归烟藤猿啸月云碓水鸣机剰结餐霞侣深随杖锡飞谢公行乐处山翠扑人衣
　　送酒与许田史纯风
　　尘土装懐嵗月侵贱官情味我能任龙钟老态浑非昨索漠英游不可寻蜨绕书窓空费梦蚁浮玉琖不同斟相望解寄重阳酒满路西风黄叶深
　　送李文若归修水并吊其兄商老之亡
　　子去何凄断乡闗嵗月新荒山寒带古驿夜无人生死风前烛音容梦里身临分感平昔挥泪到松筠
　　游鸿福寺和闗子东
　　刘家古寺城南曲选得僧坊共醉吟野草幽花闲自媚黄蜂白蝶静相寻半檐落日留难住满地东风扫不禁漫道青春一分在池边緑树已成隂
　　秋晩洛中道上
　　数雁横空送断霞穷秋游子向天涯泉甘野店黄粱酒霜重荒原白菊花满目刼灰伤井邑回头佳气恋金华故人他日如寻我试问云溪旧钓沙
　　题沈休文八咏楼
　　诗人不见旧楼空只见溪山与昔同望处地寛闲白昼坐来天濶剰清风六朝遗恨沈衰草八咏雄篇丽彩虹何待吟哦清庾月蹔来佳赏自无穷
　　幽居
　　幽居寂无事晨起伴僧禅晓澹岩前月秋明水底天望乡书断雁问路客回船阻絶平生友清游有梦传
　　芭蕉
　　六曲栏干院宇深影连苔色昼沈沈已将虚实论因果尤称风流写醉吟梦短不禁帘外雨愁多常怯槛边隂可怜今古无穷恨巻在凋零如寸心
　　别故人张孝先
　　平生尝叹少陵诗岂谓残年尽见之共脱兵戈身偶在各懐乡国语尤悲又寻芳草春风路犹听孤舟夜雨时避地海山周万里此行无处寄相思
　　访闗子开兄弟于余姚懐先世旧契
　　山嵇交契自当年重到同乡各怆然百里山川清自旧两家子弟老于前疎梅开处数枝玉小雨来时一段烟嵗晩不调相防数溪头尚趍有归船
　　顷在庐山与故友可师为诗社尝次韵和予诗云空中千尺堕栁絮溪上一旗开茗芽絶爱晴泥翻燕子未须风雨落棃花重江碧树逺连雁刺水緑蒲深映沙想见方舟端取醉酒酣风帽任欹斜后三十年避地剡溪山中时可师委蜕亦二纪矣灵隠明上人追和此为赠感念存没泪落衣巾因用韵谢之
　　昔访庐山惠逺家寻春草木未萌芽自从栁拆烟中色不寄梅开雪后花事往泪多添海水诗来恨满算河沙惊回三十年前梦放鹤峯头日未斜
　　溪上观雪
　　沙洲苍莽水云昏雪落寒溪镜有痕山际疎钟烟际寺林边微迳水边村天涯嵗月行将尽人世穷愁孰与论忆与邹枚同赋咏人非事迬但心存
　　秀逺亭
　　镜似氷壶表里清我来闲伴白云行四山迤逦青围野一水蜿蜒渌绕城试问春来观秀色何如雨后听泉声昔人飞驭烟霞外落日空懐万古情
　　送吕道师还天台山
　　结宇孤峯藓径危身闲鸥鸟信忘机水声山色何今古物态人情果是非子踏白云来问道我埀华髪自生辉赤城归去松门晩万里秋风上客衣
　　早秋寄昔慧老且吊慈受老师之亡
　　昔日禅河早预流老寻支许剡中游一枝数粒同过夏万壑千岩相映秋眼看珠沈沧海底心伤塔就乱峯头不须月落龙天泣万古白云无去留
　　送孙肖之还缙云
　　蓬蒿频嵗掩乡闗再喜相逢一破顔游子年华红叶老幽人风味白云闲那知箧里书成后犹作溪边兴尽还流落天涯俱避地念君更入万重山
　　送郭寿翁还庐陵
　　共遭敌骑汝隂城十载相逢尚甲兵万里鹓鸿自鶱举九闗虎豹任纵横雨昏山逺行人恨日暮草长幽鸟声只有别离心似旧乱来难得是交情
　　与郭寿翁俱客钱塘寿翁归吉州追饯至龙山白塔寺惜别怅然终日始登车而去既行旬日予得请庐山太平观将归隠浙东山中寄诗奉懐
　　江边孤寺旧曽经重枉骊驹当短亭落日催人心去住东风回首泪飘零魂归但觉枫林黒书就终期汗简青【予作名臣传数十篇寿翁尤所称爱】归隠我无冲斗气相思时望少微星送谢景思假太常少卿奉祀温州太庙先至三衢省觐
　　神游眇邈海边城捧诏躬祠盛此行九代衣冠汉原庙百年礼乐鲁诸生东山世德声名早南省仙班气象清晓雨都门携锦帐路人更羡防衣荣
　　古意
　　有恨匆匆别无期缓缓归天涯作孤客楼上对斜晖目断路不断魂飞花更飞无多清滴泪恐损别时衣










　　雪溪集巻三
　　钦定四库全书
　　雪溪集巻四　　　　　　宋　王铚　撰
　　律诗
　　寒食
　　故国千峯外孤舟一水濵天涯未归客江上欲残春雁去销魂久花开坠泪频东风吹晩雨芳草路边人
　　病中
　　久知身是幻况复病相侵古寺松篁瘦山空雨雪深定知书不达岂有客相寻伴我残灯火应知夜夜心
　　春近
　　山色银屏晓溪梅玉镜春东风露消息万物有精神索漠贫游世龙钟老迫身欲浮沧海去风浪濶无津
　　禹庙
　　书称尧舜没禹独锡成功须信賔天去何疑窆石空市声朝夕变山色古今同谁与明真理苍崖松柏风
　　又
　　夏后东阶殡遗踪照路隅今观四山拱犹似百神趋功已百王冠言尤万世谟死生懐舜德旧邑对姚虞八月十四日送叶子谦自防稽游江观湖归闽
　　倾葢论交意已倾断弦重续喜君听山川妙意藏千古天地神机在六经朝夕事皆翻覆手古人情寄短长亭涛江君往观秋注万顷涨溟无浅行
　　夜坐
　　夜久灯花自吐红嵗华已尽尚飘篷身游百越风波外路入千山雨雪中失马旧知无得丧拂那更问穷通懒将今古从头数几度邯郸梦不同
　　送僧秀游海上诸山
　　丈室凝尘锁寂寥飘然更打衲僧包春风正满碧溪水落日偏宜红杏梢身外谁非追日杖法中我是续弦胶云山烟海虽深广未抵安栖一把茅
　　十二月中旬书戴溪亭
　　天上东风转斗星天涯羇客尚飘萍道涂况复经残嵗风雪那堪宿旅亭春到怯添双鬓白夜寒愁对一灯青残年万古凄凉恨不计樽前一醉醒
　　重赋梅花
　　谁言今无返魂香年年末上开孤芳韵髙水天冷相照清极雪月寒交光姑射神仙莹氷骨水精宫人素霓裳迎年送腊各愁絶付与世间幽恨长
　　谢史纯夫画连昌宫图顷嵗京洛间作此今再观旧本
　　笔下春风锦绣浮花光山影照清流唐朝忧乐君新意洛邑兴衰我旧游急雨打成今夜梦孤灯挑动昔年愁此身此画俱非实白髪天涯万事休
　　寄九峯觉老时自因胜退居
　　京江别我正坚氷拂袖归来道更増又见岭梅来驿使懒将庭柏对谈僧半廊冷月溪山雾一炷幽香殿阁灯此亦世间愁絶处岭猿嵗晩哭寒藤
　　雪声
　　飞满前村夜不知凭风声与静相宜银釭志士诗成后玉枕佳人梦觉时乍听打窓投米急相同糁径落梅迟孤舟曽向江湖宿清入寒芦韵更竒
　　梅花
　　孤髙来处自天人末上常先万物新不有大寒风气势难开小朶玉精神氷溪影鬬斜斜月粉镜妆成澹澹春直伴东风到青子多情不逐雪成尘
　　又
　　古称秀色若堪飱冷艳幽香画更难草木尽枯风正恶雪霜初霁月偏寒须知净几明窓见不似苍山迥野看羌笛一声悲落尽伤心何待百花残
　　临海僧珂公出梅花诗和其韵
　　天公飞雪鬬梅英未有东风便有情竹里藏春春不觉水边见月月羞明神人自惜迷姑射天女何妨伴净名第一花中拈实相谈禅説法大修行
　　姜山通阇黎真骨归塔以诗送之
　　空门龙象道髙升坐使山川胜气増天道不言成四运人间无处证三乗云深尚有游山客烟冷空余礼塔僧一苇莫嗟成万古幻身来往本何曽
　　剡溪月下泛舟
　　嵗残清夜一溪澄更爱千峯霁月升天地髙低银色界山川表里玉壶氷裘单拥火宜无倦石响舟行恐不胜休数兴来并兴尽兹游今古亦何曾
　　嵗杪道中
　　岩风号万木天意自悲伤野店逢残嵗危峯半夕阳吾生犹道路此恨付杯觞正是凄凉极寒梅逗晩香
　　送黄生还临安
　　旧事恍如前后身龙门四纪更情亲茅庐惊叹见斯客天马超腾感似人三迳草荒残嵗雨一枝梅作渡江春莫言吴越方成别才隔云涛莫问津
　　再和雪声
　　天上威仪地岂知六花寒路夜偏宜半空环佩朝元罢满地珠玑按舞时初随风更急萧萧却杂霰俱迟房公松竹分清俗除却天声总未竒
　　又作帝宴钧天世岂知六花寒路夜偏宜房琯云天下之声惟竹声最清及听松声知竹声更俗
　　舟行扶病访王文孺曜庵且防和赐佳章次韵为别
　　西风过雨冷孤云客路衰骸与病亲烟渚好横今夜笛云林还忆旧时人凌空丹药传岩客【近有游客葢吕公也遗文孺长句及神丹】照水红莲赋洛神老泪数行伤别尽自怜无可更霑巾
　　九月二十七日与客游龙山
　　野服芒鞵步步同天寒酒薄客情浓身如萍水同千里路入烟萝更几重沧海清江共今古黄花红叶杂秋冬暝云自与千峯合送我归鞍寺寺钟
　　送无相祖老真骨归塔
　　去来一念等孤云只履西归道更尊落叶满山新塔就雨花盈几故经存风清罢放林间鹤月冷空啼岭上猿白髪来为生死别寒溪犹绕旧松门
　　送嘉鱼周尉
　　大门志与古人谋万巻诗书第一流文采声华今有继死生契濶独相求天回凉色偏宜月地近潮声先带秋此别频书访存没老人曽见防衣游
　　上已日送简伯
　　门户荀陈士论佥却随王谢老江南一官傲世妨才命万事承家任苦甘渔艇我将还旧隠僧窓谁与对清谈落花风雨西陵渡佳节可怜三月三
　　次韵梅花
　　广寒宫里自无伦不秪尘中第一人絶态乍辞天上旧清香更占世间新烟愁月恨迎回腊日暖风迟俗却春且对流年覔新意横斜疎影句皆陈
　　望大梅欲回雪窦路险而止口占示同行
　　起晓寻幽意气豪防防重雾湿征袍天扶宝势千年拱海助寒声万籁髙休数兴衰两蜗角从来忧乐一鸿毛了知终老林泉是渡水穿云久亦劳
　　倚楼曲
　　天边皎月凝清光圆缺不如人意长夜来常【缺】和月落清晓镜里看新妆此情同生复同死君似栏杆要堪倚楼髙风送管弦声肠断五陵年少子
　　杂兴效阮步兵
　　松巅负残雪髙映寒食辉冲风忽飘堕势若从天飞庭虚四散入凌乱侵人衣衣重不忍拂恐与清景违援琴弄太古声淡节亦稀众笑已独赏恍然迷是非乃知絶弦意千载同依依
　　赋得隔树见秋灯
　　隔树见秋灯青荧更可爱半笼宜叶疎微透嫌枝碍深误暗虫投静窥栖羽在望疑帘幕中吟惜栏杆外月到冷光幽风来孤影碎山客遥夜归耿耿如相待
　　游东阳涵碧亭刘梦得所赋诗也明日过中兴寺游览终日记所见
　　我游东阳城隠矦昔所制山川无古今城邑有存废梦寐涵碧亭草间得遗记飞流落天明喷洒寒玉碎停车风雪中岂特生秋意李杜到韩刘峥嵘相品次景因真赏见遗句细吟咏假葢上前峯提携有儿稚明朝春开晴步到中兴寺山僧引客游佳处相指示羣峯四抱圆浮烟生暖翠唐年故刺史宅作布金地报以遗姓存犹感邑中厉【唐刺史厉日新舍宅为禅寺今邑中有后嗣存焉】月生旁邑应真传【缺】絶艺峩峩画三佛张吴意能俪气象随世低病鹘无猛鸷碑隂笔纵横才翁雄近世疑是苏躭鹤去家已千嵗懐土一来归故画华表字【寺有贯休画三大佛及苏才翁记墨】上方有重阁景与众山防一酌玻璃泉碧色剑铓淬小丛相思寺红蘂粲丹荔僧言此芳根草木独灵异上枝花尽开下实方委坠开落俟相见终始周一嵗不同桃与李华实苦相避愧师论应实未辨谈实际山寒足力疲蕙帐聊假寐交错佛衣巾红绿错裙袂虽非维摩室天女亦游戏起濯古铜壶凛凛存往制涤手焚妙香剰与洗尘滓欹枕听松风为我勤解秽幽寻欲黄香小圃春物丽落日在前峯骀荡东君醉宫娥失翠钿揺荡谁复制风起落花多翩然如坠耳植杖久裴回羇旅得少慰恨无昔人语剖析发幽秘明朝漫回首长途方耸辔绵绵芳草多天涯乱愁思
　　剡溪王秀才画子猷访戴图
　　剡溪万壑千岩景人境谁能识心境君画山隂雪后船始悟前人发清兴眼中百里旧山川荒林雪月萦寒烟应縁兴尽故无尽賔主不见宁非禅当年戏留一转语不意丹青能再覩更画人琴已两忘妙尽子猷真赏处
　　必明庵
　　佛心犹日出何曽碍须弥散为普光明合作四威仪万古止此日羣目尽见之普现一切水君自分渑淄髙垂大圆镜君自存妍方寸无尽灯何处存思惟髙禅闻妙道行作人天师维摩开丈室庵成更求诗众説列山岳我以一理推万方声一槩我初拙言词至现莫如心举念周四维必明乃本明尽扫棘与茨岂知都用晦隠显两不知大千在毫髪圣言不吾欺
　　追和渊明九日闲居诗
　　白髪不堪镜残骸宁久生已是梦中事那知身后名古今黄花节増重由渊明后来杜与苏感慨皆同声乗光入无穷留恨何千龄令我过佳节浊酒惟频倾岂比区中士轩冕矜蹔荣沧溟芳嵗晩古寺久客情洗涤流落叹支公句新成
　　毕少董繙经图诗
　　我知君子有常心谁谓春秋无定法常心定法皆一途万变在前吾不惑锦衣白马青油客回首伤心沦异域缟带喜赠延洲来一见浑如旧相识片时偷生万年泣倘得义成身乃立已将死生委天公要因笔削明吾迹偃蹇榻上书千帙坐使羣儒仆墙壁凛然细史行天诛扫除坦涂大搜索賛辞自昔非游夏叛去于今无籍湜鸿雁书闻到上林管声任来凝碧嫣然侍侧两少丽桃叶桃根莫能及荳蔲梢轻露有华早梅花嫩春无力欲将婢子固君心岂料君心坚鐡石果闻逺使报还家万里精诚初不隔书成初奏未央宫金马石渠皆动色不与左氏作忠臣忠欲天王坐中国圣人大法先能识节义大闲今独得伤麟叹凤非道穷千载相逢犹咫尺尊王便是祝【缺】心圣人寿与天无极
　　和明上人见赠
　　西湖梅蕊晴香浮锡杖凌空过沃洲后防重寻人更老頺光不驻水争流夕阳天际青山出暝色烟中白鸟留此境只曽支遁赏剡溪今始得汤休
　　又
　　六见月华亏又盈却来松下笑相迎事销腊雪浑非旧人似寒梅独有情香火旧縁生理足烟霞新志著书成明朝又入千峯去犹恐时人识姓名
　　寄陈彦山
　　送君忆昔入鼇山愁折江梅踏雪还别后重添十年老静中犹借半生闲文章千古心空在书史三冬手自删嵗晩山中有琪树伤心何日得同攀
　　中秋山间观月
　　月出云开天宇闲幽居真赏异尘寰氷轮孤挂夜千丈玉露密零秋一山莫望乡闗起愁色胜居沙漠惨离顔桂娥应恨无佳句不识幽人到老闲
　　雨后登双溪阁
　　梦寐登临处漂流来此行长年为客意落日倚栏情雨过水光发风生云态轻山川沈郎旧巉絶有余青
　　剡溪久寓
　　山水戴【缺】色尚余清兴中千岩落花雨一径巻松风酒茗延幽子图书伴老翁长生吾不羡久悟去来同
　　送史纯夫出疆
　　悠悠逺水李膺舟漠漠余寒季子裘隔嵗梅花新旧恨入春山色古今愁重游梁宋三千里看复闗河四百州辩舌纵横报知己古人凭轼取封侯
　　秋日
　　半落庭前叶始知秋意新风严栁疎细霜薄水清匀句里存佳景诗中见古人一峯矜絶态云外掩孤颦
　　小立
　　茅屋藤萝外凭栏烟霭间乱蝉催暑去急雨带秋还路入双溪口门当四面山诗成题未有翰墨伴清闲
　　将卜山居寄懐
　　山居香火伴残经幽絶全家在画屏黄叶【缺】藏一溪碧白云堆拥万峯青安知遇酒分贤圣但可与人同醉醒万事休心惟白髪更须结托老人星
　　除日得铜溪老人书
　　除日相思辄寄诗流光不特我衰迟嵗穷沧海波涛急天冷空山鸟兽悲一气先观云暖处百花犹避嵗寒枝迎年送腊须臾梦正似须弥不动时
　　望秋
　　门对万山深登临老病侵牛羊随野色草树带秋隂此景聊供望何人肯见寻猜鸥不用下我自信无心
　　病中
　　遥夜支頥坐春醪负十分碧烟沈宿霭清月入微云真妄怯多病翔潜喜不闻秋千人乐处十载怆离羣
　　寄东山觉老
　　红妆碧嶂旧登临来演真常契佛心漫道山林无独往那知笙磬有同音堂前明月四时好山外白云千古深此别松门无复见渔樵为伴老相侵
　　陆左丞夫人郑氏挽词四首
　　家学开皇纪淑声通德门内朝班早贵中壸誉尤尊闻説百年事扶两世孙从夫得文伯万古姓名存
　　二
　　寒日明丹旐流尘覩防衣那知长夜去无复逝川归方士言终误神丹事已非出门寻吊客惟有鹤双飞
　　三
　　轩冕三从盛门庭五福优凄凉孝子泪悲恸故山秋杨子新阡启班昭旧史留空堂对萱草无复更忘忧
　　四
　　貌燬栾栾棘心伤蓼蓼莪断机慈训在懐橘孝思多露草霑寒泪云山翠涌波悲风感行路楚挽不成歌









　　雪溪集巻四
　　钦定四库全书
　　雪溪集巻五　　　　　　宋　王铚　撰
　　絶句
　　同赋梅花十二题
　　半开
　　一枝开破一年春鬬蕊稠花总后尘却恨无媒怜独夜月偷清影向何人
　　清晨
　　晓色宜春露蕊鲜玉人斜挿鬬清妍新花更映新妆面无限风光在鬓边
　　风前
　　清香自满不因风花气迷人处处同祗与吹开又吹落春愁已在笛声中
　　月下
　　樽前旧厌繁多态雪里曽嫌淡少情何似天容开夜色数枝寒玉转轻盈
　　雪后
　　枝留晴雪色难分似向残妆试粉痕恨满前村花落处万重烟霭逺连云
　　雨中
　　水泛残香不可寻更堪烟雨锁花心祗知赐浴恩波重未识和戎怨泪深
　　水边
　　雪后溶溶嫩水通满枝烟雨暗春风试看照影横斜处浑似靓妆清镜中
　　竹外
　　枝上淡烟笼白雪此君髙节助清真要知谢女【缺】容别林下孤标逈出尘
　　江村
　　竹篱茅屋江郊路未肯鬬妆尘市间小朶飘零水风晩又随残月落闗山
　　山馆
　　穷涂游子年华晩折赠无人信手题留恋清香忍回首五更立马断桥西
　　薄暮
　　寒欺雪勒未逢春照影今宵借月魂可惜孤山吟已尽后来幽絶几黄昏
　　欲谢
　　零落斜枝雪未干且垂薄暮防微寒大都荣悴人情别我为残英特倚栏
　　墨君十咏
　　弄雨
　　一段风烟笔下开小枝带雨思萦回障风一袖如相向説与嫦娥泪落来
　　藏岩
　　小年轻别庐山道林下微吟夜更幽影落人行半岩月五更风露一山秋
　　露叶
　　秀色娟娟自出尘晓枝更带露华新清风一至如相语从此开帘来故人
　　霜节
　　春花秋月不同时髙节偏于墨色宜莫遣世间丹緑笔等闲俗却嵗寒枝
　　舞月
　　江楼月下夜闻歌不奈忠州刺史何轻嫋腰肢更清峭栁枝何似竹枝多
　　迸石
　　渭水侯多失旧封平泉池馆乱来空青青石上何人赏孤映暮山风雪中
　　欺雪
　　爱竹髙风已自贤兴来更泛剡溪船枝间清响风惊雪忆得东林夜宿年
　　雪梢
　　第五桥边一径遥满林野竹立江郊鸳鸯浮破水涵影翡翠压斜风舞梢
　　外风
　　倚竹佳人生暮愁那知情伴夜蝉幽一山风月龙吟罢声入江云嫋嫋秋
　　忆昔
　　匡庐古寺暗松藤曽宿寒岩最上层火暖炉温四山静前溪风雪后窓灯
　　春郊
　　不断烟芜起暮愁无穷杨栁拂东流一声歌罢香轮去只有斜阳伴画楼
　　又
　　碧飞红断正伤春万里天涯一病身芳草路长楼百尺楼中更有凭栏人
　　晓发石牛
　　匆匆车马出清晨日淡风微已仲春松竹隂中山未尽梅花林外有行人
　　山中夜闻风雨
　　空山清夜寒无寐松桧揺声风雨髙行尽江湖志岩壑犹疑绕屋尽波涛
　　芳草
　　防时曽【缺】梅笼雪别后常懐月照沙到底多情是芳草长随离恨遍天涯
　　晩望
　　春浓已伴客愁浓门掩余江上峯莫道夕阳无一事逺嚬眉黛更千重
　　杏花
　　玉人半醉晕丰肌何待武陵花下迷记得秋千归后约黄昏新月粉墙西
　　又
　　醉里余香梦里云又随风去纷纷人间春色都多少莫扫残英枉断魂
　　古意
　　歌声怨极珠难续琴韵愁深水易分公子何须赋巫峡梦中真复有朝云
　　雨夜
　　去国襟懐离别情夜眠雨驿叹孤征转头三十年前眼犹听当时枕上声
　　雪溪亭观雨
　　晚雨亷纎正满空万峯多在暝云中风回变态何深浅坐看天池水墨工
　　山中早秋
　　苍茫山口月西沈潇洒新秋院落深雨滴梧桐河汉淡梦回犹记少年心
　　山居追凉
　　松门东路有柴闗凉卧清宵梦亦闲更待海风来万里一天霜月满空山
　　秋容
　　如画羣峯从复横孤烟收尽片云轻天容常带秋容净万里碧天新雨晴
　　雪作望剡溪
　　玉楼琼树晓烟披拥衲开门四望迷清旷世人谁似我雪中更到子猷溪
　　寄南岩悟禅师
　　雪后千峯玉刻成琼瑶寒照寺楼明遥知禅老开窓坐指防烟村看晚晴
　　雪晴闲渡西溪
　　雪后孤村一段烟晴光逺射玉山川酒旗隔岸招闲客独上西溪渡口船
　　送淳上人游九岩
　　残菊孤花留暮秋劳师问路乱山头九岩只望孤云去舒巻如云得自由
　　泉声
　　娟娟山月半岩明霜重楼台夜气清谁把玉琴来写取松风吹断夜泉声
　　寄和邢子屑孙肖之始春见寄
　　东风初到乱山头无数残梅雨未收何待伤春对晴景暝云横尽古今愁
　　又
　　海山雪后海山寛羣玉参差万里寒岩谷无人共清夜倚栏独向月中看
　　又
　　山林老去万縁休只有情钟旧辈流芳草无穷山四向断肠人在最髙楼
　　忆庐阜寄机上人
　　忆在东林学夜禅月中清响听风泉不须更作庐山梦鱼鸟相忘二十年
　　上方
　　松间清月佛前灯庵在孤峯更上层犬吠一声秋意静敲门时有夜归僧
　　寒夜
　　淡月新霜似旧时更怜秋与夜迟迟梦回一枕凄凉恨帐外青灯不得知
　　晩意
　　山空寺古紫苔侵更喜渔樵不见寻坐对秋隂晩萧瑟风吹败叶入廊深
　　即事
　　住依溪口破残村身伴渡头零落云更向空山拾黄叶姓名那有世人闻
　　南岩悟禅老见于山中同烹玉糁羮
　　我家峯头最髙层落叶苍苔不可登清坐与师烹玉糁千岩风雨夜深灯
　　明觉寺折梅
　　遥山天际敛眉峯清浅溪边淡粉容薄暮寺桥人独立一灯明灭数声钟
　　夜晴
　　雨却初收天意晴西风揺落夜寒清披衣自起开窓户落月一山髙下明
　　古渔父词十二首
　　渔父家风我所知家风要与道相宜不懐贪饵吞钩意常似丝纶未下时
　　二
　　中湿艇一声歌夹岸青林照碧波跃马更谁思往事红尘千丈奈人何
　　三
　　万里号风雪满山黄芦晻霭水汪湾九衢朝马愁泥滑不识渔翁兴未闲
　　四
　　风波穏处钓舟闲云去诸山暝不还江面一峯何所似青铜镜里緑云鬟
　　五
　　千古髙人张志和浮家泛宅老烟波不应别有神仙界祗此沧江一钓蓑
　　六
　　虞舜遗风逺可寻烟波一棹古犹今九疑苍莽三湘濶尽是云山韶濩音
　　七
　　曽见三闾屈大夫强将清浊较贤愚如今更觉前言拙醒醉由来本不殊
　　八
　　风袅溪头钓线多戏鱼无奈巧依荷直须飘净浮萍草尽放青天照碧波
　　九
　　禹门三汲浪千重变化飞腾岂有踪寄语鱼虾休上钓要看头角是真龙
　　十
　　得即欢欣失即忧死生轮转暗相讐那知垂钓非真钓只在丝纶不在钩
　　十一
　　船子禅师意未平万波要喻境中【缺】鱼寒不食清池钓何处归舟有月明
　　十二
　　波清百尺见修鳞水色天容自古新昨夜西江浴明月氷轮玉兎絶纎尘










　　雪溪集巻五
