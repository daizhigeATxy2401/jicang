　　钦定四库全书　　　　集部六
　　茅檐集　　　　　　　别集类五【明】
　　提要
　　【臣】等谨案茅檐集八巻明魏学洢撰学洢字子敬嘉善人大中长子也大中忤阉被逮学洢微服变姓名匿定兴鹿善继家万计营救不可得柩归之后竟以毁卒世称忠臣孝子萃于一门事迹具明史大中传诸书所载亦大概相近然学洢尚有老母而为无益之死或颇疑其过中今观集中与潘茂庄书曰追比方始洢将就浙狱矣又辞里中父老书曰目今公差来捉且夕将死家门倾覆无可复言然则大中没后所谓坐受杨镐熊廷弼贿三千三百两者所司仍追呼于家学洢积忧积瘁于前积痛于后又重以阉党之威虐数者交廹乃无生理非真徒以一瞑不视蹈灭性之戒故学洢之孝在于大中被祸之日竭力殚心蹈危履险出万死以冀一生今诵其与人书至性恻怛足以感天地而动神而钱士升等作序惟欲以陨身殉父称之遂讳其追逮之事浅之乎知学洢矣其集一刋于钱棻棻大中门人也再刋于其弟学濓是为今本学濓颓其家声论者不能以大中之故曲为寛假以此益见学洢之不朽由所自立不以父防矣乾隆四十六年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀





　　钦定四库全书
　　茅檐集巻一
　　明　魏学洢　撰
　　赋
　　摅懐赋【并序】
　　余頫览流俗百忧缤纷窃不自知其何心也间于记诵之暇紃察平生一篑方施规局略覩抚衷俞热托径俞寒余殆有私锢焉夫鑪冶既分资格斯剖狂者恒乐獧士鲜懽盖或区之非烝民能自为也昔幽通抽绪于北地思蔚起于南阳大都借葩艳于前人摅素懐之独往胷臆自吐须发可遗余窃防慕焉爰缀斯篇用鸣厥志虽非楚声亦姑自广云尔辞曰
　　嗟余懐之坱圠兮勔袭迹于前修神斾斾以应县兮恐厥疹之弗瘳蹇独行以亢回兮轶雰而彯輶纕酷烈为佩兮餐沆瀣为羞驾迅猋其淜滂兮曳氛旄其哹哹佽蜚为余犍芝兮造父为余持辀防我马毋契需兮登迥路之悠悠既晃朗以遐征兮下临睨乎时俗相樷井之諰諰兮曾不可乎偕服竞脕顔以蛊媚兮宵容与而昕伏集众垢于厉乡兮寄生涯于诋防党人既以为常径兮恬不恧夫龌龊余不忍觏此恒态兮挽青天而恸哭聊鼓荡以贡愤兮纷吾离此羣訽既詈余之眐眐兮庚若怜余之寡就出门閴无人兮入蹇产而伤独伴纗蓩以相饟兮孰胡绳之为淑宜苹蘅之节离兮被回飚之谌苏世而特立兮又何病乎块鞠忽中情之仓兄兮欸堦前之秋霜气沆砀而曾髙兮天防懔其不阳遒披离此芳蔼兮顇萚萧瑟而霣黄恫芙蓉之方茁兮曾不及其芬芳岂鷶之先鸣兮抑遌时之独后也羣生各有攸当兮何良辰之不又也诞流睇以懰栗兮志欿憾而难平伤庸夫之渨涹兮羣嗌喔而謍謍彼裮被之曼着兮余乃諓諓与相迎必骫靡以追曲兮宁处廓而无友生缅哲人之榘矱兮畴蠠没而飏声缔扈珵以勿替兮惟兹瑶瑾与琇莹莹緜邈其难亏兮瑾翕赩而可带荃既淫溶溶其靡岸兮逝将萉焉以蝉蜕漫湎湎弗裁兮惧一朝之狼狈独不相夫迷涂兮洵沕潏以滂沛徒褰裳而无航兮固余心之所害意蛩蛩其弗怿兮防儃佪而自怜不可讯之厚地兮不可谋之旻天事沉洄而好还兮何独长此迍邅遡愍风其蓬龙兮埃坲坲以湍防荃瞒瞒而上下兮胥滔汤而弗迁余将与此终古兮曷禁涕泗之涟涟昔鲍焦之自沈兮偕务光而不反聴燕市之悲歌兮白日惨焉其晼晚吊湘累于汨罗兮伤幽兰之九畹步兵值穷路以号哭兮岂好言之可挽彼焦先之枕露兮袭冷风之防防文诩之击几兮恋周道之阻修桃椎家乎世外兮伯伦葬乎醩丘若浔阳之兀敖兮永嬉嬉而自由悲者莫可与晤语兮岂乐者独有好仇疾溷浊而莫遯兮吾聊与之媮游虽歌与哭其异径兮余知其相对而长愁恨髙风之邈邈兮挟昊穹以俱浮余独丛此坎毒兮当涉世之末流安得霜翰之凌飞兮奄忽越此九州览九州之旷漭兮余惘惘焉谁届或趋余以返辔兮勿踽凉以自隘如蝉翼之孑孑兮畴頔步而可施众徾徾其唼佞兮相态以狡辞被竒服之摄叶兮衽旁挂而不可防辟之九戎而索赖兮贾用丧夫珍防既蒶蕴其霉黧兮秪槁悴而见欺超回轪其犹莫兮戎乃巩巩而自私荃苟不识予之妙婧兮曷羣喙而呰之更嫮饰以自暴兮长沉菀其何为绎行言之娓娓兮幸来者之可谏先民各缤纷其成章兮何独乐此谣讪聊洋洋而为客兮侣鸾鹥于雏鷰杂筐簏与鸡骇兮盛蘮蒘以琼玹偕陇亷以同升兮何闾娵之可唁伊至人其藏器兮翫时故之相嬗苟余鼎其勿抎兮孰沈防而可贱观周行之凌防兮窃又爱此春华芳菲菲其葰茂兮敖冰雪而扬葩睼乱流之浇钻兮志闷瞀而不嘉既纷员其波逝兮庐中垢而为家余将矫矫其独殿兮肯丧心而党邪禹功未施于臝国兮厥躬靡焉先自化上青天而无阶兮墯江流而骤下两骖释鞿羁以驰骋兮孰云纤离之可驾强綦蹊以利跂兮尚恐恐或未舎苟防羮而吹□兮眇不测其所防尝上观乎西山兮頫东陵与为隣展生介焉中处兮澹相羊以訚訚右髙歌之嘅嘅兮左鸠党而剚人汨淢靸余趋驾兮怵余波之相亲宁槁死而萎歼兮谁崄涂而可驯思和光之绪言兮诞错愕其惊神余既不克刓厥志兮又轁轲以多牾不速速而挤臧兮将譨譨而取殬怊茫茫其懭悢兮顾余帏焉瞿瞿懰竀俗以拟步兮俨鵕防之冲雾匪中心之墆翳兮瞥天而无路将穷岑嵓之嵚崟兮罙幽壑之谽谺既碕礒以狋兮复庨窌而聱牙纷頵砡其巃嵸兮攀窞而咤嗟夐睄窕以无人兮殆猿蜼之所家顝嵺廓其奋晋兮瞰坑谷且焉跱防闻猛夫之票举兮侣蟼螀而友豭腹岩之窏洝兮膺碅磳之怪沙岂展狎夫浍防兮谅坦夷于彼涂余既不难徦遰兮馺余陟乎高冈篾缕以为梯兮凌游雯以为杭路曲坲以倾昃兮石岳岳以相望仰重巘其崭岩兮睇故道而渺茫壁既峭而难驻兮力又竭而欲僵盼樛木其若頫兮徒连蜷而弗将勉陟巅以偃息兮恍魂存而魄亡世路既絶兮志遄归而不可抚长松以逈眺兮身飘飘其欲堕冰皑皑而凝霜兮云霏霏而在下鸟磔磔其惊飞兮雾蒙蒙而覆壄树蓊郁以茇骫兮刜羣芜而聊舎窃独乐此异壤兮将往游乎僊者忽凄风之骚屑兮逢豺狼之防防虎豹骇而怒号兮挺敦脄而锯龂争駓駓其相逐兮险沦磒夫厥身余窃覩此咆哮兮殊无异乎今人中俇俇其怫郁兮邅吾道以长迈下峭陁之嶕兮弄惊涛之滂湃鼔荪桡与桂櫂兮馚馡馡此香馤搴白苹于江臯兮剪杜若而为带波顄淡以汨活兮鸿防涌而扬磕纷防蟺其相纠兮兰舟荡而濊濊既永去此流俗兮载骋观乎四荒泝昆仑之淫翳兮测尾闾之坱茫抨阳侯为余先导兮御冯夷与忀徉云澒溶而无文兮天澎濞而欲狂龙卭脟圏以瀺穴兮忽苹萦砀突而益将怪鲛为之屏息兮长鲸窅其固藏怒彪休以喧豗兮意骄骋而不可降奔湍拍其相防兮愁大块之不长曼余目以游防兮窥液之所积淼浮岚之出没兮疑风雨之窟宅齐喷沬与颉颃兮挟飞澜而漰砉水浏浏以驶兮石峉峉其俞瘠此方意别有天地兮余永辞乎局蹐纚余檝以息征兮对芦华而为客枕顽石之岖崯兮聴潮声之傍媮江山之浩荡兮忘大寓之迫迮倚秋风以长啸兮闻木叶之萧萧黝云涌而上屯兮神惨惨而弗骄懐美人于天际兮隔千里之波涛鸟栖栖其慕类兮兽踽踽而寡曹日悠扬以就暮兮送去濑之滔滔牉独羇此穷域兮伤魂梦之徧劳余将释结絓以宴娭兮又曷长困乎水臯量八裔之迢递兮絙流峙而靡控鹪明怯夫修罠兮应龙廪乎衡緵慙蜚鸿之茇茇兮戾防以遐羾纷纬繣其弗可治兮长悇憛而增痛憎母之勃屑兮疾鸱鸮之憙哢祗居居其不合兮冀弋获焉靡中泛曾波之溶溢兮穿魁堆之幽洞词纚纚而永日兮觉乃悟其为梦神瞀乱以驰骛兮庸织路而遘穷行不程古人之茂则兮将伥伥其焉从勿登高山兮勿涉流水之浺瀜余初有成説兮展紃紃而可崇曰孰董义而苦特兮畴佩仁而苦同蒸蒙之昧明兮曾纤繋乎厥躬鳯皇翀于蓬陼兮蔑鸠寄乎苕丛爰翺翔其各适兮觉区宇之蒙蒙眡彼党之回遹兮工喔咿与儒儿防独修此好顔兮蹇瘏瘁而忸怩余生耦彼佌佌兮黾练要而自覗苟株绳墨以弗跌兮孰黕防而污之览稠木之飃芳兮亦各膺夫茂时无贱桃华之秾郁兮亦无妒乔松之后衰薫风不可数被兮孰枳涂而长治宾时俗其过苛兮恶在葛天之可居聊以媮适兮勿怦怦焉踌躇剪防防之蒿径兮葺硁硁之故庐登逴逴之药房兮望蠡蠡之芷闾及余年之屈桥兮滋莞防以扶疎防竢时而充佩兮垂长褏之虚徐仰余陞皇之赫戏兮俛余御夫防魖彼謰謱之为虿兮余偕行而借防于埃垢兮庇景于华胥忧永路之坦坦兮不愁嶰壑之沮洳愿正防而孟晋兮长无负此居诸乱曰流光迅徂汨前驱兮律崛遄征勿踟蹰兮十琢九置丧良防兮目长足短成凡夫兮髙薄秋旻阚闉阇兮哫訾防斯羣鵱鷜兮众不可户诛兮刻自掫兮神洒洒兮将与天俱兮
　　离思赋【并序】
　　乙卯春季家大人北之文安时序如流忽尔觱烈离思耿耿爰造斯篇情而不文亦聊以自摅也辞曰
　　忆春阳之恢台兮擥垂杨之青青将余亲于江臯兮忳余行其竛竮数辟咡余頫诏兮逝将去此而遐征各其弗怿兮中仓兄而难平陟巉巗以周览兮覩大江之滔滔道曼曼其靡极兮忾磳之怒涛恍齐鲁之在望兮迷防防之颾颾蓱岛汨其浮没兮冲风动夫布袍意徘徊而罢眺兮步徙倚乎彼勉商畧江山之竒胜兮志奄奄其不豪载宿宿以俶装兮归者先解维椉潮水之迅驶兮抚中心而不夷愿及行之未逺兮更壹见而致辞计淹留其终别兮强自割而遂驰道晋陵之殷辚兮逾姑苏之漫烂出新诗于轻箑兮唫数章而永叹涕霪霪其若霰兮神溶溶而无畔冯惆怅以独返兮癙忧集而悺悺既伤儿之懐亲兮重伤亲之念儿戒归櫂令遄发兮还三复而眡之匪无则言以自壮兮写中曲乎两眉孰有恨而非别兮孰有别而不思佯婆娑其媮乐兮各不言而相知羌萎约以自废兮怜风日之凄其既驾桧檝兮临迥道之三千归期勿可道兮行逺緜乎嵗年肇发棹于吴防兮辖将弛乎幽燕遘女魃之儇舞兮路迍邅而不前桃李摽落以遒尽兮榴火歕而复然顷艾虎其萦懐兮又闻江南之采莲踆乌不可与俪偕兮艸木芸芸其屡迁伤征途之踯躅兮忽涕泗之流防石圻沸焦兮望钱塘而驻斾蹈赤坂之赫威兮蹇傍徨以赖防欻悐悐其若撼兮懐余亲而长嘅去衡泌之肃泠兮服顽沙之飏荃不堪此蕴隆兮矧羁旅之狼狈臆怫鬰以缭悷兮恒假寐而独悕惚忻忻其承顔兮或髣髴乎既归盱余目而莫觌兮羌厌浥其渍帏每戃慌以竟日兮留梦境而弗违雁翩翩南翺翔兮寄儿以新稾憎世路之防曀兮鸣吾鼎之为寳鳣鲸裁于蝼蚁兮虎豹吼而当道鳯凰羾乎天门兮览九苞其犹未保挟蓬矢无肃心兮徒伤谋生之艸艸儿愿及年之方将兮懐夜光而粥之薫椒桂与木兰兮辑羽翠之陆离苟善贾其可兮将良弓以为箕出门遘夫文穷兮羣众兆而见嗤送裘马于五陵兮什敝貂而自私天实搆此西山之局兮讵贲获之可为忳愁约以侘傺兮志逴逴其俞亢块独处此穷檐兮倚斜阳而四望感严威之觱发兮俄飚涌以跳逷女机杼而士唫兮幸家人之无恙日坎坎其育鞠兮独有行乎四方俱昕夕而匪所睼兮知永懐夫故乡跂游云以揽涕兮霑余袂其浪浪乱曰人生孰无别离兮恃来者之可期防不诵夫甫田兮曷怛怛其相思
　　凛秋赋
　　夫安得陟高山之巅而长啸兮倾壹郁之肺肠秋气萧索以嵺廓兮天地惨澹其不光山川为之改色兮百艸替而焜黄余渺渺若有所离别兮懐帝子于潇湘善乎秦客之言秋也蒹葭苍苍白露为霜所谓伊人在水一方夫临流有波之嘅兮懐人虚秋兰之佩徒怅望而无际兮目浮云之黮防凄其兮若红顔夭折而遗芳寂寥兮若病子顦顇而相对愿驾木兰之轻檝兮汜之鸿波采江侧之拒霜兮搴木末之薜萝怨予美之不返兮抒愠惀而独歌吁嗟乎蒹葭苍苍兮白露未晞安□非此凛秋兮怊怅怳其奚之抚枝条之菸邑兮被长风之飔飔唫王粲登楼之赋诵宋玉摇落之辞悲莫悲兮寒鸦之哀逝惨莫惨兮夕曛之熹防当此之辰虽戚俦嬉嬉其朋悦兮顝若惆怅而懐归尔其销离忧于罍斚冀湛湎以怡情酒酣慷慨起步中庭仰停云之偃蹇聴孤雁之流声览篱菊之萎薾怜当日之秀荣则又徘徊徙倚防恻横生吁嗟乎人心不能为木石兮余将何以为情
　　茅檐赋
　　闉都之北酒帘之西有扉昼扃蛩吟鸟啼篱迳濔迤诘诎旁蹊卧板桥而如带嵸樛木以扶疎繄小楼之容膝卜素心而僦居爱緑绮之静好懐青藜于古初可风可月我图我书每防防其欲笑吐幽葩而自摅入披翫兮黄庭出搴芳兮荪芷忽落英之盈褏惊茅屋之丽靡引蓬壶之细流亦溅溅而弥弥啓纸疏以长眺抚女墙而独喜抱良辰之竒懐送行云而如驶尔乃三复隰桑适闻叩门或鼓荻秋之枻或携枫谿之纶既风轻而暖兼芋菽之不贫撷泽葵掇青莼呼雏树巅问酒邻人悦余美之媞媞舞长袂之蹲蹲竞孟晋而迨逺导懿躅以相揗于是衡门之下幽人儴佯败瓦頽壁兰香茝芳斜阳小鸟遥林苍苍触目懽赏便姗翺翔若夫拒霜霝乱枫林摽红疎櫺自鸣切切艸虫则乃放柴关泝归上髙丘瞰长空秋旻旷兮泬寥椉彤云兮无穷懐湘江之防涆驾洞庭之秋风思眇眇以遐举觉天地之珑时焉石濑腹坚百卉霣折日暖墙隈陇裒剩雪手枕残帙鹑衣百结短櫩无风酒酣耳热又胡羡乎寒江之防潒寒山之嵽嵲消摇容与兹乐实奢蓬窻圭窦水欹防斜聴晓冰之响裂呀空谷之谽谺落霞孤鹜枯木寒鸦春风蚤戾到我梅花谁欤居者或曰此伐檀君子之家
　　闲居赋【并序】
　　余自解识字即志四方年既二十亦云壮矣乃足迹不能徧千里而又客处以为常夫古人闭门读书则有仲舒遨游山川则有子长悠悠闲居余何为者也赋曰
　　空庭昼永恬浪风骄秋深多慨嵗暮无聊抚几席之优游览林树之招摇感暇日之匪易聊揽物而逍遥其居则柴门晃朗茨宇废芜盘涡浴鸭古壁纒蛛艸芳木荣罗生室隅其木则緑杨榆荚青杉绛桃桂枝梅干诎曲嶕峣其艸则苔碧萝翠苏紫苕黄淡竹青青菰蒲苍苍其花卉则西肤娬媚防萏清芬芙蓉幽丽丛菊缤纷其书则陆藏邺架出斆米船虫注鸟译鱼贯虵连蓝本麟史艸薙狐禅其朋俦则蹁蹮婆娑晤对汝我镇日静嬉竟夕匡坐洒落斯臧方毅亦可其僮仆则蓬头突鬓短衫蒙戎冥心蹇舌屼倥漏深秉烛睡眼朦眬其乐而游则野袍翩翩驾言登髙漪痕新长村郭轻刀归来扬扬鼓簧舞翿其风雨则辑楮糊窻展册独观豁兮目旷寂兮意殚思入而亲春风蕙兰其雪则徧啓轩庑拥炉兀坐飚转霰回冲帱撼座快剧欲狂憬顽竖惰其月则天空俪水堦白疑霜树影萧疎中庭四望偃息不能长夜仿偟其攡辞则防窃闚显出涉趣埶借寒稍机随惊兎时采菊悠然时天潢倒注其饮则量齐玉局兴迈无功愞浮蕉叶勇涸荷筒穨然独酣茅閤从容其歌则慷慨激昂冯吊曩事伉直逢颠佞谀获志朗啸当哭徘徊不置其勌而梦则彳于于徐违风就日娱境屡迁任彼纾疾或平涛潏湟或层嵓嵽嵲或淋漓斚或从横瑧珌或青藜歕爓或赤松授术或结趺少林或携登太室其蘧蘧然觉也则短檐不埽败樗数椽邻鸡树鸟景物依然于是悄然作而叹曰云移莎岸天覆晴川矫首遐眺风光去年胜衣若干淹滞江南迟迟长日诚何以堪
　　定志赋【并序】
　　书曰诗言志班固曰赋者古诗之流也夫余遨坟典之囿游先喆之衢舎鲁奚适矣顾众兆冯生各有攸骛根柢未定见物斯迁思以纂至人之余徽缮厥初之贞性是北行而南其辕也必不防矣老子曰不见可欲使心不乱盖亦自闲之善防与虽然土之块然也遇水则淫膏之澄然也遇炎则沸程伯子之喜猎而复萌于十二年之后也不见其可恃哉陆行而语人曰善没善没无徴也浮江河而不波则真善没者矣袖手而语人曰竒勇竒勇无徴也举九鼎而不防则真竒勇者矣尸子中黄伯曰余左执太行之獶而右搏雕虎惟象之未与吾心试焉试云者盖假以自征者也余故骋辞乎滔荡之场肆情乎荒唐之域穷态极变嗜欲毕陈明晰者惽贞确者淫放忽忽欲身试焉已乃收其佚思返乎芳躅澹然无营屹乎其不可移斯以为定志之章习非吴粤水亦不可浮也力非贲诸鼎亦不可举也志定于既试之后者君子所以可轻试也志定于未试之先者君子所以不轻试也孟陬之旦抽斯言以为绳余其不挚励焉其辞曰
　　嵗协洽之始旦兮气凛冽以凄泪雪霏霏其防曳兮风漎漎而鸣厉庭木菸邑而无色兮春阳其犹未戾相烝族之嬉嬉兮各怡怿乎改嵗轮盖嵒嵒其云防兮闾阎阗噎而隂防士簇裘马之剧观兮女饰媮婧之纤制笙鼓嘈杂而狂防兮枌栱翕赩以增丽彼时俗其固然兮亦良辰之可憓忳邑邑余纡轸兮独郁结而尠懽摄提迁以遄迈兮汨赴阪之回湍昨总角而象舞兮俄岌岌之髙冠岂不谅晏虞之为适兮时曷可乎久盘昕皇皇其绕柱兮夕抱膝而永叹卭前修以内恧兮增烈烈之重寒彼騄駬之咫角兮夙雄眄乎千里干将脱铏而契鐡兮曾何需夫钝砥禹龙跃而云滃兮瑜虎啸而颷起宁华髪之堕巅兮忽剡锋之迅驶昔魏武诫鄄城兮道顿丘之无遗矢虽崄夫非攸慕兮已森森坚其壁垒豪杰各有所缔搆兮畴不孟晋而惜晷咨菲躬之沟犹兮足防跱而不前玮迹而娄奋兮怵长路之緜緜曰姱节其可好兮羌发轫于髫年窳氓奢觎而楛耕兮莠骄骄于甫田紃余生之步履兮洵重而貤諐辟仄径之幽隘兮杳窱而不覩天翫媚俗之追曲兮羣睮睮以婵嬛文好顔以为嬧兮匪余心焉攸便遂肆志而横骛兮敖廷颋而不迁谓彼原我獧兮蹇宜遘此迍邅盍反性命之湣兮我与彼其俱然湛芳兰以鹿醢兮越三年而易马或厥根之渐滫兮佥委寘于中野吾诽兰之不馥兮岂芳艸之尤也谓九畹可勿树兮充帏之羞也滋德行以竣楙兮愿及年之方华辰渐冉其逾逝兮愳霜雪之浸加謇余陗急以成性兮羌心疾乎浮夸任戆瞀之孑孑兮瑜不琢而为瑕繁弱之洞坚兮资排檠而体正仪状晔其齐观兮庚増饰而俞靓夐前喆之不羣兮聿矻矻其抏精畴怠荒而隆伐兮孰消摇而跻圣丰墙墝下兮恐行潦之陁崩棻林浅根以浮垓兮猋风吼而上扔蒙鸠编髪以为室兮奄焉丧其所冯冯生緫緫其靡定兮展余心之所惩余既懐此思兮冀霅焉豁其蒙蔽修途迢递而亡鄂兮余乃梦梦其未防纫留夷以为带兮缉胡绳而为帨愿众芳其繁庑兮遻蔡莽之螫防兹咫尺吾弗曙兮矧出门之数蹶焉犹夷而廓处兮将谫谫以永世诞周流览观以财择兮余乃知吾所憩脂余车于家巷兮秣余马于道周乱余舆兮容裔揽余兮夷犹神以惚慌兮行极目乎中州睇阛阓之嚣扰兮各营营而有求津要襍沓以丛顇兮纷勺泺其绸缪焱焱声焰之燀爀兮訇訇毂辙之殷稠遭时而适志兮竞侉奓以忘忧耸层台之将将兮骈云屋之烂烂兰橑防以交错兮桂栋曼衍而炳焕飞檐崿其矫起兮彤轩爽嵦而晧旰绛雯斐亹以翼櫺兮杲日射疏而粲奂砥室缤纷其致饰兮琦璜杂璘珉而零乱目迷青葱与赪素兮曾莫殚其珍翫美参霄之台榭兮又罗花木之芬芳薫风习习其拂袂兮桃李争艳于春阳怜芍药之妖丽兮佩蕙茝之幽香楉榴喷而然堦兮汜防萏于池防夫容绰约其临流兮菊英矫洁而凌霜梅抗雪而扬葩兮百卉不敢与翓周亭渚而徧眺兮烂菲菲其流光余聊纪夫嬗序兮展更仆而不可详既搴揽之娱情兮又杯斚之好合渌醽以醻酢兮兰肴烝而防遝熟熊蹯之鲜腻兮烹豹胎之煜爚旅臛及肥腱兮兼炮羔与鸡揉黄苏与露茹兮调胾羮而先鬻□醳醳其蚁浮兮分牙筹而司酌衎芳顔之防酡兮忽女乐之杂敶竽瑟淫淫其繁防兮贲鼔震动而鼝鼝新声参差以迭奏兮讴与歈而交嚚衽褊若交竿兮乐妙舞之华袿飘飖其从风兮罗袜蹑蹀而逡巡儵鸿翥而鳬没兮曳茧绪之紃紃歌与舞既酣悦兮客酕醄其径醉兰膏熠燿其逾明兮红妆陿坐而无次嫮眼眳其腾光兮聨曾波而遗视杂杜若于轻裾兮握纤手之芳腻眉连娟以缭绕兮腰嫽妙以偠媚申厥好于九秋兮勿隃情以遐弃魂忽忽以摇荡兮孰桑门与展季穷声色之湛乐兮羡沧海之无期聊遨游以媮快兮俟河清乎防时余聆兹靡靡之説兮忽亢志而长思初旦旦有成言兮曷回畔而自嬉不见金谷之遘祸兮谁乐极而不衰士幼服先民之烱戒兮咸敦朂以自持出艳繁华之可耆兮意黙黙其寖移朝愍党人之湎没兮暮褰裳而就之还讪介士之特立兮长顑颔其何为曰吾岂涉而遽汨兮聊与之逶迤醉夫自为醒兮旁观冁然而相嗤余不忍厥躬为尝试兮夫安能乎留兹邅吾道以逺逝兮正余防乎徂征仆夫喃喃其訽谇兮马裴回而不行既舒节而遂晋兮相余心之所明苟蠛蠓其可浮兮讵駊騀乎丘陵枯槁匪足尚兮亦云企夫修能去琢蠡之既逺兮将伥伥其焉凭歴闉阇而谛兮余马且焉止息何土习之韰惈兮云游侠之所域好倾身而缔交兮集轻訬之竒客美宾从之萋苴兮张威声之赫奕冠劒纷纷其从衡兮珠履晶莹以千百鸠俊桀以巷饮兮笑肝胆之不隔双耳热而长啸兮须髯竖而如防或寻橦与扛鼎兮或投壶而呼白既蹴踘以澷戏兮又分偶而抃射穷鄱阳之暴谑兮轻千金之赵璧揽于菟之重裘兮槖蠭门之乌号左夏服之劲箭兮右歩光之霜刀纵晨风以驰猎兮燎千里之蓬蒿飏砾飞而蔽天兮豺狼惊而怒嘷气歕勃其不慴兮拉防虪于穷臯踏深雪而夜归兮呼美酒而烹羔跃马顾眄兮夸一世之雄豪召屠亥使麾锤兮呼渐离使击筑仓海忽其砀駴兮庆卿因之痛哭持牛炙而啗政兮解佩劒而赠育朱家嘻布之髠首兮要离诮防之眇目招原朱于二陵兮各意气之相逐忽中宵叩门兮号胸臆之不平柄人哮阚兮奸人狰狞戚人肆毒兮生人食盟中愤愤其凭怒兮讶烈熖之横生弹丸发而巨讐殛兮杳莫迹其姓名抑恂恂罔德色兮没齿而不自鸣嗟夫人之慷慨兮殆燕赵之风也亶荦荦其磊砢兮然狙狯之雄也睚眦虿芥兮忽肆诸路隅交游罕择兮祸发于锱铢万乘恣其凌轹兮悲厥终之可虞驰余舆吾遄发兮羌去去而弗顾士防趟以跅弛兮鲜不轶乎常度壹睢盱亡检柙兮良古人之所恶志怛矫以亢厉兮览八极而尚羊曩蓬矢之俶县兮肇有役乎四方长湛郁其弗舒兮偕秋艸而萎黄超拂防以遐骋兮牧余驷于邉场戈鋋林立以彗云兮旟旐飞飏而拂苍散貔貅于虎落兮聴鸣鐎而夜怆彼越甲鸣吾君兮窃愤丑徒之跳踉壮夫生而燕颔兮死马革其奚伤震郁怫以渫怒兮目闪烁而扬光吾愿上闗威弧兮落曾之欃枪戏下煦煦其挟纩兮又栗栗如负霜士炰烋而鏖战兮曾莫抗其顔行鲸鲵搏以成观兮豺虎詟而摧藏垣墉絙于云外兮遹威名与俱长帝赫赫诏入闗兮奏肤绩而肆觐閤棘偨傂其前列兮钲鼓嘈囐而靁振猛士腾跃以彪悍兮虬沛艾而奋进佩长劒之陆离兮肘累累之金印天子嘉乃成烈兮躬敬劳其懋荩玉厯颁于白兰兮罽宾慑而内賮东震日域之景国兮西压月之末陋骠卫之犂磔兮祗黩武而开衅虎贲罔所庸鞭挞兮屹长城之坐镇余既难夫稾馘兮展永慕此崇功意飞扬不可以戢兮恐性行之瞢瞢毒龙矫其上腾兮海水沸而汹溶肆虓虎之防扈兮漫踯躅于西东凭不顾夫罿罻兮奄抱恸于良弓或葅醢之幸脱兮引猿臂而自雄顾桑榆之夕景兮忽回首而长恫东流逝以不返兮怅伟伐之俱空壮心頽于麟阁兮托逺想于乔松旋余辀以徂往兮朅票然而曾举弃经营之扰攘兮求真人与之语愿令介鸟前驱兮为通言于玉女意眇忽其临云兮望三山而延竚朝余发于中土兮夕余税乎丹丘羽人蹁蹮其成羣兮絶雰埃而宣逰郯神明以髙厉兮朋精粹而为俦播蜺蟠之离离兮总虬旄之浮浮揽彗光而为旍兮揭招摇以剹流掣列缺之淫裔兮驾飞廉之飕飗望舒皎其腾辉兮丰隆砰磷以彪休卬旬始其密迩兮尚神逵之可摎惄戴胜有偭懐兮合羣僊乎好防将祝融前效軨兮诏钩芒使展轪蓐收跮踱以树旗兮冥狂趡以綷盖纷纭铿鍧轰以輣轧兮杂遝轇轕隐以硠磕烟煴晔煜阗以砏汃兮骙瞿跐豸错以赖防腾骧迭逷瞿以趯踔兮踯躅呌奡矗以濞霈青虬赤螭蹇其夭蟜兮棼棼嵸以奔駾忽清霞斓斒其异采兮迓僊侣之云从揖岐伯暨偓佺兮跽羡门与韩终邀桐柏之王子兮携南岳之赤松既招方回于五柞兮又迎葛繇于绥之防谁卷巻其缉御兮候金母与木公宾翩翩交集兮于兹焉举觞屑瑶蘂为糇兮榆琼靡为粮吸沆瀣为餐兮斟玉醴为浆漱飞泉之防液兮咀石菌之华英列如之巨枣兮采木禾之芬香眷明光之媮娭兮咸欣欣其乐康宾既夷悦兮于兹焉式儛拼湘灵弄瑟兮使冯夷击鼓子晋吹洞箫兮青娥为戞拊叩昆明之喨筑兮弹云璈以琚楀歌太霞之妙曲兮袅余音之缕缕耽清都之节族兮长无极以终古余窃乐此眇界兮逈异乎曩之所陈声色沉浊以冶汤兮兹独沕穆而浑沦心漭漭其浩旷兮憺委佗以怡神驾白鹿余濯髪兮乘黄鹤余晞身载青鸟陞阊阖兮狎紫鸾之驯驯登阆风又防闾兮俪无始而为隣餐六气以遐骛兮焉熊经与鸟申骤噫郁余怊怅兮悲沧桑之数变木羊踬而一足兮纸驴碎而成片石桥泶灂以洒沬兮铜柱垝圾其如线纪崦嵫与旸谷兮经咄嗟而忽徧窃闻令威归辽兮苏眈返乎故鄄屋庐夷为鹿场兮椒壁荒而存壂白杨萧萧其嘶风兮枯柏隂翳以连巻髫竖弯弓以弹射兮爰飞鸣而悲唁展凄恻其若兹兮又何长生之足羡徐生入海兮五利以为师攀龙髯之蜿蜿兮射鱼鬛之狋狋鸡犬不获偕升兮卒贤圣之见咍岂徒诮其尠成兮【缺】心呰其贪痴道坦坦其平广兮罔矞怪以炫竒灵台淈滑以不守兮胥日用而抎之余焉庸此诡诞兮祗贸贸其狂驰泝蓬壶以迅征兮防余服乎吾将反迳有俴而难循兮理有訬而匪逺羌昕夕与食寝兮余乃衺骛而旁遁速黾勉以遵路兮趁曜灵之未晚既律崛其遄归兮弛吾辙乎故闾彼纭纭祗搅心兮冲举又夸虚摄浮氛以复正兮屏万虑而独居束泛剽之纤慧兮信卬志于古初羌焠掌而精兮密追琢其瑹璵逄萌视恐或霣兮敢慆慢而趺诸螾罔爪牙之犀利兮穴槁壒而为居蟹二螯又八跪兮顾曾螾之弗如余乃寤夫缮修兮厪梦寐之拮据椓中贞为基兮葺礼仪为庐筑沉深为防兮豁神识为疏蹇憔悴卬弗惮兮跂往圣之髙衢慜余质之凡驽兮单千百犹未迨望平原而勇趋兮猝遭踬于峞意蹙蹙若有所惩防兮忽又事去而忘改漫摇笔以雄视兮矜文章之五采综绮缛之粲粲兮暎冰壶之皑皑啓汲冢及酉岩兮固菁华之所在潄羣芳之津润兮振丽藻而竒侅颐坟索以諠形兮虽蓬垢其弗悔谓颛颛丧厥志兮戎相寻于罔殆闵醯鸡而发覆兮徒与鼃乎语海余愿敛华而为实兮先树本以为华扈尼训之暀暀兮株绳墨而不剪蓬艸勿繁翳兮俾昭揭于坦涂循茂则而忽悟兮超永逸乎渨洼曦皦皦其中天兮何随侯之照车坚卓荦之贞性兮又善剂于中龢剡灵光其内葆兮允融泄以婆娑亡愤疾流俗兮局蹐为小儒蠖诎曲以局身兮蝉戢翼而长臞彼鸴鸠之諓陋兮惟榆枋之与俱勿恢张虫伎兮凌厉乎九区鸟恶美羽句啄兮鱼畏哆口而垂腴悯文豹之来田兮讵华采之不殊鳯凰翔而翾翾兮应龙陟皇之赫戏闚芒芴以隐见兮妙变化于有无瞻羣族莫絜迒兮谌卬志之攸图防夸父之捷步兮堙瀚海而抟涂矢余愿罔却顾兮羌弗病其为迂亶厥躬无离訧兮吾独征乎又何需歌曰风慽慽兮薄寒雪翁兮萎柯偭辰光兮迅迈蹇蹒跚兮蹉跎闭衡门兮浩叹疚余心兮实多载歌曰游思荡兮激卬伥踟蹰兮徬徨涉崄谿兮惝怳眡经涂兮周详谁与余兮同好余将往兮褰裳




　　茅檐集巻一
　　钦定四库全书
　　茅檐集巻二
　　明　魏学洢　撰
　　诗
　　猛虎行
　　北山有猛虎不牝亦不牡哀哀无辜人吞噬十而九猛虎且勿道虱乃伏其尻壮士困颠踬虱喙纷相挠愤语行路人且复忍此虱扑虱误惊虎灭影苦无术虎头置短枕虎皮罩尘埃猛虎有死日虱乎何有哉朝窥北山头猛虎死耶非暮窥北山脚猛虎死耶非猎户不见至虎尾日鲜肥虎尾偶一掉虱失尻间窍
　　呈鹿太公一百韵
　　赴难趋燕市潜身向范阳日斜懐剧孟风古遘羲皇跂德投村坞涓心拜艸堂道顔圅浑噩高谊薄穹苍谅直衷无滓端凝动有坊格言森榘矱朴性爱农桑俊杰尊冰鉴乡氓敬彦方典刑黄发备硕望白眉良晔煜精神湛緜延福祉昌使君当日政吴国到今扬封事传金匮遗碑匹汜乡乌衣矜世胄白帢故乡装韵叶芝兰静门流荇藻香愉容齐醴酎正骨贱膏粱霈泽中为滙鸿波衍愈长赤驹喷汗血紫燕曳晶光介节惊阛阓英声震庙廊叩堦争内帑仗劒出危疆齿嚼谋逾厉髯掀气自昂矢弧夸饮羽旌节诩悬狼猛志匡中叶雄心盖大荒参云鋋棘白照日斾旌黄痛饮喧军倅欢歌入建章此心靡敢懈多事许承襄翁本千寻干坚同百链刚诒书休念父努力只勤王日月销兵气星云耿夜芒平生交砥淬忠孝勉劻勷雕鹗无凡鷇长离又独翔竒文卑藻缋寳色炫琳琅万国推冠冕千羣惮颉颃异才辉燀赫王父憺徜徉炽盛追攸始逡巡谢弗当莳循别墅占黍方塘蔼蔼祗如旧源源方未央曾孙肩递亚颖质璧成行跨竹宁馨子擎书窈窕郎探懐寻枣栗得饵问餦餭倚膝身何软牵须吻欲张互嘲频咄咄逸去更洋洋乐趣兹为极愁端总可忘健躯兼矍铄砂碛恣趋跄骋马恒辞镫闗弓不避强竖标真逈俗作戏亦逢场疎奕随清簟髙讴侑巨觥东游期泰岱南眺梦苏杭卓荦谈名胜飞扬羡裹粮繇来垂宦槖一意事田庄负雪灵椿勍临风玉树芳旁观咸色动语次却神伤自叹衰頽日常依慈母傍视隂催食至抚背讯衣凉母子互相察晨昏习以常弄孩纷蹀怡老巧相羊五世驩焉聚百龄稳可望潘舆俄息驾陶幕掩空房境熟疑犹在悲来悟已亡含辛收拄杖抆泪对匡牀声咽堪酸鼻余闻更断肠蒿忧谌罔极蓂算讵为殇怪事凭空降吾亲罥世殃触邪师廌角搆祸起貂珰缇骑奔腾出槛车竭蹷忙只身羁犴狴酷暑困桁杨大命危于线严威灼若汤九天终靳露六月决飞霜生子庸如犬穷途状似獐脚疲空踯躅眦烂只傍徨慈训潜相怵戎心防莫量破巢忧殄灭广柳速逃藏艸字糢糊半愁肠次第详南行情怛怛北望涕浪浪儿已寻安宅爷谁送水浆无人与我信有眼总如盲魂荡浑难系形枯迫欲僵人生徒缩朒惴死亦羞惶长者兴怜悯髙言发慨慷舆情争忿忿天道岂茫茫共谅身如璧何愁舌有簧螫深今且散氛尽转成祥解绊驰騕褭开笼放鳯凰千年虚射塔七日莫依墙死孝从无济艰贞刻自将孙嵩欣寓赵张禄怯逢穰迳僻稀行旅帘开得左厢拯危情激烈排患语铿锵幕雀人争鄙池鱼众屡防丈夫别有异长笑谓何妨架帙纷纷啓园葵欵欵尝暂行呼廐马重到授衾囊见我纒凄楚更端引悦康铭恩何可报拊臆不胜怆老父娱家巷先生泛野航斯言诚获践小子剧能狂浊酒乘新舸轻帆挂短樯遍穿薜荔洞乱舞芰荷裳事过惊疑伏时平志气飏浩歌摧下里苦调带秋商燕叟英雄槩吴山艳冶妆哑然供一笑跪进介眉觞
　　和陶饮酒
　　庭菊无俗韵好风徐拂之澹然独自逺想见东篱时吾骨本无媚尔亦恒如兹霜白花始黄髙卓良勿疑对之冷人意得酒欣相持
　　二
　　偶步短檐下淡云如逺山变幻斯须间玩之欲忘言柳青菊花黄乐饥以长年优游苟能尔奚用百世传
　　三
　　志士有竒懐何为翳吾情吾身如聚沫所寳匪荣名但问寓世间奚以了一生秋风陨枯叶栗栗心自惊时驶不我待淹留欲何成
　　四
　　夕阳在杨柳黄叶依风飞我心匪伤秋不觉心独悲慷慨向前行动念多所依长道眇无界究竟将安归中秋发长啸一啸百念衰但得此中乐百年愿无违
　　五
　　邻家有新竹日夕百鸟喧更有古梅花植我西北偏啓窻与相向幽幽同空山朝看樵竖来暮看樵竖还似得古人趣有意未敢言
　　六
　　束装驾言迈未知向谁是此中有真辩而不关誉毁斯道大路然驱车独行尔冷暖还自知今人自罗绮
　　七
　　古哲有余芳我将餐其英相遇残简中欣欣如有情父子理团蒲得酒相与倾小时解成句今复聊自鸣诗成无所为下堦秋水生
　　八
　　松性本孤介落落有竒姿万木凋西风孑然耸髙枝何如茂林中举俗忘其竒披霜秀孤岭松亦何乐为叹昔风前花狂荡不可羁
　　九
　　枸杞生庭中秋至花始开衔杯与之对悠然有逺懐轻云任往还与心了无乖有诗常髙歌无山亦髙栖天地亦云广焉能随涂泥流俗性所遌还问心所谐思路各有熟习惯成行迷吾行犹未逺吾驾尚可回
　　十
　　忽忽有所思乃在天一隅岂敢惮阻修去去登前途騕褭犹不疾挥鞭冀长驱向谓万里长万里更有余一朝寤驰逐转盼归其居
　　十一
　　嫋嫋吹西风秋艸纷长道幽人方著书青山未应老得句小窻前书我自嬉稿优游意无穷每念独居好不饮亦欣然吾志以为寳临风一长啸余声散天表
　　十二
　　闲居何所乐不语匡坐时毎遇防头处有解无言辞安得方寸中息息常如兹防光露余隙一动仍复疑瞑疾乃瘳古语不我欺露尽放明月旦暮或见之
　　十三
　　读书荒寺隈居止近人境身在糟醨中未敢傲独醒矢志程先民迩言或不领至人能敛锷余乃无余颖安得一豁然明月与同炳
　　十四
　　离索亦已久好客相与至浊醪饮前庭主人独先醉风日恬以愉隣竹乱行次每念佳防难沉湎非所贵礼肃意乃和相对有余味
　　十五
　　秋风亦云厉槁叶盈我宅黄鸟无余声鸟有遗迹嗟我何规规敢惮千与百秋深气防寒秋尽雪将白谁不悲流波当前莫能惜
　　十六
　　问余何所好所好在六经不作亦不述好古未有成笑彼百家言戛戛纷所更驱去弗复览闭门书黄庭滴露小窻前好鸟向我鸣此际意无限处处深有情
　　十七
　　斗室小有天空庭小有风绕榻置青箱坐卧古籍中一叶堕周易知与前林通萧疎秋树间茨屋三五弓
　　十八
　　瓶粟犹未罄村酿或可得安得陶渊明就我解我惑看我箧中诗介然去茅塞借防醉乡中同行归乐国先生故寡言余也愿偕黙
　　十九
　　顽隐耻泉石鳏官耻荣仕当余无事时世纷孰纒已胡为俯仰间赧赧亦懐耻遡风一登髙秋思防千里天地一何旷渺茫窅无纪苟不与之然堕落无底止所耻其在兹日月曷敢恃
　　二十
　　时俗竞工巧绘画丧乃真自从解啼笑浑沌失其淳江河日趋下衣冠日趋新每逢桃花开慨然思避秦举世汨泥涂否亦随飘尘烈士懐苦志自立良辛勤陶令起晋季乐与遗迹亲饱歴馁与寒意中常津津诗成倩友録酒熟漉以巾先生古遗朴渺渺羲前人
　　野眺
　　天地亦竒艶纵横桃李花人声响寥廓云影渡村家
　　有客
　　有客有客何亭亭翩翩辞我出我庭举头视日日未暮行行重行还复停槃桓斯须故人好匪有遗説相丁宁城西渡头独归去垂条万缕江天青
　　田父述
　　田父昔云壮而今亦衰老耕男荷锄行语我莫起早独眠鸟声集啓户日杲杲檐瓦浮轻烟久霪今乍好
　　二
　　炊烟起前村念我耕男饥入门促妇馌语罢还歔欷稚子嘱邻家勿濯菱花矶陇头直南去疾行还疾归
　　三
　　槿下犬迎吠遥识南村友殷勤乳下孙先我乱趋走久别勿言去恰熟新酿酒解篱撷园葵携壶向髙柳前宿君家时共醉值隣叟兹翁故矍铄日来安好否
　　秋兴【时同社竞赋红叶】
　　菊花当牖酒当帘枫树当风动逺帘红叶有诗追白傅素秋无事独陶潜十年梦境留天壤一夜溪声到艸檐此日登髙赋秋兴归来芦畔月纤纤
　　二
　　相对柴门月欲芽秋风吹彻舞衣斜闲披晋帖裁新叶倦枕韦诗数落花不向暮园怜蕙茝每逢流水忆蒹葭浩歌独拟沧浪去蓼蕊芦枝别一家
　　三
　　天髙着处可徜徉日日优游日日忙瘦菊倚风同客笑短篁摇影共人长旧疑西蜀诗无律近信东臯醉有乡薄暮凭阑清眺逈水青云白淡秋妆
　　四
　　秋气萧疎秋思闲出门跬步属尘寰藏身未得名山胜避俗独来髙树间闻道古人携鹤去也应今日放歌还幽懐不尽凌波兴且抱渔竿水一湾
　　五
　　日出看山日入回道逢曲径更徘徊啾啾细翮攒枯木袅袅游丝下绛苔野菊偶开秋色里奚儿莫报主人陪茶铛好逐渔郎返荡桨髙歌归去来
　　六
　　片帆斜入荻花洲笑指西谿话旧游曲水楼前留我在逺云飞处有人不村翁来往逢归径稚子蹁蹮上钓舟兹日防山同眺望登临遥忆洞庭秋
　　七
　　何日青钱买钓矶秋江短櫂任飞飞好呼巢父为隣右或伴尧夫上翠防芒屩每逢佳石住布袍常拂暮烟归翛然此意谁能画晴浪无声落叶稀
　　八
　　一夕西风到画栏芙蓉消瘦不禁寒身无同调人应笑坐有新诗眼倦看逐伴未能忘襢裼闭门聊自爱衣冠晚来斗酒长唫处月小天髙白露漙
　　乙卯春大人有文安之行送至京口大人用杨柳青青渡水人为韵赋七絶以别敬步原韵
　　奔流去不息离愁方未央江南望江北烟里见垂杨
　　二
　　平时不解懽临别思聚首无计系征帆伤心道傍柳
　　三
　　波白连天逺登髙伤客情来朝刍马处西北暮云青
　　四
　　分手经年别难教离恨轻秋鞭如可整燕艸尚余青
　　五
　　时序属春深世序属嵗暮相将了蠧编同访桃花渡
　　六
　　渺渺万里涛风疾乱帆驶惆怅对金焦愁心满江水
　　七
　　嵗嵗饥驱出惯于僮仆亲幸闻帝都近频有往来人
　　茅檐杂诗
　　只在尘寰内居然径独迂此君疎类我石丈老于儒雨迎鸠妇栽花薙防姑客来深自知有浊醪无
　　二
　　吾庐何所托芳艸蓼花西幻岂渔郎路悠然樵父谿落英行处拾佳句半无题莎迳时来往苔深茆屋低
　　三
　　独坐不知夕时闻栖鸟腾闲情懐应物淡语忆渊明近借隣家棹前移柳下罾道逢田父返相话荳花棚
　　四
　　来往曽何意偏于淡处亲山光疑旧梦花影属分身旷眼侵云脚沉思傍水漘平生最相识强半白头人
　　五
　　独坐寒梅下依依细艸薫耽竒追鸟迹消懒学鹅羣诗入花间队文成水上军朝看司马赋恍欲上云云
　　六
　　孰谓贫多暇笺诗更解业随当代后痴到古人前瓶满陶濳粟囊余杜甫钱愿奢谁过此老我只丹铅
　　幽径
　　曲曲穿幽径花光映艸鞵水天何淡荡烟月好沉埋路转鸣琴处依然画舫斋闲林风景悦使我易为懐
　　二
　　焉得无人境图书杂鸟鱼蕉花酿雨露桐叶谱居诸旧伴携孤鹤新诗挂蹇驴睠兹浑欲舞身履定何如
　　病中喜沈子仲操兄弟见过
　　纤艸萎墙侧防霜薄寒柯有客来逺方羣集酣且歌匪我新酿好语洽欢情多病子不能偕惆怅当如何
　　二
　　披帷见余照疑是明月光感兹不能眠揽衣独傍徨索居思逺人邂逅不得当从君乞谖艸使我心弥忘
　　赠子
　　偏得伊人意吟携月下锄稻香通竹坞新句防踌躇
　　日晚歌
　　日垂暮兮闲眺下庭堦兮迟迟揽秋芳兮可爱抚黄菊兮彼陂枝扶疎兮潇洒纷英英兮陆离菊逢我兮暇日我逢菊兮茂时澹相对兮逾好兹逍遥兮无期
　　二
　　月娟娟兮初生日淡淡兮余曜当兹辰兮有懐倚柴门兮永眺彼渔父兮何为支两膝兮垂钓夕阳尽兮忘归临清流兮自照袭芳艸兮相盼余与子兮同调欲有言兮无辞览前林兮防笑
　　春晴
　　短袷狎轻风檐牙映日红水流残雪外家住鸟声中柳怯顔宜笑梅欹韵特工故人春倍好应访百花丛往枫谿看梅经梅花道人弟园址【道人吴元镇字仲圭自号梅沙弥】
　　从此西行去春风处处花沙弥留碣否乱石拥残沙
　　代简答友人问舟
　　大雪扑空下兼之失轻舟咫尺困沮洳停云思悠悠一朝曜春晖欣欣动生意鸟啼鸡亦鸣堤杨发新翠舟失不复归沮洳已平地三复杕杜章浊醪愿同醉
　　宿荻秋庵水阁
　　夜半溪声到枕邉数行哀雁落青天依稀酒醒残杨岸冷月秋风系小船
　　二
　　斜枕残书秋水邉数椽如欲傍青天黎明惊唤斜塘去隔浦渔家尽放船
　　游秦驻山道上口占
　　匹马踏残阳乾坤亦渺茫海潮东去尽行子但愁肠
　　讯京师归客
　　昨夜足拳三尺鐡长安马上髯如雪忽闻人从长安来披衣不待柴门开紫裘半醉别燕市家君可有家书裁吾知书中不得意小鳯霜折抟风翅客囊羞澁布袍单红签逐套平安字写时雁渡湘江水到时水落芙蓉死便令厯厯道分明往事蚤隔三千里天长日短归不归愁心乱逐孤篷飞
　　作客东门行【悼衡儿作】
　　作客东门归舎中稚子牵衣嬉行行去去绕膝不相离阿耶抱儿儿不愿防果与饵儿蹔嬉母傍耶开侧扉去舎中稚子呱呱啼啼出大门啼入室帏四望弗见伏泣不能止一日不归三日儿病五日死儿欲耶抱耶怒起耶欲抱儿儿死矣人生亦徒自苦恶用尔尔乱日荒郊漠漠白骨一何离离不知吾儿何处悲且啼
　　惜哉行
　　惜哉云中鹤矫矫乗风翔亮音振天表光洁凌秋霜一朝堕凡想误入鵞鹜行敛翮独惆怅羞闻称鳯凰
　　二
　　十年拭一劒用尽华隂土忽然被摧折霜锋陷如龋既璺不可合既不可补呼水再鑪锤寸心苦复苦
　　大人奉使代藩期逝未返以诗纪懐
　　日日还家日如何日日违西风嘶羸骑朔雪防征衣官路程难定归途信自稀百方聊解心事乱云飞
　　二
　　期在仲冬末过期犹逺游简图稽马邑指日计苏州客路南来近离思北向愁中途遇良友傥此为淹留
　　三
　　薄宦本无味徒牵离索情觐顔知捧玉纳手苦懐冰古驿听严鼓黄昏对短檠何时卸尘韅团坐话东征
　　四
　　马首苦风霜遥知忆故乡日高墙角暖酿熟瓮头香嵗暮情相昵初归味倍长如何困修阻劳我别离肠
　　五
　　嵗晚天风急啾啾细鸟繁夕阳下归路危叶集頽垣感物思千缕抒懐诗数言征车应不逺阁笔倚柴门
　　六
　　持钱晨入市欲往问君平霜落开归计冰深尚逺征对人多解譬并我不分明试看三吴分何时返使星
　　七
　　漫説宦游好那知作客难晨昏惟逐队僮仆共盘桓旅病难形字家书数自看不堪离别况渐欲憎长安
　　八
　　再将家报读十月发京师破惑真无计寛愁但有蓍始凭书限日今恃筮为期北雁南来尽归帆莫更迟
　　九
　　外孙新学语试问祖归不对我每防笑不言频防头经旬皆恨别半晌暂忘忧婴慧偏多验门前望客舟
　　十
　　匪我闗心极其如期逝何日偏归路短愁与客程多穉弟防回望亲朋数遍过度来应咫尺尊酒共婆娑
　　寄赠唐宜之兼呈知非道人
　　茫茫廿年余一往图自快今来始回首逢人尽堪拜拜罢还致辞不知双泪滋谁能药石我没齿长相思病夫寻扁鹊片语容自绐愿子埀谛聴一一陈其私我病胆力薄我病眼力卑我病骨力脆我病愿力雌愿力苟不深扁鹊无可为明知还故纵悠忽不自持惰窳苟如此堕落安足疑感子惠我言忽惊千钧锤临风还再拜千里如见之
　　送程子长兼呈魏瓠园先生
　　一病月余久坐失春风期青青梧桐叶隂隂桃李枝感此方叹息出门遘相知短箑扫古木兼之题新诗古木苏家风新诗漾轻漪芒鞋遍山山此去将安之路若经海宁为谒瓠园师请诵隰桑篇道我遥相思
　　同唐宜之过枫溪访卞子厚先生
　　故人卧穷巷泠然防幽独入门狭于舟偃蹇数椽屋梅雨夜来过牀趾秀苜蓿残书四五巻石枯毛颖秃敝榻庋古画淋漓潇湘竹中有梅道人斜枝拖半幅迎风势掀舞疑入筼筜谷稚子髪散乱闽音解呼六新从武夷来生小武夷麓问之了不领频笑眉纹蹙
　　长水怨【为友人妾赋】
　　妾家住长水长水东西流青青湖畔柳迢迢湖上楼十三学钗书十四工箜篌十五临窻绣精妙世无俦翩翩少年子窈窕行相求借问楼上女可似罗敷不里妪前致辞愿君且淹留美人好顔色终日楼上头兼之临窻绣精妙世无俦君子谬垂盼闻言中心喜语我长者行同声谓应尔郎君美风度玉树蒹葭倚十九渡长江声名若江水好花不独荣天生合连理行行随君去黙黙思故里牵帷防回唤低眉羞欲死临镜贴花钿可怜体无比纱窻春日午脉脉情何已忆我在家时拈香绣大士金刀翦素绫莹莹白于纸刺成莲花叶彷佛香风吹香风吹入梦梦到莲花池绣痕细难识但觉生蛾眉静玩坐逾久忽忽心自疑似曾亲见佛不知身是谁绫额尚余尺皑皑冰雪姿淡濡碧玉毫邀郎为题诗郎书拟右军妾心亦委婉针锋与笔意曲折随郎转绣罢持似君秀色堪舒巻顾我每防笑妾顔先自腼落地为女子可怜侧室难陡然一回想心事惨不懽虽复防君怜鲛绡恒不干大妇贵家女妾身臧获看上堂伺音声下堂顔色含羞入空房恻恻濳相忆虽然濳相忆无用长太息诚得君子懽不怨长离隔大妇奄逝世一家身独当漂荡若浮萍随君流四方南都复北都终嵗长道傍黄金散欲尽不思归故乡壮志在四海妾心暗悲伤君怯不胜衣年来益憔悴十日九卧病奄奄滞旅次妾首如飞蓬并日忘食事上无姑嫜亲下无得力婢旋出又旋入常恐呼不至忧劳填胸臆刺刺肝肠碎嵗月渐消耗妾身亦不支带围日趋缓空复存腰肢事君垂十载不一生男儿羞佩宜男艸怅然心中悲君尝两畜婢中道旋弃之妾身非不容君自轻别离暮春三月尽束装谋南归买舟厪如叶帷幕不得施长夜泊丰艸巨蚊攒冰肌生小长闺阁辛苦实难为入秋弛行李僦人楼上居小姑家海濵闻之亦来依虽非久居计气息聊得舒良人忽生心娶妇支门闾随珠饰翠帏黄金饰绮疏红罗覆斗帐寳马七香车今日媒妁来东隣有美姝明日媒妁来西家有西施妾身匪木石焉得不孤凄对镜影如削安敢生言辞礼数任颉颃难比先娘时新人入门来灼灼艳威仪二九颇不足二八颇有余女伴觑鸾帏啧啧相嗟咨君心爱幸絶逈与旧人殊非必顔色殊新旧自相渝新人哭亦妍旧人笑不如孤房过慰藉眄睐聊斯须情知心不存词説空尔为新昏浃旬日忽作南都游俗语莫空房挽衣不能留新人蹔归宁登车去由由妾身姊为母同君亦登舟耳绾双明月堕髻垂金瑬飘飖荡湘裾艶如安石榴轻盈作纤步翩若云端游隣女相拥簇朱顔自生羞十年方得归一喜还一愁顾君色凄惨何用心怮怮莫非眷新昏懐此离索忧千唤不一答黙黙自低头舟行到长水妾自还家里亲戚往邀君君固不肯起诘朝云解维舟中须盘桓勿用再往返各使中心安恐君途上寒幅巾裁合欢恐君途上饥烘栗盈朱盘木落霜露急勿使衣裳单千语嘱奚儿劝君幸加餐平明奚儿至顔色骤惊颤向前往叩问泪流先被面郎君乞致辞此生勿相见十年恩爱深谢卿重依恋奈卿久専妬防见中情变不如痛割絶免使肠轮转妾身得闻之狂顿摧心肝天乎我何辜天乎真无端虽在梦魂中不料遭弃捐恨无晨风翼迅驶追君船泪珠十万斛那得飞君前牵衣一恸哭身死妾亦甘纵然被驱遣曷不先一言一去永决絶何处鸣烦寃自从入君门歴今垂十年虽彼鸡与犬亦当念周旋如何铁石人一絶弗复怜椎胸胸血呕委身赴清水骨肉痛如割僶勉相救止姊恩父母深我生不如死尚冀南都还重来过吾里性行吾熟知兹望殆已矣昔年别两妾我泪挥不止谁料行及身苦境苦如此呜呼仓浪天兹恨何日已新人入我门绣帷长日垂依稀覩容貌犹未通言词临行详睇视恰在登车时蚤知生死隔挥泪一致辞念与小姑别泪落如连珠妾初进门来小姑九嵗余探懐索果饵髪乱呼我梳今来已成妇骨肉情依依长别不一语肠断当何如我有两了鬟事我五六年大者髪覆额小者亦比肩晨兴聴呼唤夜深我眠而今永隔别涕泗纷潺湲平时解思我料尔当亦然掩泪入房来窻前见针帖残丝与剰线寸寸皆侬血向日入君目从今长断絶委婉随郎心郎心太曲折忽见大士像不觉泪滂沱稽首乞慈悲妾身竟如何今生无辠过宿生愆怨多安得转君心春风被女萝君心终不囘不如赴长河稽首乞慈悲再拜涕涟洏不望重聚首但愿相见时雨落不上天一见知何期妇人失夫心百念无可为但愿新人懽为君生男儿更念孱弱身疾苦不相离旧人识君性新人安得知十年守穷贱心事多苦悲愿君振髙翮及时凌风飞妾身长已矣相见知何期一字一呜咽行道皆酸凄
　　简钱彦林谋阻唐宜之金陵之行
　　野航去住浑难定似向金陵烟雨中凤老何天寻竹实雁栖随地傍孤篷浮踪三宿伊无恋幽绪千层我较浓半里梅花劳梦想况堪山水隔重重
　　二
　　不惜相随日数回武塘曾见几人来君逢好友邀吾共吾有奇懐向友开此去倘离香树圃何年同住藕花隈天雄归骑行将近留防应须细细裁
　　前重九一日送宜之之金陵
　　不堪寥落对秋风来日登髙若个同云卧杳沉深谷里月明还想小桥东谩言交味禅中淡偶触愁肠格外浓别泪欲弹聊复已无端飞出笑声中
　　二
　　枫林霜落暮烟青手折芙蓉赠逺征拟买野舠重话别恐临岐路转伤情片帆习习从今去万壑深深何处行悔我追随赢一载误将文字友先生
　　三
　　把手西风各怅然强凭壮语破纒绵莫言对酒多新恨譬不逢君自旧年此去好行秋色里相思半在晚林前醉中分袂休回首日上梧梢客放船
　　又赋得遍揷茱萸少一人送宜之
　　九日羣开竹叶觞茱萸传挿动离肠赋诗不少浣花叟吹帽那寻从事郎坐看孤鸿横别浦遥怜匹马乱残阳尊前已是蒹葭路莫待临流叹渺茫
　　送唐污父入四安山
　　污父先生久作隣未知污父是何人茶罏时畜长生火药裹常随不病身短袴独锄三尺圃角巾留挂十年尘刺船忽向千峰去何处烟波着钓纶
　　家书
　　时事纷纷不可诘孤忠耿耿徒离忧国人争愤柙中兕之子却怜堂下牛黄发廿年浪引领青山万古仍含羞弹章三上累胆落夙志不遂差堪酬
　　二
　　尽言上苑多芳草数去谁者蕙与兰素性恰并鸥社狎人间何意蚕丛难天生一副岩林骨赢作数年冷淡官稚子门日已久老人归来且加餐
　　招钱彦林仲芳兄弟饮
　　旧爱陶令静近觉次山好蔼如过邨巷篱下逢父老语朴情逾深古风动懐抱三复不能已念与君共讨翩然携仲来浊酒足倾倒














　　茅檐集卷二
　　钦定四库全书
　　茅檐集卷三
　　明　魏学洢　撰
　　诗
　　拟古仍古韵
　　肃肃戒严装恻恻将别离凄凄朔风急迢迢天一涯欢顔好相慰泪落不自知羡彼东园鸟依依家寒枝留云道方逺别云心欲缓出门申相问此去何日返木叶萧萧下潸焉惊嵗晚为子长相思为我加餐饭
　　二
　　十里跃青骢垂鞭折杨栁忽忆楼头人含愁对窗牖今日非相忘当年漫分手古镜若明月寄赠闺中妇皎皎契阔心千年共相守
　　三
　　泉落不上山泠泠响空石谁能将此辞寄语逺游客归来相宴乐樽酒且勿薄堂上邯郸倡美者巫与洛但苦杯行频不解苦离索华灯照道傍车马填第宅酒酣髙歌发长镵舞三尺人生行乐尔恶用相煎迫
　　四
　　箜且莫弹箫鼓且莫陈我有知心言凄然伤尔神飘忽逆旅客何假亦何真命俭意偏奢戚戚不得申朝为园中华暮为陌上尘斗酒非不足安用争要津请歌行路难匍匐良苦辛
　　五
　　华山千余仞夹栢青云齐枝枝遥相葢余隂覆琼阶上有双鸳鸯达曙酸且悲行者问闾里云是焦仲妻前车勿驰驱驻马且徘徊援琴谱清曲曲罢声转哀可怜被逼迫重伤相见稀生前痛离别死后徒双飞
　　六
　　未别视别轻别时太草草恨我非晨风送君桑乾道天长路曼曼江空水浩浩花落悲鸟啼身与秋风老
　　七
　　昨暮共携手明月射东壁细语何喁喁屈指犹歴歴十五入君家三见庭草易朱楼足歌舞匆匆逝焉适慕彼侍中郎薄天振髙翮男儿重荣名故巷少行迹青丝络马头黄金饰车轭怨君轻别离怨君亦奚益
　　八
　　春风媚佳节同游山之阿何用相赠遗下山摘女萝女萝非有私赠遗颇相宜托根北山侧施蔓南山陂但存纒绵意不怨相逢迟怯怯爱春华及时愿扬辉既邀眄睐荣甘同秋草萎同牀而各梦缱绻空尔为
　　九
　　脉脉当户绣不知双泪滋人谓石莲苦未解濳相思莲成娇欲泣泪落还渍之持此长悠悠芳菲复防时
　　十
　　静夜思妇泣自言秦川女嵗晏凄无俦寒碪伴机杼荡子归不归涟涟涕如雨钩帘望明月明月上几许清光知我心伫立无一语
　　十一
　　游思随飘风逺歴杜陵道道傍合欢花悉成断肠草红顔不堪驻妾愁君亦老为乐逮良辰归来何不早人生数离别百年非寿考忙忙风尘中荣名讵为宝
　　十二
　　洛阳多丽人罗袂纷相属道逢七香车芳风漾微緑夹毂愿借问来迟去已速幸我遇狭斜目逺路更促彷佛见蛾眉不用豓妆束嫣然一流盼朱顔美如玉所思不可见弹古相思曲曲中竟何言理短情自促野卉非不香采之徒踯躅今日白头吟昨日黄金屋
　　十三
　　行役出北门怅然见新墓朴樕集归乌荒榛翳村路生人尽黄土有晨终有暮死者梦已觉生者懵未寤落落初栽栢泠泠残露金帐苟不死我亦图自固百年饲蝼蚁古来有长度行乐惟富贵先为行乐误亮彼墓中人当年曽纨袴
　　十四
　　化久谁复戚年少相与亲灼灼豓繁华弃捐归荒坟骸骼变旅谷樵竖摧为薪所幸身既死不更愁杀人感此凋朱顔怊怅悲前因
　　十五
　　谁为不死人懐此终日忧来日当大难今日且行游行游须及时古语恒如兹口尔身不然留为今人嗤今古更相笑逝者无还期
　　十六
　　飒飒寒气发重以夜悲居人歌北风征人赋无衣一别渉九秋心知无久违门前征斾遥遥覩容辉归马驱倍疾亲为授前绥荷禂道相思百年愿同归梦君逺行迈送君出重闱惊泪浃芳席劝君莫分飞须忆离别时出入频相睎从今脱车辐勿复闚双扉
　　十七
　　薄暮逺音至戚戚心恐栗向前视尺圅手书粲分列妾顔三五月夜夜清光缺思君歴秋冬惠【缺】



















　　戏题家塾
　　好葺柴闗早下帷贫家父子习毛诗传经邀得康成在订字须闗叔重知茅屋主人恒菜色荜门好味只园葵先生莫漫歌长铗花老春深归去迟
　　散愁
　　冬意絶萧瑟楼头日日隂愆期雪不至无厌雨偏淫展恨频看史凝愁独拥衾自知人性后惆怅到于今
　　二
　　得意固无伴愁来谁可商未呼桀溺隠且学牧皮狂枘凿从千态牢骚付九章渐疑蓬户内亦不复黄唐
　　三
　　长日茅檐下轻风动短衫菊花聊自植蓬径不为芟入俗刃初试畏人枚可衔只应深自戢清影倚长镵
　　四
　　超俗还谐俗由来不可兼黄虀今已熟竹叶且微霑见月思姬晋临流忆谢瞻泠然神欲徃风辗逺村帘
　　重过蒋氏莲雪居用昌谷韵
　　十月严霜飞江空天在水沙礟霣红箨荒日下平地大野旷肃杀万物絶狐媚独存汉宫秋西风乱葱翠孤村澹微晃草湿寒泪惊丝转危叶片片枫林醉荒磴蚀苔衣窞黒閴幽邃平畴忽波立烟白失涯涘潭深古龙吼石滑蛟涎腻客雁呌髙旻千行作人字怒涛荡云色参错骈岩峙杳隔阛阓声时见断蓬起急趁半篙日櫂入茸萝里苦蔓罥黄葛树卵小垂紫深林人有无敲石煑丹髓吴舠狭谿转斜光照新穟短篱晒残锦芙蓉映缟帔碧篁韵凄澁欹瀬枯枝坠縠雯杂轻霭栎径浸沈毖归鸟飞影疾帆落园扉閟枯藤束方笈病螙避芸气牀头鱼肠劒铜花射朱几青鸟忆琼瑶白凤含粹堕髪成蜗牛笋迸北垣圮耳热商歌发苦调咽秋思冷熖摇素壁古庙笑木魅长夜读天问璧贱麸胡贵肠轮几回直心事飔风似壮士破刺促残编掷疑义诡谲石皷辞鼎彝汉郊祀聱牙故期期不谙奚复耻巨螯勍如鐡觞政苍鹰吏懽集余闲情柔丝漾芳饵嫩粉琅玕脆肥緑银光纸下堦荚钱薄閤检陈事懒谱难防曲羞裁雀台妓三闾倘前身数疑宓妃至赋成六螭舞万岫倒行次风髙山骨瘦月小蛾眉悴长天若鵞溪一泼潇湘意冻霞珊瑚頳老鹘刀棱翅草甜蒺藜硬铁骑沙塲戏霜扑平城儿愁絶昆仑使王孙拥罗幕葡萄闹横吹夹屏金鸭暖睡熟鲛绡渍黛拂青虫簪蒨脱胭脂臂此夕氍毹懽几人酸肠刺丈夫贵行乐穷达聊自肆归家防锦孩剪梅帖花子
　　赋得客帐梦封侯
　　燕山飞骑白如练羽林夜诏趋金殿宫妆武妓唱铙歌甲光雪照银花片材官小臣拜稽首肘后铜符金压纽丈夫此举不足竒虎头燕颔蚤有之会须万里筑鲸鲵忽然牕角射明月布帏斜挂猩红血
　　别蒋季
　　我本无心人啁笑杂凌厉我本有心人临岐惜分袂季也知我者不言领深意昵我坟典志去我卒嵗计譬人慕青山梦里皆诗思及覩青山色锦囊无一字春风好相忆一鼓莲花枻
　　野鸽【有序】
　　予得一鸽松陵更觅一为侣饮啄必偕朝而出必相向鸣舞暮宿亦然半月后偕飞庐上后至者忽飏去留者延颈逾时凄然独下自是絶不复出饮啄亦希又半月去者忽复来相向而鸣彼若相招以去此若相招以留卒各分散予哀其意诗以招之
　　野鸽莫飞去离羣真可哀重来劳梦想临别苦徘徊多此一时聚飜令两地悲未能遽留汝问汝几时囘
　　二
　　野鸽莫飞去离羣别恨多故乡难遽割彼此幸相过瓮黒栖秔米盆青贴芰荷不妨时饮啄问汝意如何
　　题茅檐
　　几度移屋陋巷兹来倍笑污洼短槛蜗涎诎曲颓檐螙篆槎枒门许故人题鸟壁容穉弟涂鸦饮酒谁共一斗读书差羡五车春月懐人薜荔秋风吹梦蒹葭无榻堪留孺子有蔬颇类茅家霜后老农饷蟹雨前诗客携茶矮菊浸浸彭泽盆荷小小若耶未得山栖聊尔倘云市隠非邪
　　归鸦
　　肃肃归乌帯夕阳萧条寒色上垂杨遥空泼墨侵云乱树杪浮青泻影长数亩荒烟山寺白半竿残照短墙黄故园择木知何处客路闻啼秋思凉
　　二
　　日落钟鸣霜树红悲鸦作队逐西风萍踪散乱投青霭野阵糊涂布逺空归路依稀官栁外人家黯淡暮烟中黄昏渐到枝头寂露脚斜侵古木丛
　　三
　　日暮烟生五栁村飞鸦阵阵晚来喧西风峭急迷归浦冷月荒凉忆旧园老树半枝留逺梦枯藤千尺踏霜痕嵗寒踪迹元如此雨宿冰餐不足论
　　四
　　触眼凄凄惹梦思特怜乌鸟下来迟凭将暮色云千里借得青天月一枝桐井不堪荒白影栁堤非复淡黄时倦飞语涩声难译应是长林归去辞
　　五
　　城外林光照水清城头击柝子乌鸣危枝半折栖难稳片叶孤飞梦屡惊风雪终宵羁客况烟霞作伴故人情寒碪敲碎三更月黒影参差荇藻明
　　六
　　天髙木落万林衰古栢啼乌忽满枝可是墓田喧野鹊依稀渔艇着鸬鷀移株苦削风霜片顾羽时飞烟雨丝到处有山皆可托傍徨游子暮何之
　　七
　　归鸟呜呜傍晩回暮林萧瑟自徘徊孤飞覔伴声偏急缓调无腔意更哀秦女停梭无限恨何郎困狱可怜才夜阑似谱乌栖曲月白星稀冷画台
　　八
　　拟将秃笔露槎枒一扫寒林百只鸦哑哑悲声凄月色苍苍疎影缀霜花横铺乱簇难成字冷水孤村着处家枝重露浓清夜永渐看檐角起朝霞
　　读史述
　　矦生
　　翩翩信陵君夷门防竒士白手搏强秦缓急莫堪使一防虎符飞再防鐡锤起杀气入邯郸秦军无坚垒此时夷门客长笑送公子头颅留谢人事完身足死
　　蔺相如
　　秦王防渑池邯郸出孤注帐下千熊罴笙筝乱如雨提瑟藐万乗耽耽视毚兎一夫瞠目呼虓虎不敢怒残丝奏杀声雪锋交五歩昔年柱前血今日堪相污壮哉蔺夫子千载有余慕
　　鲁仲连
　　鄙夫争一身身外匪所计有如魏帝秦何与鲁连事先生独倜傥慷慨决大义五岳倒地轻沧海连天沸吐舌如吐刀锋锋着人厉白日走秦兵先生天下士
　　屈平
　　洛阳隽年少投文吊沅湘愍累堙郁志讯累逺自藏謡诼虽蔽明美人安可防苟能歴九州故都可徜徉嘿嘿不忍去抱此九廻肠骚人恨无限千载为悲伤
　　伍员
　　楚臣报楚怨楚人心胆寒但当收谗夫葅醢流余脔断棺笞故主倒行剧无端长蛇栖郢宫举国发冲冠秦庭七日哭安得不悲酸
　　荆轲
　　萧萧易水波日晏客未至十三死灰儿勉强共大计坐中击筑人何不充秦使田光死也饯于期死也贽空死一无酧烈士丧英气愿逐酒人游哭尽不平事
　　张良
　　子房妇女容冷致澹人意鸿门撞玉斗从容自游戏想其眉宇间消尽浪沙气壮心未肯降偶尔付刘季万户亦何庸赏功汉家事谷城拾黄石归来好闲睡
　　苏武
　　苏武挺竒骨矻然不可移齧雪兼咽旃掘防还牧羠孤臣合穷死不用青天知区区惜朝露故人真女儿
　　李陵
　　李陵飞将雏千弩应倒万里搏单于匈奴不堪埽箙中花箭尽鼓死龙城道名败志不成身与氊帷老日落望乡台酸风嘶荒草子卿不相理十年恨盈抱
　　朱晖
　　我乃踽凉人好谭快心事文季年十三倜傥露竒气睨璧绐少府片言重把臂公叔济长河望风走汚吏读此浮大白五斗不成醉
　　李文姬
　　文姬巾帼流乃是女智囊三子返闾里怵然暗悲伤鸢肩阚如虎六尺危朝霜十年酒家佣一朝归故乡姊弟相向哭行道泪滂滂
　　阮籍
　　当年竹林中歩兵尽髙妙登山赋英雄恸哭兼长啸却令两竖子代我解人诮此中深意存醒人那能料吾有数斗酒垒块可堪浇
　　田畴
　　夜读刘虞传胸坎生不平无终有一士烈烈千人英栾布不足数申胥难与京吾将夙严装万里从之行谁为同心人千载陶渊明
　　厐徳公
　　厐翁襄阳人不识襄阳县躬畊有余暇支颐玩时变鹿门漾春风吹落桃花片区区一角天儿辈已足办
　　周瑜
　　公瑾起江东翩翩美年少瞒兵百万来风流剧谈笑一箭火鸦发糜烂连天徼黒熖走江陵飞光落刀鞘奔涛沸鼙鼓鲛舞鲸鱼跳赋诗横槊人惊魂腥孤峤潮转紫旗回江青发红照
　　诸葛亮
　　受托诚不易知人良独难南阳虽子房谁为鄼与韩将相兼簿书心中多苦酸十出九空归一身亦凋残为君歌梁父中夜发长叹
　　孙嵩
　　北海孙宾石沉烈有深意道逢卖饼人一呼魂魄悸携手同车归上堂拜昆季门外正狼虎闻声莫通气事平相笑出戹屯乍成字问君复壁中还有几名士
　　刘琨
　　越石志四海中夜起长歌万国徧戎马泪落成江河失路归无家同心媾女萝银甖血犹泚转眼仍操戈英雄功不成慷慨呼奈何
　　祖逖
　　英雄不得志此事休问天刘生幽院死祖生亦可怜击檝渡中流激昂先着鞭一夫搆内难壮士功不全浩歌唾壶缺使我泪涟涟
　　荀崧女灌
　　荀家有娇女艾年方十三桑弓鵶翎箭匕首霜花镡月黒跳孤城重围密如蚕平明转战出军中杀气酣不假七日哭蚤达尺八圅援兵走风雨髣髴破章邯借问骁将谁发覆青虫簪
　　王衍
　　防勒少雄桀倚啸上东门尔时正穷贱猛志凌中原杯酒较帝王意气何轩轩却笑王夷甫白首工清言劝人着柘黄龊龊不足论
　　殷浩
　　深源不出山令名跨江东虚声可坐镇那足敌枭雄角巾归乌衣澹然流髙风悠悠行路口理合深弥缝才穷气先折咄咄徒书空
　　谢安
　　安石东山时优游丝与竹以此理世务驯若山中鹿当其防新亭朝野尽蓄缩从容谐笑间不言使人服临风毎懐想可人温如玉
　　王羲之
　　茂经世才安石更文雅逸少故风流岂是悠悠者殷谢噉空名人心同败瓦好语不入耳世事解人寡作书换鵞羣山水秀而野
　　王猛
　　景畧敬仲匹西北千羣空观其驭邓大类隆凖公古来草创业善作期善终敌碁难尽杀须让东南风赌墅得胜着残局收全功方信敬仲竒小白徒英雄
　　刘裕
　　一夫驱千人寄奴天下竒新洲射长蛇没羽血淋漓青衣双药一呼忽失之鲍风腥帝劒快事恒如兹殿前一横盻愁杀桓家儿
　　顔延之
　　顔彪酒之狂俭徳类知道超然繁华外落拓自为好沉饮匪荒宴春郊卧芳草千秋两歩兵孤懐恣倾倒谢家豓芙蕖秋深竟枯槀
　　乐陵王妃
　　淫风扇齐梁遗事供唾骂读至乐陵妃忽然涕盈把可怜乐陵别握手泪潺潺带玦割相赠此去何时还郎留壁花白郎去池水殷恨恨肠寸絶玦莫留人间天乎如有情玦当化为环
　　贺若敦
　　丈夫营四海守口当如防漫掉三寸舌焉保七尺躯贺若大将才功灭身亦俱快锥刺儿舌儿舌血模糊快口刺人心憯毒过矛殳感兹酸楚言三复还长吁
　　读史杂述
　　两吕虎负嵎将相徒手搏诱虎弃深窟缚之若狐貉飞诫闭殿门驰节斩长乐成败呼噏间日出欃枪落
　　二
　　英雄图退歩可嗤亦可怜驰逐威八荒日暮求三山手植金光草吸露还餐烟悲哉秋风辞茂陵乃无年
　　三
　　审事贵审几急湍迸石罅东京横貂珰羣狼啖天下但当殱其魁何用苦不赦日入慝相求惊鸾飞下楼徒令千载人念之双泪流
　　四
　　桓郎好竒防百发无遗矢嗟彼佳人儿置之若充耳身弃千貔貅独行不知止病马忽腾槽驽马栈下死何代无防郦兄不欺已
　　五
　　烈烈南风恶人传天下乐浴尽簏帘香铜驼立荆藿当时生桓文杨家作伊霍伤心箭头书吹向金墉郭
　　六
　　海上拾鳬毛陆离三丈长岂不洵文采对之神色怆繁华少年子三五自成行铜驼且流血金谷且流觞为我问广武天道何茫茫剑解穿壁飞不解斩河阳
　　七
　　番儿歌阿干鲜卑山色寒阿干歌声苦鲜卑水酸楚武皇虎豹威猛力廓郊圻骨肉快相啖诸儿还日稀秦川血没腕六宫已灰飞为歌阿干曲曲终泪沾衣
　　八
　　番儿花箭强金簳狼牙脊单枝折如朽十九胜千百兄弟相为依一如箭在笮敦弓交驩好角弓刺乖隔我作折箭吟阿干第二拍
　　九
　　时危保七尺恬淡颇有余志扶大厦倾那得屏人居岌岌宋鼎折扛者须贲诸袁刘两骲箭射堋安得除青青石城月夜夜石城闾黄捧玉玺乳妪竟何如
　　十
　　吴翁初虎啸顾盼生雄风领军三十年对之何梦梦跛奴一朝至探鷇还呼熊昨日昭阳殿今日单于宫徒令韦衡州热血喷长空
　　十一
　　女蜗五色石用之堪补天石破天柱折明月落长安龙子发未燥竒绩凌齐桓明月照四海如何坐愁叹短歌闷欲絶敲碎黄金柈
　　十二
　　天生普六茹梓发周家庐刺遘厄防惜哉剑术踈一夫叩刀入壮士皆次且随王有樊哙赵王无鱄诸白日脱惊龙弹指空踌躇
　　十三
　　后庭歌玉树为乐殊未央金貂杂蛾眉擘笺飞琼觞天子好风流六宫游冶塲懽娱不终日隋兵来醉乡千年燕支井破月照荒凉
　　夀叶绳毅先生
　　秋月皎皎秋风髙绮筵笑语心陶陶画帘轻卷众罗拜琉璃琥珀浮葡萄勿用起舞翻鹭翿勿用杂筦声嘈嘈袖中有诗调颇劲须令子晋吹洞箫吹彻仙家栁枝曲笑纹几折红琼瑶再吹先生考槃乐先生闻之转嗢噱黄发鬖鬖白昼长手中但持银不落闲拈碁子记觥筹常时失数添杯酌檐外晴云擘絮轻偶然目送浑防却入秋逸兴更遄飞年年胜事供林壑紫螯绣鐡汾湖蟹黄脂冻玉汾湖雀儿郎团坐共酕醄乳下孙孩解嘲谑醲醲春酿送来频量胜不嫌觞政虐微酡就枕梦于于朱颐忽解眉忽舒陶家徒有五男子但觅梨栗无诗书眼前列坐斌斌者对之不饮当何如伯也有孙头角异仲也笔落鲜霞腻叔也畸想劈天荒季也夙办凌风翅更兼小阮跃竒姿春波防秋风媚酒觞墨垒较雄雌一家旗帜分行次长离蜿蜿采毛长将飞未飞声啾龙门万仞古桐碧百鸟不敢相翓上有神鹄翩翺翔頫览九土知圜方冲颷一举造旬始仰吸沆瀣储糇粻黄鹄髙飞青凤语身轻俨逐朝云举回首平生春复春豓风几度桃花雨安期赠枣枣如银宫多少同心侣自出三山仙厯深折铛石髓留谁煑野渚优游尽室闲道顔潇洒仍如许倚杖门前秫稻香东家鸡酒西家黍緑杨深底缆渔舟斜光村落归樵去武陵源里避秦人料得当年仅能尔数竿红日照窗纱未梳短发杯先至金掌何须覆玉浆趁流挹取方壶水醉乡元接大蓬莱自来中圣长如此瓮头沙洛富如渑黒甜半晌重酾起一日小饮一百杯百日小饮盈万杯从今大饮三千载酒波喧沸如奔雷坐看桑田变沧海糟丘酒池相转回
　　舟行
　　野眺旷无际泼空云万重无心闲防染港口出渔翁
　　二
　　云沉波影暗寺古鸟声集平畴三尺青风披见蓑笠
　　放歌赠程子长
　　愈也具五穷鼯也具五穷子长之穷参有之子长之穷将无穷子长工作字笔尖常带钟王意子长善苦唫藻思杂组曩与今子长陡然逸兴剧五指拂拂写竹石老藤夭矫挺长虬仰看青天仅盈尺子长子长何多竒观者咄咄争嗟咨郭生风鸢亦尽好那能调合富家儿自画自题更自咏饥时饱看徒尔为黝云惨澹酸风急葛巾吹折当窗立五侯七贵漫相邀字烂袖中终不入熟朋作伴到门前肘后推之转羞澁穷人着处逢途穷朅来住我东城东浮图挿天孤影直鐡隼摩厉穿长空幽澜有泉自清泚灶烟寂寂听晨钟牀头秔米并日涸安望斗酒酣新丰当今国风殊偪仄覔一荡子不可得浓人不入裘马场淡人不受烟霞癖闭门数箸析秋毫纵能好书不好客满堂尽是愬贫人谁能一画疗贫防安得弥天僻壤皆齐梁十里一置田孟尝又安得孟尝筵前各置郭有道不至误列君鸡鸣狗盗旁吁嗟乎为君作歌抒中肠曲终拍絶空傍徨
　　寄人
　　西风峭急愁云结镇日闭门春事劣几囘竚旭射窗纱褰帘又诧红梅折年年二月乱花香今年尚堕前年雪柴扉萧索客来稀剧谭谁伴玲珑舌歩兵习嬾爱沉酣文园耽句成消渴常闻外靖难内宁随身小病何须絶忽然长啸盼吴钩离竒病骨非雄桀平生壮志勒燕然防须踏碎千山月丈人刘览古人齐间通景岐黄説奚奴松下晒书回连云剪药清泉冽石铛曽否煮金樱相诒乞在蒲觞节
　　九日同严知章澹如兄弟游茶磨山和周颐和诗叟
　　朅来松陵叩好友到门恰值九月九主人大笑携上船船头载花腹载酒舟子劝上姑苏台众客首肯我独否青山只作名句观耳目熟烂妍亦丑但问谁家富脩竹我船便缆堤上栁布防直指吴山麓石路荦确争猿猱日脚射颊赤汗泚伛曲不啻肩重负诗翁却携乳下儿七十又五健趋走山僧烹茗饷梨栗柿如火红大如缶纸鸣渐觉寒颷生起览竒迹竟何有稻香未老农暂息罗拜大士集村叟奔上絶顶瞰湖光帽欹花落风生肘洞庭缥缈波云沉彷佛顽沙卧千亩梦想晴涛匹练飞此来未足舒窈纠临行爆竹响空谷青烟一缕千峰吼细雨斜侵湿布袍放船倒出莲花溇木兰短檝浪痕轻随风容与烟波薮上方树杪挿浮图金山小寺江心陡浓浓岚气醒复醉逺山百簇频回首治平前度磨盘山朱旭炯炯光照牖隔林笑指碧防岏共约听歌到初酉骤观山石埶颇仄愁无平壤安杯瓿斯须箫管咽流云参差满地胭脂厚吴王台沼旧风流至今士女皆琅琇逦迤妖云十二峯铿锵豓曲三千部当时争看碧油车画船别驻清谿口芦花隠见舞凉风中有美人垂素手缟衫红衬水仙妆钩帘遥睇偏淹久笙歌队里浪相猜伊人莫是罗家妇拂衣独起歩山趾夕阳晼晚清飔防长春桥影鞭虹霓老石粼粼水浏浏忽然回望听歌处五色斓斒恣践蹂烂如彩帛剪缤纷乱洒石间杂琼玖又如粉塑絶鲜明寸人豆马棼相耦促坐但闻丝竹声遥瞻竒丽浑莫剖应如余昔防中间黒衣亦作云黝眼前声色春花秾纵复病懒亦抖擞同来伴侣大呌絶私喜兹櫂良不苟暮霭羃羃山欲无挽衣不行烦劝诱余响铿然落翠微曷若趁此含清卣哗呼跳船船欲崩急索巨蟹浮大斗五栁先生淡如菊随俗尔尔亦其偶强哦古句半已残蕉叶且复倾瓦甊酒甘不厌觞令酷众人或辞我辄受推牕更问曀与晴皎月若出当坐守有客不语只沉思画船还傍芦花不笑尔痴痴一日懽逝梁久矣犹思笱石湖淜湃撼船底倩此万顷洒尘垢乃知佳节游名山须避佳节参前后矍铄老翁诗兴剧明朝独去登虎阜

　　茅檐集巻三
　　钦定四库全书
　　茅檐集卷四
　　明　魏学洢　撰
　　杂著【一】
　　易屑序
　　易变易也善易者瞩诸爻所处何位旋瞩今日所处何爻匕箸之细帏幕之昵以迄辅猜主调宫禁制防扈掌旗皷平眙之变而翦数百年薮伏之奸防不了然覩成画下画上画单画双画司于惚怳之中而偕之为俯仰夫所谓观象之易连山归藏遐哉邈已桥庇馯臂周丑之属亦阙焉亡传覩记所逮尚其占者恒多长卿诚鄙乎然解隂阳灾变也先敺旄头剑挺堕地长翁能知兵谋小黄令以易为治微章成务之功焉而君明更直日用事尤精恨阉髙复生卒塞涌水之异尔西京易学大氐皆尚占也而子政谓京氏学独异田何岂其然哉岂其然哉独怪辅嗣孤茔冷火犹能邀客谈今读易注读穷微论虑亡弗津津防心者湛于易若是而槩视象数为小流易家尚辞自此始晋之涎狐也宋之耽焉蠧也今株焉而已向其利则前足防后足兎之蟨也已矣成务者谁邪余乃喟然嘅善易之难其人也日夕披六韬与兵何与曾不逮屠狗贩缯胸无半字者崛起握大将之权日夕翻奕谱与奕何与曾不逮穷寺五尺之防目不出楸枰而擅国手日夕防周易与成务何与曾不逮市上瞽人受钱数文或能为穷甿指辟趋之路易之无禆于人与人之无禆于易也易奚尤焉昔子云覃思浑天为太惧其泰曼漶也益之以首冲错测攡莹数文掜图告而曼漶乃转甚故和仲讥其以艰深之辞文浅易之説千载而下意雄于辞尔庸冀寔用至闻耶律楚材入委佩出擐甲治术堪翓隆中而星辰图书律厯至方言禽语靡所不晓人未尝不豓而诧焉以为王佐才也而王佐才之所湛灊玩绎者则又于曼漶之太为特深嘻兹诚曷故焉葢子云仍汉中叶子装易学犹存髙康言当身陨博士弟子互诫勿谈易而获正传者学俱亡章句苗裔依然丁将军也是故三方九州二十七部八十一家二百四十三表七百二十九赞其九九大运以大衍为昆仑然则雄它制皆尚辞未始尚辞也彼将以是撠胶葛而腾九闳浡滃云而散歊烝殆不能不为艰难者与而以三防絣以象类文不虚生然则未始不尚辞实未始专尚辞也以楚材精解数学闚彻胥靡是犹穰矦披六韬奕秋翻奕谱也虽欲不寝食斯编洞悟厥防而出之以成天下之务庸可得哉余友陈则梁口能剧谈过雄博览半雄而好深湛之思类雄然雄徧为前人优孟貎迁自序序法言青之于青尔则梁为小序则不翅轶雄及其为易屑也覃思研精摘抉杳微匪不戛戛乎陈言之务去而卒不持昔人荄兹之解藳本葢数更矣一准于理彼谓视古修辞宁失诸理者真令人齿冷也夙与蜀才竞险而易道反于夷庚雕虫篆刻悔犹弗尽弗悔顾几尽之则梁而尚辞焉已哉且又非尚占也离王离郑而往参焉其象辞之间与余既观易于则梁氏行将观则梁氏于易且叩则梁所处当属何卦且叩则梁今日当属何爻则梁尝别为同人注矣余离于訧也差鲜余亦则梁卦中人也且叩则梁与余当属何应一人一书一事一画一日一画万人亿人一画万事亿事一画万日亿日一画审于斯也易将与庖牺氏接奚论商瞿嗟乎作者既不易解者良独难方子云著书成岌岌隣酱瓿尔陆绩宋迭相述而至范望注十万余言文中尧夫迭相予而至君实畱心三十年苦思已不没矣讵敢望施行况易屑数言鸡跖集之将鸡肋掷之岂有为则梁楚材者哉然子云称昔人之辞廼玉廼金夫屑故金玉屑也金可以曜虎玉毋以抵鹊知必有为则梁氏桓谭者【庚申七夕】
　　钱氏家乘序
　　钱王之子孙徧天下渡钱塘挟岐黄言以世于魏里者亦四五家其族迭生显人恒情好炎则傅之贤者避其羶则反逺焉以是时离时合无恒谱然至追泝苗裔则无不扼腕而谈武肃王事眉颊皆动余往来诸钱间或藏遗像或藏庙器或有藏武肃胄者未尝不奇之然意其好事云尔迩从王孙辅之所徧观家乘载钱氏宗派特详及读武肃所制序与其庆系谱图父寛以前七十一世为籛铿去竹畱钱寔为定姓祖铿以前八世为黄帝黄帝之父为少典是为第一世祖余不觉冁然笑曰嘻英雄亦复尔邪余交游多钱姓乡知其武肃王后尔今日乃信其为少典黄帝之后此一奇也少典讫籛铿为十世籛铿讫武肃为七十三世武肃讫愈斋公始由淮甸入嘉兴为十三世又十三世廼讫今王孙通算一百六世夫自少典黄帝以来世代緜邈窃拟其祖孙相续为万为亿为秭至巧历不能竟矣今日乃得约略其数为一百六世此又一奇也兹隔什百武尔犹然离合之不常而思泝瓞于浑噩之前信邪其传疑也邪然前武肃者不可考而后武肃者入宋为世胄则可考即余派曼漶不可考而派之初分各自为岷为昆仑者则可考武肃自传疑尔王孙岂传疑也邪嗟乎王孙吾于尔武肃有感矣昔唐季防乱人寝食白刃中行者虑亡不溅血没腕而我吴越数千里之内嬉游歌舞者一百余年国有英雄岂非生民福邪吴越备史称武肃微时有瞽人善相骨值武肃者再叹曰天下乱矣朞日内再遇贵人然则英雄之生又岂生民幸哉方今承平累世敌踞瓯脱地以哮而椎埋之雄间出没海屿短衣怪状之客飘忽聚散莫可迹其后者三吴间随在皆有纬之不防而忧宗周窃惧天下庸庸乆矣非英雄不大治非英雄不大乱安得材如武肃者使生诗书帖括中雍雍从经生起家入佩委出持钺为圣天子澄清瀚海以毋诒九重宵衣庻几哉享英雄之福而不撄其害尔王孙中傥亦有奇伟髣髴者乎嗟乎英雄不常有江南髫孺负贩尽耳威名者独武肃一人尔英国以下博古者罕能道魏国以下虽子孙披牒亦复掩巻茫然葢皆孟尝所云不知何人也已矣身为神明之胄而黙黙鲜所感嘅自许逺志厪觊一诏禄于朝孰非它年不知何人也哉夫士亦各自鞭防尔冯故纸而吊经纶蕲为国树千年之绩才或稍格焉姑属其笑语所接覩记所逮嵗时伏腊所往还者相与莫逺具尔以无愧先民不然迩则弗昵而往是圗则是少典黄帝诸漠不关情之人举引为族党宗戚而族党宗戚反不翅少典黄帝视之也无用问苗裔为矣此则王孙尊人命修宗谱意也
　　浙忠录序【代大人】
　　流俗之士将图内便其欲而外惧无解于人也则例举古圣贤髙论之可附者以为自扞之楯遂以此人无心而天地无气于乎悲哉自语黙取舍出处进退以至生死之闗古之人何处不立隄防今之人何处不开遁径天下幸无故耳苟不幸有变势必至喂猪之辈尽得以匹夫匹妇之谅笑人此忠臣义士所为中夜决起慷慨发洛阳之恸者也方今圣天子在上崇显节烈以震厉百辟特诏议先臣方孝孺諡并赐焉命下之日臣工忭舞于朝耆老加额于野咸耸然若方先生复生嗟乎人臣诏禄而后即以要领付王家绩之成不成命也才之能不能质也独此九死不回之气挺于天壮于学畱藏于百千万世纵复烟销尘陨恒皎皎与日月争光试观诸杨勲伐岂不炳烂当年而精采曾不敌正学之百一岂非为正气不可泐哉昔正学少时见典册中载往喆遗迹辄慨然慕之今钱仲芳亦近取浙中铁汉彚为二帙而正学为之先若将挈焦府筋骼日薫习刀锯傍志士之闻风而兴也葢若此顷邮寄一编遗予予为正襟读之读而悲恨不使我有泪千斛读而快恨不使我有髯千寻助皇上鞭流俗之顽而迫之痛者必是编矣抑闻之泝江者必探其源养勇者必厚其本一腔裂而十族捐此特湍之遇峡而鬬者也苟正气无根则耻心易散谈它人而勃勃欲张者临己身而忽费踌躇仲芳傥亦念平居幽独中自有所谓汶阜者乎
　　两汉郡国名吏纪序
　　王室之患莫亟于民穷伤哉今日东南之民何如也佃者受人田数畮长夏火耨持緼袍质于市以粪比秋少收数钟粟緼袍不得归相与聚妇子而啼总量终嵗适足供它人耳八口无与也不获已贷貣毋钱势家乘其迫而厚责焉度不可再貣急之度产尚浮于本则故缓之以需其息之盈一朝取鸡犬屋瓦靡遗焉甚者鬻帑不继躯命随之矣农人曰我农人独然耳及观防栖者晨兴啓市户辄愁桂玉古乐府所称盎中无斗米储还视桁上无悬衣者又比户然也夫天地之植何日不蕃息而民之瘠乃若此敢问财安归乎曰于乎有两窟焉没之上则墨吏猎以去辇十之一二之长安余之私舍举世相事为故常下则所谓势家权子母者也抑岂独权子母而已小民力耕疾织得屋数区膏腴数畮干糇小失人辄攘而餽诸势家片纸朝入则产夕破仓卒自餽获酬厘粒者已不翅厚幸矣或两有所饱则两势家中剖之中人以下大氐皆坏令甲凖产定役葢犹寓董江都限田遗意焉迩士人一通籍辄拥膏腴累千百而烦役不及又且诡覆它人田议繇之日又且为它素封者请小民日夜几颍水之浊而不可得贫人益贫若斯者岂谓薤本难防哉一董少平立摄詟耳而郡邑吏剖符以出类不能无欲莫敢皦皦为百姓争相与为儒儿意葢曰尔为彼也我为此例耳毋互相执可也有此两窟民是以不旱涝而嵗常歉不疾病而神常癯彼农人劳困极矣利最微人又交贱之计不如为商贾夫商贾匪可以无赀也窃见庻人在官者怀檄入民家莫敢仰视至城捽其项入市庖坐而醉饱焉啗毕更重索钱又见势家苍头喑哑逼人数步之外细民笑颊承之见主犹可见奴怕欲死此两者商贾殆弗如然彼实具牙角材农人未易羡也弗能者廼抑而为负贩负贩不给不如摴蒱摴蒱不给不如穿窬穿窬一再试则胆张而欲倍夸于是大盗生焉夫大盗正所谓盎中无斗米储还视桁上无悬衣者也敢又问财安出乎则唯有仍出诸乡者之两窟而已矣于乎田儋项梁之徒杀秦吏如草芥势家骤遭剽掠玉帛子女漓然咄嗟顷耳而守若令方且沓沓如故本之不防标亦蔑圗似百年常可以苟安岂不悲哉孝宣帝拜刺史守相辄亲见问二千石有治理效辄以玺书勉厉加秩赐金或爵至闗内矦常谓太守吏民之本夫处闾里而谓治本在守令守令更有本焉若庙堂上谓治本在守令则守令真治本也余故辑两汉郡国吏之贤能者为纪治本治标咸备焉而兵者尤述之不厌详于乎斯又漆室之啼也夫【壬戌冬日】
　　慈乘小引
　　钱仲芳刻放生彚编凡古徳导人爱物者其言皆萃焉予更以事实实之爰辑慈乘嗟乎刀锯临前哀鸣饮泣触目悲痛不堪囘想顷闻齐滕之乱死者蔽河而下有妇人母子被杀其手尚抱儿者莫不哽咽应知物可怜悯亦复如是无论是儒是佛总无防顽此心也而恬于杀者或饰言理固宜然嗟乎人心各自知必欲言众生当杀者此属何意我甚愿贤者勿尔也我甚愿贤者勿尔也
　　老子初绎序
　　小时读韩昌黎原道遂随众辟异端语老氏则岸然以原人訾之今而知其言之羞也谛思目前之事何事不以妄发败谛思目前之人何人不以胜气乖我乃何人敢谯诃贤圣乎它亡具论观其诫孔子曰良贾深藏若虚君子盛徳容貎若愚去子之骄气与多欲态色与淫志是皆无益于子之身吾所以告子若是而已又曰凡当世之士聪明深察而近于死者好议人之非者也博辨闳大而危其身者好发人之恶者也为人臣者无以有已为人子者无以有已夫以此诫孔子诚不审于当年奚居若轻躁如洢不有若发其痛而鞭之至声辞交恻者乎朝夕念兹尚惧负仁人之谆复而乃訾之为原人多见其不知学也圣人之道大而无者莫过于易愿学焉尚未有暇也先读焦漪园先生所辑老子翼百家诠释奥义蠭起而于心犹有所未安姑取显达易晓者组而记之名之曰初绎葢粗令句字无窒而已它年辞义习熟视五千言了了如家人语孤存本文可也【壬戌冬日】
　　劝影斋集序
　　顾病已好苦唫也地崩山摧壮士死而后稍稍通猿鸟之路此路险怪曾经五丁蛮开之而昌谷穷其胜前而潮州后而玉局近而天池诸家以至朝鲜女人俱尝有车辙马迹焉此岂真不通人烟者哉然自嬴秦以来蜀道屡辟错入蜀汉入蜀艾入蜀温入蜀崇韬入蜀全斌入蜀宜为通涂乆矣而廖将军墨叶渡之捷至舁船上山奇幻出前人所未有然则狂险覔之功谁谓生贺后者易为力也余有懒癖不能攻坚择一夷易之径尚羊其间正如武陵扁舟自行自止毎遇桃花深处时复欣然傥再来失故道则亦鼓棹返耳因思混沌既凿而复完幸遇懒太守耳若遇谢康乐山口讵足当蜀嶂哉今而后君铲蜀嶂我向桃源宿缘不偶弗得通鸡黍也不可知凡心既尽遂老于其乡也不可知又不然入而出出而复入也不可知疑凡疑僊径路难测蜀嶂未必不与桃源相接则我与君忽一日焉相遇于一天亦不可知也
　　髙星弁散骚序
　　昔夏矦湛赞东方朔雄节迈伦慨然想见其人及览班固所次轶事髠之笑孟之哭情状毕备未尝不为絶倒恨不使正则闻此一散其侘傺之怀也然读朔自悲哀命数章余又不胜侘傺焉然则曼倩至此尚不能自散其骚夫又谁散哉余友星弁善诙笑举坐颐解有厌次之遗风而自着散骚数种顾似有郁邑于中者始信古之人嘲哂豪杰跆借贵势其骚情政自深也假使星弁与屈左徒东方曼倩同行泽畔或同游金马门星弁与曼倩抵掌谐谑不审左徒作何情事与左徒流连揽涕浪浪霑襟又不审曼倩作何容顔忽泣焉忽笑焉骚情其有不散者乎桓谭曰史迁著书成以示东方朔朔皆署曰太史公余怪子长见知于曼倩如此必熟知其滑稽者曷不以次淳于髠之后或谓其正諌似直中情未易语又何不遂与屈原同传也葢以其骚且骚而散也夫
　　夏幼青维摩集序
　　西泠之距维摩室也似不啻燕郢然黄叶舷师序幼青西泠集诫毋得绮语相呵师何以不秀铁若余曰不然日酣醉花草间而神不伤艶之肤者也慧根之士误落情网性类幽想类苦径类惨澹冷寂葢非必怨阻脩也虽促语含睇意忽忽恒若离别彼婉娈善怀者亦非必其零落虽方嫣红宜笑而徘徊拥髻已悄然野田荒草之悲洵如是也自其懽忻凄惋之屡更而所谓梦幻泡影者已歴歴尝矣秾华相逐去去忘归境入凄凉怆焉囬首一夕油壁之影渐没而寒钟骤闻履下即无生路也然则维摩室隔众香国四十二恒河沙佛土尚聚弹指间何况西泠也耶虽然它年方丈毕集女人以花散幼青身且观幼青堕否堕则追忆昔侣幸偕我入薝卜林余将拾花微笑曰仁者勿复梦西泠也
　　曹矦招隐篇序
　　淮南小山赋招隐士招隐士使之出也陆机招隐诗招隐士使之入也王康琚从而反之谓大隐隐朝市则介出与入之间嗟乎八公山之鸡犬未必同升而憔悴忆华亭之鹤隐之难乆矣其孰从而招之隐不独有隐徳亦兼需隐才考槃之诗曰独寐寤宿永矢弗告葢既隐者必不复招人而北风之诗曰惠而好我携手同归凡招人者必其未隐者也讵独未隐而已且惧弗获隐焉曹生矦余隣也梦寐恒在山水间余乐其人时与饮酒出其所为古文辞相示曰招隐篇大都写薖轴之娱而余读之顾不胜雨雪之痛忾然作而酹曰子毋言当今幽山丛桂之间不待其招而往者几何人矣顾有不能隐如余者日仆仆阛市又有招隐如子者与余为比隣得无复有招招隐者乎悲夫
　　小集自序
　　至人之所味必淡其取诸古也亦不贪故坟索之圃天下之所纵渔猎也而泊然弗嗜或众所共着时取而谛藏焉葢亦犹宣曲之豪不急金玉而急仓粟也奇好纷纷曾足驻一盼哉而文人则异是目之所接无不可艶羡正如见蒟酱则思开僰道见卭杖则思通莋都明知无毛髪之禆而多欲不禁终以自疲此扬子云所以中道悔也予于物幸少嗜独悮好书好书悮已且不羞为辞章之士于赋好正则于诗好元亮每逢木叶揺脱意悄然而生悲未尝不歌离骚也尚羊篱落逌然如有所防未尝不吟陶诗也悠悠无事借古人之遗榘以自遂啸歌夫亦何不可而奇好外偪或又舍此而从之繇是赋则轶入于夸丽之塲诗体亦棼駮而不可壹心之不易淡也葢若此窃闻之嗜好千变复归其初是以发轫恒于斯税驾恒于斯予习虽屡易乎然叩诸中而津津焉娱予心者故有在也它年驰我牵反我所而佚我焉其仍在三闾五栁间乎
　　秋残十咏小引
　　常笑杜工部破屋数间狂风巻其茅以去飞挂林梢邨童攫取之自此长夜沾湿斯亦黯惨之至矣而诗顾曰安得广厦千万间大庇天下寒士皆懽顔嗟乎公之念天下寒士若此哉余所识才士无多人率无弗寒者而顾病已家为酷贫其友王兰九之贫也则并无家嵗且暮病已过余曰兰九行至矣缆船我门前枯树下我两人者将以啸歌卒嵗因出兰九秋残十咏视余余读之懔乎若薄寒之中焉夫士之坎防怀不平也虽春原芳艸裘马翩对之常有凄清之色矧以秋人为秋声且得不神顇乎若刘昼每言使我书数十巻传世当不易千驷今兰九挟崎岖歴落之调其所以致穷有余矣而又好与病已处其穷殆不可量诗安得不传吾知千载后定复有﨑岖歴落如兰九者向秋风黄叶之下倚扁舟而读之读已复歌歌已复泣泣已投其纸于流将见此数咏者飘飘焉泛泛焉出没于荒芦岸之间也
　　题周伯誉集后
　　余之知麻城有周伯誉也自读江汉人文始也葛水鉴评伯誉不击刁斗絶似飞将军而舳舻十里旌旗蔽空则飞将军未尝有此大战窃叹诧以为知言比讯其人则麻城已无周伯誉乆矣顷与易曦矦语相对惋惜且诎指海内名士凋落殆尽然悲才人之易折嘻兹防矦怼辞也曦矦从黄冈来所经山川之纡曲人物之厐襍其间以才死而惋惜焉者仅数人以不才死而泯泯焉者不知几千百矣谁谓才人偏折也哉独以伯誉奔腾澎汃之势噌吰镗之响度将逆三眉之顔行而转鬬而前以决胜争霸于天壤之间而忽焉中道夭三立未成溘先朝露墓箨再霣后浸淫与泯泯者俱已矣才人不获尽其才是则才人之怨也嗟嗟李白谪仙也不得向天上图一捧砚而李贺独被召奇矣然李贺去踵贺后者仍不少得毋字刳句砌不称大篇白玉楼中亦复纸下如飞也邪伯誉死才人自此鲐背矣
　　短歌防
　　堕地而后刻刻皆死期也但未测死法耳死于饿死于杖死于缢死于毒死于水死于火死于刀死于镬死于千锋万镝人总谓不如死于病嗟乎枕席之上凄泪暗滋苦汗猛迸咽防轮转一响而絶亦安见其愈于烈烈死也哉丈夫身荷军国方以徒死为臣子辠岂堪更以不死为君父羞世之豪杰自命者未及见敌骑辄踉跄奔还抑何其不知慙也友人钱棻吊辽死事将吏作短歌十章敲如意歌之声辞慷慨余歌信公诗为之乱曰人生自古谁无死畱取丹心照汗青
　　浙忠咏防
　　曾不闻钱生斆吟也往嵗忽作戒杀诗十章剀切奇妙逈出子瞻汁韵诗之上顷余读仲芳浙忠录方为之慷慨流涕而钱生忽投浙忠咏一编微独激昂磊落足与慿吊古人即其诗古澹幽峭韵格亦直踞第一流嗟乎丈夫在天下一蚁子不忍与作苦事大节当前视头颅一蚁子耳壮哉钱生岂徒斆吟云乎哉











　　茅檐集巻四
　　钦定四库全书
　　茅檐集卷五
　　明　魏学洢　撰
　　杂著【二】
　　曹允大稿序
　　我意中有人焉眉目轩朗意气豪上一往之致疑将絶尘横奔而出而其人方沉深好易与物委蛇有用世之思焉斯何人哉吾党不再思必跃然鼓掌谓曹允大其人也夫鱼肠之剑三千化而为虎干将莫邪化而为龙奇怪洵不可逆揣然埋地四丈余光焰干天石圅既发是夕反隐此其故何也将无藏逾下者光逾上与易三百八十四爻大氐藏之意居多而允大湛志于兹多抉昔贤所未竟其发舒于文心舌快取人格格防间数十年者一朝吐出虽古人饮酒数升恐明亮不能过也然奇气凌厉一世精悍之色仍自灼烁楮墨间故我尝戏语允大子自好易耳欲使子拥皋比集年少日微言终其身必不肯也欲使子挟数册治篾篐桶且卖酱于市尤必不能子若为张丞相弟子必愿入后堂饮食簪珥杂绕筦弦铿锵为乐而必不愿与彭司空同见便坐讲论卦义日宴赐食以一巵酒相对然则不可一世之槩究将终不可藏而微于楮墨间露奇此亦未发之石圅也全稿乆畱余箧兹稍归一二以公之四方四方有人勿徒以南昌土拭之
　　钱彦林香树林文序
　　办天下之务存乎大力尔矣识逾学逾亮量逾学逾廓独气力之猛鸷孱弱壹如色身强怯不可以学而争昔殷浩宛然谢安石也遇桓宣武则一挫不复振非气力实出桓下哉新亭之防或至倒手板而安石从容谐笑目如无人岂非气力实在桓上耶新亭可以折一人则淝水可以折百万折一人如蔺夫子折百万如寇平仲譬之文字然局势与笔法虽殊气力则一而已力苟不逮则虽以王逸少瞻言百里之识而陈力就列讫自宕功名之外故尝槩论江左有絶世之力而衡出之者桓宣武也王大将军其伍也有絶世之力而恬运之者谢安石也王茂其伍也识髙天下而力不足以达托诸简淡者王逸少也刘尹其伍也力不克为当世雄而好竞焉以困则殷扬州也庾元防其伍也案伍索之逺遡隐桓近暨昭代以问学之到通经济者十亡二三冯气力之优成功名者十率八九才之不可彊葢若此人苦不自知妄生梦想然时有柰何之叹私察侪偶亦鲜其人浅而索之文章一道亦复孱弱多猛鸷寡也嗟乎大力固若是艰与道塲巾驭乘右军派也数语我曰钱彦林尽扫后錞之习使人快心第在以恬持之葢庶几哉猛鸷之俦也而墨沈微堕亦动思辟易千人操觚家咸慴之夫今人隔昔人逺矣然各有伍伍分之后貉粤万里往返未定径径堪危我尚无以定我之所之也其能定当世士哉若问肄业所及则读香树林文者彷佛见昔雄走马舞槊时吾蚤有以服其勇矣
　　易曦矦居业序
　　余偶入禾城寓古刹灯且举矣闻旁舎有南音僧以楚人告须臾笑声哗入门若将有故人夜访焉亟相逆恍然若素所昵者而姓字格格不能吐叩之则黄冈易曦矦也嘻三年前曹桢父曾寄语曦矦之为人而晤羲矦反在桢父前不大异邪一时踊跃不快遇新知而快遇旧交徐纵谈文章风气曦矦夷然薄轻巧之习谓尺水兴波易万里无波难余心领之夫曦矦文汪潏滔汤固夙信其能万里也而习闻楚之风剽以悍或将有千里江陵之势发其藏则率皆湛深凝毅独以逆而奇夫文贱顺贵逆非徒数行内入一二侧调之为逆也又非徒尺幅中首尾掉拨能蜿蜒夭矫之为逆也心汹汹欲奔诸笔笔汹汹欲奔诸纸巨力者逆挽而进两息交屏万响都寂当此之时心径寸尔窅然入万丈之底逆而胜如百神之遇神禹畱徙惟命或不及胜而决以出则沸然成荡天之湍不过汹汹时一加鼔铸尔而文之奇乃百倍豪杰所以重忍力也且不见玉局之赋滪堆者乎勃乎万骑之西来忽孤城之当道夫汹汹倾注时方将骄骋以往而忽焉遇巨力之控制是亦文心之滪堆也虽然江陵顺流之奇尚未得一纵观焉奚滪之知请举狎见者为曦矦征顷赴禾城从武水挂帆而西也舟子踞船尾啸呼余卧船底闲想之风一也何櫂迟而帆疾葢风行空中舟颇不相及髙为之帆以逆之风怒而舟遂驶人见其驶也以为帆之乘胜而长驱不知乃风之辟易而疾走也处极顺之势究竟得力于些微之逆者葢如此余不谙江道焉知千里之奔流非亦抑郁后之得志也哉嗟嗟尺水之才谁堪语此其幸为我质桢父海内同调贵相知心奚必尽须颊而识之虽谓见曦矦即见桢父可也且曦矦示我以游艸而使我幷居业则虽谓余与曦矦辈日相集而防脩辞之业亦可矣
　　易有功稿序
　　有功顷从盐官来亦曾观海潮乎潮之来也奔者如马立者如山沸者如百万之骄兵圾圾乎孤城之若块也而及其去也咄嗟之间坐见沧海无寸水水之灵怪葢若此嗟乎文章亦然天下之字散布于胷中而能者撮之为句天下之句散布于胷中而能者防之为理天下之理散布于胷中而能者挟其飞行之气以出入于楮与墨之间汨汨乎其来也汹汹乎其壮也漰漰乎其不可御也漭漭乎不知几千万里也从而想见蛟龙焉从而想见吞舟之鳞焉从而想见金银宫阙焉从而想见隋之珠和之璧珍奇宝藏灼烁腾光怪者焉自行自止自来自去宛然豪杰踞将相之位舒巻惟意而作者莫测其所以然一日气窒识如故法如故辞藻如故而笔墨艰澁蹜蹜不得展纵有精思存焉亦且如寻丈之鱼偃蹇横踬于干砂涸砾中腾跃无策此则智勇俱困之秋也而作者亦莫测其所以然殆实有神使之能者寤厥所繇夫乃为专气之守罔頽放于无事之晷罔消散于得意之防逌逌焉听吾息之疾徐而偕之寝处昌谷云一海水杯中泻青莲云黄河落天走东海万里泻入胷怀间奇景跃出荡于目而沸于指终屹弗动然后真气来往不至飘忽而难期圣人出东海不扬波此则退藏于密者之使神也曩余弁曦矦稿微逗私指语焉不详读有功文惝如望洋焉窃惊怖其言之无极也于其行也申以叩之
　　钱仲芳晩香堂稿序
　　我今日而始得一畏友曰钱仲芳仲芳余髫时侣也笔垒角逐文心日奇然心腕狎熟两相视为吴下蒙顷从天雄归谈宼平仲韩稚圭两公往事沸然志经世焉已出其晩香堂新搆精奇伟硕钜响惊人然我蚤亿其能惊人勿惊也徐语及身心性命蕲尽泊众嗜以决鋭于其所欲往使我愤涕欲雪愧汗如雨十年来顽同石狮此夕顿觉疼热嗟乎士生当世而傲焉自命千古之文人特懦耳非傲也士所应为止此哉唐宜之近简余云文章之妙是兄能事余事世间自宝重此事要不过数十年文彩耳学道之缘则又不在此今仲芳慧习偶寄文字中因从墨光见奇假令办莱公之铁骨与魏公之铁胆而挟之以经营四方暇问此惊人之响也邪又不然掀揭影事随缘巻舒且向残书剰本中循一字半字以入忽一日相视微笑徐取所谓晩香堂稿者碎而煨山家之芋魁纸尽火传小熖青紫我亦取我之茅檐稿续焉尔时岂有恋乎嘻此百年前嚼木语也微仲芳我谁与味此
　　夏侣厐静影斋艸序
　　侣厐有冷癖非兴至不浪堕一墨沈大类五日一水十日一石者防兴尽随复弃去散乱几上下或存首失尾或存尾失首任蜗涎旋其间予毎见辄拾焉篇什殊不可数数得也而吾党问文心谁慧不得不以此事推侣厐吾尝论文犹影也物各一形而更得光明旁映之则分身现而变态生题无定相貎之以文人之慧心则奇幻出焉且观日昱乎昼月昱乎夜灯光昱乎书夜随物形一俯一仰影有不偕之往者乎然而影之脩短纎钜恍惚变换未始一一与形肖也然而形之变则以此尽东坡泛颍诗云忽然动鳞甲乱我须与眉散为百东坡顷刻复在兹形一也水则幻作多影焉汉髙帝入咸阳获方镜人直来视之影辄倒现形一也镜则幻作倒影焉天下之物孰有幻于影者哉是故善画者亦往往不貎形貎影形似者洵不敌写影之尽变也侣厐想有别径笔有别调倐訇訇隐隐挟万骑奔突倐飘飘在孤云深坞间倐幽艶如花前丽人忽忽多恨倐又如老衲一瓢一麈道心澹随境所入以侣厐之巧心映之以侣厐之巧手画焉无往而不奇窃笑彼还笔还墨者不憖一出灵巧殆回顾见影而惊以为木魅者也唉彼恶知文人有慧业乎
　　曹允大临塲义序
　　允大归自杭以临塲义属余序魏子曰允大之售以文也文不若允大弗售也然则天下偕允大而售者尽允大也我不信也允大之售尤以其临塲之文也文不若允大临塲之文弗售也然则戊午之允大逈不逮辛酉之允大也允大亦不信也随矦照乘也乆矣时至乃鬻喃喃焉先众喙以佞人将无固与杜甫云文章一小技于道未为尊夫豪杰之士目营九州衡门下苦无以自寄其卓荦之槩于是姑就肄业所及神而明之冀以熟运其智慧而缘与习防不觉羁鞿于其中罢精神送时日未尝不恨江郎之笔不如陶家之瓮也以允大英姿勃发蚤当雷呴电击灼烁宇宙间而浪费其力于翰墨塲者越十年是役也亦唯疾去焉之为娱其徒以此轹天下士哉虽然允大售士自此且大噪矣有怖其横行于文者有闚其苦心于文者怖焉者曰歕山欱野犇突非常闚焉者曰鼓行金止部伍故在于是牢骚者出而叹曰允大故竒于文者也闱中好平故临塲稍夷或从而反之则又曰是不然允大故奇于文者也闱中好奇故临塲益奇我恐允大无谷之术未必用捭阖干之乎间而事后占望者且人人自以为文中之许负也
　　叔旡咎稿序
　　子瞻好谐谑此子瞻一病也乃自诩嬉笑怒骂可录而诵而末世纎士争趋之彼所谓屈注天潢倒连沧海者杳不可复得而牙颊之慧乃特炽大抵亡虑皆尖巧偪仄矣小慧飞迸頥亦时一解焉然譬如米颠奇石嵌空玲珑不过袖中玩也东海之滨泰丘万仞秦皇帝悬车束马崎岖防风雨中而跛牧羊于其上岂不更奇壮耶且士之大其识也慧想欲茁宝而怀之当使如指李之叟在母腹七十余年凡世目之所惊怖与胸所浡浡焉欲跳防舌之外者疾睨之若无睹也夫以絶世之解尚将以深深之息柔之曾屑鬬牙颊之智哉虽然我将彊使尖巧偪仄者舎其习而游于寛彼实不能葢鍼之鋭鋭也刺指指殷借刃焉斫防风氏之胫则废然走耳夫士也似性实格之及周观天下何天下号工文者半若俦也则又似有风防焉元夫子曰今之作者烦杂过多歌儿舞女且相喜爱今天下实类此矣当吾世而有人焉伟其干鼔其气昌扬其词以力追盛明愽大之风而又不为顽砂莽碛诒嵌空玲珑者口实是之谓大观其在吾叔乎其在吾叔乎
　　蒋去华稿序
　　往予客莲墅也同业者为蒋若滋去华兄弟及当湖周石僧石僧好刿刻日暮举烛光煜煜短纸上髙吟甚苦若滋拥膝枯坐时彦所防猎满槖者悉屏去须字字如牟尼珠故其索之也亦艰予谓去华曰文章快境要当令荡胷生层云耳何戛戛自困为每拈题竟辄相携游舎后之圃少选予索笔墨甚急去华方尚羊蔷薇架间弗顾也呼之迫则挥袂疾书峰峰相接波波相续防合宋人雨翻榆荚风转栁花之句退而议者未尝不心慴以为此犀利才也比幽情别驻则永日畱花间者容有之以故一时目去华有懒癖而予特以笔墨狼藉为二三子所诮迩来予稍觉寤不复掷日月于句字间旧学渐堕私自笑子敬尚懒懒于子敬者更何如矣及问同社争奇近谁雄长则唯有最懒之去华为独酣噫嘻吾葢蚤知之谢康乐如初日芙蕖此固以天胜者而鬬捷反后顔步兵特自眈池塘梦耳彼才庸可量哉独念意识之转疑进疑退一似各有候焉而弗可以彊为我勤子怠我怠子勤尚未知两家之説谁短长也请寄问髙吟与枯坐者
　　钱尔斐冰雪文序
　　忆尔斐髪初燥也英毅特甚不数年归禅悦神采泠然私怪虎子势忽焉安往昨岁作浙忠咏咏两浙逊国诸臣又和仲芳短歌十章吊殉辽将士忼慨悲壮冷须眉忽然怒张吾读之喜而不寐迩又见其拟陈政事万余言有痛哭无太息精力磅礴非若贾长沙前鋭而末稍漫每客造余余辄挽其裾而朗诵焉日三四周觉黄河万里汨汨奔吾防舌间也随诒书云天下豪杰无多人一二翘然露锷者不转盼便以重担加其项耳尔斐勉乎哉廼者偶索得小题秇一编自题曰氷雪文竟有似东野避俗自携者夫昌黎奇东野善鸣而眉山深憎之憎其寒也尔斐恶乎寒纵曰离奇夭矫不合世蹊俗见之当大惊俗则避尔斐耳尔斐谁避哉尔斐不可以无説而处此也请为子实之古豪杰大有为于天下者未有不得力于髙寒者也豪杰玅用在智而古人之以四德匹四时也智独居冬冬之氷刚雪皜万物固藏而作易者独以此为天地用智之时可见聪颖才辨烂若春葩而不复存氷雪凝冻之意者皆智薄之征也且天下莫奇于用智而冬之德偏言贞又可见不奇不足以言智不正不可以用奇而苟负正性其人未有不具寒骨者也古大豪杰虽身居将相喷焰燎原而凛然之色常使妖秾俗艶不得侵岂非万壑坚氷千岩积雪固自有晶莹朗彻于焦腑之间者哉论至此则所谓冰雪文者觉剡剡然寒光射人矣
　　陈似木白云轩文序
　　似木仅十七耳而有大成之风每与我言未尝不祗畏焉论赋毅然戴楚蜀蹂齐梁论文毅然轾秦汉轩欧苏论道术毅然帝邹鲁夷老释宗程朱孽陆王下上千载进退万家守绳者必崇谐俗者必黜至夫李氏邪説袁氏绮语纎士之所狂骋湎溺于其中者直洪水猛兽距之其为经义也昂昂若千里之驹堂堂若大将之师视纎士之妍容巧舌直贱优也才与识若此奚患不千古而标格过峻意棱棱若秋霜防当以朝曦煦之私尝与言曰我中俴而外峭病与尔同是用拾格言尔诒尔殆意我为日刓也夫天之觭也畀一长者匹一病人之矫之也病则弗去而先去其所长我临岐涂而踟蹰葢已久矣夙习陡发猝若干将之不可揣相向同病者我尔又依然谁昔也已我病无陨尔长我尔当奚从焉语云奔蜂不能化藿蠋越鸡不能伏鹄卵鲁鸡固能矣我闻近古有纯人其偕尔则大程乎苟寘此文莫我犹人也文莫尔犹我也
　　陈则梁稿序
　　庚申秋读则梁易屑为之序冬读苋园集八区得纵观其全然烛谛想未尝不駴诧其奇也辛酉冬寄我韦先生传尤奇絶视元美传次楩中郎传文长不翅轶之急索数十帙分饷同好而则梁靳勿予颇用为恚乃者过茅檐示我仑者菑再得纵观其全则瓌矞倍曩昔焉因戏则梁曰子缪负奇僻尔应世艺毋得犹人则梁徐探近稿投余陗若亡胔清若亡淖比其茏苁浡兴也则若八纮八殥八泽之云足以雨九州而和中土嗟乎若则梁者真欲以此道图后凋者也昔苏子瞻语舒焕云欧阳公天人也意天之生斯人甚难非且休息千百年未易复生斯人余懦人也意遂信之直愿与造物者相恬无事矣而世乃有强项如则梁者乎中央帝七窍儵与忽凿之殆尽而则梁持削睨其旁不休一似必欲凿之使出八万四千母陀罗臂又出八万四千清净宝目者海滨生若人吾窃忧造物休息未有期也
　　卓珂月稿序
　　黄帝曰操刀不割失利之期兵莫憯于志矣夫老子曰邦之利器不可以示人其有忧患也夫操刀者刃处前镦处后前刃黄帝之术也后镦老子之术也刃镦无两柯黄老有两术哉过用其鋭以戕物物必反戕之不通于隂符而刃是操申韩所以愁血指也卓珂月负奇性自称其文有刀剑之气骤读之刻画峻峭洵有类刑名家者比其精言握固虽隂符及五千言不能过又不觉肃然却立惊其智深而勇沉而爱珂月者犹以恣笔诋诃横口凌轹为珂月忧夫酒入舌出舌出身失古人痛以为诫而善黙者反用沉醉六十日自全诋诃凌轹恶知非古人所以不臧否人物者哉虽然窃尝有窥焉师尚父八十年藏身似老子而会朝一战似黄帝计当年雄姿悍魄视七十万众如拉朽而敬胜数语又何其小心翼翼也大凡才智搏击之会奇铓迸射莫可逆制而一柔之以小心则自平当此之时径寸内亦自觉有兵气销为日月光者刀剑将可得邪古礼有之进戈者前其鐏后其刃进矛防者前其镦夫以利器为天下杀机之所聚而雍容出之则礼乐宛然矣又何事前刃后镦者之多械也噫此古今才智之所听荧也敬就智深勇沉者商之
　　支小白新语序
　　予读唐人诗叹前后作者交相困前人之困类剥笋力去数层仅足攻肤殻而佳境乃在后后人之困类披沙先至者捷攫精镠以去而后特﨑岖瓦砾间拾賸宝自雄开元大家独踞前后之会而夺其胜翻意之夷者使沉翻词之木者使粲翻格之滞者使动沉矣粲矣且动矣更谁翻哉止留一尖脆僻崄之径以遗后而后起者亦宁尖脆宁僻崄而不肯为初盛优孟于是一代之风气遂日迁而不穷姚合选唐诗黜去李杜葢亦英雄无可奈何之防乎举子秇至成始振讫隆万骎骎盛唐敌矣余戏谓少陵尚未出安得盛有敢盛隆万者举巨觥浮之然读小白新语翻剥殆尽纵令醉供奉左安石右诸葛浣花叟持稷契而来亦无隙覔片席地殆又文径之极变也夫天下风气随才士转倘自此混沌遂死恐小白辈不得不任其辠矣
　　顾孔昭耦花居稿序
　　夫风流蕴借必让晋人晋人不知也知晋人晋人十万里逺矣以彼超然迈往之姿中有独到而意之所适率尔神防葢自有其人存焉不在态度间也余每入人书室见案头置世説一部几砚楚楚咳唾作态两袂间时出香气对之辄欲呕噫嘻风流之厄至此哉吾友孔昭神思闲寂与物无迕怯怯若不胜罗绮而中实渊箸其为文殆不名一家而间出小题义供客往往翛然澹具丘壑之致人若文髣髴有江左风夫子长著书五十二万六千五百言而偶一传滑稽暂尔遂足槩名山之副哉况状貎如妇人好女者其袖中乃有百二十斤铁椎人固不易知知人亦不易也世人见孔昭恂恂或仅以清雅相目而读耦花草者又未尝纵观箧中之藏万一取而供之残花劣石间又以两袂之余氛拂之孔昭不大厄乎余故力言其中之所存见风流不坠自与貎晋容者十万里也
　　壬戌廿房选序
　　每岁房书行世安仁与太冲交出而士徧以其目为之邮良亦甚苦予患弗能给仅阅一二名选垂毕輙聼友人持去终弗阅全帙葢非徒病懒也学道者当刻自爱防慎勿多见凡劣以长鄙夷一世之心故予之于文也鲜所渉多所钦同社中号予为不苛顷陈发交有壬戌之选误以淘汰之责分责予篇什既繁厌憎易起安仁不数过也太冲则纷然至焉大槩十不得存一而参阅时复互汰其所未汰是以所存益稀友人有诘予者谓子故非苛于文者也盍以寛佐之噫独不闻刘梦得之论文者乎文士各执所长与时而奋粲然如繁星丽天而芒寒色正人望而敬者五行而已予念斯言未尝不悚然正襟而坐也文无论工拙要期于有光光既外射更当决邪正焉彼耿耿然腾一隙之熖者小明耳譬之长夏星流曾不及霣地成石恶足比数若夫诡矞自恣光熖足以駴一世而弗恊于正此乃所谓欃云如牛枪云如马者也直思弯乌号落之肯令张芒角乎因叹豪杰之有正熖者千古来不可十百数文章之有正熖者千古来亦不可十百数又何况三年然则兹选也世容有病其寛者予故非苛于文者也
　　五朝文畧序
　　士人习缘之深孰有深于制义者哉聚两京十三省之豪杰昼夜角逐其内而谓百世后只字不得传吾不信也然自洪武迄今幸存者不过游戏不经意之小题义而至于析理之文尤豪杰之所专心致志于其中者反习焉不工工焉不传是诚曷故焉葢小题义得纵其材武而入于理则束且穷达攸系虽髙奇者未免衡世法于胸中此念不净则种种氛皆得而侵之技之所以不得工也工矣片语脍炙万众争拾之天下但见雷同之众而不复知作始之囏等夷视之矣此其不传一髙材捷足之士吸取精意别传新藻出之天下更以后出者为脍炙而以原本为馂余弃之犹委蜕也此其不传二一人竖义万众争出其智以求胜纵复崤函之固必举而翻之再翻之后虽新操觚者亦得以糟粕笑前人此其不传三始而剽袭继而脱化终而披剥前人已无余地矣而又或有庸谫无志者于他人披剥殆尽之日依然剽袭如初于是诟厉交集并作始者亦蒙恶声焉虽欲以只字存得乎此其不传四独杨贞复阅数十年犹新然宦稿耳蹊不合于墨且禅那也理又不合于儒故偶乘剽袭之所不到以大其年岂文之正哉许敬庵邓定宇诸公皆渊然邃于理而乏才锋学人罕习之才锋敏玅许钟斗一人而已而浅于理苦心士不尽服也唯汤霍林得许石城风度髙其帜以来天下而天下翕然宗之至今末流滥觞不可户晓论题神者谓题神不在实字在虚字又不在虚字在无字处似也宗汤者遂至低声下气以无骨为有度无味为有养举圣贤精深切实之理士人光明洒濯之气悉以柔曼销之此其在灭题中之所有论题脉者谓某字根某字某句根某句某节根某节相题者须如子之顾母似也宗汤者必并顾母之母夫母之母犹近也并路人非母者而母之有一人不以非母为母则坐之辟曰法脉舛缪其烦也不啻如商鞅之刑弃灰其酷也不啻如商纣之设炮烙此其弊在赘题中之所无若此者固自以为深于圣谛者也其于圣谛乃若此意者彼亦自有独创之竒而众特剽袭焉脱化焉披剥焉又剽袭焉以至于此与曰非也始出时天下羣而哗之非哗其奇也哗其凡耳而不逞才不使气其説最与无才气者便凡平时嗫嚅尾不得扬眉瞬目于人前者一旦位置居豪杰之上以故类多而地日尊虽豪杰负才气者亦俛从之此无非无刺之文所以盈天下也万厯末士始争自震厉而桎梏乍脱或至决藩于是则有嗜古者好琢似子似经之辞以为奥而不必众之解中之安欺人者亦不免为人窥又有佻达者以灵变自憙譬如轻俊子弟有谐谑而无庄语有疾趋而无雅步端士弗之钦也至千蹈厉者相竞为北鄙之声则忧时者已愀然如洛中杜鹃矣以故数年来坛坫蠭起而文家牛耳终羣睨而无所归意必挟至奇之才锋抉至正之名理奇足夺赝正之气正足折赝奇之心仕后人争为剽袭争为脱化争为披剥而精微独到之处终有剽袭脱化披剥之所不能尽则遂将以后人无可谁何者独垂于大块之间使后世读之者莫不欣然解頥逌然会心快然击节曰异哉经史子典集之外别有奇文焉在此庻几哉不羞一代之业乎而吾未有所宗也徒嘅然叹习缘之难破而已矣偶选嘉靖以来文妄致其喋喋云
　　制义自序
　　家夫子之敎余文也曰从理路而入脱理障而出以故析理自娱余垂髫时已津津焉性极浮动目有所触神辄跃跃欲飏去而一坐蒲团万籁无响虽迄今无一获乎然窃谓甘苦备甞之矣每思路初入如独行空山苔径幽寂衣袂间时闻芳气又如舞雩春风三三两两又如兰亭好防萧萧散散若有意若无意得趣特深葢尔时揣摩之念毫不入于胸故往往有隽永之味焉甲寅年始入閙塲相务为声色砌之凑之修之削之种种俱堕苦海乙夘后始愤然愿为天下雄戊午胆气差王手腕渐熟庻几乎运斤成风胷吞云梦泽笔涌若耶溪时时有焉兴酣落笔揺五岳诗成笑傲凌沧洲时时有焉一拳打碎黄鹤楼一脚踢翻鹦鹉洲时时有焉然有太白之防扈飞扬而少子美之沉郁顿挫其气往往喷薄激射而不可遏出以质友人友人有时解頥有时击节又有时瞠目直视由此观之今文可喜者固多可愕者更不少也广东知非和尚戒余云子勿使善气善气恶气两者并行世间无有差别余因思生平跳逿之气先伏于心而徐发于文又将徧现于容貎顔色辞气之间此必非快然自放而已其螫必将有所中思之不觉汗浃且气安有能笼罩当世者哉曹操挟鸷毒之性握生杀之柄一时豪杰各怀蹈虎尾之惧而祢衡毒谑怒骂恣其冯陵其胆气诚有大过人者而李白无取焉曰魏武营八极蚁观一祢衡及白之气使髙力士于殿上也乘醉落笔旁若无人自以为一世之雄豪而宗又目为酸子可见气之不足以动天下若此是故一往无前之气必抑之使沉夷之使平分毫无异于庸人然后可以荷天下之事而不偾况文士尤浮荡而不根者哉且吾尝游杭之山矣初涉山麓湖光千顷迤逦而上西湖忽浮树杪间又数武忽覩浙江之涛又数武见东南无际汨汨焉若黄尘涨天者葢海天接也俯视西湖不翅沟浍同行者踊跃呌絶谓生平壮观仰看松梢日轮可捧而袖也反而问山僧曰顷所登岭何名僧曰无岭也曰髙甚矣何谓非岭僧笑曰樵径耳同行者相与爽然若失可见文士嘐嘐自以为气髙天下者皆认樵径为峻岭者也当世不少智人下瞰文士渺乎甚少咆哮者如蛙怒呌号者如蚊鸣雄奇者如家鸡称霸于羣雏之中而余乃傲然弗顾谓胸次之磊落锋铓之鋭利遽可自张其熖而弗思调剂于中和不亦陋乎余今而后将空其中以受当世之药石脱理障而出仍复从理路而入庻足以破樵径之小观而锄衡白之顽骨矣嘻此岂易言哉此岂易言哉己未孟夏命老苍头录旧稿百余篇而书此为序
　　送钱彦林序
　　彦林吴人也有燕赵风平居慷慨论人物小不快毛髪尽立以此臧否古人多矣古人不知也以臧否今人今人乃大恨夫彦林岂苛于人者交游有一善未尝不津津道之其意直欲徧告诸当世之人或弗应则龂断然与之辩其好扬人善若此然至其诋诃人也亦复痛发无余辞虽素见誉者莫不人人自危也嗟乎目前之人畏子敬子者多矣爱子者几人哉属者尊人出谳三辅狱报命还朝彦林将其家以北当与燕赵之士游窥其囊则诗若古文辞凡臧否古人者皆在焉试从耳热之后按节而歌之以求友燕市中岂尽如目前之人不相亮者哉然我尝与北归者言矣问有侠而隐于屠者乎曰无有也问有歌风击筑其俦乎曰无有也所见士大夫率深谨寡言顶与踵恒相接如是尔矣然则以彦林游其间又安能甚谐也邪慎之哉吾忧其申申而詈子也子长年二十徧游江淮而文益奇子适如其年归囊之富必有百倍于今时者吾将试其臧否古人者何如也
　　赠孙痴序
　　六七年前曾遇一痴人蓬头穿穷袴果腹而脩髯性嗜酒口中多作不可解之语一发辄奇中人邀之相或瞠目直视竟日不肯对或逢人道上则又倾倒言之间发人隂事为市儿所笞骂笑弗与较叩其姓名不答固叩之则诡曰我沈雨脩也因共目为沈痴沈痴云今年来忽诡而孙衣冠举止稍易向年狂态而奇中处益絶倒顷相遇钱监军坐手大杯灌塞上葡卜酒防间汨汨作江涛声纵横谐笑髯张如防令徧相戏下苍头鲜首肯者再阅天雄健儿亦慨然发无人之叹意勃勃欲封狼居胥也于是举坐矜肃叹雨脩非痴人而雨脩则出一横幅率相逢者所曲绘其痴状嘻嘻昔海岳忿米颠之目至有辩颠帖而雨脩顾惟惧痴名之不归人既不信辩颠之非颠也其谁信认痴之真痴哉嗟乎余尝慿吊往古闻沈深负奇者多托一奔走之技以物色天下士而天下士沈深负奇亦多佯狂垢汚使人不得闻天下大矣屠沽中岂无有材堪将相者乎子且饮我将以问痴者
　　寿钱母序【代大人】
　　钱长君居长安念母太安人甚以疏上闻诏许归省适会太安人七十里中懽然谋所以觞太安人者而某适奉使过里咸语某曰子年家子也其善为太安人颂某再拜言曰慈母抚髫孺之额而祝之贵鲜不望为庙廷用者也迨起家事主鲜不望其霖雨天下然人主处璇台紫宫中一念圣膏泽数十世一念颇霜雪亦数十世其始必各有一言入其隐以种数十世之因而外廷莫知也朝夕经筵者或知之第使映心之语纂组以入君上之黈纩而片言神动则濡泽于物将无穷是以贤者恒乐居焉又或延伫朝端无可为黔首请命即徳意层累而下逮官府文书止矣终不逮赤子之身志士或恨之譬之委婴儿它人手而旁睨焉旁诲焉纵人尽如我终不如内诸怀而亲哺之之为快也故良二千石之得行其志也与天子侍从臣等葢尝论之亲乎上者功大亲乎下者泽浃皆足快霖雨之愿者也今太安人诲令子葢有成绩矣长公遭遇明圣显皇帝亲擢为第一人天球太衡宝之次君又方为天子守股肱郡髫年所祝何以逾兹长君入礼闱也毎日焚香祝天曰臣委蛇辞臣之末靡可借手以报明主是役也愿为社稷罗贤人太安人闻之色喜往次君谳三辅狱多所平反迩守大名声名蔚然着焉太安人闻之又色喜两君所以怡太安人者何如哉方今冲圣嗣服殷忧未平大名古天雄地正莱国所谓北门鎻钥者京都保障实冯焉畴沃帝心畴固封守吾知两君慰太安人者当有在也夫世人全活鳞介尚能为其亲延龄况两君佩慈训也以出方且夀吾国夀吾民而太安人取什伯于亿秭中夫庸可量邪某不敏窃谓引眉夀于无涯者莫过于此敬随诸君子执爵以献
　　贺某尹序【代】
　　安福某矦令瑞安仁声遐闻于朝佥谓瑞安不足以乆辱也于是下邑二三同人在帝都者相集谋曰若忘里中父老言乎行矣善事天子苟圗利桑梓其为择廉令当今百辟谁有右某矦者乎舍此其焉求由是则冡宰以更邑请矣而瑞安吏民闻之驰诣中丞直指吁畱者日数千人廼合疏上请如吏民言诸同人复要冢宰固请乆之廼诏许下邑方矦之迟迟来也穷乡之民日出挽市人衣而问曰公来乎曰寻至矣民则大喜归而传告里巷已见迓者弗时至复疑曰公来乎或曰弗复来民则戚戚自恚曰吾侪小人穷民也敢冀乳哺乎且怨曰诸大夫孱儒耳岂能致良吏与汝曹无何矦至民大喜过望既下车吏例进器具财用惟腆矦愕然曰谁寔作俑廼荡中人数十家之产以媚新令趣持去更以其直进我将购田埋骼焉自润名一钱以上者有如日令下民皆引壶觞相庆而好持令短长者咋舌寒立寻出敎与门下诸胥史约门外主寛门内主严居无几悉汰诸胥史冗食者又居无几悉发其宿辜被谴者帖若乳防之就束也而小民则快若燖鸡之出汤火喜如不胜自兹百政具举令朝发而讴吟夕作咸谓矦之于民也洵所谓殚心者而矦则时进逢掖士商艺谆谆然导以甘苦之所熟尝士心倍驩防矦以覃恩拜纶綍之锡国人胥庆茂才十余曹征言于某某思宋韩公之入西府也苏子瞻使门前诸生作贺啓数百言辄裂去曰明公岂此少哉要当有辅于左右者今某诚不习谀而新政之快又巧如人意所欲出将安所托以附古人诗言之在彼无恶在此无斁庻几夙夜以永终誉往下邑之迓矦也瑞之人靳弗与相与距城闉而訽虽古雍轮鞅不前者宁越斯乎临下邑数月耳民已豫愁渝年奏最天子复谓下邑不足以乆辱当柰何婴之念乳哺也葢若此自今以往民一如矦之所行者而讴吟焉矦还一如民之所讴吟而行焉嘉惠庸有既乎然则二三子入贺其亦赋振鹭焉可也



　　茅檐集巻五
　　钦定四库全书
　　茅檐集巻六
　　明　魏学洢　撰
　　杂著【三】
　　赵母传
　　家夫子数言赵归父壮时居穷巷饘粥不给而达旦浩歌无足戚归父者则又数言归父母能守死立赵孤也尝逮事舅舅病疫亲为视汤药家无可任左右使者亲为涤笫蓐间舅之殁也赵母亦疫且革矣跃而起起而仆仆而复苏犹急索衰绖加诸身也逮事姑姑病疽内溃几殆赵母亲嗽吮之已复病疰血秽余年腥触不可忍赵母日为之湔浣乃其姑又继姑也夫巨家好为富贵容新妇晨兴拜舅姑平居或不通人声一室之内如客如路人下逮里闬礼法寖防焉翁爨妇绩妇坐翁立几真意有存者然其咈也则亦翁訽妇詈嗟乎有不耻为若翁浣笫蓐者哉葢虽女犹难之事后姑尤鲜有令闻何者干糇相诒言貌煦煦则各自谓有慈孝名文而不情其埶不能长也齰疽濯秽其真良妇乎哉久之归父之父殁数絶数苏孑然影相吊也两阅月而生归父归父之叔乃为祟有屋数椽夺之有田数畮鬻之未快也聚族而迫之嫁弗听则将碎其子赵母号曰天乎未亡人何靳悉捐遗产以活此儿此儿何罪于是家四壁立蚊虻噆肤机札札不辍或冬夜手不废洴澼絖日策其子使成名因得而卒业焉然迄今已五十余年归父犹困诸生间识者固已代为归父戚矣归父名璧父名锡嘉善迁中人也归父母姓顾氏二十五歳而归赵二十八嵗而寡六十六歳而家夫子言之令顔其庐八十五歳卒卒逾年而洢为之传
　　曹鸿甫传
　　吾里有躬行君子曰曹鸿甫先生讳烈字允和更字鸿甫病不复能读书也自号青箱居士先生幼不好嬉动履有度羞与凡儿伍长乃益攻苦出入经子先秦两汉言其读史则扬厉千古慨如见之至图书律吕天文地志之类钩微摘隠抉前人不及防者着为论古奥竒硕盖浸浸成一家言矣顾弗以自诧曰观象测数于身心何当吾人精神当与千圣相陟降奈何唶唶为掌故言哉遂矢志濂洛诸书亭如也矫如也无逐纎趋者已乃肆力举子业业既工而病作叹曰我家世业儒数窘于遇我复终于此命也夫伯若季在余也可无恨于是悉谢故业圣人之学乃益专其学以无欲为极立诚为本病稍笃勿复事耳目枯坐一榻怡然自娱每语洢曰人知生之必死不知死之未尝死也吾支体日就销脱矣灵觉不减于畴昔此非前吾生而存后吾生而不亡者哉頋常自叹曰死可也就生人之法则我未可死昔人尚友尚而论世吾辈诵诗读书顾交臂失当世之士冀得负笈就正如心斋之于文成者而病弗能也资既不敏不能如匡之佣作栁之手钞冀得广蓄典籍縁觕遇精庶几其有获焉而贫弗能也吾其为天地之螙民矣夫每居恒頥解辄曰此生无所乐独幸见归季思先生择交邑中戞戞乎其难之时相过从者惟吴蘧庵先生志逺朱芦墟先生国望卞子厚先生洪载庄含英允灿蒋永完宝衷蒋永彻鉴暨家夫子而已尝有风之诎意为糊口计者笑曰昔人十日九食而得不饿死今我一日再食犹欲营营何人之不知足也且我不能强吾心而佞吾口明矣洢侍病半载犹子视我慎言语节饮食谆谆诲之不置数见其怜悯僮婢曰夫人既舍其父母而父母我矣虐使之忍乎因诵元亮疏云此子亦人子也其介而慈类如此卒之日父母昆弟从容握手神色不乱息渐微也以絶年二十八子尚幼手辑蒙养录果行编遗之俾之仿绳尺云魏学洢曰于戏先生洵古人也与哉忆随先生时余髪既燥矣亦非不知程先民者然距今六七年所饱食终日无所用心余其免矣乎未能也羣居终日言不及义好行小慧余其免矣乎未能也然则当日之轻窕纎薄意必有甚于今而先生之敦重严毅又于今日为无两然则曩者余事之其殆以余为非人也思之未尝不汗下叔廷荐者亦受业先生之门者也恒道先生善诱人述古昔称先王辄欣然庶几遇之于戏此岂吾人之奋厉则然哉然家夫子每疑先生戒容色毖辞气动静语黙进退出处无之非考亭者而晩顾与考亭怼专好姚江之言惟洢亦疑之乃今而知先生之志苦也忆随先生时先生之疾深矣越数日辄呕血数升自度病必死居恒语及凄然有日暮途逺之悲彼恨不一朝顿悟快覩性命之全而茫茫穷经云乎哉不得已而希捷径于姚江宜也若吾曹悠悠忽忽怯于循途思先生其亦可少愧矣
　　严公传
　　公讳国望吴江严扇人余妇王父也严传自胜国代有闻人公生而家业饶称富人然仰焉取俯焉拾若唯恐业旦夕耗者故虽不可谓无尺土一椽之借而其功与筚路蓝缕防涉开家者不殊居亡何遂成素封于是戚党空乏者周之所相识待人举火者给之值岁饥馑者载道富家类不能出升斗贷也甚且乘其迫以为利者有之而公则慨然出其粟以赈塘且陂国人苦之谁不秦越人视者而公则起而考工不爱倾其槖中资人皆称之曰嗟乎天子如尊卜式以风四方二千石岂足道哉以故吏吴者咸矜式焉晚而杖于庠然公故甚憎事字闾里若婴儿唯惧有一人焉哗于侧者即里中或哗焉公必曲为之居间唯惧其有不释然者故髪之白者且黄矣未尝一识郡县吏足迹所至亦不能半千里然而致有独钟名画够集云峦烟岛絶壁断岸变态朝夕几案间笑语人曰吾盖日与茹芝之徒杖履逍遥于其际也课长子以周易课两孙以尚书晩乃为仲子计农桑筹刍牧徧艺果木郁然畏佳其病也客为之写生公谢曰余尝闻之吴文定公矣画像之作记礼者所不载贤人所不道不若纪述生平以诒后昆可以行久长与其写生者神之不存行见不可传者与槁骼俱也因自为行状以卒论曰海内贤士以什百数然必泽及人者为真浮阎之叟乐为人缓急田夫里妇相语于寒窻风雨之夜往往为流涕而姓名弗传不亦悲夫搢绅贵人闾巷或切齿乃走声名于四方者又何比比也此岂真有深泽哉于戏若严公者庶几不与槁骼俱也乎
　　沈少兰传
　　南张吾宗之所聚族而处也南邻北舍烟火相亲士耒妇杼户无异业吾梦寐恒乐居焉因念笃行如沈少兰者洵古人也慨然有怀疏其佚事
　　少兰名应奎余儿时犹及见之身伟而颀其声雄数贾于四方里中呼为大客云慷慨好义有古烈士风及居家则恂如煦如婴儿如视二人俯仰为颦笑者五十年父埀老教授里中少兰闵父劬即日逆以归家中艺蓑草盖厚利也父日往来陌上视之少兰曰柰何令老人仆仆赤日中乎即日薙蓑草
　　嫁诸女弟凡奁具及往反礼际无弗僃物焉且有仪曰此吾亲所素爱也里中父老时至则取鸡黍斗酒相饟必极生平欢曰此吾亲所乐与杖履往来也
　　偶一岁中父老多物故者少兰戚然谋诸妇曰是庐也吾志庚为之而力弗逮也虽然亲老矣他日忍以不安其亲者安其身哉遂庚之虽力诎举赢勿顾焉
　　里中妪多事佛茹素母老将从之少兰忧甚夜就寝矣且二鼓矣趋跪卧前曰儿贫邪儿泄泄邪儿奉养未至邪儿妇服勤不如意邪涕泣引咎者万端
　　季弟贾于杭荡兄资少兰终弗言唯恐以昆弟之故忧二人
　　少兰初无子子犹子元锡深厚元锡已元锡将婚少兰有子矣家又替适以事滞芜湖寄家人纸云元锡婚事莫苟且苟且是我以子薄犹子也我宁后日薄于我子之婚后子之婚也视元锡果薄然少兰已弗及见矣伯父尝以役之官当笞少兰俯而代
　　伯母无居为之小筑一椽一壁必躬焉已又无以葬为埋葬事啓土覆土无不亲阅焉者
　　尝买陆氏屋主人及居间者欲立劵少兰坚弗从叩其故曰彼中丞篑斋公后也中丞吾乡贤者市其屋已忍矣更忍令子孙执劵而咨谓某氏子契乎
　　客有鬻他人田者已而败请立屋劵以偿少兰愀然曰彼固衣冠游人间者今事露顔色不胜沮丧矣又何庸劵为里人闻之各凄然入情谓少兰长者
　　尝贾于杭值杭饥担麦千钱而竒羣商利其迫而闭之籴少兰则减价尽粜之
　　居里中人或以急请辄贷之钱或不能尽偿弗较复请则复予人以事叩门虽夜半风雪涂潦险阻无一辞卒之日逺近若失左右手
　　曹伯化传
　　曹伯化者予邻翁也予旧识其子宗郑近比屋而居往来益亲宗郑尝言王父心玉公有古人风居嘉兴白苎村精岐黄言任侠乐施予荡其赀者再比老亾子家日落徒四壁立故人沈宪副陆川先生及弟介川先生闻之喟然曰谁令曹豪侠一生而老无归者不几诒握齱笑邪此乃吾两人过共延至嘉善居焉相与给之者甚僃陆川兄弟卜墓地并为心玉买地墓傍曰百年后死者有知我二三老人当时相过从也心玉公晩而娶于吴年六十伯化始生伯化幼有至性且甚颖敎之诵声朗朗彻户人咸厚期之然心玉公老矣家又窭安能执脯脡从博士弟子游乎亡何教之岐黄髪未燥辄能疗竒疾见者皆曰真华陀家儿也顾弗肯竟学独好为大书书日益工因得以餽遗饟父母间客他所人为陈新果非父母所尝食弗敢食也乆之娶妇郁孝声益闻当是时心玉公已八十吴亦六十二矣四顾萧索度无可为怡老具而郁事之甚驩心玉公年八十三卧病郁亲尝汤药衣不解带者累月比葬毁瘠几不胜丧既而善事吴十年如一日吴老妇哺哺之如哺婴儿吴年八十终伯化叹曰微是妇我何以事我二人繇是深祗敬焉终其身未尝不雝雝也郁没遂不复娶抚诸孤极慈伯化虽食贫乎不自防于人其与人也庄闾里多安之尝道遇瘫痪者困顿大雪中留治之不数日其人起而杖再数日弃杖走矣其人愿佣没齿弗听资而遣之髫年所习间一再试以起人于阨往往竒验然亦不数试也与予邻二年卒妇郁旧厝祖茔乡者沈氏所予地也宗郑更市地合葬焉葬毕宗郑过予偶语及墓铭所自昉予因曰昔子瞻不肯作墓铭退之则为之刘乂尝持韩金数斤去曰此谀墓中人得耳不如与刘君为夀韩苏小异如此虽然文自因人传耳人何尝因文传苟非其人纵隆而金如丘陵亾益也宗郑曰子于韩苏则奚居曰韩过滥矣苏亦过峻孝子之爱其亲何穷之有闻他人懿行懿行视之苟其出于亲也者不翅轶曾闵而过随光也此非苟为私而已不尔不足以为孝士能弄数寸之翰而人子闵然以死者要之稍有足述即与述焉尔恶用孑孑为宗郑然再拜曰苟如此不孝孤之幸也不复望铭墓敢丐数语藏于家予避谢曰敬诺遂为之铨次其语
　　雪鸥阁记
　　雪鸥阁者何荻秋庵雪鸥阁也荻秋庵者何子吴子别业也芦花之菆小楼出焉冯楼而观之蹲而伏戢翼而卧泛泛焉若随游波而上下者为雪鸥阁阁负陆尔前堤尔短扉侧啓偃枝登降尔乃波涛涳涳焉歩履之下徐陟之峩然阁也风荡之则扁然舟也遥望乱苇中炊烟斜起小艇倒出者渔棹往也旅而歌椎髻而方筐者田防返也防防者风起于青苹之末也齿齿者石也往来漰湱者湍相击也水与天接介焉者径尺尔矣露之晨星之夕遽而望之忽若大江之中横亘豫章者焉霍焉开也廓焉解也栩栩乎其得之也长天万里鵞溪绢也短篱茅屋颓枝残雪疎疎而密密者龙眠画也西风揺落草木萎黄有怀伊人川上徘徊则潇湘而洞庭也子吴子尝与玉峯归子锡山髙子咏歌于其间谓可以寄趣也荻秋名焉阁之为雪鸥何蹲而伏戢翼而卧泛泛焉若随游波而上下者冯楼徐观则类有然者焉故名尔也门人魏学洢读书于此而乐之曰藏焉脩焉息焉游焉趣其寄焉已
　　息关文
　　仆才非绣虎性比寒蝉一意硁硁百事愦愦困守邺矦之架颇类专愚数窥董傅之园实有嬾癖慨一覆之弗进惧三立之无成抚躬自知逢人堪拜夙怀千里负墙之愿愧缺九年面壁之功巾驭有叔度之汪洋游思尽戢廷玉有伏波之矍铄懦骨立坚对此两人惭无一得徒抱五穷之技曾无十驾之勤逺驭难期坐驰不止鸿鹄将至关我弓而射之鸴鸠何知控于地而已矣犹未免为乡人也是焉得为丈夫乎今年以来失学尤甚三月三脩兰亭之禊偶驾南辕五月五赋蒲觞之诗尚稽北棹春夏倐易徳业俱芜不着祖生之鞭几失江郎之笔弹冯驩之剑铗羞涩难堪碎阿黒之唾壶感慨交集笑头角自露今何成乎覩髀肉复生重自悲耳羌申申以自詈忽蹙蹙其靡宁弓梗手生坐虚臂笔枯心折殊负燕颔若欲愤发为雄庶几翻然更始用是布颿无恙束笈自携勿惮百千之劬将集二三之侣发交鋭志旧业一夕九廻季若热衷世资一日千里自谓纠合有日行将摩厉以须不虞客子之徒来适值主人之多事长松共祝乔木初迁宾戚麇至者浃旬杯盘狼藉者并日余自案尘成积乍与书幌相亲如负重担而弛于涂息肩方知劳顿如行日中而入于室举眼无一分明嗟神气之未苏觉孱躯之甚惫若非还我帏帐之适何异加以桎梏之刑兼之蕉叶酒肠难与荷筒痛饮河朔十日豪举窃尝慕焉沛国五斗解酲实不能也于是息心絶客决意掩关放脚长眠先学希夷之睡低眉枯坐徐结幼安之趺蕉防成林时剪叶尖书字蔷薇作架每从枝罅传餐夫执舆者为谁任其来往得其门者或寡聊且优游搆子虚篇汗青欲遍何须邀伴同观读畱矦传浮白自豪安用携朋共饮畱心妙谛庄诵六如流览昔言爱观五蠧拥书万巻南面何以过兹拈花一枝西竺似乎不是子曰吾弗能已矣诗云终不可諠兮倘遇同调之俦言念索居之苦集屦户外驻马江干喜不可言私则有请听髙贤之快辩诚胜十年读书柰不敏之凡才未堪三日刮目稍俟检编有获便当蹑屫相求今仍积弛之余未免退速是惧谨闭崤圅之谷一丸泥为封若犯鹿门之关三寸管如律
　　古钱説
　　人洵不可以有嗜也嗜则愚仲弟初读史予为撰纪元考因戏为辑古钱非直以稽改元也圜法不脩钱制纷错可借以观世焉不二日贸唐宋钱者接踵多不辨文幕朝鲜亦有至者而开元太平居多开元非宗钱也隋末钱币滥薄至裁皮糊纸为之武徳中行开元通宝轻重折逺近咸便故其流于世也独繁太平不知所起吴主亮梁敬帝皆改元太平疑俱无钱宋太宗号太平兴国意者其宋钱与最后得小钱一其文曰货泉大钱二其文曰大泉五十皆新莽物制度始末具载班固食货志及范晔世祖论中四愁诗曰美人赠我金错刀夫既不以莽故贱错刀我于此泉又奚憎哉旧钱累百一旦以数者为之长自后继至大氐皆重出予意亦怠甚矣而来者不止或晨户未啓髫孺已持钱候门外予于是闻而笑曰弟汝亦知买齐桓公防血盆者乎程氏嗜古玩酬此盆千金众皆以桓公不防血哗之程恚曰仅言不防血耳谁语汝无盆予解之曰赝与否吾恶乎辨诸昔唐裴相国得古盎有九字带其腰莫能识兖州鲁生曰此大篆也九字乃齐桓公防于葵丘岁铸以篆验则字势存焉公宝之犹钟玦郜鼎刘舍人蜕笑之曰桓公九合诸矦葵丘之防是第八盟是嵗安得以諡称公大悟使今日之言赝者而尽如刘舍人言赝可也不然且听主人之宝之也汉武帝有故铜器问李少君少君曰此器齐桓公十年尝陈于栢寝案其刻果齐桓公器一宫尽骇以少君为数百岁人使主人之言真而果如李少君言真可也不然自今以往且愿爱子之千金众皆笑曰舍人易少君难闻者莫不絶倒今予一时游戏耳而居然以愚癖闻于人与彼买盆者曷异哉好而不已周景王大钱行有至者何况西京三官钱弟其识之人洵不可以有嗜也
　　瘗鸡铭
　　白鸡来自吴江畜余家朱冠素裳其行昂昂声嘹喨可里许最善鬬数攻败其羣声息所至邻雏率望风徙去而其雌之来与雄俱一饮一啄必偕焉亦时时借雄之埶以侮邻雏称霸者数矣客曰余尝游燕赵青徐之间摴蒱六博蹴踘纵饮称豪侠者相踵也窃观其鬬鸡焉兹雄盖英彭之次云居亾何田家子诒余鸡一黒鬛而绛身内之羣防日且暮失白鸡处则血淋漓被毛羽杂他鸡无辨与黒鬛者鬬方罢也盖初角时各无声似衔枚然又似恐人中解之故各不相舍以至困而白鸡之左目遂防明值老妪至乃分置他所而雌适以其雏来见之惊而郤徐而前遂狂呌不止雄稍稍就之若相慰焉者雌则转而犇鸡羣熟睨之见黒鬛者两翮血缕缕遂奋翅搏之逐北数百步观者壮焉然雄亦从此惫矣雌遂不复食相徙倚一夕死而雄之死顾反后其雏凡十三悲鸣母傍主人怜而瘗之园自是之后则黒鬛者称霸里中矣铭曰
　　生乎雄死乎恫取而瘗之同其宫楚子之葬马与夫子之埋狗也嗟宁从其隆
　　春夜与仲弟论文数条
　　凤凰之鸣髙冈也大音金小音鼓而凡鸟方以鴃舌为竒不亦劣乎今文集实类此矣壬戌以来时杰各造似子非子之句以为古奥即枵腹者亦竞为之嗟乎精思渺识实辟千古之未有直振笔出之而势已错愕矣何借鴃舌为若徒鴃舌而已虽里耳尽惊岂堪见明眼之士哉胷怀磊磊落落或平或异要当与天下共见之自知为众侮而佹其舌以欺人光明者之所羞也勿为也唐人由初而盛而中晚蛇神司令矣谁能挽江河而之山曰殆不然宋庆厯间文士尚纎谲而轧茁之调兴此亦贺之俦也欧阳子立二苏之帜以令天下而羣哗者咸慴伏无异辞夫士顾愿力何如耳文中子曰乱世之征文章匿采振衰者方将逆挽天潢岂得遂下流之便耶
　　然则株守先民与曰嘻庸然哉庸然哉骠骑骁将耳对茂陵曰不至学古兵法察其夷然不屑之意目中无孙吴乆矣况肯为程不识乎近世号法家者大都守党塾之所共晓而间出律外之律例外之例以尊已而绳人善用之不免为街亭初着小错通局不敢下一子悮用之则房相之陈涛斜已矣试想牧野洋洋檀车煌煌驷騵彭彭维师尚父时维鹰扬岂不卓为天下雄也哉法家论法法应如是
　　运用之妙存乎一心葢才情之杰出也才与情一乎曰是不同能抚弄柔翰者尽才也妙极哀乐之致者几人哉古人中唯三闾大夫与司马子长情最深读其文如刺船蓬莱海水洞涌山林杳冥悄然将移我情盖皆得情之哀者也诗三百篇其可歌可舞可悲可涕者情不啻千变而苟非有慧心焉曲尽之安用不情之藻缋乎故曰情生文文生情才与情合斯之谓文人
　　智勇项相望也独困于理塲如之何曰貔貅万队仰圅闗而不攻可谓雄杰乎析理者当鼓其才情之鋭以蹂躏于其中其酣也如岳鹏举从百万军中夺其纛而舞不然者亦当如李临淮纳刀于鞾旗三飐及地万众致死庶几哉战苦阵云寒舍其难而优游于花草之间曰吾能为空灵也直婴慧而已矣
　　细若气微若声斯称温养焉不能似木鸡柰何曰黄钟大吕定无细响举武若山者吐音必若雷如必以优柔为极诣则诗家第一清弱者先据之矣何从数李杜哉八风十二律用之各有攸宜而材力之所赋学力之所就要当无拂乎其人之天不度其器而槩以羽声律之不致靡者几希故世有谓箫声类鳯鸣者余辨其为失伶伦之传夫威凤振九苞之采万鸟悉臣伏焉而听其音乃卑若冶妇之妖柔吾不信也况所谓望之似木鸡者谓未鬬之时也以言乎文则未操觚之时也若爪距之锋交而仍若木鸡之不动则健者攫杀之矣温养安在哉
　　尚奇者宗时杰尚正者宗先民今两无当焉恶乎文曰文章一小技于道未为尊然亦从乎所好焉耳达则为欧苏穷则为李杜岂能舍此而他慕耶噫吾于诗业未之尽也商诗业而遂及此




　　茅檐集巻六
　　钦定四库全书
　　茅檐集巻七
　　明　魏学洢　撰
　　杂著【四】
　　志伊尹之所志论
　　士君子之矢志也必一嘘一吸恒与天地万物偕流行而后适满其性量之所届盖性也者通天下者也乾坤之小往大来烝民之嬉跃条歗以迄卉木荣顇昆虫鸣蛰罔不恻然如中其肌肤而其救天下也始急其任天下也始坚苟所志漠与天下不相闗纵孤诣凌一世乎不过了一人之事而已于天地不得为功臣譬如曲涧清泚石齿齿焉漪浏浏焉不过餴饎资也孰若应龙伏层渊之下奋层之上而挟江海之巨流以霖雨九垓也哉故志狭者成就狭志闳者成就闳防局万岐总各肖其初愿之所拟此子周子所以论希圣者必志伊尹之所志也而疑者曰尹之志竒矣相天子放天子而复放其所相之天子而复相其所放之天子非常之原黎民惧焉谁复敢蹈其辙迹哉而不知此特尹之辙迹耳非其志然也志何在曰思天下匹夫匹妇有不与被尧舜之泽者若已推而内之沟中嘻大哉志乎躬耕此志应聘此志就桀此志迨其后牧宫之役桐宫之举冒万世之不韪而直遂焉者总此志亾论草朽木腐如巢如许如樊仲父石户州伯者不足语匡济之竒即优游黼黻如夷防诸佐亦以为非救时之相之所为也而岂孑孑焉了一人之事乎哉问何以究此志则曰尧舜其君五十里之主剏十一征之烈而九有之民归之如流水是使汤为尧舜也因而以事汤者事嗣王是使太甲为尧舜也尹尝有言曰汤虽仁其效迟桀虽防然朝行吾言而夕及于天下是并欲使桀为尧舜也夫抱一救民之大愿于心而遂望人人皆尧舜若此然则后之志其志者可知也惟有一仕而已矣汨焉而弗任援也惧其湿我履也焚焉而弗任拯也惧其焦我裾也若此者了一人之事者也一于诿者也勿为也孔子曰隐居以求其志未见其人政以独行之士力苦而志不廓自为之意居多焉志苟大矣则见人之不善若已推而内之汤火中方将疾呼狂奔而救之宁仅如探汤也耶此所谓一嘘一吸与天地万物偕流行者也一于任者也总之圣贤立志其心未有冷于天下者也处岩穴必不敢曰葹薋薜荔聊以资我嬉游处庙廊必不敢曰兵农礼乐聊以营我职业处蜩螗沸羮鼎颠震矍必不敢曰呼噏之间有雷有风有兵有戎天下悸忷聊择一无大辠无大功者以巧脱于其间盖其一念救民之志纵窘于不能救不可救不及救之地而梦寐仍耿耿不释必期一伸而后已所谓志尹志者盖如此窃尝頫仰今古衡量豪杰李唐后得尹之似者凡四人识似者其怀英乎周唐之际如挽天潢以濯四海之污而不见有覆手之迹此得其识者也气似者其平仲乎一谈一笑光焰万里此得其气者也胆似者其稚圭乎惊危之地贲育且为之肌粟而魏公独不慑此得其胆者也心似者其惟洞霄宫使乎万死为归九天为正臣血欲枯臣骨不朽此可谓得其心矣虽然之数子者或龙而濳或龙而跃或龙而亢且悔举足以霖雨九垓而较量在才情气魄间则犹然辙迹之相寻也求志之士有愿超辙迹而寤性体者乎请从学颜子之学始
　　韩非论
　　魏子曰韩非其卫鞅乎鞅天资刻薄人也相秦霸秦车裂于秦而韩非乃继起生韩非死卫鞅也鞅入秦而相非入秦而死然吾不以置轩轾也死韩非生卫鞅也独李斯之谮行而天下伤之者以为非业不及鞅又曰非才过斯而卒以斯故死非遇不及斯斯相乆矣非以羇旅入秦辄思翘其失而夺之位非防也则又曰非智不及应矦睢恶是何言哉应矦入秦昭王方失势而倚任为独尊故得迟之数年而一朝发之始皇时天下既定矣拟一再嘬而啗其全矣而主臣相得斯又方自托于挚望之俦非新从韩来苟不效蔡泽之逐应矦且夺之旦夕间而敢几幸于旷日持乆之后哉故非入秦而死天也天必死之未有能生之者也不为应矦死为应矦亦死未已也为应矦死即为卫鞅亦必死即甚焉而为当日杀韩非之李斯亦必死曷言之非韩人也韩人入秦即微斯将无猜乎就使始皇见説难孤愤五蠧之书而慨然与之游逐李斯授之上相不一年而为韩之情形必自败也败则非亦必不得其死故曰非之死未有能生之者也欲勿死则莫若用之韩用之韩则借弱韩之资而信赏焉必罚焉坚城而广蓄焉今其书具在固灼然僃成画于胸中者也或从或衡借十年之暇以内脩之国中韩虽惫尚足当天下之冲而兹又已矣不得已乃思存宗国于秦廷不亦难乎吾不能不三叹焉
　　荀彧论
　　献帝春秋曰董承之诛伏后与父完书言司空杀董承帝方为报怨完得书以示彧彧恶之隐而不言完以示其妻弟樊普普封以呈操彧恐事觉欲自发之因求使至邺劝操以女配帝操曰伏后在吾女何得配上彧曰伏后无子且尝与父书言辞丑恶可废也操曰卿昔何不道之彧阳惊曰昔已尝为公言也操曰此岂小事而吾忘之操以此恨彧彧卒忧死袁暐载彧之陋若此裴松之极辩其诬唯余亦深以为诬也独计偶无是事耳果有之当若何曰是不难泄人言以求利勇士不为况危君父乎文若之不言固宜或见诘则从容对曰彧盖熟思之自董承既败公僃天下之为董承者密矣奚报怨之有使遽然白之则防怒之下举动易乖或将有投鼠而忌器者天下万世其谓公何此彧昔日之所以不言也岂独昔日不言而已即今日事觉犹望三思后行毋诒忌我者口实如此则辞直而谋忠操当为之夺气纵不然豺狼肆防毅然以大义折之岂有九锡且力争而不争弑后者哉抑尝案年覈实彧仰药于夀春明年操立为魏公又明年伏后被弑贼操之狠必无藏毒数年者袁暐之缪又不足置辩也已
　　拟治安防
　　窃闻之极治可以有为极乱可以有为中伏危亡之几而外蒙治形是焉可以有为哉匪独不可有为也并不可以有言宋苏轼曰天下无事则公卿之言轻于鸿毛天下有事则匹夫之言重于泰山方今承平日乆士大夫闻纤介之警恐恐如不及夕声息少怠则复县县焉如将层累而上以至公卿讫黄髪儿齿而犹未已有杞人睂为之颦未有不欹唇而咍齿且为冷者也嗟乎贾谊谓抱火厝积薪之下而寝其上犹危明耳今则实类于此清平之天下温饱者享之窘迫之天下羣推而还之人主人主廼仓卒简付责之平日不任世福之臣火未及然岂容谋徙薪者置一喙哉诗云彼人是哉子曰何其今日之谓也虽然请敬陈其愚夫当宁所蒿目而筹者敌也敌不在边塲在华曷言之今天下非尝罹水火涂炭之苦也非有大徭役鳏人孤人不能自存也非有九年涝七年暵浮骸枯莩之相枕也敌人困一方耳又非遽为天下病然而黔首思乱颊肉衡起市上年少游食往来多好谭非常之事钜盗出没海岛者张其焰以招亡借亡借多乐往萑泽之党亦且杀吏卒烧官舰甚则道遇邑贰跪责而醳之民怀百金以上得鼾睡者葢寡矣至于状貌诡特声音衣服厐杂彯忽聚散者徧播三吴间度必为所不可为而莫能诘其踪尤有隠忧嗟乎今时何时尚可不察其景也邪昔魏羽林郎焚张彛第杀其父子髙欢曰时事可知矣遂散家财结豪杰今苏松诸郡细民憾钜家者动辄火其居掠其财驱散妇女官吏莫敢婴其锋而乱从怨生遥闻者往往称快夫自古奸雄举事未尝不挟众愤以为端愤怨下泄大乱之本也危亾之不防而快私臆以为嬉维彼愚人覆狂以喜斯之谓矣迩天象屡变国遭大防人心恫疑未定街巷飞语日数四相惊传称荧惑星降地则为儿童謡言自古奸雄搆旤噏数万之众于一日夜之间者未有不煽讹言者也诗曰民之讹言亦孔之将可无寒心乎哉帝王摄伏天下乘人心之畏惧以立纪纲而法令以虚声傅之苟人心肆然无忌相与角知勇之实而闚破虚声之无用则居人上者情见势诎蹵若徒手之不可搏今夫主之诃其仆也询之不敢对挞之则解体受笞岂真力不敌哉岂真计官府箝缚将有后患哉一时惶怖若或制之而不知其谁制此之谓人心人心死则人人攘臂起矣是故纪纲者立于无形禁于未然鈇钺束而生锈下民莫之敢撄彼张彛被杀曷尝不斩八人以谢张彛然既敢于杀张彛势必至八人亦不可斩民哗于国防骜于野纪纲葢若斯矣为张彛者殆矣为髙欢者未可测也顷江南米价骤踊百姓羣拥而号之官市人羣拥而和之公堂之上执升斗而踞以訽夫民至柔亦至悍矣一夫到县门胥隶挺匈而謼头抢地乞哀不已什伍成羣辄若笞长吏而亾罪意象若此忧时之士所为恸而几哽者也项梁微眴守通堕首田儋缚奴狄令陨命莫谓此往事也堂下噪嘑堂上颊再赤再白势亦卒卒矣法令何日不绳民而民亾畏惧寖至此忧时之士所为哽而复恸者也人元气耗散衣冠谈笑犹人也劳苦寒暑乗之则立仆今天下耗散乆矣特劳苦未极寒暑未甚之时耳可不大惧与问曰民胡以不畏法曰不畏吏故问曰民何以不畏吏曰吏多欲故刓法故非法不行故不行法故平时多枉法故法不足畏急时虽奉法法亦不得施然则振纪纲者安出哉独有清吏治而已矣其道莫若惩县令之墨而重郡守之权国家分千八百国之民委多士多士争啖之鲜怀恻隠者但有人焉循例取盈不至受赇鬻狱斯即今世之伯夷矣嗟乎祖宗朝深疾饕吏往往寘重辟涂炭既极宜亦当宁所动念也贪廉者黎民生死之原一经剥削数十年生计萧条而直指操白简从事率取一二科贡抵出匣之锷搏兎耳无搏虎者比赴大计则苍头已先行李入矣郡守俨临其上方以他日之台省意之惴惴不敢遌而彼亦日夜为台省地于外大吏亾所惮民以此益穷案汉书朱博召见诸曹吏书佐及县大夫视其可用者畱不能者罢黜薛宣移书属县贪猾不孙者皆解印绶去更易平陵粟邑令二令视事数月而两县皆治繇是观之黜陟更置郡守得自操汉二千石之权葢若此其重也今请节取汉制令郡守得进退诸令夫令朝下一纸于邑府夕闻之至疾也生民疾苦通国难怃至审也讼狱田赋未尝掣之肘至寛也守取此五六人者攷校短长至简也非甚惽瞀鲜至缪盭者矣令方逺而文于铨曹近即有铨曹焉彼方逺而文于台省近即有台省焉月有代巡岁有大计束其内营之思而近注之于守埶不得不转注之于民用以嘉惠元元是或一道也且民之去天子也逺膏泽不数转涸矣其得实致之民者郡邑臣耳譬之刳竹接泉百折入室而邀泽微汲诸宫中餴饎惟意何则逺近之势异也故郡守者天子托以襁褓民者也俨然临数诸矦之上不可谓不贵矣然而外莅郡国惟恐不疾去之郎官出守者回跂承明之庐梦寐犹悒葢国之权势不存焉寄赤子人手而使怏怏有自卑之心儿安得肥故郡守不尊奸墨吏无所惮未有能泽民者也泽民之道积贮为先鼂错曰尧汤遭水旱而国亡捐瘠者畜积多而僃先具也髙皇帝即位首出楮币积谷已又诏天下毎县设四仓其制本李悝平粜之法李悝本筦子轻重之权筦子又本周公遗人之意岂非利民之良政哉顾迩年青齐之菑赤地千里蓬面槐虀之不给析骸杀子以给之然而四仓之制故在也散滞粮出红朽一饱饥民者几人爰书所入固圣制借以籴粟者也吏平时不没罚锾者几人夫民不羣聚不乱不流散不聚饥寒迫身盗贼蠭起豪杰鼓而用之则不测之旤可一旦搆从古山东一带易乱难平游侠聚谭古帝王若出诸袖彼时守土之臣得以补苴亾恙魁桀不至乘间发者幸耳天下讵易有今日哉然犹可解曰被重菑若近日江南米贵往岁未尝不熟也特小歉耳非有山东之害并无戊申之水也防市价骤踊民相率以平粜请吏遂相率遏籴又各限定价国中商贾不通居人大哗夫货亡常趋争集价昂之地价昻则境外之粟将入境内之粟将出卢坦之俦尚将故飏之以徕逺商若之何其平之且平粜者平庾廥之宿峙耳非平民间粟也既不克取我陈食我农又不克走吏图泛舟之役而抑人价以为平虽肆人于市价将益昂恶乎平之哉古亦尝劝分矣劝之非偪之也今则彊取焉故米价虽抑犹昻于平时钜家未为失竒赢而不任横偪复不利富饶之声各相顾不肯发繇是胥卒需索窭人諠噪藏米藏盐捕商捕贼岌岌不自坚而富民困彊有力者若巧通贿者终匿不肯发也繇是尘甑之家持重钱入市日晏亾所得米而贫民困谚曰伤寒不药是为中毉救荒之谓也然兹皆一时失防耳大端则病在庾廥之空虚粟足支一年岁即恶民不匈惧民不匈惧则价腾而不隃不然者小不穰而足以乱夫国家非能长无事也其旤必中盗贼其发必乗凶年传曰有僃无患可诋云见弹求鸮炙邪然而吏习呰窳谁昔然矣菑害遥鬲顿忘往昔之仓皇且惧适果奸腹而阜后至者之槖姑逡巡已耳外臣不尊墨吏不惩实政不脩思以奠万民杜后菑是犹救胫而引其足也未有能至者也顾瞻时局不觉忽流涕焉势有与国俱终古者其门户乎今羣臣号一家耳实战国也朝听陈轸而天下从莫听张仪而天下衡一从一衡滔天燎原天子之权散于下四海之利聚于内虽有贤守令不能不伺乡背以为工吏道淆杂生民憔悴纲纪日坏职此之繇门户之肇也必果敢材知冀自树当世者也罗所同剪所异将自遂其所欲为而朝端翕然从之强者类合弱者诎服纎夫垂危亾援者乗时倚焉当斯时也顺风扬防虽豪杰不克自持而况羶趋之伍慠焉以骋多为舆议之所非识者蚤已料其势之不长矣别有果敢材知者出焉鋭然犯一时之锋以与为难而乡所不收者翕然从之舆议所弃显为射的大率皆狼狈而首事者亦为之殉此时局之一变也当斯时也强者类合弱者诎服纎夫垂危亡援者亦乗时倚焉后之视今犹今之视昔再变之后脉络淆混垂危亡援者或鋭然首发天下之难端忽佞忽贤忽合忽离虽黄帝孔子复生不可致诘君子之忧时也睹气焰之方张愀然以为过当黙自逺引新锋嗣起隐隐冯以为望而君子又以为过当则又愀然逺引焉是故门户割裂独垂危亾援者获延旦夕之命而大君子常独立于凄清之地果敢材知究为人殉则首难亦亾利焉总之为羶趋者用耳矣故亲君子逺小人古大臣入告尔后者未有先此者也而近日闻之辄心痛计独有综覈名实而已矣旅而排一人其意必不在一人也而人主不问案罪状如牒黜可也不然是陷忠良也旅而进一人意必不在一人也而人主不问卓有显绩庸可也不然是比周以相谩也圣主优容言路岂至大谴大诃稍示薄惩则言者固已不信于天下矣譬之树然数摉其根枝叶自脱两造之功辠立剖则言者自寡矣明主不可以再尝人臣几幸万一之而难必万一之寤万一之涂知者所不趋也则谩者自寡矣非不比周益坚也而雷霆之下怯者先献其肝胆则其交必败矣且夫优容者非槩弗诘也谓恕其误触乗舆也若辩官论事则必案实而穷诘之盛世可以枉天子必不可以枉臣民枉天子无辠所以信言臣之气综覈名实所以平言臣之嚣昔宋仁宗之世议者讥宰相奉行台谏风防而天下号治平言之嚣也盖愈于阏然哕哕之鸣混入于吠景吠声之中而不可辨则闻者贱之故言路不清言必不尊覈之者尊之也且论风俗之勍必曰怯于私鬬勇矣卒逢钜奸反为弚靡者或有之故综覈名实者正爱干将之刃勿使妄割将以畱大用于髋髀也议论之嚣诗人忧之故曰噂沓背憎又曰如匪行迈谋居平纷纷相啮一朝缓急万喙争沸于法当危尝读宋史至李纲传国事既大坏矣而门户益坚厪存一纲必逐杀之而后已此忠臣义士所以掷卷而起号恸不能止也名实混淆议论嘈杂虽尧舜不能以治天下其最急则莫若简大臣诗曰告尔忧恤诲尔序爵简大臣序爵之本也要在与之共朝夕而躬覈之三公六卿分叩厥职生平畱心军国者必凿凿洞利害可见施行中庸之材能陈害不能陈利大率皆内惧其或嗫嚅游辞者赐骸骨归如此则朝廷大臣肃然非嫚娒之资矣然后举综覈之政下与贤佐谋之天下虽大天子当夙夜筹者止十数事外大吏中丞已下天子当洞悉肺腑者止十数人黼扆有人则要襋固已全挈矣更时讯郡国疾苦吏能飞诏襃之奸墨为诸道最飞诏収之时出一二如髙皇帝朝则天下固已大震叠矣鼓动一世岂必程石哉明主余力为之耳孝宗在驭羣辅疑不足以称明徳而闾阎熙熙海内咸理则以昼日三接泣畱大臣明主求治之愿诚有以沁入乎元元也君臣同心言路参之郅隆可立待也且其益未可更仆数大臣不获上訽厉争集之则柄堕小臣大臣苦众喙势必附离左右以内惑主而外抗天下则柄堕大臣羣下不得望顔色执政内比庻正纷乱乡非挟神武之姿冯社稷之福不为秦者几希则柄堕内臣诗云匪敎匪诲时维妇寺知士葢深忧之曩者幸犯至轻之疾而率此道也以往则必有极重之旤君臣驩洽百患不作万世之利也程頥曰人主一日之间当接贤士大夫之时多宦官宫妾之时少苏轼曰尊卑阔絶而上下之情疎礼节繁多而君臣之谊薄诚得君臣驩洽芟节仪数大臣坐论台谏入侍取祖宗之天下直如农夫麃蓘蚤夜谋之欲区防毋平不可得也东事则在慎择经畧臣而乆任之今士大夫习见塞草边云者少矣天蚕肌栗见蠭色动闻金鼔而志不慑且神往焉者百不得一一夫出关数百万生灵托焉宗社安危寄焉亾具者一掷百万徒以国侥幸此非可以轻议举也乍入虎幄如循暗室乆廼稍明苟非贩国误国明有征验皆当寛时日解文罔以徐需其成此非可以轻议易也今则不然举朝推一人方叔召虎复生今日矣小不效则举朝攻之杜重威韩侂胄亦复生今日才不才岂倐忽相反哉旁观为之也封疆之臣亡暇伺外敌而息息探中朝势安得不危或者果不胜任亦有之然后之方叔召虎虑有今日乆矣非举者之误则易者之误也国事其可数误与夫战气未复难语大创小失利亦必有之裁出国门而人已数日月其后少选弹文及焉大者浪战以塞责小者讳败以掩辠它年搆非常之旤必此之繇大抵当今之世寛于用法而苛于论人其寛也防师辱国腼然怀首丘之思其苛也藁首县街之疏无一人得免夫今之人固非不知解文防也辠小见则立訾夫所谓解文罔云者岂虚言而已正幷其辠而寛之也儒者之所谓甚大当局之所谓甚小辠之大小不可不察也昔范仲淹焚西夏嫚书宋庠曰仲淹可斩也以正人论正人而苛责壹若此多口之不赦葢已乆矣诚能破大众之论开功名之门则莫若乆任乆任则莫若重用之重用之则莫若举攻守之畧进退之宜钱谷之出入惟其所欲为势未可动迟之小衂诫之端绪已睹则展十年之期使隐然有自为战之意而事廼可以大济此学士之常谈实筹边之长防也今边臣曰辽兵不可使辽田不可屯此岂中事情哉彼殆有怼辞焉度其后无可居之功也重用之则且言调兵之害官县金购士士罔应者闾左亾頼利其数金未就募而先怀中道解散之心顷浙兵北行横夺民舟防剑抽矢目防防以睨渡江而死沿涂刼掠动则曰我且往而死谁敢难焉兵戈所至何变不生即日者米价之哄或以为商贾阻塞故既涵中国腹心之患而比到麾下则又适足为啗敌之资此但糜金贾害耳竟何毛髪禆邪语曰战胜之威民气百倍败兵之卒没世不复然唐之乱也河北亡敢战者有李光弼之严明而壁垒皆精采也宋之渡也画江以南亾敢守者有岳飞之强毅而强敌辟旌旗也故兵法曰有必胜之将无必胜之民辽人不守辽而必合天下以守之边臣之计愎也且更言屯田之利屯田一钟当转输二十钟其故甚易解也苏轼曰百顷之闲田则足以牧马千驷而不知其费聚千驷之马而输百顷之刍则其费百倍其解更甚辨也故赵充国所将厪六万人耳然犹曰难乆不解徭役不息恐为明主忧今聚天下于一隅而大农日辇金谷饱之无时休歇纵不遗一矢不亾一镞县官固已坐困矣辽故熟壤也非砂碛比新遭大兵膏腴尽弃量非患势家豪右之梗也新畬每毎寘为石田多士如林寘为象人边臣其何辞意者甲士朝夕待战乎则请以耕待之曩者局守围城草薙禽狝移驻郊牧游骑徘徊置士必战之地则怯者忘生示敌必战之形则勇者畏死缮乡亭浚沟渠植果木鋭者刃罢者畮且战且守纵耘耔之弗时不犹愈坐困乎且惧其侵轶我也则请即以其智困之夫汉之匈奴逐水草转徙无常而东人则异是其城郭屋居犹我也缘南畮而饱犹我也犹我之惧彼侵轶也诚屯重兵要害以游骑往来敌懈则若鸷鸟之发敌来则止夏燔麦秋燔禾我不以此困彼彼即以此困我争先处强亦存乎将而已汉陇西三困于匈奴民亡胜意边吏底厉其节败敌众杀一王而民遂振故将不可恃一战之威士卒可借一鼓之气今纵惮大创乎且用伍员肄楚之法使士习敌而与之狎一日得利则边人可复使也且勇怯奚常之有人有莫行遇盗者怖甚尽被服以献已复遇一舟私念窘已极矣不若一效盗之所为其人怖甚亦尽以被服献黎明视之即乡者亾失之被服也夫人一也为盗则勇人盗则怯欺弱畏强彼与我一而已矣乗客兵之方集而疾议练乗转输之方给而疾议屯用以外扰敌内护耕虽黄石复出不能易也为将之道在急収死士句践式怒蛙自刭而献其首者十三人死岂真足乐哉诚有以激之也今士卒诚惫蹈白刃赴汤火不辟艰险者岂繄亾人燕赵之郊摴蒱饮酒报仇杀人走死地如骛者不可胜诘兹皆不过市魁盗桀耳而其人方自诩慷慨奋迈有浇酒赵州之意诚罗而致之此可以气使也才苟可用隂揣其所欲而微饱之彼将惟上之所驱方其激昂自负未尝不曰士为知已死也亦未尝不曰斩脰防胷丈夫固乐为之而究其元则未有不为利用者也韩非曰利之所在皆为贲诸俗谚曰重赏之下必有勇夫非虚语也昔者韩信破赵广武君进一防则知之成安君不用则知之呼吸动静亾异同室而今者敌至百步之内尚踉跄四顾不北何待故制胜之道在急择死士而善视之以侦则逺以战则猛以守则坚乡曰钱谷出入惟其所欲为范睢所谓金尽者功多也若夫战胜庙堂则止有慎之推毂之日而已矣嗟夫势有貌缓而实迫责有似夷而实危惟京营为然祖宗朝豼貅之队腾骧帝都近大抵亾虑皆寒乞矣即锦衣号亲兵旧满十万闻近不过万人既实无万人之用而大农糜费仍岁耗十万骑之资堕军实而长乱萌刻髓之忧也然而逃絶既多世俗卒以句补为苦百姓则补之难貂珰纨袴嵎负其间景诡之籍相目不敢问则治之难势必借操阅为简稽然难尽阅彼且一身数名当之则清之虽屠沽洒削各有私业并操亦不可得数则练之难戎政薛操期少密耳沸然投要牌訽謼合军皆注妻薛纪纲至此不为张彞亾几耳能勿寒心乎哉大都今日之京营不足御敌而足以乱骤动之则虞召变苟且旦夕则虞养奸恐当事者未可髙枕卧也为今之防急择大臣沈深有胆畧者为司马武臣威望压诸将者佐之而明赦已前隐占者勿辠与之更始武弁乆于其事情当尽知偏裨已下各接所部理之主销籍不主实伍怀辠効职已所侵匿者必先吐矣见存者如制立予粮免朘削需蹛之苦材艺防其羣额外赐决拾之资诸将才且廉应时尊显之蕰畜日乆扼其口而夺之食或恋弗能割则择其爵髙而辠多者斩一二以狥如此则令出而不惊罚重而兵不哗大将军再阅之后军政肃而羣偷息矣浮饟渐复骁勇可渐致纵多豢寒乞万余人非军政之大患也为治之道有赏然后可以有刑纪纲既乱有格外之赏然后可以有格内之刑赏行自贱刑行自贵赏行自贱者散十万之羡便可鼓百万之驩声刑行自贵者辠彰而势独直狐兎缚之寂然众怒之不婴而声畏天下此安危之几治乱之毂不可不察也然而天下之事非钱不行开仓廪振贫穷数千里之水旱民亾菜色者窖粟多也冒犯锋刃謼而先登者为厚糈使也浮饟未复赏格先行不忧不继者帑藏盈也综覈名实必从财用亟行之孟子曰无政事则财用不足私念财用之流也必有所归归君上君上足也归百姓百姓足也不幸中饱而归羣奸羣奸亦足也然法令不脩气象凋瘵往往公与私交困兹曷故焉葢尝思之人情用本富者守财啬以奸富者使财轻农夫秉耒而耕百钱挂要生死以之商贾则稍稍轻矣鬬鸡走狗摴蒱六博黄金散而复来又轻矣吏胥割人肉而不疼视钱益轻媮衣美食醉红紫以嬉笑俭啬者龊龊不足道身死而子孙困葢财用诸田宅器用田宅器用在也葬诸衣食酒色则掷瀚海而已矣一郡县之内穴而啗者不可计数一省之内不可计数一津梁关闸之防不可计数一漕粮钱盐之局不可计数至京师则集五方之奸而穴焉奉阉寺通戚畹交卿相鲜裘怒马目偷而气髙使奸弄财老于吏者弗能诘即如大工一举内自诸宦下至乞儿胥衣食其中民间可一金得者倍未已也必什百之木石材货旧可资匠石者必弗肯稍采必纡致之数千里外郡县兴人徒百舍重蠒牛马道毙然又弗甚惜且惟惧速成焉必稽之数岁之后然后已夫天子与士庶异矣贫民入市不取赢不归富家委僮仆则少损焉士夫不谙直直常倍帝王之家岂真与龊龊者竞纎啬哉然综覈之朝必明知之而故寛焉可以明知之而寛千万不可以欺闇昧而奸锱铢寛以千万千万而已苟奸锱铢必至万亿及秭而犹弗既此综覈之大凡不可不察也司马迁曰俗之渐民乆矣虽户説以眇论终不可化夫焉能使一日皆夷齐然治道去其泰甚泰甚不去不可以治借一二贪黠之尤以惩羣吏则羣吏廉羣吏廉则穴而啗者无以售其奸内自宫禁外讫都鄙量其所稸动累巨万尊贤豪购壮士惠黔首国不益赋而用自饶此其经也司防不察守鬻爵为竒谋夫鬻爵者苟且之政在所必革者也吏受赇于内输者取偿于外舞文弄法伪章刻画穴而啗者徧天下所得秋毫所防丘山此直悯虎之无翼而傅之耳明主弗取也明主之道任贤使能信赏必罚三公九卿下逮州邑之小吏壹以此道齐之故君心不求治无治道可为也君而求治则救时者必以综覈名实为急
　　拟上御暖阁召辅臣刘健李东阳谢迁面议章奏因健等极言盐法之坏命户部通查旧制覆议行之谢表【治十八年】
　　伏以响洽雝喈帝眷续千秋之喜起法蕲脩举臣言厪五位之绸缪先朝本树良规能奉行则利源自辟圣世悉遵成宪共稽覈将弊窦立清拜手飏言抚心懐愧臣健臣东阳臣迁诚惶诚恐稽首顿首上言窃惟帝王总揽海宇最要者在密迩大臣宰相翼賛熙明至大者在肃清庻政至于理财之急务尤需经逺之良图自九府盐铁交资官山兼以官海而累代盐屯互济足食还可足兵驯至本朝备収羣防念东南之美利不尽将以私煑富奸雄念西北之峙稸方艰将以供亿困闾左莫若输粟塞上用鼂错之忠谋因而取引运司殚刘晏之长算一引纳二斗有羡在商贾为费少而息多九边省万里之劳在朝廷为计深而利逺于是千耦蚁集万锸蠭屯凡彼草莱所翳荆棘所丛处处我疆我理自此虓虎之旅豼貅之队欣欣且饱且腾葢中外之血脉既聨将士卒之心胆自壮而法行良乆遂多端国渐捉衿下徒仰屋何幸九重之睿照俄惊三接之光荣兹葢伏遇皇帝陛下祥摛戴玉道契寝绳垂爱景以字人披薫风而扇物亿万姓日在襁褓犹叹国未太平二三臣每乞筋骸辄云卿忍舍朕父老频为加额举朝不觉泪流乃既勤殿陛之交复听暖阁之召龙顔晬穆念臣等为师保公孤天语温和视臣等若家人父子特轸万方之利病徧繙百辟之封章君都臣俞盛事堪畱韶筦尔可我否愚臣亦协壎箎相顾解颐共喜圣朝无事不禁颦蹙独伤盐政多深恨缪盭于祖宗备陈颠末于君父行盐地不加扩而引日增因多畱滞之引给盐引不加增而价日益因多徙业之商盗贩公行在在鸱张无忌则私盐之横堪忧塲荡朘削防防鹄立无依则余盐之禁宜缓孰官舳孰私载夹带之宿蠧难清或戚畹或宗藩奏计之蔓延特甚要其坏法之最莫如改折为先海之大不知几千万里无涓滴得佐军需饷之出约费几千万缗何丝粒不仰输挽弃沃壤为荒碛佃者投耒逃亡处乐岁如凶年兵皆脱巾诟谇流弊若此法制安存赖吾君之圣明立下诏于该部严核创垂之初意速议改辙之令图积岁因循一朝整饬臣等材同袜线职傍衮衣链五色石以补天自慙蹇劣铸六州铁而成错毎切忧危喜值垂磁谬期攻玉伏愿虞门日辟禹磬常悬因健等三人之愚忠溥収一得因盐法一事之溃坏徧惕万几则宫府诸臣争效媚兹之欵而吏兵诸局尽呈振刷之观矣









　　茅檐集卷七
　　钦定四库全书
　　茅檐集巻八
　　明　魏学洢　撰
　　书牍　啓
　　答故人书
　　权奸之祸人国也有攻其初者有攻其中者有攻其杪者三者品识材智本相敌而有险易其留声实于世也亦遂殊攻初者力不费而大慝除苏文忠所谓奸之未成台諌折之而有余者也攻杪者际天怒人怨之极奋然为天下报讐国狗之毙亦惴惴虞其齧也而凶锋崩溃势则险而功易成独攻中者不胜忿懑之气冒万死以与之鬬而一击不中肉骨糜烂追咎者亦即多方訾之谓实乖舛节奏以致于偾嗟乎攻奸犹用兵也流矢横飞不避智勇虽韩白敢自必哉而当其捷则尽掩天幸而悉归人谋当其覆则竒迹槩弗録而举动之纰缪乃特闻此忠臣孝子所以仰天椎胷泪尽而继之血也先君之祸载籍所罕闻惨矣而门下光唁之余多所未满门下父执也岂可以面折含茹弗答窃又痛伤先君之志不白于天下也敬与门下质之门下咎先君招权府怨夫招权者揣当涂之喜怒而彊附焉因号于众以为市也癸亥冬先君使竣见朝赵冢宰遽扶疾命驾指膺曰此身即子身也愿勿坐视余当此时实怆然懐国士之感避权者且得昧平生之可否而勿与言乎冢宰徐绎之不欺渐稍稍行其言当此时避权者且得禁制之使勿行乎冢宰立意奬恬最疾夫配人与地而为之请者而先君亦最耻为人营毎一缺出四岳九官十二牧麇至先君独无言冢宰益心折间忆平日之所可者而举之诸营者与代人营者咸怏怏却步恨事权一出于先君不知冢宰所以深相向者正以不招权见知非招权之訧也即如谢公晋抚之擢祸枢也先君实不与闻先君而与闻也则谢公清标鹤立正宜内用之奚事出诸藩徼之地哉遡其祸葢本于礼垣当时防典滥极先君一切引防典裁之屹然不可移一时要人以为是可以防怨也于是营缺者捧厚餽至辄语曰是不难吾当图诸魏事偶谐辄曰魏几相厄矣吾力而得之偶不谐则谢曰吾力殚矣其如魏何也盈城要人争借此以消释天下之厚餽其谁与户晓之必欲避权自全计唯有悉效防怨者之为耳先君义弗为抑亦性弗习也至转入吏垣则一可一否本职惧有缺焉犹岂敢为无权无怨之言官哉门下又以为乏急流勇退之义美哉斯言先君所乐闻意者居礼垣时当退乎众正向用嘉言盈廷丈夫亦欲一吐平生耳告假归去俸满徐来拾级而取京堂巧宦信有稳径焉志士弗之甘也意者擢吏垣时当退乎甲子二月程都谏将陞序属刘化化于冬间即微以艰闻序当属先君设此时循次而转谁能訾焉者而左公忽招阮大铖使来先君弗闻也忽麾阮大铖使去先君弗解也大铖去赵冢宰循次陞先君先君何疚于心而必避之当日诣冢宰固辞诚属繇衷之请要亦礼进之道则然非可相责以义退也意者角傅櫆时当退乎傅櫆借汪文言发难皭然之躯忽挤入千锋万镞中文言事一日未明则一日宜止此正力战之时也岂解去之时哉急流勇退独文言廷杖后宜然先君束装南驾决计归田门下想亲覩之诸同志以内外相距莫肯退寻尺一人洁身将通国哄然而尽散于是舆马填寓门如窒袁公揣去志不可夺特以计典为辞具疏相留寻得防复羣然操大义相劫制而先君亦旋念计典且近赵侪鹤陈中撰髙景逸杨大洪邹匪石程我旋暨左袁诸公适列居人才进退之地诚举贪墨吏一大创之庻几哉声震天下而更援引亷能吏为他年硕果纵居位不久亦暂见平治风嗟嗟此志诚不遂乎有心者似亦未忍厚非之也门下谓文言纤人耳若之何与交文言防汰已甚防其躯以防羣贤诚大有罪焉然初畨下诏狱媚中贵者实请得而甘之幸脱意气不挠及再入狱锻錬两月余弗屈诏杖一百其甥悲失声叱曰孺子真不才死岂负我哉而效儿女子相泣耶末畨下狱严鞫者四酷刑僃加弗屈最后不能堪始仰视许显纯曰吾口终不肖汝心任汝巧为之我承焉可也显纯诬先君赃复蹶然起曰天乎寃哉以此蔑赤贫之士有死不承特为先君受两夹棍数百穿梭嗟乎匹夫殉义水万折而必东亦足愧簮绂之徒庸庸者矣又何怪诸君子之惜之也门下又叹攻奄之举无应而妄发譆诚然哉诚然哉杨公初入国门也疏已在袖中矣同志以无应尼之后见妒正者走奄窦如骛而奄势亦渐邻于不臣遂不惜以身死之公疏单疏聨翩共起虽傅櫆陈居恭亦莫不张吻内向奄盖惶怖忧就缚矣而林虏一逃士气尽丧首事者遂以无应防讥嗟嗟将俟九五为应乎骊龙之睡正酣也将俟九四为应乎则刘谢车覆后人方斤斤焉守许进之戒为蓍不得已仍俟彼曹内应耳文襄权谲固未可数数试也终不应终不发将遂郁郁聴之哉门下谓万元白死竟无继元白者殊为羣贤羞譆有説焉大衅既开南北司讹言如沸怵内者曰蚤朝将面奏怵外者曰宫中事将面鞫颇闻面奏之罪名惊驾惊驾则立擒杨公方踌躇不轻发而内已深惧之一日蚤朝羣衷甲以出气息茀然甘露之变在旦夕而一时冢宰所推次辅所拟内又且唯唯相奉以求成故诸君子姑缓之乡使持之益急必面鞫苟面鞫皇上必袒内不袒外外弱也将起大狱外彊也或致急兵搢绅固因之涂炭宫禁亦因之动摇追咎者又未必不憾诸君子之过激也而门下述叶福清之言曰其始也无虎豹在山之势其既也无鹰鹯搏击之威福清无此言也则已福清而有此言也则身为正卿怼外芘内杀正人者非公其谁不任责而责人多见此叟之巧于脱也门下又谓髙公疾恶太峻非克容人者而先君固推之失宜昔宣徳中顾佐为御史大夫惩贪污御史数十员台中股栗天下最不能容人者莫顾公若也而荡涤秽风卒賛宣宗之治当代有若人门下顾不快耶且救世之道用贤去蠧而已用贤必用贤之尤去蠧必去蠧之巨摈髙公弗进留贪污御史弗黜而以为时中恐时中弗如是也更谓赵髙两公之于先君也递亚为师生当避嫌避嫌之论中人以上所不谈师生也而故庇之师生也而故沮之暧昧正相等耳又谓髙公本力辞曷不善成之荐贤者但当防其能不能不当叩其愿不愿御史大夫将用以弹压百僚者也不使不愿者居之将使愿者居之哉门下谓外魏诚奸鄙然失仪细事耳何遽以此逐之夫宰相失仪细事也台谏紏仪遂独为怪事耶事涉宫禁既曰大事也不宜言事渉郊庙复曰细事也不必言必如是直有不言而已矣又窃畏门下严相诮也门下谓究问时盍慷慨自陈死而靡焉诬服何居严鞫之日门外逻卒以千数抗辩与否门下何自闻之微传左公语所亲曰彼杀我有两法乘我之不服而亟鞫以毙之一法也隂戕之狱中徐以病故闻一法也若初鞫辄服便送法司既到法司更无死理脱诏狱而后图之果尔则诸公诬服未始非一防也至仍着镇抚司追比则外魏亦言其壊法矣良平岂能料之哉嗟乎狄梁公承反而不死人服其智诸公承受贿而死人笑其愚殆有幸不幸焉或亦未易议也门下谓追比防下何不死嗟乎贞臣烈士皎然与日月争光亦唯一死结局耳岂堪如是求多哉钩党祸起陈蕃刘郃李云谢弼之俦死掠案者不可胜数虞诩一日之中传考四狱狱吏劝自引诩曰宁伏欧刀以示远近假令当时有求多者引绳披根不休几不得与絶吭之息夫躬争优劣矣今视数公竟何如也昔邹志完得罪谪岭表友人作玉山主人对讥之谓争立妃者当争之废后之时毎读史至此辄愤然不平人方颠沛万里之外而更驾髙论以压之使并不得有其名不亦刻乎或于伊川前讥志完好名伊川曰人当于有过中求无过不当于无过中求有过嗟乎仁人之言蔼如固与苛求者各一辙也独念志完一人耳而讥好名者罪其激玉山主人罪其懦贞臣烈士之不见宥于人也葢久矣悲夫
　　上张心矩年伯书
　　老父见邸报而西也寂然无所言洢等固问可以乞援者何人辄笑曰死即死耳何援为将就槛车洢等号泣固请附耳道老年伯姓名洢恨不得奋飞至前若崩厥角稽首而徒跣入都声息日狠厰卒之罗缉甚密长班之口舌易腾深惧彼此交累空失所倚尝从马上望见顔色泪汪汪欲堕而不敢声也今事急矣能索矣不得不大声而疾呼伏乞台下垂聴焉老父以辛酉入工垣值杨镐等得从寛议处之防四疏力争几见咥于羣喙甲子入吏垣值熊廷弼等得待以不死之防朝审之日坚不畵题此皆昭昭在人耳目者而一生欲杀杨熊竟坐杨熊之贿可痛也室悬如磬逋积如山无端坐三千三百金若肯降防籍没固所欣然乐从者而刻日追比必欲产外取盈焉天不雨金金安出乎可痛也它家或待南北信通便可接济寒家即朝往夕来庸有济乎况往三千里来三千里縦父老怜而图我而艰辛措处计所费时日亦三千里南中信至老父死杖下久矣可痛也势不得不告急于辇毂故人而有心者无力有力者无心纵叩头头碎屈膝膝碎曽何能出父于汤火嗟乎穷哉舍台下更谁控乎使老父一生制行稍有不足见怜于神者洢今日亦不敢以累君子而老父之负罪实薄抑使一时污蔑更浮三千三百金之外洢自度吁呼无路惟有眼看父死以自刭谢父已矣而老父之坐赃适轻罪薄既足伤仁人之心赃轻尤可壮义士之胆唯台下速图之学洢虽孱怯乎每闻古忠孝节烈事未尝不慷慨流涕奋身欲往而今竟藏首藏尾曽缇萦之弗如者诚谓徒死无益专欲留头颅为报恩地也诗有之买丝绣作平原君有酒唯浇赵州土今日之控非特秦庭七日哭也热血万斛悉洒向老年伯衣裾矣谨反首茇舍以待命
　　上黄虞两年伯书
　　喘且絶矣两年伯嘘而续之宜何如五体投地而侄出口无愧色入手无感辞诚以恩越寻常不用求亦不用谢唯黙黙焉鉥诸焦府死报为期此朱亥不拜信陵君意也不数日而喘之续者且复絶为之奈何旧创未合新创复开狱内既恐不能活而五日再比毎比限数百金狱外将何防应之绞肠达旦亦思别覔生路以暂寛两年伯之拮据而谒见帝百不一投纵具拜人之膝谁则受我唯两年伯终救之侄四支徒存七窍尽塞唯有张眼望恩翕眼悲泣而已但愿视老父为千死万死一分未必死之人而视侄则直如既死之人唯视为既死之人然后絶意于其子唯视为未必死之人然后不絶望于其父譬如人有急疾濒死者屡矣扁鹊惠然许之曰可生而其子夙以瘫痪废则病夫死不死乃扁鹊之责非废疾不足责者之责也临楮叩头恸哭
　　寄潘茂先书【淮安舟次】
　　古权阉之杀贞良也以什伯数有死贬所者矣有死狱中者矣有死杖下者矣有死东西市者矣若乃累累然列跪奸弁前诃之诟之裸体辱之弛杻则受拶弛镣则受夹弛拶与夹则仍戴镣杻受棍叠棍所中结为黒丁黒丁渐澌陷为深坎深坎上微裹药傅焉不再宿复加搒掠药裹为棍掲去棍棍击赤肉肉败蛆生淋漓零落肉堕堦墀者块如碗当此时宁特无力图生葢亦无力觅死矣而垂逝之日更严刑促之溽暑雷防故迟迟不肯降越六七日始出尸牢穴中骸涨而黒面与鼻平入殓时不忍复道嗟乎悲夫足下读书万巻亦曽有惨毒如斯者哉先子刻苦一生并四壁亦非我有而竟坐贿三千三百金以死口口欲辟熊杨谏草传天下而竟坐熊杨贿三千三百金以死洢尝中夜环走想极成痴谓此时忽有人焉以三千三百金相贷如期以进如数以输彼纵意不在赃当用何名见杀苟得出诏狱入法司父子相抱一恸俱毙斯亦人生之极欢也而长安故旧自一二人外率视我如疫间叩之辄使人从门缝中辞曰目与目相射也明日可暮来如期往阍人则厉声叱曰睡熟矣敢相溷耶明日可蚤来黒夜匍匐惴惴焉恐死逻卒手而讫不得一见幸见矣不过攅眉诫曰慎之予岂俟嘱者幸毋数数出也久之卒亦无所闻嗟乎悲夫开口告人非难无人可告之为难也屈防拜人非难无人可拜之为难也独范阳长者焦然倡醵金之议深乡酷贫之士素不通姓名者莫不卖服物以相应然多者不过十余金寡者乃至大黄钱三四文伯夷有难岂于陵陈仲所能救哉信乎亷吏可为而不可为也亷吏可为而不可为者犹谓妻子贫困已耳今则受赇鬻狱罪延其孥反以贪吏可为而不可为不更寃哉已矣追比方始洢将就浙狱矣先子生事犹尔尔先子死有敢出而援我者乎纵防弟踯躅于狱门老母行哭于道路义士或有矜防者顾昔不能活父今以自活洢尤痛之嗟乎悲夫司马迁羞贫贱轻仁义颇亦谓谬于圣人今而知其言之恫也货殖庸可无耶游侠庸可无耶刺客庸可无耶先子死当葬首阳山侧洢若死自思葬要离墓傍耳天地鄙陿莫可共语昔槛车发平望髙子啧啧竒足下不置侨良乡宾客傔从俱似遥领足下意者扶榇南返适又久与程君偕述才人经纬甚悉嘅然叹足下真英杰也抆血而告之哀
　　辞里中父老书
　　呜呼先父之被逮也邑中送者数万人攀舟宛转哭声动天既行后又承十二坊居民设醮痛念此恩无可为报指望生入城门与父老欢然一笑也而今竟休矣痛忍言哉扶柩南还又值里递计产醵钱洢骤闻之惊怛无地先父于七月初三日从狱中寄片纸云临行时百姓许槩县赔万万不可我穷苦一生并无分银粒米施及邻里乡党今日之祸又非为合县公事岂可相累呜呼手书现存可出共视洢忍背遗命而妄受乎况父老哀怜先父犹念素行耳至如洢者侍生父而往侍死父而归庸懦不孝父老正须棰杀何爱而欲活之目今公差来捉旦夕将死家门倾覆无复可言所贻破房一所零田几亩求父老劝人买之苦凑几两完纳以领老母救子之恩微产既尽终须一死洢自无锡别父后来不得一见昼夜痛苦只想地下相逢父老不须悲伤也但身死之后两弟决难自存父不能葬母不能养愿父老清明寒食过冢前浇一桮饭时时以衣食周老母饥寒是则洢所求耳醵钱之赐万不敢当谨辞
　　答唐宜之
　　本非有大干办足以救世又非借富贵以图温饱所以冀一售者不过八股縁深不能摆落思借此作完局耳而今复如是天殆欲再费我时日也乃我则已不复愚矣平日忧先生文不近世法而先生又忧谭石孺不近世法究竟远世法者去近世法者留揣摩纷纷岂非闲话耶旧时妄愿自己及好友皆售今已不作此想便令唐先生一生不售不足为发一嘅也先生信道真笃如针就磁如婴恋乳不复堕苦海最可怜悯者弟耳弟之好书如世人好色暂时割絶到眼又被纒绵今古文字无一不足贪者忙忙一生未知何日恬寂顷展憨山经解及读先生来教意似跃跃欲亮矣已预愁明日此时不知光景何似道念无根真堪悲泣王立毂回生事竒矣吴奕徳事更竒令人毛髪俱竦诸友处当即刻分致之方青峒忧老父是非太明不能成务此真相爱至语谢鳯老劝南臯且勿深言政事此亦真爱邹先生者要知国家气运非一人所为生平意识非一时可强良臣好友各尽其意而已便间当道两公意
　　又寄
　　先生懐霖雨天下之愿而今乃小试于一隅沾溉虽殊霖雨则一也客过夀州无不称亷者而于折狱尤慎每定死案讯及孩穉定知于公无寃民矣微闻徽商健讼动以人命相诬剖决稍迟或遭骚扰此语未审真否偶有便羽不敢不以相闻要之速断而悮毋宁缓断而详权其利害谅仁人自有定识也
　　答唐宜之
　　先生家累已重而复挈兄嫂家二十四口以南不愿同饱惟愿同饥仁人之言可感可涕欲屈意抱闗为糊口计此在当身自裁不更事如弟者岂敢局外置喙也彦林因亾妹平时奉佛而临终不免痛楚大减信心先生以此极力辨谕累幅不止可谓热肠之极老父谓自少至老自朝至暮善则为之恶则不为善念善事扩之充之恶念恶事痛自刻责寡之又寡以至于无如是而已死时痛也罢不痛也罢轮回事即不必不信何必沾沾如此惟弟亦深以为然季路问事神子曰未能事人焉能事问死曰未知生焉知死子贡问于孔子曰死者有知乎将无知乎子曰非今之急后自知之此非唐突两贤语乃真实理也但做一日人便了一日人道自此而外恶用知之顷先生怜念嫂侄自恨半生放生念佛乃令至亲如此此即真正忏悔语也悟此之谓悟脩此之谓脩先生以为何如
　　寄唐宜之
　　弟时时懐先生于心非尽懐先生之道也大半忧先生饿而已近闻于苏州娶一妾深为色喜喜囊中殆有赢钱也但记先生寓香树林时梦飞腾千仞与佛追随绣鞋现而佛遂隠今绣鞋现矣可勿惧乎嘉善城出丧之声朝夜不絶然死者皆妇人也去岁死却一男子陈贲闻自祭文奉览属纩之际神气坚凝平时作文犹索索不相接而此时作韵语顾条鬯倍常可想见其胷中之所存矣弟近来颇学茹素殆宛然一唐宜之然非做梦到西方也不过爱物而已吾道毕竟以忠孝为主天下渐多事矣死忠死孝便是了生死尝语友人云我不解禅门观法纯阳所云热油灌顶想着腊月廿五自不忙乱请问此观法何如
　　与陈则梁
　　弟性不习誉每为人作弁作防往往杂刺非好刺也刺则雅誉则羞故虽素所折服刺恒十之三独于兄用隠刺此弟之厚于兄甚也乃犹有不快耶况效兄作涩语他人读之不能句即刺亦何害兄必迫弟改作而彦林又日三四促隠刺不已遂加显刺然使则梁与子云同刺弟之厚于兄更甚矣万勿更有所不快也偶因易屑解易而因及从来解易之人因兄颇类子云而因及子云之又因及从来解之人政如主人好竒客客之客皆至焉趿珠履者三千人非客之都乃孟尝之豪也嘻作书至此不觉又一客至矣
　　答则梁
　　弟小时不畏谗日翺翔谗口中已而知畏谗间形辞赋读者防悸近则见畏谗者亦并畏之矣深愿其相忘于谗之外也吾兄赋谗畏邪不邪诗人有言作此好歌以极反侧歌则好矣恐反侧正未有极也弟更有一语于此三代以来被足下询娒者不可胜数幸而古人弗闻即闻之亦定不与校也兄何不以古人之待兄者待今人乎尊使索回字甚急未及竟读草草歴扇骨四五茎大槩像栁栁州也
　　寄陈发交
　　先生一朝游帝都而声噪天下每读诸防未尝不叹董贾复生此事之最可喜者矣而不幸有令兄贲闻先生之变使人舍喜而生悲贲闻先生以冉闵之徳兼屈马之才竟尔中道夭此事之最可悲者矣而属纩之际弃七尺如敝屣然又令人舍悲而生慕嗟乎以斯人者而立庙堂之上吾知其必侃侃死谏以斯人者而膺疆塲之寄吾知其必烈烈死忠户牖间无端死一竒男子岂不痛哉至与髙果哉为生死交又有足感人者病初起举身付果哉果哉即忧此病不起日攒眉与洢辈语久则直以告令兄令兄曰命也死则死矣何憾是时旁观者目击果哉攅眉状相与姗笑之争进他医令兄輙覆药不肯食恚曰吾宁死果哉手必不为市井小人所弄一时某某之流扼腕而谈此病必生令兄不聴果哉明言此病必死令兄则聴之于是自内及外咸怪令兄愎而切齿果哉日龂龂焉欲驱之使疾去也令兄颇知之语果哉曰我举家鄙翁贱翁吾独信爱翁翁勉为我留果哉凄然曰故人无能为有送子长逝耳没之日果俟絶而后别此时洢旦夕往反亲覩其事窃叹此两人者皆古人乃未几而嫉果哉者作俚歌丑之作传竒谤之甚则説侍者诟詈之且谋挞诸市窃悲两先生之事末俗不可数见而终局狼狈乃至此敢向先生言之便中干乞慰以数行事往矣愿一白其心耳
　　家书
　　前日王宁瑕归声息甚急闻有意淘汰京营尔时扰攘在门人心易乱故前次家报请此事且缓今闻其势稍杀及是时明其政刑百务当从此举矣请妄言整理京营之事昔周世宗自髙平之战知禁旅不可用命简诸军精鋭者升为上军老羸者斥之又招募天下壮士择其尤者为殿前诸班繇是所向克防宋艺祖踵其制又选壮士为兵様分送诸道召募教习俟其精练即送阙下又立更戍法使禁旅往来边城以习勤苦士卒不至骄惰当今京营统御之法不审若何据愚遥揣当择数十将举见在京营兵使分练之分为四等或竒勇或善射防为上等额外重赏次次赏又次留用又次斥如此则强弱分而军心劝矣甲乙支吾不必一旦操切渐阅则渐露渐露则渐删如此则法不骤而变自弭矣数阅之后并上等者为一军隶大将麾下优其食以风示诸军因择其技精者分拨诸军各以其技教之苟其教导有方团练有纪此即将材也如此则得兵即得将矣又诏河北郡县召募壮士补入京营不必千百成羣毎府选二三十人毎季进送盖募地近则无道理盘费之烦募数少则无冗弱諠哗之患到京试验上等者照例隶大将麾下次者亦照例分拨诸营聴练如此则材武之士大半实辇毂矣诸将侵削多者行军法士卒狠傲者行军法如此则贪将有诛骄兵有诛纲纪自此立矣然后更畨出戍期而徃期而还调遣无常地要在繇近渐逺如此则禁旅皆鬭士矣此整理京营之大畧也请再言郡国之兵昔太祖自京师达于郡县之要害皆立卫所按图而索约可得兵三百三十余万今大氐亡虑皆空籍矣最可忿者自抚台以至哨长无处不有常例钱上之所费甚烦下之所得甚苦是以从来兵变无不以刻减军粮为端今日急须选廉能之吏为巡抚为兵备各设无碍钱粮収召壮士充补行伍又于其中选择教师分门演习抚道旬日躬阅又取无碍钱粮格外奬励有罪者行军法如此则民间犷悍之士尽为国用可以隂消盗贼之党而一朝虎符四出不至仓皇召募此今日第一防也大氐兵所从出止调兵募兵两途而各有利害悬金购士市井无赖者欣然轻去其乡此募兵之利也而不教训其为害最大虽不教训而比诸市井稍为服习此调兵之利也而各有恒业闻调则沸前日嘉兴郡城几致兵变此其害又最大惟郡国先时募兵而边塞临时调兵庶几得之无奈外臣虚文敷衍漠不经心此不可不严行黜陟以劝惩文臣者也且无论营兵即如每县有守城民壮约三百名使此三百人者果皆骁勇之士则一城之内尽自不孤无奈负贩之徒虚名应役而吏胥勒取工食彼实不足以糊一家之口故坐置无用耳诚得精选骁勇择师训射每月轮差巡盐捕盗有材立功者岁荐一二人军门标下聴用如此则一县三百十县三千宫府得人萑泽失党岂非有备无患之道乎要之一切要务须从畿辅近地始自杨守谦死颇沮忠良之气今日不可不精选守臣严行训练秋防孔棘正当日惜分隂谨述所明以备裁择【壬戌三月十一日】
　　又
　　朔风萧萧岁复暮矣自去岁仲春言别载歴寒暑南还者皆言王事孔艰士大夫率憔悴而父亲自奉寒俭容顔倍癯忧与劳并伤如之何初言皇子生当有差既而道路欢传咸称诞育家人为之欣喜乃至今犹杳然也忧心忡忡亦复恶能已已谛念长安索焉寡味家食之乐殆难名言所愁者宿逋未清暨祖茔未定耳勉强作计菜粥可支母亲勤劳纺织儿等差胜俨俟此亦足以优游矣秫田焉足羡乎诗云和乐且孺诗之言孺犹谚云孩气弄雏诈跌孺之谓也因念闺门欢集雝雝穆穆小者鼓腹老者含饴乐复何以加兹往年曽买地梅花道人墓傍诚得筑屋数间种梅放竹一如刘季陵故事闭门埽轨课老苍头灌园其中笺诗説易弦歌自娱一门之内自成邹鲁斯亦家庭之极欢也不尔者南张故里可徙而归族中二三父老不在南阡则在北陌啓门四望柔苖依依禾稻登场斗酒轮聚兹亦足以自适或因而置仓设塾效法昔贤施益靡穷焉恒闻陈仲弓王彦方管防安处乡党间蔼如春曦未尝不慨焉慕之且入鸟不乱羣入兽不乱行固亦康惠之家风也纉焉不亦休乎居家之乐身同孺子居乡之乐身同老人夫居官奚乐之有至念赋性髙伉物莫之与而奋然以一掌堙江河益令人惕若耳昔金溪胡先生毎日晡焚香谢天赐一日清福老妻笑之曰一日三餐菜粥何名清福先生曰吾幸生太平之世无兵祸又幸一家骨肉饱暖无饥寒又幸榻无病人狱无囚人非清福而何今诵斯言殆恐难遂别而后知聚之乐病而后知健之乐乱而后知治之乐事过追思曷胜悼惜乎归与归与谨已埽室而俟矣【壬戌十一月】
　　又
　　莫赤匪狐莫黒匪乌景象宜属衰飒而一时硕彦尽居雄艳之地天欲以此开中兴耶抑将蕰崇正人之祸而速之坠也年例之处于法不为甚刻而世情已极难堪每想公子防杜门不出可为寒心外计黜陟结怨尤众方今郡国长吏鲜不以墨闻者而其心又鲜不铨谏自拟稍拂所欲便已切骨更不待重处也赵冢宰既办霹雳手肃清百辟端在此举岂得复顾一家哭但秉心无竞者耳目欲耸威焰欲平柴子羔刖人而有愀然之色此意似不可忘耳【甲子九月】
　　通陆宅婚啓【代三叔祖】
　　八世风猷占诸两姓百年好合肇自片言值良苗之懐新乐衡茅之有庆防惟亲家诗书望族孝友名门鸿羽可仪龙徳而隠式谷广中原之菽有齐南涧之滨洵所谓圃无非夜光将无鄙部娄不生松栢何意我孙之陋质获称半子于髙楣念某穷巷白衣康衢黄髪含饴而弄穉子渐可负薪倚杖而过邻家时谋择配今兹欣喜曷可名言雨笠渔竿止共鸥鳬作社荜门茅屋行看鸾鳯飞来敬简良辰薄陈嘉礼比闾相问新姻之币帛何如媒妁致辞田父之草率至此仰兾慈顔之一笑永绵纯祉于千秋
　　请媒啓【代三叔祖　媒即叔祖妹壻】
　　两家缔荇菜之欢功归媒叶百世洽葭莩之爱庆在孙枝忆君为新壻之时一堂燕喜今儿作阿翁之日两叟龙钟况兼柯斧之劳倍切茑萝之戚孙能纳履我且衔桮
　　答倪太学婚啓【代】
　　春风扇物竚观桃李之妍协气凝祥敬缔葭莩之好倚晖玉立捧牍氷兢惟仪与物而相兼故感与愧之交集恭惟某丰同玉树谊笃金兰夙知而成因心则友观光帝国曽骄骥足于五陵奋翼天池将搏羊角者万里信伟干比隆于松栢孰朽樗敢附于茑萝如某者农桑自课世遵豳土之余风鸡犬相闻笑比武陵之陋俗若拟衣冠之族真如燕郢之遥而偶因儿子好吟谬辱君家问字遂借师弟之旧好巧谐儿女之新盟庆令弟赤水竒姿定振弓裘于异日愧孙女緑窻孱息仅纺绩于田家兹申金玉之音忽拜纁之赐维其偕矣又何予之徒惊蓬荜之増华终赧琼瑶之莫报敬陈不腆悉寸私
　　聘赵氏婚啓【代陈氏】
　　文定厥祥敬缔百年之好合卜云其吉巧当三月之繁华御丽景以脩防展微芹而布悃感兹燕喜豫拜鸿禧恭惟某衣冠鼎族诗礼名家令徳靡瑕久蔚连城之誉惠风及远世留冬日之思挟防祖计然之竒传范守班姑之诫女四徳门备五长固宜乔木之兴懐抑岂衡门之敢望顾某倥倥自许黙黙无闻愧书剑之弗成对桑麻而独喜毎笑瘠田数亩茅屋数椽葛天氏之民将无是欤更得贤妇在堂婴孙在膝田舍翁之愿于斯足矣是以慎简苹繁之寄谬期葭玉之依幸我长男许为半子天作之合人竞为荣抚儿额而教之书未许佩觽佩鞢量儿衣而思其室豫祈鼔瑟鼓琴再借氷言复申金诺庆良辰之可悦赧嘉礼之无文野馈今日繋羊而徃徳音穆穆他年挽鹿以归虽负愧古人难语太丘之里而克昌厥后定符敬仲之占矣
　　答蒋宅纳采啓【代大人】
　　常论婚姻之合最宜朋友之家盖父兄之往还久已相视莫逆则儿女之情性自尔不卜可知此本素心见诸今日恭惟门下风神骏爽气韵鸿深言动协古人彩笔一空作者方谓君才之莫偶竟于我子为独亲夙叶埙箎议谐琴瑟昔者携编共业实繇戊午春初既而衣裼兴歌即在当年秋秋可见良縁之甚巧先已黙定于斯时人复何言天作之合念令嗣垂髫早慧允同玉树临风笑孙女学语初全岂解杨花拟雪窃愧门楣之弗类奚堪筐篚之多仪来翰谛观报章难称问何以饰壻之佩笥中素乏琼琚问何以华壻之裘爨下谁绮锦检书相赠聊用致我惓惓垂盒而归人将见其濯濯深慙輶防仰兾莞存
　　陈宅聘啓【代大人】
　　卜云其吉衡门睹芳草初妍文定厥祥敝帛借春晖若丽占风猷于八世庆协睢求缔好合于百年情深燕喜涓心布悃拜手陈辞恭惟叔翁亲家门下英才飚举静诣渊渟腹贮天人堪射汉廷之防目营时务常为梁父之吟豫章巃嵸以干霄根荄特固河汉澎濞而注海滃溢有源观其精意所归尤以孝弟为亟抚摩犹子忘饮食教诲之为劬整肃闺仪知婉娩聴从之必谨人言无间至徳可师幸属葭菼之依依逾感常鄂之韡韡昔者吾友邈焉古人褆躳与顔冉齐镳掞藻令班扬郤席菲材殊窘于一得兰味乃通于二难铸思而拟态风云砥志则争光日月千秋自命三人同心寻结儿女之盟葢縁兄弟之好令侄女周旋内则夙闲少仪次小儿粗习古辞曽无竒致谬因同调旧有成言兹当良月之辰爰举纳币之礼名虽遵古物不及仪剪荆是供纒锦奚需乎青雀提壶已简系辕并乏夫乌羊花缬云何草率而已受嗤俗目我亦深以为慙仰揣慈顔必且文之曰俭粲然一笑祉及万年
　　答耿抚台启【代大人】
　　属者罪畹突至羣甿大猜讶有司寛两观之诛羞大藩同三危之域携帑狼顾如穰矦之就陶拥客鸱张似陈豨之入代萑苻多窟桑柘皆惊若留先帝之罪人必误吾君之赤子恭遇台台衡览全势特奋孤忠请命自天投奸异地直为海隅苍生一大抒其忠愤之气明示乱臣贼子无所容于葢载之间伫观郊遂之重移皆赖驱除之独勇慨自讹言骤煽迄今罪罟犹张歼之则庸妄堪矜或念雉罹之惨释之则戎心何底又惩鱼漏之疎才一见璺而已艰孰似黙销之为愈奠安两淛屏翰万方某迂拙难回出处无据尝操觚而磨盾谬附同心顷捧节以还朝未遑拜手方懐耿耿忽荷拳拳敬致一缣薄伸万缕
　　举章阳东名宦书【代大人】
　　窃闻循吏之抚民也居无逾众去乃令人思先王之报功也生苟利民没而祀于社盖万世荐豆陈豋之大典总当年攀轮卧辙之余情泪洒岘碑祝同畏垒伏覩故邑侯章公声色不大情伪尽知清静兴歌勿炫察鱼之慧闾阎安堵坐观驯雉之风惟不忍草菅视民故能令桑麻徧野国无薤本户有棠隂当时几信定逺之平平岁久方忆道州之下下目脊脊纷更之后猴冠而虎翼者滋多悟欣欣色笑之中草薙而禽狝之畧尽堪方召杜兼轶赵韩至覩小子之有成弥念古人之无斁审声知髙山流水神契钟期相马畧牝牡骊黄识超伯乐手与目而俱了艺与道之交资虽家庭所以相期其谆复不过于此惟民之母实士也师在往古犹罕其俦岂迩代庸能数值而睠懐及此感嘅忽生治非斁于故而饬于新俗毎厚于生而薄于死朱镳耀日颂祷讙腾素繐摇风徳音沉寂间有桐乡庙貌惊钟虚之嵯峨半由乌巷簮缨诧箕裘之翕赩若侯双鳬轻泛未及展翰翮于一时且侯雏鳯卑飞又尚息扶摇于六月世情宜为冷落我里倍觉关情瞻生祠之遗容缅髙风而回首慰兹父老责在缙绅用是援引旧章议崇名宦匪徒铭五世之泽实欲扶三代之公一言为荣万民是若


　　茅檐集巻八
