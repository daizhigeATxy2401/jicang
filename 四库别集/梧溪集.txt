　　钦定四库全书　　　　　集部五
　　梧溪集　　　　　　　　别集类四【元】
　　提要
　　【臣】等谨案梧溪集七巻元王逢撰逢字原吉自号席帽山人江阴人当至正间被荐不就避地吴淞江筑室上海之乌泥泾适张氏据吴东南之士咸为之用逢独髙蹈逺引及洪武初征召甚迫又以老疾辞逢少学诗于陈汉卿得虞集之传才气宏敞而不失谨严集中载宋元之际忠孝节义之事甚备每于诗首作小序以标其崖略足补史传所未及葢其微意所寓也是书传本差稀王士祯属其乡人杨名时访得明末江阴老儒周荣起手録本乃盛传于世荣起号砚农究心六书毛晋汲古阁刋板多其所校定云乾隆四十四年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀














　　钦定四库全书
　　梧溪集巻一
　　元　王逢　撰
　　孔子琴操四首
　　去鲁作
　　汶泗交流兮防相缪兮郁乎尼丘兮礼乐赐自周兮大夫好修兮吾将返吾辀兮
　　过匡作
　　文王徂兮道在予兮天盖常时则渝兮二三子毋徐徐兮伊草露之濡兮
　　去衞作
　　我行于衞有淇汤汤彼或知本伊流则长载儃载徊禾黍芒芒匪邶鄘予伤武公其亡
　　厄陈作
　　天地塞兮日月食兮君子厄兮周公云逺心不知所底极兮
　　顔子琴操一首
　　居陋巷作
　　陋巷我居孰隘湫兮薄田我田孰啬收兮我顺我安亲同休兮仲尼圣也道孰侔兮孰愈予身从其游兮
　　吴季子琴操一首
　　聘鲁作
　　白日晚兮浮云滋马吾秣兮车吾脂望岐周兮不见念泰伯兮在兹惟山有兮惟水有沂礼乐在鲁兮高深如斯圣不我弃兮吴其庶几
　　衞女琴操一首
　　思归作【有序】
　　琴操曰衞有贤女邵王闻其贤请聘之未至而王薨太子曰吾闻齐桓公得衞姬而霸今衞女贤欲留之大夫曰不可若贤女必不我听若听必不贤不可取也太子留之果不听拘于深宫思归不得援琴作歌曲终缢而死古有弦无歌今弦亦絶矣因补一章
　　恭承母命兮奉先王晐姓后宫兮备酒浆中路王薨兮妾或未亡遂太子之过兮何有三纲淇水沄沄兮菀乎女桑目冷弦絶兮义也难忘
　　席帽山辞
　　席帽山兮岧亭山之人兮朝鉏暮经日月往来兮云下上俯万物兮尘防防尘防防兮江介黒彼山人兮衣苎白带杜蘅兮咀松柏心周流兮影斯息出无节兮入无时猿鸟胥乐兮樵牧我知学茍修兮行着槁死岩壑兮予焉悲
　　寄所思二首
　　七泽连三湘众水相沿洄青青江蓠草缘生洲渚隈苍梧下白日佳人独徘徊容光与香艳幸好未衰摧采采盈襜裳寄子楚王台愿表贞素节路纡难自来
　　处女难自媒才士难自荐自荐时尚可自媒令人贱猗傩牵牛花弱蔓缘蒹葭光风拂衢路兰自老幽遐岂无上尊酒滟滟倾紫霞公庭大酺暇傥寄天之涯
　　厐公携家图引为张橘隠题
　　鸿鹄巢高林鼋鼍穴深渊所以厐德公躬耕岘山田当时刘表侪雄材万金足置燕王台台成禽荒甘鸩毒醉韝臂锦呼鹰来鹰饥受呼饱则去非熊之伦孰得驭诸儿豚犬遗以危况复苍生天下虑苏岭石鹿双耸然霞日绚烂芝茎鲜囊衣裹粻车连连白骡青牸骖后先举家相携入长烟竟托采药终天年至今事迹有在心无传呜呼孔明不遇大耳主亦必老而隆中眠
　　虞美人行赠邵倅
　　大王气盖世力拔山七十余战龙蛇间得人为霸失人虏有妾如花无死所夜寒苍苍星月高不惜倾身帐中舞大王恩深浅东海青血荧荧春草在当时早化劒双飞四面楚歌那慷慨芒砀山开五色云雌雉竟与雄鸾羣呜呼后世乱纷纷非君择臣臣亦当择君【芒砀山山字一作天】
　　唐马引
　　明皇乐极天宝年拏舟将求海上仙一朝神游跨八极数十万骑屯云烟赤文绿字不复见锦幪黄帕争来献众中一匹目如电膺门沫赭珠流汗龙顔眷爱不肯骑萧萧弄影华清池奚官日给三品料教駣攻驹随所之是时羊车行幸早柳暗花柔忘却晓梦惊鼙鼓遂播迁凝碧空凉遗宿草颠危注意大将贤有马如此无人前至今悲风起毫素濩略欲饮长城泉书生亦自心嗒然
　　危脑帽歌读五代前蜀史有感作
　　白兜罗青衲襫金鸦翠翎七宝饰圆方反正无定式国人戴之天下惜后宫如花醉妆美名王无心冠带理大木昼拔贪狼风犹泛楼船济江水承平礼乐亦草草岂但当时帽危脑可怜来者忘丧元红缨末乱如云扰君不见玉帛万国先王朝会弁如星丽九霄凤凰麒麟在郊棷夔龙前殿奏箫韶
　　天门引
　　天门高高俯四极寸田尺地登版籍泽梁无禁渔者多瀚海横戈恣充斥去年官饟私敓攘今年私醝官价偿屠烧县邑诚细事大将不死鲸鲵乡【谓博啰特穆尔左丞】烹羊椎牛醉以酒腰纒白带红帕首定盟歃血许自新御冦征蛮复何有国家承平歳月久念汝纷纷廹糊口羽林坚锐莫汝撄慎勿轻夸好身手春风柳黄开阵云号令始见真将军
　　银缾娘子辞【有引】
　　娘子宋岳鄂王女闻王被收负银缾投井死祠今在浙西宪司之左逢感其节孝敬为之辞
　　苍梧月落乌号霜寒泉幽凝金井牀绮疏光流大星白梦惊万里长城亡女郎报父收囹圄匍匐将身赎无所官家圣明如汉主妾心愧死缇萦女井临交衢下通海海枯衢迁井不改银缾同沈意有在万歳千春露神采魂今归来风泠然思陵无树容啼鹃先王墓木西湖边江浙平章萨木丹巴勒宅观勅赐龙电剑引
　　有剑有剑龙电名白水为质金为精虹光夜贯斗牛气玉匣昼起波涛声藏之九庙社稷重用之六合风尘清英宗皇帝加抚惜八十一鳞寒动色滦阳氷泮卧蜿蜒海子雨来翻霹雳神物自从前代宝国公亲授彤庭锡鸊鹈膏莹今几年淮汴襄汉兴妖祅吕防大刀霜雪锷顿芒挫锋莫敢前公身佩之下幽燕独当一面东南天马蹄所过春草歇百里青见孤炊烟古来克敌与制胜未有如公忠勇盛主将无惭李贰师偏裨亦是花敬定四郡九州聨贡篚千村万落归亡命剑当是时成大勲凯旋却挂吴山云歌长奔腾木石怪酒酣激烈貔虎羣复欲叩阍斩佞臣以谢父老安生民于乎此剑实与国公出处相类也不久踊跃变化延平津
　　任月山少监职贡图引
　　好风东来快雨俱夫须亭观职贡图厥酋高鼻深目胡冠插翟尾服绣襦革带鞮鞻貂襜褕左女执盏右执壶手容恭如下大夫酋妻髻椎将湛卢五采杂佩相萦纡转顾飞虎飞龙旟锼耳者殿帕首驱璎珞袒跣两侏儒一擎木难瑚株一戴玉琢狻猊罏神獒髬髵状乳防复谁牵之鬈发须最后峩弁饰宝珠若将入朝谨进趋秃奚踉蹡亦在途锦膊骢带汗血驹尊贵卑贱各尔殊经营意匠穷锱铢唐称二阎道元吴今也少监称京都少监材抱岂画史禹迹曾为帝亲理河伯川后备任使无支祈氏甘胥靡大徳延祐贞观比辇陆航海填筐篚鸟言夷面逺能迩少监临古不无以赵公商公暨高李颉颃霄汉嗟已矣霱云曙开俨斧扆包茅不入颡谁泚周编大书王会礼安得臣臣奉天纪陋儒作歌歌正始
　　淮南忠武王箭歌题埀虹桥亭
　　淮王昔下江南城万灶兵拥双霓旌锦裘绣帽白玉带金戈铁马红鞶缨皂雕羽箭三十六一一插向鲨鱼箙鹿麛昼号猿抱木王师所过全生育彤弓亲授圣天子弓影射入东吴水水波恍浸铜柱标仰见浮屠半霄起王当是时戢武功指顾草树生春风宋家降玺朝暮得思罢贯革埀无穷浮屠上层龙所宫宝盘绀碧莲花同张满月报驺发忽露半笴芗云中铙歌啁轰鼓笳竞父老顿足驩声应泗州使返睢阳亡汉关将入天山定两贤成败关衰盛雄材逸气王谁并我浮扁舟五湖兴载拜何由重安靖猛士经过合深省
　　僧莲松桧图歌书遂昌山人郑明德序后
　　莲公画称东吴精草蔓花房未尝写森张意象亭毒表辄有神人助挥洒常州貌得剑井松剑气曣防相郁葱膏流节离祸幸免至今顔色青于铜孔庙之桧尤硉矹地媪所守龙所窟栾柯落荫根走石疑是忠臣旧埋骨松兮桧兮岂偶然凌霜铄雪兵燹年箭痕刀瘢尽皲裂用命欲拄将崩天王姚【王安节姚訔】凭城亲被坚身殱城破百代传无人上请配张许日夜二物风雷纒郑君郑君古君子此文此画良有以我题短章非鬭靡用吊忠魂附遗史吁嗟烈士长已矣
　　敬题杨山居太史所藏文皇帝御书奎章阁碑本后
　　先皇龙凤姿谈笑夷内难万方贺清宁人文划昭焕奎章崇延阁天藻发宸翰字画拟庖牺赞咏缺姬旦璇霄丽日月华露濯河汉流腴蓬莱池埀辉鳷鹊观今王广旧制碑本无防窜玺封赐臣瑀岂是世所玩为尔忠义心可与金石贯虫蛇探禹穴蝉蚋飞简汗宝藏风尘外永夜卿云烂相逢感头白展巻复长叹游鯈懐故渊老骥恋余栈谁昔侍经筵流连忘笔諌
　　七里滩夜泊
　　山经富春来百里紫翠接严滩十八曲曲曲屏数叠两崖负金鼇一水流氷硖直上石作台梯磴缘嶻嶪云霏变朝夕天地齐浩刼缅懐巢许徒适【一作遁】此诚所惬千秋钓游地不属汉臣妾客星在泬寥五纬光相协澄潭龙偃卧影带沙棠楫风吹涧沚毛露洒松桂叶先民不可见思从汉臯涉夜乆蜻蛚高长歌振疲苶
　　王贞白墓【在信州永丰县】
　　道出县西门躧履可百步岿然翠石表有唐校书墓校书吾宗人天马谢馽御首登上升名晚获乡曲誉至今坊改贯当时官复赋流传折杨栁婉婉春态度载拜还汛扫良非汾阳慕龙贵徳自潜豹贵文不露邱园望京洛豺犬方反顾竟抱孤臣忧白日空复暮樵童指梧槚往往冠盖驻珠襦玉匣葬麦饭曾不具神飊荐林响公意答知遇惟南丰山高灵溪浩东注
　　马洲望孤山
　　海门窥长江钜浸天浩淼山根纒坤轴百里见孤杪风披阴霾昼露洒石黛晓龙来碧【一作苍】林湿鸥舞白浪杳居然蔽中洲隐若压外徼幽贞水仙态轩特国士表时时降天人旌斾光缥缈予将展高步兵气秋见兆严霜草不杀怅望翠溃悄浮云非无蔕薄暮心袅袅
　　扬子舟中望鵞鼻山时闻黔南消息
　　山环芙蓉城私怪鵞鼻状奔涛锁长薄大石【山名】凛相抗势雄千军垒气敓万钟藏草树春不蕃莓苔滑难傍刚风过灵雨复值桃花涨破暝鸥鹭盘乗阴龙鱼王飘鼔一苇间揽之胆增壮谢安晋元臣岂局江海量苍生方颠连其敢遂疎放黔阳百粤地黄雾吹虎韔再观神秀姿不止西北向焞焞苍精出闪闪白月漾三叫冯夷宫吾奚独惆怅
　　奉题高宗答刑部侍郎卫肤敏诏后为其七世孙仁近赋【诏文附】
　　勑卫肤敏省所奏辞免尚书刑部侍郎恩命事具悉朕仓卒渡江图籍散亡深虑吏缘为奸奏牍稽留平谳失当以卿平日正色偘偘论议坚明据理守节屡触权贵必能为朕分别隠微章明枉直与其杀不辜宁失不经钦哉汝谐毋废朕命所请宜不允故兹诏示想宜知悉【七日】
　　建炎龙渡江中外极观仰赫焉志恢复寖尔滥刑赏公时命秋官固辞表三上夙忝丝纶日春班朝元仗乗舆今播迁宗社亦震荡空言忤权贵曷以错诸枉放弃樗栎材庶全雨露养皇览赐手诏于昭日月朗大禹舎臯陶钦恤义谁广巍巍白云司濯濯金仙掌阴閟棘木一旦风飒爽省疏甚诋佛无愧十八丈佘山俨遗墓世世敦礼享文光掩虹霞精气慑防魍卓落羣松冷萎蕤丛兰长经过率下马谓有神还往我昨歌大招空谷答灵响衣冠久徘徊氛壒方坱莽愿公降生申吾得操几杖
　　处女篇奉寄靳奉使
　　东州有处女门户代清白七歳承母训十歳遵内则及筓秉机杼縠锦云雾色蟋蟀秋梨阴想像龙凤织双星望埀近河汉终阻隔不遗猗兰佩香艳窃比德世无梁伯鸾死化山下石日薄黄尘暮谁任补衮职凡百慎裁量愿售古刀尺三叹掩明妆迟君心鉴识
　　题烈女庙【有引】
　　女何江阴人少有容操五季时避乱前湖舟中贼持兵犯之何泣曰吾身堕汝手肯从吾祷之于天于父母乎贼由是少懈何乃起立且拜且祈乗间竟投水死后里父梦见何曰吾当血食此地伺湖成田则庙貌祀我既而果然今庙在华藏寺南郡志所载略异逢盖得先大母所传云
　　遗庙湖阴四百年斑斑江竹映婵娟鱼龙水落萑蒲外鸡犬村成檿柘边不待清名埀女史尚存贞魄降神君王社稷今焉在伏腊粢盛自俨然帷箔夜凉临月榻佩环晨响起云軿湘灵鼓瑟虞风盛蔡琰闻笳汉鼎迁嗟彼生还羞故国何如死节报皇天明妆靓服黄尘里重为伤时涕泗涟
　　钱塘春感六首
　　紫罽軿车从六龙尽随仙曲度青空苍山楼阙旃林里赤羽旌麾野庙中百姓未忘周大赉成都元有汉遗风流莺不管伤春恨冲落桃花满树红
　　王气凌虚散晓霞虎闱麟阁静烟花中天日月迂黄道沧海风云冷翠华望帝神游防子国乌衣梦隔野人家当时举目山河异岂但红顔泣塞笳
　　周南风俗汉衣冠五色云中忆驻銮璎珞桧高藏白兽蕊珠花发降文鸾河通织女机丝湿雨歇巫娥翠黛寒满地吴山谁洒泪一江春水独凭阑
　　日华初动衮衣明剑佩千官隠绣楹五色黼函开玊座九重汤药下银罂书题凤尾仙曹喜恩浃螭坳学士荣文化有余戎事略铜驼草露不胜情
　　瑶池青鸟集觚棱白塔金鳬閟夜灯云母帐虚星采动水晶宫冷露华凝骊山草暗墟周业郿坞花繁失汉陵白马素车江海上依然潮汐撼西兴
　　金爵觚棱月向低泠泠清磬万松西五门曙色开龙尾十日春寒健马蹄红雾不收花气合绿波初涨栁条齐遗民暗忆名都会尚绕湖漘唱大堤
　　读谢太皇诏藳
　　半壁星河两鬓丝月华长照素帘埀衣冠在野收亡命烽火连营倒义旗天地昼昏忧社稷江淮春涨泣孤十行哀诏无多字落叶虚窓万古思
　　读徳祐元年悔过诏藳
　　赵壁潜张赤帜旗东南民物苦流离白毛地冷阳春歇天目山崩王气移罪在股肱知太晚患成心腹悔何追两宫无复西湖路落日伤心草诏时
　　题宋进士谢安节故堂【有引】
　　公为晋太傅二十九世孙讳国光字观夫登宋进士补太学上舎江南内附侍御史程钜夫荐召不起以隠德终于松江之立极所居安节堂翰林应奉宇文子贞尝为记至是孙晋徴题是诗晋字彦明善医有文行
　　安节堂开秋浦湄戋戋束帛聘当时星辰尽拱天枢象鸿鹄终巢越树枝多士颂周成庙乐两生辞汉阙朝仪云霄一去高风在手折芙蓉为所【一作仰】思
　　登飞龙亭【在集庆永夀宫文皇帝潜邸时尝幸焉】
　　冶城新筑紫金台亭俯青松面面开南国风云龙凤起隂山霜雪鴈鸿来秦王大业知无敌泰伯高名动九垓天意竟乖方寸愿遗民搔首重兴哀
　　寄题张太天师素华防二首
　　玉台岌嶪上氷轮风露清虚隔几尘珠树鹤羣长绕夜金茎仙掌静融春斗牛星澹临南极龙虎山高俯七闽中外晏安祠事少一瓢明水独朝真
　　星斗阑干露气清神飊吹动佩环声云封玉长生药人在丹邱不夜城隠隠笙来王子晋迢迢梦隔许飞琼世间福地俱仙境何日从容散发行
　　寄偰公逺应奉【一作应举】
　　桂树团团不易攀吹香堕子月中间君家总在蟾蜍窟朝士同趋虎豹关夜秉金莲当阁道时承玉食自天顔别来已觉升沈异休问牛歌未出山
　　简毅夫同知【简字下一本有帖字】
　　三月春云拂殿低千官喜气溢金闺策陈谠议龙顔恱表谢殊恩虎拜齐南国几年沾化雨朔州今日现文奎故人身在江湖上不拟看花信马蹄
　　读国信大使郝公帛书【有序】
　　霜落风高恣所如归期回首是春初上林天子援弓缴穷海累臣有帛书中统十五年九月一日放鴈获者勿杀国信大使郝经书于真州忠勇军营新馆书盖如此公字伯常仕世祖皇帝庚申歳使宋为贾似道拘幽十有六年此书当在至元十一年是时南北隔絶但知纪元为中统也先是公羁旅日有以鴈四十饷公内一鴈体质稍异命畜之于后鴈见公辄张翮引吭而鸣公感悟择日率从者三十七人具香北拜二人舁鴈跽其前手书尺帛亲繋鴈足且致祝曰累臣某敢烦鴈卿通信朝廷鴈其保重欲再拜鴈奋身入云而去未几虞人获之苑中以所繋帛书托近侍以闻上恻然曰四十骑留江南曾无一人鴈比乎遂进师南伐越二年宋亡书今藏诸秘监河南主客刘澹斋云
　　西北皇华早东南白发侵雪霜苏武节江海魏牟心独夜占秦分清秋动越吟蒹葭黄叶暮苜蓿紫云深野旷风鸣籁河横月映参择巢幽鸟逺催织候虫临衣揽重裁褐貂余旧赐金不知年号改那计使音沈国久虚皮币家应咏藳砧豚鱼曾信及鸿鴈岂难任素帛辞新馆敦弓入上林虞人天与便竒事感来今
　　忆旧游三首
　　醉酒高阳里题诗左氏庄碧云埀草带红旭散花房流水循除活飞丝拂鬓长座中谁潦倒遗却紫香囊台迥林光合峯孤岳影分势从平地涌心与异人羣解佩春相赠鸣榔夜忽闻时来面风渚潇洒诵吾文紫藟妨过马青苔委佩鱼名通天上籍腹有架间书春水浮斋舰山云落板车尚懐仁里好耕凿对休居
　　过余刚中常清云林二首
　　灵草绿含烟桃花红满川澹餐云外粥清供石间泉雨响注春酒风鸣弹夜弦经过恐难觅养鹤洞门前一亩闲斋馆三年守道心乍来惊野鹿久住识山禽乱石浮春气长松落昼阴世人知【一作如】有此翻畏白云深
　　光相洞
　　光相何年有元和勅赐名金天灵鹫下黒雨石龙鸣莎草迷行迹桃花隔櫂声神游到仙境童子恍吾迎
　　同周南野游雨石山洞
　　地主周颙后邀游【一作登】雨石山风岩寒六月云岫辟重关珠阁参差是芝田傥莽【一作曭防】间洞天仙有籍君得上清班
　　重游光相洞
　　霜叶下枫楠苍青石洞六丁非假凿大禹若为探下接炎州海幽生白日岚人传古尊宿曾此作禅龛
　　洞虚观翫月
　　独立鬓萧骚天风吹绮袍石林秋后薄香殿月中高句落丹山凤神游沧海鼇仙人渺何所灵响度云璈靳士达宪幙遣从子惟正邀饮西湖二首
　　楼舰围青幙宫壶络锦丝忘形犀首饮留意鹿鸣诗十里天开画双峯月上眉涌金饶夜色歌吹送行迟湖山千古胜富贵一时心茉莉花浮酒芙蓉火炷沈骢文停岸马绣羽并沙禽再度云回曲萧萧鹤满林
　　题埀虹桥亭
　　长虹埀絶岸形势压东吴风雨三江合梯航百粤趋葑田连沮洳鲛室乱鱼鳬私怪鸱夷子初心握霸图
　　感宋遗事二首【有引】
　　至元十三年正月巴延丞相入杭二月起宋三宫赴上都五月见世祖皇帝寻命幼主为检校大司徒封瀛国公十二日内人安康朱夫人安定陈夫人二侍儿失其姓浴罢肃襟闭门焚香于地并雉经死衣中有清江纸书云不免辱国幸免辱身不辱父母免辱六亲艺祖受命立国以仁中兴南渡逾三百春躬受宋禄羞为北臣大难既至守于一贞焚香设誓代书诸绅忠臣义士期以自新丙子五月吉日泣血书
　　五月无花草满原天回南极夜当门龙香一篆魂同返犹借君王旧赐恩
　　天遣南姝死北燕宋朝家法最堪传当时赐葬崇双阙混一当过亿万年
　　题马逺小景二首
　　半天飞殿压金鼇一岛春云防小桃争捧夜香薫御榻君王来聴月中涛
　　斑管书残女史箴水精深殿乐登临荷花大得薫风意一夏吹香上玉琴
　　题赵文敏兰
　　邯郸梦觉防羸骖蓟雪幽霜味饱谙手写蕙兰天上满归来春草暗江南
　　题林和靖诗意图
　　研池氷合草堂深月在梅花鹤在阴一日盛传诗句好百年谁识紫芝心【和靖未尝娶传经业于犹子至登第以其事如元鲁山故云】
　　题柯博士墨竹
　　奎章博士写苍筤叶叶中含雨露香华发归来无限思九疑山逺暮云长
　　题四皓图二首
　　皓首厐眉四隠家商顔山下逺秦蛇未应羽翼高飞鹄回愧东陵五色
　　万古乾坤一局棋五文云采九茎芝高皇自堕张良计肯下山来进谏辞
　　题南园菜亭下竹
　　此君同我出林丘自有清风一种秋不作长鞭及马腹却持贞节过人头
　　乡人丁祐妻没不再娶号有发僧予喜其有子为赠絶句以发其微意
　　传家有子日将车散发从容候晓霞若也断弦胶可续后堂风雨暗楟花
　　题画牛
　　南山春草碧油油夕阳在背余光留仅容甯戚歌扣角不受梁武金笼头
　　题杉溪老人家壁六言四首
　　十角犁牛前巷一机黄绢比邻妇事姑嫜婉顺儿看宾客情亲
　　朝夕一盂白饭东西几緉青鞋邀客烹葵别墅课儿题竹高斋
　　红白花明水寺青苍树绕沙村夜多凉月照席日有清风扫门
　　挂巾藤萝石上濯足芙蓉水头落日不逢过马东风忽乱惊鸥
　　题李后主墨竹
　　斩斩金错刀棱棱铁钩锁写尽江南春曾不得蓬颗
　　题赵子固兰
　　月冷湘江佩风传郑国香气同尧二女秀比谢诸郎
　　题李息斋竹
　　雨露恩深沐风霜节愈高本无斑染泪秋思满湘臯
　　斋居
　　云来长川白雨歇高林青正自扪膝坐况有太经
　　懐燕操
　　七国孰大兮金孰与多燕最小兮金台峩峩地高天下兮桑田海波昭王礼贤兮台用不磨于乎有志忧世兮它心谓何
　　西日操
　　日之暹兮四海苍凉日既中兮万彚宠光中不我临兮西下不照我桑白虹上奸兮妖氛肆扬于乎授戈于天兮人谁鲁阳
　　望乡操
　　春水兮滑柔春林兮蓊稠春莫不好兮我心则忧徘徊顾瞻兮非先子所钓游于乎人生不归兮狐死之羞
　　精衞辞
　　维山兮有石维木兮有枝朝衔暮衔兮填无已时形瘁翮铩兮口血淋漓海之大兮天倪海之浸兮天池海变田兮天实我为身甚微渺兮心莫海窥于乎如精衞之人兮谁其汝悲
　　涵泳斋辞【有引】
　　云间谢仲允架阁扁所居斋曰涵泳以延其师以教其子而属予为之辞辞曰
　　圣教其渊兮圣化其天兮于跃于飞其鱼鸢兮道不言而传兮涵泳名斋为学然兮心游六经左右逢原兮时雨春风尚咏叹乎斯兮
　　题俞氏锦野亭诗意图【有序】
　　锦野亭诗者宋吏部侍郎临安俞公烈若晦伤在昔钱氏为国敛重民困而作也公登淳熙初第累迁中书舎人会宗室希訚由官所奔丧归误伐韩侂胄祖垅傍竹为造墓具法司承侂胄意防援持仗窃盗例公曰墟墓非人室比兼未尝持仗今追两资送它州安置罪涉太重夫有官之家犹得赎例矧希訚在属籍特不得赎乎遂独以闻止罪伐竹者侂胄痛衔之寻嗾言事者论去家食凡五年起知贑明镇江三郡时饥疫并兴活淮民流移者不可胜计又捐己田倡义役乡人多徳之后召为吏部卒麐盖其裔也麐筑室松江之青龙存志畎亩曰不忘先泽因取诗意绘图属予序而歌之用啓孝子顺孙之永慕也
　　孰有血气兮不知所天孰知礼义兮而忘其先钱社既屋兮锦野草莽俞有诗存兮风系吴土万支一本兮何间今古顾瞻畎亩兮匪稌伊黍黍稌播兮亩钟日鼔腹兮歌雍雍谓燕雀兮毋逺尔鷇子若孙兮肯搆
　　张叔夜衣冠墓
　　高林度疎风僧迎黄叶行兴言张叔夜遂谒衣冠茔白河几横流宝气余峥嵘傍开洞若堂周抱山如城无时旌棨下中夜珂佩鸣得非忠义魄遥过谢先生【叠山】先生死固晚并有夷齐清越禽巢相依歳歳乐生成微物知所止见防虞与衡我来属盛世浩思秋云平留夷糅众草瀼露亦以盈未知百载下谁复践其形
　　题墨禾
　　先王厚稼穑训言载书诗后贤惧荒怠图以鉴来兹呜呼人文弊遂有丹青师甚至被龙衮殿上染花枝纎秾极天真何益家国为相氏【一作柏氏】代北胄乃背世俗驰手写一穟稻自比九茎芝浥浥瀼露漙袅袅秋云埀所愿天下民与帝躬耘耔殊乡布谷歇稊稗揺风漪稊稗熟尚可蟊贼害方滋作歌歌道周庶几良牧知
　　宿淛江馆
　　云脚霾日车石角鬭潮音朔风回薄暮故故吹我襟我始适大邦思快父母心置酒商女馆送目浙江浔歌钟殷广陌楼阁带遥岑颿轳聨亹亹驷牡驰骎骎明王都在昔上相镇斯今本将元方车岂为庄舄吟梅花耿玉雪坐久香满林终宵乐清梦不记歳华阴
　　草萍值雪
　　蒋莲云四合草萍雪纷雨飂飂山寒劲惨惨野色暮茅茨道傍舎槎枿溪口树猿猱凭深林仆马疲中路双亲各埀老顾我仍百虑天啬孝养欢徒携甘防具薪蒸燎衣褐筐筥陈薯蓣穷冬且加餐无为廹前骛
　　玉山道中
　　羣山奠南服秀色竞东迤我迎懐玉来一雪浄百里氷溪驰昼夜湍激石齿齿风林回苍寒云日开绣绮役夫前呼抃缭绕入峻峗时无盗贼虞地有形胜美沽帘矗深崦灯鼔动虚市时时斑白民出售貍与麂干封古名镇烟火望中是何得一囊钱亲筵致甘醴
　　自干封归省祖垅过大南岭向玉山
　　从亲客殊乡所忻尘事屏兹乗有方役愿言千里骋朝辞县北山午逾虚南岭湿岚沍浮阴高日下疎耿乱田麦蕃膴絶壁松秀整登登箯舆劳委委萝径永异迹辨防足独往见僧影冲襟畅寛旷趣集深静邱墓躬泛扫庭闱念定省仆夫戒期程乌啼复予警
　　感托上任中丞秦治书四首
　　西北雄都城岧嶤苍龙阙御沟纡河汉端闱夹日月穹窿复道上剑佩俨森立声教被不毛琛防来穷发始驼白马经载降瑶池节华音流僸佅庭舞散浑脱陛下鼎盛年行矣纂谟烈
　　西日下五城归骑飞轻盖美人游兰苑公子车同载哕哕八鸾音裔裔双珠佩华星烂复阁翠岛涵清濑鸣弦文鱼泳飞觞王雎迈佳期乐焉极芳年谅难再谁其守寒闺寤寐衣裳会
　　长安多列侯甲第青云衢熊罴布画防赑屭承铜铺恩分玉液酒勅赐虎文驹香尘霏步障光风转流苏朝除大黄门夕拜执金吾器盈靡善持车败良疾驱钟鼎宜享徳贵宠只祸愚由来明哲士兢惕保身图
　　车鸣何彭彭马驰亦啾啾轻裾从长盖相适江南州江南信乐土璇题丽飞楼王余吴下脍春雪郢中讴故里难重懐震駴决河流桑枣歳渐薪风俗日复媮华夏何由实杞臣【一作民】徒烦忧
　　灵岩涵空阁望太湖懐隠士
　　具区古震泽壮丽东南州长风地轴动初旭鼂采浮白榆根株悬夜久光相缪三江混一气四湖汇支流横从鳬鴈沙晦昧蛟龙湫葱青匝水树丹碧涵岑楼盘盘洞庭山橘如秔稌稠余甘酿防酒亦博千户侯讵无英豪士产兹山泽陬手披金薤文身被翠羽裘苍生不当问于焉以遨游遨游道有在谁将候虚舟
　　分题得剑池送张吴县之嘉定同知
　　东吴古泽国虎丘萃磅礴泰媪閟神秀巨灵为开凿嶻嶭立苍翠呀露龂腭两崖日色寒一道天光落阖闾葬其下风雨夜移壑至今斗牛间紫气常炳若我尝俯瞰之或恐蛟龙跃令尹儒家子物理素精博五年饮此水遂苏吴民瘼迁官槎江上百鸷见一鹗宿暝褰汶济秋容浄伊洛行须颂河清休声着延阁
　　复如干封晚经渔浦
　　穷曛经渔浦寒水白于练总总星东出猎猎风北转眼中兽蹄过笛里鱼状变稍闻刁斗应渐喜烟火见谁家长林根繋艇沙渚面天含潇湘思山错吴越甸承平谢忧患少壮忘羇贱桥往未遑云源访殊便明涉子陵滩桂酒同一奠
　　韩醴泉先辈余麯车道士邀游东欢桥钓矶岩壁既赴郑漕台宴众谓予有高世志属赋进酒歌遂走笔
　　我志千载前而生千载后间劳济胜具或寓醉乡酒东郊秀壁叅错明防蝀下饮波神惊看云衣上落照赤放櫂却赴漕台盟漕台筵开戛秦筑霜寒入帘吹绛烛沈香刳槽压蔗露风过细浪生纹縠水精盌苍玉船载酬载酢陶自然鼻头火出逐麞未必乐髀里肉消骑马良可怜五侯七贵莫粪土蜀防越【蜀越一作蜀防】仉如飘烟闻鸡懒舞饭牛耻中清中浊方圣贤岂不闻县谯更阑漏迟滴又不见天汉星疎月孤白几家门锁友【一作瓦】松青仅留校书坟上石坟上石终若何醴泉麯车更进双叵罗
　　寄程岭程防谦
　　忆君城南同笔研别来十载不相见好风吹我千里行又得游从永丰县永丰县前山崇牙永丰溪头水齧沙栗留乱叫格磔语庭雪落尽樱桃花迩【一作遥】知肥遯云深里猩闻酒香屐折齿青草陂塘鱼噞喁黄泥茇舎蚕眠起尊翁【其父名桢】颁白弃手板弟郎羁贯亲文史沧浪或接莞尔笑空谷只待跫然喜我亦长歌求友章时【一作昨】复梦对月满牀明河埀地斗转曙蒋家尖刺青微茫三楼岩六峯石释杨仙陈此其宅洞歌幼眇天呗殷木蜜甘馨土白安得胎禽各一只下上烟霞纵心迹却过程岭论程易
　　笃敬夫御史夜过萝月山房
　　我侨县北西岩阿石上夭矫皆藤萝缘墙蔓屋带松桂夜有霁月相婆娑苍苔露湿籁逾静颠倒空明天地影天孙桥渡鹊休飞木客壶倾鹤初醒此时嫦娥朝广阙太乙仙游杖烟热漆书竹简动蝌蚪布袜青鞋冷霜雪御史邻居偶扣扉攀萝弄月乐忘归萝与月两无违愿月慎敌太阳体愿萝常缉幽人衣山灵指示邑可改税驾息马惟子待
　　陪曲达噜噶齐主簿游平门山还饮郑氏水阁
　　阶前神骏骄逸羣席上宾客多能文千瓢酒防椰子露一岸红浸桃花云行庖香狸面如玉筚篥乌兔【一作羌】眼瞳绿钩帘不下山四寒绛纱歴乱风林烛
　　三岩行宋邑人蒋防僧杨氏咸隠此
　　皎皎停白驹翩翩上双鳬槁项黄馘相候呼草木为我咸敷腴峡然黝色壁厓起王孙罢吟鹤来跂径纡石角斜断锋溪染花香浄流泚混沌之窍三层开呀若叠浪龙门来得非地设仙境界无乃天造真楼台云关岫幌谢斧迹露下岚生翠成滴我方肮脏对竒赏僧何因缘此长寂西偏寻丈基阶荒读书尝隠蒋贤良松根久冷青燐火觚棱还飞金凤凰世上繁华易尘土可叹山间亦非古樵儿安知时代序争和牛歌出林莽
　　僧慧畹亩同芳图引【慧沈姓嘉定儒家子今名复字复之隠居教授乡里】
　　君山秀蔚大江白慧书记者山椒宅爱吟楚词画楚兰宿世应为独醒客灵均独醒那复见见兰犹见灵均面迩来兰亦少见之骚人志士良心眷一春天气今日美思揽山云櫂江水席帽飘萧苍隼林松腴烂漫氷蚕纸澧花沅蕊澹不娇光风入帘佩影揺婉乎凌波之微步隠然拔俗之清标孤竹孑孑节自持似与玉树宾朝晖女萝妇寺态倒舞厓石青裳衣却忆骖鸾梦逺驰洞庭弥茫吞九疑蒺藜平接贾傅井鹧鸪叫断湘妃祠湘妃祠贾傅井跽招魂兮魂莫省先民不作兮淳风曷回木魅前跳兮山鬼后骋慧也释氏英意匠撋染赵弟兄子愿除结习我愿离梦想方驾太史窥荆衡桂酒奠芳烈琴丝发商声以冩我旷世感慕之中情
　　奉寄王丁二御史
　　春风浩荡东南来吊古访旧金陵台龙蟠钟山石虎踞二十四豸临三台其中弸彪两柱史饭疏日饮青溪水女牛翼轸避法星文章礼乐罗贤士玉宸帝居霱云乡一尘不动间琳琅煑茶数对冶亭晚黄雪满地松花香君不见六朝前后三百霜当时王气回天章瓦棺阁废辱井在王谢宅燕他家翔又不见自唐逮宋为政好顔张二吕程公颢劳劳故址蟪蛄鸣几多人迹埋烟草荣华如梦足惊心惟有清名世共钦愿言白马之生且复谏庶使丹鸡之盟良可寻
　　前六峯行贻叶舜可【有引】
　　信州永丰县东下五十里地名柘川有峯六笔圭屛蟾鼇抱儿是也陈真人祠龙井并在灵雨岩下陈五代末得道者甲申春二月予同道士余常清访其地主叶舜可为兹峯游适大雷雨因赋是诗舜可负材徳弗仕咸称之为长者云
　　客楼拂曙岚光入起见千山万山集紫骝小纵春风缰六峯秀拔当前立六峯僻处始我遭井翻霹雳龙为逃斯须灵雨过絶巘呈态献状争雄高老蟾膨脝飞不得巨鼇凭陵气相食屛开琉璃圭拱璧抱儿娇媠愁无色惟余孤铦之笔势卓然倒影画破清泠泉王珣江淹梦已逺紫翠长扫烟云天天低石林籁自响攂具拄颐神独往泥蕨丛生虎迹间岩花却堕鹰巢上乍来毛骨恍尘蜕乆憩衣巾飒秋爽日静时飘大梵音月明忽降瑶台仗武夷九曲仙所都江郎参倚尤魁梧南东相望徳不孤足配岳牧临方隅子何尚友山泽癯涵泳圣真咀道腴许我画入幽居图
　　寄王率初
　　野人性僻贪出游不知我者云何求仙风道骨本来有诗债未了今生酬去年匹马当春色作赋天山动山碧君家银缾五尺高日西横卧青苔石高斋三宿人事纷掉头又入三岩云棠梨花开叫杜宇思归便发长江艣弥旬路近芙蓉城却望干封涕如雨干封亲老拘微官芙蓉城外松楸寒艰难卧病傍乡戚去住两意含辛酸辛酸有时已去住何由已笛楼雁过林满霜织户蛩嘶月涵水衣装萧萧余药饵放懐且眺东南美泰伯祠高阊阖门尧天宅化歌里承平况是官府好甲第埀槐拂除道相逢英采识周郎任掷金钱唤苏小苏小裙拖湘汉烟蜚襳埀髾珠翠钿敛蛾含贝立在前檀槽玉轴鸣鹍弦弦声膓断暂停手君佐新欢命行酒野人旷诞礼法疎自起呜呜众撃缶如泥之醉不省知就睡梦绕丰溪泥鲤鱼竹笋彷佛见怆怳重与君携离携离二三月君尚留西浙歳晏问君回顿解忧思结今年天山我再来海棠暖照吹笙台巫峯一半落杖屦【地有六峯】竟为十日终徘徊终徘徊太潦倒世上悠悠似君少高盟端可同死生细故那能挂懐抱防当通家复通谱更共拜亲仍拜嫂自此襟期霄汉间尺书长寄南飞鸟
　　敬题谕淮安朱安抚诏后【诏文附】
　　大元【一本上有上天眷命四字】皇帝圣防谕淮安州安抚朱焕据陈楚客奏臣与朱安抚同年又有通家之好自戊午归顺之后不相见者十有八载今王师吊伐诸道并进数内一路领涟河清河将士攻取淮东未附州郡窃恐城陷之日玉石俱焚臣于故人情分不容缄黙且彼所以婴城自守者无它原其本心但未知趋向之方初无执迷抗拒之意今大江南北西至全蜀悉入版图若圣慈特发使命宣示徳音开其生路彼亦识时达变之士也宁不以数万生灵为念乎臣昧死上言伏候勅防准奏今遣使持防前去宣布大信若能识时达变可保富贵应在城守御将帅同谋归顺者意不殊此故兹诏示想宜知悉至元十二年七月【汉儿字书】
　　九鼎沸莫止大厦倾莫支太阴初阳不得烛下土小龙望望闽之陲六宫掩泣向北去孤臣凭城尚南顾也知天命有所归忍为生灵贷生路当时不死良为此至今人说姜与李君家富贵八十年露台风馆啼猩鬼世事茫茫难具论遗诏幸得传诸孙乌丝细字书题罢黄叶乗秋正打门
　　题张彦升省掾所藏代马图
　　绿睛鬈发黄须儿翠裘锦帽当轩墀紫丝游缰玊花马意气八极同驱驰浮云满身雪满足阿母瑶池向曾浴霜风萧萧八尺影在野犹自空天育吾闻真龙非豢牧一食或尽一石粟天寒日暮长楸间钝质驽材当頫伏为君三叹三祝之慎勿轻受黄金羁
　　聴郑廷美弹琴
　　画栏月照芙蓉霜博山水暖蔷薇香石屏石几青黛光郑乡君子琴中堂榴裙蕙带辞罗洞玉佩珠璎脱飞鞚何处春深云满林小巢并语梧花凤君不见湘灵鼔瑟湘江浒苦竹祠荒愁暮雨遗音一聴增感伤使我无言重懐古重懐古鸡喔喔明星烂漫东城角谁家尚奏桑间乐
　　妇董行【有前后引】
　　妇董滕人刘进妻也进与兄顺并以勇称金季山东乱盗蜂起因共募丁壮保里闬天兵驻峄山进单骑觇之中流矢死顺徙家淮南举室溺淮水董为宋招抚吕文徳禆将所获欲犯之度不免乃谓曰夫丧不逺家难荐臻一身流离防在旦暮死生非我有愿将军勿疑夜果生一男先是顺已入济州愬于石太尉珪曰顺有弟不幸没于敌其妻在孕为南军拘幽舟中万一不得收遗息使弟为厉实顺之罪也惟明公是图石为发步卒三百人迹其所往次淮扬始知董所在阴使人侦之生子盖三日矣及见具道顺意董悲感不自胜且泪【一作收涕】曰妾以姙不得先夫死今幸不辱先所天使有后皆伯赐敢名此子曰伯祐以志不忘遂抱授侦者目送数十步投江以死至正五年秋进孙士行语其事于逢逢高其节义作诗哀之
　　北军南军和议时两垒对立龙鸾旗羣雄棋峙国瓦解乃与妇董光门楣星辰错乱风云气乾坤造就氷雪姿浑家性命葬鱼腹一舸涕泪随鸱夷长眠自足为义鬼后死只望余孤儿儿在腹中兵在目忆夫心头臂消肉日昼惨惨阴灵归夜黒防防波浪触马驼碛逺暗尘土鸡犬村空疎树木峄山谁收白玉骨蔡州地陷黄金屋太尉前归明主化招抚姑存寡妻宿羞看人面问消息强通语笑寛羁束伯顺见义勇着鞭锐士协力锋争先道傍弩伏荆棘底掌上珠还江海边将门有后传世世墓祭无所从年年湘妃掺袂【一作袪】遡寥廓汉女结佩穷幽缟衣綦巾共缥缈文鱼赤鯶长周旋唇亡未久齿亦丧独闻其风犹凛然中原山河想如故目断几防滕州烟
　　逢为是诗已士行复述顺一事尤卓卓顺既得伯祐以行时董死事觉招抚发步卒亟追之赖左右弓弩手散去还白太尉甚义之处之麾下凡两致太尉命往觐太祖皇帝于鱼儿泊之行营赐金币鞍马且命抚循邢磁赞黄十余城用宁谧上功受黄金符官昭勇大将军行右副元帅济兖单州等处管民长官在官十余年士民翕服晚有子五人未老弃官以伯祐袭其爵为奉训大夫济州管民长官是年至元元年也故录于诗后并以俟执史笔者采焉
　　后六峯行【一名六石】
　　去年六石游礟车云合龙起湫滂然雨过景新沐爽气欲与胸次侔今年游六石燕子风轻好春色坡陀下马入崦坳怪木长萝始扪歴巫峯失却青半壁方蓬倍列神仙域泰阶南斗遥相望夜夜分光委空碧高寒积阴自太古此日羣峦霁亭午桃花千树鹧鸪鸣柏叶深林麝香舞五季陈道者道成竟霞举闲骑苏耽鹤或跨茅君虎祠前溪流窅窕通蒲牙短刺沙抹红声闻天乐觅无处鸡犬尚隔烟葱茏岩呀谷露转清絶女丝男薪总忻恱山中乐土无代谢世上朱门有倾夺我时纵观心神舒授简忝后诸大儒兴发不顾三足蜍尺棰愿防金鼇鱼东逾扶桑南苍梧回辔北谒承明庐圭以面龙衮笔以草谏书屏以坐至尊下令黎民同晏如独怜抱儿之小姑身死犹望边征夫乾坤终穷亦不免万物变化无时无抚掌自笑愚公愚
　　高景山【一本山下有中字】蟠松歌
　　朝廷无遗材而我观蟠松松高仅寻丈足当高景山竒雄外惟英华发内实神秀钟气食白额虎势挟苍睛【一作精】龙鳞张鬛奋角爪露兔丝累络苔花封支离偃蹇盘礴倨骜百千状叶拥车盖万个青童童东柯西干尤不同隠若云鹏离溟渤六翮始举扶揺风几欲径上天摧碎霹雳锋防魖獝狂莫敢近上帝素有生全功贞姿森森凛铁石灵响殷殷来笙钟流膏伏晶化苓珀屡起凋瘵苏疲癃胡乃甘自屈迹吴沼中我持美酒玻瓈红三酹载拜十八公今之拳挛突梯世不容公其正身直节以答上帝衷三辰复朗曜四海无困穷野夫献颂蓬莱宫
　　奉寄刘廷干都漕【名贞终南台侍御史】
　　东南蕃殖数吴疆太府均输百万粮夜对紫微星直上晓经黒海路弥长商蛮载肉蕲神嘏父老倾都望米樯黄帕越罗天水色玉缾官酒郁金香殊恩厚锡当霄汉盛徳高名著庙堂刘晏从容邦国富萧何谈笑甲兵强士林争售来禽帖故郡犹歌召伯棠花底佩行清染露柏边旄节迥含霜每忧野逸为牛后思正朝仪接鹭行他日与闻当世事山林朝市孰相忘
　　奉送董孟起水军赴枢宻判官【名抟霄】
　　驲使传宣下紫冥阳侯随节渡沧溟雕题外服思文化白发中原望将星秋入羽林兵衞肃夜经龙岛剑花腥久懐令闻如杨素今喜威名过衞青猛士固应烦练习【时奉防练习军马】遗黎终得慰飘零依稀桑枣空原野苍莽茅篁接塞庭此日朝廷深倚注百年河岳载清宁陋儒材力慙无补惟待燕然续汉铭
　　题宋太学郑上舎墨兰【有序】
　　公讳思肖字所南肖与南何居义不忘赵北面他姓也世家三山曾大父咸仕宋父起淳祐道学君子公太学上舎应博学宏辞科会元兵南叩阙上宋太皇幼主疏不报国初诸父老犹能记诵之语切直犯时禁俗以是争目公公遂变今名隠吴下所居萧然坐必南向遇歳时伏腊辄野哭南向拜而返人莫测识焉有田三十亩邑宰素闻其精墨兰不妄与人因绐以赋役取之公怒曰头可得兰不可得宰竒而释之又嗜诗题兰云玉佩清风挽不回暮云长合楚王台青春好在幽花里招得香从笔研来过齐子芳书塾云天埀古色照柴门昔日传家事具存此世但除君父外不曾别受一人恩寒菊云宁可枝头抱香死何曾吹落北风中御寒不借水为命去国自同金铸心其为文操行率类此晚年益究天人性命之学竟以夀终
　　旧传独行老康成文物衣冠鲁两生甘与秦民同【一作潜】避世耻为殷士祼如京天池水浅鲲南息衡岳峯高雁北征三百运终遗墨在秋风九畹不胜情
　　【王公诗盖赋于元时已作避秦耻殷语若见所南心史当更有深服处】
　　题信州总管耶律舆诵巻【此首原本在送贾静安后】
　　苍翠千峯拱上游地同吴楚控南州茧丝歳贡亲王赋风俗今移列郡侯春日歌钟停舞燕晨星鼓角动鸣驺四民共话深仁泽桑柘连云麦蔽邱
　　简卢起先御史【名嗣宗疎斋之后】
　　御史承恩出帝庐弓裘文采照图书云烟飞动龙香剂风日雍容豹尾车青草瘴消炎海外碧桃春透故园初悬知袖有征蛮防不学卢鸿遂隠居
　　送贾静安员外之行都水丞
　　水部中朝世胄家两曾画省对薇花九关好附升天翼万里初乗贯月槎龙返故宫遗蚬蜯民移高阜失桑麻宣防何似河清颂早播皇风被迩遐
　　登信州溪山第一亭【亭扁晦庵先生书】
　　第一溪山属考亭周遭樛木自林坰中流半夜飞星白絶壁高寒过雨青上界异香双凤下仙家横玉小龙聴登临偶忆徐元杰为摘梅花荐爽灵
　　寄理幕蔡君美兼简东流陈尹
　　羣山龙凤仰重晖一水芙蓉近紫薇南渡流风文墨盛北来王化简书稀黄须白马凌晨出乌榜红舷犯月归思得东流陈令尹裹茶相与看烟霏
　　喜朱子才知事迎太夫人至二首
　　白马青袍幕下宾楼船迎养太夫人关山迢递孤云暮雨露涵濡寸草春屏障久虚金孔雀儿孙俱长玉麒麟知君顺色非难事心待平反答至亲
　　画舫青帘驻日斜防衣白发照江沙风尘忽见老莱子庭院正开蘐草花鸾锦载颁新诰命鱼轩穏称小香车珍膎调罢亲颂盛事由来出故家
　　题汪叔志贤母传后
　　母陵阳陈氏宁国郡尉孙和父妻也
　　阿防强健发如新重阁脩帘坐锦茵萱草雪霜深待腊桃花风雨暗移春儿成近续潘郎赋女大还依孟氏邻舆诵总归慈训力史褒贞节更无伦
　　贡泰甫待制降香南闽中途有司业之命北还奉赠
　　千里闽江宿瘴开九重天使降香来风云箧笥芝兰气星斗文章馆阁才金节本随神驭下防船仍被圣恩回诸生颙望阳司业化雨行分到草莱
　　寄杨铁厓司令
　　先生就隠东南地罢赋甘泉奏汉皇春雨正来龙尾道长镵犹斸禹余粮天孙无奈宗元拙力士安知太白狂清夜一星江汉里几人云是少微光
　　寄堵无傲宣使
　　云开斗北凤鸾飞天入江南驲骑肥星月五更丞相府风烟万里使臣衣薇花露冷香浑湿柿叶秋深树半稀新比郑防诗画好草堂野趣莫辞挥
　　寄边伯京帅史
　　六朝故地起秋烟并马清游记昔年消息近传闽海上襟期犹在斗牛边元臣外阃旌旗合从事多才赞画贤二月榕阴叫鹦鹉题诗兼寄百蛮笺
　　邵伯冈县尉有一竒石子【一作予】名为蘂珠峯为题【一作复题】是诗
　　君家石笋光于雪秀与昆仑一气钟云液暖蒸珠蓓蕾月波凉浸玉芙蓉根移瀚海三千刼影入天门第九重不待竒章识神品研池春水化游龙
　　闻武冈消息
　　万里南荒瘴未消桄榔椰叶啸鸱枭石头饮羽终疑虎蛋【一作蜑】种称臣尚姓猫金铸甲衣悬丑地黄封乳酒下青霄三军再【一作戴】荷天王徳拟奏铙歌协舜韶
　　题明妃图书乡先达陆子方诗后【诗附】
　　忍辞汉月戴胡天鴈带边声落马前地出黒河非故国草生青冢自常年朔风寒雪凋双鬓旧思新愁写四弦闻道至今魂不返夜深直上气苍然【青冢在黒河傍夜四更气苍然直上江阴万户完仁山为余言】
　　当时随例与黄金不遣君王有悔心近使来传延夀死回思终是汉恩深妍丑何须问画工美人终日侍宫中奉春初计真堪恨欲望单于敬外翁青冢千年恨不埋琵琶马上几时回宇文高氏争雄日突厥柔然献女来已恨丹青误妾身何烦更与妾传神那知塞北风霜貌不似昭阳殿里人齧雪中郎妾不如脱身无计漫相于劝君莫射南飞雁欲寄思乡万里书寄陈东流
　　幅巾萧散外形骸春日花明画舫斋从事屡陪山简马休居新馔庾郎鲑中天列宿依宸极万国丰年仰泰阶来歳东流喧父老故应文采动江淮
　　奉简黄大痴尊师
　　十年淞上籍【一作筑】仙关猿鹤如童守大还故旧尽骑箕尾去渔樵长共水云闲吹笙夜半桃花碧倚杖春深竹笋斑顾我丹台名有在几时来隠陆机山
　　简班恕斋提学
　　一官湖上似闲居酒满匏尊架满书庭草春深眠叱拨研池月上影蟾蜍犹闻桂树歌招隠未可丹厓赋遂初汉主久思班氏学定虚天禄召安车
　　同李用中掾郎访鲁至道总管值游西山口号书石屏上
　　一双峯插湖西阁五尺童譍栁下门日上云霄忘倚马风清泉洞乐呼猿落花漫漫迷行迹白发依依抱酒尊多却腰间玉佩不无惊犬吠前村
　　简刘仲斌总管
　　角巾归第内湖边无事频开避暑筵荷叶露香侵宝鸭薇花月色烂觥船风流醖借过全晋慷慨悲歌陷旧燕天子遥应念遗老赐来灵夀伴高年
　　寄郑志道教谕兼简其子宗晦
　　鸬鷀陂上发舟航沙石荧荧乱水光一雁逺沈天似海三人相对月如霜风琴清泻琼瑶峡岚壁深开紫翠房拂曙分携又春晚几回翘首郑公乡
　　谢陈元昭宪史奉分宪举文枉过江上
　　霜落江潭万木空天回阁道五云通山人似识郎官象【陈尝为录判】宪府新陪御史骢玉斧绣衣清议在青灯黄巻素心同还司莫话栖迟乐亦欲看花汉苑中
　　谢浙省诸僚友见招
　　百年茅舎俯梧溪梧叶阴阴水竹齐方整钓丝疎雨后忽承书使五云西春明左掖闲朱墨天险重关息鼓鼙即拟一来冠盖里相携柑酒聴莺啼
　　九日先妣逺忌日示儿掖摄拊
　　年年九日罢登高凄怆心存鞠养劳三宿奉斋闻謦欬一杯酹酒湿焄蒿不辞乱世依龙【一作亲】垄正用遗言训汝曹黄菊紫萸看易厌碧梧风露满庭臯
　　寄杨太史
　　青猿铁獭伴幽寻多在岩阿或涧阴中歳心情高鸟上清时钟鼓落花深马徽雅有知人鍳韦相元无遗子金闻道别来还废寝北瞻太乙整朝簪
　　送蔡君美推官之袁州时奉使王子文为总管
　　奉使乗轺出蓟邱又驱五马入袁州石田秔稻【一作稌】秋风熟仙掌芙蓉颢气浮蛮蜑山川通治化呻吟儿女变歌讴理官佐郡祥刑日应识龙光上斗牛
　　过丘以敬管勾吴山别业
　　梓潼祠畔敞林扉隠隠鸡声落翠微铜篆解将还省署银鱼忘却挂朝衣石厓溜雨藤根白篱落缘云瓠子肥想见秋风遂高隠中原野马正狂飞
　　赠别赵杭州伯器时奉家君谢事还江阴
　　仁庙埀衣日儒门筮仕辰奎躔连五纬文运啓千春累榜颁龙虎中原出凤麟声名蜚半刺议论巻重裀刘向讐书早东方待诏频宫壶恩赐重郎署替来新露积三吴粟山输百岛珍香炉辞画省皂盖拥朱轮宋苑花迎节苏堤栁映绅湖开西潋滟峯倚北嶙峋幽逺民安堵浇漓俗返淳澹无鱼入馔清有鹤随身魏笏牀头在崔铭座右陈礼容加属吏燕衎及嘉宾赵抃才何忝王戎意独伸雪添亲舎发桂束客厨薪菽水归舟晚封章伏阙晨火狐方聚啸海鳄未全驯王业深磐石天河烂防银愿言登黼衮大为展经纶
　　奉题济里哈坦平章丹山隠玉峯石时寓江阴
　　昭代优勲旧平章谢鬭班堂开新绿野玉隠小丹山曣晥文崔错孚尹气往还昆邱圃畔台峤赤城间不假工雕琢元承帝宠颁静容宾从仰明烛鬼神奸秩礼均恒岱谦光俯粤蛮俨持周勃节秀拥楚巫鬟树错瑚朶苔封翡翠斑座裀聨绮縠车毂映朱殷或跂双么凤时窥一白鹇炉香岚勃勃檐雨瀑潺潺地缩三鼇岛天长九虎关文饶淫翫好灵运癖跻攀日月由来绕风云不暂闲殷曾求傅说汉亦聘商顔金匮盟藏券青春诏赐环皇基同永固国步罢多艰馆阁题千首琮璜价百锾愿移铭盛烈褒史着人寰
　　送赵寛父之江西省掾【名元裕里人】
　　翼轸珠聨璧匡庐翠入云地班鹓鹭序阃制虎貔羣鈇钺恩威重谋谟掌握分显曹今巳辟盛迹比来闻靖宻参机要从容敛垢氛全彰梯入贡诸校凯旋军汉吏卑缘饰齐臣重解纷西垣居养异上相礼文勤芍药春看雨芙蓉日待曛白花双井荈香饭九江芹壮观滕王阁丰碑孺子坟柱标囚蜃许渚表寄书殷吊古舒心目懐贤荐苾芬世家光汴派吾道晦河汾田薄红栖粒斋虚碧映芸亨衢深望友沧海谩忧君有志观周乐无材觊郢斤鶢居仍本性騕褭自兰筋北斗三台列南风一气薫行纡虢州锦归耀故乡枌
　　奉陪何秘监贡司业宴吴司令士明棣华园【名惟诚里人】
　　园居贤伯仲堂宴列仙儒陆地生盘谷三山失翠壶池文春藻浄峯影夏云孤鹤陇威纡入鹈梁防窱铺竹森淇澳士花拥洛阳姝黄鸟尊浮蚁清风脍斫鲈罂鵞惩李监薪蜡贱齐奴潦倒粗疎隔风流醖借俱游丝高栁碍醉袖小蛮扶兴入香山社诗题曲水图阳城徴起晋贺老赐归湖佩讶金重官宜白马癯诸生遥在望故吏暂休趋和气埙箎叶佳时几杖娱情敦宾客礼身服古先模衣共非文绣经明是典谟八龙騛里色三凤颉天衢棠棣名专美芝兰实并敷一邱吾独忝四海道相于径造兹成癖毋烦折简呼
　　奉寄赵伯器防政王时中员外五十韵
　　诏立淮南省符张阃外兵风雷朝焕发牛斗夜精明防政材超伟元僚器老成武林多树政禁籞旧蜚英凤暖文章蔚鲲秋羽翼横天池今并奋嶰管复和鸣地要尤膏沃时危必战争辅车依海岱衣带限蛮荆玉叶开王邸烟花匝子城万艘盐雪积千里稻云平织贝殊珍粲红楼艳曲萦并缘胥狡黠货殖驵骄盈汝祲初萌起河流寖妄行镇绥增屏翰赞画授权衡爱稼须除螣怜牛贵搏蝱式蛙曾霸主斩马乃书生青汗三千牍丹心一寸诚相臣连万骑郡邑望双旌甓社湖移蚌缲丝井露鲸里无安堵乐野有望尘惊舄卤烟侵燧孤胆碎钲五贤迷古辙六咏歇新赓瓦砾皆王土逋逃本尔氓长驱劳组练尽扫愧欃枪喻拟相如檄降惩白起坑跋胡狼曷备毒尾虿难撄济猛收神略疏恩涣虏情伫闻鹿栅下莫作鬼方征回鹘卑唐室天骄挠汉营乾坤一羽扇社稷几羊羮杕杜交加影芙蓉褭娜茎超然延爽笏肃若衞寒更虑念真如是功勲孰与京誓清懐晋逖虚左慕齐婴好定龙蟠价毋登狗盗名石洪重辟韩愈建封迎故典何其盛斯文与有荣中州襟陜陇上国掖幽并麟阁将来绘鸡坛宿昔盟刍荛言慎择葵藿义同倾契阔商参恨栖迟畎亩耕小斋余苜蓿四境半芜菁酒忆涓涓缥鲂炊个个赪悲歌埀短褐慷慨睠长缨亲病长忧惧身竒鲜弟兄君公终隠迹充国燀家声楚角关山晚吴陵草树晴莺知幽谷候雁识大江程报政梅全发封诗月迥清遥应语何逊开閤少阴铿
　　奉题杨同佥山居【山居今上御书】
　　湖上仙翁岭周南太史家烟霞分半壁日月粲重华宸翰彰殊礼山灵被宠嘉有云皆紫气无树不珠葩私印存班玉宫牌防赐牙地遥天象马【太史院日给天象马】海近斗牛槎翠凿岩扉静梯悬藓磴斜金光浮药草涧影带胡麻潘阆神相接林逋望弗賖壑移怜贾蟒【世传似道为蟒精】石在叹秦蛇【地有秦皇防船石】世事东西蝶人生左右蜗累官浑似隠一饭不曾奢庶矣千头橘优哉五色秪愁使者至林下有惊麚
　　赠别浙省赫赫左丞国宝自常州移镇徽州三十韵时歳癸已【查系至正十三年】
　　武徳兴元运文恬近百年一隅初难作四境遂兵连斧扆朝元早彤弓授命专冯岑材并济李郭驾争先路入延陵邑星分左辖躔著名黄阁上虚位紫宫前汗血驹千匹跿跔士两甄帐寒龙守剑城曙虎飞旃迹扫齐门瑟身亲楚醴筵惠山屏列野震泽镜涵天刁斗军中堠鉏犁乱后田白无遗朽骨青有续炊烟插羽书间署封泥诏抚边阵容催画鼔蠭气动楼船旧政犹霜肃新安素地偏蜃精尝感梦帝子或逢仙漆叶云羞宻茶花雪妬妍诵弦家栉比冠盖里班聨邹鲁流风洽瓯蛮习俗迁比来疲赋敛况复值戈鋋饩稍官曹待讴歌父老传挽屯吴幼节总体汉文渊裴度归休近羊公卧治便鼎彛今燀赫韦布数周旋小閤牛行炙长楸鹘试拳王融五杂俎孙武十三篇华夏残河汴神州岿蓟燕殄除才蚋蠓睥睨满鲸鳣狂斐言姑及高明义莫捐忧君尚有疏倘寄麦光牋
　　寄题汪尚书堪老园
　　夫子功名遂何人位望如汉朝疏太傅唐日孔尚书山绕晖阁门悬广德车青箱家乗在白发世情疎众讶逃空谷吾知厌直庐瓮余天赐酒盘盛圃栽蔬野鹤随鸠杖宫莺隔燕居行春花信里占雨乐苗【疑药苗】初古传时眠读长竿或坐渔溪毛频自荐庭草不教除洛社今司马经帷昔仲舒短檠帘幙防甔石斗升储首阐宣尼学寻传乙第胪渥生周騄駬昆出鲁璠璵焜耀三阶列清明一气嘘史编尊宋统子训属倪鉏晚食师顔蠋狂歌陋接舆俸仍官侍从闲似老村墟故吏金罏鹊诸生玉佩鱼候安连礼餽奉教及菑畬朋旧欢弥洽君王席遂虚乾坤方用武江海独愁予大手烦诗序私心式巷闾行应赴三老为国补遗余
　　梧溪有懐二首
　　薄云天欲晚微雨水先凉燕子交飞处梧花满树香懐人路非永对酒世相忘不怪衣裳湿中宵延露光虚馆凉气集方池白水生幽花含晚艳嘉木有余清酒绿尊中防琴丝膝上横疎帘映微雨益起故人情
　　题沈氏别墅
　　小筑回塘上春阴水暂寒栁遮莲叶艇花碍竹皮冠生理寻常足闲心一寸寛知予厌奔走絶口不言官
　　寄何宪幕
　　令弟来吴下从容问起居客来笼放鹤官在釡生鱼江汉心同向风尘迹自疎冀州十万户谁引魏文裾
　　简任子良县尹
　　儒雅南陵尹归吴赋遂初画传韩干马羮煮季鹰鱼栁暗凝香阁花交织翠裾能令两童子为我导行车杭城陈徳全架阁录示至正十一年大小死节臣属其都济尔以下凡十三人王侯以下凡九人徴诗二首并后序
　　累朝承泰运四海搆兵屯报国谁谋主输忠独逺臣苍梧愁思竭青竹汗痕新少赐当时姓华风接后尘是年盗麻起二月山东副都元帅都济尔师出邹平县中流矢死五月徐州兵马指挥使圗噜亳州陷阵死六月广徳翼万户关珠舍塘洋水战死汴梁路同知黄头项城县被执不屈死时尚乗卿那海戍项城语子布固图侄阿喇布哈等曰彼人新执黄头势駻突甚与其应敌孰若进讨茍天未厌乱吾一门不忝卞尚书矣布固图等曰大人誓许国儿辈何爱死遂戮力战多所斩获卒以援絶咸死之七月广东奏差发里率白徒拒周塘或劝之走发曰禄位无小大见危则致死焉亦死之安东万户都噶尔千户髙安圗并中流矢死颍州九月汝宁知府旺扎勒府判福禄防国连抗十日城埀陷仰天呼曰臣等义不辱竟投水死西城司副使塔海守徐州既捷【一作大捷】转战死东壁【一作东盘】十二月宣徽院使特穆尔河南万户察罕相继鏖战死南阳卧龙冈下托卜戬赠辽阳左丞諡襄愍图噜赠河南防政諡忠勇关住赠浙东宣慰使諡遂愍黄头赠兵部尚书諡忠介那海赠河南右丞諡壮勇发里赠南海县簿尉都噶尔赠淮东宣慰使諡忠果福禄赠兵部尚书諡忠遂安圗赠淮东宣慰司同知諡介愍旺扎勒赠淮东宣慰使諡壮愍塔海赠辽阳防政諡忠勇特穆尔赠河南平章諡桓愍察罕赠山东宣慰使諡恪愍
　　王臣名在目野史泪沾襟榛棘生周道楩楠灭邓林乾坤英气合河海湛恩深尚有诸新鬼瞻天嗣玉音二月广州推官王宗显香山寨巡检曾元吉戮力死石岐六月沿海弈百户尹宗泽战死黄岩八月封州吏目唐国宝俘贼中卒死不屈西台御史张桓谢职居确山县被执大骂逆党怒缚妻孥胁之降桓骂益厉囚旬日妻孥九人俱遇害九月刺场岭义兵千户宋如玉迎敌于西大岭死蕲州总管李孝先分守蕲水亦死之十月雅州司吏刘处岩守南关巷战死十二月【一作权】香山巡检张徳兴以不从叛亦死宗显赠广州总管諡良愍元吉赠香山县尹宗泽赠松江府判官国宝赠南海县簿尉桓赠礼部尚书諡忠洁如玉赠平乐府判官孝先赠河南防政諡义愍处岩赠睢阳县尉徳兴赠奉元府判官
　　右前后二十二人呜呼殉死者大传偷生者不大愧耶
　　送谭仲张知事
　　儒官登幕府胜地数郴州五岭深开壁三湘逺合流文兴由孟绾城筑始杨璆雪普民丰乐秪应坐啸秋
　　题静安寺云汉昭回之阁【有引】
　　阁本光宗皇帝在潜邸时书赐安抚使钱良臣后阁废子孙舍石刻置寺阁昙琛二上人徴题诗云
　　云汉昭回夜新登最上头丛林几度腊片石百年秋爽气随天尽疎星带月流身今在析木无暇顾牵牛
　　句容县望三茅峯
　　斗邑抱重冈三茅峯颉颃地呈青玉案云羃翠璎房灵籁殷天乐大丹流月光神游猛虎外身与意都忘
　　衢州华丰楼望柯山江郎石
　　华丰楼信美登望久踟蹰木落偃王庙天寒姑蔑墟屏开山石逺青锁洞霞虚不有从亲役乗风振佩琚送张子恭宪史还乡迁母葬复之婺州
　　张仲霜台彦还乡妥母灵山人携絮酒太史撰埋铭【黄先生清】佳气云霞色芳羞沼沚馨慈乌感孝行飞候最髙亭
　　送邓伯林判官还江西
　　黄田寒浪稀衣锦上船归天上梅开徧山中桂合围邺侯书具在孺子宅相依便好全高节东湖玩夕晖壬辰冬十一月避乱绮山简邱文中贡原父二教授
　　云掩金戈日风生铁马尘乱离谁事主贫贱独为民鸡犬人烟絶鼪鼯草木邻喜闻同舎语天已厌荆榛【至正十二年】
　　题内兄李四彦梁所遗温日观蒲萄【有序】
　　逢与内兄遭乙未乱相失又五年始邂逅娄上劳问间见僧温蒲萄图益为怆惕尝记埀髫至十五六时侍大母徐氏【讳闰芳】侧累闻之曰吾舎西旧有蒲萄因树为架凉天佳月而祖【讳亮字潜昭】偕四三友朋歌乐其下醉乃休而祖殁蒲萄亦【一作从而】枯殆二纪矣间又诲曰而祖上自高曾逮而父咸独植门户汝仅有弟唐宝又早丧使汝苟富而玷宗不若素贫而承祀薄田敝庐可粗守也汝其毋忘大母夀八十六卒且二十稔内兄久辞阃曹年已六十逢窃伏江海亦四十余矣触物感心不自觉涕泗然也内兄以图遗逢因序而诗之是年至正己亥【乙未至正十五年己亥十九年】
　　吾家先大父尝爱草龙珠一树紫烟湿八窓清露濡干戈形逺梦江海见斯图歴歴重闱训终身誓不渝台州吴子中过侍郎桥客楼夜话为赠八句
　　主簿别来久挂名材杰间挑灯且说剑忧世未归山石柜波上阁玉门天外关心期遂雄览华顶厠仙班
　　仙茅坞
　　夜宿仙茅坞金鼇涌乱山天风来海外烟火落人间白石思同煮青萝喜独攀絺衣弄华月公子亦忘还
　　韩蕲王墓
　　道过韩王墓停骖泪满巾中兴无辅相恢复有勲臣碑冷灵岩月山还古寺春云仍尚诗礼时荐碧溪苹
　　题贾性之市隠巻
　　帘戸隔尘阛幽花坐可攀题诗江令宅采药越王山日觉云林隘春余漏水闲厐公谢刘表何事不知还
　　题沈龢斋尊师水西亭
　　髙人沈东老亭在水西头光涌金波月凉分白帝秋芙蓉连桂馆翡翠立莲舟独许浣花客时来同钓游
　　题毕天池道士太霞楼
　　毕卓太霞楼霜清【一作晴】锦树稠天光开日观海色动昆丘织女机横夜仙人坐对秋时将白玉尺醉拥翠云裘
　　常州分省席上二首
　　玉帐虎文茵弓旌左右陈鸾刀分脔炙龙勺滟浮春舞困珠璎脱歌深翠黛颦心存大臣体授简属嘉宾兵戈时事改贫贱道心同泥饮悲长夜高歌忆大风龙衔剑花白凤绕烛莲红犹得斯须间宾僚语即戎
　　题西施洞响廊二首
　　石扇天开蔓草平断云残雨古今情洞灵花【一作抱】月长幽泣不与西施受恶名
　　金莲步冷草啼螀罗袜尘空叶满廊独忆爱姬为队长一双鸾血衅干将
　　干封西山状神秀予名曰青猊书絶句厓石上
　　青猊狰狞孕金精为王爪牙足扞城我岂龙蟠凤逸士醉来背上蹑云行
　　溪山第一亭望灵山兼辞闻云道士【辞一作寄一作茇】
　　天高亭空霜鹤盘乌桕落子枫香干千六百里断乡信七十二峯来翠寒
　　灵山道者碧瞳方抱琴一童如鹤长云根羊卧水晶【一作精】璞木杪磬悬蜂蜜房
　　赠龙秀【一作虎】山人郑良楚【有引】
　　良楚修洁士也癸未春来干封及还教谕许仲宣偕儒先郑叔芳韩养正徐明立黄以道等饮饯鸬鷀陂上咸咏歌之予亦【一作姑】赘絶句二首【一本明立下有徐明善韩积之施国祯韩大正四人无等字】
　　太行黄河快壮游归田无复梦神州苍龙朱鸟挂庭户诗罢满林风露秋
　　百药笼头余一琴病夫不拒爱知音石田歳稔茅屋好种菊乞诗虞翰林
　　谢睢阳朱泽民为画六和塔前放船图【有后序】
　　青城丹丘旧所贤画图曾惹御炉烟一官归老天宫里为写浙江秋水船
　　六和塔前江水流天清无云风始秋夕阳半落锦万顷着我一个发仙舟行行绿水莺花供吴山越山作驺从乗壶美酒鲈十头只少桓伊笛三弄右歌逢丁亥歳作也越一纪君访逢吴门偶见而叹咏久之翌日逢谒君天宫坊寓隠案间笔研楚楚然徐示图曰烽烟良阻子其意游乎逢喜而持归敬题絶句青城丹丘谓虞柯二公旧推重君者君名徳润尝受知英宗寻逺引去
　　题鲜于太常食脍诗后
　　白鵞羣聚碧溪浔青李来禽满院阴临罢太常鲈脍帖日斜无限故园心
　　题李陵泣别图
　　节毛风动马騑騑塞日无光汉月辉不谓家声竟隤落壮心曾待斩关归
　　登越城故基
　　吴王台对越王城歳歳春风燕麦生一片范家湖上月照人心事独分明
　　重装黄荃雀哺雏巻题梁先生序赞后【序赞附】
　　江阴王库使家藏黄荃雀哺雏后有后村诗跋尝闻古院画率皆有名义是三雀者殆取诗礼春秋传三爵之义欤荃蜀人故云浣花溪耳虽然姑置老荃而论后村方宋氏叔末时王臞轩刘后村文章声铮铮相颉颃臞轩元宵诗首押秤科末押民膏后村此雀诗和韵乃窜入雏韵王以词赋高科第二人及第刘以名臣子孙有文辞赐及第真西山为中舎举之自代皆非不谙韵者直狃于闽人【一本有语言二字】声音不觉跌宕当不以过余既赘论且赘赞云观雀哺雏可以知仁仁于曷知于雀之身雀知有子子知有母饥焉思哺食在母口嗟彼雀矣以鞠以育矧伊人矣孰无天属幼资于亲长养其亲天属至亲朂哉世人庚辰三月三山梁益
　　黄荃三雀寓官规刘笔梁文重秉彛野浄草薫风日美冥鸿亭上看多时
　　和张率性经歴竹枝词二首
　　溪上鵞儿栁色黄溪边花树妾身长浮薸可是无情物采得归来好遗郎【无情物一作无根蒂】
　　道傍花发野蔷薇绿刺长条绊客衣不及沙边水杨栁叶间开眼望郎归【叶间一作叶叶】
　　送卢希尹之金华兼简其兄希闵宪郎
　　路入兰溪第一程满船月色聴滩声雍渠飞傍青骢马最爱君家好弟兄
　　丙戌二月廿六日夜梦游异境见碧玉楼三字为赋二首
　　山开玉峡防清湍风挟微霜洒面寒春树两边条怒发一羣仙鹤从文鸾
　　梦上仙家碧玉楼靓桃纎栁带春洲天风微动帘齐卷银汉中间璧月流
　　马大沙独游
　　沙路泥干信马蹄水村风静迥闻鸡春光揺荡无人见满眼苍烟竹树齐
　　题墨芙蕖
　　太华峯开玉井未央殿立金茎谁甘六郎风度不爱君子令名
　　马大沙陈氏席上走笔赠镇南王府史府尉四首
　　骅骝白玉珂蒲萄紫金椀半醉卧花间宫袍月华满吹笳风动木走马雷盈谷笑拈金仆姑射杀一白鹿鼓行沙漠风鞍卧关山月老矣归去来心神夜飞越貂襜狐白裘苍鹰锦臂韝据鞍笑上马驰入长林楸



　　梧溪集巻一
　　钦定四库全书
　　梧溪集巻二
　　元　王逢　撰
　　题徐孺子小像
　　士何以居乱世兮言欲逊而行危茍背夫圣哲之明训兮罹刑戮也固宜昔汉室犹大木将颠兮非一绳之能维故先生有见于斯兮蕃琼辟而悉辞蚌以珠而腹披兮孰若閟采于川坻金不为燥湿而变渝兮常介然而自持夫穷达之道同兮乐天命而焉悲矧髙风轶节之不可攀兮足以振顽懦而羞污卑像载拜酒载荐兮微先生而吾谁师
　　懐贤【懐王光大　有引】
　　光大宣州太平县人世大族从文节汪公明春秋科举罢学古诗文于逢有神交之道因慕梁鸿之懐高恢也作懐贤一章
　　姓吾同兮道吾同神相交兮见无从孰谓今人兮无国士之风
　　懐德【懐王道山　有序】
　　王先生讳森字道山建徳人性机警夙丧父得废疾母患其生业未植闻有道士黄云西自陜来推人命若神俾先生贽见之白其故黄慨然纳为弟子尽传其学后【一本无后字有冠游二字】术大行母赖以夀终江西省达官侧室被幽置数年一日召先生推其命先生曰是妇当因子而贵且容徳全真贤媛也达官感悟见其子欢如初内御史笃敬夫之父靖江公居信州永丰素无子后得御史于其侍婢母夫人嫉之先生时挈家是邑得所生辰辄飏言曰异日状元也夫人知爱若已出年十九果及第世服先生长者也至正壬午逢侍先君之永丰首币见问所奥喜谓曰子姑习儒俟子旋里当不辞千里行以授所蕴竟如其言留江阴三阅月逢送至钱塘先生诀别曰吾瞑目有日子行负大名幸毋忘逢受命惟谨先生抵家大会亲友凡七日无疾而卒夀六十七子三先生貌古怪明洪范易素问名公卿道过信率遣使致书馈或即其庐礼焉先生多本君平之言答之始先生薄游永丰丰之人尊信恐后为筑室娶妇买田园畀之或防出闾巷人争候欵间留旬日而返犹洛人之事康节翁也如是者三十年特为逢一出及还遂长逝呜呼哀哉作懐德一章
　　发种种兮衣巾道吾传兮忘吾贫来为死别兮毕初志山迢路脩兮再见无因于乎孰谓先生兮今世之人
　　命妇词二首
　　凉风洒鱼轩纎月照蛾眉瑶琴歇清奏更防何其迟鲲鲸深跋浪良人海中坻不死盗贼手为是千金儿隠忍就功名末路将有为念昔从征日堂堂天王师星罗乌蜑船云布蚩尤旗号令非已出三军血流澌秋高气苍然萧藿零露滋河汉横阁道孤鸿鸣多时夜阑灯结花试卜归来期
　　寒月照象服乃在深房栊兰蕤馥甲帐忧心独冲冲良人忠孝门载笔明光宫日赐水晶盐夜继莲炬红推恩到箕帚双阙尤穹隆燕鸿天北南牛女河西东补衮无失遗抱衾甘长终兵戈寖蜂起篁竹啸悲风山川路相缪十信还一通云台汉光业石鼓周宣功相望善终始目冷青青松
　　旧衣篇唁失位者
　　旧衣丘中麻新衣陌上桑桑蚕输茧丝潆【一作染】织云锦裳【一作章】麻成布在轴皎白如雪霜皎白贫贱宜妻着奉姑嫜夫今位上公纨绮鱼贯行身被龙五爪赐自吾天王既贵习乃移旧衣弃固当沐猴且冠带舆台尚银黄腐儒余束书芰制松桂航薄游沧江岸事至涕忽滂狐裘三十年徳盛国益强青氊一微物偷儿亦惊惶愿言收所弃澣濯还晖光颠倒忆【一作慎】鸡鸣厌浥防露瀼椸笥复虚设鼠蠧卒壊伤春风花落时盍记双上堂古来敝帷盖犹备狗马藏新衣窄从短旧衣寛较长闲歌旧衣篇旧人讵终忘
　　奉谢杨山居宣慰寄遗茧纸
　　明公枉珍遗开缄霜雪色自非玉女舂必假天孙织剡藤失浮薄海苔无光泽元是秘府藏亲向御手得秋风柿叶馆笔研久荒寂飞来一朶云列第厌金碧如何上所赐波及沧浪客焚香再封裹还坐翻太息盗发唐昭陵无复晋墨迹顾兹抱贞素恬阅世代易尚怜先代时龙翰溢邦国蚕丝【一作缲】尽输征鹑结曾不惕吾元本恭俭世祖膺圣徳羊鞹代白麻遂尔混区域侈用几何年离乱亦以极明星烂河岳鸡叫扶桑白当写大宝箴直上玉阶侧讵敢轻防涴令人却湔涤
　　无家燕
　　嗟嗟无家燕飞上商人舟商人南北心舟影东西流芹漂春雨外花落暮云头岂不懐故栖烽暗黄鹤楼楼有十二帘一一谁见收众雏被焚荡双翅亦敛揫含情盼鬼蝶失意依训猴茅茨固低小理势难久留昔本乌衣君今学南冠囚燕燕何足道重贻王孙忧
　　题天台陶宗仪母赵县主徳真墓志铭后赵系出汴宋至今人犹以县主称云
　　陶母赵宗室贞静白云姿明珰秋水佩幼小比光辉自通良人姓三星天一涯孔雀金绣褥十年梦参差手制丹霞帔及嫁不称时造次井臼间跬步必中规良人既禄仕婉娩黄发期落月鉴绮疏春霜薄罗帷生而贤且淑焉用夀考为铭旌书县号琬琰瘗华辞念昔岐山鸾其徳未云衰王风遽沦变抚巻慨如【一作今】斯乌鹊桥银河青鸟使瑶池何如五采羽来仪竹梧枝梧竹日夜长雨露深孝思孝思人子慕为述二南诗
　　古孝篇赠军曹陈贞【军曹例视为军役不丁忧贞独能行之贞睦人】
　　走有跪乳羝飞有反哺乌谁使人无亲不以丧制拘卓哉军曹掾尝事乡大儒亲老得抱关尚敢辞卑污寒城落叶暮闻讣即就途公侯苦遮留泣告奚他图孝居百行首违孝忠焉输三军各缟素送别恐踟蹰我适遇诸野感动复叹吁国家犹大木百世雨露濡不知衞本根立见枝悴枯吾元敦孝治王风谅交孚茍能大一统悖犯无足诛着兹古孝篇河当鉴狂愚
　　秋夜叹
　　大星芒鬛张小星光华开皇天示兵象胜地今蒿莱河岳气不分烛龙安在哉参赞道岂谬积阴故迟回疎风夜萧萧野燐纷往来安知非游魂相视白骨哀汨汨饮马窟云防【一作防防】望乡台于时负肝胆慷慨思雄材
　　积雨斋居
　　积雨生夏寒盛阴失朝景白鸟巢依阁青梧叶埀井幽观知候变逺引忘世梗淮水方浸淫吾甘繋烟艇
　　独夜
　　独夜卧斋馆斜月半窓白露草湿荧荧水禽啼啧啧神超赴清漏欲寡忘久客蓬莱在市朝弱水非所隔
　　帖侯歌【有引】
　　昌国州达噜噶齐髙昌特穆尔平章敏珠尔之犹子也海冦犯境侯连与战破之众寡不敌或劝侯遁去侯曰是吾死所也遂死之江浙省参政樊执敬为文遣使致祭请諡于朝逢为作歌云
　　仙居县丞冦海邦白昼突入干矛鏦帖侯亲骑大宛马快剑跃出苍龙双须张眦裂赫如虎杀气雄风助虓武髑髅掷地血飞雨短兵未接冦偃鼓天南弧矢夜掩光狼角赭赤云黄洪涛鲸鲵去咫尺再战身与城存亡艨艟千百水犀手主者谁欤仆旗走岳立不转鏦杀之殉忠国家良亦厚君不见台州牧长金兜鍪气节自是名臣流情钟儿女挫坚锐卒堕贼计空贻羞男儿真伪那料得长松古柏寒增色鸿飞防防我何及落日荒山泪横臆
　　孝僧行
　　天姥山中好慈竹竹上慈乌雏并宿小雏飞随白鹦鹉学念观音淞水曲观音念得孝感生一啄一饮难为情故园花满紫荆树春雨春风啼野莺僧康辞亲今十载堂上手缝衣带在关梁阻絶音问疎霜露侵寻鬓根改鬓根改儿身长儿身徒长无羽翼儿心不定空飘扬祗有瞻云双眼泪夜洒黄金狮座傍
　　孟郡王印歌【有引】
　　宋太师信安郡王讳忠厚六世孙崇明同知集复得王所佩印于中吴里第古墙下逢歌曰
　　黄叶道左秋风前故人邂逅何怆然手持古印不敢释却立载拜徴诗篇印铜空青几风雨近出故居墙下土堂燕频移百姓家官物犹存郡王府宋朝前后十六王外戚功臣三四数至今孟氏孙独贤为有诗书继邹鲁我试拂拭生耿光篆文蔚然龙凤骧归而宝之金玉相公侯复始世其昌
　　则天皇后玉玺歌杨山居宣慰徴赋
　　皇朝内府多旧玺尽畀太师作鹰坠【至元巴延丞相】党臣势焰同薫天亦得分为玉押字武后佩玺雪莹如璞薄文深难改图当时还收艺文监此独善后咸惊呼唐家诸陵宝气息后墓至今华表直天遗尤物鉴来者我歌君闻秋四壁月落鸡鸣大江白
　　松石歌夀刘澹斋总管
　　吾闻丣山【在处州】之上松林稠樛枝连蜷阴蔽牛储英孕秀三千秋精灵夜逐仙人游仙人氏叶乔松俦栖神链魄道并修功成朝帝白玉楼鸡犬亦得沾余休彼辞斧斤谢薪槱化为异石森琳球好事深入穷冥搜不逺千里贡刘侯刘侯置之轩槛侧波涛之痕云雾色盘根错节不肯直戴瘿衔瘤裁咫尺瓌竒合有神防惜偃蹇欲与天终极阊阖风来翠欲滴昆仑日下光相射春生寒尽土花蚀骥伏龙骧势俱敌时时青岚紫烟羃沆瀣淋漓收不得翻愁雷公鞭霹雳取向鸿蒙女娲国刘侯自是天门客大手真能补天坼乗槎路逺银潢隔老卧江南一区宅宾筵大开浮大白香重光寒凝琥珀霓裳曲停第三拍聴我狂歌堕巾帻松兮石兮夀千百
　　故将军歌【有序】
　　故将军歌哀上万户古氏察蘓侯也侯字静如以世勲佩三珠金虎符官昭勇大将军镇江阴谦恪尚义人恱慕之至正十一年淮西乱督军九江取道安庆时湖广威顺王在道王闻侯顿兵即帐下以退守地虚弱强侯为张饮之会宣让王遣使谕防曰安庆控江淮要冲命侯就镇前后出师凡二十九捷十二年冬十一月冦悉众水陆并进侯连破之翼日复大破轻舟追后中流矢卒是月二十九日也二王哭之哀给白银五十两赙其葬先是逢与宴侯第时海内无事尝谓侯曰太歳在辰侯当保障一方战胜恐后不利盍慎诸侯曰大丈夫戮力王室死无憾也侯事亲孝征闽冦衞滨咸有功云【一本无滨字有海漕二字】
　　将军旧乗青骕骦苍龙金虎双辉光扬旌伐鼓靖闽徼山鬼迸落黄茅冈长鲸喊呀欲东噬以身扞海民乐康十年杨栁荫环堵一夜苜蓿空沙场淮江萧条咽流水杀气妖氛亘彭蠡提兵假道古舒州亲王遮留劳玉趾王言三边盗缘蚁将军不止我其死月氏髑髅酒数升诺重泰华轻邱陵储胥孤悬使杂守睥睨危急期先登萑蒲猎猎开金翅篁竹深深攒铁菱长驱大捷二十九生俘千人枭万首狰狞健儿骏奔走电掣雷訇若神授东南疮痍合未苏终焉性命豺狼有仲冬炎风动地吹太阳血赤芒星埀将军百射百中之弓拨矢钩天尔为黄蕉丹荔芳菲菲保障千里今谁祠霜繁雪稠侯我思
　　送宋宗道归洛阳
　　选郎分手楚天涯万里春明穏到家庭下已生书带草马头初见米囊花汴淮湠漫经梁苑星斗参差犯汉槎中国正应风俗美旧京宁觉路途賖鲛宫献佩当明月鹄殿【一作鹤驭】吹笙隠大霞貂弊世怜苏季子赋成人哭贾长沙若为抚事伤遗迹正用懐才待物华闻道乡闾诸父母【一作父老】杖藜期看马卿车
　　寄谢靳士达分宪过举遗逸
　　朱绂银鱼古谏臣紫髥骢马异常伦百司扬厉风霜节一道涵濡雨露辰幕静柏阴髙转午庭深花萼暖辉春台评屡动天朝聴社署曾聨宰相裀云路久随鹏直上泥涂今见蠖初伸行囊何有惟书剑歳晚相携愿卜邻
　　毘陵秋懐【有后序】
　　老兵为说刘都统起坐舟中思满襟武城危寒日短紫驼尘暗朔风临江山不尽新亭泪天地长悬即墨心宋祚未移中道死至今剑井蛰龙吟
　　至正甲申秋八月逢金陵归泊常城下有老兵能道刘都统事刘名师勇山东文安县人少英锐涉猎经史包恢平长兴盗师勇与有功授都统制守濠至元十一年王师渡江过常州时宋徳祐元年春三月知州赵汝鉴遁通判钱彬以城降【与宋鉴少异】师勇前已入衞至是与都统王安节殿帅张彦受命克复之以姚訔知州事因共树栅凿濠为扞御计夏五月安节自吕城出迎王师战不利彦寻以众降且廹彦招訔訔骂曰若食国厚禄不能死难反说我耶狗彘辱吾甚矣唾之冬十月大军围城数重宋丞相文天祥发兵来援连战不利降臣吕文焕射书入城谕以祸福流矢中之文焕怒白巴延丞相建钩援之属昼夜力攻余五十日师勇登陴裹创拒战且曰吾城即破金山长矣丞相因防其语命舁金山寺沙门问计沙门实无计猥言城状如撃其尾则四足披露矣十一月用牛马革为屋以蔽矢石趋死士相衔辇土填堑灌脂炮中焱焰栝发急攻南门城遂陷訔战死安节被执终死不屈师勇从八骑手杀哨骑数十百人易其衣甲以混北军禆将张超坠马师勇斩其头以绐众曰亟追刘都统所向披靡得从间道赴行在扈二王入闽至绍兴愤懑疽发背卒江阴孙谟所传亦然特少异耳师勇尝经江阴悟空寺时烈寒氷血胶手汤解之射一箭于寺塔意气慷慨复题一诗于壁乃去孙能记诵之或曰国初吴城外僧舎有一老僧长七尺许居十余年未尝面北坐人诘其姓名辄不答死之日僧开其箧笥得师勇官诰岂其人耶抑其骑士耶不可考矣逢论曰赵宋茍安吴会奸臣擅权国以殄瘁天兵所临望风溃散襄阳一文焕以孤军抗守六年卒以援兵不至而降失江汉蔽因以危亡师勇与訔等【一本师勇与訔智足以济难职分所寄仅得收复一城无等字】率创残之卒以御百万之师虽古雄烈蔑以加此訔之死绥亦足愧死汝鉴彬彦之徒矣师勇智略絶人其轶出重围可谓骁将战之不利天也扈王入闽犹昔人即墨之志事之成败君子有不论焉文丞相尝谓满城皆忠义鬼是诚徳化所致若安节出处大畧更强毅不屈凛然有烈士之风呜呼伟哉
　　送任子羽赴太医院辟
　　天医台院五云深曳紫腰犀杂佩音中使日供驼背酒六宫时赐褭蹄金丹砂钟乳来南国赤箭青芝满上林知尔去乡承荐剡赠言慙比太和箴
　　寄谢贡司业枉访
　　碧鸡坊里皇华使沈香亭前宫锦袍五月江城驻车辙百歳老翁观节旄不及将迎具茶果应讶环堵翳蓬蒿至今骊珠照箧笥夜夜令人魂梦劳
　　赠显上人
　　阴阴万木荫孤村鸡犬无声日闭门河海自随儒化逺山林惟识梵王尊石潭上青莲遍玉笈虫书贝叶昏偶说汉家来白马欲从葱岭访昆仑
　　夜宴叶氏庄晓登悠然楼作
　　百尺飞楼俯碧湍六峯秀色绕阑干杏花落尽东风恶燕子归来社雨寒梦里香烟生绣幌酒醒红蜡腻铜盘一春乐意朝来好千里家书席上看
　　送朱自明辟闽宪奏差
　　闽中乌府小清都列郡山峦紫翠纡王化直来天北极文星多聚海南隅暖尘花气随骢马春日榕阴满鹧鸪况有翰林持使节宪郎应得效驰驱【翰林指欧阳学士时除闽使】
　　奉简刘澹斋总管
　　南极高天动壁奎青山落日梦金闺花间春并连钱马竹下晴看吐绶鸡汉室二疏遗迹在建安诸子大名齐阑干角畔梧桐叶吟得宫词细细题
　　送吴伯颙游武当山得试心石命题
　　紫霄之岩千仞高上有一石悬根牢剑客无地露肝胆肉身昔年生羽毛北极虚危夜气肃中州豫雍风物豪送君此去揽神秀应鄙望夫双眼劳
　　夜宿宗阳宫简俞明元县尹时自徳兴弃官将归吴门
　　六月仙家氷雪壶一帘荷气簟纹铺图书天府占东壁道徳清光揖老儒五栁传成超晋宋三苗民化乐唐虞【公尝为荆湖帅幕】归舟谁尽传经礼玉佩金鱼拥道隅
　　奉题先世所藏严子陵小像【有后跋】
　　千仞台临七里滩羊裘鹤发老鱼竿客星帝座分天象颍水箕山并晓寒遂起后尘甘党锢尚存余烈愧南冠桂丛苯防苹花薄怅望高风一羽翰
　　客星犯帝座当时天象已示光武之为帝座子陵之为客星太史又奏如此虽让万乗位与之不屑也博士范叔之奏固谬拜子陵谏议大夫不大失欤然则子陵盖巢许其人也
　　题马州书院【有序】
　　马州书院者孔圣五十二代孙元防昆季所建也其五世祖若罕高抗不羣长于春秋当宋南渡自阙里将之衢留滞泰兴见河流达南江询之老人曰此龙开河也西北通淮泗因叹曰吾洙泗龙泉之支流其在兹乎遂筑室河上与其子端志各授弟子业从游日众乃有菑田百亩人助以力官复其税戒子孙治生勿求富读书勿求荣邑大夫嘉之易名龙开河曰敭教示崇化也年六十卒葬河之阳端志克守父道荐辟不起淳祐元年冬邑燬于北兵元防避地是州咸淳间书院落成教授复如初然皆无后今崇圣寺旁惟破屋蔓草遗像瓦炉而已逢惧变迁殆尽故叙其槩于壁间庶后之起废者得以考焉诗曰
　　蝌蚪秦皆废灵光鲁独存豆笾漂海国丹雘暗淮村苔藓花侵础蒲芦叶拥门青春深雾潦白日老乾坤徳化三王并威仪百代尊郊麟初隠遁野兕遂崩奔先辈俱防漠诸生罢讲论断编尘树冷遗像网虫昏不改弦歌俗终归礼义源江南游学士瞻拜敢忘言
　　送郡知事李仲常还金华
　　列郡歌岑晊孤城颂李膺文华仙掌露人品玉壶氷画本黄荃学诗兼毕曜能关河千里道风雨十年灯荐鹗知无忝登龙贵早承朔云低紫禁东壁映青绫郎署新帷幄儒门古豆豋鼋梁初隠见羽檄遂飞腾军事诸曹服元僚太守称芙蓉秋独卧骠骑日同兴众仰寛民力谁堪作帝肱扫除尘澒洞屛蔽雪侵陵野戌销锋镝田家罢棘矜昆仑天柱正宸极泰阶升顾此心常切多君兴逺乗崇桃红雾敛丰草绿波増谕蜀汉司马归吴张季鹰宦情轻比蜕行色澹于僧三洞金晶发双溪白练澄过家饶赏咏来纸细缄縢
　　奉题薛茂所示张仲举承防藏经序铭后【序铭附】
　　北斗道经一巻故太史清江范梈所书贵溪薛毅夫奉而藏诸禹穴承母命也母倪姓讳瑞贞世大族生于至元之庚寅生之夕父母覩北斗光烛于庭故长而事斗极防日诵其经年十九归薛昶氏昶早卒时甫二十【一作三十】孀节卓伟训毅夫诗礼为名士毅夫一日过清江谒太史告以故太史为书经俾归遗母母得之喜曰比夜梦汝执经我侧今致此非偶然也吾百歳后可藏诸名山慎毋忘暨毅夫终母丧乃上会稽诣禹穴藏经已而属太史氏襄陵张翥为之铭铭曰禹陵之洞阳明虚中閟玉匮遁甲图孰敢窥之神所徂有孝子毅精诚孚斗七宿经史梈书黓摄提月在如翥也作铭古作谟歴厥世百文弗渝后有道者其徴且
　　薛母高门女生时斗烛庭红顔斑竹泪白首蕊珠经鹤绕香千匝龙辞海独聴妙音遗杳眇阴徳着幽防月堕朝朝镜云生夜夜輧翰林留制作禹穴防精灵地接曹娥庙天低女星辉光同百世事迹有余馨
　　送太常奉礼郎刘仲庸以二宫命使南省织金段龙帐还京师二首
　　泽国李膺舟风霜季子裘家依南越鸟身适大宛骝甲乙帷虚夜蓬莱殿敞秋到京王母喜休语万方忧秋风吹蕨薇宫使别乡闱中夏苍黄色孤舟锦绣辉勾骊龙昼偃瑶水鸟云飞万一回天睠均裁大布衣
　　辛卯仲冬廿四日吴山游望
　　虹霓生海国薄暮太阳通径掩广寒殿经横长乐宫晕浮蛾黛绿气杂蜃楼红愿得为龙衮端埀我圣躬
　　鹝
　　苍莽炎州地生成五色文不司天上晓常吐日边云孔翠名双重鹓鸾类孰分祗宜骇巨室切莫诳明君
　　藤
　　诘曲紫藤树檀栾苍叶敷时时上蝘蜓夜夜走鼪鼯雨露不偏沐风霜先自枯深求造化理重笑水中蒲送靳利安之常州同知经横林洛社舟中作二首
　　金汤迟建节斑白半为鱼烟冷渔商市霜晴鸟雀墟丹心忧国遍画舫上官初素着循良迹绥民早驾车败氷流满川茅舎啄乌鸢埀丧期頥老犹伤乙亥年乱离今日继风俗几时迁洛下衣冠族宜先解倒悬
　　感宋遗事二首【有引】
　　文【一作支】渐资阳县民元丰间母丧躬负土葬赖锡山中庐于墓侧布素粝食而已日三时号恸有白黒雀各双巢坟松间斑狸白蛇兔毎自山下来顾视渐久之乃去又有白鸦及五色雀千万余围绕飞鸣县令以闻勅赐粟帛
　　文渐元丰士浮沈四百年孝曾帝宠名复待予传白归蟾窟青松合墓田感懐厐礼部不忍释遗编高处士名绎长安人有古人絶行庆厯中召至京师欲命以官固辞归山特赐安素处士家贫妻子寒馁乡人或馈以财终不受闭门读书而已昔王霸怜其子蓬发投米愧卧不起前贤之所难处士蹈之裕如也尝见古老说种放隠终南山召拜起居舎人赐告西归有一高士隠居三世以野防一盘诗一篇赠放云接得山人号舎人朱衣前引到蓬门莫嫌野菜无多味我是三追处士孙放国史有传若夫志意修则忘富贵惟安素可以无愧矣南安厐元英文昌录中所纪如此英尝为神宗仪曹官
　　长安高处士气得伯夷清安素承殊渥归来遂隠名雪寒深屋卧雨夜一经横太白鸿飞阔思瞻紫翠晴
　　塞上曲五首
　　木叶满关河辕门肃佩珂将军提剑舞烈士撃壶歌月黒辉铜兽风高啸紫驼不堪城上角五夜落梅多将令传中阃交驩浃两军地形龙虎踞阵伍鸟蛇分清野辉燕日黄河防岱云生灵如有赖绛灌不无文月照小长安风生大将坛虎皮开玉帐牛耳割铜盘伯气寒逾肃军声夜不讙皇天眷西顾慎取一泥丸鞗革带钩膺聨镳猎楚陵白肥霜后青没海东鹰千里榛芜辟三年稆谷登中郎示闲暇呼酒出房烝诸夏皇威立三边敌气衰角弓分虎圈乳酒下龙墀蠭午歊氛逺鼍更窟宅移舆图欲尽入中道勿班师
　　闻武昌庐州二藩王渡海归朝
　　茅土分封在金章渡海归事殊生马角心愧着戎衣星月晶光并山河带砺非秋风紫塞上依旧雁南飞
　　赠李宣使
　　秋水浄菰蒲天风送舳舻海云红日近江国使星孤帝运无盆子戎行有亚夫伤时恨离别林下重咨诹
　　和张率性推官小游仙词四首
　　西王春宴百娉婷玉碧桃花满洞扃自饮一杯琼屑露东风吹梦不曾醒
　　银河澹澹月辉辉洞草岩花夕露微笑踏青鸾作龙马九天凉动五铢衣
　　云幢烟节紫霞裾齐御泠风集步虚若受人间尘一防长门又属汉相如
　　双成今是五云仙得捧长书玉帝前天上星河春似海人间风雨夜如年
　　登双凤普福宫东楼赠吴道传时周境存隠君同席
　　道人独坐览辉楼海底青天入座流燕子飞来又飞去游丝挂在玉帘钩
　　楼殿岧嶤上赤霞水纹蟠凤卧灵槎石棊盘静香烟直帘下双头百合花
　　题王若水墨鸠
　　澹竹花开碧草丛日暄风静见沙虫鹁鸠不忘相呼逐偶与孤臣饮啄同
　　送坚上人归省
　　高堂白【一作鹤】发不胜簪大地丛林已遍参好去雕阑认春草草中萱是旧宜男
　　题焦白所画其父奉礼府君夜直诗意图【有引】
　　忆昨停骖便殿西栁沟风软絮沾泥一弯月子梨花上冷浸香云伴鸟栖右社稷署奉礼郎焦君追念先朝眷遇之隆而作也君讳文炯字仲明淮扬人少通敏由文皇东宫时说书为前职而卒白君之次子也日诵其诗尤拳拳孝思不忘于心乃手写诗意图属予和其上诗曰
　　露湿金茎月转西披香太液浄无泥朶【一作梨】云散尽千官影独见桐花小凤栖
　　题林芝隠所藏龚翠岩临昭陵什伐赤马图【龚诗附】
　　龚名关宋季淮阴人自题云赤骥驼僧去玉关换他白马载经还谁怜什伐蜚龙子赢得金创卧帝闲
　　风雨昭陵战伐秋赤流汗血尚成沟画工解貌千金骨不抵东家【缺】戴牛【缺文一本亦作牛字】
　　题马和之园有桃诗意图
　　华发无情赋黍离何堪尽托衞风诗汉皇日宴西王母合赐东方酒一卮
　　避地梁鸿山六言四首
　　舎边新花夜合井上老树冬青孟光齐眉举案倪寛携锄带经
　　三百铜钱斗酒一双蜡屐千山莫问云浮富贵且消天与清闲
　　北里戎衣袴褶南邻墨勅斜封多我幽居水竹有谁高卧云松
　　风尘涉五六载忠孝录数十人已判诗移白日更须药驻青春
　　重题余常清云林四首
　　花揺暖溪云萝袅春辉月高坐无人来清琴数声发葛巾洒风凉桃笙卧月色意行嘉树林浓露如雨滴鹤鸣山馆晨鱼跳野塘午如何凉已深菰蒲数声雨积雪攲岩松回风簸溪篠道人不知寒焚香坐来晓
　　秦孝友先生迎享送神辞【有引】
　　先生讳玉字徳卿少游之裔受学于蛟峯方公隠居崇明淑门弟子若干人先生卒门弟子以行业私諡孝友请祠于州庠其子崇徳儒学教授徴迎享送神辞于逢辞曰
　　海东隅兮三洲宅鼋鼍兮蛟龙湫羌声教兮邈悠灵斯藏兮道斯修道不行兮长迈祀学宫兮子孙永赖日薄渚兮风林鸣如闻声之謦欬楚葵青兮靡靡牲甚肥兮酒甚防皎白驹兮焱驰俨衣冠兮戾止有圣贤兮依归川鱼泳兮鸟云飞靡潜伏兮弗昭著灵自今兮钦孰违维杭美沈省掾从董参政出师有功【沈名兼善】
　　维杭大藩阻江负山千秋独松昱岭其关草风则尘潦水则澜帝十二载民胁冦蛮遂据天险遂肆防顽相命董公以靖以安公威岩岩公师桓桓公佐孔文弗猛而寛曰彼霜露天用戒寒非冦倒戈胡宁野丹民信不疑骈壶聨箪市如其归堵如其观既肉我骨复完我残昔颠而饥今坐而餐羊牛鸡豚亦充于阑社赛庙享鬼神具欢佐我父母公我王官匪父母私佐才实难溪激其湍岭嶪其盘陵夷谷湮徳功不刋
　　复三关美沈都事
　　帝十六载盗起昱岭蛟蚋坌人蟭螟附逞黔黎煽变郡县传警相臣先见兵且徐整乃询于涂乃咨于省佥谓沈公遗爱是境俾佐庙谟往则绥靖公勇承命星驾露舎有单其童有只其马扶携偶旅叩首马下始公未来龙蛇草野及公复来鸡豚井社冥顽不灵陶之坯冶颠连无愬庇之大厦摧轮于攲蹶踶于危王良韩衮【一作哀】安乎驱驰既贷以生又训以辞常人之恩仅止父师鲲鱼跃矣必遨天池欲祝之福有诏在逵重关峻厓含精耀曦勒兹颂言永我去思
　　望江郎石
　　仲春天气佳万象欣改色我行六峯外遥见江郎石二仪辟混沌牵牛委晶魄鼎立台辅姿玉蕴珪璋徳三神浮瀛海喷薄东一极钜鼇因戴之仙宫晃金碧斯连厚坤轴乃弃姑蔑域直上青莲花或陨樵舎侧安知非异境自与三神敌于时揽深秀云雾忽巾羃微风稍飘飖空翠疑乱滴杂英敷阳艳嘉木生午寂交交黄鸟音好在千丈壁三年思晤对百里今咫尺烟波动落照道路阴已夕尚恋女娲功踌躇望西北
　　周处读书台
　　偶游鹿苑寺遂登孝侯台当时斩蛟虎折节事贤材诗书夜继日奥义旋兼该篝灯委红炧挂剑蚀青苔黙语三十篇若出造化裁纯诚被幽魄劲气慑上台翘翘毋望深急急将命催孟明哭蹇叔子路死孔悝天不卹忠良宁馨真祸胎吾侪千载下野眺相徘徊秋原风藿惨夕殿芗花开白马从素车恍渡秦淮来故都凡几姓丑地余刼灰此台异呼鹰灵光共崔嵬私伤过英武不得尽竒才
　　送笃御史自永丰迁生母葬北还
　　春城澹欲秋昼日黯不辉谏官素车马南州防丧归归程数千里居庸山光紫野桑鸣雉鷇津栁巢乌子时清无虎豺薤露歌徘徊生刍岂无人亲戚罗上台淑魂久郁郁今得欢从匹丰碑凌云霄墓道临警跸为母有此郎百世余耿光愿言移孝节终始奉君王
　　题程员外撰汪夫人传后【传附】
　　弱龄身服苴盛年髻束髽孤生况新寡不谓夀命遐墙阴断膓草墙外合欢花衰荣异本根且复艺桑麻桑麻日以长雨露日以养夫幸从弟贤命子承祭飨洋洋灵在天苍苍天在上忍为奔月娥冥心共泉壤
　　夫人名悌婺源下港里程昌文女也四歳父死于兵事母汪以孝闻伯父草亭先生怜之选嫁名家子汪徳裕生一女而寡公始惧其不能安也使问之对曰妾不幸夫亡尚幸公姑在得备奉养何忍更适人或劝之曰夫人年少无子不以此时从良人后将何悔夫人曰吾闻女不事二夫夫天也天一而已夫死而遂去之是背天也背天不祥或又曰夫人今嫁幸而有子不犹愈于持孤身托冷室乎公姑固不汝望也何乃自苦夫人泣曰虽然吾父早世吾母守志数十年至今吾身一为汪家妇知死汪家而已奚恤其他里之富人因媒妁具聘币伺间以请者数辈卒不许家贫纺绩自给课童奴树萟歳时奉祭祀如夫在时公姑殁丧葬尽礼今年已七十余老矣犹执女工不倦闾里姻戚称夫人之徳无间言初徳裕从弟泽民幼附夫人夫人子畜之及泽民长乃立其子梓为裕后以奉夫人梓事夫人益孝谨如实生已程文曰予从阁老著书睹春官旌表节义事甚悉率多京畿内郡之民闾阎幽逺盖罕焉及读陈助教绎曾作夏侯玉珍传许汻卿善录载许伯冬妻颇与汪夫人类皆节义卓卓可以羽翼名教朝廷着旌表之令风劝天下而有司莫之省使志行湮郁不显白于世悲夫予弟尝为平江幕官尝言某帅妻诣官自陈愿上所受封比齐民得再嫁呜呼以礼坊民民犹有逾者若是哉予故论著汪夫人之事以俟察民风者览焉题华亭吕徳恒徳厚伯仲市义巻
　　百里不贩樵千里不贩籴君家独市义人用羞货殖璜溪流汤汤合境咸饮徳颀然先处士首倡扞冦敌生死肉骨余老稚仍仰食时平倐淹逝二子承世泽焚葬贵【当作券责】报天焉计鉏【当作钜】万石田文昔举此史称多贤客岂若伯仲间惠施本心臆我浮五湖舸抚巻增叹息日青野苍凉靡靡渐【一作新】烟白昔如鹿犄角今比乌戢翼襁负归流亡来游复阡陌官曹得公辈自足苏民力重懐吴泰伯三以让去国淮南尺布謡同气有遗戚赠言广孝爱福禄将永锡
　　赠钱掾衮
　　钱塘钱庆余系出吴越后眉丰目秀广质矿气冲厚家乗久旷【一作圹】僚青氊遵世守放胆论道义小心取升斗晨昏曲奉养及亲未白首亲终表其墓翠琰照林薮宗弟为人奴恐辱大父母赎归故闾里甘苦愿同受孝诚出天性薄俗所未有儿也弄文墨妇也躬井臼衣冠俎豆间揖逊动曰某千载不平事醒醉常在口镇西陆将军【逊】庙食采地久松人媚淫祀加置神木偶上疏乞去之以时致牲酒豺狼恣跋扈鹰犬廹飞走众方立殊勲而甘伏田亩行藏悉无愧所愧寡知友竹光青连榻兰艳绿当牖篇诗涉教化毎讽宾客右我尝驶风帆卧数峯过九鲈莼一水外念子非狗茍遭乱颠踬余始得屡握手高盟俎金石雅兴谢尘垢偃蹇七尺躯相视觉老丑春芳到鶗鴂生意付蒲栁勗哉令善名是则穷谷叟
　　观钱塘江潮时嘉珲平章大防江上
　　苍苍吴越山对峙东江腹江开白银瓮一浪天四蹴金晶王高秋风露气转肃当年骇壮观委巷雷撃毂今年官增威旌麾被川陆罗衣绣龙凤玉带瑑蚕粟牙牀锦屏帷蛮毯随步蹙温温香卷阵婉婉眉鬭绿微闻伊凉音渌酒光动縠鲜醲片晌尽望姓空侧目惧成庾郎哀窃效杜陵哭冥顽鳞【一作鳄】鱼彚屡覆舟万斛枭雄扈将军【谓福建扈海元帅】竟作机上肉大浸交烽火血胔腥草木地媪为之愁兼恐河源缩熟闻灵胥庙歳祭莫敢黩三叫三酹觞愿与赤水族钱王射强弩至今有遗镞何当起英魂少助八州督【时汝颍等州陷】中原日无事海防景福尚虞多戕残洒泪逃亡屋
　　月夜醉归舟中二首
　　推篷满船霜长啸仰见月清光溢懐袖披拂青燐灭身不在陇头无救水呜咽
　　水田一万顷龙鱼舞空明醉坐大莲叶水底招台衡台衡光逺却散发自吹笙
　　题观瀑图
　　中天防雪瀑清气涵涧谷余溅落人间犹作珠万斛负手者谁子于焉送遐瞩
　　天池石壁
　　翠微蓄天池白昼积水黒洼涵南斗天峡束太古石初月猿下饮先雷龙起蛰濯足者何人袖中有溟渤
　　鹳山下厉老人饷墨蕈【一本墨字上有研字】
　　老人饷墨蕈殷勤贵适口形微桑上鵞味胜杞下狗山肴杂秬黍【一本作粔籹】瓦盆注醇酒问我兵兴来此乐可曾有
　　观兵娄城
　　震雷过髙城草木咸敷荣大江流春气一雨畅民情靡靡冠盖会萧萧车马鸣无劳汉天子系敌赐长缨
　　古从军行七首
　　少年快恩讐辞家建边勲手中弄铣鋧目空万马羣转壁入不毛水咽山留云槥还亲抚哭悔识李将军义结豪侠塲日趋燕赵风攻城数掠地帝赉主将功玉带十毬马金镝双骍弓弓马分赐谁赤脉千绿瞳大旗萧萧寒长槊列万夫令下簸逻鸣铁骑分四驱尘黄日黒惨相视人色无锋交血溅野首将方援枹白月流银河三五星芒寒牛马卧草上帐幔罗云端錞鼓舂容鸣众飨独鲜驩羣敌在吾目九地攒吾肝彼敌或有人我师岂无名上计贵伐谋掩袭非示征草塞狼反顾一水西流声冦恂斩皇甫余子乌足程郤縠敦诗书祭遵事雅歌非才衒空名覆败诚不多小范真我师匹马双导戈笑拥兵十万夜下白鹿坡大钧播万物无言自功成郦生掉寸舌不智遭鼎烹非熊为王师饭牛慙客卿辕门鼓角动整驾河汉横
　　摅懐六首
　　阴风动长淮叹【一作喷】奋三江漘羁人滞中谷郁郁忧弥臻踯躅就长道延企望清尘吴天回银河魏阙直钩陈西来一黄鹄翼欲覆八垠中焉离矰缴孝鸟共悲辛南服奠会稽西江导峨岷休明始华夏揽辔谅有人促织啧啧啼布谷交交鸣士无济世念品庶同毎生阴阳运四时日月丽太清如何流离鸟卒不反善名沧江增深波黄叶委前荣漏半笳始寂嘒彼星东横天命自阨穷民情何怔营懐哉古大圣待旦整朝缨
　　大星动欲落草木气含霜惊风薄前营步骑势翕张美哉同心友剑佩相徊徨游鸿噭荒徼毚窜崇冈旁顾阻太湖不见舟与梁茍容谅非道单居念流光寒菊已复花蟋蟀鸣我牀结交两忧患夙好终不忘
　　征尘一何黄征衣一何素衣素易染尘况复冠带具忽忽叶变秋瀼瀼草漙露莽莽关山长悒悒歳月度岂无新相知恋恋情如故范叔未至寒绨袍受良难
　　曜灵升扶桑万彚希朝采故山互蔽亏新阴复晻霭楚楚园葵花倾心若为待凯风幸时拂天道从小改客有采珠人逺渡鸭绿海归恋【一作悬】双明月家丧逾十载兵烽何日息素念无时怠引领望反照桑榆四三在猗兰生穷谷偶与恶木邻恶木集鸮鸧一旦摧斧斤归人白日晚躧履盼余春滋露留古艳好风荐幽芬东君义相望大夫恶得纫大夫纫秋佩卒染清路尘九节石上蒲服食良葆真蒲也真自葆兰甘谷中老
　　题梅花士女
　　彼美空谷人梅花是前身手披先天易心融大地春素衣杲霜雪孤根坚石铁不梦赵师雄长终抱明月
　　往敭名开化二乡掩骼
　　分藩多贤劳不敏忝宾客虽无官守縻亦复与言责二乡防刘祸惨甚长平厄先王制礼经孟春当掩骼仆夫有难色欵段才任防骎骎度冈坂眇眇循薮泽稍稍烟微青歴歴野四白游魂行草上遗老候道侧我岂物役徒兹来出心臆皇天久下悯赤子非冦敌鸱鸟何不仁衔啄血更沥因歌战城南风悲泪狼籍
　　题沈氏死节巻【有引】
　　沈苕溪邵妇艾而美至正十六年为淮兵所逼投水埀死适浙省都事张英过之命其下拯救得活且谕曰汝配张官人不荣幸乎沈谢曰幸诸君活我我以夫遇害知殉夫而已忍他闻也既置舟中夜四鼓阴纳束筯口中面舟木触喉而死张葬焉
　　黄金无留矿白璧难混瑕坤裳义安贞适然暗尘沙宁死呜咽水不望菖蒲花感君回存妾妾命薄如叶此心许所天罗带难再合君殊野鸳鸯妾非鬼蝴蝶清风何揺揺吹彼溪上苕山光浮茞佩空响度琼箫至今一坏土民自戒刍樵
　　题福天然开士水木轩
　　轩荣弥清华一水带嘉木幽光湛深黝余润裛髙绿名缁结长夏居然媚孤独春辞灼灼芳日冷疎疎煜云行天体卧境静物理烛时讽霞上篇逺纵林下躅本源茍途舛文字徒形牿我来两忘言山童报茶熟
　　题邹常伯雪文阁
　　斋阁嘉树寂幽径绿苔滋美人琴尊暇焚香聊自怡天书谲诡篆峯回袅窕姿因花红变雾度草碧萦丝鹊尾黄金铸螭头紫袖携神徂荣愿俱意适清赏随疎漏下深迥余馥尚委蛇宴安谅加儆移以奉亲知
　　题黄常叔友古斋【一本常叔下有字意黄名也】
　　彼美特立士素为乡里钦蝉蜕谢污浊凤歌迈遐深宿云晓承宇洄溪日循林囊余不琢玉壁有无弦琴琴贵长蕴古玉贵弗售今羲皇陶所慕管乐葛同心是山出地中来者仰崟岑圣绪存著述试扣洪钟音
　　过杨员外别业【有序】
　　至正十六年今大府开中吴时公先以杭州陷非罪被黜依故人彰徳路同知上海章元泽居或传大府将起公笑曰吾岂事二姓使果至公知不免往辞章曰某行矣敢以家累君章曰友责当尔也既归诲二子卣卓事君立身之道乃就寝久之卣卓入见则缢死矣案上得遗训云死生如昼必有夜何足介懐吾老矣获全臣节死固甘心卣卓其以麻衣屦为敛歳时祭止蔬食此盖晚年至愿卣卓益宜修省勿贻人诮也章殡之公名乗字文载济南人少负气博涉经史由参议府掾累官拜监察御史迁浙省员外郎十八年中外台臣昭雪其前后事赠某諡某卣廕山东宣慰司都事卓清忠书院山长
　　翠羽无深巢麝香无隠穴由来老蚌珠泪泣沧海月于乎杨员外竟类膏自爇忆昨佐南省四境正骚屑朝廷忌汉人军事莫敢说遂罹池鱼殃遄被栁惠黜寄身傍江潭乃心在王室星躔错吴分气候乖邹律天风揺青薲徒步空短发谯初谢遣龚胜终守节譬如百链钢不挠从寸折又如合抱松岂借涧底蘗我时浮扁舟鸥外候朝日荒郊无留景别业自深郁时清议劝忠公寃果昭晰大名流天地当与河水竭结交卣卓间遗言见余烈
　　三孀辞书陈众仲监丞传后【有引】
　　相人李柔母陈兄嫂王王之女三妇咸早寡守节里称三孀云【一本无三妇二字】
　　相州城中三羁雌相依相呼李树枝青春雪白花照帷泪痕防防鬓丝丝鬓丝日夜短泪痕无时断将影对孤月同亏不同满鸾兮【一作分】忍闻胶可煎旧御尚挂鸳鸯弦一门孀居天使然辱天何敢况辱先生当同室死同穴史笔遂属陈莆田呜呼歳暮空谷里佳人无媒埀老矣
　　徐本童权陈濓三友陪游飞来峯还宴濂面峯溪堂
　　东南名都萃炳灵山出万朶芙蓉青其峯飞来最崭絶见之身欲生羽翎金晶蕴结天地秀石楼盘囷岩洞扃风高力鬼负鼇极月黒毛女扪牛星时维奔雷急雨歇涧合源泉鱼藻活数声清磬猿啸外百尺浮图鹳巢末重江复湖气溟涬阴岚晴霏翠轇轕挺拔多异材可望不可识得非共命鸟衔种自西域古松曾经尊宿坐怪藤一似蛟龙踣三友今日无凡忧探竒览胜忘少休锵然衿佩崖壁面咳吐散落空中沤传车官马素不到到此乃是高人俦牧樵往往误题志焉用某职烦雕镂人生贵富如云浮乗兴再登云上头桂香载道酒波防还坐大牀酣晏秋于乎安得三友为我常追游
　　北丘耕隠歌赠簳山谢逸人
　　九山西南来簳为北道主郁积气饙馏盘薄秀钟聚神丁刲却蓬莱股一鼇首戴奠兹土平原内史曾未覩昆阴答阳仅容与谢逸人者晋相孙玉树其皎天球温素歆李渤栖少室近比杜甫居东屯大田防防横跨泖高埭杨栁全遮门有作古诗好有酿新酒浑酒从席帽醉诗对铁笛论【指杨亷夫号铁笛翁】月下萝茑尝同扪风露响落秋林根崖颠夷旷拟筑卧游阁泉窦寒冽愿凿抔饮尊频年目苦兵尘昏长材美箭无几存雨花洞锁白蝠舞试剑石泐苍精奔苏吴为沼亦复见厐公遗安良可羡自今三老云霞交他日无劳真隠传
　　新旧庵辞
　　新庵丹垩辉庭户旧庵四壁穿风雨新旧庵僧自相语新者父葬旧者祖诜诜玉佩紫金鱼青松花开笑杀渠
　　连环歌【有序】
　　连环歌为杜先生夫妇而作也先生讳文【一作友】开字阳父世居江阴之君山教授数十年资束脩自奉妻吴辟纑以助之天厯间菑荒学徒散去先生竟饿死初吴昆弟屡劝斩邱木鬻墓地可少延性命先生在羸惫中坚持不可继欲挈吴以归吴曰夫既尽孝妾独不能以义自处宁不食若粟遂相枕籍而卒后十一年逢过其里获见一古研乃先生故物其铭曰置之而水凝凄然其似秋嘘之而露熙然其似春惟有徳以自润能不言而诏人何以观之吐墨如云观此益信其行噫先生之计善矣当是时谷价踊贵人食树皮糠覈非困于饥则殆乎沴矧二者罹于埀老待尽之日料邱木墓地不过易斗斛粟活旬日而死寄客土且身受不孝之名尚从父母为地下游乎先生卓然先见者以此吴生为士妻共患难同贫贱道也夫既委顺于正又肯爱余龄就昆弟食哉抑以【一作归于二字】昆弟之言非导人以义者也吴判然不移下从良人者以此噫亦义矣哉使二人有一裹饭君子则天理人伦反未必章章如此【一本无如此二字有乡里况天下耶六字】逢惧歳逺而事泯也故序而歌之歌曰
　　白玉双连环瘗在春申山山前夫妇义同死心与连环镇相似日月合照无欠亏天地相依共终始天地日月非弹丸环兮环兮氷雪寒
　　张春儿【有引】
　　春儿叶县军士李青妻也至正戊子青病革时年甫二十青曰吾殆矣汝善事后人张截发示信曰妾生寒门颇晓夫妇大义万一不讳惟有死耳青卒哭之垢面流血且谕匠者造大棺将尽纳其衣服剑器匠如其防既敛张自缢庭树下闾里遂同葬之有司上于省旌其墓复其家独未有形容其心者故予补歌一章
　　红顔夫妇【当作壻】羽林儿污马未骑身早萎娶时衣装不忍见及将殉葬心思徧衣装凭妾得归土妾今无从苦复苦誓为月魄入九泉长与地下夫团圆
　　忧伤四首上樊时中参政苏伯修运使
　　古青徐十连五属桑枣墟黄河失经人化鱼吕梁设险豺为徒船多才通玉帛贡车多始登牛马途守无官军法度疎居无钜室城隍虚欲去掳掠当何如【合置官军合实郡县】古青徐歳久致君心烦纡
　　竹笠黄【时有盗戴竹笠拒官军】黄金兜鍪势相当兜鍪本居大将坛左剑右印増威光边隅将校望尘拜州县曹佐闻风僵况从元首授元柄稍忤言意违军令不因旧疫自焚船乃【一作那】致生灵轻陨命竹笠黄兜鍪相当鸡【一作难】走藏兜鍪旦晚先戎行
　　官栁场青芒芒野鹰交飞扑马骧年年十月辕门张元戎始来坐虎牀翼舒箕哆鱼丽行鼓进金退兵家常起伏见讥孙武子勾卒贻笑曹成王千夫散尽旌旗定偏禆队伍相呼应几处私恩误主恩一回酒令行军令酒醉边隅事不闻边隅扰扰多烟氛
　　江海壖家家浮生多在船船居无租出无禁竞卖田宅行盐钱私盐渐多法渐宻隩里干戈攘白日寻常恶孽不肯除本固枝蕃祸非一虎符龙节王者师赦过录功先自欺谏臣上疏劾已晚蔓延及今归咎谁地官合为逺计盐价减徴同赋税盗源既清民瘼除五风十雨歌康衢
　　送童子阳北上
　　中天繁星如撒沙婺女独与金争华金华山人应星象闭户读书飡紫霞铜盘沆瀣碧于水瑶草石芝香薿薿袖藏明月双骊珠愿献元臣作充耳今年手分五朶云染成五色组绣文上期黼黻圣明帝下欲覆帱穷荒民风寒雪暮阴曀昏梅花江国留兼旬春潮一夜上沙尾拂剑笑问黄河津黄河动地翻海浑银汉滉瀁通昆仑太行羊肠路九折不有壮志俱消魂吾王之门虎豹蹲舔舕防睒毛甡甡楯郎防士露肝胆不有意气难为伦君才具美合致身少壮易老毋逡巡商翁佐汉还遁去鲁连却秦终隠沦功成名遂信有在赠言聊识平生亲
　　小匕首歌
　　水精生苗月牙直彗芒披云电流隙蛰蛇断尾短草间海鹘褪翎霜雪色宋斤鲁削让陗刻金错锥刀岂其敌吴鸿扈稽飞着体不曾为主开边鄙嗟兹神物久泥滓用之可以报国士檐氷卓筯日黯空稍玩股掌生雄风鲛鱼室卧缟带影长铍辟易万雉墉古昔客揕秦王胸几什翠凤咸阳宫由来意气泰山重命甘燎毛不旋踵谁隳古制铸小之佩称衣冠加珌琫我歌三叹泪满裾曹鱄豫聂无时无
　　孙道绚【有引】
　　龙江曾见可家藏宋乐府中载缙华鬼仙汝州官妓词皆淫靡后读建安黄云轩知县妻孙氏醉思仙调曰霁霞红看山凝暮紫烟暗孤松动霓裾风袂翩若惊鸿心似鉴鬓如蓬弄清影月明中谩悲凉歳冉冉蕣花潜改衰容前事消凝久十年光景匆匆念云轩一梦回首春空采凤逺玉箫寒夜悄悄恨无穷叹黄尘久埋玉断肠挥泪东风殆见孤凰于百鸟羣也因表而出之孙名道绚中原人能文词盛年孀节卓伟乡族尊之
　　白鹤山中雪衣女花静春移绮窓户梦逐双鳬天外飞影作孤鸾镜中舞镜中舞鸣声悲残编留得断肠词天寒翠袖渺何所日暮碧云无限思
　　丁清风【有序】
　　余作衞女引之明日于宋乐府复得一妇人焉曰蜀士大夫妻丁氏美姿色善诗文自号清风居士宣和间夫浮家赴闽求调王黼荐丁姓名于禁中时尚文女郎才慧者多得选【一作进】于是有防召见丁曰吾夫庶官吾非命妇安有入内见君之理不敢拜命且谓夫曰君素非贪冒富贵者何苦自辱题诗汴邸竟不知所往诗曰西岭雌雄鸟双双览徳辉阳台迟雨散沧海防尘飞夜月防差玉春云窈窕衣君王宴阿母却寄碧桃归是日客有谈都城事者有感并补一章
　　河洲氷胶云塞野林栖雎鸠归牝马收书惊见双青鸾萧郎弄玉风斯下金水暗侵燕地氛明月长挂真珠裙靓桃花碧宴紫府双星在天灵夜语宣和皇帝何如主
　　投赠柯博士
　　钟阜天回王气新忆君扈从入枫宸旋平内难櫜弓矢遂沐殊恩列缙绅元宰或同司雨露史官曾拟奏星辰羽旌影动宫花日龙鼎香传禁树春白马独游丝鞚好缥醪双赐玉壶醇委蛇退食收金钥怵惕存心表翠珉【文皇常赐其父江西提学谦训忠碑】三絶郑防亲帝许四愁平子旧谁伦侨居暂作东吴客奉引依然上国宾稔歳葑田饶蟹稻高秋松水长鲈莼神驰紫塞风生角梦隔瑶池月照裀白首冯唐仍晚遇青袍杜甫岂长贫明河近望清如洗行驾仙槎复问津
　　客金陵遇有以茂才异等为荐者以病归泊龙湾二首寄丁仲容娄行所二先辈
　　柂楼酾酒出金陵病后衣裳体不胜风雨满江寒赑屭庭闱何处发鬅鬙周璆实下诸侯榻王式虚防博士徴一曲离歌凝客思几行疎树隔渔灯
　　凤凰台上酒如川醉拟题诗李谪仙凿齿已成耆旧传真长空觅孝亷船十年萤案书连屋八月龙湾浪拍天无那病懐兼旅思白云遥望夕阳边
　　游永夀宫【文皇帝潜邸时幸临】
　　六朝龙虎气回春草木均沾雨露新羽葆盖车雄万乗金银观阙现三神楼船不见归童女桂馆徒劳立从臣深幸先皇潜邸日祝厘无乃为生民
　　简谢性源
　　同是风流王谢家云萍漂转各天涯忽逢落日乌衣巷并立东风白鼻騧蕉叶深杯情潦倒桃花团扇墨横斜贤人在位亲无恙八月须乗奉使槎
　　题下砂场丞韩景阳世防堂时亲年八十
　　桐木韩家世防堂五更环立佩苍苍晚年梦与鸡声逺春日情无鹤发长风细弦歌生暖响花交帘幙散清香圣朝孝治恩尤洽儿得焚鱼进夀觞
　　敬题直学士周公书赞先君库使遗训后【赞附】
　　吾平生持畏遇小事如大事面欺人不忍为心欺神明尤不忍为也右库使江阴王君惠之常以是言自警其子逢求予书以为家训既为作篆又为赞曰人心即天天即神明一欺吾心天罚是惩允矣王君持心孔平戒慎于微弗歉弗盈有子克绍学古行清铭其庭训终底于成番阳周伯琦书
　　先君遗训几经时大篆新承阁老书三代鼎彛宗史籀泰山铭刻陋秦斯云霄上日瞻文藻雨露濡春起孝思乡里未归身骨立揺揺寸草独天知
　　题邹旅云青山老隠图【有引】
　　青山老隠图者予友邹君时昌追慕其先道乡先生而作也先生有墓有祠在毗陵青山门外中书左丞吕公思诚为浙宪时尝展拜祠下命有司禁樵采后毗陵失守时昌避池海上欲归省不可得乃绘是图复自号曰青山老隠以示不忘首邱之义予敬题以诗
　　青山郭外道乡祠宰木溪毛几歳时绣史罢伸刍牧禁画圗深寓钓游思疎星皓【一作皎】月飞乌鹊细雨东风过子规更有张翰首邱赋倩予盥露写乌丝
　　送何伯大判官辟中书掾从丞相出师
　　丞相兴师出蓟邱万蹄千乗压中州旌旗露湿星河晓鼓角风髙草木秋号令不闻鵞鹳列谋谟初定鬼神愁献俘太庙陈歌颂独有儒曹业最优
　　送于子实辟淮阃掾
　　淮海风高急鼓鼙颍川烽起照淮西糇粻几道通流马楼橹重城望火鸡星入夜寒芒角动地连秋暝瘴氛低君今掉鞅元戎幕肯慰流亡父老啼
　　寄邓筠谷链师
　　别后雷岩结搆成灵风洒扫四时清经繙白石天人下屐响青林木客迎万叶动星幽气合三花埀露薄寒生鹤雏长就车轮羽好在髙秋载玉笙
　　题衞叔静乐静山房【名仁复七世从祖肤敏宋防政七世祖上达礼部尚书】
　　新营别业逺风埃山绿湖光故故来四壁有时闻叶坠一门无事看花开图传龙马尊家学冠防貂蝉忆相才巢燕不随浮世变将雏依旧拂苍苔
　　寄题琐宪臣万戸星湖钓隠图
　　笳鼓归来理钓丝星连文石漾沦漪征袍渐喜团花暗小艇还从细栁维边地雪霜怜马革五湖烟雨梦鸱夷野人不待传双鲤钓出瑚寄一枝
　　和沈掾中秋月
　　月入高天更漏迟天香消尽桂花枝金晶气爽飘风露银汉波翻动鼓旗【二星名】蟋蟀满林罗袖湿骆驼千帐笛声悲柴门此夜光如练喜与休文一咏诗
　　送陈昌道北上
　　江海才名二十年振衣吴楚上幽燕交游岂在防龙后梦寐常居虎豹前天入紫微瞻爽气野空黄落见疎烟从征早下陈琳檄遂使三军乐晏眠
　　题叶子澄雪蓬轩
　　歳晚天寒雪一蓑满船书画压银河鲛人室露双氷鲤神女峯沈几翠螺梦里客星辞帝座尊前小海渡渔歌高明益进中庸学日看东家绿树多
　　清碧轩晏坐简汪文裕学正
　　万竹无声风露微野夫相对遂忘归琴弹流水神鱼出目送遥天鹳雀飞自煑莼丝同晚饭肯分苔色上春衣广文盛说休官好更觉闲情与世违
　　题夏士文书声斋
　　璜溪溪上鲁东家四壁无尘防绛纱春水研池窥乳燕午香帘幙度飞花宾筵优礼同三釡秘阁遗书共五车总羡韦贤家教美满籯金碧视泥沙
　　题松江府学训导胡师善遗迹后【有后序】
　　春回泽国草青青不见斯人旧典型守庙义同全赵璧御灾心似哭秦庭蜗行藓壁留题字燕入芸帷罢讲经百世祀从先哲后可能无憾久沈防
　　师善名存道越人通春秋礼游吴二十年无知之者晚益竒顿意晏如也至正乙未冬佥宪赵承禧廉问松江知其贤命知府崔思诚延之于学善曰吾不得用于世亦庶几以淑诸人明年春二月叛将熸城善亲冒烟焰吁天呼地愿捐生衞庙学俄大风返火未几参政杨完者调苗丁来守堕掠尤甚善语同舎林以庄宋处元曰诸侯死社稷吾儒视学校毁于兵可乎既矢石声迫近善出与苗言学校不可毁于是遇害明年逢避地海上谒先圣庙见善志救火于庑壁得临死事实于进士潘元庆洎见予友孙作而又闻尝谓作曰城池多艰君有亲可亟去吾以死扞庙学庙学不存士日不竞因感泣而别于乎善之死盖不待决于仓卒患难之间或者乃弗是之过矣夫朱泚之乱何蕃一叱叛者遂为传宗今苗阚庙学士于其时如礼所谓朝不坐燕不与洁身引去固无可罪若胡先生不从然其死其志盖可哀也逢以其生既不偶死复泯泯乃为赋诗且论列于左
　　和吉州何节妇诗韵【有序】
　　何妇贺永新人至正十二年蕲兵杀其夫将污之贺曰窃闻师令严淫虐者斩以徇汝独不惧徇乎兵以【一作退】言诸帅帅议聘焉贺曰彼禁淫虐乃欲委禽未亡人耶未几聘至贺闭户不纳齧指血题诗曰泾渭难分清与浊妾身不幸厄红巾孤儿尚忍更他姓烈女何曾嫁二人白刃自挥心似铁黄泉欲到骨如银荒村日落猿啼处过客闻之亦怆神遂自刎死东海徐蹇赵郡赵锡各赋古风予和韵云
　　风尘旦暮未亡身厖吠何堪动帨巾斗血倒流三尺剑九泉下见一心人竹祠长夏飞苍雪月阙中天烂白银闻道琵琶亭在望卖降旧鬼独伤神
　　题张会嘉桶底图【有后序】
　　道者深藏玉斧才罢修明月下蓬莱笑随流水天台去袖裹登州海市来雾幌云窓开翠壁异芗灵响接瑶台神游万里愁回首故国苍凉独雁哀
　　右图出吾乡葛氏葛世居青旸乡宋名臣邲之后内附初家贫惟母在夫妇资卖酒以养凡为具务罄利之入极母所嗜好或雨雪晦暮庭戸扫迹屡倾赀如所奉一夕有一老道士酤百钱已宿焉明晨夫妇蚤作候道士不见问诸保者曰道士酣寝时见一弹丸丹光奕奕射木榻外既闻爪甲声若虫食叶藿然余不知也夫妇惊惋熟视卧内惟有所刻画桶底耳当是时好事者购墨本惟恐后而母氏卒赖以夀终君子谓葛夫妇孝感所致云
　　送陈检校从藩臣分镇淮安
　　阖闾城外阵云兴草木依微杀气凝雪霁长淮齐饮马烟消清野疾飞鹰羽林宻号传符刻幕府初筵列豆豋有道折冲千里外牙旗小队看春灯
　　题天竺妙侍者所藏防笑隠张伯雨倡和什后
　　汤休丽藻世无多修静清名孰有过赤水珠归象罔宝花丈室散维摩日边并倚凌云作林下新传撃壤歌句曲长干旧游地鹊飞无奈月明何
　　山行二首【有序】
　　庚子十月二日董竹林居士邀予出吴城西游十余里舍舟循花鹿白鹤等山度凤凰岘观紫牛洞遂登宋张监遐观亭故基断冈残陇四顾蔓草五世孙天祐读书力穑其下忻然接予曰自兵兴来学士大夫罕有至此者因题诗壁间
　　水送山迎风满衣荈花栀子散林扉紫牛一去洞云合白鹤重来人世非亭倚高寒瓴甋在仙游长夜佩环辉诸孙为具蒸藜饷自笑登临不当归
　　是午由牛圈坞南行数里得觉林院少憩既西折登百余步林楚就暝遂止兴教寺僧源肃吾二人具酒馔沾醉乃寝五夜惊闻雨防声甚繁载聴之盖钟振木叶坠露耳徐起盥栉源备汤供延坐小轩轩面苍峭壁泉玉色潴壁下仅寻墨许指笑曰是足供千百众然未有名予名曰咸泉取泽在山也移时过竹院饭偕眺尤美亭巘崿斗絶扪萝茑而上仰莲华峯殊神秀乱石虎搏人立杉楠枫榆相参错为丹厓翠壑天风泠泠回见鸟背使人作凌虚想源曰亭右埀有石扉侧开陿隘才容身中则寛广时云气上齐若葆盖羽车然意必灵异所宫欲下烛幽隠辞姑名曰灵云之洞又言峯絶顶俯太湖洞庭光爽满面宜吾二人者老此或与飞仙接二人者董竹林居士其一也居士吴产累迁儒官晚慕晋七贤用是号潜其名云源爱文章因居士首倡四韵恳求和并纪泉洞得名自予始诗曰
　　袖中诗巻杖头钱十里云山一宿缘曙钟响振珠林露天供香分石壁泉葆盖羽车灵岫出丹厓翠壑小亭连拟吸具区三万顷颉颃飞上大青莲
　　题程达观外史洞云深处
　　洞云深处神仙宅空翠不收常昼暝金鹊尾横香案静青蛇影卧土花腥天坛瑞草敷雷雨石窦寒泉注月星更辟一氊高爽地迟予来守内黄庭
　　同郑遂昌山人张谷贤俞樵夫舣舟石湖登拜郊台留题上方寺
　　高秋木落紫岚开载酒登临第一回京国不无西子恨拜郊犹有借王台上方楼阁中天倚直北风云几日来三老班荆话闲乐石湖鱼鸟莫惊猜
　　故封安陆府同知飞骑尉华亭县男谢公德嘉挽词
　　执友懐材徳人皆长者呼官封安陆府宅抱淀山湖华胄遥通晋荣光近接吴书诗陈典雅环珥侍瑶瑜襟量黄生匹交情鲍叔俱墓山依客鬼【有义山葬寓公死者】金帑贷家奴【奴尝盗金置不问】鲈钓莼波阔池惊草露濡兵戈十年内不忘礼王符
　　龙江治圃
　　原宪安贫久樊迟学圃初总名江泌菜不是鲍焦蔬甲坼烽烧外心承雨泽余酒香兼果蓏羮美带虾鱼华发氷壶传茅斋种树书鹑衣分晚摘肉食鄙春锄嗜欲情除妄逍遥道集虚妻孥防歳馑瓮盎备冬储
　　洛阳靳惟正信州总管利安公之子太平总管处宜公之从子太平先殉节死丞相达公以惟正廕太平同知将有事中朝枉顾海上时予病聊短述以赠
　　梧竹鹓鸾羽兰苕翡翠衿舲船淞泖入圭窦草莱深药煆芙蓉火冠投玳瑁簪山人非索价公子素存心天府周南国霓旌汉上林高秋使命返金玉俟徽音
　　送僧兰古春乱后还省先茔
　　儒行兰开士先茔在富春摸金无校尉挂剑有行人薤露伤歌早松风入梦频杯浮罗刹渡酒酹客星邻天地啼鹃血庭闱战马尘式瞻追逺义孝治若为臻
　　哭吕贞惠处士
　　南国长林楚西昆片玉英周旋乡里难终始歳寒盟甲第风尘合璜溪月露清义声驩勇弁私试集文衡屡散千金积还辞七品荣性中天爵重身外野袍轻栁送浮春鹢花邀啭曙莺深期陪几杖俄报举铭旌世乱嗟新俊秋高哭老成名公题翠石来裔照华缨
　　节妇谢淑秀诗【有序】
　　淑秀宋太学上舎国光孙隠居教授进修女淑性闿敏年二十赘里中许楙室家雍穆逾十年楙早世有女孟柔子龙囦皆幼或讽使再适图终养计淑曰吾不幸早寡犹幸生诗礼家不见夺于共姜之父母又幸不见迫于妫览吕超之权势况有母恃养无足忧者吾惟志是守子是鞠承乃宗祀而已尚何言讽者赧而退淑清苦自持及终母制孟柔归某氏龙囦知树立亟命学医因诲曰夫医治乱不废之业且树徳莫医若汝其毋怠后果乱龙囦以医母独优裕今六十余矣人又以许贤母称云
　　贞居妇谢氏名重陆云乡头雪机犹织眉青瑟罢张野霜遗秉浄池雨沤麻香团镜收来匣长檠弃在墙壸闱恬布素家庙肃珩璜祖泽诗书逺儿医徳业昌柏舟多后劝栁絮有余芳水落新鱼罶春回旧燕堂中庭孀月白四野战尘黄倍感陶婴操因之补一章
　　赵长者诗【有序】
　　长者名礼字信父泰州之丁溪人生而寛厚未冠父闻同里孟翁女有容徳为聘之时女年十四矣初翁有子女辄殇夭晚得是女钟爱之及笄以目疾瞽翁病焉辞婚于其父父以语长者长者曰不可始孟氏许我时目固明非诳我也今不幸致此而悖常渝盟逺近知其为瞽女谁乎娶翁夫妇老且死女无适从人必责我大义不若坚前好焉父喜谓其母曰吾儿直有华隂吕氏之风后其昌乎既娶相敬如宾生子女十一人玉其中子也中年家益饶迎翁夫妇就养翁殁葬犹父母乡大夫士咸称赵长者赵长者云长者事亲孝与兄裕弟璧无间言以夀终于家玉之外祖母尝以子抚育之长而知读书奉外祖母如其父母卒服衰三年歳时不絶其祀今为水军都万戸
　　淑女春兰秀仙郎玉树姿目从何日瞽义守百年期团月开纨扇双星结彩褵韬辉唐镜匣流响蜀琴丝遂叶熊占梦旋生燕颔儿徳齐中馈礼恩出外家慈蒿薤俄霜露苹蘩数歳时留题长者传庶望厚民彛
　　宫中行乐词六首
　　羽猎罢长杨宸游入未央鸾开双画扇鹤舞百霓裳玉盏琼花露金盘紫蔗霜长门谁闭月流影在仓琅望幸影娥池微吟纨扇词露盘迎月早宫漏出花迟佩杂銮和响云连雉尾移君王肯时顾从爱赵昭仪明月窥彤管双星直罽軿宴分王母乐诏拟薛涛笺谷雨亲蚕近花朝拾翠连鱼龙曼衍戏次进玉阶前积翠微波阔披香暖殿开天低烽火树日动蔓金苔獭髓匀犹湿羊车过不回賸陈列女史万一汉皇来芍药为离草鸳鸯是匹禽君无神女梦妾有楚王心日短黄金屋宵长绿绮琴相将戒霜露拜月绣帘阴金钥鱼司夜瑶筝雁列春后庭通绮阁清路接芳尘同备三千数谁辞第一人君王夀万歳行乐此时均
　　听叶琴师观光操【有序】
　　观光操者三衢毛敏仲所作也至元间仲偕武林叶兰坡徐秋仙【一作山】游京师三人者咸能琴受知宰执荐名世祖皇帝仲以为士之道莫尚于宾王先王之化尤莫尚有虞氏之教故缘徴度声作是操以应制比召客死馆舎予闻其音激越凄惋不纯乎徴传曰徴乱则哀仲其自哀也夫虽然仲之心至矣是时海内外羣生万物方旁达交畅仲首拟南薫之歌用啓圣聪比隆有虞中道而止岂先王之乐未当复欤于乎先王之乐不见复于世皇制作之日毕竟何时兴耶使后有吴季子必曰乐有在也兰坡孙惟一弹是操且语是言因序其事而系以诗
　　夜听观光操心神四座开马驼千里道龙虎五云台长养南薫入纡徐【一作余】白雪来世皇虚席待竟起伯牙哀
　　观杨一枝外史鸣球琴【元赞附】
　　温润而实玉其质也清越不淫磬其音也朝阳之桐弦徽被之彼美天球维其似之
　　骊龙珠四八共尔久浮沈造化深藏器神明宻赏音水苍寒轸玉星纬暗徽金拂拭烦君手朝阳作凤吟
　　得尚书汪公凶问
　　凶问落江边儒林气怆然乱中天未定身后日同悬孝甚曾三釡廉殊宠一钱樗材荷推奬思报辑遗编
　　钱公义舟中同赋
　　薄暮扁舟发春阴生野寒赤茎看水栁清响送风湍诗好频分札篷低屡整冠松鲈九峯酒烂漫罄余欢
　　倡妇徐【序诗附】
　　至正壬辰冬【缺】人冦常召其妇佐饮愤骂弗聴冦驰杀之龙江章湖孟文诗曰平康巷里掌中身翠舞珠歌玉树春不得籍除今义死天容倡妇愧降臣逢诗云
　　妾非花月旧时妖曾事忠良乐圣朝今日黄巾刀下死阳城下蔡莫魂消
　　束带朝衣供奉孙虏庭歕死报皇恩妾今一唱贞元曲孰溅西风碧血痕
　　和戍妇陈闻雁有感四首【有引】
　　浪喜灯花落又生夜寒频放剪刀声游鸿不寄征夫信顾影娉婷无限情右妇陈闻雁而作也题于华亭戍壁逢友张洙宗鲁和云青苹风起别鸿生寒尽春来不寄声多少离羣归欲尽天涯抛弃独何情谢嘉维则拟答陈二首军里何曾髀肉生陇头日夜血流声内人莫怨孤征雁纵寄安书莫寄情缺月微明瘴雾生两乡梦断玉箫声无由并跨秦台凤夜夜离鸿别鹤情宗鲁曰陈钱塘儒家女夫本县曹吏国兵乱隶军籍久在外或劝之曰若质美性慧往富室为女红不犹愈守空戍忍饥寒乎陈答曰饥寒小事耳不已察而汝聴失节莫大焉或者慙而退未几夫挈归里人至今称之
　　羁雌见月可怜生月落江昏过雁声不特题诗想夫壻汉家多少玉关情
　　介胄多年虮虱生客窓今夜落边声螭头钗子鸳鸯股独自挑灯万里情
　　两地何知死与生雁来愁聴月边声多应万里孤飞影只抵长门一片情
　　江南江北荻花生妾处君边第一声何似春风湖上宅银筝玉柱白头情
　　海宴轩前双鴐鵞歌为曹泾分镇朱芹湖作
　　盛明天子狩有期鴐鵞若有神灵司刚风高寒翅尽直鹰师纵鹰云眼碧斯须毛血洒行辇大官亲庖奉玉膳当时畿甸禁罟严此日江淮矰弋满朱然将军兴义风雌雄养之庭苑中文王沼上古月白房相池头春草丰饮泉啄谷观者美愿尔双飞上筵几乱离无复凤来仪雄多被杀留其雌将军必也放归北天子厌兵今节食
　　题杨元诚太史宫词后【有后序】
　　玉佩琼琚雅颂词流传中禁万方知独怜夜草除奸诏亲奉纶音改到时
　　公尝与范汇同草黜逐巴延太师之诏草文云诏书到日上曰自早至暮皆一日也可改作到时结句故云
　　题谢太傅小像
　　一起扶维半壁天未应丝竹醉婵娟八公北下风云冷想见山河月影全
　　吴江书所见
　　虬髥使者银貂裘胡牀醉酒芙蓉舟文章太守不敢近一声水调动【一作勤】回头
　　撅头船儿叶不如渔郎冲风暮打鱼傍人心怖自歌笑老龙正在江潭居
　　题郡守翟仲直太白问月图
　　玉醪和露防颇黎鲸吸秋空万象低奈尔浮云翳明月清光不照夜郎西
　　景阳井
　　踏臂歌残璧月昏骊【一作骄】龙犹借井生存石阑漫涴胭脂色不似湘筠染泪【一作泪洒】痕
　　简任伯温检校
　　旌旗交影凤池边退食微闻午漏传犹比至元无事日印文铜绿长苔钱
　　官厨日送葡萄酒画省春看芍药阑不忘旧为丞相掾手图天马献金銮
　　丙申正月十八夜吴门雨黒雨廿二日午见日中黒子刘都漕贡总管留不果既出舟次口号
　　始忧黒雨夜倾城又骇无云日晦明百口亲邻船倚着仲宣去住独含情
　　仲雍墓侧晚峯青头白乌啼满驿亭太守心旌悬大树故人书剑逐浮萍
　　静安招提八咏为无为上人作
　　碑存赤乌年僧指青灯夜风雨寒萧萧黄旗俨来下【右赤乌碑】
　　水怪移象罔野火飞熠燿丈夫殉节荣足免行殡诮【右沪渎垒】
　　故国空蚯蚓老桧余璎珞根地终系陈不与庭花落【右陈朝桧】
　　神僧聊示现肉眼为惊睅水浄天空云何缘同一筦【右鰕子禅】
　　缥帙白象籖金书贝多叶稍披四句偈已断七支业【右金经台】
　　甘香蚁邱浆清凉杨枝露一勺遍大千天龙不敢吐【右酒泉亭】
　　秋风两岸着野水千家绕只履自东归零乱霜天晓【右芦子渡】
　　龙归骤觉寒鸡逺不知午长年四檐阴飔飔竹疑雨【右绿云洞】














　　梧溪集巻二
　　钦定四库全书
　　梧溪集巻三
　　元　王逢　撰
　　菜亭四咏【有引】
　　菜亭者先君库使之所作也赐进士及第内御史圗烈图敬夫书扁江隂儒学教授阆中邢泰亨翁为记先君年六十辄不仕日课童治圃为径必直蓺蔬必方尝指谓逢曰小子识之此类吾性也先君没之二年逢忝部使者荐又明年江南务殷由是无仕进意而以先志是守并赋四诗揭亭间或寻声于琴或倚歌于缶退然自乐殆相遗于人世也
　　其黄独曰猗欤黄独质土徳玉惟徳惟质是以有叶有实凯风至矣青青始蔓雨雪既雱烂其几案富贵无常人或汝忘予敢食言长镵在傍长镵在傍贫贱之光匪贫贱之光隠沦之庆
　　其蕨曰彼美者蕨歧蹄而茁齐鲁之人谓菜之鼈雷风发春竞撷于山久独不食神往来于山间慨昔君子夷齐园绮夀考以终犹愈饥死饥弗忍师考终是期衣薜带萝聊从而嬉兮
　　其黄精曰叶之菁菁如竹叶之青厥根孔美食之可以长生朝阳之燠时雨之沃君子有之以备防蓄呉之野土力贫培隠徳乐弥臻孰谓芝也不如薇也
　　其莼曰莼之洁贞蕰藻其朋莼之芳烈苹蘩其列曰丝曰【阙】可羮可菹君子素贫念不到鲈五侯之鲭大官之羊鼎折餗覆溪毛无伤登我笾矣荐我先矣载被我永弗谖矣
　　黄河一首赠胡琏师贡
　　黄河浊流其源自天四方交乱莫知谁愆靡乱弗宁靡浊弗清小人之亨君子之贞君子之贞惟道是友小人之亨乃罪之首虽曰无家有琴有书朝诵暮弦何乐之如鹂黄其羽集于嘉林愿言似之永怀徳音
　　小山招隠辞【有引】
　　小山招隠者云间孙稷长庆别业之名义则左太冲反招隠也长庆言行谨饬尝为文学官兵兴遂不复仕读书卖药于横云山之支陇有壁峭立泉涓然出壁下有石空中击之有声日歌乐于是葢期与明哲士终老焉辞曰
　　横云分兮一股壁铁立兮石奏鼓桂樛枝兮荃有芳吟狖兮白鹤舞君胡为兮尘土我琴兮歌我招泉冽寒兮天泬寥月髙露瀼兮车音逺迢心怅惘兮不成消揺君之盟兮孔昭言采兮可菹言钓兮维鲈渭滨商顔兮其道匪殊治乱使然兮出处异趋载弦载歌兮兹山之砠君之来兮毋迟其驱
　　故内御史尼格氏圗公挽词【有序】
　　公尼格氏名圗烈图字敬夫燕山人国初大父长信州永丰县因家焉父布哩叶圗萨从文皇帝潜邸官至靖江路总管素无子至是媵产公有异年甫冠及第上亲览策曰必世臣佳子弟也何以知吾家事若是其详耶授集贤脩撰中丞马公伯庸妻以妹累迁南台御史按治湖广江浙咸有声威顺王素不法渔夺山泽之利尤甚民苦之出数百里告渔夺状公一无所贷还之民论奏王罪乃降爵土王忧悸不知所为会赦免福建亷访司凡御史至堂幄地衣盛设金绣公命撤去及视事莫不震慑曰慎毋犯状元御史比还内御史某挟私劾某官公以失纠察去职寻三台辨明除湖广省副理问不赴迁生母潘氏县君塟北上拜内御史以疽卒寿三十七公短小凝重眉目秀朗官居巷处言行一致爱豫章山水留寓颇久嵗一至丰为女兄寿女兄誓不嫁悉以已租赡之异母弟早孤长以廕让族弟特格尔依公学登乙酉进士第朔州同知子某
　　笃公产南州胞有紫白异襁襁未胜觿生母痛先逝操危虑也深十九面廷试词防极恳切奏读惊侍衞文皇至亲览天眷迈恩例琼林宴状元银屏会佳婿花交归香署草偃迂丝辔要职寻屡迁中朝适无事南台按三省文物纪纲地御史象执法独见公不愧先时威顺王畋渔尽民利昔纵鱼鸟乐复夺士马气闽部俯交广蠙犀防榕荔从容撤堂幄蜑海肃秋霁誉重谤由兴才大众所忌繙然遂孝思迁葬返北冀女兄老闺阁誓不通采币嵗展骨肉欢均财及诸季最幼陟龙【阙】家学益名世顾予驽钝姿激越千里志还乡理书剑承拜内骢使将依东道光竟洒西州泪脩文得顔回前席失贾谊山房悬萝月【公尝为予书萝月山房扁】神采形梦寐盛迹在董狐兹焉述交义
　　故东流尹陈公挽词【有序】
　　公讳文杰字汉卿号黙斋毘陵人也父业医母张氏怜其好学每质簪珥奉师防宜兴钜室蒋竹径病公侍父往就留其塾卒业久之客有寓公过蒋一见纳为友寓公赴浙宪使遂荐授庆元儒学正至则浙东帅重之俾二子从二子挟贵胄无弟子礼又羣苍头臂鹰鹞日躏躤无度公麾苍头去弗聴乃朴教二子曰吾授堂帖一通班官耳义犹受天子命天子有圣防诸王驸马不得扰学校汝敢是乎因夺一大鹰纵之苍头走白其帅帅怒唤公众为公惧止之公曰吾有圣防在竟往帅诘曰纵鹰有之乎公曰鹰不纵帅有罪具言云云帅竦立曰是爱我也遣苍头出谢竟护公归既辟为其掾一郡大惊满考除本学教授再辟掾淮东陞两浙运司知事丁母艰服阕改江隂知事三载擢东流尹推赠父宜兴判官母宜人即谢病归逾年卒寿六十九先是公长郡幕里人殷数请托先君拒絶之殷衔恨诬行赂告分宪属公逮系公复宪官曰典史王某者清谨人也杰交其子逢亦未始识一面万万无是事惟体察之宪官韪公言独不问后逢见公于家无一言及之其平生行义率类此公负诗名监丞陈公旅以兄弟礼最亲善尝志其母宜人墓子在有文学遭乱忧悸死孙一
　　东流家本医少贫困闾伍卖药粗给身力学忍刺股祖莹良苦志黄宪早称许参术收狄笼芝兰羞谢墅绣衣骢马郎遂有茂才举寻典四明教弦诵喧两庑元帅勋旧臣遣儿授训诂其奴臂鹰鹞躏躤圣宫宇毅然掣锦绦麾去莫敢侮同舍为公惧公且白大府帅叹礼遇加擢掾器三语再迁东淮阃参赞妙材谞郗超幙两登单父琴一鼓先茔罢焚黄长啸即解组桑榆晚留景奄忽悴风雨送丧阻范式能诗失阮瑀忆昔忘年交瓦缶视钟吕虞掲欧黄辈恨不与披覩间话良天时盆缲罄余绪况于鲁连义歴歴在肺腑遗孤丧乱中揆分合予抚呜呼同漂零清秋益愁伫
　　故空谷俞先生挽词【有序】
　　先生讳逺字之近号空谷江隂凤歌乡人也其先儒起家至先生贫隠居教授能行古道毘陵孙岵以先世旧依先生待如新知卒殡焉顷年疫佣奴病乞归先生曰慎毋疑疫气相染其善调护逾旬死时兵兴山林尽赭人死多委之壑或以是请先生曰生尽其力死弃之沟中不义也单出为棺窆嵗暮春里氓舁木偶神遨井落间至先生门适所舁重而止舁夫告家姥曰神灵报施影响捷宜急祭燎旗下否则殃及矣姥笑曰木偶何能为主人归吾家爨下物耳众眙去族侄裕亲殁有佛者以佛事为解裕毅然曰吾诸父尝谓形神既离地狱何有今乃自诬亲有罪不孝孰甚佛者惭而退其善行及人率类此先生骨貌清卓类有道者长于古文尤嗜诗乱中吟咏不辍尝自叙诗曰虫之鸟之嘤嘤机动籁鸣岂得已而不已乎不得已乎耳于以见其出乎性也寿七十二子樵孙庠序
　　空谷俞先生言行慥慥尔襄阳一耆旧东鲁古君子奕叶兰桂芳晚见长松倚野鹤夕警露天鸡晴影水神清凝髙寒眼碧照乌儿州闾董善良工俗变淳美削迹门徒僧罢迎藂祠鬼贫交有孙岵推食养没齿义声及畊奴亦免沟壑委遭乱接淅行带索并萑苇儿樵性至孝承顺若居里先生但微吟落句益竒诡洲摘芝秀翠岳决石髓咸瞻星应庚忽梦嵗在已栝羽镞砺道蠠勿甚提耳忘年感孔融赴吊愧徐穉霜晨髙鸿迈独櫂五湖涘为歌双梧歌【先生作此尝挽先君后附】林哀朔风起
　　客行天下半波流日滔滔卓然王幙长独诣见所操西风吹黄鹄瞥眼云中翺无彼升天翼欲飞讵能髙读律三十年弗离州县劳归休青山郭縁溪置屋牢种以为业不复求其曹馔甘盘有鱼饮防尊有醪儿贤曲奉养末暮乐陶陶奈何百年期懽忻变号咷望见双梧树我每涕沾袍梧树奚足悲迥躅于焉韬故赠江西省左丞諡文节汪公挽词【有序】
　　公讳泽民字叔志号堪老真逸以春秋登戊午进士第累官致仕礼部尚书归宣城淮人闯境公倡乡子弟保里闬防城陷遂遇害越七年诏赠江西省左丞諡文节逢见大夫士每称公性亷学尤慎许可尝推官平江任法恕允狱多平反埀代题春帖云及当此日行李似来时迨今为实録再推信州太夫人道病公屝屦扶箯舆以行比至总管秦从龙谒谓曰今晚可就职脱太夫人不讳吾能率僚属赙襚之不然丧谁与举公曰匿亲病而上官是遗亲也遗亲不孝觊官敛而私亲是货官也货官不忠不敢惟命太守茍推仁汤药是馈则母氏更生是望某拜徳侈矣秦腼而退太夫人卒服阕起知兖州文教大行僦庐问学者数十百人流民过其治劝义赈之能闻召待制翰林与脩国史当时大臣有传防奉金币鞍马求撰其勋功之碑者卒辞既大臣罪谪倾朝服公先知陞国子司业集贤直学士寻告老云逢于公无半面雅荷不鄙夷尝赐诗序窃愧蔑以报称也姑述其槩系以挽词
　　康贵神交梁鸿重怀贤古来知已遇讵在相摩肩仰惟文节公清白忠孝全天禧光禄后五世衣冠绵读书敬亭里射防香案前半刺久凤栖一麾遂鹏鶱宫壶酒赐缥太乙杖吹烟鬼泣脩史笔门泊问字船疏广忽引去倾都望如仙浼浼宛溪水畇畇溪上田鰕菜荐嘉豆鸎花照堂筵至正乙未间星狗光孛然首倡捍乡井淮人竟扼咽侯伯窜草间丁壮死墓边执公义不屈子侄尚控拳詈言今顔杲劲气昔郑畋臣素奏我皇褒赠着史编忆昔太平日髙名南斗悬忘我袜线才赠我琼琚篇陋鼎饰金铉爨桐被朱弦防朴免售郑骏骨期市燕空谷一蛾睂衣袖馥兰荃思君限楚水日夕鱼风颠青灯耿漆室裋褐望杞天老成嗟已矣客泪双迸泉再歌宋玉些黄鹄髙回旋
　　寄丘都事
　　曩侨西湖西遂识东家丘平生五经笥声价千金裘借地营茅堂湫隘不容辀文犀水苍佩无时顾岩幽畦蔬何青青一饭常苦留推论当世事过许倜傥俦别经丧乱年庐墓兼百忧上马即击贼恐贻孝子羞伏承从大军烽火空三州生还总面望拜多白头荒原露草根举鞭枯骨收捷闻诏东讨朱夏行清秋黄池正观兵移戍浙上流触轮避螳螂撼树怜蜉蝣祭遵日雅歌道济夜唱筹所在成相业正自出军谋月落红苍莽荧惑光射牛白蛇桥长淮睥睨龙骧舟君怀靖四海且复挂呉钩机务信有暇缄诗寄沧洲
　　寄李守道【有后引】
　　西湖有竒士少负不羁才酒外嗜八分席地画青苔妻忧缾储罄虀瓮【阙】　开煮雪白石窝扪腹视三台乆安素贫贱惟恐富贵来风尘澒东南衣冠就衰隤恸哭岳王墓北走燕昭台平章造次见符檄随所裁征兵复三州疾如破山雷无辜起涂炭寸管万牛回释褐慕董生玉帛让舆擡丈夫誓【阙】　　良可哀时予客左丞逺愧邹与枚御冦书【阙】　翩然返蒿莱籋云仰骅骝失道甘驽骀天风蕣花落离思浩江淮愿言辍予想旷野多贤材
　　守道讳介石性爽迈【阙】
　　以书见省臣命草符檄遂器重之授松江府提控案牍从守镇江后镇江失守以不屈辱而死煮雪虀瓮白石窝皆其斋居室名
　　三贞篇寄纳琳哈喇防政幕下僚友
　　梧西女陈氏顔色絶胜玉阿耶灯牕下古传常暗读义须嫁宦【作官】人麻枲心所足兵麾忽东指烽火蔓平陆鱼鼈遭颠连鸡狗同迫迎【作逐】猰防哆其口反噬机上肉母子泣相誓宁死不汝辱春辉黯门寒日照鬼録皇天实鉴临家庙为惨肃【陈氏母曾宋直讲确之七世孙女】髽妇【惠妇呉俱县人一作里人】亦在难自判受命独臂血溅贼袵贼叹为敛缩差差白刃间伟节惊耳目荒野云雪暮缅想会深竹水流风悲鸣星迸万羽镞回首陷没地何限委沟渎大防行当来卹典具简牍前湖百世祀【谓五代时烈女何氏】明妆俨车服从以双素鸾配享畴敢黩孤蓬任漂转余齿寄草木倡兹三贞篇庶用矫浮俗
　　奉【阙】　左丞观射石幢门外
　　前徒驱干旄后乗咽短箫君侯美裘带白马金辔揺道出石幢门春始转柳条公堂俯平旷武士集英翘离立控角弓百步建锦标眼空熊渠虎臂落李广雕登降礼数新赏罚号令饶忘归迸寒星决拾迎鲜飚失鹄固自耻破的奚庸骄先王用观徳今此乐宾僚龙勺暎彞尊玉帐【阙】　　客卿忝末至属赋军中謡川泽鱼上氷野烟尚萧【阙】　　询幽隠聊以示逍遥民情自兹得无复虑三苗
　　送杨子明知事从观孙元帅分制沿江州郡
　　寒日动大江鞍马散沧洲沤光灭没外迥见氷梁浮壮士无人色旗羽风飂飂杨君志弧矢笑被黑貂裘祭軷千仞冈掉鞅万斛舟先声掠淮甸遥制三边州元帅统将权言责在军谋一言闗兴丧跬步分阳秋天地属闭塞波伏蛟龙湫孤烟起天际薄暮青转幽百里静鸡犬岂但穷兵由雪贸荠麦生犹闻铸戈矛频年竭土壤经时委川沟行其所无事凋瘵或少瘳耀徳不观兵当今第一筹君昔甚恻隠曲宥千俘囚归装轻于叶亷价重琳球敝邑荐临多暇获防游凤凰巢阿阁黄鹄直逺投菉竹霜实繁知止畴与侔芦根短刺水鸒斯空啾啾顾予麋鹿姿蓬藋翳林丘行藏任本性道义期加脩
　　雨坐梧溪精舍
　　青梧隂四合长夏含秋清及兹积雨晦【阙】　水衣生别巷莺声歇香烟鹊尾横【阙】　溪上思千载一时并
　　夜坐
　　落日秋气昏回溪夜喷薄幽花欹露榭孤萤陨风阁冲襟谢烦歊广簟生离索躧履望明河南天正飞鹊
　　缪孝子【有引】
　　孝子名伦字叔彞年甫冠博识能文本东平人侍父宦游于杭至正十六年淮兵执其父将杀之伦哀号乞免弗聴倾家赀赎父命又弗聴乃自缚请以身代于是父见释而杀伦前乡贡进士樊浚言之予悲伦之志行不大显也为作琴操一首期声传无穷焉
　　父存儿死兮儿可再得父死儿存兮儿其天殛聴代父死全儿职于乎人心不泯兮乱有底极
　　葵兰赠孙孝子彬【有引】
　　彬值扬州兵变负母而逃儿女散失颂者美其有慈乌之义而未及防犊之爱焉故予赋葵兰一章
　　葵衞其根日月烛之兰茁其芽雨露沃之兵变仓卒兮负亲而逃山川险阻兮无乃亲劳上天孔仁兮命也儿遭
　　义僧行
　　世降道沦丧盛事罕见之我歌义僧行蕲取国士知僧臻生夏浦俗号徐大师勇敢重意气赤手可猎麋张忠郭解流任侠不计赀臻愿出门下致【一作效】死誓不移盗寻冦马洲鱼肉乎蒸黎元戎坚营壁大姓深沟池壮哉张父子分率脱项儿父擒子死难家不得敛尸臻闻切齿恨恨死不同时夜即操斧刀奋身斫籓篱径入牛宫内斧断张絷维手杀盗六人力挽间道归妻孥拜堂下金币谢所私上公赐巾裳欲以好爵縻幡然掉臂辞还山弄摩尼方今国步艰中外罹疮痍铜虎尽悬绶铁马谁搴旗嗟尔匹夫臻足张三军威何不食君禄为君靖淮夷收名鲁仲连千载为等期天秋黄叶脱日暮云驰歌诗节鼓吹用壮吾熊罴
　　壮士歌
　　明月皎皎白玉盘大星煌煌黄金丸壮士解甲投马鞍蒺藜草深衣夜寒剑头饮血何时干
　　义兵謡
　　春虹白冬草碧八月黄河火云赤将衣我衣更食我食望尘走马当杀贼
　　寒机女辞
　　鸳鸯机满东西舍雪茧缲来日相射世俗竞染红蓝花妾心钟爱金丝柘君王锦绣焚殿前天孙凤梭蛛网悬织成云雾制龙衮万一薰香分御筵
　　朱夫人【有序】
　　夫人讳元琇江隂知事朱道存之妻都漕万户费雄之女也至正十六年江隂乱夫人依其父居松江之上海未几上海县陷苗军复县大掠夫人惊遽出卧内时苗手刃以入将犯之夫人怒叱曰吾贵家女贵家妇夫君见勤王汝本官兵奚为犯我投钗珥于地苗攫之去既苗沓至索赀无有遂驱迫就道夫人揆不免乃攀堂楹厉声曰吾义不辱苗狗忍辱我耶比遇害爪入楹木血沁于指哀哉始先君库使解官归里逢适主于其家毎与盛宴辄缺然若不甘者知事言其故于夫人他日复宴夫人亲为别具馔命子文博文礼舁示逢曰此奉尊翁自是以为常明年逢过其地嗟夫人之生也柔惠足以徳于人殁也贞烈足以表于世谨为辞以吊之辞曰
　　青薲花白浦水黄云日黤惨风悲凉停轳西向三酹觞旂旌葆幢来混茫若有人兮凛如霜星流电驰惟【一作谁】可望微言夙习大洞章功成拔宅居帝乡鹊河蟾竁肆翺翔笑援北斗挹酒浆帝曰钦哉无太康下为叔世扶纲常进规退矩礼自防钗荆裙布今孟光尊姑养之植徳堂【朱氏堂名】堂阶珠树联瑶芳明珰苍佩森琳琅挝钟考鼓乐未央楚氛遮天耀天狼飘然归宁父母傍正坐漆室忧葵伤官兵冦我加剑铓昊天倚杵忽变桑身有溅血无回肠稽首再拜泪两滂冁焉直上骖鸾凰【以下原阙】





　　杀君之余春风紫燕停紫衢锦纒绣络舞鹧鸪胡琴秦筝间呉歈酒面花影红扶疎君乐满座容顔舒再拜寿君明月珠愿君世世金虎符县籍无我甘樵渔
　　君家柳
　　君家柳万株一色鵞黄酒龙鳞波暖袅翠烟飞花直渡江南天仓庚立晓燕穿午薄暮啄木声丁然腹中螙蚀皮齧马旧隂半减金城下长条短条属行人犹有持斤睨之者秋来大地落叶鸣心忆阳春泪如泻
　　赵氏双珠辞
　　游鲤山石髙孱顔游鲤溪水清洄湾中有峩峩青结鬟望如春云不可攀壬辰仲冬冦蜂起乳臭将军先披靡民人颠连社稷圯我固当为贞白鬼后来【乙未年】小妹复被驱亦葬鱼腹全其躯山髙水清几千载虹月夜贯双骊珠夜深鲛宫屏机杼风吹草寒髑髅语何由生长江沱间及见王雎鼓衣羽愿回尧天行化日女子有家男有室地下甘心灯似漆
　　夜何长三叠寄周防政伯温邬佥院本初
　　夜何长日苦短夜长复寒日不暖深林大薄鹖鴠满尾頳鲂鱼游纂纂千年古鉄紫气纒赤帝当之白虵断中朝老臣双佩苍忧心郁纡寝息忘凤凰在笯骥服箱雪埋石栈氷河梁夜何长六龙回辔东扶桑
　　夜何长日苦短夜长复寒日不暖苍梧九疑云思逺惊鸿乱落夫差苑汉家骑尉双龙苍酒酣起舞隘八荒疾风吹沙百草霜玉缸朱火青凝光夜何长帝车髙转天中央
　　夜何长日苦短夜长复寒日不暖欃枪防旗烛云防树树梅花落羌管江南布衣双髩苍嵗阑独立气慨慷衣冠礼乐制孔良路迢无由贡明堂夜何长启明耿耿天东方
　　梁溪行赠严子鲁防政
　　梁溪之隂太湖阳锡麓西下盘羊肠土俗鸷悍民鸱张负固不贡乱典常明公是时骑飞黄三尺白练挥氷霜西定汝颖南保杭复来观兵周处乡方将增陴深浚隍楚氛一夜掩斗芒奉头鼠窜道相望独有殉节臣姓杨【谓文载员外】明公退此招散亡昔我仇冦今顔行千百之众尺寸畺日食蒲螺草塞创战十六月莫御当誓欲手举东南纲赤叶枫落鸿雁翔淮阃共戴呉天苍金戈煌煌斾央央旋师城阙从鼓簧父老罗拜劝酒浆武惠厚徳宜尔昌龙衣封锦来尚方玺书锡命登岩廊吾君论功迈汉皇属国肯负苏中郎事业益大身益强不忝异姓汾淮王
　　奉陪神保大王宴朱将军第闻弹白翎雀引【有序】
　　白翎雀燕漠间鸟也初世皇命伶官石徳闾制白翎雀曲及进曰何其末有孤嫠怨悲之音石徳闾未之改而已传焉戊戌冬淮藩朱将军宴大王于私第逢忝座末时夜雹霰交下众宾相次执盏起为王寿逢亦起王命左右鼓是曲且语制曲之始俾歌咏之逢谓缵事本实左氏所先故铺陈兴龙大略而不暇他及也
　　隂亘天雪欲作将军西第夜张幕铜盘蜡光红照灼四座倾聴白翎雀雀生乌桓朔部落大朴之气元磅礴地椒野穄极广莫穹庐离离散驼骆黄羊芦酒杂湩酪鹰狗畋猎代耕获太王肇基不城郭青春建宵罢柝圣泽滂沛蔓绵络风淳俗厐法度约干端坤倪露冲漠羽毛鳞介并飞跃庭祠嵗响咽管籥雄雌和鸣莫我乐帝皇赫然太阳若八表晃荡氛尽却前驱屈卢从緐弱睢盱嗢咿万状错遂朝玉帛解组缚大明宫开夹花萼文监武衞盛材略葱珩谷璧暎霜锷五云防龙奏韶濩九苞凤凰降寥廊徳音威仪匪予度万姓拭目瞻阿阁轩辕伶伦两冥寞八十年来事非昨优麀杂乱人道削咬哇哀淫颂声铄皇孙让贤执鼓铎巾羃鹊尾黄金杓殽烝体荐嚼复嚼巴渝舞队驩回薄供奉革鞜衣狐狢银筝载前酒载酌延秋门深鱼守钥缑山逺度吹笙鹤淮南昔者鸡防药千乗之国弃蹻方今羣雄自开拓拔刀把矟争刺斫为臣义同葵与藿将军固合鞭先着莲壶漏沈薇露涸枯梢号寒风陨箨百禽啁噍雹霰靃氷花乱防真珠箔箔中呱呱情陡恶供奉砉尔停弦索吁嗟白翎将焉托有客泪下甘丘壑
　　奉陪杭右丞程礼部以文字文宪佥子贞鲁县丞道原宴周左丞伯温馆舍时闻河南李平章恢复中原
　　西湖馆舍开新秋三峰倒影紫翠流白马雕戈驻逵道金鱼玉佩罗林丘二孤五老独神往八公六逸同天游时维小康况大比万乗少纾东南忧如渑之酒官寺送风生酒波鳞甲动荔子浆凝赤露香鵞肪炙作黄氷冻歌袖频熏婆律膏渇羌解奏防差凤右丞阀阅霄汉逼诸叟文章台阁重罘罳骎骎落日凉菱花蕸叶掩冉光惊飞先自有鸟鹊寡宿未必无鸳鸯尧封禹迹烟莽苍宣髪固短忧心长侧闻汴破济欲下百姓亦望临淮王山人厌乱喜莫量笑整冠带为举觞醉后不登严武牀
　　惠孝子行【有序】
　　惠孝子名连字子及曾大父畴累迁宝章阁待制常徳知府致仕司农少卿卒翰林池圣夫铭其墓曰金玉其相表里无伪槩可见矣子及受学于陆子方先生尝述江革郗鉴二赞其赞江有曰儿力甚武母安勿怖儿身既豫养不可窭前行弗获后顾则逼我心钦钦卒与盗即母儿一身安能异涂儿亡母亡将焉用俘其赞郗有曰民俭于食累累为瘠推活君子职敬惟徳君不茍活念我二儿骨肉之恩生死共之弗防尔生胡后而死氏志弗获全是口体士矜诵之后江隂乱挈母俞及诸甥姓间闗百罹避地呉下逢嘉其言行赠之以诗
　　吾邦有龙虎村中有宋朝司农惠公之曾孙司农三登巍科蚤选衞王婿两作茂宰一出汉朱轓百年云散金碧气衣冠礼乐八九存曾孙自号轣辘生又号蹇连子负材弗施甘与世相忤未尝入城见州尊或逢夸毗徒掉臂决去如林日但读书蓬荜门讲画授弟子愉婉问清温堂前植橘堂后树萱百亩之田五亩园征夫道暍马汗赤抱膝方看髙鸢骞优哉游哉乐难谖柔兆涒滩嵗天狗阚丘樊达官大家惊溃奔水鲕陆防尽啗吞是时轣辘生悒僾膺屡扪非不能持梃刃佩猳肫靖乡国清札昏母年八袠罔极恩外甥在侍傍无援誓全古孝义坐使薄俗敦携扶于野褰涉于亹冐雾露饥采虋妻孥臬兀兵火际亦解委曲奉壶飱天道昭著神佑防卒得命脱蚁聚并蜂屯蹇连子葢尝口撰江革郗鉴二赞累百言文焰炳若星斗繁闻诸人枭者褫魄示诸人獍者丧魂江郗名与埀乾坤乾坤荡荡敞帝阍我歌三反乌满原春风一夜回孤根
　　题三马图
　　巻开三马风云起谁其画者赵学士渥洼旧感骊龙精禹门曾浴桃花水并驰定是不契需合与周王八骏俱乌骓赤售非主千金之骨成泥土丈夫怀材莫愁伫
　　鹤招【有序】
　　予友曹炳氏畜双鹤于皆春园露昕月夕巾乌纱被氅衣与之弄影接武林壑间若超出世物我相忘者数年辛丑秋一日雄嗒然悲鸣惊视之雌折足毙石﨑下心甚悼焉为援华阳故事用黄币瘗所居贞溪傍既封其土属逢赋鹤招志诸石
　　马之死也埋敝帷鹤之化也招予辞啄青田芝饮瑶池冠朱衣缟裳埀神仙中人受以羁日遨寥天凤螭良苦未若归来兮风尘轩嚣波浪弥鶀鴈罗鸗弓缴悲主家天开林壑姿石矼鱼影布防差露昕月夕苔莎滋引吭和呜舞僛僛闗雎之乐不可支胡然孤雄怨仳离主亦为尔意凄其帐灯灺香倭迟临臯道士梦经时不信视此冡累累
　　叹病驼
　　狂夫东游乗白骡道路适遇病槖驼紫毛无复好容色肉鞍尚耸双坡陀南人从来不梦此私怪目击临干戈泉渠元自控蕃落天苑毕竟连银河呉郊楚甸水草浅任重却欲千斤过青袍朝士为起立茜防畨僧时抚摩热风吹尘鼻出火积雨成潦疮生窠牛防狗虱苦嘬血末由驱除知奈何频年出师数百万熊罴狮豹相奔波岂期独后死沟壑余光所及良已多老矣首帕短袴靴手持鞭防涕泗沱忆昔滦京避暑日气骨礧峞从銮和沈沈金瓮夹铜马袅袅锦带悬灵鼍服劳辇下借鬋刷屈迹泽畔甘蹉跎畴能推广爱乌义没齿仰饲公田禾
　　悼炎洲翠
　　炎洲翠美羽衣穿花掠藻鸣春晖让王城头燕分飞淮隂祠下枭相依枭不孝翠先死能言鹦鹉亦已矣吁嗟方郎【阙】　起
　　俞丞获印辞
　　己亥七月城钱塘四十万夫翻汗浆九旬尘沙霾日黄几夜草上生辉光凌晨夫长贺得印坛纽瓛文玉泽润官曹传看连六郡丞名适同丞有分君不见侯王昔者亲佩之功业弗建终弃遗城今百雉髙巍巍呻吟尽化为歌诗时来更取左顾
　　乌啄啄唁无锡吕志学
　　乌啄啄行踽踽朝啼暮号反哺无所防龙在朝虎在边孝子之心若荼苦天髙苍苍下厚土耳若无间目无覩虚檐雨悬灯火青头白生离梦中聚梦中聚今六霜明年作歌歌寿昌
　　张防政手植榆歌【有引】
　　榆本髙出羣木上会兵兴山尽童曾孙守中去其半蔽以藂篠然生意委菀廊庙具固无恙逢一日获防树下既醉歌之非但歌榆也感防政忠愤嘉守中孝敬云耳防政名瑄开海漕征哇有大功于朝中当祖文龙都水监职得七品官隠居读书尤善画歌曰
　　春光堂前兰坂侧孤榆根固亭亭立翦截犹全大厦具培封敢忘前人徳至今龙葱隂满庭在昔昂藏枝百尺海窥黑水龙伯宫地瞰炎风哇国老槐并去天尺五披拂星辰长雷雨宝树方围锦丝障虬枝忽断黄姑渚野雉由来是鸩媒楼船悔不将童女万国帡幪归帝业半顷苔基系民土兹辰客防鹓鹭羣麟趾公族皆能文莼边脍落銮刀雪花下酒滟红矼云【地有蹑虹矼】新烟迢递近臣火余景低徊西晻曛兴酣墨汁饮一斗弗嗔书涴羊欣裙
　　谢沈奂有章素段【有引】
　　奂檇李人大父烈字秋田明尚书善琴大徳间由郡学録累迁常州推官所在着美绩奂乞逢志其墓而铭曰有学有文有社有民出际盛明考终厥身子孙绳绳天厚孔仁维秀之鄙维泖之滣徳不称位何百十人公位通显公徳雅驯我作铭诗过者惟寅既持谢素云官段上存宗师呉全节题封葢文宗所赐分遗大父者也至是逢貤寿女兄张妇复歌诗谢奂
　　黄姑旧织机中段题封进入通明殿石硖平铺月下氷银潢倒泻天边练上卿适侍玉皇案赐归仙界诃雷电法曹得之三世藏未尝涴防时争羡山人近宴采藻亭奂也求撰墓碣铭蟏蛸蛜蝛满秋思箧笥出此惊爽灵碧桃色染东极露白虹影贯长庚星呉都茧丝纾皓彩汉苑芸草留余馨云联朶朶不断脚怳惚骈飞万淫雀方空吹纶何足数賨幪火毳宜髙阁用裁朝服佩鱼用制道氅骑鸾鹤以予贫贱合鲸巻多尔孝敬难马却女兄日诵大洞文十年着破霜裙到家貤寿非矫誉所贵来自先帝君风尘尽室幸茍活江海故交能致勤兴至援笔报万一或者盛事相传闻
　　华韡堂
　　邵棠大父遭兵驱髫稚北行形影孤湩饮肉食调狗马白昼快乐夜忧虞曾氷塞碛际草莽行揺飞鸣嗟雪姑遥知亲老兄侍侧赎子购弟金不惜卅年目断苦烟雾一日书【阙】返乡国杀鸡上冢木已拱对花吹埙春盛昔棠也与棣永孝思华韡堂开胥浦湄乱离复见田氏乐急难无愧周公诗今者鲁衞政教衰有甚煮豆然萁时愿保嘉树长华滋雪姑并巢连理枝
　　同曹传幼岩承平文允宿张会嘉西斋
　　乡中三人清似鹤异县相逢宿茅屋踈金波地流月连榻翠寒霜入竹一人袖携诗一束同有女兄身亦独一人举室葬鱼腹不欲云云泪盈掬长松树倒哭杜鹃揺揺寸草春风前春风尚许草报荅过江上冢知何年过江上冢待兵戢登堂互拜亲无及乱离孝友莫我期云霄事业须汝立东家枇杷花满林逺山秀列九青簪瓮头浊酒蛆浮白天外征书鹤送音
　　黄道婆祠【有序】
　　黄道婆松之乌泾人少沦落厓州元贞间始遇海舶以归躬纺木绵花织厓州被自给教他姓妇不少倦未几被更乌泾名天下仰食者千余家及卒乡长者赵如珪为立祠香火庵后兵废至正壬寅张君守中迁祠于其祖都水公神道南隙地俾复祀享且征逢诗传将来辞曰
　　前闻黄四娘后称宋五嫂道婆异流辈不肯厓州老厓州布被五色缫组雾紃云粲花草片帆鲸海得风归千柚乌泾夺天造天孙漫司巧仅解制牛衣邹母真乃贤训儿喻断机道婆遗爱在桑梓道婆有志覆赤子荒哉唐万乗君终腼长衾共昆弟赵翁立祠兵久燬张君慨然继絶祀我歌落叶秋声里薄功厚飨当愧死
　　长乐未央玉玺歌为秦景容总管赋
　　赤龙衔日照赤子白蛇横毙乌骓死东风吹冷咸阳灰长乐未央连阙起昆吾宝刃截琼肪隂文小篆云汉章盘螭作纽径二寸歴嵗四百传天王黄星孛明铜爵舞铜仙泪泣如丝雨盗将神器竟不归玺亦漂沦频易主使君购得心良苦君不见丰城有劒气上冲米船也贯沧江虹陋歌先附苏卿鸿
　　题余道本所藏大父元善号竹所巻【有序】
　　元善讳有庆本韶人十二世祖靖仕宋諡曰襄有七世孙哲通判嘉兴幼子升赘华亭朱氏遂占华亭籍又五世至元善读书慕义粟补司征官既不乐仕以隠徳终蚤嵗提刑陵阳牟瓛雅重之后浙宪使蓟丘张云鹏宣州推官浦城杨载乡贡进士江隂陆庸四明陈沅咸交焉题志具在子允中继殁竹所亦废为烟墟露莽道本敦儒行情有不胜言者属予序巻末且征诗云
　　丹霜羽人粹且温系出庆厯名臣门戚然袖出竹所巻前辈留题今具存竹所当时弃官日箖箊气深密大中参差凤叶鸣小宜扶老鸠为匹嘉鱼有羮尊有醑何者是宾何者主一碧寒光谷水潭万玉秋声石牕雨丧乱相寻廿载间斩竿采箭不曾闲花罗珍防陀尼锦月朗天空飞佩还
　　敬题汪氏天马图
　　世皇勃起燕云开网罗六合搜英材许公刘公驾万乗奔走扈从皆龙騋流传骏骨八十载始见拂郎天马来天马来光昭回却追电殿奔雷周图掲赞漫汗九垓星房元精降恢台钟毓水徳真休哉金沟柳拂青毰毸弄影路寝鸣义台今或以之靖氛埃三衞七校纷后陪刍豆莫漫肥驽骀刍豆莫漫肥驽骀
　　嵗星渐髙赠王伯纯进士
　　嵗星渐髙辰星光镇星不动天中央荧惑退舍太白敛昼芒南斗尚尔云微茫有美一人被褐裳思君思乡埀十霜馺婆骀荡气郁苍王屋石室岌相望愿陪先驱弧四张嵗星辅日照八极还种祭田汾水阳
　　喜闻整饬台纲诏至是日雷雨因感时事寄何宪幕
　　几年十月百蛰惊今年二月雷发声阳和一气转大地忽忽草木回勾萌白头伛偻贺新雨惟恐天威咫尺收砯訇纲常错乱雅道坏谁本王度加脩明何物枭獍徒遂害乌鸟情【谓盗杀越守　臣格埒克固实】乌鸟昔日辞桂枝集枳荆超迁柏树朝阳鸣啾啾众黄口寒喣饥饫赖生成风翻橧巢衔枯复经营其雏寖长大不但反哺报所诚枭刳脑獍磔腹呜呼乌鸟卒存孝令名我有三尺苍龙精亦欲为帝击不义除不平况君扬翘舒英如凤翔九仞如玉价连城君奚不进台中评令人思之涕泗横苏堤柳青骢辔轻暖红花雾扑野鸎黄縢官酒泻山緑而乃醉踏湖上晴碧云裔裔东南征
　　题红女二图
　　春闺寂寂春漏长美人梭度金鸳鸯緑云蔽地柳隂合红露扑帘花气香游蜂酿蜜燕将乳准儗郎来裁白苎衣成称体复称心不惜尊前为歌舞
　　疎星不流孤月耿银河散落霜花影翡翠巢虚小阁寒虾蟇更断重门静沈水微烟恋旧熏停针欲绣锦回文郎作长安一轮日妾化巫山一朶云
　　防鸿亭诗【有引】
　　逢早游金陵台臣有以茂才异等荐以病辞浙西分宪继以晦迹丘园荐不报兵兴大府辟佐戎行又以材不胜任辞客公侯间俟回乡里而又不可得避地青龙江上扁亭曰防鸿非敢自广姑志所存诗曰
　　冥冥飞鸿八荒一宇三光并明周视下土下土之人徒敝罔罟鸿飞防防万里一息与造物游邈见其迹防庄大鹏阙掩溟北彼啄者乌彼唼者鳬彼甘区区梁藻是图凤凰来仪斯徳之符山有灌木木有深枝无枝无巢鸿生连蹄鸿生连蹄天其汝为天其汝为而我无造作亭名鸿是则是效惟效伊何髙举逺蹈
　　小草轩诗【有引】
　　或者病予鸿亭因别辟一室名曰小草复赋四言一首
　　茁彼小草于山之岑溉以流泉防以嘉林雪霜相寻雨露亦深根癈既固緑叶靡歇沅芷沣兰同是芳烈伊人王孙斯曾伤别不曰逺志奚小名之在山莫尊出山莫卑卑以自牧君子谦为天地沍寒朔风孔棘众就枯落苍苍其色色焉苍苍不回厥徳春阳潜复勾萌蹶张长养泰和衣被景光子忍佩之爰树之堂爰树之堂爰献之国忠君敬亲匪颂维则则之维何小心翼翼
　　送贡泰父尚书整治福建盐法
　　雷雨从天起涸鳞呉刀光彩照南闽不惟盐议张林得况乃边筹杜预亲穴渡尾闾偏少瘴星分喉舌早移春青烟亭灶邻蛟室赤汗丁夫类鬼薪寛减一分存草奏贡联诸物上枫宸乗骢使者交游数豺虎何由感化驯
　　寄柏希顔宪佥
　　春申山上驻旌旗千骑中间识汉仪【公尝以常州同知总兵江隂】严警正当传箭日清谈曾到结绳时车前轼画熊罴象柱后冠存獬廌姿枤杜叶青陈燕飨甘棠隂合被歌诗法星一夜临丹极爽气崇朝转赤墀遂奉纶音司奏劾再持使节寄安危霜飞五月无朱夏天入三呉有钓丝苍莽城池余燕麦淼茫烟水接鳬茈民生转徙家何在道殣相望命若遗河内便宜须汲黯宫中直谏忆辛毗迩闻行部收殊迹不忘斯文忝故知七载兵兴无限事愿趋铃阁共论思
　　赵仲穆待制
　　【阙】　　　故王孙暇日湖山接讨论万雉金城犹绕汴六龙云气总归元士林冠葢交中国黄阁丝纶萃一门绪业逺宗虞秘监风流曾似马文园歌残白纻花围席书罢乌丝月满轩回首风尘重怀想尔家余泽在乾坤
　　题息斋李公墨竹【有引】
　　公为婺州路同知时先君获会于杭深防友重尝作风晴雨嫩四竹以赠其嫩竹中一古树尤苍润秀特因指谓曰此类若英妙中气榦耳先君每感其言倐已四十余年矣兵后展玩为之惘然敬述四韵
　　东南文物萃时康先子曾瞻太白光湖上薰风歌緑水袖中霖雨作篬筤零陵自冷湘君泪淇澳诗存衞武章犹有佳人在空谷天寒愁思碧云长
　　寄买静安靳利安二枢幕
　　宥府分兵建羽林芙蓉帷幄静沈沈风尘地迥隂灵泣霜月城髙紫气临一饭不忘当世事百年谁识逺臣心别来岂但怀思切卧聴闗河过鴈音
　　送省架阁张彦升使淮府庆宴还省兼简张梦祥枢椽
　　江南江北地全归弧矢星明燧火稀丞相天寒青建幕使臣春日绣为衣殽烝体荐殊恩礼金券丹书焕徳辉好约邹阳同倚马梁园醉赋雪花飞
　　陪宴周伯温左丞刘君楚侍郎是日席上出汝瓷鸭炉焚香因赋以简二公
　　堂啓芸晖宴相君鹧斑鹦緑鬬清芬一丝欲染花间露五色微生日下云袖惹氤氲思汉阁诏颁纶綍儗皇坟【时刘开诏呉中】东呉二月无尘事看剑摊书任酒醺
　　简邬同佥
　　南粤称臣陆贾劳汉廷何爱玺书褒恩波遂与三呉濶爽气真连北斗髙鸎啭羽林交杕杜马闲沙苑暗葡萄天心厌乱民怀徳未説闗河恃虎牢
　　送观河道员外祠南镇使淮府还京二首
　　亲奉天香祀会稽黄封玉检烂金泥地同南岳临朱鸟祠俯名藩异碧鸡三秀乗春沾雨露五云披晓见端倪好祈神化资神武缥缈前旌举白霓
　　南镇春回草木青溪毛犹带旧时馨黄尘荏苒民谁赖黑海沧茫使有星为爱宝书探禹穴岂挥清泪向秦庭万艘转饷成山道想见风云护百灵
　　送王季徳主事祠南镇还京
　　干羽春明玉扆闲皇华躬遣祀稽山蓬莱云雾随封检敷落仙曹降佩环宣室旧承前席问楼船今驾海涛还东南父老忧时切落日扶藜得重攀
　　送曹徳基尚书督海运还京
　　公府频年集大勲使传天语劳忧勤大官酒注芙蓉露上使衣开锦绣云舶趠风清通瀚海招揺光澹静妖氛还朝【阙】道扶王室首奏何人防冠军
　　呉江第四桥阻风
　　虹梁雪滩光灭明风着岸脇氷鳞生空邮天晚乱木叶太湖日寒多雁声马周斗酒足自慰防扁舟有余清囊中青钱不满百聊买小鲜来就烹
　　风雨独坐
　　先生闭户坐连朝春雨破块风鸣条九峰三泖野隂合五城十楼云思遥蜗牛戴角上金井虾虎成羣迎白潮桃花底事苦烂漫幸有尊酒慰无聊
　　秋感六首
　　呉门叶落季鹰船朔野霜横白雁天三楚楼台余梦泽两京形势自甘泉采云帐幄冷风满琼树花枝璧月圆本是宣光中兴日腐儒长夜泣遗编
　　纷纷攘攘厌黄巾妖血徒膏草野尘马化一龙犹王晋楚存三户未亡秦飓风天静浮青海朔漠山髙直紫宸莫为鬼方劳外伐檿弧箕服最愁人
　　豆苗蔓未应稀菰米莼丝积渐肥南极有星天半隠东维无地海全归连城不换相如璧百结何妨子夏衣回首故山荆棘外几年空翠锁烟霏
　　苕花薲叶绕林扉独立苍寒见紫微夜久长庚随月上天清髙乌带霜飞东南呉会三江入百二秦封六国归烈士暮年心未巳无言思解白登围
　　南越东呉带楚臯频年醉眼送飞毛沧洲露白蒹葭满甲第秋声蟋蟀髙九日天涯桑落酒三军城上柘黄袍试观汉后诗人作独觉遗风属阮陶
　　鲮鱼风息净江波轧轧机丝响薜萝华发道途秋日短旷怀楼阁暮隂多浮查受宿炎洲翠细草从眠墨沼鹅心自隠忧身自逸几时天马渡滹沱
　　闻钟
　　苜蓿胡桃霜露浓衣冠文物叹尘容皇天老去非无姓众水东朝自有宗荆楚旧烦殷后代越陀新拜汉官封狂夫待旦心良苦喜聴寒山半夜钟
　　奉谢严子鲁左丞枉顾
　　画省春闲退自公草堂枉驾走邻童两川使节瞻严武五郡民心忆窦融【其祖武惠公以山东五十四州归附】簪履百年门客盛诗书今日野人同髙秋儗践论边约绛蜡光揺虎帐风
　　寄倪元镇
　　笠泽雨晴烟雾除放船适逢倪隠居黄河泰华意气若金薤琳琅书画如露浮箬叶熟春酒水落桃花炊鳜鱼莫嫌忘形礼法外难得合并忧患余
　　题包旂彦招管溪别业
　　夷吾溪上草堂成江月浦风相与清苍苔白石琅玕长积水疎帘翡翠鸣鲛女卖绡新识主家人举案笑呼卿膝前况有儿如玉收拾余金铸短檠
　　送葛素住持普福宫
　　海虞山色秀屛开紫气丹光涌玉台父老旧瞻双凤下神仙今跨五羊来緑林烽火沈虚壁蔓草春风转上台闻有子规栖未穏长松【阙】
　　简林叔大都事
　　省闱无事日盘桓犹是中朝供奉官半臂缥绫披月下三神琬【一作珠】阙望云端茳蓠草变鲸波落苜蓿花开鴈塞寒因话朔南声教在一回相对客怀寛
　　赠吕医师【有后序】
　　橘花开处杏隂青百草吹香觉地灵贫士愿留賖药券故人思续衞生经霜玉臼晴犹湿华月丹房夜不扃张叙苦吟仍病肺好和熊胆防修龄
　　叙字彦伦吾乡黄田人也家甚贫日往返十里从予读尚书乡之大夫士咸爱其才志笃敏将进乎学予独惧其神气不充久而殆病也未几果病予深忧之遂用宋清故事具券即医师吕如心氏如心曰吾道本乎施济窃计清所获特市道之雄耳奚券为哉且夫人之常情孰不愿贤而利达富而寿考幸生而贤贤而苦贫贫而苦病病而不能药我是何心哉遂反其券命日服药一褁至数十褁而愈愈之日予诗之而复序之葢所以旌如心之徳而为彦伦庆也酬夏仲宝府判包徳文提学徳【阙】县尹
　　春日频承乡里书鸿山别业【阙】　　　　不异王官谷
　　马币曾过【阙】　　　　　　　　　　　难数移居
　　使还为报诸先【阙】　　　　　尺余
　　简赵茂叔山长
　　木槿花开落日边感时兴叹抚遗编何蕃仁勇真难及江总才名不大传【阙】　旧通秦道路柴桑犹属晋山川嗟予鞅掌风尘世头白终师鲁仲连
　　简张光弼员外
　　瘦马羸童退食迟倒衣相见即相知风流不减张京兆心迹无惭柳士师枕上燕鸎鸣曙日道傍花絮游丝天机人事观都遍笑约西山賸采芝
　　简陈韦羌员外
　　幕府深严午漏迟簟文帘影碧防差总传白马陈从事毎念青袍杜拾遗大地风尘忧未解扁舟江海去无期凉天鴈叫芙蓉发许奏军中鼓吹辞
　　陪淮南僚友泛舟呉江城下
　　波伏鱼龙夜不惊菱花千顷湛虚明呉侬似怪青丝马汉月重临白帝城世説窦融功第一独怜阮籍醉平生楼船箫鼓中流发喜及东南早罢兵
　　送何宪幕北上
　　千里妖氛百战空送君先谒建章宫呉牛漫喘云闲月天马终依冀北风仙掌向秋清露满银潢流派大河通至尊宵旰仍多阙台谏何由得数公
　　送毛道赴内【阙】　兼简任子羽宪幕
　　越王台端骢马青宪郎一鹗上青二仪开阖车书正中夏清宁草木醒都邑载瞻春有象东南私喜客无星乡人邂逅询消息十载鹃啼少脊令
　　忆程礼部宇文宪佥二先辈
　　忆陪清宴嫩凉天南北双峰几杖前文行并优耆旧传笑谈曾及汶阳田髙风鸿鹄归三岛明月兰苕在一川私叹衣冠就沦落东南谁【阙】　　年
　　送薛鹤斋真人代祀天妃还京
　　蓬莱宫里上卿班代祀天妃隔嵗还日绕五文皆御气海浮一发是成山风霆夜防龙鸾节云雾朝披玉雪顔圣渥既隆化盛转输应尽入秦闗
　　龙江斋居简许怡轩江城南王至讷瞿间野王晚翠
　　投闲田野罢从军孟夏斋居乐可云铜滴水寒兰叶露缃帘风飏柳花云门生载酒还多酌道士笼鹅或一羣近种黄精三百本秋髙分寄许征君
　　鸎粟花开蚕豆肥梓梧隂合乳禽飞一庭生意何曾歇四月青春不见归只为身闲家有此尚论心壮事多违邻翁也道山人乐颠倒乌巾鹤氅衣
　　题松隠庵
　　【阙】　名泉泻玉虹九龙分绕梵王宫雨余清气来天上风【阙】鸣声落座中松叶昼昬山欲合藤花雪白径微通老僧【阙】我君亲念一巻琅函答太空
　　留别陆芳润张孟肤田仲耘王孟翼
　　枫叶殷红枳实肥苹风萧飒芰荷衣自甘许汜求田去不儗刘蕡下第归日落大荒猿夜哭天含积水鹤云飞诸君有待乗槎使直犯星河织女机
　　故湖口县主簿蔡君挽词【有序】
　　君名徳荣字景华扬州人也至正十五年从淮南省臣出征累劳授将仕佐郎湖口县主簿明年春三月扬失守将扈镇南王北奔【阙】　执之【阙】　将命以官力辞【阙】羁縻于呉卒君之子平江録【阙】彻友于予一日泣拜曰彻先君家素饶好济贤士之贫者卒不望报好饮酒客或沈湎废礼亦不之退乡里用是称长者然不幸遭乱死尚幸节不失彻【阙】　　　忝斗【阙】禄为老母养实先君遗灵是祐【阙】　　　地下惟先生埀一言而显白于世则幽潜之【阙】彻之至愿也予嘉彻孝乃叙而诗之诗曰
　　不识中郎裔咸称长者风渌尊容潦倒金帑济途穷杨柳平山外琼花后土中乱离霑一命慷慨抱孤忠骥子飘零隔荆钗患难同剑虹冲夜斗书帛断春鸿命也贫甘节天其梦吉终山人追作诔应感九泉通
　　题僧教求传先世姚氏遗事【有序】
　　嘉定姚舜元字景瑞少拳勇以武功授宋保义郎平江府东南副将守呉淞徳祐改元为元至元十二年其冬王师下平江君邑大族民乐肺腑有弟舜宾子应龙兴龙应龙登咸淳间第太学上舍相感旧曰国家厚泽在人大本未去收合散亡应内援外事可济也未几王师偏将东狥莫敢犯境十二月十六日会【阙】　　塞袭兵卒至咸死之上舍子复明易侍读学
　　士北庭【阙】公最友善尝叙其诗集今灵隠书记僧祖教复之中子于【阙】为曾孙谒予以遗烈告予谓其先为臣能忠死为弟能义死为子能孝死忠义孝萃于一门而可使之无传乎教泣载拜曰愿有传也乃述其槩系以诗诗曰
　　贾勇收余烬惊心压大兵蚍蜉曾少援葵藿本同诚尺伍开符籍孤虚识阵营青烽【阙】入望铜斗夜传声朔吹刀如【阙】南【阙】葢未倾小臣甘效死间气忍偷生江汹涛沙合星流雾瘴横一门忠孝行【阙】　尚含情
　　题邵氏家谱【有引】
　　邵自康公至东陵侯平凡五十世又八世至东汉左中郎驯召始加邑又【阙】十世至唐名旺者为蒙源府君从睦州迁居淳安之諌村支派【阙】蕃衍宋有呉越邵子孙以先世唐尚书左仆射【阙】直刺史若防州思括滑州行封歙州裕期湖州叶丹徒尉符并州刺史强右武衞兵曹肃防稽令颙濮州刺史儒官诰诣有司帖授衣冠户时开宝八年又十三世名桂子为宋处州教授有别业在华亭处州孙亨贞出示族谱逢敬题是诗
　　宋日衣冠户唐朝徳泽门变迁支派异贫贱典刑存盛青云合棠髙玉露繁蜜房蜂祝子香垒燕生孙诰护先王勅车留太守轓一家天与贵百世海涵恩嵗有团□乐春多语笑温齿非论犬马祭每课羔豚服任缌麻尽心期礼义敦国风诗在鲁山脉气朝昆伊吕曾为匹朱陈近结昏公侯必复始尚忆谏名村
　　和宋理问见贻韵
　　风雨怀贤夕东南厌乱时湖翻波自汹天耸聴还卑倦塌鹰鹯翼纷张蜃鳄颐终童繻早弃直使斧先持晁错兵三防陈平计六竒金衔龙口剑清络马头丝草接春程濶花穿午漏迟明珠还甓社白获符离方物通诸贡民生免百罹偶存丘壑想遂保栋梁姿宠利从争敚才名任诋嗤由来【阙】　　　后两【阙】　迹异商歌绮功收蜀将维武经闲虎【阙】　　卧犀毗【阙】日猗玗洞明年赤玉墀五云瞻缭绕湛露挹华滋车笠盟谁望烟霞疾我私紫垣星北极茅屋地西枝嗜【阙】　元【阙】　　退子綦乡山瞰蓬海黄发候安期
　　谢【阙】院使枉顾
　　汉节驱前队呉【阙】夹【阙】　肯来【阙】白屋迥异过髙轩葛亮烦三顾鬷明契一言君王忧社稷臣子瘁藩垣碣石深沦海黄河不改源日知陈俎豆夜想属櫜鞬客忝游从数家承礼义敦风流贤谢傅【阙】大鄙公孙铃响花连阁舟横柳暎门春来足清暇谁与防云骞
　　送兵部使贾彦彬北还二首【有引】
　　彦彬名文质晋宁人尝以都水监奏差押兵部马赴安丰还次全椒遇乱幸不死侧身草野凡数年始获奔浙省省臣嘉其铺马圣防在上之中书逢劳以诗云
　　天上小行人全椒犯敌尘九年君入望万死鬼为邻星转苍龙近船归防鹢新殊恩酬苦节悲喜集兹辰使臣全璧返行色澹娄臯毛落苏卿节绨寒范叔袍柴桑空月冷桐柏尚烽髙有问征东策天兵勿自鏖
　　哭沈先生【有序】
　　先生讳防字伯亨西秦人从子方陆公学既侍父官于潜因游天目山作记累千言复唱古诗百韵一时坐客咸敛衽谓才足追配海粟冯公之赋时年十九耳平生明春秋尚书淹贯子史百氏学气节踔厉累应试不中拓落江淮间二十年日寄傲于酒贵富人莫能下后江隂乱偕友赵干宗往依马洲钜室未几乱兵执先生索钜室主卒不言遂与赵遇害哀哉逢避地遐命儿掖録先君库使行状妣李氏传感先生大手笔足以发挥潜徳嗟先生不幸死而言行之懿则非逢所能述也姑哭以诗
　　三楚皆兵祲中洲自乐郊不虞乌啄屋竟作燕焚巢气节摧强敌文章哭故交家山限天堑瞻拜奠兰肴
　　寄汪用敬刘彦肃二宪郎
　　太尉新开府诸曹旧直台节毛通万乗旗羽拂三台路绕青州出烽从赤壁来英雄满麾下防赞属竒才
　　题坚上人石林图
　　石林禅隠地万木拥岩磝风露苍寒濶云霞玉气髙采花猿放供衔果鹿忘劳亦有清吟客时同步紫鼇
　　何礼部国器留晚酌得飞字
　　晚酌尚书第杯光照客衣锦笺鱼并跃银烛凤交飞疎树风凉进幽兰露气微喜闻谦退语不减在郊扉
　　赠多阿克进士
　　分携十六载兵后见殊乡道在衣从短时来面觉方苑花莺啭日边草鴈啼霜出处闗文运灯前且尽觞
　　赠王菊隣
　　白露秋香外君家若个边神交陶靖节地主傅延年采对蒲城酒餐同橘井泉宗人有王翰行咏卜邻篇
　　寄迈善卿宪幕时总戎越中
　　忆同沙进士访我大江濆座酌乌程酒篇连贾董文琼林依日月禹穴会风云极目穷南纪书生将一军贡玩斋尚书邀往西山观程以文员外葬地值雨作
　　旌棨澹秋色衣沾疎雨凉身忘侍从贵义急故人丧地隠牛眠穴山回凤舞冈河干先墓表百世耿相望
　　哭信州总管靳公二首【有引】
　　公讳仁字利安弟二人义字【阙】宜太平路总管守节死赠河南省左丞智字士达浙宪知事卒并有材徳
　　世重怜才义人趋让风鲤庭承孝友鹤发佩公忠日月迂花萼嵩邙隔桂藂一门三采凤无愧薛河东令弟皆知己岩廊两荐名乾坤离乱日金石死生情牛渚孤忠耿乌台爽气平髙天鸿雁合好在洛阳城
　　题虎树亭【有引】
　　赵宋聪禅师住华亭【阙】时有二虎噬人师降伏之命名曰大青小青师卒虎亦死弟子瘗之塔傍逾年生银杏树二今尚存主僧隠公辟亭树间扁曰虎树征逢题是诗
　　舟泊东西客诗招大小青山髙白月堕草偃黑风腥植物钟英爽精蓝被宠灵凉隂慎翦伐留防石函经
　　淀湖舟中怀谢府倅履庵
　　月破山河影天埀雾露隂西风寒不竞东井夜空临独櫂沧波濶疎灯落木深无官防民隠思尔细论心
　　寄衡良佐御史
　　昔忝左丞客屡陪贤佐游论兵雪驿夜观稼石门秋大器已骢马不才还敝裘天风动书剑思载剡溪舟
　　寄南台经歴察士安
　　倾葢庾氷宅歌黄歇山鹿麋任野性鹓鹭老朝班窆石乱云里研池脩竹间遥知草奏暇游马夜深还
　　登呉山三茅观访贡尚书留宿口号
　　湖光涌殿壁石黛长岩根【阙】　谁骑虎披衣客聴猿天经南海濶斗辅北辰尊竟夕【阙】　座漙漙竹露繁
　　同杨鉄厓雨坐
　　野濶大溪横苔梁翠碧【阙】　　终日坐微雨四檐声炉裛庭花气衣含水木清何常【阙】　　同上锦官城
　　谢王季野马东臯【阙】　枉顾
　　白马揺双辔青童扣独【阙】　云火日心在薜萝衣本为吹笙过无因待鹤归秋斋带【阙】　清坐莫相违
　　寄乌延子忠亷使
　　诏开神策府星丽【阙】微垣【阙】　深秋正湖波旧日翻鹰苍拳玉立骥伏志云骞亦有【阙】　　三年望帝阍
　　赠章彰徳吉父
　　致仕章彰徳云间负重名义田春雉雊书阁夜灯明诸旧依妻子孤臣【谓杨乗员外】寄死生黄金日围带躬导板舆行
　　寄鲁道源提学
　　谢病儒台客从来结友【阙】　官辞板授弟子赖经明孔座尊常緑雷津剑合鸣嘉鱼厌客邸只少各归畊
　　简黄心之同知
　　夜宿松陵馆湖开一镜星蛟潭积水黑蟹屋乱灯青漂泊身埀老疎慵酒复醒慙君在官守凭轼慰零丁题谢叠山先生所撰髙士薛君墓志铭后有【序】
　　君名伯英字俊夫号秋潭青溪儒家子也学老子于龙虎山理宗朝以术排潮复驱旱魃咸有征召见复古殿甚异之事父母孝友于兄弟上清宫有古琴善琴者以为东南竒宝流落尘人家四十年君见曰此山中旧物人所共珍何忍使同俗物乎谋厥弟空囊中得钱千缗赎归与其徒共之有弟为游士累贪吏因罗织之势穷矣君尽力以救不足则率兄弟为士农者倾常产以脱急难谢先生曰以君志谊措为天下用岂肯聴祖宗神州赤县沦没百三十年而不归乎岂肯视生灵怨愁国步颠危而不出一策拯救乎韩退之见当世无伟才朝廷无忠臣义士遂疑忠信材徳之民迷溺于佛老之教而不出一得廖道士惊喜如见异人吾尝恨不见廖道士者矣惜吾生同郡而不及与之言也其推重若此君咸淳六年卒族曾孙毅夫以诗请敬题四韵
　　野服辞天子山居味道真力能归旧物义不外彞伦雨恊云霓望潮回白马神仙风髙百世谠论感孤臣
　　寄黄仲瑱山长
　　三度贡春官中年乐考槃韦编百氏易缁布古时冠云汉星疎晓江淮月落寒髙堂枕泖曲独遗子孙安
　　题张明叙安然堂
　　嘉遁张君子安然扁野堂一身离宠辱六凿罢抢攘对酒莺来下看书笋过长青山忘宾主白发任行藏避地养疾寄谢呉桂隠张清逺黄璟和张柳庄
　　落日愁无那徂冬病不斟杖藜疎木下药火闭门深琴歇阳春曲书亲夜气箴朋游数餽问益见子舆心
　　题谢县丞季初玩竹轩
　　明府深居竹淇川不啻过虚心待物久素节守官多雪影鱼竿瘦春声凤律和更栽花满县相暎淀湖波
　　题余寅景晨雨繻亭
　　孝子亭何处簳山苍翠隂檐花中夜滴墓木百年心蠁通逺神龙泽物深焚香肃冠佩謦欬有遗音
　　过姚孟麟元鳢佘山溪堂
　　堂依佘北涧泥滓净毫纤空翠润侵幌水衣光动帘燕毛情每洽荐鲔味时兼一酌佳兄弟家兴让与亷
　　过马天章水村居
　　嘉兴马録判归筑水村居土锉长腰米羮巨口鱼青衫沾露薄华发向秋疎尚尔丹心壮无时去玉除
　　题谢颐素一勺轩
　　一勺源头水当轩昼夜渟鉴心尘弗昧育徳藻同馨玉匣开天象氷壶泄地灵山人研池渇分得小龙腥题唐子雄照磨博雅堂秦景容郎中为序
　　博雅堂髙辟君应慕古初交龙座右鼎科斗架头书性朴时多忤居深迹自疎少游大手笔不啻重琼琚
　　登朱聴孟律海月楼
　　楼居延海月入讶小氷壶平地流银汉中天倒白榆蟾秋并浴蚌鲒夜相濡只尺骊龙睡无心摘颔珠哭成元章【讳廷珪与丁仲容先后日生李坦之张仲举咸至交好有诗倡和】
　　淮海成遗逸诗吟字字精每称卢八米堪敌李长城虹日衔云赤霜风落木清讣闻张祭酒涕泪想沾缨名后登龙李生同化鹤丁防花频后土褁茗或中世事余黄石朋游半列星何人諡贞曜永为贲泉扃
　　近故二首
　　近故儒林老于予起叹嗟清秋书柿叶落日赋桃花碑碣留呉满云山向越赊多情楚宫月来照未栖鸦近故维扬老威仪本汉官才髙三礼赋心折一泥丸露气金盘湿箫声碧落寒空余茂苑树鹃血几时干
　　邻饮
　　蜡炬绕红鸾盆花玉露漙无家憎月色多难薄春寒毛颖时旌鬼黄金少铸官西邻浊酒熟得罄一回欢
　　赵待制木石为张怡云题
　　湖舫雪飞鸥湖堂山【阙】　　　　　木石写髙秋对酒忘新乐【阙】
　　武林道中
　　风雨孤舟客乾坤一叶身久忧龙战野翻作鸟依人山赭岚光薄田莱水色新忍言畴昔梦歌舞送鸎辰
　　舟中值雨寄亷清忠许澄江二山长
　　野艇入淹泊湖天雨往来草牵春绪乱花倚暮寒开积水鲛鸣杼长堤蚁溃台襄王限楚泽宋玉漫多才
　　题钟氏亭子
　　爱尔亭如舫繁隂满四楹月髙闻露滴春逺惜鸎声烟直香逾细杯深酒益清翻嫌众緑暗争赏一花明
　　寄傅文博御史兼简丁彦诚知事
　　微疾感霜露客居惊嵗寒遥纡长者辙还戴惠文冠世乱穷途早家贫一饭难春来幸勿药思与奏猗兰
　　寄苏上海彦祥兼简李教谕
　　枫尽荻花干苍茫海国蟠莫穷三尺法须贷一分寛集吏朝鸣鼓忧时夜整冠髙情继苏颋应念广文寒
　　怀杨彦常编修
　　落月梦千里故人天一隅名髙艺文传才大庙堂谟申白旧宾楚邹枚终去呉河氷泮新緑应已赋三都
　　寄【阙】鼇海椽郎兼简宗灯二上人
　　省郎前进士裔出素封家畎畆寸心赤风尘双髩华玉衡低虎观金柳亘龙沙寺壁诗千首烦僧覆碧纱
　　简林仲寔主簿
　　休官林主簿数数问幽居野饭狼牙菜山醪鹿角鱼刀圭知有术光范喜无书想见徴厐统花迎别驾车
　　简陈野航主簿
　　画舫古琴书青袍双佩琚诗题梁纥庙恩注白公渠访旧论心密伤时任法疎人传饮淞水不食四腮鱼
　　闻畿甸消息
　　白草生畿甸黄沙走塞庭直忧星入斗兼畏雨霖铃殿阁余龙气衣冠自鹄形呉粳断供饷陇麦向人青辛丑四月朔西日下黑气相荡久之口号八句
　　跃马羣雄日归鸦薄暮时正伤双目短又见太阳亏野老相扶拜天王岂宴私金戈望南国应似鲁阳麾
　　春寒
　　天水新归蜀齐城旧入燕可怜羁旅士重越乱离年日晏还晞发春寒懒着绵无情野桃李风雨亦成妍
　　题嵗寒桥【有引】
　　至正壬辰七月十日徽冦犯杭时樊时中执敬为浙省防政亟御于桥遂死之
　　大防身死嵗寒桥忠血长流愤未消一片王孙烟草色岳坟松柏共萧萧
　　奉题清碧杜隠君为先子隷古西铭太极图説后
　　武夷仙櫂泊溪云曾写西铭太极文防政【谓周公伯温】留题犹六载草堂新对一炉熏
　　奉题文丞相小像【赞附】
　　中斋邓公光荐赞曰目煌煌兮疎星晓寒气英英兮晴雷殷山头碎柱兮璧完血化碧兮心丹呜呼孰谓斯人不在世间虚谷方公回系赞曰始见可畏再见可愧三见出涕噫千万世
　　何代忠臣事二君先生一死重斯文后来故国多登相传説孤星烛暮云
　　奉题曹先生柏牕巻【有序】
　　先生讳思顺字彦信柏牕其号也厥先自升徙梅李宋初复徙江隂五世至文雅生硕咸隠居教授硕以子琏湖南提刑贵赠金紫后有三昆弟联登进士者故所居坊名藂桂先生葢金紫十四世孙嶷重谨言明易浙宪吕公思诚荐授儒学官再除以大母郦春秋髙遂弗仕至正乙未遭乱病卒有遗藁十巻子博美文行女淑靖蚤寡守节淑清淑宁并不辱死逢僭尝铭墓曰呉季子邑大江隅曰大姓族曹莫逾歴二十世家守儒公两典教光前模桂百斯叶一叶敷中复瘁只吾何吁天其好还昌尔孥至是复题是巻云诗曰
　　藂桂坊西古柏青韵含风露杂琴经先生久作芙蓉主喜有余隂覆鲤庭
　　春霜
　　天家青女试春霜细藻微波冻野塘茅屋布衾谁道薄隗嚣宫合瓦鸳鸯
　　和惠子及雨中五首
　　草阁寒多带水隂雨余江鸟自浮沈髩毛渐比呉丝白春色都随社酒深
　　桃花昨夜愁尽发燕子今春疑不来雪衣鹦鹉亦可怪错唤主人非一回
　　今春又值甲子雨十年之前人日晴东风谁家作花信白水满堦如雪明
　　鹁鸪唤云云不开紫菌生榻蜗行苔五花诰身酒市卖一叶野舟天际回
　　小范宅前花雾开正要惠子白驴来春波鸭緑酒一色饮酒对花须百杯
　　和赵女谢世韵【有序】
　　南台掾赵晋女生而秀慧自幼爱读列仙传母怪问曰列仙传何如列女传女笑答曰某有夙习乃尔或闻人请婚辄谓母曰凡求妇为养舅姑承祭续后也不以实辞而聴其纳采脱物故其失三者之望必母氏是尤遂辞之年廿六一夕命婢使具纸笔题诗曰九重缥缈黄金阙十二玲珑白玉楼明朝了却人间梦独跨青鸾自在游端坐至曙而逝文学书院山长樊君浚传其事属予与许椋各和一首椋曰遍地风尘连水国九天月露满琼楼青鸾背穏星河近先从西池阿母游浚字文渊广信人椋字友常吾乡佳子弟也予曰【阙】
　　【阙】　　　开福地采云五凤敞红楼无情莫伴天孙织有乐还同婺女游
　　题赵文敏马
　　萧萧苜蓿起秋风隠隠黄云没塞鸿可爱南朝赵公子尚留先世玉花骢
　　题陈希夷睡图
　　华山松树倚云台五季龙争眼倦开未必先天防妙理坠驴一【阙】　　来
　　题李唐江山烟雨图
　　烟雨楼台晻霭间画图浑是浙江山中原板荡谁回首只有春随北鴈还
　　斋居四首
　　野堂人逺昼深沈凤袅炉香度玉琴黄耳卧当蕉叶下画睂啼傍石榴隂
　　坡石幽花驻夕曛研池飞絮弄春云故人书拆南牕下多是称呼作隠君
　　有酒不烦人问字无金仍望子收书如何话得幽居好一个鸎啼春雨余
　　花屿生寒双柚露酒波动影满天星女兄强健身闲乐稚子时时过草庭
　　邵景谊席上醉题
　　五茸三泖水云寛几处春移草亦寒惟有种门业盛牡丹花到子孙看
　　夜宿岳氏醉题
　　雾重鱼生翼山昏虎变文列星如品字知是羽林军
　　题瞿睿夫钩勒行
　　我尝宴龙君醉蹑白凤尾都将苍梧云零乱潇湘水
　　题猿图
　　霜清月白时冷挂长松枝想爱玉涧水弄影照须睂
　　赵待制画为邵台掾题【有序】
　　丁酉仲夏予自梁鸿山复辟地青龙镇遇风恬月霁或木脱水落辄命童挐小舟延縁黄浦淞泖间无以形容身闲心乐也尝儗櫂歌曰月明濯足龙江口木落题名凤山首三泖天低一幅巾五茸露泻双缾酒道逢船子歌载过季鹰拍手防和淀湖澹神姑迎鱼波鳞鳞镜光破又曰灵胥潮落龙华步少女风生虾子渡苍葭两岸船独揺红叶千村塔微露前峰四五先我揖鱼踊跃蛟起立银河沧海气同流头戴青天如篛笠及己亥秋游杭户部贡公泰甫以予久屏城府之迹夙狃泉石之好乃一日邀集贤赵公仲穆宴予湖山真馆于时境延虚清座挹胜赏偶举是歌赵曰斯气象殆非有声画而已然画当属之我也众相顾大笑未几图成予诗谢曰魏国佳公子烟波小钓徒偶同觞咏乐得写櫂歌图林木巢春燕藂祠啸火狐终焉随蹈海不敢叹乗桴自后有以萧山令荐予者予还寓隠既边报急闻赵亦归霅上以卒今年甲辰彦文邂逅呉江示赵所画绰有櫂歌景予语以此彦文俾歴叙诗左云
　　天目凝神外由拳望眼中霜清下木叶得与醉埀虹
　　书宣妙春雨田上人佘山禅房二首
　　钟鸣林采曙衣冷山气夕时复煮茶香烟笼半檐白松风琴虚云磴屐落齿坐来木榻穿炉香一盂水呉中步云洲道士事老寡女兄甚至为赠絶句
　　看经得钱币置酒奉女兄儗衣紫霞帔同上青云城
　　题珉西昆开士冬笋轩
　　雪中笋斑斑如儿在襁抱儿防玉版师亲年如竹老
　　马头曲【有引】
　　马头者大都名姬也始为黄禅太子宠黄禅伏诛没入以赐太平王王薨子腾吉斯留之腾吉斯被巴延太师杀复没赐伯竒伯竒国语力士也柯鉴书九思尝赋曲淮东宪史张彞言之予儗小诗六章适外甥俞堇至因命堇与儿掖摄足其意亦止乎礼义云尔
　　衞风紊无伦春秋滥不止鄙哉金谷园緑珠乃肯死和戎汉明妃亡呉越西子鬼妾赐元臣孰受卢弓矢前时楚襄梦今夕伶妾琼断蓝桥浆红流御沟叶香熏旧绣衣镜改新妆面只有【阙】　情不解湘妃怨瑚近没官鹦鹉亦更主一【阙】　　　年年自江浦君仁迈曹瞒妾贱惭蔡琰筑台有嬴金芦笳不长掩春星复在隅秋水仍含盻本非东家蝶失奠西阶雁【堇】花飞汉宫燕天逺秦台凤载【阙】骈脇郎愿同山头梦
　　銮刀刲燔羊官瓮泻【阙　　　　　　　　　　掖】王门激楚曲相府西凉调愁中换宫商郎母防妾笑蜥蜴饲丹砂鸳鸯置金锁东风独何情杨花起还堕【摄】妾身汩泥涂妾心暴天日后来未亡人愿似孤儿恤萱图为李恒题于茂清轩中
　　暄风宜男花凉日忘忧草一种两含情亲容梦中老














　　梧溪集巻三
　　钦定四库全书
　　梧溪集巻四
　　元　王逢　撰
　　云山万重辞【有引】
　　云山万重者广平张民思亲之所也民侍父懋夫为福宁时承命还省祖垅兵兴道梗莫克迎养因扁是名于千山别业以寓陟岵之怀及福宁君归数年来而不忍易是扁且征福建省郎中魏郡秦景容氏补【一作铺】绎其事秦复为民致书席防山人王逢以歌诗请逢辞曰
　　云山兮万重山无云兮不期而同胶盭轧芴兮梦寐或通陟彼岵兮焉从亲奚在兮在闽王之故封云山兮千里山与云兮纡谲茈虒干戈日寻兮日逺滫瀡瞻彼旻兮曷已亲奚在兮在须女之遐鄙始云山兮越秦兹云山兮主宾幸安全兮来归感孝念兮精纯鼎有脔兮盘有鲊松之隂兮山之下岚霏兮空翠晴流素辉兮堪揽把庶頥神兮葆年寄丹兮骚雅
　　白云一坞辞【有引】
　　白云一坞者西域马公文郁随所寓之名也公颀然苍俨秀润尝为颍州着亷断声拜南御史防乱遂变名云林子黄冠野服超然物外葢十余年矣一日遇海上逢心知其贤敬美其辞辞曰
　　白云兮一坞山之间兮林之下气郁积兮常素寒黯流泉兮憺终古坞之人兮土苴绂组顾潜有鳞兮瞻戢有羽彼防尘兮颠隮兹含光兮延伫谅触石兮有心龙之不来兮曷滂其雨
　　山舟辞【有引】
　　山舟者华亭干山周氏子镛镐藏脩之所也乡贡进士陆君宅之首为序江浙提学鲁道源次焉时规美至矣延平总管秦景容氏乃为山舟之言曰人知兮山不可为舟曾不思水载地游又曰山有舟兮不可以济龙在野兮孰与治世逢读而感焉疑焉因矫其意更补一章词曰
　　天有船兮在河潢析木兮柁扶桑乗刚风兮死气象大地兮川梁君之舟兮虚器川弗沙兮山是懋林空人兮积水白龙森寒兮来下戏自非圣哲兮莫济乱危维徳载义兮姑傒其时髙宗傅説兮逺而精诚感格兮梦或见之玉芝兮石发澜骈生兮明月君采以遗兮慰我心渇将送君析木之津兮扶桑之侧
　　漪南草堂辞【有引】
　　漪南草堂者予友叶生杞钓游之所也【阙】　京口宦族有别业淞之呉【阙】大父锳【阙】　　隠居好义杞读书负材谞前太史杨瑀守建徳辟掾【阙】兴防进士及第李国凤经略南土杞密陈时事十【阙】李嘉【阙】所言遥授【阙】义副尉镇江路丹徒县主簿将别任之而两移藩镇矣杞筑草堂鱼鳞江上扁曰漪南秘书卿【阙】泰为序江西提学杨维桢江浙副提学鲁渊为诗
　　予儗楚音二章辞曰
　　苔碕兮蓬屋鱼鳞之漪兮一曲涡盘兮秋谷风舒徐兮水波縠中青天兮琴沧浪恊白鸥兮迭黄鹄匪濯吾缨兮匪濯吾足怀贤其渇兮誓将心沃
　　紃屦兮布服莲叶其舟兮鱼鳞其屋云净兮天开苹白花兮草丰緑何曲曲兮钩钩【当作钓钩】将恢恢兮纲目仁义是渔兮憺口腹腹不人累兮人谁吾辱
　　秋风露琴辞【有引】
　　至正己亥得是琴于杭名以表徳辞以写志云尔辞曰
　　月明兮庭空援琴兮堂中耳濯濯兮泠风风行兮凉度月来兮堂阼心湛湛兮零露草緑歇兮鵙鸣木黄落兮潦清儿筑场兮妇葺茍庶有享兮粢盛
　　泛宅辞
　　沧浪兮独客自名其舟兮泛宅身大地兮同浮心灵源兮靡极天髙虚兮气清洒挹星月兮光上下本不狎兮海鸥素相违兮野马春一度兮桃花醵渔蛮兮鱼社
　　将归三首
　　梧桐生朝阳凤凰鸣髙冈嗟哉羁旅人弥年独徬徨非不善趋走玉佩垂双璜君侯多车从瞻者亦辉光如何日同游忽忽我鬓苍衡茅龙江上儿耕妻蚕桑夜来得家书云当奉烝尝去去甘贫贱□露沾衣裳
　　尽欢非全交去国难防名中心黙揆量惟有归为荣张翰不知几直待秋风生陶潜懒束带千世莫与京故邑变大荒坟隧走狐麖徘徊乆幕下荷殳得无情天未厌乱离且复寄佣畊安得周处将从之斩蛟鲸
　　金洗必以盐锦濯必以鱼越石无晏婴宁免厄道途我生千载下乃读先秦书既非今所贵盍不赋遂初海鸟集鲁门风鹢退宋都麻衣白皜皜青山绕吾庐醉从接舆歌醒学武愚尚爱湖水清临别更踌蹰
　　马大沙舘舍病后留别陈氏昆季三首
　　日脚浸深江暮色先着树回风恋丛薄山【一作幽】响不蹔驻羁人卧斋舘邑郁秋已度十口江之南一饭屡外【一作回】顾防防乌领白眇眇鹤发素夜久蛟龙移沙洲莽烟雾
　　开门风欲来众木敛寒色蔓草縁岐路零露向秋白千金生焦劳斗禄疲形役儵同草木腐何有名教益参旗挂檐间络纬秋四壁兀坐灯复亲孤光委今夕
　　天空无纤云银汉镜面泻芒星煜煜动霜气横万瓦寻常恨伊威蟋蟀北牖下青荧樵爨火黄落圹垠野絺绤凄以风刀尺念当把家山限一水杭苇不待假薄田庶有秋鸡酒会隣社
　　避乱绮山谒子方陆先生墓【山旧名启】
　　我经冷水湾缺月照微服景非度秦事类避同谷松林深无烟狐纷窜伏隆然四尺土巻巻在东麓问是先生坟感慨逾恸哭洵书失欧阳蕡对多冯宿许韩两耆旧【许益之韩明善二公】时论推鼎足忆过先人庐白驹驻脩竹周情与孔思小子幸私淑天回晨星稀世乱烽火属心言采芳藻中宵不盈掬太属桓谭九歌继宋玉抱膝独长眠披榛忍南逐
　　游鲤山【旧名由里山】
　　乡山三十三游鲤奠郊南嶻然独髙大秀揜东诸岚土刚蓄炎精厓仄削剑镡我尝挹飞翠逺在沧江潭波涛与伏兴云雾相吐含恍然穆王驾八骏左右又如琴髙仙脚踏朝蔚蓝久思更徽号新喜遂幽探太白赋九华后来成美谈狂歌继其武林涧免愧惭春风緑瑶草秋霜红石楠行将脩月斤为凿避世龛蛟龙正格鬭鲲化谁其堪
　　次虾妾岸
　　朝辞凤巢村晚次虾妾岸起望大角间太白光有烂方罹杜陵苦未巳崔旴乱髩毛掠蝙蝠竹里鸣鹖鴠同曹迫忧悸相视名错唤前途非乐土殊昧贤达算谁家缭崇垣辘轳卧井榦余歌乆凄惋酣宴同清晏宁知楚幙乌不寤呉宫燕萧晨理舟楫回首重悲叹
　　游梁鸿山简孟伯茂巡检及其子爚
　　求田泰伯里卜室梁鸿山山雨微洒尘清风满柴闗竟夕上山气破晓开苍烟树合隂防茸硙縁石巑岏桃花照春空渌酒生红澜鹤去瑶池苑来绕青琅玕本非神仙流得尽霞外观故乡久芜秽何时得生还当时歌五噫闻者心鼻酸晤言同游士伯鸾在人间
　　望大小贡二山
　　大贡如大人小贡如小臣大人方正笏小臣亦埀绅太湖七十山而此我所珍清淑萃间气端厚凝风神岳露莲一朶海偃月半轮遥分马脊秀近夺蛾睂真岫幌敞素夕云葢拥髙晨深容虎豹隠幽絶狐隣将军【山名】虽相望邈若越与秦我行柯村外紫翠忽鲜新不无灵异栖飞渡招隠沦汹汹白水波杳杳清路尘芳莼被中沚采之泪盈巾父老昧鉴识谓我诸侯宾我岂诸侯宾均是天王民
　　同郑本初【基】访呉庠郑明徳教授【元祐】俞叔学正【鼎】教授留饮斋中是夕雪因相与联句以纪一时会盍
　　中呉泮宫古广文官舍敞佩衿方休诵【逢】冠带骈憩鞅嵗晏云四合【祐】雪暮霰交响飞帘势簸扬【基】滕六影下上污邪毕洁净【鼎】坱轧周涤荡若将混端倪【逢】无复别封壤飒沓竹末俯【祐】碎兀木本强漏壶咽铜龙【基】城柝卧素蟒氷澌静胶研【鼎】颢气深刺幌香干芸散帙【逢】味永虀冻盎拥褐肩独耸【祐】击鉢技自痒诗盟得寒郊【基】茗饮失粗党路迷梁园邈【鼎】地失程门丈殊怜局驴背【逢】颇快衣鹤氅沈廖度郢曲【祐】浩溔泛剡桨流风注存心【基】叔世入纡想戍遥皲瘃苦【鼎】野旷牙攘好音怀鸱枭【逢】怪物絶魍魉愿追文正躅【祐】不辞庆厯党层甍庋诸经【基】直道扩羣枉新知春兰蔼【鼎】旧游曙星朗谦虚侧臯比【逢】欲寡贱熊掌张灯初筵秩【祐】举爵朋酒飨黄羞登俎柑【基】白荐作羮鮝叙齿先一饭【鼎】探钱罄余帑清宜禅僧分【逢】瑞许贤守赏螟蝝殄无类【祐】来牟熟有象隂褰天光发【基】阳复履道长髙视吞八九【鼎】独立配防两幸敦君子交再极尼丘仰【逢】
　　青青孤生麻
　　青青孤生麻不假防松柏贞茎瘁蓬藿物性还自直汝州曹彦可大字擅乡国蛟龙出笑谈云烟湿墙壁强逼书旗号怡然别亲识心正笔不回骨冷血化碧日落河岱迥野史实我职事传奏太常四座为变色瓦全一时幸玉碎千古惜端人何地无安得环辙迹
　　葛虚中丹房雨【一本有坐字】迟刘道士
　　仙都十日雨湿蒸致微疾凭几问金丹扫地焚苍术蜗行乱艸上莺隠嘉树密不见刘崇虚萧斋坐扪虱【一作膝】
　　故礼部侍郎古括范公挽辞
　　公讳【阙】　字君泽辛酉卒年七十有四
　　凤凰无凡雏麒麟无凡驹鸣冈【一作岐】与产渥必待天人孚侍郎唐相【履氷】后括谱逺通苏【与文正公同系】父【一作甫】晬服斩衰母孙训以儒长授父秘易律厯百氏俱宋亡邑弗靖徒步谒索多【元帅名】计聴魁就戮田里释千俘世皇既召见神采动玉壶贾晁不世遇京管并驾驱尝谓国修短乃系帝贤愚暴虐亡嬴秦仁义治有虞众貂制裘防八珍继醍醐【一作酥】宫炬金铸莲禁地青为蒲恩光去天【一作裁】咫所器嘉言谟一荐十七人乗遽将临呉梦母报已烈戴星戒归途抵闾如其梦孝感惊妻孥江南范秀才名自九重呼大用本天意小史应时需【谓除编修】凿凿正统论歴歴编年图【时相欲以本朝继金为正统公言金兴宋中而前亡不可继也】倡【一作媢】者虽得沮士儗古董狐成宗御六龙万象新洪炉超迁五品贵两省埀范模【除浙江江西提学】屣倒张中丞【珪】手握彻大夫【理】仪曹试经济政府匿瑾瑜逺引卧云壑独洁辞潢污茧室客暮醉鲤庭子朝趋【谓公幼子成】笑命説三礼翛然竟长徂北风曰云凉绕树莫匪乌屏营兽居野盛徳仰在予族贫均家财兵乱全姊躯何幸览遗稿追招【一作挽】为操觚
　　故南台治书侍御史刘公挽辞
　　公名贞字庭榦晚号知止翁辛丑年卒寿七十三
　　鄙夫昔避兵船居虎丘畔注怀臯伯通受知刘公榦宾礼甚倒屣自享非大案顾惟陋白茅期以借玉瓒于时属州陷【常熟】守将病无算袂分裁信宿城破及黎旦承佩都漕章躬先于越窜却缺义救郑张耳寻降汉载纡东浙筹不忝宗臣晏朝廷简勋旧省宪望改观始惩蝮螫手终如馵脱绊【公尝任浙东南台侍御史以刚直自见因劾奏大臣为朝廷所谴故云】八闽假游遨花明天机段幔峰露浸浥镜水雨徐涣决老归善里翛逝神不乱惟公家益都先世彭城贯氷槩操清苦厓壁气魁防故吏记石画列郡服山判骎骎萧曹业咄咄顔柳翰歴四十年进退符易彖几多固名位桎梏死狱犴少挹贤达风足免赧恧汗青徐陇尚隔霜霰物屡换蓬深仲蔚居地冷中散锻安贫庶全生酹酒重三叹
　　故秘书卿宣城贡公挽辞
　　公名师泰字泰甫号玩斋
　　公为天使时弭节大江北上以祝帝厘下以访幽侧邦侯首予荐遂命屏棨防身先万人礼縁重三生石君山视吹台酣游小八极诗厠李杜间文入班扬列家贫及亲老临别深惋惜既自持节还奔波殆如织退然不求进牛衣方偃息荧惑犯嵗星虾蟆瞰眀月折箭河水清挥戈烽火隔震泽定逾年中原平一日帝曰嘉汝勲公辞不堪役诗书化斥卤清慎奉王国贱迹何足称常恐瘝厥职阮籍任放旷邴原病刚直蝇骥信可依鹏鷃各有适丰城张华剑柯亭蔡邕笛此物甘弃材志士感精识青宫念师傅宣室思讨益不意狂风加图书寂东壁南湖墓木拱盐海甥舘辟云车从空来鹤语声恻恻安得公降庭为碑表先徳【公尝许撰先库使墓】
　　故遂昌先生郑提学挽词
　　处士星夜明先生生严州【阙】　　　　伯氏目渔搜笔绣丝五色花様从骦求器大晚始成两壁东诸侯【谓太尉张公】蹇予谢通显客隠琳宫【阙】偃仪杖履声【阙】过话旧游
　　幼迁西湖学淳祐余前脩【阙】　　　　　　　　间弦歌继觥箫甲科赵期頥【阙】　　　衣躬抠隅览姑苏台遂成贾胡留克庄【亷使榦】币逺至兼【阙】　　礼逾优家立四壁寒身视二顷秋健儿俗【阙】　　儒时赘瘤而父我所铭傥死思我酬凉日照银杏风鹤层云头罢酒一笑别仰俯嵗忽周超超郑迈【阙】　浩休缅忆分
　　教日示藁雪灯篝联轩孝义什磊落数名流【阙】行世未能诗挽泪莫收郁郁石门山故陇阻且悠【曾祖克宗西川经畧使祖开先知道州永明县】橘霜净屋洞剑虹光虎【阙】好于【阙】　柳【待制柳公贯】辔逺拉虞【文清虞公集】黄【文献黄公溍】辀超然地下乐邈矣尘中忧
　　故江淮【一本有财赋府三字】副总管致仕彰徳路同知章公挽词
　　公讳元泽字吉甫晚号归来翁己酉生八十五卒
　　大盈合呉淞古镇夹龙鹤【二江名】公承郇国裔【宋文简公得象】甲舍联碧【一作里】落十七职将命【谓首擢中书宣使】万里同纳约周王旧辙环彷佛迹马脚稍迁和林部争识炎方鹗区脱罢章程留犁挽醍酪煌煌日月衮岩【一作岧】岩丝纶阁鸣莺落花间及兹壮游乐书从亲所至每句辄应诺丞相以孝闻三命日舞跃千艘贲沪渎别乗过乡郭幰飞湖山云民苏江淮瘼庭闱累封郡昆弟四担爵埀老告老归鞠奉如昨五福世独备盛事天畀作义庄罗檿榆黉宫丽丹雘【公建清忠书院】孤臣杨艾【一作文】载慷慨生死托故侯踵青门耆英尚东洛急促众断贞固金自若忆予避地初霖潦船久泊晒书借场圃田畯为悚愕感公遣使候张具厚非薄及见契一言匣剑砥砺锷不图授葭莩【予娶文简公从父团练使文彬十一世孙女公为文简公十一世从孙】遂忘羮藜藿大儿娶甥女【儿掖娶汪月山宣慰孙女公之甥女也】奠鴈殊中雀呜呼公云亡客泪溅素幙河阳逺巡狩海上掀鳄房杜遗后悲荣名挂寥廓
　　故南台侍御史周公挽辞
　　公讳伯琦字伯人号玉雪坡真逸寿七十一
　　周公【一作氏】饶望族自宋世徳茂长林卧麟冈山脉萃芝秀笃生侍御公犹駣在天廐襁抱器大父【振山先生】青佩齿国胄诸经内沦浃百氏旁研究鸾凤暂枳栖鸳鹭寻羽簉氷衔十职馆相府六衣绣荐掌西曹兵两聴南垣漏滦京侈篇翰海岳肃笾豆太子端本时古传躬口授遂致问龙寝罔或爽鸡候江东遭乱去呉下为时救非同使尉佗常存谕廷凑时将臣寓公埀白竟拂袖朝廷整风纪坚志起不复嘉鱼兼莼菰小坞矗岩岫短巾杖琅然消揺几心噣齐云楼始燬承露盘既覆新亭对泣暮锦衣独归昼禄赐无赢金乡饮惟醇酎含凄歌黍离委顺正丘首孔戣真伯仲张纲孰先后逢也楚狂人频年展良觏拙诗序髙文家训赞大籀楷书河清颂俨若临九奏兴来赫蹏牋往往法急就数谓麋鹿姿合置文王囿桑枢原宪贫饭颗杜陵瘦有怀感长笛无才传耆旧玉雪梅花坡寒尽想春透翛翛豹尾车昨梦过圭窦朔庭烟草丰灵其祐巡狩
　　送丘阜之江东省大姑臣节妇同上海广福寺讲主璜石壁南阜道院姚草楼外史赋【二诗附】
　　船头柳条碧船底鱼尾赤寡姑断徽音老父同胞忆父扶五尺藜姑埀双鬓丝何况乳养恩在子年龀时子行为姑寿乌鷇期回首毋使老莱衣淹湿长干酒
　　青丝骊色驹秣陵慰长姑姑孀三十年于义毋不殊严君聴郎去躬奉双白苎外表贞素姿中防离忧绪姑感亲亲情报之玉佩珩游子雅不好前多狭邪道【右瑛赋】
　　丘郎一幅布帆风云省大姑江水东仙家二月碧桃满人世几回青草丰练衣如霜髩顔好见侄身长念兄老千里书还墨未干三茅峰髙云可扫【右姚赋】赠沈畊云
　　佳士谢利禄心耕九山云雨余暗流泉石田上絪緼不与牛马运甘同麋鹿羣千日酒春熟黄鸟醉中闻
　　题【阙】鹤洲所藏瞿睿夫钩勒兰【有引】
　　睿夫名智娄江人博学善诗以书法钩勒兰尤妙絶为太史黄溍提学段天祐编脩李孝先外史张雨所友重累迁文学官摄绍兴録判寻弃去
　　我梦陪羣仙凥轮神为马阻秀苍梧岑集芳洞庭野水云秋澹泞月露夜清洒画者何如人冲心良独写题虞奎章赠刘希孟先生琴序后【有引】
　　先生讳世贤宋丞相忠肃公四世孙中书舍人朔斋之曾孙也先生承世家流风遗泽以琴専门著称名公间戊寅嵗留江隂数过家君欲以平生所得意御风骑气二曲授逢逢时笃志读【一作诗】书每告以授未晚也今先生殁已久矣窃尝怪嵇康之广陵散靳而不传及濒死方自悔责先生斯二曲葢不在广陵散下推其盛心贤于康逺矣辛丑秋先生之子伯容仲礼防逢于云间曹贞素故第因谓先生过爱若此伯仲欣然取琴为奏前曲各一行且出奎章虞公琴序示之日愿述序后为来者美谈逢述已复请诗诗曰
　　葱灵日披猖章甫遂沦坠联翩忠肃后相逢良深器英瑶出璏璊珠星见旒缀横琴贞素舘心神翛遗世薄云行兰臯清露落松吹而翁久仙化难忘二曲义伏读奎章文如坐防龙肆广陵无遗响良冶有贤嗣尚愧柳柳州执笔先友记
　　山中词四首赠邓筠谷链师
　　溪风过微雨岩花裛幽芬不意数声磬惊起半檐云龙虎严守闗天人真与羣乐哉居山中木石符篆文山升月数尺水木弄妍光适来清泠风吹落沆瀣浆石上瑶草气涧阿丹霞房猿鹤不我猜朗吟自成章碧寥含霜色石林散秋清羣峰金仙髻一瀑玉女璎樵牧烟外语鸡犬云中声防心采芝茹何辱复何荣五官谢纷挐万象归鸿蒙乌雊瑶水上浴旸谷中永却班白毛飞步玉雪童神功妙何测林壑遗清风元夕夏老圃席上防全希言张如心沈伯脩诸葛彦飞蒋蕃分韵得马字
　　华月照广除春寒薄生野新欢念仳离余绪陶文雅萦歌竹叶里头影梅花下大笑市童痴风灯走人马
　　题竹石幽禽
　　霜禽啄梅花片片乱香玉惊着乳鸠栖飞下琅玕竹画得诗家妙物趣方两足诗画意俱忘闲庭草交緑
　　席防山先陇图诗【有引】
　　山本黄山东峰之别名距江隂城北六里与马鞍山相属曾祖昌谊先生大父潜昭居士大母徐氏先君库使妣李氏【讳靖真】墓东西相望焉至正乙未冬不肖逢不幸避乱于外寖五年矣顾烽烟辽隔不得以时祭扫因托江东提学雎阳朱泽民为图江浙分省郎中天台陈基为序仍自赋一章示儿掖摄拊用永其孝思焉
　　春林乌鸟啼墓上开棠梨清明寒食近子孙各提携行行黄山道山光明素缟脔炙奠酒浆罗泣纷拜扫幸得缓缓归及此风光好频年丧乱苦莫甚我乡土连村十万户存者仅可数石羊石马羣亦已卧榛莽于乎我先茔目断魂魄聚木落气返根天寒水归源豹死义首山狐死首丘原汝曹昧斯理茍全奚足论作歌兴孝思不系图画存
　　得五妹消息因寄一首
　　阶庭玉兰树开花属春暮雪艳曾几何风吹辞本处玉兰岂独尔有妹钟陵去生死誓同夫路难不复顾大江潮两程想到石头城团圆便足乐贫贱莫闗情汝嫂目新暗汝兄病犹婴乡村文史【二村名】间菟裘庶其营为妹向夫道归农小山好班超万里封燕颔非草草
　　喜长女孟芸至
　　女兄相继亡女弟复异乡长女忽归宁庶寛离思肠去年中呉围锡城屹孤望大势临叵测薄命全彼苍二雏抱且携嫁余素裙裳泪添新啼防瘦减旧容光为父致桃茢为母具兰汤汤以沐香泽茢以祓不祥五暑风送音一朝春满堂彼美緑牕芸蔓叶萃严霜讵不欲终防物性托东阳良人固贫窭老姑尚康强桑青麦云黄燕燕双回翔
　　读郭孝子传【传附】
　　堂构【一作髙堂】务崇基士瞻【一作俗士】务峩冠文辞外风教市娼衒春妍有宋郭孝子负母乱兵间白刃加害母恳拜泪涟涟天地鉴素闾里庆生还相望乔梓防各终樗栎年守臣上厥事防典遑所敦章公老太史心恻尝笔【一作笔偶】援迄今歴两朝读之竦如存浩浩元化流忽忽世俗迁慈雀巧织巢安知凤孤骞兴歌非为郭期共作者言郭孝子名汴字失其传临江军新淦县人也建炎间敌人深入盗煽起汴居县东南五十里盗猝至劫汴母责窖藏物既脇以火加酷焉汴泣告愿以身代盗义而释之郡以闻防行在务殷防典未遑也汴没始有表其墓者凡郊赦县令奉诏祀焉庆元中南郡章颖撰
　　读吕节妇传【传附】
　　徳人言足征文人言多靡绯桃艳阳花冬青嵗寒抵孤藤万嵗名所以松上倚于乎吕节妇丧乱全幼稚马不被二鞍中心犹止水长终复何言见録顔乐士【胡斋名顔乐】士贞妇洁并金婺光有炜荒园雪久湿败灶烟稍起呼儿读遗传清风生颊齿晚来兴弥髙聊歌续貂尾节妇吕氏婺州永康何颀季长妻也何为郡着姓吕氏名清年二十九季长逝去有一子二女子述生甫三月时江南冦盗充斥人死兵戈者十七八吕氏能保有其子若女且全其家人劝之再适氏白誓曰马不被二鞍况人乎有死而已闻者疑笑后卒遂其初志郡邑长史文学博士奉防备醪饩礼币表其门同里胡长孺撰
　　读贞燕记有怀鲁道原提学【记附】
　　天涯老孤臣想像赋贞燕空梁泥屡落故渚氷自泮影托明镜鸾梦接长门雁飞云轩不归自语清商怨元贞二年双燕巢于燕人柳汤佐之家一夕家人以灯照蝎其雄惊坠猫食之雌徬徨悲鸣不已朝夕守巢哺诸雏成翼而去明年雌独来复巢其处人视巢生二卵疑其更偶徐伺之则抱独之殻尔自是春来秋去凡六稔观者哗然目为贞燕云长沙冯子振记义邓
　　吾乡有邓添千里负主骨晨夜窜草间宛转皆盗窟胼胝苦何辞性命间一发日车昏荡祲虹晕或抱月魂气相冲搪鸟兽亦獝狘经过百战地青春暗消歇深幸主有灵全生及城阙主母悲喜集流泪心激越主妾事他人空庭自花发主昔为龙蛇公论不可没但感衣食恩疎戚均赏罚在家为义奴在军为义卒庶几衔土乌尚愧击蛇鹘凄凄荐霜露晳晳上参伐不见秦舞阳悲风动天钺
　　赠黄将军中奉其故主将穆尔古苏判枢母夫人归呉分韵得烟字
　　丈夫重知己富贵浮云然壮君仗公义歌咏儗古先报仇韩张良却敌齐鲁连昨者迈院判树羽涂山巅三苗丧精魄万民归陶甄斩马柳鄂州饷客郭通泉外蕃久侧目台谏实搤咽长城乃自坏白气贯南天君辄讨有罪鸱鸦厌腐肉贼围亦溃散畏君亲披坚黄金双佩刀福祸划回旋挂之祖道左泣挽士五千梅花映素衣独上东呉船念彼鹤母哭儿萤案前萱艸暮晷迫薤叶春露悬岂无一犁牛躬畊石湖田日惟劝加餐乐以卒嵗年今兹丧乱际俗坏教益朘式瞻伟事业前后何其贤大泽氷已泮舟鲛并珠蠙我幸揽余光校讐圯上编赠君当载驰为国靖烽烟
　　上党有寡妇【后至元二年】
　　上党有寡妇秉心义且贞誓不暴夫恶甘受杀夫名频年用缧絏五府来公卿惟中李柱史哀矜得情剖棺重验尸胸骨金珥横故主认失物茂宰崇门旌太行眷中原黄河流元精仁风庆云被麟萃芝罗生地秀钟壸仪四方扬颂声遒人傥鸣铎好自姚都城
　　排难行赠王子中
　　相如全赵璧子敬存家氊臣子奉君父由来义当然我为排难行期播今后贤至正十六年【一作载】楚氛蔽呉天南台塔御史尽室方颠连风波萍浮寄墟落匏孤悬内无蚍蜉援外絶鸿鴈传缩地漫劳想拔宅欲假仙形势转仓皇一日犹三年君闻急友义侧身入烽烟得子猛虎穴摘珠骊龙渊菱花奁影合桂树月魄圆青青骢马驹环珥映后先相防喜至骨欲语翻泪涟报之锦绣叚长谢赋归田遂令鸡鸣客逺愧齐鲁连我时载茶具荡漾五湖船萧萧春隂暮载歌伐木篇
　　弟子篇赠张天椿伯阳
　　俯仰天地间莫重君亲师民生事如一世乱多乖离近托采药游聊以观俗嬉张也吾爱友盛事形歌诗儒先金昌伯受业羁贯时相违三十年再见忘老衰下榻橘隠堂开校莲渚青灯续旧梦緑醴防新卮絶笔俄物化启牖为舆尸桐棺敛士服丹旌表灵輀乡隔烟树逺帆上寒潮迟长路众执绋悉借东风吹其嫠泣痛极感亦随纷纭马上郎结纳帐下儿卒死豺虎间弗免蝇蚋悲师道茍斯立家国反掌治缉成弟子篇忠孝同少禆
　　送中政院判敏珠尔昂霄使淮浙二藩还京
　　采珠极桂海采玉穷氷天志士取功名盍走万乗燕偘偘玉节郎匹马双龙泉恩光赫徼外徳音承日边二府饟事毕再拂瑚鞭别我防鸿亭却话三年前煌煌金虎符婉婉緑绮当时茍顾恋安得登祁连汴河气浑融嵩华青眇绵心驰陇头月目断潮阳烟非比汉中兴尚论周东迁上无劳土木下无媚胡祅六宫亲蚕桑钧轴秉化权本齐源亦澂四方自蕃宣持为使归献庶慰心悁悁緑竹吹粉香野樱红露悬翻翻黄鹂羽影落碧梧牋醉歌北上行宿隂适髙褰壮游岂不美亲老昼锦旋山林访故旧我种呉淞田
　　赠髙彦木【木一作木】
　　有官贵全城无官贵全身贤哉愚全子读书宛溪滨花开迎燕社花落送春莺何心同谷叟甘分葛天民忆昨甲午秋长鎗澒烽尘鬼哭窜中夜鸡鸣度萧【疑宵一本缺文】晨未少农马智实多造化仁向来佻巧徒各已腐荆榛依依越南鸟采采呉下莼丘嫂礼遇至难兄衣食均端居淑诸生长揖辞宪臣誓为特立士白首佩瓀珉与我林泉友视我肺腑亲寒郊隂风迥日落双醉巾浩歌遂走笔世乱毋忧贫
　　赠鲁道原县尹时客授璜溪吕氏大儿振从读春秋
　　河决多横流世乱无完家由来鄜州月照人生戚嗟郎官有故乡宛在桐江涯两边久荆棘孤村自桑麻慨想回文机永夜灯垂花殷勤王母使时复降紫霞佳儿侍元方弟子进侯芭鞶带寒执经防衣日将车并期登龙虎殊鄙注虫虾诸侯不能臣忠义聊【一作抑】尔嘉北风健驷马南斗通灵查再陈喻蜀檄闾里被光华
　　赠南台掾布尔罕仲渊兼简浙宪副察伋士安
　　驺虞谨践履凤凰慎栖息丈夫出处间身名宝金石维时戊戌秋念君苦行役体被缕衣面带岚瘴色义不事二姓葢是稽古力白头一心人乱世成弃掷空凉阊门邸置酒寛愁臆女牛限明河年年会良夕龙津雌雄剑终焉如合璧南垣愧【一作视】儿子愿言加飡食出糟鹅掌红登市茭笋白长吟寄忠愤短策探胜迹部使问山人因之道深忆
　　赠张俊徳教谕彦中録事
　　王陵一代英徐庶百世士功名系遭逢孝诚本天理吾友两孝张其先西夏氏众方冐国姓而独变厥礼兄犹困鸡口弟尝蹑龙尾出处矢弗违安危视同体前年瓯人横猰防越南鄙仰事惟君亲徬徨曷能已挂帆借风姨扶舆拱山鬼艰劳千百状息心饮谷水登堂拜大宾列帐坐弟子鹳雀三衔鳣春氷双跃鲤虽加晋楚富未忍彼易此緑林气凋伤玉雪【一作璧】见秾李殷勤报二难安排书五始【秾李谓李忠襄】
　　赠穷独叟
　　穷隂结长寒木介河生澌旷野独兽号异乡孤臣悲薜衣带胡绳三年限朝仪岂徒无炊火顾有麻斩齐身幸免汚辱言之泪交頥脱急借朱家吊古怀要离遡风酒三酹老气吞郅支誓郀枭獍肉用塞乌鸟饥汉酬张良志呉乞伍员师行歌独漉篇以继从军诗
　　嵗旦未起宋安道税使袖至倪元镇书因述怀答倪
　　不食妾妇鱼宁饮亷让水善学柳下惠鲁有一男子兹辰属新正髙枕辞贺礼忽得隠沦书矍然揽衣起隠沦尽散金贱迹痛扫轨薪吹竹根叶盘具园中荠贫病无一钱老幼逾百指寒云下微雨聊阅晋唐史闵【一作陶】顔何如人所慊饥乞米寄言物外交仙山叽琼蕋
　　常州军幕中偶白免郡儒筑城顿兵之扰凡百十户及【阙】多予义请留不果因谢别一首
　　野青气萧条花落被广路长河血流水祲接淮楚暮金钟古名邦强者今得据重城万工役寸晷百汹惧吾党章句儒奚堪畚锸具甔空四壁在幸复罢兵戍论交义咸敦取别情独遽栖栖马韀破戚戚虎穴度班彪西河间本为生民故一言悟窦融中心实歆慕
　　游昆山怀旧伤今一首
　　丈夫贵善后事或失谋始桓桓张楚国挺生海陵鄙一门蓄大志羣雄适蜂起珠探甓社白马饮浙水三年车辙南北面复同轨量容甘公説情厚穆生醴誓击祖逖楫竟折孙策棰天王诏褒赠守将躬嵗祀翼然东昆丘兰橑映疏绮青蘩春荐豆翠柏寒动棨乾坤宥孤臣风雨猖五鬼铜驼使有觉存【作荐】惧卧荆杞
　　登昆山寺谒刘龙洲墓
　　隂厓鼈裙披萧寺压其左前无容马地而公灵永妥绰有髙世风荷锸誓埋我恳恳中兴论泛泛岳阳舸竹西旌佩间为士非琐琐我来行吟久顾影叹复坐下上百年余同遇时坎坷疎岚冐川暝归鸢跕跕堕惄焉上孤舟星流乱渔火
　　游小【一作卜】将军墓祠
　　将军名珍字文超唐西河人有功业在昆山民至今祀焉
　　时危曳短裾薄游东昆野有唐将军茔肃肃风露下木叶金甲动土花碧血洒居然神兵栖夜嘶石驎马二蛇顾首尾势若无御者当时阵或然威福巫暂假灵乌拂人首疎火散村社湠湠娄江波壮怀托申写
　　读僧惇朴庵松石稿为其徒智升题【有序】
　　惇黄岩人赵宋宗室裔先辈胡石堂门生也性介防不乐茹腥血因祝发为沙门壮游金陵与五峰李孝先并受知梁王一日公引柯九思见柯以写竹遂亲幸王即位独召用柯李后送公诗云月行天中央天髙如屋极中有雪色下土人不识我曾摩其须仙吏睨我侧世人乞毫光密如雾雨塞蹴踏河汉揺汹涌若秋汐是谁知此竒南有弥天释去去不复念令人泪横臆若不能无慨者而公两主名刹退老云间心易笔史有山林宿儒气习佛业师行称于名缁以寿殁今其徒升谒示公松石藁凡如干篇于金陵时事无一及者荣念葢灰如也升予乡子弟也请为公述大畧兼和李一首
　　世殊老复至怀贤思弥极静观惇公诗岩姿恍曾识葢茅白云奥结轸彤邸侧酥酪味殊【作谅】珍葑茆饥可塞翛翛只履迈古渡几潮汐松偃石泐泉对月巻忍释大鹏才亦无山鸡衒文臆
　　题巴延守仁教授竹石【有序】
　　守仁防古氏至正甲申以礼经领江浙乡荐中书下第例释褐出身由是任宗晦书院山长继长二戴书院后【一作复】豪右【一本无右字】占田二顷有竒代流滞十年再中壬寅乡贡第艰于北上丞相达实公权授安定院长平章张士信寻改为乌程教谕累币请不赴明年有大臣言之朝始勅除平江教授时士信柄政守仁遂放游九峯三泖间托写竹石以自见志节在寒苦内士咸髙之予声之诗云
　　广文穷益坚竹石砚池出势却虞人旌籁隠伶伦律渭川春暗雨淇园寒落日凤深苍梧云茅檐花复实呉城破后门生罗育自睦走无锡迁母胡氏葬还书至海上寄唁一首【育字得英】
　　亭长屏前殳州尊停羸马子负后母函相送东门下十年地裂飞翼恨难假雌雄决甫闻匍匐遑一舍日新照归旐山旧余老槚幽闼永妥灵明昊将锡嘏葭长连霜海草白风野披书为起立乱久孝弥寡予病莫致刍西望醑三泻
　　岳鄂王墓木皆南向平江张师正知事命工图之为题一首
　　昔侨嘉会门尝谒鄂王墓二朴俨乔梓十八松夹防一壁青天豁半岭灵籁度席然巻旄头槊若列武库势回退飞鹢神怳独屏树适来卉衣巫载陟苔花阼遗像虽土木快覩犹披雾还乡惊艸昧临冲乏材具思得背搜【一作嵬】军少展常山步忧长家从隠发短嵗复暮溪园黄落深多尔特我顾粲粲岳林图依依栖霞路物性本莫齐英气实攸聚月中剑精起想像罢虎踞以袖敬拂拭老泪忽雨澍成固谢妙工坏或恐内树龙云与鱼水艰哉君臣遇益使澹荡人终身乐韦布
　　过余山聪禅师道场同曦南仲送昭晦岩上人游五台
　　踶齧神骏姿一日千里驰道林爱成癖葢抱才不羁惟昭东余土十载蝇钻纸夜形骆駞梦欲饮流沙水兹为五台别其山絶恼热鹫来照春氷羊角抟夏雪塞向鵙歇鸣启户緑暗樾空中青猊驾云端宝花阙地昔安坐具石壁光素发质多阿罗回回不敢侮凡所相属妄自见性乃悟聪老望归来金精立双树
　　留曦上人会海禅林送体用庵上座游南岳祝融峯
　　名缁五台英将釡祝融峰杯俯洞庭小一螺山容云衲洒飞瀑霜磬度疎松扶桑既入望老对夕阳舂慈报寺长老南岳云画山云图松图各有诗予次韵
　　空山不知春白云莽昏曙幽磬迥已沈诗禅淡自悟溪影流一花月明在双树
　　石间孤生松天涯特立士相看雨滴翠似闻风落子驾言归去来白云满苍苔
　　【阙】　　　以制所撰并志刚夫妇志后【有后序】
　　乱石生畏途浊浪无清浔匹夫与匹妇终始良苦心夫比一寸胶妇比一寸针物性禀自天用去作指南莽莽陈郑郊切切桑濮音麋瓠瓦间复见古瑟琴霜飚飒短褐寒云閟穷隂节母頥相望老矣梁父吟
　　孟志刚者绛人也当忠襄王驻陜刚客授渑池既【阙】汴平图东归计又授徒汴西门无何以疾卒学徒殓未殡妻衣氏嘱匠斧大棺学徒举疑之晓夜更守衣氏乃尽杀鸡彘祭毕恸哭以割牲刀自刎死隣友薛方合诸徒葬之西门外初刚挈衣氏自陈避兵来汴病饥行贩彰徳而汴彰相继陷不相闻二年遂间闗至洛将趋汴访求之俄稠人中有呼刚者刚顾则衣氏也泣谓曰妾旷违夫子市丐庙舍得不戮辱而复聚此天也刚亦泣偕依乡人河南判枢麻李公居焉公尝物色一妾劝刚纳之曰平时吾州南孟氏二百口今惟刚在且无子若不聴我宗祀责谁归刚辞曰有子无子命也匹夫匹妇义也守义俟命尚他慕哉逾年没所性直方每面折人人不之怨尚先生元素葢其师云以制名衡江西人今隠居淇上
　　笋无头【有引】
　　记梦也己亥嵗予游杭丞相达识公用荐者言儗擢为萧山尹寻病还而萧山洊罹兵革始悟笋无头葢尹字也因补是辞
　　夜梦竹笋兮无头精神怳惚兮莫测其由山川容兮风露为愁若有人兮告予不可留茍贪禄兮曷免悔尤
　　书俭徳堂左断石
　　使为砧兮孰配以杵使为砥兮孰承以柱使为磬兮孰编以虡厓断壁絶兮志士独与饥渇可疗兮薇蕨同煮最闲园东复辟荒地蓺以菜麦名曰青圃作青园辞
　　园始荒兮草棘园既辟兮菜麦食新可望兮馑也云除田弗涝兮甔亦有储贤者过兮蔬饭于舍我无嗟兮无谢
　　西霞一首书簳山石壁上
　　西霞在岑慨曰则沈言息予心薄燠我襟西霞在麓睠鸟则宿言驻予足薄暖我目维圣学易维贤知非将泳道涯卒依徳辉载引之领载翘之首愿焉斯霞以化春酒
　　题商皓图
　　紫芝膴膴白石楚楚风泉岚霏交写互吐于四老父以延以伫以歌以舞爰宅幽阻匪幽阻是宅有诛偶语青松渠渠瑶草涂涂简出深居防麋鹤狙于列仙癯以防以娯以啸以呼爰友樵渔匪樵渔是友有适左闾笃生于周考终于刘商不嬴赭斯岂人谋匪人伊天其徳之酬嵗逾迈矣霜雪孔稠我心云鸿曷日云休
　　我田
　　夏涝也予有田在横泖辰字图雨甚忧形于辞焉
　　绵上无闻兮汶阳不治我田孔卑兮霖涝载罹蛟鱓王兮陆为宫天戴地履兮曾饘饱弗充噫假使嵗稔兮孰愈道丰
　　撷于晡
　　撷于晡维蓼及荼倚于旭匪栢则竹风挠林兮露零坂攻苦励节兮愁独往返天道不逺兮汔嵗之晚
　　响石二曰丰钟曰泗磬各刻之辞分置林泉
　　丰钟曰徳瑀璜音琳琅应素商天迨霜歌豳章庆金穰泗磬曰山储英水凝晶戛球鸣激以清文运明谐大成
　　炎风
　　辛亥五月作是年四月十三日得男孙
　　炎风兮赤日载花兮木笔榴一蒂兮三实文翰兮是膺簠簋兮是承尚期兮来仍
　　木客图为董竹林山长题
　　有柯者斧有力者膂孑孑荒寒胡不归处阿房方作鸟回飞翰大索工师山木是刋星奔电【一作霆】驱血指背汗从此逝兮犹马释绊其食杞桋其衣萝葛甚雨疾风匪岩伊穴凉宵佳时满引流霞【一作】笑仰天猩舞戴花予意招之头若为掉程石载秦虽倕罔效药使入海吏隠彍尘风向景从子非凡伦非凡葢仙有道不死式瞻遗容庸敢追诔尚吊尔坑鬼
　　登钟贾山净行寺静初上人栖云楼为题辞一首
　　仰山兮栖间秀吾飡兮云吾攀俯楼兮山上云层匝兮天乐殷响繄髙闲兮憺心迹伊云山兮自主客羃茑葛兮润簜柏寒清凝兮辉颢白一气籋兮上浮八纮儵兮周流邈与鹤归兮弗应龙求浊世翩翩兮富贵可羞将弃违兮笔研杖往来兮苍翠之幽
　　莆溪蒋蕃李硕寿萱堂诗
　　有堂维茅于莆之原有棁弗藻北维树萱厥义何居味性滑温母氏飡之百忧用谖子祝福母由天赋善我作歌诗匪颂伊勉维萱黄荣维萱緑荑孑孑芳蕤日清风夷柔嘉孔仪实子之婉悟维萱緑荑维萱黄荣中心惸风夷日清静间孔贞实子之孝诚莆流云长葢后【作浚】于泽堂基云崇葢上【作土】于积学犹殖也萱兮培徳萱兮培徳后叶之昌奕奕【一本无之字】
　　华西一曲辞
　　题杨【一本有生字】士中别业
　　中翛翛兮髩秋步泠风兮歌游睠华水兮洄脉泾鸟浦黄兮独湛湜田穜穋兮垅桑苎丧赙畊助兮由义之府返穷猿兮故林脱孤鼈兮数罟镳联轨方兮狭邪仆坏子不径窦兮有蕙其带野凄露兮天肇霜诵且兮中堂春载阳兮相携河阳
　　有竹【有序】
　　有竹美云间沈徳辉焕卿也徳辉尝从先人游既吏禄于邑多所平反而退隠竹庭之下以乐子易之孝养焉
　　有竹青青匪郊匪坰君子之庭庭不容马杖屦其下风露清洒于享寿嘏有竹离离匪巅匪君子之墀墀不容辀簟枕其幽炎歊邈悠于乐燕休欲穑之食必嵗其力欲徳之植嵗必其百藐躯两间好生则均嗟彼厚禄遑保厥身维竹有穉维君子有嗣尚歌衞诗庸济世美鹊狐答一村张子政穷寒答天变之作
　　有灵曰鹊营巢占风曾谓吾人靡鹊之同有知曰狐涉渡聴氷曾谓吾人靡狐之征吾人滔滔乗马丹毂弗范而驰致颠汔覆嘉林之下黝然寒泉被褐于隠时迈世迁霜露霰雪天其教也贫贱忧愓士胥效也士胥效也鹊狐是蹈也
　　味易杯【有序】
　　易惟四卦言酒而皆当险难之时予备尝焉幸老至矣名杯曰味易仍刻诗杯之槃曰忆昔月初生逾闗众欲兵黑风撄市虎白浪掣湖鲸石筏宵孤露梁山暑病行天其秩【作佚】吾老味易迟时清识其略耳葢未足歌乐之乃载歌曰
　　拘羑兮易演厄陈兮道阐圣迹悠兮莫践未济与坎兮困需姑味酒兮吾生之余海月其亮兮天风其徐贪山歌闻门生薛复田庐其下怀归感昔赋以寄之
　　乡山东遮兮犬牙衔屹神秀兮奚名为贪我尝径度兮加策钝义不留兮士之攸嫌圣过盗泉兮忍渇弗取墨舍朝歌兮孝去胜母处独絶嫠兮殉节死欧饮犊上流兮尚推防犊口彼皆然兮徳维其有夫圭玷兮贵铲衣垢兮用澣愚莫愚兮怙恶贤莫贤兮迁善于兹山兮有隅尤介若兮不污顾依本兮美物更曰亷兮匪逾羣分兮彚聚绮黄【二山名】宾迎【一作逆】兮君【山名】望江浒鲤【山名】游龙兮前騛防殿跑兮鹿旁乳【事见郡志】岚防睨兮含丹昕峰髙寒兮洒翠氛乃储云兮蓄雨不屑泽下国兮【阙】气饙如兮孚尹草丰缛兮水润液猿鹤胥来兮豕蛇遑息嗟神往兮梦归畴缧予兮药石紫芝兮商顔炜客星兮富春美璞玉剖兮荆冈惭蕙帐虚兮钟阜耻誓将岩栖谷垦以彷佛夷展之趍【一作防】蹐兮二三子兮操杖几尚【阙】笺兮飞亷谢山灵兮躧履
　　林泉民歌赠无锡张相梦辰枢明经脩行累辟病辞
　　若有人兮西神顔薜萝屋兮松桂闗佩诗书兮服仁义擘【一作馨】斯揫兮采是閟穿虎穴兮攀鸢巢洞扉呀兮泉响交山鬼啸兮木客跂光矘防兮来云旓琴白石兮自抑郁兮谁【一作子】宣楚狂去兮苍姬衰商绮隠兮嬴炎烟文与道兮就陨孰千钧兮一发引睠枯落兮弗防加斧斤兮曷忍百实秋兮三秀春老益学兮乱能贫信礼乐兮在野天将启兮遗民
　　石林一首赠琴友刘仲礼
　　何山无石何石无林石崇林深有我有琴三代礼遗音则雅乌有【一作乌百】斯骞乐莫知者石气上齐林沐时雨流液茑萝被泽兰【一作蘅】杜白露既滋苍峭黄萎龙蛇伏坁嵗聿暮而玉攻材搜我卒怀矣无愠无闷庶几君子题戴崧先府君良才讳善行号苍山处士小像【有序】
　　嵗己亥兵薄括处士命子崧挈母先入山及返迎处士兵大至熸城崧冐燹触刃濒死者屡且哀告军物色父所在害获免时弟洺将处士窜溪南山处士谓同难者曰吾一褐以老未尝垢与其蔓艸同秽不如沧浪清之独也径投于溪洺救不克亦死崧匍伏与母葬之武溪原以洺祔躬庐墓余十年而怛之痛思慕之切犹一日也复绘处士小像托前进士顔守仁征挽章永嘉曹新民教授有曰菊带晋愁香不改松轻秦爵老犹青予曰
　　兵贵戢兮不戢何为父蹈水兮声【一本有余字】呜悲由也尽思兮裒也废诗惓惓于图兮孝亦庶而雾雨除兮神鱼扬鬐魂骑上天兮涅无淄
　　紫冈赠华亭徐克振书其邑丞鲁渊道源序后【有序】
　　克振名振少孤哀大父母保育诲字底成立振克敬克事大父母没苫寝蔬食庐墓六寒暑犹一朝夕逢谓尽礼尽思之道振以孙行之大父母孝矣诗曰
　　眷眷海濆匪泽斯卤岿冈紫土孝徐振所伊孝云何蚤背恃怙维大父子抚维大母子卵襄而抱觿而膝髫塾冠室爱犹一日乃防乃文乃玉乃质侍靡须失大父母胥丧毁瘠痛呻蔬麻凷苫义弗间亲阃阀防逾礼经是循百六十旬绵有孙枝有桐霜寒雨春油油于爰主维户【一作尸】爰亢维宗手口泽存亦目触涕汶【一作从】山始昆江源岷鹰豺仁人曷不人于昭者天相在尔振尚禄尔后云
　　怀归
　　石林兮昼緑野月兮夕缟将扪萝兮采之藻我心兮怀归人谓我兮娯老
　　最闲园辞
　　园有木石予从而景息匪息也景彼其予识园有禽鱼予从而心娯匪娯也心彼其交【一作友】予岂曰车无脂不良驱驰岂曰马无羁及此阽危尚慎之哉草露之滋
　　芝辞【有引】
　　逢寓隠乌泾之三年七月望命儿拊薙后园灌莽报有异艸在椒之下即而观焉葢芝也作芝辞
　　有芝英英在园之东轮囷云章白郭相吾不知为妖为祥于乎猗兰之芳圣人之伤圣人之伤小子之藏
　　题留侯小像
　　汉髙三尺剑子房三寸舌刚柔两相济秦降楚复灭君不见乾坤狡飞鸟秋脱使子房无世仇箕栖颍饮老则休
　　埀钓图为穷独叟题
　　麾扇渡头芳草多投金濑口水无波非此水不投钓非此草不制簔人心其如忠义何
　　史骡儿【有引】
　　骡燕人善琵琶至治间防上幸上使酒纵威福无敢谏者一日御紫檀殿饮命骡而歌之骡以殿前欢曲应制有酒神仙之句怒叱左右杀之后问骡不在悔曰骡以酒讽我也前和州同知李澄言于逢欲传其事逢为赋一辞澄字中深开州人翰林承防惟中先生从子也
　　虎帖耳豹俛首青天白日雷电走尚食黄羊光禄酒史骡曲曲春风手萧王马蹴滹沱氷亚父玉碎鸿门斗凤凰铩翮蚌珠剖赵女舍瑟秦娥罢饮中八仙方下来御沟溅赤花飞柳君不见龙生逆鳞海岳寒呜呼史骡乃敢干和州孤臣説旧语梨园弟子更新谱
　　送日本僧得中游庐山
　　尝歌庐山謡既诵庐山髙谪仙欧九气两鏖后世邈见诗人豪上人毛吞鲸海涛昆蓬嵩华窥秋毫香炉瀑布试一遨五老离立同儿曹三百六十龙象遭天灯络绎长林臯我闻层巅耸峭壁字画淡古鸟迹禹平水土纪功徳庐君以来人靡识盍扪云萝梯磴石摩娑模索为我惜圣神【阙】　酒三乱余赤子甚饥溺安得再赖乗橇力尽九州内为化国回首扶桑长只尺
　　张节妇呉氏辞【有引】
　　呉讳妙宁松之上海人年二十一赘同里张氏子越四载邑大姓以事连坐其父宁泣曰吾父茍无地为解族其赤矣吾不遄死祸延良人悔孰甚一日遂雉经死未克葬征系吏果至闻宁死唶异而去时友生顾彧教授其里乃携宁幼子浩来拜逢请文逢因书此以归之辞曰
　　红羊年黑防月张妇呉俨遗烈九山风酸泖波血二气舛错愁云结百里泥涂昏垫中梅花一树惊飘雪我招数十节义魂扁舟今过西新村嵗时堂上虚鸣佩烟雨墙角余缲盆篇诗为付孝子浩四海薄俗何当敦
　　题姚外史草楼
　　黄鹤锤碎江水声燕子空鏁苔衣生齐云一炬亦焦土草楼宠辱何曾惊草楼岑然玉局涌月流大丹海流汞九天浩气神与游大地八风吹不动琅璈迥度钟磬闲鹤翠洒洒常清寒青精分食野人饭琪花独树雷师坛己公之屋杜陵赋南阳之庐帝三顾君之草楼百灵防万象森罗毕呈露昨者邀醉中山醪羡我脱略元龙豪不知谁主复谁客髙枕东来午夜涛
　　醉赠相子先【有引】
　　子先名礼素精奕比学黄大痴画辄逼真近登凤山睹予旧所题名因作图见寄既邂逅旅次乃饮之酒赠之歌云
　　老生不能臣诸侯却来题名凤山头霜晴木脱壁峭立鸦儿大字淋漓秋于时陈【肃】邵【维翰】隠余薛遥睇中原心耳热两人既仕李河南鴈断鹃啼荣梦歇迩承奕相游兹山三复旧记松萝间野僧有待碧纱防画图已自传人寰君本家西河钟秀西湖曲龙城倚髙寒雁荡濯深渌华亭道阻泛雪船四【一作乗】鳃鲈买梅花前青衣童保进斗酒邂逅意气凌呉天好将金城图略上天子回首共访巴园仙
　　三月十二属予初度时客舍承朱佥枢携僚佐见过
　　我生三月之仲丁长庚辅日当奎星命居旄头身驿马薄有抱负多飘零鹔鹴尝典金陵酒蛟龙幸防钱塘【乙酉十二月予防母榇泊钱塘邻舟多为风潮所覆】鲁连海上隠行歌呉王台前辞下走清齐庾杲廿七种短防刘蕡四三首才名从知造物恶心脏空梦神人剖【乙亥曾感异梦见心脏皆五色】兹辰客舍风雨俱汤饼尚少中蚨正冠试诵蓼莪什冲泥适来樱笋厨帐士弹筝玉连锁庐儿执炙貂襜褕落花防防香埽途阖座气作思驰驱箕不以簸斗不仰面大笑真吾徒
　　辞帅幕后王左丞复以淮省都事过举且送马至以诗辞还
　　梁欐难冲城干将难补履歴块过都百战材枉送怀铅提椠士左手控紫游缰右手执青丝鞭身试上文锦韀呉台越苑山浪涌连城花暗揺红烟由来得意虞失脚帅府元僚早辞却方图安步傍林泉敢许横行向沙漠野庭憩马荒鸡鸣马思故枥雄风生殷勤目送便上道驾牛万一至南平
　　登君堂【阙】奉陪秦景容郎中太夫人唐氏八十寿席
　　登君堂拜君母坐君右酌君酒君冠切云藻火绶刲腴割鲜会昆友霞觞载称载献寿两行蛾睂小埀手鼓吏蹀躞进轩牖清歌袅袅丝萦藕凤蜡龙香上纠极南老人星在斗老人郡封福如阜饮寒食生异白兮孤孽疏逺及奔走隂煦春育同亲厚圣经贤传萃渊薮座间雍容不去口妙年胎教君腹受所以巍科谈笑取君言世运厄阳九甲第纷纷没蒿莠湖田二顷宫一亩谢超宗儿孟光妇卖金养志恐少后孝行既至仍引咎嗟予遭乱墓失守贫贱郁郁此居久伯符公瑾骨已朽丈夫意气谁不有愿坚道义莫背负公沙昔得交杵臼夜阑青乌巢堦柳微步淩波动鱼笱我歌跌宕君聴否出门大笑霜钟吼
　　赠醉墨生徐贻
　　君不见王勃醉墨腹稿成张旭醉墨草圣鸣生也醉墨心醉画落笔迥夺天人精首法米南宫继习北苑董试临老阎职贡图头飞鼻饮欲活动去年传马大夫黄冠野服贺监湖今年写钟进士絶行髙名鲁男子不图木落黄龙湾写我弄月扁舟间醉墨生复何有胸中鱼鸟在沼囿所愿淳风化日回上为至尊千万寿千万寿良有时殷髙旧貌版筑相汉显曾草云台姿匪生是望将谁期生再拜生再舞一尊来防最闲园三花且对江珧柱
　　秦笔妻【有序】
　　笔予里人也乙未乱挈妻依同郡朱判官璚居呉中笔病卒贫无以敛朱为具棺衾且思所以防飬其妻妻觉泣谢曰良人笔生以艺游搢绅间诗书礼义之教妾亦与闻之矣妾以未亡洊有累于乡长者在长者义妾其于义何朱加慰之夜漏半哭益哀遂自经笔死所朱为合葬焉
　　良人卖笔芙蓉市交接无非大夫士诗书礼义言熟闻氷霜松柏操奚云乱余良人死君托恤寡见君尤不恶愿君葬妾良人边梦中双报笔如椽
　　题杨孙仲桓芝泉亭
　　仲桓年友今儒者双亲【父约山先生平阳人母华亭陆氏】迁葬神山下厥土骍刚位巽干佳气絪緼腾紫烟紫烟经宿未曾散周产瑞芝旁涌泉芝泉亭开但读礼地匝红云石流髓中心一念十五霜孝格上天方有此君不见道傍骼胔厌鸢螘闻风或掩蔂梩取
　　奉赠崔节轩同佥
　　崔侯昨者神与筹黑书脱双溪楼手持使即肘佩印归拥万众雄貔貅丞相飞奏天动色诏佥僧台安禄食思家逺在嵩少山拂衣却过机云宅机云宅绕莼菜碧故吏门生候朝夕珠树三花一萼红华发千茎寸心赤寒波木落雁呌霜山人鼓柂牛斗傍好峰四五青在眼获共尊俎谈兴亡世皇混一埀百载辽金风习至今在会须礼乐本三王庶得兵戈清四海今春三月黄河清草泽正尔龙蛇横袖中有颂未敢献且浮大白陶余生陶余生浮大白醉里狂言俟不责杜陵晚遇张镐知谢安元是桓温客朝廷念乱徴老臣早济斯世康斯民慎勿便荐【一作江湖自适】王山人
　　简完杭州时久雨三边有警
　　呉山十日云晦防雨声长驱如建瓴慎郎闯市蚌鲒生罗刹【钱塘江旧名】汹浪魠鱓腥枯株产蘖诧芝菌总为爕理乖常经黄童白叟病涂炭仰首愿见台阶星朝廷分寄属邦牧况君牛刀新发硎曩年步取双珠虎兹辰坐享五侯鲭疎红小翠集燕寝长杨髙槐连马坰南来獠气一洒豁万室半起炊烟青夫差茂苑已入楚防稽孤镇余岧亭乌龙【山名】陆沈婺陨石舍葢堂奥栖流萤重闗借问竟谁守几夜急度军中铃左车未少井陆【作陉】计孟坚不惜燕然铭我居漏屋漫忧捣天末殷殷收奔霆闻君多在达相侧必也有道安生灵呜呼亦必有道防边庭
　　奉赠秦郎中时卜邻横泖
　　我乗太乙舟偶过袁崧宅平生两青眼喜见有此客客从胄监登桂籍日下名齐云五色蹑鳬峩豸十年间附凤攀龙万方赫八闽郡县苦兵革老弱转为沟壑瘠草中冦窃侦天险阃外元勋劳石画斗南使星夜流白献可替否承帝责花门卒就鈇钺诛木湾荐贡珠琛舶流亡复业军给食萱树堂思茘枝陌陈表情同李令伯还家事异徐元直江妃凿氷跃鲤鱼橘包笋脯罗前除雁行衣防互劝酒鹤发埀珥犹观书奴躬畊稼婢织絍座右章甫无时虚王珪房杜早交结愧我孤陋才空疎丈夫生晚世曷补坟墓亦已成榛墟行歌考槃赋遂初山妻操臼儿驾车卜邻老傍曾参垆
　　题华亭赵氏双庆堂
　　双庆大字三尺余书学博士米老书银钩鉄画焕华扁野鹜家鸡随墨猪南垣从事宝藏久题封逺寄赵隠居隠居夫妇百有七十嵗慈顔童若道气神仙如雨灯的的夜犹绩霜发萧萧晨自梳平生种徳还种树坐见葢拥于公闾大郎卖药隠城市小郎谢吏归村墟小郎奉觞跽进酒大郎帣鞲躬脍鱼今日何日席不虚水苍佩映青霞裾鹅羣池散晴雪满燕子帘巻薰风初膝前玉语兰解笑柳拂九秋花围舆一门四世咸在侍众宾属我留琼琚我从去国至避地目治多难常欷歔乃翁全获福善报伯氏仲氏尚慎终名誉伯仲载拜答颂祷已闻帝梦游华胥
　　二胡节士【有后序】
　　列仙之癯山泽儒连璧回映清氷壶一寒太髙黄道士一贫不謟罗司徒古来夷齐砺风节元方季方方轨辙祥麟威凤不可招断霞落日鸦明灭
　　二胡节士婺之永康人长穆仲次汲仲前后并寓杭穆尝风雪髙卧午未启户道士黄松瀑至扣之曰得毋饥乎穆曰不饥得毋寒乎穆曰不寒黄别去见宗阳宫真人杜南谷言其状急馈米酒绵炭复虑不受不敢过多及馈临穆曰此必松瀑与南谷言济吾饥寒吾固不饥不寒也卒不受汲一日文敏赵公来求撰罗司徒父墓铭楮镪百定他物称是汲曰吾岂为宦官父作墓铭辞之时絶粮一日矣后赵文敏挽诗有云泪湿黔娄被心伤郭防巾槩可征矣黄台人杜当涂人咸有髙行兼儒雅前乡贡进士钱唐钱惟善云
　　目畊轩【有后序】
　　身畊劳百骸目畊劳两瞳身畊口体常不充目畊奚止谷在中所以金肃氏目畊俞塘东满牀破书一亩宫傍若万顷秋云空菑畬经训信有获卤莽心地知无功生徒下淑亲上侍束脩自足菽水供迩来种学道且熟虾荒蠏兵嵗洊逢禆官旁午稊説横牕鬼出掌灯揺风卓哉金肃心不动却访谢病还山翁翁尝舌耨苦少助忽惊岩电超吾戎于时野净啼饥鸿江月賸照梅花篷畊耶耨耶姑两置暖腹试强新舂红赠言纬象不久聚奎分当与李公平章前后相辉隆
　　李公讳好文字惟中开州东明人幼力学家苦贫夜就隣之磨坊灯读书凡十余年靡少懈一日值雪抵村舍媪贷斗麦【一作黑】菽媪却曰子奚拙畊公曰吾目畊耳其意气自若也既谚曰目畊夜分李好文后以明经登进士第累迁太常博士会至顺皇帝祭太庙乗马至里桥无敢谏止者公膝行阻桥曰请皇帝下马上如之百官咸悚惧上入问左右特授礼仪使明年丁母王夫人忧至正间权国子祭酒从容语上宜躬祀孔子上敬纳之丞相奏重臣代由是命丞相代祀【一本有太牢仍以羊千角他物称是用勉励弟子员句】未几上丁夜台中丞耿屏驺从入与观礼弟子员误遏之翌旦耿督刑部问所遏者一监骚然公曰中丞弗原其误乃欲施鞭刑耶遂解印丞相以闻耿诣谢乃已【下有其拜御史平反上党义妇狱在谕徳太子议拜如礼始与之见位省台辅賛以道中外师重句】尝进所撰礼书若干巻官至翰林承防致仕河南平章卒从子澄为予言之故予録以为肃劝肃尚勉之哉
　　奉寄乌延子忠亷使
　　君侯昔守常郡时九箭河头喜相见眼惊烽急未深语城郭一夜寒暄变壮哉阳山土著民能为君侯独酣战春颁王正在田野坐卧长对天北面闗梁既撤元气回赤日焜耀浮云开五花仪从紫色马掲罗葢拥呉门来中朝大夫録殊绩南省丞相收遗材方瞻福星照苕水又报清霜飞柏台柏台有诏新整饬十道司存咸率职似闻青宫急中兴尚恐岩廊事姑息频年淆乱甚隋季在在谏官当任责君侯素是骨鲠臣麟角凤毛为世珍国家湀辟旧言路白简实封宜上陈西湖二月莺花辰画船不移空緑苹几时重逢下车揖乞我湖隂埀钓缗
　　乌泾书所闻
　　炫昼桃花缟夜李阳和薰蒸露华洗托根上苑八十春泛艳御沟三百里香深影密觉漏迟舞队暗消云气紫惊霜忽薄万年树花神争随北游豫细草青粘南马足长杨雪睐征夫目闻者不为此叹吁月姊赤脚驱长途行丐尚有天黄姑
　　范氏义夫贤妇辞【有序】
　　范琦字子善父竹坡居士世杭人妻瞿讳慧贞尝粥首饰奉师教子毅宜立及殁琦年四十或劝再娶曰娶为宗祀计也吾有宗祀矣既子森嶷儒侪间丁时棘艰毅恬守乡陇宜登至正已亥江浙省备榜进士授华亭学谕立隠居教授数荐辟疾辞宜立迎父养以卒士至今多瞿之贤而重琦果于行也推为义夫贤妇云
　　竹坡范氏家湖曲有子温良妇贤淑春风于飞堂上燕秋霜连理庭前木三儿珠联业章句甫【缺文一作具】钗环溘朝露有琴永絶鸾胶无衣更着芦花絮古不再娶华与曾何幸到尔遗风兴始谐雎鸠卒孤雁及见【阙】孙【阙】
　　巨笔志墓其音征
　　杨女贞为铁厓提学作【有后序】
　　一夕百年盟鋭然东海寡妇清髙堂欲夺柏舟志坏土争观贞木荣耿耿血书岌岌孝茔比境相望异代齐名旴江天涵白玉京剡峯壁立青云城万松仗夹千花迎仙游微落綷防声并乐不苦神如生君不见西施倾国辱越产故妻求去羞汉卿草阁上琴尊暇授简叨为女史评
　　女贞者铁厓公之从父女弟也讳宜既筓许陆氏子某【一作娶】一夕卒后达官聘之宜誓不嫁母逼之闭重户自尽公尝植女贞木以表其墓曹娥茔天台王氏青风【一作峰】庙并比境
　　阎立本职贡图为章脩齐题
　　古先夏后涂山会犹有防风氏不至诸蕃朝唐何盛哉臣阎躬图毫末备想当是时千羽收日月耀衮星埀旒曲拳屏足僪佹状披发偏袒羔狐裘蠕动喙息咸沾休自天传世知几载丹碧尚照昏眵眸澄怀楼居清可掬罢琴题诗照【一作临】水木名园良畴绕柘湖笃志好在豳风图
　　题蔡琰还汉图
　　铜台春深边草緑琰因名父千金赎残生既免氊裘鬼哀衷莫尽芦笳曲旧时汉妆慵复理感义怀惭归董祀入朝好语乱世雄贱妾不为天地容尔其忠事山阳公
　　右军书扇图为郡守理熙伯雍题
　　老妪蒲葵扇道士白鹅羣兰亭一胜会总未知右军桓温帖中二三语坐令晋鼎安如堵淝水之阵乌足数
　　赵仲穆待制山水为余昆丘链师题
　　大山小山生翠寒石濑峡束流风湍鱼梁鼋卧两厓口鸟道蛇折层云端一人白驹先紫马从者衣冠亦儒雅回睇星槎直上天茅堂却在松林下呉中霅川称絶境赵宋王孙画谁并商家孙子多服周禾黍离离见苕颖我来题画神仙都城春草木稍稍苏怀哉王孙亦已无怀哉王孙亦已无
　　题朱泽民提学山水
　　英宗皇帝潜邸时沈王【髙丽国王】荐君坐讲帷天机复得画肯綮不但怪怪还竒竒太山髙寒并王屋细路萦纡入斜谷却分李靖鬃瓢浆幻出匡庐水帘瀑一时清气千里会两贤中居古冠带檐暝微笼焙茗烟溪声逺合鸣秋籁东西飞阁羣林泉【一作皋】神往怳尔如生猱何从今日老此境便当上界官仙曹君兮君兮吾旧识青骡一去无消息好在灵岩爽翠间荐杞氷绡泼酣墨
　　合淝束遂庵学正为画君山酹月图长歌奉谢
　　忆携蓉城霞【酒名】醉赏君山雪兴酣俯厓面三酹大江月灵竒秘怪不可説回首十年尘土热束卿想像作此图如见当时眼为豁是山杰立皓气鲜四八宾从咸华颠【吾乡有三十二山君山为之主】银涛丝萦料角海【料角地名逺在通州】玉台镜露峨睂烟【峨睂嘴即在君山下】槎枒乱树拔虎崛撇捩小艇吞龙渊樵丁罢斧僧罢磬木瓢一个沧茫前君不见江山元与天地辟有月无人景虚掷昆岷东来几万里衣冠云散三千客三千客后世屡易晓事仅有罗春伯【事见郡志】趺翳鬼照火鼇背苍凉兽交迹君不见采石紫绮裘赤壁洞箫歌乐者信旷达龌龊【一作忧者】将如何嵗云暮矣双鬓皤梦恍茅屋牵青萝广寒白下相杵贝阙鲛女趋鸣梭卿闻大呌当就隠指日莫问鲁阳戈
　　谢彦明宴予西墅姚澹如为予画双松平逺图醉题图左
　　胥溪西堂雪壁立徂徕双松忽飞入节角觩防甲衣湿白帝防气交袭昻霄耸壑争长雄下视棘树婴孩同陶镕自出大匠手防染不借东皇功彷佛子落苔涧响惨澹影扫霜林空灵根如蛇石面走女萝欲拂幽人首千峦连云驱阵马一舸乗仙上牛斗洲情渚思殊未休我赠之歌饮之酒澹如早嵗名家驹【其父子敬尝与赵公倡和】学士赵公坐以隅大厯诗指授永和帖钩摹时康嵗稔多在客龙颠虎毙犹为儒酒酣笑老须松下添我潦倒夫明月满袖春风扶
　　题黄大痴山水
　　大痴名公望字子久杭人尝掾中台察院防张闾平章被诬累之得不死遂入道云
　　十年不见黄大痴笔锋墨沈元气埀絶壁双巑万古鉄长松离立五丈旗蜀江巫峡动溟涬隂岚夜束鱼龙吟【一作冷】峨睂更揷空青间差似胸中之耿耿大痴与我忘年交髙视河岳同儿曹天寒嵗晚鸿鹄逺风雨草树余萧骚风雨艸树余萧骚大痴真是人中豪
　　浦东女
　　浦东巨室多豪奢浦东编户长咨嗟丁男殉俗各出赘红女不暇亲桑麻鹁鸠呼雨楝花紫大麦饭香胜小米一方青布齐褁头赤脚踏车争卷水水低防髙力易歇反水上田愁漏缺谷种防如子金野鸠不衔田防窃草黄衣薄风披披日色照面苍烟姿南隣北伴更贫苦糠籺粉随朝虀阿防送荼相向语钜室今为州府主妻拜夫人婢亦荣绣幰朱轮照乡土羊牛下来鸡欲栖汪汪泪眼数行啼女自身长苦非一归路白杨斑竹西
　　胥门柳
　　今年胥门十一月杨柳青青寒不脱雕戈白马黄须郎朝朝忍见行人别行人呉头或楚尾心趂飞花度黑水避暑銮舆狩未回都人南望思投棰都人泣向都官道塞北江南柳还好风纚露沐恩既殊报答春光愿终老君不闻虎狼之秦六国雄可怜千丈泰山松至今称是大夫封
　　君莫疑
　　日不偏照天无私丈夫明目张胆为龙蛇大泽实同处家富身荣君莫疑亚父还乡遂亡楚鲁连去国翻全齐载拜载献玉东西疑多患成将噬脐
　　今日何日四首留别龙江诸名贵士友时甲辰九月移居横泖【甲辰为明太祖呉元年】
　　今日何日白露稀东家西邻柿枣肥紫蠏登罶鱼上矶大儿借舟女澣衣载迁避地身莫归
　　黄独未大黄精疎瓠壶牵蔓满前除木犀花开隂覆书我独何心亟离居感子载道【作遗】双喜【作嘉】鱼
　　今日何日天风凉仆奴整齐车马光青衿玉佩鹤发黄襍然执酒跽道傍与我面别心不忘
　　今日何日潮大来天风送我帆当开匪君之故重徘徊人生所贵无嫌猜春明再过江上台
　　避地无锡
　　武臣弄兵连西鄙白马东人火桑梓妇女往往殉节死扁舟载家南入呉祭器之外赀无余寸心已逐越乡鸟十月暂食梁溪鱼浊醪泥溅好濡首金印斗大莫悬肘
　　叶公政还金辞【有序】
　　公政字克明淮隂人国初行宣政院都事季实之子翰林直学士蟾心之从子也至正甲午政以浙省幕吏奉布延平章檄转饷鄂阃时丹阳富民束子章先与是役会饮于蕲气合即以兄礼事政未几起赴沔束泣别曰弟今济大江涉重地兄言行笃信愿以赀相托政谨藏之越两月束之友朱率其奴来报曰束不幸入莲台湖遇盗死矣政抆泪曰束已矣家固无恙也劳之去明年事竣还镇江要束氏啓囊缄得钞二百五十缗黄金五十两银三百两珠八千枚衣帛有差归之束氏余钞五十缗黄金五两银五十两珠千枚有朱题封归之朱二氏盛醴馔以谢辞之前国史编修官胶西张复初嘉政义髙为着还金记且称政幼知读书澹利禄尝从平章克池之诸县破兰溪渠魁徐贞一平蕲水寨司辎粮四年无纤芥谴何平章凡七荐中书不报人谓公侯子孙必复其始天道岂独逺耶至是逢播之诗曰
　　蕲春肥羊采石酒君为玉昆我金友夜谈接膝昼握手乾坤意气同髙厚霜风吹芦客衣薄湿云羁鸿飞漠漠蓬牕篝灯照装橐嗟君逺行感君托莲台湖深浪拍银鹧鸪杜若伤心神天生祸乱有今日谁谓交游无古人叶郎还金何愧窦禹钧
　　题谢伯理同知义山巻
　　范公有义田谢倅有义山溪清土沃厚什伍其冢横云间旁分畛域共神道金银无气应长好松根月冷鬼灯花松上风吹女萝草禁烟时节争祭扫多是遭兵去乡保散牲一任野鸦衔焚白还将心事祷旧魂既妥忻往回新骨未掩母悲哀子孙绳绳世种徳尽买九峰为夜台
　　题钱庆余绫锦墩
　　华亭东有蟠龙塘塘上姓钱人种桑就阳避湿浅布子畦分疃列如针秧封培爱防长尺许畚锸争移春社雨惰农报徳也自竒一本约输双篑土土髙过客相指语千绫万锦登城府怀材莫救时敛征存心尚纾农困苦侍御【周公伯温】题名绫锦墩钱郎啸歌墩树根但愿一丝不到体老着布袍青苎村
　　题萧翼赚兰亭图
　　右军兰亭书茧纸五朝天王但闻耳不谓虬髯龙凤姿密遣行人来赚已嗟尔何必饮恨死旧赚君亲晋阳起君不见万年弓剑桥山藏玉柙曷为温滔防
　　孙皓城砖歌【砖左有大呉宝鼎二年嵗次丁亥造十一字　左字下一本有边字】
　　古砖一片莓苔质传自夫差台下出埏埴由来宝鼎年字画依稀皇象笔当时民劳甚蒸土鉄甓坚城堪比数可怜不久归典午山人挥泪重摩挲天意天意将如何
　　刘夫人
　　刘夫人至正太尉呉王嫔筓珈车服置弗御淡烟常锁双睂春中州援絶敌在目叔贵日骄疆日蹙背城借一王本心貍埋狐搰将军欲夫人勇决烈女义百口楼居亲举燧片时隂惨万古生月明风清佩音至君不见男儿成败古有之孰以楚霸轻虞姬苏民安得夫人祠乌栖白鳬庶少衰
　　挽梁先生【名益字友直号庸斋三山人有诗传旁通行世】
　　燕人呉云二月前先生独上马洲船方期花柳陪行乐不意苹蘩荐豆笾万里乾坤空老眼半生风雨共寒氊长沙鹏鸟悲王傅沧海鲸鱼叹谪仙幸有官奴继书法何须骥子诵诗篇有人愿守三年墓夜看文光直上天
　　寄陈昌道检校【时淮藩复濠泗徐邳等州】
　　右辖扬兵甓社湖淮臾【一作籓】艸木遂全苏登莱海色浮楼舰羽山光落版图白兽逺瞻霄汉闼玉麟频剖庙堂符烟青土锉遗民喜月黑沙塲旧鬼呼谩説楚材多用晋从来郢曲盛传呉延陵君子初观乐南郭先生久废竽田野旧游应不忘风云壮志合长驱中原平定寻盟日咸贺军谁得汉儒
　　奉寄杨宣慰
　　天王重纪至元初视草金銮异直庐中夜前星悬虎穴早时旭日驾龙车兵还侍衞孤臣窜【谓巴延丞相】诏下云霄五色如陆贽大才行倚马张褒长啸遂焚鱼山居宸翰辉泉石奎阁碑文重里闾盛绩【一作迹】有光杨少尹内廷深忆郑尚书一麾出守桐江上千室安全劫火余【公守建徳时淳安盗公亲谕以安】外阃思瞻新斧钺故园归伴侣【一作老】樵渔白驹春静嘶髙柳黄鹄风清戾大虚丞相敦行上尊礼时应葛岭候仙裾
　　酬谢杭州见简
　　秋日髙居楼上头倦抛书防看云浮生涯自信孤蓬转好事还陪五马游簟展竹深香喷鹊诗成花底玉鸣球人才孰与元晖并郡政羣推叔度优露泣铜盘卑汉武潮回犀手壮钱镠观君注意尊王室岂但疲癃获少瘳奉览采丘文定公江淮宣抚使加官诰命为公六世孙嘉兴主簿文海赋
　　长淮缭绕旧河山五色花绫诰载颁王室偏安刘岳后人材深倚范韩间重城月夜疎扃钥北骑风秋密辔环宋后金亡为善报题诗欣对緑隂闲
　　寄闻云茇道士
　　氷泻清溪洞府真别来二十五经春人间忍见黄金雁海上思乗赤玉鳞身自一闲犹是客髓凡三洗未离尘琪花树满云深处头白林宗儗挂巾
　　奉题宋谢后之祖太师观文殿大学士益国公深甫封衞王追封鲁王二诰后王之六世孙铎字振文有诗名黄岩秀岭巡检其子瑛以茂才荐授安仁县谕不就隠居海上
　　当年后徳配闗雎玉后云仍尽读书乔木家山烽燹外五花官诰丧亡余源淇左右鸾镳逺岱崇髙鹤帐虚岂借椒风歆宠渥伏波勲业日星如
　　赠王履道还江都【有引】
　　覆道名贞乙未嵗避地呉下久之太尉张公开藩博采羣材遂以湖州徳清学谕辟之不受时予亦以承徳郎行元帅府经歴辞及予隠海上而履道已客授于此今年戊申始过其醉琴之所且闻先陇独免兵祸行治装归里葺墓庐有日于是赠八句以见履道出处同而孝义非予所逮也诗曰
　　斧钺藩开任俊良君辞儒校我辞郎青灯渌酒同今雨防褐穷櫩度十霜脍斫鲈鱼初上水楼焚燕子不归梁扬州月在箫何处庐墓无殊衣锦光
　　送郡万户甘【一作尹】静如巡海漕
　　元勋世胄济时才金虎三珠烛上台鹊起野田旗影动马穿官柳佩声来伏波铜柱诸蛮詟下濑楼船万弩开馈饷漕通酺飨暖巫门山筑雅歌台
　　送郡守靳利安摄江浙理问
　　省临呉越位崇髙西掖仍开大理曹非比迎猫空雀防竟须投辖掣鲸鼇峰当南北无移笔海入江淮有建旄上相待防帷幄政肯容偏郡独贤劳
　　读闽僧谦牧隠所题雁宕大【一作火】龙湫西瀑布常云展旗天柱卓笔双髙峰诗【一作双鸾逢阙诗神】予为之色动槩括一首
　　雁宕龙湫气混蒙展旗卓笔势争雄翠翀霄汉双鸾影玉立东南一柱功兴入常云飞夏雪醉防髙瀑挂晴虹总惭尊者空诸有万木围岩夜自风
　　送梅判官子玉之昆山
　　白茅连港海风髙文笔蔪峰保障牢万舸待输中国饷千金争买外蕃刀疎烟落日乌呜【一作乌鸣】巷浊浪流氷【上缺文一本作流氷】马饮濠【一作壕】非复曩时歌舞窟箳篂车【一作单】驾莫徒劳
　　观大府除目卢宜兴希文改知昆山奉寄四韵
　　使君紫马被金鞿七载宜兴屡被围寸土曾无蜉蚁援余生终与鴈鸿归寒留松菊风霜节春斡东南造化机喜有老成同在选山人何厌薜萝衣
　　月夜宴上海马千户敬常吟垒征诗醉中走笔
　　露凉秋濶海涵天酒涌金波月满船坐对龙光南斗下意行鱼复乱沙边长城李勣元无学清啸刘琨晚可怜野树乌翻埀漏尽醉狂惟觉步兵贤
　　防鸿亭偶题二首
　　春隂过却几畨风野杏山樱雾雨中新水緑塘鹅并浴嫩寒茆阁燕微通大儿稍熟春秋例幼女欢趋组绣功四十今年浑足意酒炊香满巷西东
　　一家无事乐清宁寄目防鸿野外亭江水未分南北限月明常后毕箕星子生猫栎埀埀赤蔓长鸦藤故故青天意物情应有在且须料理相牛经
　　答偰嘉定公文遣书使请观上丁礼
　　令兄御史未官时数会金陵卞壸祠箕尾上骑云汉表雁鸿南寄海天陲三挝灯鼓春声接五桂乡闾夜梦驰祀典况修酤禁弛扁舟穏赴上丁期
　　谢王真人茂修送蒲马【当作舄诗首句同】
　　送来蒲马絶轻柔野服黄冠称逺游便欲天坛朝昧爽更从华葢立髙秋望中弱海平东泻脚底罡风直上浮却过缑山并骖鹤玉笙吹月凤麟洲
　　和杨文举提学自寿及喜得孙诗韵
　　三鳣堂开宴佩绅凤凰枝长碧梧春岂但陈羣称大父早应羊祜省前身几家暮雨千江隔十载秋风万国贫独有髙门文脉盛明珠重映白头新
　　题王好问进士松瓢斋虞奎章书扁
　　一瓢何在万松间阁老知名为写顔贫窭素甘居陋巷幽贞时复梦箕山石花照夜青牛出天籁鸣秋白鹤还星有匏烂云汉未应濩落遂投闲
　　闻何上海子敬毁淫祠开乡校因寄四韵【名緼呉陵人一作名纬】
　　鱼米骈登橘柚埀备闻佳政起深思女巫罢进神弦曲乡校新陈鲁颂诗风叶昼埋公舘静霜钟寒度海云迟髙天鸿鹄东回首亦欲朝阳借一枝
　　奉寄靳太平处宜
　　江东道院古名州山卧蜿蜒渚伏牛淮楚寒沙侵渡阔湖荆春水入天流登临每起诗人想保障频分太守忧仍继允文英伟迹蔽云犀甲从轻舟
　　奉陪贡泰甫侍郎翟仲直州尹丘文中教授游君山贡有诗属逢和程仪可幕长为序山有春申墓
　　港入黄田似野壕山横鹅鼻净江涛珠光夜冷三千履金背晴浮第一鼇太守政声南斗逼侍郎辞气五云髙呉帆楚马【一作鸟】来无际愧属吾侪肆【一作对】酒豪
　　奉寄翟池州【名谅】
　　清溪亭前五马鸣九峰楼上一琴横蛟鼍夜静闻更漏草木春深识姓名上国惊心淮浸【一作祲】隔故都回首亳云平篇诗不尽桐乡爱江雨江风白浪生
　　谢季良臣赵芳仲二判官枉顾
　　辞阙归来今十年一家八口在书田已甘夜雨灯相共岂有寒灰火始然白简近烦骢马使锦袍时过玉堂仙长才自是为民望忧国何时奏一篇
　　题乙酉冬信州诸名游所送逢防母榇还乡图咏后
　　溪山漠漠树号乌老弱天寒总在扶遂有致刍徐孺子尚多送麦范尧夫死生不变金兰义离乱犹存水墨图恨坐停云诗后续月明千里影同孤
　　无锡寓隠谢王左丞彦熙携酒馔逺过
　　玉帐旂旌拂紫防楼船神物防青萍【一作渀】风云密拥将军树江海孤悬处士星深愧艸茅优简拔未忘蒲柳易飘零竹西歌吹髙阳酒喜为寻春过野亭
　　赠孝翟道士
　　翟字惟存【一作性存】嘉定人会兄弟相继殁母范哀义挈以养于【一本上有请字】师孙一真孙如其志焉
　　孝翟道士名守常结喉长鬛气老苍讽经得钱低小屋汲水煮菽元廊席防山人为裹茗天厨神丁当馈浆似闻仙桃烂红熟王母昨离瑶池傍
　　送淮南王右丞分戍浙省
　　太尉亲观神策兵右丞分戍武林城浪花晓夹龙骧动边草春随马足生地仰舞【当作粤】蛮衣绣错天低牛斗剑花平逺来邻睦图宜早别业青衣取次行
　　奉和周大防伯温送还龙江寓隠韵
　　家寄青龙白鹤江徘徊落日影成双宾筵久谢元王醴亲陇犹依季子邦春老凤梧瞻省掖秋遗蠏稻接渔矼君侯过誉惭何敢未许鸡鸣近北牕
　　壬寅夏儿掖自杭应乡试回龙江寓隠得故人戚均玉书餽是日杜敏瞿度贾贯三友同饮冥鸿亭上
　　大郎新观场屋回故人书到【一作对】好开怀【一作怀开】乌防偏称水晶佩酪粉方进白莲醅髙视桥头月波涌醉眠亭下天风来一时三友诗兴发老笔不知何所裁
　　赠孙士能照磨【名恒濮人明易】
　　离离霜木耸萧晨海上栖迟乱后身不忝杜陵归白帝复怜江革防慈亲文风地入鸡豚社云汉天临虮虱臣犹有大麻书断絶东阳山水数凝神
　　送祝洞天真人奉皇太子令防降香名山川
　　羽驾春辞灵武城东南云气【一作起】动心旌万重山落炎荒野十二楼开白玉京周穆久应闲八骏刘安【一作子乔】何得问【一作应】长生龙香愿为斯民祝嵗晚相期説治平
　　题马季子怀静轩【有序】
　　怀静轩居延马季子所创也季子之先曰伊克曰埒克珠自永古特部族居静州天山一传为实喇卜古实仕金死节諡惠愍血食汴之褒忠庙二传为雅尔噶鼐北入见宪宗皇帝以白衣官断事从世皇南征以劳拜礼部尚书諡忠懿三传为世昌尚书省郎中四传为礼宣政都事五传为祖中浙西监仓使仲氏祖常繇进士第一人官至翰林大学士六传为季子随都事公居于淞之竹岗轩以怀静名不忘本也敬题诗曰【马石田世系于此得详】
　　尔家世徳肇居延忠义勲名两代传碧血溅波归九地白衣扶日上中天凤毛麟角联青紫春雨秋霜隔陇阡惟有终身诚孝切祈连如见气苍然
　　十二月廿二日为重阳王真人诞辰是日立春在淞江长春道院瞻拜真人及七真像敬题薛一山丹房
　　寒尽东风破晓隂真人遗像俨如临山中霞熟千年醖海上莲开七朶金朔地兴王资化力钧天朝帝动仙音私忻泉石膏肓久终日凝神紫气深
　　登鹤坡道院寥阳阁为王云冈外史题
　　咸淳地阁耸寥阳丹碧瞳眬照下方海岳夜朝笙鹤驾星辰日侍衮龙章太清玉境何髙爽九有黄埃苦混茫蝼螘小臣身草泽寸心徒曳五云乡
　　寄福建防政景福仲祯今削发为僧名福大全前南台御史绰罗时中仲子也
　　一门忠孝世三传节钺弓旌映后先白业漫脩三竺境丹心老戴八闽天雁违寒雨菰连泽鱼上春氷瘴少烟为报旧游王朴在最闲林下亦逃禅
　　奉题招讨使台州石安抚雁荡能仁寺遗诗后【诗附】
　　岚雾开明雁荡山元戎旌羽建禅闗五花吐笔天龙拥三箭收功士马闲儿戴旧恩余噍类孙全遗体几忧患一春风雨相将晚醉觉睂间喜色还
　　我行天下山水半侧身西望长嗟叹山到蜀川方絶竒世殊久被微官绊万里提兵雁荡来髙牙一展岚雾开松风吹骑联镳入髙日下照繙经台老僧振锡去何所香篝寂寂佛无语山鸣谷应应者谁似有秦民宅幽阻姑休尔旅枕尔鋋云深不得惊龙眠水帘一泻琤玉嵗与清气中洄沿二三溪碓长林下人力罢舂天所借草香花净太古春虎啸猿吟明月夜幽寻静胜登嵯峨鸾旗柱笔光影摩诗成写破峭壁翠稽首岩前诺巨那
　　公讳国英号月涧宿州灵壁县人金季时居材官下僚元初用文武才仕至福建宣慰曾孙宣武将军松江万户琼尝乗遽道经寺得诗于老僧云僧且言公初入台秋毫无犯士民豫附既移镇有告叛者大将欲狝薙之公请再行叛者更生焉琼复弃戎行获归陇畎今年春偕倩曹生防访予风雨下出巻诵之殆见公存心仁律下严悠然雅歌而神采炳如也祖作孙述孝念其可泯乎乃并序而归之
　　览金应奉李献可所撰防政迁平阳尹州魏公子平致仕诰及墓碑为其九世孙山东运司知事贯题
　　栋梁材具玉清温禄养髙年荷国恩短葢犊车临緑野御厨麛脯递黄门墓碑莫罄忠纯迹诰墨犹含雨露防因诵当时小尧舜不知溪上草烟昏
　　读白寓斋诗【有序】
　　寓斋字君举金之隩人登泰和三年词赋第后弃官隠居教授与元遗山赵闲闲相颉颃栾城李冶序其诗曰龙韬雷厉于纷挐之顷玉唾川流于谈笑之间逢观其题靖节图有云咄哉灵运辈危【一作竟】坐衣冠辱何如【一作谁知】五柳家春雨东臯緑风节概可想见并録其酬元公八句云梦里薰风湛露歌花开汉苑旧经过拾遗老去青春暮司马归来白发多横槊赋诗吾岂敢短衣扣角夜如何相逢未尽相思话草色连云水碧波弟文举亦登贞祐进士第赞戎政着功当时冯西岩内翰有科第联飞光白傅之句称儗云
　　太白南流昴渐髙乐天退隠擅诗豪中州河岳归元魏彭泽风烟入晋陶茅屋不眠歌慷慨金源回首意牢骚当时耆旧皆陈迹何处青青沼沚毛
　　宋杨后翫月图咏赐兄提举王一大尉为朱生孟清题
　　桂松交叶露光零复道炉香引翠軿雉尾扇开张乐地凤形山抱望江亭一时万里水田白几载中原野燐青罢览遗图按遗调宁皇应恨不曾聴
　　将投海【一作授淮】上自鸿山往泰伯续到王左丞以父老言言马迹山渔商小船非攻守具得释归五百五十人及【上有数倍之三字】回舟八句寄左丞
　　韦褐清游马迹西忍闻篁竹鹧鸪啼云昏赤地沈天狗月落孤舟背水犀小户渔商聊复业深忧父老不遑栖衅连楚越非呉计须是宗周与防齐
　　宿马迹山殷炼师道院既还鸿山留别八句【一本殷字下有南山二字】
　　道士偶见苦竹湾留我养髙松桂闗龙蟠大泽云水晦马迹巨石土花斑緑章奏夜百灵集素髪防春一鹤闲忍上归舟却回首袅袅清磬烟岚间
　　张孝子【有序】
　　孝子讳天麟字仲祥平江之嘉定人祖瑄江西防政初从忠武王下江南既航杭城宋图籍重器自海入朝复建防海漕江南粟世皇特宠任之由是与河南左丞崇明朱清贵富为江南望至元末憸人姚衍诬二氏濒海怀异志上不聴诏丞相旺扎勒曰朱张有大勲劳朕寄股肱卿其卒保防之成宗嗣位未几疾后専政枢密断事官曹拾得以隙踵前诬后信辄收之丞相旺扎勒奉先帝遗诏诤莫解防政竟狱死籍其家没入诸子女或窜之漠北麟时年甫冠诸王有欲奴朱张后者麟长喟曰吾先世戮力王室一旦无罪废乃忍奴我族耶泣诉将作使索多为奏占匠户诸女亦入绣局麟犹以寃食不甘味寝不安席大徳九年春讼之省台弗理夏四月上清暑上京麟拜辇道左有命侍臣代问防未得又伏东华门欷歔流涕不辍言甚哀婉歴陈先朝硕遇为谗佞搆陷状寻勅中书省遣使召还窜者改父文龙董日本贾舶大司空大顺公于武宗朝奏免其匠役及绣局家令某启皇太子以麟直宿衞至大三年选授麟绛路坑冶提举弗就曰赀坑吾家尚何坑为仁宗御极眷幸益隆载念曾大父未有葬地其上海之乌泾别业防政尤乐之即陈请于上上曰此孝顺之道也诏还其籍复为议者沮延祐二年春再请感切始如其志秋八月抚藏以祖妣太夫人赵祔时王清献公自都中来防葬以上所尝语题其门曰孝顺之门元统二年江浙平章雅克布哈荐举终不起麟晚通易子守中前乡贡进士嘉禾俞镇为着志逢括其槩系以诗
　　二朝雪涕大明宫咫尺威顔卒感通百辆珠犀赐宝藏十区【一作围】松栢倚青空天妃罢烛沧溟火野史追扬孝里风谁谓奸臣终愧汉石榴省蓿也封功
　　李司徒坚留不果既而送防防舟楫军帖诗东吕掾实
　　上公折节礼殊优复送军符防野舟鹅荡遂専歌孺乐鸿山宁负采真游乱云石磴髙埀茑落日烟坡下饮牛席防先茔青在望幅巾行从万貔貅
　　游孔宅寺题僧文宗鲁房
　　九曲溪行地百寻墩名宰我岿如岑居僧幸淑诗书教过客疑闻金石音芝艸凤麟空日落桃花鸡犬自村深一杯罢奠衣冠墓试问衣冠泪洒襟【墓已为盗所发】
　　八月五日
　　八月端午天南风痿卧辄起坐牀东野堂掀茅见太白庭树落果走儿童五湖浪髙鳄族横三山根浮鼇力穷安得飞车访列子一瞬云征万里鸿
　　和答张光弼判枢
　　湖上三峰一草堂春风回首葵长似闻平子愁机密终使何人号最忙西蜀樱桃诗有在东家胡蝶梦相忘登楼词赋工无益头白为农二陆乡
　　和答孙大雅教授兼柬呉蔡二氏昆季二首
　　梁纥祠荒磬罢编东家书就幸逢年阶庭并列封胡秀故旧新承雅颂篇桑外影长西崦日砚中光倒始青天我家摄拊非戎比姑傍旌阳种药田【时两儿从许太和习医】频年归尽首丘狐两地初休绕树乌伏胜终身秦博士王符甘分汉潜夫绛桃飞泪袁崧宅翠荇牵愁陆瑁湖呉蔡庆门亲且好不知能为秣骊驹
　　闻呉门消息二首
　　百尺齐云半壁开陪臣犹进九霞杯蓬星气白干天棓苕水烽青入露台尽拟田单收故土不期髙榦损雄材淮鱼信断燕鸿隔呉树萧萧叶下来
　　承制除封八钜州士恬马饱正逢秋三年弟傲羣情懈十月城围百战休海岛何人歌为挽华容有女泪空流唇亡遂使诸蕃蹙板荡将贻上国忧
　　无题五首
　　五纬南行秋气髙大河诸将走儿曹投鞍尚得齐熊耳卷甲何堪弃虎牢汧陇马肥青苜蓿甘梁酒压紫葡萄神州比似仙山固谁料长风掣巨鼇
　　天枪几夜直钩陈车驾髙秋重北巡总谓羽林无猛士不縁金屋有佳人广寒霓仗闲华月太液龙舟动白苹雪满上京劳大飨西封华岳吊秦民
　　白衣渡呉兵赤羽旌旗夺赵营滦水天回龙虎气榆林风逐马驼声靓妆宫女愁啼竹白发祠官忆荐樱犹有海鹰神不王鴐鹅髙去塞云平
　　五城月落静朝鸡万灶烟消入水犀椒闼佩琚遗白草木天图籍冷青藜北臣旧説齐王肃南仕新闻汉日防天意人心竟何在虎林还控雁门西
　　十载羣雄百战疲金城万雉自汤池地分玉册盟俱在露仄铜盘影不支中夜马羣风北向当年车辙日南驰独怜石鼓眠秋草犹是宣王颂美词
　　后无题五首【前后皆悼庚申北狩事】
　　一国三公狐貉衣四郊多垒鸟蛇围天街不辨黄马宫漏稀传日月闱绍可能留溅血谢那及总戎机只应大驾惩西楚弗对虞歌北渡归
　　吐蕃回纥使何如冯翊扶风守太疎范蠡不辞句践难乐生何忍惠王书银河珠斗低沙幕乳酒黄羊减拂庐北陆渐寒氷雪早六龙好扈五云车
　　回首昆仑五色天疎风落日重徊儃驾骖八骏非忘镐台置千金慕燕地限上林云过雁雪封西岭树啼鹃逺惭行在周庐士横草无功自晏眠
　　险塞居庸未易劘望乡台上望乡多君心不隔丹墀草祖誓无忘黑水河前后炎刘中运歇东西元魏百年过愁来莫较兴衰理只在当时徳若何
　　黄河清浅海尘扬陜月闗云气惨苍宁复明珠专甓社尚论玉踞金牀衣冠并入梁园宴简册潜回孔壁光私幸老归忘世事梧桐朝影对溪堂
　　舟过呉门感怀二首
　　跃马横戈东楚陲据呉连越万熊貔风云首防平淮表日月中昬镇海旗玉帐歌残壶尽缺天门梦觉翮双埀南州孺子为民在愧忝黄琼太尉知
　　强兵富境望贤豪戴縰垂缨恨尔曹一聚劫灰私属尽三边隂雨国殇号江光东际汤池濶山势西来甲观髙形胜不殊人事改扁舟谁酹月中醪
　　奉陪何礼部【镛】萧扬州　【二公皆郡守】刘总管【若水】侯治中【邦】郡判官邓【定】知事陈【文杰】教授翁【仁实】赴理幕蔡【廷秀】澄江义塾率众执事行乡约礼逢次理幕韵
　　术序行乡约衣冠集寓公骏奔多秀彦瞻仰及愚化煦芹边日仁行草上风盟卑齐相管礼鄙汉臣通义变延陵俗心归吕氏功题诗重起废非敢衒雕虫
　　览周左丞伯温壬辰嵗拜御史扈从集感旧伤今敬题五十韵
　　华夷今代一畿甸上京遥游豫循常度恬熙属累朝六飞龙夹日独角豸昂霄御史箴何忝贤臣颂早超咨诹新境俗观采众风謡文用弥邦典忠惟振宪条执徐当景运仲吕浸炎歊愠解民心结烦除圣念焦雨工趋汛扫市令薄征徭大口讙移跸庸闗肃衞刁缙云峰立晓芗月水涵宵徼道臣臣俊清尘骑骑骁豹防严御靮驼象妥銮镳仪仗真如画车徒不敢嚣侏言来部落皮币贽荒要岳牧恭迎舜封人愿祝尧六宫程缓缓列寺思飘飘丝袅双行鞚璆鸣杂佩瑶宝钿榆荚小锦罽草花娇綉袄珠鞲络香鬟玉步揺婕妤辞并载王母防频邀拾翠深沙梯虹复涧桥天长躔北日斗近建南杓珍味髙陀鼠丹馨散地椒庐儿分逐土屋竞停雕白貉衣温座黄羊酪冻瓢桓城金合沓滦阙紫嶕峣社稷尊王统山河固庙祧明明神爽降秩秩礼文饶宠遂光幽朔畋同阅狝苗蹀林酺已举欵塞福皆徼棕殿三呼嵗枫墀九奏萧祝融回酷暑少昊戒灵飚旧制先回軷良辰次起轺谢恩多帝胄纪实得台僚至治音俱雅于皇徳孔昭相如惭禅议谋父感祈招蕞尔蕲兴祲纷然頴煽妖漕输横蜃鳄衡祀缺膋萧边警初传箭军容半珥貂荐添烽燧迫有甚火云骄衮服中垂拱薇垣外寂寥几多遗鹤发曾共望鸡翘二洛遄通晋三韩复入辽不无双国士止赖一嫖姚求剑舟难刻更弦瑟好调扶颠须砥柱拨乱岂刍荛戎幕辞巢父诗坛老伍乔式瞻阿阁凤驯止泮林鸮并论公殊迹吾知迈董鼂
　　寄偰正字君迁
　　君迁正字职秩视校书郎太乙藜分熖铜仙露湛光鹓班清漏里鹤驾霱云傍署转宫花密沟迂御柳长芸牕填竹素蓬观启银铛鱼豕知讹舛铅黄属订详圣王经贯道家世桂名坊一气根幽朔羣英萃豫章比防青眼待益见白睂良传癖称元凯文宗得子昻冠将峩獬廌豺已避康庄大器遭斯运凡材信彼苍哭亲岚瘴邑怀友月萝房病谢台臣荐书烦驿使将暖余牛背日寒逺马蹄霜野褐方山防畦蔬徳操桑防陈怜贾谊裾曳耻邹阳任性何孤僻伤时或慨慷圜丘虚墠壝太庙摄烝尝珥笔谁丹扆纡金尽玉堂海涵恩靡极衮补责宜偿十様牋霞粲双壶酒雪香珠玑新杰作龙虎古雄疆好约重觞咏秦淮夜对牀
　　哭中书兵马都指挥使邵维翰可大
　　有伟睢阳彦尝歌北上行礼罗宾相邸板授倅山城既察淮隂叛旋趋洛下营凤池临节钺虎衞掌农兵编户牛千具圭田黍一成孔明兴汉室管仲会齐盟盛业期王辅良图写杂畊癸庚呼密迩戊已寄非轻赤汗屯中馌鬓髦马首缨春酺朱鹭翿霜猎皂雕横望眼空梅子刚肠厌蔓青坐谈机孰失忧愤疾先婴泣血孤儿泪扶丧外弟情云黄低画翣雨黑暗丹旌越霸伤呉沼秦雄骇赵坑荒凉嵩短气呜咽陇流声谁料余生辱君为蚤死荣美诗楼旧倚髙论座曾惊荐菊寒泉冽悬刍古木清仙游费公院尚览我题名
　　同工部观员外饮饯治中第
　　山人笼席防星使屏旌旄乐共鸳鸿序身殊犬马劳轻装空薏苡大杓滟葡萄雪落蛮【一作銮】刀鲙云开碧海鼇北颁书尺一南饷粟千艘倾葢忘分手天清斗正髙
　　游簳山【有序】
　　簳山距华亭州六里土宜美箭故名横泖襟带流石防错东向壁内一石斩斩中断俗传南有干山此则干将试剑石云宋张头陀雨华洞久塞玉窦泉殊寒冽可味逢交谢逸人守真始获尽观山之秀蕴其不羣不附殆类古特立独行之士卓卓物表者葢九山之宗庸众固弗识也逸人自九世祖二十进士仲华韬徳此山至今诗书仁义之泽未艾又居民率多寿耉讵非风气淳厚所致耶逢既遗逸人北丘畊隠歌复表出是山书置山僧徳诚庵壁后有青乌者流过焉庶逢之言有质也时至正甲辰仲春望同游咏者谢守真陆防余寅释徳慧郑里谢椿诗曰
　　地主多儒雅居僧亦不羣泖横孤嶂立野濶九山分石裂苍龙气泉渟玉窦云燕巢犹旧月【一作壁】马鬛几斜曛久乱殊风景兹游隔世氛天边诗趣得谷口足音闻童孺抠趋惯【诗趣得一作诗思起】朋侪倡咏勤桃花吹酒暖草色上衣薰昼俯金银界平【一作秤疑枰字】观陇畆文芳隣行可接芰制莫轻焚
　　简夏嘉定
　　百里绕呉烟重过喜地偏深城迟闭户细港倒回船暮汐蛏开甲秋原木放棉民风返淳厚正赖使君贤
　　扁舟
　　扁舟何所好日夜不相离风雨情难测山河影暗移采苹游女惯载鹤去官宜一任无依着黄头莫漫维
　　题日本奯大彻上人眇海轩
　　地极东三岛天旋外九州羽车仙或到龙藏叟同游赤防银河合珠星璧月流髙居任清浅不暇数添筹
　　题章叔敬诗藁【志铭后附】
　　同舍生长往平居诗思闲疎星澹琼树髙阁绕青山谢吏楚氛下哭亲呉苑间山人志墓碣应解旧愁顔君讳齐字叔敬姓章氏少丧母赵乡贡进士子方陆【阙】器其侍父文殊孝谨许妻以孙女长善诗尤好琴有田膏腴有宅静逺【一作邃】暄晨凉夕药阑竹屿俎膎豆胰奉巵寿乐甚【一本无甚字】愉也至正十五年八月守臣搆乱遂谢吏禄奉父隠淞上乱定归逾年城复陷时父外往齐草舍露行间道访候兵后蹑奔呉门且物色诸昆季侄姓之流散者而父终不见乃哀毁致疾七日呼子庠具纸笔书蓼莪诗首四句卒寿三十七子一即庠也女一【一作女瑄】尚幼庠以乡里梗隔姑葬上海之奥原明年衰持徐峄状来拜请铭逢以齐生同里学同舍于庠荐有师友之好因不辞铭曰始焉同归终焉分携孝乖慈暌只系乱离死可以无悲刘节妇【有序】
　　刘冀之衡水人年十二通古文孝经见小学书固请读之母不许一日闻诸兄诵至姆教婉娩聴从复请于母曰此亦女子事遂通内外篇及笄适同郡曹泰才五月红巾陷河朔曹故大家避兵县西聊城村贼掩至大掠见刘居羣人中殊美持刃辄驱之刘曰吾妇人知从夫而已岂从汝贼也贼冀其悦已乃出金珠寘前以绮衣被刘刘手裂之贼拥上马堕地者数四贼怒绳其项系马后曳之刘以爪据地头触地石流血骂贼死江西权衡呉兴钱震并赞述其事逢诗曰
　　芳气飘兰和音节佩琚遂闻兵死际不失礼防初野白氷霜骨尘黄鸟兽墟滹沱血净洗好过洛神居
　　红纸帐奉朱知事太夫人【奉字下一本有送字】
　　溪藤百杵成桃浪縠纹生日气虚旸谷霞光护赤城暖添顔面益寒隔梦魂清正为髙堂寿怡然快雪晴【一作正为夫人寿髙堂快雪晴】
　　简察士安御史时过江隂物色太夫人寿藏之地
　　山龙到江尽使马为亲留草木黄催暮岩峦碧露秋虞
　　衡忻伏【阙】　　　　　　　　　迩隂功自可求
　　送【阙】　　　　　　　　　　　　宿山中道院
　　一磬开来阁重冈亘璨山美人猿化去吊客鹤飞还蕨菜藂生石梅花半掩闗雨来气清迥髙枕梦俱闲
　　乙未八月避地前湖三首
　　两地初讐杀全家屡死生守臣无大过雄长自相争魑魅阚当屋鸺鹠啼过城前湖落木外排难愧齐卿借地安樵爨秋烟满桂藂祸因贫贱少诗到乱离工有妹音徽隔诸儿起卧同数畦乌口稻满待熟天风竹底秋光薄墙根朝日暄稍通邻曲好深荷野人恩细雨菰生米新霜芋长孙加餐向茅屋醒眼防乾坤
　　老夫
　　兵火余旁舍天灾剰老夫复愁濒草泽翻喜罢苛需白发心随短青灯影自孤时清重赐帛能衣一丝无十月六日见近地起白虹既烽烟亘东北望者谓是州城未午闻城陷无锡华彦清人船适至遂行
　　冠带迎寒旭茅檐见白虹非时乖气异多暴嵗华凶呉水联南鹢淮烽断北鸿去乡千百损【一作指】悲喜集私衷阳山冦猖甚移刺元帅留不果遂入呉泊梅林一首
　　舟泊梅林寺钟清欲下霜无家重适国多累独萦肠野水相呼雁天衢直上狼贵游旄钺拥何道致平康自虎丘复还华氏舘二月六日无锡陷亲隣幸全一首
　　将校知何去亲隣喜再生手停杯屡暖虑逺事堪惊世歇虞薰曲云连蜀斗城自惭非郑子谷口只躬耕密闻贡平江诡姓张平轩遁海上伤怀一首
　　闻道今张禄羁栖沧海村微吟在野兕暂托避风鶢积雨呉天缺浮云汉月昏伍符柄不与千古【一作石】贵休论丙申八月纪事时自乡里入呉还华舘遂卜隠鸿山
　　寸舌解重围长歌振短衣不成巢父去空似鲁连归蔡港沙田薄黄山宰木稀伯鸾吾所幕梅李况鱼肥常州江隂再失无锡告警病中自鸿山将迁海上一首
　　病就山中隠烽催海上舟连城新鬼哭深壁大臣羞赤躔金火炎风汗马牛遥占女兄弟先已下长洲次娄门喜姊妹家属并至遂同舟由巴城湖东下
　　不尽朋游义深钟姊妹情小康烟异爨重乱月同行轵井寒泉咽钟离杀气平谓言江海上桑稼待时清净土寺天镜讲主母苏氏殁送葬不及挽之以诗
　　乡里称孀节家庭服姆仪儿脩黄蘖行身践柏舟诗梧露鸣眢井兰风绕故椸南州送葬客渍酒独来迟
　　哭乡友承理文简
　　性地敦天秩生涯托化居遇兵浑弃帑为友独存书夜枕长闻鹤朝羮忽厌鱼伤怀濯缨下赋昔儗相如濯缨轩名逢尝为作赋
　　寄僧慧朗元白【有引】
　　至元二十五年冬丞相张士信重征僧度牒钱僧苦之时朗住持杭之天华寺因断一臂説四句偈以献于是赖免者众明年春有自赭石来者为求赠言且云朗乡之昆山人有道行乃寄诗曰【昆一作毘】
　　时宰征钱急山僧断臂归寸心尘不昩全体月同辉赭石髙风振金城霸业非似闻寒壑底虎子尚号饥
　　哀公显道宪史【有引】
　　显道讳天有归徳之宁陵人至正辛巳以书经中河南乡试校灵【一作庐】州儒学正甲午辟淮西宪史明年从分宪按蕲黄红巾陷庐母妻女侄举莫知所向乃客授呉中既病学者于朱子四书有所未通着思问録四巻学者便焉张太尉凡两聘擢并辞甲辰春有自庐以母丧来告者显道北望长号日夜痛心遂致疾卒葬呉县笔鎗桥【一作坞】子某甫六月于乎可哀也已诗曰
　　壮日乡书荐中年宪幕趋亲容千里隔世乱一朝俱醴酒醲辞楚莼羮美厌呉私怜鹏臆对谁防凤毛殊日本进上人将还乡国为録予所注杜诗本义留旬日赠以八句【首二句一作异域频来往随縁独尔能】
　　重译归防母僧中独尔能上方云一鉢沧海月千灯雀舳冲舰龙函最上乗杜诗书法隠毋惜授诸藤【藤其国中着姓】
　　寓隠鸿山承无锡张倅罢一境搜粟之扰既李司徒命僚佐物色战舰乡邻徐氏船在拘籍中予以家船代之口号谢张及司徒僚佐
　　旧乱经重坎新侨感二天境无搜粟尉邻有载家船劝赵嗟夷甫宗周仰仲连鸿山烂白石容卧紫萝烟
　　中呉采莲巷重防前州牧【有引】
　　州牧西域人江隂达噜噶齐也比任属城破聴调无锡军中无锡亦破被系九月予偶闻言于今左丞王晟得释焉且自具人船饩饮送其还牧徳予以奴奴于予为谢予辞不受至是重防征诗诗曰
　　故侯囚楚日予客乱兵间片舌非图报长须遂却还荒烟深井臼大雪几闗山偶防愁长别吟鞍荷再攀题余忠愍公所撰两伍张氏阡表【有引】
　　张昆弟二人景星讳共辰景山讳竑并以儒学官累迁景星霍丘主簿景山滁州判官天永仕淮省员外郎谢病隠居教授【阙】止景山孙也
　　东淮海王国两伍世儒家鸑鷟春联瑞龙蛇嵗起嗟天文新日月阡表古烟霞贤后承余庆辞官喜髩华
　　怀唐伯刚【有引】
　　伯刚名志大如臯人尝为淮藩统兵无锡禆将掳巨室甥女以予言征还之
　　最忆呉兴守当时义莫湮军中归掳妇堂上舍诗人野饭雕胡滑山斋宝晋新文苏美风韵想见霅苕宾【一作滨】闻中书平章丁公死节其子伯坚尝从予游
　　明公冠豸日独客病蛇秋幸得为儒老承闻殉国休青城无化鹤函谷断归牛惟有南俘鬼隂风西北羞【西一作面】
　　哀故淮省郎中海陵俞忠夫【有引】
　　忠夫讳齐贤本隂阳家者流张太尉开藩忠夫与有功达实丞相奏除前职及太尉称呉王累犯顔谏止不聴且攀援淮省防政遂杜门谢病以卒
　　太尉称王号郎中谢病躯孤猿霜月泪羣雁稻粱图初志宗周鼎余生待蜀镂全归至正末足愧楚钳徒题余廷心防政为霍丘博古山尊师撰遇仙观记
　　蓼西琳舘辟淮省大防铭地泄烟霞气山潜木石灵荒茅无尽白汗简有余青黄发呉陵叟癯然鹤姓丁邵彦文台掾使呉藩承过旅次问所儗河清颂稿欲归呈大夫晋【一作普】公时予病不果録姑诗以谢
　　一骑南台使知予颂陆沈欲尘天子目少露野人心茅屋秋从破云山日向深裁诗谢髙义所愿紫团参【彦文善医】谢周侍御伯温书跋二十三年所拟河清颂
　　近者山人作新承侍御书分甘终草野辞敢达椒除晋帖唐临尽秦碑汉校余时应对朝日光动壁中鱼题长春道院许逸所藏桂风子与朱贞一真人诗后
　　仙人桂风子勇别上清君晞发三神日巢松五老云桃椎今问讯奎阁旧论文【谓虞文靖】游幔峰青叠蓬头并鹤羣【谓金尊师】
　　题朱翚逺凤山丹房图相子先所画
　　子先中国士棋罢画云间【一作白云间】黑榦蜿蜒水青分鸑鷟山客扪萝茑入童采术芝还览巻神为往鲜飚洒佩环
　　送崔则明同佥之绍兴总管
　　风气通藩郡朝仪耸柏台溪山当镜入鼓角自天来凋弊嗟多故承宣属大才春明贵早省先雪剡梅开
　　题南翔寺僧璝宗璞西房
　　重过梁朝寺诗僧失瘦权闭门双树月煮药半墙烟流落惊人语消揺出世縁自今可无憾名赖老夫传柯博士临文湖州墨竹为顿悟寺坚席石上人题
　　官罢奎章阁竹临文使君似将湘女泪痛洒鼎湖云雉扇梢堪把鸾笙叶忍闻山僧置岩坞佳气若絪緼
　　赠董仲仁府判
　　府判身强健银鱼映故貂低头居矮屋扶杖説中朝夜鹊南枝冷春鸿北路遥好同商皓隠莫赴子房招至正丙午三月廿八日自横泖迁居乌泾宋张骥院故居有林塘竹石因扁堂曰俭徳园曰最闲得诗凡六首
　　卜宅宾贤里生涯始有涯忧縁常念乱贫为数移家径合交枝果帘当独树花池台几峰石相友卧烟霞平生一丘壑今住小林泉树古走藤蔓沙虚行竹鞭红蛛网石罅白燕下琴边不有故山忆溪南买祭田邻曲敦新好园林恍昔游衣冠时径入棋槊夜忘收已遂莼羮兴何烦杞国忧人生贵行乐两髩飒先秋池深雏凤穴地浸小龙白石埀纶影苍苔拄杖声人心常淡泊风物自虚清多却诗千首无由避隠名丘园宜养病薄暮一徘徊倦蝶投烟草潜鱼乐水苔尊中天影落阶上月明来家政传儿子惟须药笼材无才甘在野多懒惬行园石露漙云气池风损水防艸深眠雉子林静习鸦孙儗着幽居録渔樵共讨论过广浦林洪聪上人承示湖广郎中余阙书撰旧主濴河化城禅寺碑记淮西宪佥王士防篆额为题左方
　　舒州余柱国百战死酬君天地留元气山林被庆云世无哀九辨吾及颂斯文佥宪俱陈迹炉香为一焚
　　奉题车玉峰先生世运録后【有序】
　　车氏世居永嘉由唐末徙黄岩始盛大一家师友【一作学】渊源实肇敬斋先生敬斋曾孙隘轩有五经论平居録隘轩孙是为玉峰讳若水字清臣贾似道再【一作三】聘入史舘辞不受夙承父某春秋学复师杜清献公范清献学于从父南湖公【讳字良仲】南湖学于朱子玉峯嶷然诸先辈后所著述曰宇宙略纪曰世运録清献尝序之曰重证大学章句则鲁斋王先生为沿华论以实之曰得车君书言致知格物传未尝亡也自知止而后有定以下合聴讼一章俨然为格物一传使朱子闻之当莞尔一笑云玉峰孙浚浚之子程咸与予交因示世运録读之大有禆于通鉴纲目然未板行于时慨叹不足姑叙世系大略于在并颂以诗曰
　　有宋车先徳生成道学资义辞丞相聘经证大贤遗泮水涵鱼藻髙冈老凤枝再观世运録仰企不胜思游漕湖遂过鹅荡登梁鸿山北望感时怀归二首
　　家寄寛闲野身逢大有年羣龙西北极斗酒水云天二老归来晚狂奴故态贤殊悲鹦鹉赋重读马蹄篇舍櫂舒髙目乡山落彀中因闻呉赐剑懒问楚亡弓残日羣鸦路危城一鹤笼何时复旧业牛女对疎桐陈子章出示呉藩马防政诔文因哭以诗【讳玉麟海陵人】
　　道义双金重风神片璧辉荣亲华皖箦迎客倒颠衣百战城头破全躯地下归论诗忆倾耳香阁漏声微
　　掖还乡
　　冢子还乡籍予心获少安乱离为客倦衰病过家难霜月【阙】　苦河氷獭影寒发春忻在望荐祖五辛盘
　　梦靳公信州利安【有后序讳仁】
　　昨梦过朱轮衣冠俨主宾清斋三月守厚徳八乡民山镇【一作锁】蔷薇洞天低杜宇津论心复道旧分首怳超尘公由中书通事出长道州幕陞江西省检校迁知诸暨考最代浙相版授江隂尹三月复授理问其年徽人迫江隂境举家合仲季弟百余口仓皇无依予为覔舟挈避苏既浙东帅观孙复州城而公奉相檄抚绥军庶时东八乡巨室细民多脇从者帅请加兵公从子师于予又感予义因问八乡故予曰民非乐乱以失父母耳父母寄旧在公今公来不其子乎帅惟公命其有不矜宥乎遂具语帅止之转同知常州道悯骼胔亟移文掩焉及任左丞和和奬公谙大体公曰草文则布衣王某也逢因受左丞知寻辞归公亦退隠杭致仕信州总管卒平生清俭详恕所至布善政云
　　题宋丞相董公致仕诰后【有后序】
　　兵筹闲葛亮经术老韦贤正气风霆恊清名斗岳悬墓无金下殉家有诰今传载拜书遗迹英灵俨在前公尝帅潭凡民居火例以军救已则有赏军往往俟火烈觊徼厚赏一夕火公至立皂纛下令曰火到聚星门先斩苏统制军遂力救以息寿七十九薨諡文清葬当涂石城山元僧总统嘉木扬喇勒智发公墓一无所殉嘉叹掩如初公配张累赠衞国夫人生叔度知婺州生隽寿古田县丞生祥发廕承务郎徙居松省宪交荐辞或问故曰世禄宋忍他食耶生天麒天麒生士方咸隠居教授士方会予朱生家既示诰且语公逸事及家乗愿有述予以公勋业笔诸史矣而诰有云伊洛之书盛行独以身而体蹈莘渭之事虽逺常望古而慨慷孔明如秤之心居然服众仪休拔葵之操端可矫贫并摭附云
　　得儿掖书时戊申嵗【是年为洪武元年】
　　客梦躬畊陇儿书报过家月明山怨鹤天黑道横蛇宝气空遗水春程不见花衰容愧耆旧犹语玉人车李东阳谓此诗几于悖谬亦各行其志也视迎降恐后者毕竟何如
　　饶士程式以谦山长卒其友赵谟捐地葬之予哭以诗
　　忆过桃花坞言随伯雅深欲披演腹为纳比干心世守祠先礼时倾待客金龙江墓草碧还倚望乡襟
　　忆朱芹湖【有序】
　　公讳显忠字彦良如臯之芹湖人昆弟五同居协雍公身长七尺负气谨行太尉开藩抡公分帅曹泾三考义兵长多素封家罔敢饵以利有孝女盗樵卤毛兵执献既知为母病用市药即慰释之陈徐二偷【作憸】人潜掠商货杖而徙其乡前进士杨维桢窭且老嵗周禄米他物称是予尝客隠呉下每过聴言论无倦色及戍曹遣千户史岳逻徼就馈问予再躬往饷焉席上徐谓曰窃审子制作率节义事私钱四万敬为寿梓助予辞文不称事公曰事非文不传幸毋让今节义事盛行公之力半焉公今殁矣姑忆八句非简公也示不以恩于已而系于辞云
　　楼橹海天埀雕弓韔虎皮锦鲜清暑宴白马上春旗人感官刑弛涂歌盗迹移寿文钱四万时往致予思寄任子良府判兼简元朴镇抚伯温都事伯璋县丞
　　龙江羣玉树曾不外葭莩抱病去年独全生两地俱巢频移社燕味弗改秋鲈拟过还乡楫童孙从紫梦左丞吕公仲实乙亥嵗以浙宪佥按江隂予拜识焉
　　汉盛登安国唐衰摈九龄人间犹望雨天上忽骑星故郡曕风采端居接爽灵孤松倚乔岳想像比柯青
　　赠玛噜教授【有序】
　　玛噜字兼善西域人元初祖哈扎尔仕江南遂家上虞父额布勒津力资兼善学以礼经领至正壬寅乡贡浙省臣以北向道梗权授尹和靖书院山长既航海赴会试后期不果礼部尚书李公尚防特言之朝勅授嘉兴儒学教授及还防政属淮阃屏居幽遐且十余年曲奉二亲甚至今春访予最闲园风雨花落离索满目观其志尚孤卓殆忘世之洊变身之益贫也乃酌之酒赠之诗云
　　颙昻西域士乡荐十年前陇畆心中越山河枕上燕尊同漂梗地门扫落花天慕杀柴桑老诗题甲子编
　　哭门生朱文礼【有序】
　　文礼字彦则徽州目斋公之曾孙也父道存长江隂幕首延予西第礼于兄弟间风裁清迈言往往如老成会红巾乱举家还上海居无何上海陷既苗帅复地大掠祖妣县君与母氏诸父季弟相枕兵死礼同兄被掳得不葅醢以逃重见父于中呉而父复旅死兄弟相吊人多念者不幸礼又短命死哀哉前是上海巨姓有女许倩其弟弟殁欲遂倩礼重赂媒善説之且遣家僮盛致仪物器玩礼一无动心并谢曰昔者孔圉以姞继妻太叔疾之弟唐太宗宗率纳弟妃斁伦遗臭莫甚焉礼奉教于君子稔矣奚忍为此议乃寝呜呼使礼生唐初时膺爵位建法令则凡在覆焘之中其肯聴依末俗婚醮陷大有为之君于不义乎翘楚秀苕风雨奄瘁天其为哉礼素性孝友多可称者予因録其尤哭之诗云
　　春日果投车秋风茅卷庐不为获杂行曾读世遗书闗度鸡鸣早乡还鹤唳余黄泉二亲见悲感谓何如同前进士铁公毅张林泉夜宿朱良佐梅雪斋
　　香动暮寒轻牕含月迥明寸心游太素万物让双清半树苔偏湿中庭鹤不惊孤山剡溪兴异代一时并莫月鼎法师道行録为海虞山致道观周元初题【有序】
　　法师呉兴人宋莫公提刑之后也讳起炎字月鼎生宝庆丙戌仪观魁梧神情爽拔幼习举子业尝三试弗利遂究心学放浪江湖间纵酒任狂往往作字类霞僪云佹灵异惚怳使人莫测其所为宝祐戊午秋绍兴旱马守裕斋迎祷雨雨大防理宗三十五代观妙天师咸赠言有元至元戊子世皇征如上京祈雪騐辄止师陛陈曰天气中和万彚顺畅不宜抑也上悦赐上尊命典其教固辞归呉癸巳冬微疾弟子王继华奉汤药殊谨因辗曰明年正月二十六日非尔所能疗也至日浴更衣书辞世一章问继华何时殓曰棺衾已具端坐曰当俟五事备既逝夜三鼓天汹汹云风雷雨电俱时未惊蛰继华愕然悟乃敛葬长洲陈公乡元世皇三十一年也始师抵青城山丈人观礼徐无极及闻建昌邹【一作鄞】銕壁得王侍宸道妙即往备僮役邹病且革欲厚遣师泣以实告特授张星一符诀自是行四十年如响影予惟师能雪夏雨暵者其术也愤世托狂逺蹈之操则君子有取焉序而诗曰
　　南北动君王风霆雨雪将金花牋宠锦紫柘盌封黄叔世儒无效先天道大光何当闵焦涸隂殛几桑羊
　　题元故防政张公画像【有序】
　　公讳文虎字山云江西防政瑄仲子也生而魁垒面如满月善左右射至元十三年贼横海侍瑄击获之贼党立季父背将缓缚覆害公觉拔刀斫贼踵仆一军震惊十五年南征遂以劳授忠显校尉管军总把佩银符明年征日本十九年宣力海道二十一年迁武畧将军管军千户佩金符督饷输京师丞相引见上嘉叹公异呉产诏去防手抚公颅曰真吾国臣二十二年败婺州扬老生二十四年镇南王托欢征交阯陞定武将军文阯海船万户佩虎符转粟从至松柏湾遇贼逆战击败之既暑疫王议罢兵以后蹑惧公屯巨舰于隘口约战贼不能悟竟全师还二十五年超怀逺大将军庆元总管兼领海船万戸佩三珠虎符民庶乂安二十八年擢嘉议大夫行户部尚书海漕都漕运府事开便道有功二十九年拜中奉大夫湖广防政赐翎甲兠鍪弓矢刀剑将兵复征交阯成宗即位征还大徳三年冬移京畿漕运使寻改浙江防政五年领江淮财赋都总管七年家覆临刑色不变有白气上干识者寃之公性尤孝友太夫人疾侍药不出户限者三月与宋处士陈云岩为布衣交敬不少衰平章髙霸都素壮公闻公死太息曰水无张朱陆无刘二霸都则我亦死矣因哭丧明延祐二年侄天麟防丧归葬妻夫人髙氏祝髪守志逢获交公从孙守中式瞻画像既题以诗且为序勲行如左云
　　目电气凌虹乌号左右弓家财金谷梦饷道鄼侯功画像髙堂上皇图落照中女孙守韦训乔木耐飘风朱秦仲佥枢赵仲徳水军娄江舟中夜宴席上二首
　　大幕分开阃三边罢枕戈春寒留水国天影落银河年少孙征虏威名马伏波楼船恨淹泊清话及隂【一作夜如】何泽腹解春氷方舟静宴朋大鱼跳白月驯鹭狎华灯汉有鸿门防齐多狗盗能清风满挥麈不计酒如渑
　　读俞建徳诗稿【有序附后】
　　白苎纷呉语芳兰歇楚声斯文天未丧诸老气犹生烟火孤村僻江山故国横谁甘草同腐杯酒汚脩名公镇名伯贞字崇徳人登乡贡进士第累迁建徳路建徳县尹卒其所遗诗稿凡百余篇予尽读之得文学行义尤著者八人其一曰防峯曾【一作曹】先生江西人负硕学当宋末屏居讲授士多归之有春秋凡例大学演正藏于家其二曰顾辰伯嘉禾人为国子生时淮荆多虞阃府檄屡辟卒隠徳终其三曰忠惠蔡公襄六世孙伯可师刘【一有后字】袭父廕官为郎既归附即不仕其四曰礼部尚书衞公上达五世孙谦号山斋松江人明易元初忠武王版授温州路治中亦坚辞其五曰徐成仲善诗建徳巨族昆弟九人同井爨嵗饥辄捐廪赈之邻火延燎若干户伐山木代缮完以居朝廷榜其门曰义门其六曰张彬之茅山人素泊于利一毫不竞里有兵难冐锋刃救止焉其七曰杨州蔡应祥事二亲尽礼二亲殁刻木肖像祀益谨其八曰歙女张适同郡汪三桂甫五旬而汪蚤世张誓守节孝奉舅姑嗣同姓子逢辰为后诏表其闾于乎采诗观风之政并废久矣而职太史者又多缺遗教弗复兴俗益大坏间有才徳节义或见于野史又不必传将来卒同澌草腐于乎天髙地逺【一作还】瞻望无及变迁离索吾谁与归也
　　按先生黍离之感慷慨激昻往往见诸篇什而于忠孝节烈大致尤三致意焉读此序至末幅吾尤竦然起敬
　　题费长文所藏徽庙暮雪寒鸦
　　寒乌立枯槎翮铩深噤舌似顾夷门云却带燕山雪梅【一作杨】东隠居士寄迹南山道院以其髙志因美二首
　　饱更世故勇投闲自补仙曹洞府班赤汗黄尘猛火下翠红酒石林间
　　满山怪石卧羊羣一水寒沙浸竹云仙鹤似知新有主天风零乱羽衣裠
　　题龚行可逃荒别后【有序】
　　丁未大祲殍殣蔽埜当斯时虽抱道之君子砺志之丈夫靡有不困厄者若予里胡氏妇举室危亡之际情有可矜者因纪以诗曰妾身雪中竹雪虐竹自持妾心水中石水流石不移自与郎合恩爱靡少衰賔阙誓偕老岂料遭年饥山田无稆采土锉断烟炊索饭儿啼号埀白姑尫羸不见东家伯逆子兽獍为不见西舍叔尸虫溃牀帷地赤草木殚云胡弗思惟五口相枕饿一口宁生离一口不生离五口死有期孰若鬻妾身仓卒乃得资得资籴官米可救姑儿饥董永尚自卖郭巨亦埋儿失节事极大畴昔已粗知计出不获已舍此将安之姑儿命茍活臧获役何辞姑健郎有恃儿长郎有依愿郎笃慈孝天尝相陈遗锦鸳两分飞各免肝肠悲妾有赎归日镜有重圆时右逃荒别龚行可作也行可越人名辙有冷淡生
　　活诗一帙乌泾王处野藏之久逢一日与隣友王寿栎顾心月郭寿樗徐静颐夏竒峰秀岩昆季过焉处野延憩茂树下偶出帙共览之皆幽人逸士也后得是诗纪胡氏妇予嘉叹曰行可庶仁者之存心也因题二诗期与诗事并传焉
　　困厄凶荒古有之诎身殉养妇堪悲将心若置良人腹坤道乾纲两不亏
　　奉粥黔敖絶后尘开仓汲黯愧今臣天王旰食朝元阁不道佳人自鬻身
　　简乌泾重阳道院储无极链师
　　风落天髙夜气分神游为谒纪星君酒材药料凡三品付与山人老卧云
　　王处士袖四六啓谢制寿藏序铭因出示静习稿为题絶句【序铭后附】
　　露盥蔷薇细细披朱疏越大音遗不同司马论封禅尚少柴桑儗祭辞
　　处士上海人名泳字季深姓王氏宋进士日辉之曾孙元故镇江儒学教授迁衡山主簿镛之子也性爱易自号静习或问静何习辄对曰习不由静未防学也先是衡山君卒遗命以庶弟奉其生母处士悉畀旧田宅而所居地仅数弓庐十尺冬夏一裘葛日蔬饭晏如也配沈丹徒尹烈孙女生一女适邑儒呉茱一子上殇门生刘縜冠履昆季为置龙华之原营寿藏处士角巾藜杖消揺青松间而歌曰蚕何物兮茧是室兮吾其愿毕兮抑亦二三子之力兮歌阕长啸而返谓沈曰吾死贫无以敛特汝得为黔娄妻不既贤乎沈曰妾老尚绩图夫子暖老计妾不愿贤如黔娄之妻也闻者多之至是请予寿藏铭予以髙朗令终处士其庶几哉铭曰生斯游死斯藏古贤达是方虽晦也孔光
　　经杨节妇故居【有序】
　　龙华雨晴刘松屋老人同野步道经一故第曰杨节妇家也丁丑夏彗星见天下童男女讹惑皆成配时杨年十三赘张都水子裕十五生一女十七裕早世杨誓守节今几五十矣昔苏文忠有林氏媪诗请继后响诗曰
　　日度虀盐嵗枲麻望中脩竹带藂葭老人为説睂山叟诗纪青裙笑紫花【一作紫笑】
　　十七孀居乱几更隔溪闻得纺车声却思臣妾书降表不独南朝谢道清
　　题张守中所藏祖父洎母陈夫人三器图铭乌泾杨士中诗后附
　　守道非难守器难图铭复遣子孙防铜仙滴尽刘郎泪一夜秋风折露盘
　　一目图铭意也消孝承先世自前朝衣冠不似杯棬旧谁在羮墙复见尧
　　仁庙曾称孝顺孙盘盂复保后来昆杜陵文熖辉星斗枉记田家老瓦盆
　　李哥【有序】
　　哥灞州倡女年甫十二三母教之歌舞哥泣曰女率有红翳我独为此乎母告以娼业不可废哥曰若此聴媪媪亦当从我好母阳许之自是不粉泽茹荤所歌多仙曲道情有召者必询客主姓名乃往人亦预相戒无戏狎哥凝立座间酒行歌阕赐之酒不饮灞州判官尝忤哥迳还誓不与见孟津县监赂哥母夜抵舍哥怀利刃闭卧内骂监曰汝职风化首而狗羯行不去血汚吾刃监惭去明日知州事者闻之叹曰州有贞女不知吾失也吾次子明经举秀才真若配也以礼聘娶之未几红巾入冦夫妇被执以哥美将杀其夫哥前抱夫项大呼曰吾断不从汝求活冦并杀之河南理幕沈昜云
　　蝉蜕污尘配凤难乱中同死义尤安灞津落尽埀杨叶月魄清游奈薄寒
　　女长倡优解爱身士遭离乱合安贫艾萧荆棘兰防伍毕竟幽香独占春
　　题读碑图
　　铜台花柳暖云迷天堑云山白浪齐若也孝娥碑果读终身无愧汉征西
　　寄题日本国飞梅【有引】
　　国相管北野者刚正有为庭有红梅雅好之一日被诬谪宰府未几梅夜飞至北野卒死谪所国人立祠梅侧僧进得中云
　　瘴日云霾不放归精神解感禹梁飞水香霞艳浑无恙瘦比累臣带减围
　　陈生尚秋容轩中醉题芙蓉便面
　　露茎月朶玉河干莫作仙人掌上防三十三天秋似洗通明前殿薄生寒
　　白塔行【有后引】
　　塔成始刺天塔坏渐平地一曲冬青花江山肃秋思冬青花不堪折南风吹凉积香雪揺揺华葢万年枝上有凤巢下龙穴羊儿年犬儿月霹雳一声天地裂右雷门唐珏玉潜先生感雷震白塔而作也始宋诸陵被总统杨琏真伽迁置故内镇以白塔先生尝与尚书省架阁林景熙躬拾不尽遗骨别葬山中植冬青为识既先生遇寒食则密祭之一夕梦黄袍者数人率一婴儿状玉雪指示曰以此报掩埋之徳先生后得子因名珙今字温如豪于诗至正己亥予游钱唐会平章张士信坏塔甃城【人知恨杨琏真伽不知恨士信杨犹造塔张乃忍壊塔耶】且闻松江僧庆讲主道宣传诵是诗宣幼从珙学有请乃为赋白塔行并系前后事归之宣云先生极惋惜张楚公而不讳其弟之恶尤见公道







　　梧溪集巻四
　　钦定四库全书
　　梧溪集巻五
　　元　王逢　撰
　　哀尹伯奇一首寄杨铁崖【有序】
　　铁崖杨先生尝拟古操十见寄且征同赋逢岂敢当姑拟哀尹伯竒一首答之今附其四操其箕山操拟巢父作曰箕之山兮可畊而樵【叶囚】箕之水兮可饮而游牵牛何来兮饮吾上流彼以天下让兮我以之逃【叶投】世岂无尧兮应尧之求吾与尧友兮不与尧忧其前旌操拟卫伋夀作曰尔乗舟兮河水浊且深我同舟兮誓与尔同沈母有命兮諌不我聴示旌以盗兮我先以旌衞有国兮国在兄杀兄及我兮我不如无生其履霜操拟尹伯奇作曰霜鲜鲜兮草戋戋儿有罪兮儿宿野田衣荷之叶兮业易穿采楟花以食兮食不下咽天吾父兮天胡有偏我不父顺兮父宁不儿怜履晨霜兮泣吾天其残形操拟曾子作曰我梦有兽兮其兽曰貍貍有恠兮身首异而告我以凶兮戒而戒而我丘有首兮誓死完以归逢辞曰
　　比屋可封兮孝微称重华大孝兮后莫有承孝后母兮伯奇权舆彼楟荷兮天将用符晨霜涉兮尚俾宁遗躯
　　拟古二首寄题金陵林氏永思堂
　　春阳熙熙从侯于淇禄积万钟车服是维彼淇有源伊谁无亲负米为养曽不满豆飱淇水委委霜露亹亹载望故丘心曷能已
　　右拟子路作
　　秋日杲杲有培者枣载见之华及实之老言采于庭于粲于筐参也可嗜考也因【亦作可】忘口奉惟薄体爱惟厚庶几全归狐正丘首
　　右拟曽子作
　　张氏通波阡表辞【有序】
　　张氏宋丞相商英裔也髙宗渡南子孙遂居杭之菜市八世祖某游松爱千山樱珠湾遂家焉六世祖八七居士又自湾迁凤山阳祥泽汇躬职农亩奉亲孝生通俭朴恬慎事继母犹所生遇冬雪埽隙地撒粟以食冻禽翔集者以千数通往来慈乌或有翼而随者夀至九十三生显博阅书传尤精梵典及星厯山经地志之学攻苦恬淡如父风与儒释唱和诗偈若干首传于乡夀八十四生俊广颡丰耳美髯须音吐如钟涉子史学长于刑书中慈而外刚见善若嗜视恶则疾如仇乡闾共以其咈诺为曲直人负不平不之邑而之俊咸称之曰张片言尤好施赈贫救难凿义井造义舟建大石梁者三夀七十生三子恺悌瑶恺生子曰龙曰凤悌生子曰兴曰睢瑶谦厚长者防防一方生子曰麒女妙龄适卢祥龙生宗仁宗礼凤生宗义兴生英麒生斌桓麒读书好礼以宗谱未修惧丧乱之余弥逺弥失乃即祖塜通波之原征前进士防稽杨公维祯为阡表复征逢撰家庙辞勒之碑隂可谓知所本也已夫积善庆泽流衍五世迨麒绪业益修华闻益着公侯复始于是乎在辞曰
　　凤之秀兮维阳盘涡洑兮萃嘉祥田膏壤沃兮物无疵疠天秘地藏兮郁郁吉冈暑寒兮露雨甘有醴兮肥有羜纷颁白兮降登兰忻忻兮玉语语云隂凝兮风凄色怳冻禽兮下粒食伐石刳木兮以梁以舟民免掲厉兮鳄扰驯安流眷门阀兮宋相裔徳深植兮善广萟顾无往兮不复被服防衮兮再世其世
　　荒寒寂莫图为分湖陆绪端叔题
　　风卷藿水返壑天同云兮雪雰落彼何人兮斯旅泊乐夫荒寒寂莫惟寂莫逺嚣郭惟荒寒谢朝冠于以终盘桓
　　濯足小像辞【有序】
　　天台陶氏九成名宗仪号南村居士明经博学养髙云间与予友善尝为赞骑牛像曰望一男子冠裳清洒有青其犍骑之林下于是【一作时】白云冐岭黄落被野后则加鞭前则执靶虽心乎甯田官而于齐小白为旷世之交虽迹乎梁进士而于髙无赖无半面之雅盖将徳业丘山富贵土苴尚友饮水上流之樊父度关西游之老者也欤今复为题是像云
　　水漉漉其流为谷尔濯尔足载扪尔跗兮无朔漠之谷沈沈其水则浅尔足尔澣载抚尔踵兮无关山之趼维沐弹冠兮维浴振衣敝屣忍弃兮畴知几微孺子设作兮沧浪同归
　　审安斋二首【有序】
　　顾彧孔文扁斋庐曰审安予为赋诗掲座左右以儆焉
　　有皎者驹刷朝秣晡置之通衢弗蹶弗瘏子其驱有华者衣长佩带埀犯烟防以垢以淄子其辞噫富贵倘来尚相夫宜兮
　　有圭者窬蒿蓬其居风雨攸俱四壁以虚而子晏如有硗者田劳力其千兵荒无年甔石以眠而子恬然噫贫贱不迁斯乐夫天兮
　　知愧吟一首
　　日吾斋兮书琴夕吾园兮冠衿冬洊热兮春载隂薜络垝垣兮菌弥中林弧无镝兮天狼角岑屯泣旅琐琐兮楚音越吟啜醨于觩兮作麋于奚弗知愧兮犹有蓬心
　　后防闲园辞【园中杂题附】
　　天工覆兮地工载予防闲兮罪之大丧乱仍兮屡烖悔才力耗兮壮志怠霜露气变隂草木流哀音渊逃頳尾鱼野啄氄毛禽弗嘅以慷兮而歗且吟斯吟歗兮乐哉恒心
　　有藻兮緑池类鸡苏兮叶华滋彼衮摛兮棁施予芼湘兮祖祢其祠月中人【一作天】兮夜何其尚日新兮致思
　　右藻徳池
　　蛾睂兮曼睩联翠袖兮湘澳有夫君兮配天泪奚必兮染竹水落兮歳晚予【一作孑】倚石兮兹坂手参差兮长年凤不回兮愈逺
　　右怀湘坂
　　鸟下上兮和鸣花馧馞兮交荣日奄忽兮曽几花就实兮鸟鷇鴲鸟鷇鴲兮鱼亦有鲕幽草气芳兮嘉藻緑滋世有殷周兮麦秀黍离墟伤道闵兮继者其谁白驹考槃兮予淑诸私
　　右乐意生香台
　　谷之小兮不量驼马谷之卑兮不树梧槚谷之僻兮庸众攸舍散木荟蔚兮乱石砢庶全幽贞兮日尚羊其下
　　右幽贞谷
　　铄石兮金流汗与喘兮莫匪马牛古苔亩青兮冈木挺修凉飇沃如兮心神天游天无独私兮马牛其休右擢风轩
　　云结兮歳残木脱兮草干天地否【一作坯】塞兮氷雪沍寒闭关而卧兮莫敢士干莫敢干兮安所守也士之周兮亦可受也
　　右卧雪窝
　　中园兮沟断跨石梁兮入竹坂春雨歇兮緑苔满桃煜霞兮蒲刺水短忍濯足兮钓言消忧翠碧交飞兮天宇浄流境则胜兮终不如故丘
　　右流春矼
　　石岩碧【一作茗】兮嵌苍势回瞰兮扶桒脱神鞭兮既驱将与延兮朝光雾祲维朝兮搀荧维夜草春怒长兮隂木翳夏穹日观兮东岱邈云台兮西华天风泠泠兮空翠吹下灵或胥降兮摄衣拟谢金鸡鸣兮于焉夙驾
　　右海曙岩
　　澂怀三叠【有序】
　　柘湖章仁正氏防善礼士有琴一其隂賛曰淳风虽遐正声可招澂怀而作太古非遥予尝取【一作掇】澂怀顔其楼居前进士钱公思复记之且属予为三叠辞俾而歌之辞曰
　　伊美人兮好修表嘉名兮兹楼谢璇题兮防橑带蔬畦兮稼畴虹霓饮兮柘津鱼鳖安兮横湫山迢迤兮屛列木翘秀兮幄周琴一叠兮旭旦神超然兮天游
　　惟髙明兮楼栖惟善良兮徳跻充璆琳兮图史逺壒嚣兮轮蹄酒介夀兮伯氏谷稠直兮编黎鱼影行兮藻囦鸡声梢兮桃蹊琴再叠兮昼寂豁然呈兮端倪
　　怀之澂兮楼矗本渐义兮澹欲烟千突兮昣缭雨一成兮旁沃开北海兮硕尊送中散兮遐目何曳兮泥尾马胡拔兮尘足谅劳生兮焉休庸咏歌兮于勗琴三叠兮斯夕月入窗兮露肃
　　怀哲操【有序】
　　怀哲美玛噜教授敬亲爱弟也惟敬爱也不以祸乱穷羇少渝焉搆堂名一乐前朝儒公卿颂述备至而琴操缺遗故予补之云
　　朝堂兮诵杳思君陈兮履絇暮闱兮咏诗思张仲兮履綦天道兮人事枘凿兮龃龉兹乐兮盖难匪人兮天欤【作与】孝友哉先哲兮是怀琅琅兮允谐乐安得兮众偕
　　题复姓巻【有引】
　　王吾有其先三世冒何姓吾有复之题复姓巻
　　莒人灭鄫兮范母适朱君子有不幸兮奚独是夫王氏鬼馁兮防神罔徂余庆在孙兮克孝克儒吁三世克复兮一念孚
　　李廷重先陇诗【有序】
　　李氏世居扬曽大父汝楫墓在江都常乐乡漫凿桥之原大父邵棠祔焉大母周遭乱平山西金匮之原考秀成藏同轨乡仙人沟之上妣王殁于戊申秋七月明年旅葬吴县石湖山之北汝楫子五可知者邵棠也邵棠子二长秀实次秀成秀实子三长璹次瑛次珎璹子曰达道秀成子四长璧次瑄次瑞次璋璧子五曰恒曰锡曰刚曰贞曰载瑄子二曰晋曰升璋子二曰益曰谦璧过予拜泣曰璧不幸洊罹兵变自扬侨于蘓者十年载侨松者五年既未获迁母榇旋故丘又惧世裔所自出茔兆之所在歳逺茫昧且犬马齿衰脱旦暮委道路则弟侄散仕四方者无所考征愿有请予闻李氏素富殷薄有禄位于槥殣饭饥衣寒药疾义风行一门三叶迨璧广问学而敦本复若是乃为序其言贻之诗曰
　　蓬累鷇食兮圣居【一作尼】墓始封兮识之嗟世季兮累累翳椔人也弗防兮矧阡有表埀鸿征无方乌讹靡定丘首谓仁受命斯正世治伊迩天堑匪限宿草驯兎孰云其晚
　　皜皜客衣寄颍上康氏曹氏伯仲
　　二麦油油淮圻如裯若翟若獐充庶士羞伯也谓何畋须于秋弋亦匪我优五谷贸贸淮甸如綉若兎若鸧登百职豆仲也谓何须冬以狩兮亦莫我彀维物有殖维心有恻驰马走狗祗益狂癖矧伯仲氏皜皜客衣歌月中劝酬落晖弗诡弗随乐哉防归
　　夀晚潭一首时耆年作用自勉也
　　竹石洞左潭水孔晦防蠙曳衣茑木斾斾曜灵西驾始大辉明风休漪平曝鱼行天其顷朝降于晡暮晬然飞霞顔若为驻拥肿栎樗同一春秋圣贵闻道夷俟奚【一作是】尤维行维果维徳维育言非自文潭实予勗
　　宻室一首
　　中林有室小仅容膝匪膝是容于心于宻异彼马牛奔靮蹶缰燕坐之顷泰山毫芒毫芒尚无须静学至浑焉天真泊然世味圣人同仁不【一作否】生藩篱非予独善退藏维时
　　感衷四首
　　宋祖受周禅规模迈汉唐濓溪遡道统庐陵应文昌四岳气廓开二南风丕扬斯民跻夀域昆虫被余光礼容备毫髪天用启后王奈何至元治首继金源亡
　　乾坤秉隂阳埀星窍山川图书肇人文礼乐徐开宣王霸迭兴夏熢燧纷横边琴制自有虞遗响何眇绵朔风日云凉及此遂絶卓哉元魏髙后世畴比肩
　　独立望大荒白日沦照地骄【阙】众马骧怳惚流云驷施之青丝络被以黄金辔或空冀北羣间有河洛志蓬蒿长益肥苜蓿凋复稀生气殆消竭何当马知归
　　陆机赋狭斜刘琨咏扶风见几讵不早卒毙豺虎丛私慕仲公理【一作长统】兼爱左太冲乐志洎招隠逸思迈云鸿乾坤乱常多贤达命固穷由来商顔饥及见咸阳烽
　　题俞东冈六有斋
　　隠居古善人中歳税尘鞅座陈五经传揭六有防俨若上帝临于焉岱宗仰昕曛贵循度瞬息戒或罔賔师臯比拥儿孙蚌珠朗将见一家学乡术春浃盎世方骛虚逺俗复竞浮奬不图窥横渠苇航排风上予嗟清流辈既悼八防党何阶名教间浩然独还往月林函疎影溪屿臻灏爽良觏匪后迟朋酒置犠象
　　素节堂诗【有序】
　　素节堂诗为髙州刘宏母夫人作也夫人防姓思兰名始良人克宪公以父讳道中宪使廕累迁西台御史遭乱相望数千里外而夫人自仪真涉大江避地呉下时宏甫六歳氷檗自持教宏业诗书呉藩不守宏买田海乡舁夫人就养予旧与宏之先兄判枢交防稔至是以通家好邀予遇焉堂适成庭梅盛花酒半拜请【一作而】曰堂未名敢请予曰以夫人懿行宜名素节之堂遂书置巻首赘诗云
　　孤根上春梅下有磥砢石髙堂道冠帔徘徊暮云碧石含望夫情梅结晚歳盟氷花影石面个个月华清婉愉防服郎昔日锦褓婴郎延客戾止借问母姓氏夫是刘西台祖称廉孟子试看南枝露恰似初源水二纪百劬劳【一作艰】诸孙联佩环青骢北从狩应过玉门关
　　留别张员外彦升
　　虞弃百里奚齐赖管夷吾由来楚国材实为晋所需世传魏王寳仅有径寸珠光照十二乘何益邦家图客游东呉间行李笔砚俱登髙日作赋自比古大夫青青榛棘蝇或止几席隅秋蒸露不霜稚子骊驹少微芒色正中天月同衢长啸谢徐庶士元非凤雏
　　题心觉元上人观露轩
　　上人吾隣【一作乡】人趺坐中竺岭澹然观朝露月落万籁静丰林始如沐萎萃【一作草】飒以冷石牀仰嵌窦余滴下微影世皆汩尘劳天或示短景忘言理深诣收视妙独领茂陵和玉屑【一作凄清蝉暂吸】有愐鹤知警云深粥鱼鸣盂鉢躬自整
　　题姚实甫迁葬事后【有序】
　　姚本汴巨室属靖康之难徙吴咸复仕显至有元海盐学谕君少即孤家始衰微因赘华亭彭氏实甫其冡子既粗植门阀而先陇歳悠略无闻乃日夕惕厉皇皇然汲汲然咨诸婣旧而物色之延祐甲寅春抵越首赖妙袁链师指示下九里祖妣周氏墓逾明年于所庐载获画像五泰定甲子寻次余杭之咸林丘地则为族党鬻四顾榛篠又幸山人施姓质以曽祖承宣公曽妣刘氏葬所在继叩古荡僧舍并得祖保义公之骼函由是悉迁余山之隂元统初考妣殁遂祔藏焉夫以先世诸遗灵散滞客土莫之宗依而十数年图囘经营乃获安妥于斯迄今四十余载实甫夀已八袠尚惧来者弗克遵所志而益惟先陇往辙之或蹈故着训俾永戒儆于乎实甫可谓贤孝也已承宣讳日起保义讳镕学谕讳仁荣实甫名硕号西畴负材犹弗仕子二祯泳咸读书兵后予过焉徘徊霜厓风林之下实甫然流涕以纪咏请义不得辞因序其槩缀以诗曰
　　郊畋弗射麛野乳犹名虎吁哉孰无生生焉讵无祖周基肇孔艰大雅莫殚数王风一沦变民俗日呰窳枭也前后巢顾影徒踽踽有美西畴翁孝轨克循古先陇旷隔世双涕痛零雨蚤夜卼寐兴乾坤局仰俯越水上轻舸咸林艾藂莽穷搜导癯仙防询得觋父遗骸几孤露寸心百劳苦一旦畅幽郁羣隂翕和煦岿岿四尺墓秩秩佘北岵剑佩俨丹青牲羞苾铏簠凄其焄蒿达允矣精爽聚爝然既死灰系延絶埀缕实大声必沨气蒸泽斯溥翁用享期颐子复膺福祜于时多不吊异物走旁午巢焚苏台乌冻羁纥干羽尔松何丸丸落日予为抚江天云弥极霜厓石森
　　梦观闾元賔【有序】
　　元賔乃绰罗御史之母弟也始御史直卫英皇时以父宣慰公廕让累官监杭郡三年报政而中外乱虽累迁仕意泊矣至正丁未秋九月吴藩为明兵所破故官例征庸元賔至则叹曰国危身虏尚有头戴南冠耶遂经死平生善书诗治迹多可称焉诗曰
　　老存平生怀数梦忠良士大者为列星小者为厉鬼元賔髙昌胄气干岳防始如月闯门既犹风行水忘言异温序谅亦思故里隂阳剥西极江汉汹南纪乞怜毛羣中拭目歕死雉在官知苦晚狥国叹曷已郁郁舂陵作咄咄永和体琴鹤就沦亡髙楼笛谁倚
　　梵隆罗汉为广化寺道无二讲师题
　　应真将相姿云何与世逺时命殆龃龉防栖遂忘返麟洲水复浅螘磨日弥短花鸟春长年云山不知晚
　　题殊一原上人习静禅房
　　霁虹跨飞梁二水滙祥泽僧坚菩萨行食众业修白松隂地十柯三椽一菅席其徒兹习静灰念椔立脊肫肫鸡抱子亹亹存息徐徐月中庭湛湛天四碧大千入毫髪非住尚何适自得何可云人胡苦蝇役
　　送簳山立侍者逺游
　　天台接雁荡佛髻罗千峯万石峭立壁俨若四果容青莲出名蓝练瀑悬长松樵渔与农贾杂沓仙人踪子持尺木桮欲盛百海龙霜降水且落中竺姑【一作可】过冬氷解罗刹江径渡只影从深云蕨笋美【一作云深飞锡逺】前岚巾衲重暮栖忘虎隣晓劚避螘封诺师导禅学顗老指教宗益毋花锦香回首东【一作思】吴淞王播防载至慎叩阇黎钟
　　二烈诗【有序】
　　义乌童徽母吴贵字良正同县儒家女未笄归徽父师姑嗜醇酎家固贫必思力致之尽驩姑沾醉乃已老而病滞下戊戌乱家人悉防窜呉独侍侧人呼曰汝不爱头乎吴曰吾头岂不爱姑在妾将安之居无何姑殁濒葬防隣邑兵搆变四入杀人敓货财哀号声相闻人劝如前言吴曰姑骸未入土妾就刃下死不悔语毕抚棺长恸兵义释之去卒克葬师痰疾每发辄欲絶或丁盛寒呉躬然松肪伐氷作汤饮久不倦越五年吴卒同郡宋公濓为志墓乌伤里贾善妻宋防金华人性沈黙寡言笑事舅姑无违礼事贾亦甚谨家政一切身之不以烦贾贾因得为善士己亥冬兵驻兰溪贾擕防避入浦昜城窦山中乡无赖乘时乱肆掠俄突至势且迫防惧侵已掷袖银于地且绐曰吾有珠若干藏近所乃脱身走投絶涧以死明年郡守王宗显为表墓立传云徽一日奉予书一通连志传二且曰徽娶宋氏女庸乞诗文并埀将来予惟徽辞情恳至遂如其请
　　风柔春月辉几人百两归丽谯传清漏芳园带香闱鱼鱼藻波泳燕燕杏梁飞縁情豢养乐转睇蔓露晞深山故家女钗荆澹衣苎姑病躬致浆兵临命轻羽贞珉表令守遗墓式过旅洞溪爽气合金婺耿光吐奢泆毋足嗤名节千世仪荈树根裔壤本性移辄萎当阶将离花为他韶姿二烈歌道逵奚翅规贸丝
　　牡丹盛花因记靳利安总管言贺丞相惟一春帖诗有一门生二相独树发千花盖牡丹也酒间遂述一首
　　东风不成寒轻云淡晴隂露朶晓殊重天香午弥深洛花入盈尺唐独盲心迂思贺相第父老小车临读宋俞文蔚吹剑録一事有感【有序　　一云文豹宋字上一本有杭字】
　　吹剑録载括苍梁民怀首倡民兵捍御方腊有功郡县议上闻民怀不肯既得子名安世年十九登科民怀以夀终乡先达江朝宗挽曰四郊多战垒一郡少儒家气槩剑三尺义方书五车野无人白骨门有子青緺隂徳看桃李无言春自华安世字次张官至司农丞广西漕予窃感江隂东八乡得免兵祸者再一以壬辰冬一以丙申秋此人所共知出于予言已畧见周侍御梧溪集序又秘书卿贡公题杨提学梧溪子小传后云梧下忘年友兵闻着义名片言回楚使【一作祲】千里系周正奴返前州牧金辞巨室甥犹闻多士感苏学与常城盖补书遗事罕有闻者今漫録民怀序后非以安世望子而家全乱余身老海上用自慰幸焉耳诗曰
　　酒熟腊中水丛梅春复深池台萃幽胜泳飞自鱼禽偶观吹剑録遂赋怀梁吟大功不受赏清瑟有遗音相如汉名儒蜀檄甚秦金崃岚廓云间□梓余萧森千载一鲁连全齐归海浔【先生自传于此序此诗具见一斑宜録置巻首】
　　赵善长山水
　　画师今赵原东吴谅无双寸毫九鼎重乌获力靡扛翠树拥羽旂深崦敞云囱参差见罍斚不无酒盈缸老山石黄色挿脚琉璃江隠若赤壁垒势压曹魏邦何当柔猛虎蛟鳄遂我降欠伸列仙厓咳渔蛮矼
　　曹云西山水
　　世治多福人时危多贵人贵人乃鬼朴福人真天民缅忆曹云西生死太平辰髙秋下孤鹤想见英风神菀菀露攑间幽幽水石濵桨行甫里船角垫宗林巾往访赵松雪满载九峯春【酒名】斯图作何年投笔为嘅呻池废余野鸨井渫揺青苹
　　奉览龙井倡和什为曦南仲上人题【有后序】
　　竺源龙象国齐州凤麟苑千龄始彚应匪惟晋陶逺维岳萃秀灵梅栁并清婉湖饮六防虹磬殷叠翠巘悠然氷雪外缾锡簉轩冕藻章防蘓黄泉思涌叅辩间含棘林香时味御厨隽遗珠信僧寳了不见兵燹苍寒境四寂手之不释巻藤花坠来深松巢白云偃
　　右邓匪石虞道园二司业俞观光先辈与澄湛堂【阙】无元齐天岸若季蘅四法师及匪石子衍同游龙井倡和之什后和者张晋公仲举时为布衣未起实出【阙】山村先生门徐则芝石虚谷方先生弟子也刘师鲁则鄜后月心先生之子顾仁甫陈守中王性存并石塘胡先生之门人予闻之前进士钱唐钱思复云因附见焉使来者知当时朝野人物之盛盖不减苏黄叅辩诸公从游之乐也夫湖山自吴越迨宋元数百年形胜今鞠为墟莽缁素文墨沦弃何限曦尚寳是巻哉曦湛堂曽孙
　　信州灵山闻云笑【一作□】錬师言石丈峯甚轩特因献之
　　灵山七十峯石丈压中外吐纳日月华傲兀风雨晦瑶草春巻髪苍松寒蟠盖无时丁甲朝空翠锵劒佩师还笑其下引领増爽槩倒影一壁隂鱼鸟并惊溃今兹天悔祸请为除敌忾东岱西青城相望孰为大坐令丫头岩辟易失狐
　　静坐林屋余清洞有怀旭元明长老郭柏岩尊师
　　老惟一切澹所恬静观独团蒲躬夏擕就石坐幽緑冲波鱼拱立入草雉驯伏雨露讵子私物物几并育鹤回缑岭驾虎禁东林足髙踪何当偕及兹藜笋熟
　　题陈子章先世所居剡源九曲图后【有序】
　　陈氏为奉化着姓粤自始祖棠在季唐使吴越遭中国乱就吴越奉化尉卜居剡源乡乡介剡县东距奉化二舍羣山夹嵩溪溪发源大雷岩谷中一曲曰六诒王右军尝宅是晋征之凡六遗庙石研尚存二曲曰黄沙水合奉化子文雅以濳学称吴越忠懿王枉驾顾之地因名跸驻后文雅仕宋至殿中监三曲分两湖厓壁翠峭林壑绣错有石幞头状而濶潭靓湜鱼巨细毕见号小盘谷焉臼坑石恠状不一穴而深者井若洼而露者臼若此四曲也五曲循莲叶峯峙三大石溪浒既而三峰挿云一石室可坐数十百人其上字二曰丹霞殆类朱书中辟一洞尤冥窈莫测识即云笈七籖所云丹霞赤穴之天者下乃陈文简公显故第六曲茅渚则奉化公始筑之所七曲防于班溪八曲至于髙防于雪窦于公棠公棠者由孙兴公植棠而名于是九曲尽矣溪与山绵迤北东百余里直抵鄞江其佳陇膴田入陈氏十五六陈厯廿世四百年族蔓衍四方实唐相夷行后至今昆仍多才徳若朴其一也朴文简公六世孙祖秘监着负直节贾似道忌之遂弗仕伯父深沆洽与父泌并仕元儒学官讵非山川所钟造徳泽所深厚而得蕃且久耶朴字子章于逢防友善遭世运屯归畊愿阻因道地里家世特详俾序咏图后以摅孝衷云耳诗曰
　　庆门日滋徳后昆代承儒匪惟守成绪将以宏前模三辰迭晦韬羣雄相剪屠始甘缾居井中骇矢脱弧矧复丧乱绵常与忧患俱葵叶卫本根鸟悲恋故都东风几变栁落景寻照榆青山在在佳白云悠悠孤金石保遗体诗书传阿符予交二十霜情谊骨肉逾思酿栗里秫各厌松江菰载舟剡源图重为吾道吁
　　览安东俞郎中词翰为其子镃鉴题
　　轩轩吾故人不见十余载虽无田园归而有篇翰在长星彗朔野钜水王淮海杖策投青齐郎署旦惟待华亭唳寉逺终焉同一嘅草春还萋萋云午亦霭霭双驹幽林下迥露五花采何必山公托孝行鉴真宰
　　寄题欧阳文公所撰前侍御周公伯琦曽妣方氏宋封安人元赠鄱阳县君墓道碑铭【有序】
　　方氏浮梁素封之家也县君性夙慧通书记女红皆不习而能既笄择配遂归番昜周进士灼克奉舅姑谨宗祀严馈职进士以文声多致賔客好治具用或不继县君每质贷应所须嘉定中进士年三十六贡于乡寻卒县君三十余一子生五周星一女又少【一本有其兄二字】二龄进士之父廸功府君尚在而耄哭子不复理家事逾七年卒先畴几何不为其强宗所牟敓县君清俭勤苦坚自卓立恒躬机织子女啼饥则下机哺乳讫又织如初暑寒蚤暮治生不辍厯廿余年撙积嬴羡教子娶妇且治其女归歳歉谷踊视己所储可以旁及即閷价并制其多寡咸使沾饫里人徳焉子垕刻志问学以才气自奋年壮连举明经为时巨公所推敬淳祐丙午免解遇明堂恩封母安人咸淳甲戌登进士第明年为徳祐改元宋事已亟天兵围饶守臣唐公震偕江文忠公万里城守县君母子入保郡城俄疾卒夀八十二仓卒不能棺文忠雅善垕赠美槚又哭奠之如母治命毋用金玉敛饶陷环城墓皆发独县君殡无恙至元二十三年春徙殡浮梁之湖田凤池山至正辛巳以授经郎阶六品曽孙伯琦请于朝上特宠之乃以孙集贤待制应极五品秩推恩追封番昜县君是年翰林学士欧阳铭其墓道碑曰县君殁年宋已殆揆厥初生迄圣代其间一百五十载有形斯世靡不坏所不能坏节与槩周氏不絶憗如带一妇人力俾昌大蝉联簮缨至未艾祖父赍志日益迈惟尔曽孙富修能天光下烛朗幽僾造物章善不可盖太史勒铭纪其防一言以蔽曰有待至是呉城破后时公致仕五年矣将尽室归番也以书连欧阳公所志征诗且曰幸附梧溪集传焉逢窃尝感公赞先子库使家训母氏李贤行微以报效今承兹命义何敢辞敬叙而诗曰
　　尝观泷冈表西江月同耿兹读鳯山碑畨湖天与永夫人夙秀慧犹玉洁珠冏琴瑟弥和乐枕席遽孤冷训儿儒登第奉姑孝称境勤勤寒机梭缕缕露甃绠骎骎鬒云变斜日几吊影夀终殡吉壤了不见兵梗姜嫄昌有姬宜尔后彪炳恩荣两朝被操行百世景曽孙古端公五载谢朝请金汤梦震慴松槚思悲哽吴藩乆战憗遗由天幸尚荷扬淑灵归帆鳄鱼静
　　同杨道孚孙大年游龙江寺观宋家【一作防】法华碑
　　潭泉涤烦悁凉风洒絺服间持长柄麈步绕东林竹宻含松茑青回带川苔緑莲花古石座昔者踞白足义天日月朗法席龙象蹴烈士汉沈光异事碑隂录涣然兹氷释郁矣乆蜗缩同乡厌辟地庶以纵游瞩
　　寻李景元醉眠亭故基既观米元章所书塔碑
　　落叶风日暮惊鸿关河夕聊托髙世情独访先贤迹涓涓张翰酒翛翛阮孚屐还念避世朋投诗慰孤寂
　　题方徳玉提举先陇瑞芝巻【有序】
　　徳玉名廷瑾其先本河南人以武入官扈髙宗渡江遂家临安至六世祖茂荣昭庆军承宣使生椿年荣州防御使生待举恩州团练使生好问殿前都指挥使判太医局生中广东提刑亦判医生寿孙仕元广平路医学教授咸葬龙井之方山其地负金钟灵石粹淑气实萃焉至正二十三年夏四月芝一本产指挥墓厉莫勉为志廷瑾广平子也由世业累迁江浙医学提举过予客楼有请因序而诗曰
　　嵼金钟山迤靡灵石原七世二百稔一夕芝秀繁恒心畅条叶武徳培本根华滋承珠瀣暖艳迎丹暾髙廕山上松防映石间荪泉关【一作闼】久深閟玉气逾清温盛事纪里儒嘉祥萃云孙李陵谞阔疏单师蹂戎蕃败降族致夷实阶秦将门水楼动反照风蒲翳渔村京观方塿然静言思岐轩斯民续命脉万古春乾坤
　　寄赠卢宜兴希文名僧孺祖淇河南参政父景盘阳总管叔挚翰林待制
　　昆仑秀磅礴厥产皆玉璧孔林植材榦后雕贵松栢卢侯澶渊英气节金矿敌累迁义兴守百里涵春泽邹鲁声教被荆楚风俗易中更国务殷募壮亲破贼【谓壬辰冬】蛟潭日澂碧【阙】　带桑麦后来二漂沸具区先荡激寸地衔犬牙四顾心独赤夙驾放衙叅露香对紫极萧条土著户効死仍戮力复覩司章遂谢廷尉客野马飞空廐水鹤巢荒宅邂逅伤乱离慷慨数向昔妙年直中书天威违只尺花明太液午月朗未央夕鞘鸣庆云拥莺歇清漏滴后皇不爱寳累若咸率职大父与叔父竹帛映翰墨籍甚先府君八郡收殊迹一门萃忠孝三世遗清白蹇予晚交好尽负崖谷僻迹忝王君公梦逺刘徳依依尚方剑恋恋陶侃甓时当天心回缾酒思对沥冯唐元晚遇贾谊曽前席熙阳释沍寒梅栁各有色愿言副深期再举扶揺翼
　　读余季女怀其夫水宗道诗【有序】
　　予友赖良言乡人余季女台州临海儒家息也有容徳善属文当元盛时赘同郡水宗道甫逾月水具见余才过【一作迈】栁絮学不彼若辄辞归闭门读书久不返余取次裁九章招之水卒不赴及余病且死水梦余诀别曰某委蜕矣子盍送我既讣至今存五章其首章曰妾谁怨兮薄命一气孔神兮化生若甑春山兮秋水净秉贞洁兮妾之性聊复歌兮遣兴二章曰夜梦兮食梨命灵氛兮与予占之曰行道兮迟迟敛角枕兮粲如风动帷兮心而悲三章曰云黯黯兮雪飞棘夫子介兮如石苦复留兮不得望平原兮太息涕泗横兮沾臆四章曰送子去兮春树青望子来兮秋树零树有枝兮枝有英我胡为兮防防子在此兮山城五章曰织女兮牛郎岂谓化兮为参商欲往度兮河无梁霜露侵袭兮病偃在牀嗟嗟夫子兮谁与缝裳良以余生而淑敏不得于夫死而心声托宣于世不亦幸乎因如良请而系以诗曰
　　鸿鸟常分飞雎鸠无匹扂牛女永相望何但人间姝郎情澹琴瑟郎志敦诗书期揽日月光下照薄命躯云衢谅髙逺霜露歳忽除思纫逢掖衣数振将迎琚岂谓朱陈邈乃至秦越如庭芳栖熠燿堦苔上防蝓疾缺大丹起神随清漏徂九章极拟骚犹蜩蜕尘区鄙哉白头吟文园欢若初团扇咏信美长信灯同孤暌合数系天不系才与愚藳砧茍富贵同穴义毋渝
　　沈一中为修秋堂风露琴先寄八句期过最闲园馆
　　一日焦尾脱千【一作十】年孤鳯喑忻遭运斤手妙得斵轮心溪馆茗烟薄石床萝月深擕之肯枉过侧耳阳春音
　　赠云外道者灵保治中【有序】
　　予过吴江洞真观黄碧岩丹房防云外道者曰珠展氏名灵保字祐【一作祐】之尝为镇南王长史统骑兵五百人征汝蔡妖党以功闻赐金币上尊陞司马至正十六年三月长鎗军帅张鉴叛据扬州王退驻淮安时宪使楮布哈拒冦赵负城胡陈寨首防两间灵保说胡诱获赵人畜千百计既饥军民相食数求老张平章援不为应复将王命间道走京师告危急状大臣嘉授济南路治中议督诸部救十月城陷布哈抗敌死王被执逾月不屈妃某偕水死焉灵保得王凶闻由海趋浙遂寄迹老氏盖数年矣与之交旬日意气殆欲相从于阆风之上者因壮其前髙其后序而诗曰
　　菲衣麻屩今道者元是亲王右司马雪尾羔羊蒸瓠肥金盘露酒明河泻主画才优彤邸间督战功收霍丘下济南别驾本遥授誓欲勤王清草野先时张鉴叛扬州孤军退在筹边楼老张平章拥精锐间道蜡书躬逺投近郊虽顺等狼子千里横亘长淮防鹄形徒志牛后热龙种竟逐鸱夷浮申胥血泪霁云镞落景荒寒影惨独去燕留吴百腄肚苏台又复游麋鹿三万顷湖七十峯一笻一篷娱老足胎禽将雏桐白华遇我黄石仙翁家蘂珠真经口暗诵满月淡晕天东霞来者玩迅电往者叹逝水拟招安期生更拉偓佺子阆风共楫长姑试问蓬莱清浅还有几
　　览宋幽岭巡检史公官诰为其十世孙女懿题【有序】
　　公讳某郑州良家子也勇而善骑射初川陜宣抚处置使司试进义副尉防金人深入遂补职戍关隘辄以能闻川陜不守公随师单外擢下班祗应绍兴二年都肄着劳改进义校尉髙宗驻跸临安徴扈驾迁进武校尉刘猊起草窃公计伏大黄殪所乗马将迹捕之调役淮西至则陷坚撄锐率先士伍累陞防武郎时遐僻憸民胥煽暴掠公引老乞自效朝廷由是出为湖州安吉县幽岭巡检凡数年萑泽政修夜户至不闭乾道三年冬十一月郊祀大赦以恩赠父宥忠训郎未几卒子姓遂家焉后八世孙昭富饶始徙松生文徳读书好义生子翱【一作翔】女即懿配张守中予友也诗曰
　　诸生张雷忽我造恭呈十世外祖诰且云母氏征纪述风来如哀竹如噪一身是胆心匪粗角弓二石丈二殳抡材虎落假五百注视鹿栅空千夫陜氛障日川溢野随师单外与顿舍殿前征扈南渡龙草间掩杀横行马金人逾淮数撄锐髪短宵长言辄涕甫忻幽岭长厖牦竟卧寒云敛猿臂君不见安吉山开天两目茔直龙骧剑光烛梨花缟白薤叶青杜鹃弗为英魂哭夏畦马医鬼有祭几多徳不称位昆无续我招以歌酧以巵酒魂久屈蠖伸维时于乎女孙亦足辉门女孙亦足广孝思
　　题鳯山时思寺宁无为讲师所藏嘉定己巳厯后
　　前朝统天厯一本宁师装潢藏益谨陵墟社屋埀百年恩泽在人元未冺当年君臣茍安计士马逡巡畧无气谠言幸斥胄党儒林争覩文公谥牢落乾坤又此时衣冠不竞曷胜悲春颁鳯纪难再得泚笔龙池写秋色
　　海陵袁智周佩刀歌【有序】
　　智周字济道善医世为丁溪卤户至正间父不受户甲非辱死智誓复讐隂佩刀伺闲便凡六年甲为人所害既乱有司禁持兵者刀弃之防沟其终天钜痛则无时释焉儒先争唁以文予作佩刀歌云
　　卤豪煑海地沸蒸忽报孝子苍天崩披髪誓云雨若譍百金一片隂壑氷六年泣血绛云【一作雪】凝悲风凄凄常夜兴妖狐戴髅鬼物冯含沙射干左右肱陆阻习坎渡阻淜歕歌独漉气填膺刀亦汝知龙梭腾神锋寒芒镡威棱仰号彼苍奚瞢瞢斯须间隙不可乘坐令骨立枯厓藤墓庐青冷松明灯矧有母老髽鬅鬙破涕为笑躬豆豋无何仇家死棘矜臭肉厌饫蚋与蝇天其假手俾世惩人生五伦首父子复讐义昭春秋礼见遗刑书着诸史宗元议足埀千祀倒行逆施伍员耻舞阳吉翂同辙轨老涉迟钝幼超伟固闗时命非偶尔嗟卿避兵家转徙事往行存宜缮纪酴醿花香鲤揺尾曜然寉行过客邸欲言复吞鬓飒耳犹婴慕焉已酒酣问刀首如匕忍归武库投防水水收烟消净霜苇电光霍霍无时起安得河伯以鐏授烈士来丹积寃同一洒【来丹出列子】
　　哀张生处道【有序】
　　淮人陷松生时营禄养于杭还省不可得行泣道左适某帅戍嘉兴即马下跪白故帅纳焉从次茶院夜遇袭兵害
　　松江二月吹淮尘彷徨道左【作泣】髙堂亲侧身以归或得计赤眉曽全蔡顺志托生寄死将军义袭兵卒临孝子毙一雌现妖蟇羣雄鬭长蛇羊枣陨实萱铲芽风惊雨啼白脰鸦世罹乱殃子独无嗟
　　申之水三章题季子庙【有序】
　　庙在申港大阜上去阜二十余歩有田二亩名池子区相传吕舍人花园也吕氏宋末官阁门舍人方治园时夜梦神人告曰吾吴季子也汝将凿池处吾实葬焉汝能止凿吾令汝世富贵不然将絶汝世吕不之信明凿池及土深见巨首围五尺许始惊絶亟移瘗今庙后己而吕氏贫丧果无后地主王明老尝记以诗至正戊子予躬谒庙下因感其事为赋申之水三章用追吊云
　　申之水黄弥弥上流孔湜言荐君子城过百雉地千里髙视云霄同弊屣至徳余风振隤靡呜呼殁也谅若休恶戚戚髑髅延陵露白黍载秋
　　申之水弥弥黄言载荐之采苹盈裳昔者奉使聘上国腰下寒芒剑三尺心许徐君终不易呜呼殁也谅速朽髑髅胡为有羸得草萋燐夜走
　　申之水达于江巵酒载崇焱车来降素王辙迹絶南纪十大籕书日星暐髙名将同天壤毁呜呼达人道与徒灵剡剡其俱剑池水赤虎亦徂
　　题邢三姑庙
　　祖龙之世邢三姑事迹缺载鬼董狐相传有功淀山湖百媪畚锸当先驱【地有百婆桥】至今雕栊映铜铺祈祥弭患无日无我尝舴艋驾躯遡风遥祷輙感孚几年思报报以诗【一作欲殊】身寝衰病思【一作诗】澁枯兹夕天倒白玉壶初月迥朗长庚孤苍苍澹烟敛平芜氷姨水仙率启途异氛馞馞掠鸥溆妙音殷殷来鸾衢袿衣绛縁仿佛见采旄桂旗恍惚俱若将有意遗佩珠翛焉而临倐尔徂坡陀肃入一妪巫亦望文士如韩蘓二公湘庐神匪诬私恨不至呉东隅汞池盗摸金鴈凫驰道海齧余萑蒲长城隂灵夜哭天毛女来客犹避趋粲哉三姑应星汉【一作须】啖芝四皓隠徳符四皓一出名汉都孰愈万祀泽诞敷邀与造化长为徒
　　赠李隠居廷重
　　李隠居生不愿扬州寉老不愿传舍鱼鳯凰崦西丈室庐瓮储厚酒盘嘉葅小宗避乱忍祭义方教儿犹买书畊存寸田药在笼杖策古道玫为琚长林送籁虎迹逺澹云涵涧鸥巢虚奈何独游揺落余李隠居小寒大雪歳且除莺辰好伺山人车山人亦与世久疏
　　完哲清卿宣慰寄玉佩环环后被盗追述一首
　　古人佩玉不去体涵养性情非事靡粟蚕名义本衣食云霞象文藻鉴徳将军寄来玉三色金源大臣曽寳惜紫葡萄覆双狻猊宣龂露爪相狎嬉黄猊下视威若怒青猊仆仰如知惧当时流习制度防匠氏矜能毛髪具我加带束躬采薪儿童笑倒老父嗔雕螭盘绣珠饰巾鹄觜宫靴方称珍君不见玉鱼殉葬亦归盗歌诗永识将军好
　　唐昭仪李渐荣辞
　　日系包桑地剖宫闱去尺非唐有庭春草合车断音黍备昭仪奉巵酒御香紫袖纎埀手载拜载祝南山夀龙须席展莲炬移狼角斩天豨突牖不辞陨命同君后女三祸前妾忠后无人为语巢贼奴莫使儿知环柱走
　　宋婉容王氏辞【有引】
　　徽宗北入四太子请王婉容妻尼玛哈子上遣之婉容大哭曰何忍一身事两主就舆中夺刀自刎死太子叹异择地葬之且为立碑曰贞妇冡事载括苍俞文豹吹剑録
　　二宫有警无严跸贱妾徒为厮养匹假如青塜向黄昏不若金刀照白日血濡一缕愿随终烟沙漫漫霜雪容令人想见旌贞石气敌双髙湖上峯
　　览曹架阁祖平章画像父河中府君死迹【有序】
　　平章讳立大同怀仁县人材器刚方获侍武宗濳邸既国族不靖北征有功帝即位授浙省左丞厯防中丞中书平章宣政院使薨府君讳观起【一本有身字】中书直舍内藏使出知浮梁州防徽冦入浮梁率义壮巷战死诏赠中顺大夫河中府知府爵谯国郡伯架阁名庄自中外乱野处余二十年至是宴予别业奉平章画像府君死迹拜请文予嘉庄孝谨且闻客朱员外言天厯初东南饥重臣恬乐燕安民独罗诉平章马首大发廪赈之并録而系以诗曰
　　前朝卫霍许史门如市如沸今荒村老夫散迹江海上目豁心快平章孙平章武宗潜邸日洒埽月窟安天根帐下虎牙严校尉道周鹄杖荷生恩剑锋差差练光冷画像凛凛英气存中书直舍乃冡子精金美玉联弟昆雪消秀出北台翠雨过沙走长河浑醉看暮猎缥半臂躬扶春犂朱两轓浮梁力战死民社谯伯宠褒来帝阍遂令卖国【阙】郎等喘汗俯愧闻风奔传曰仁者必有后况复忠节名乾坤将军曹霸旧为庶孙也毁冕甘丘园菜无盗迹栁罢髠鹅鹥唼唼桃花源独扉板白东瞰卤九关云紫西浮昆二雏犀角殊厖敦所衣尚是绣芷荨【一作荪】骋燕鸣岐盖未易量也落日载举双牺尊
　　夜过苍墩江隠居
　　白茅萧萧风色昏归人自语烟际村我骑蹇驴童抱尊记得君家忘却门径穿竹入背江路傍是梁朝敬宗墓月中对寉吹洞箫露水【作叶】琤然落髙树
　　崔白百雁图为宣城黄宜之题
　　老愚离羣影久孤客来笑示百雁图揩眵试数失两个莫喻画意翻令吁得非长门报秋使或是大窖传书奴不然一举千里髙鸿俱其余淟汨碌琐徒且唼且息翔且呼营营郑圃田之稷睢睢齐海隅之菰遑知尔更衔尔芦瓠肥卒至充人防小而曰鶀亦就笯迩闻泽梁弛禁官罢虞麋鹿鱼鳖同少苏羽仪好在春云衢
　　金世宗太子允恭百骏图为舒徳源题
　　金家武元靖燕徼尝诮徽宗癖花鸟允恭不作大训方画马却慕江都王此图遗脱前后幅尚余龙媒羣角逐息鸡草黄霜杀菽王气荣光等蕉鹿山人尘迷朔南目溪头姑饮归田犊
　　髙尚书墨竹为何生性题【有引】
　　公尝写竹自题云子昻写竹神而不似仲賔写竹似而不神其神而似者吾之两此君也为浙省郎中时防经理田粮致瓯婺小梗遂焚册罢免民至今徳之
　　子昻写竹神而不似仲賔写竹似而不神兹观房山双墨君素节抱霜腊翠葆拥露晨文苏隔世同超伦左司昔焚经理册至今遗民手加额使槎既泊桑落洲仙仗频随栁林陌大言非夸孰信之布衣埀老神交客维山有岳星有斗若赵若李俱不朽
　　朱泽民双松图为夏老圃题于緑隂清昼堂
　　江东提学古韦偃手写落落双树松深根本托夏氏社髙节肯受嬴人封苍然秀色入野濶势擘蛟龙欲飞活白日风雨从震凌青阳造化先回斡散樗灌木不敢齐恍有仙鹤时来栖杜陵九原如可作拭目清晨应重题
　　题徐子修为陆徳比画溪山风雨图
　　羣山岋揺云四袭大木低回小松揖隂舒阳翕神鬼交涧淫谷溢蛟鼍立一人正涉险畏途老马旋泞仆且痡埀堂遗体弗戒谨卒跌利禄名贪愚泊舟者谁西【一作曲】沙澨恠雨盲风若知避茍能六凿同天游静观大化真儿戏徐修徐修双鬓皤盍为别画瓢春窝老夫小车花外过
　　葛稚川移居图为友生朱仲矩题【朱字下有禹方字】
　　典午三纲紊无纪贼奴内向伯仁死辞征尚蹈公以此终托丹砂去朝市千年盛事传画史野夫获睹朱氏邸壮肩糇粮幼琴几杖悬药瓢风靡靡长襦老婢手执棰躬驱其羊羊顾子两犍受牵头角颇□厖殿随亦忻喜公披仙经瞳炯水琅琅余音怳入耳后骖夫人谢钗珥膝上髫婴玉雪美勾漏尚逺罗浮迩若有函闗气腾紫天丁山灵状僪佹开凿空青洞扉启云霞输浆石供髓二丽精华晨夜委金光秀发三花蕊飘飘上升碧寥止同时许迈行加砥一门翁孙良可拟彼散豆者颡遗泚嗟今凡民苦流徙落木空村泪如洗
　　唐子华知州山水为王骏致逺题
　　天厯己巳庚午间每从乡执承公顔【公尝任江隂校】龙翔画壁动宸听归来官舍余清闲忽思霁雪溪山好溪光不流山色老悬崖恠石鬼呈面号寒枯梢鹊僵爪长途泥溅马衣湿鲛宫鳞濳渔罟入擕琴伊谁兴弥集蜿蜒双松夹而立公乗白云何所之此幅乃是临郭熙乱中金玉轴焉有能以善守方世奇为拂尔尘题我诗我昔俊髦今老衰
　　题光孝寺讷无言长老所藏画龙柯敬仲博士题云道人画龙龙絶奇何处人间曽见之上京清暑朝初退太液池边看雨时【画龙者号宇南】
　　宇南自是冀北骢醉墨幻出朝天龙奎章博士既家食一诗寓意怀文宗鼎湖攀号不可得虬髯倒景风威黒似掀金陵之画壁反顾苍生望云霓诗成怳觉龙能吼霖雨化作山人酒
　　赵文敏公山水为董竹林山长题【有引】
　　公于画左题云至大三年六月望日为吴彦良画并诗有岸静树隂合溪晴云气流之句想在鸥波亭作也彦良嘉禾人
　　何山弁山秀可掬上若下若薲苕緑翰林学士偶归来亭倚鸥波送飞鹄鹄飞尽没沧茫境衣上青天倒揺影鹿头舫子湖州歌想带南风觉凄冷氷盘李进仲姬【管夫人字】生绡画就复题诗郑防三絶世无有于乎何幸再见至大三年时
　　题赵善长为李原复所画山水
　　日光青寒杀气白山童林髠水缩脉城舂堕指株送馁莽苍坤舆大宵宅斋东赵原呉下客辞荣养母韩康伯酒狂忽忆雍熙时画法荆关海岳窄魁峯杰岭大将顔秀崖峭壁仙卿班云岚滃勃嵩华表石栈荦确崤函间翚飞楼阁深翠隠兽羣逺迹人烟近一瀑天埀雪练绅万松花落黄金粉森萝翳槲杳莫尽若闻行歌采芝菌旁观众攫攘妙洒独心苦神工精防合鬼物毛竦桂防扁舟露沙溆磨轮新坊俯塲圃雌伏鸡巢悬在梁磬折田翁饲其牯土膏不假酥雨润帘脚似逐东风顺贡联包匦旅褁粮驴驱马防力角奋怛然阁笔泪满腮龙虎虚卧滦阳台累朝徳泽百年运短褐老去江南哀我诗题罢春泼眼又见他乡鸿雁回
　　宋制置彭大雅玛瑙【一本有酒字】椀歌周伯温参政【一作大参】征赋【有序】
　　今大尉开藩之三月适江浙叅政周公分省江淮延饮斋阁欢甚以予避地无锡说王左丞晟劝张楚公归元特出玛瑙椀曰此宋彭大雅燕飨旧物子才器足以当之遂引满酧之再气酣思涌率尔走笔以纪清赏非求知他人也诗曰【三月下一本云命部将王左丞晟书使踵上阙至呉中以予无锡避地说晟劝张楚公归元擢淮省事辞时浙　　欢甚下即接特出玛瑙】
　　淮藩吴豪侠满歌钟地属姑蘓馆相儒独为缓颊生为出彭公玛瑙椀血干智伯髅不腥黄玉莹错红水精妖蟇蚀月魄半死虹光霞气饮【一作歕】且盈隠若阵偃边将营彭公彭公古烈士重庆孤城亦劳止死【作天】忘西顾二十年亩尽东南数千里武侯祝文何乃伟败由宋祚民今祀太湖底宁鱼米丰官廨喜与闲门同酒波椀面动峡影想见制置师犒飘风中再酌庶沃磥磊胸君不见汉家将军五郡封班氏天与世史功诗狂昭谏【一作暕】客吴越存心唐室人怜忠呜呼尚友吾岂敢醉墨澹云飞鸿
　　严子鲁叅政席上闻杨左丞旺扎勒死事
　　藏六者窟三者兎百鸟俛啄既仰复顾二雄由来不共居杨也丞相防身殳他心陇得又望蜀遗鉴虢亡危在虞风霆大树无几緑武公轩余拂云竹私恨平生志士心今方移置将军腹将军国封八十亲防服行戴东山巾白简论事谅可采笑出黄羊觞碧醇
　　七月闻河南平章凶问
　　六月妖星芒角白几夜徘徊天市侧寻闻盗杀李上公羁旅孤臣泪沾臆当时寛猛制萑泽安得受降反受敌上公忠名垂竹帛书生奚为费祎惜东南风动旗黄色蒲青柳緑长依北
　　赠嘉定故吏尤鼎臣【有序】
　　鼎臣少由海宁吏调鄊州嘉定就亲养至正十三年闰三月海冦犯娄时寳哥叅政顿兵昆不进鼎从州倅率义壮守上游二年谋效居多十六年淮张入吴倅奉印降鼎沮之为其将絷且谕授以官抗不受杖百锢于家寻奔杭浙省叅政周伯琦举兴义乌县史诏使开吴藩鼎复以劳迁桐庐典史理吏目秩即辞归农及吴后防予中槎差谦家癯然类山泽儒而言确行厉殆有古节士风去寻常筐篚器逺矣昔汉符玺郎事殊壮烈然惜失其名今鼎得予诗亦足暴其心矣诗曰
　　长贫故吏身姓尤一刀笔拥千夫矛南垣叅政但醉酒海若不敢东窥娄淮张崛起连呉台属臣买降恐后来躐阶沮献嘉定印杖锢非谪天全才座中老气虹霓吐屋山乱叶吹黄雨旧除今辟置弗数鬼区冥冥蒿中柱吁嗟犹思石砻鼓
　　题顾谨中外祖魏洵子美妻丁氏祠堂巻【有序】
　　魏夫妇并呉兴人洵尝吏狱松有某忤权贵下狱赂白金五十两洵脱其械封还金上海巨室威偪隣父死汚官欲抵罪其子防部使者至洵尽发巨室奸状遂伏辜然由是见忌调铅山及满考归行李萧然惟余一赠行巻既除仁和塲幕谢免夫妇日惟教谨中若已出而谨中为今之秀造于其殁筑别室祠之具道所以拜请诗诗曰
　　义伸枉狱金却还宁忤豪贵迁铅山六年仅有赠行巻秀髯皓白如霜菅生忧敖氏鬼独苦今得外孙祠外祖鸡肥黍脱【一作稌】天风秋鹃哭棠梨寒食雨宅相魏舒良可敦黑头江总何足【一作不须】论力田读书姑养母莫赋逺游劳倚门
　　华刘二节妇【有序】
　　二节妇并大同人华妻武州守张思孝生子亨刘其配也至正戊申秋闰七月河南军帅珠展乗乱肆掠二节妇匿复壁中游卒阚得之驱迫以前华惊呼曰我命妇也驱我唯有死耳且谓刘曰汝芳年将若何刘泣曰忠烈不二宜闻之也审忍垢辱耶华曰刎无刃经无索奈何刘复对曰当激贼怒以就死遂大骂极口卒怒杀之刘不为动骂益厉卒又杀之华时年四十五平生严介驭下事或少枉弗贷舅殁姑老衣膳几枕必躬亲之思孝由卫学官至伯爵位华累封云中郡君每曰被服祎翟徒志狗马耳训亨机丝克承箕业懿声贤闻穆然清风刘年二十一翰林待制翼之侄女庄重盛容性尤慧爽华爱甚尝索赋庭栢应声云羣卉枯落时挺节成孤秀既保歳寒心不在遐年夀殆先谶也郡士郝麟偹记行实亨稔知予名乃介疡医山振走拜予寓隠以哀挽请予维华刘志节亨孝义用序而诗曰
　　云中城无斫头守一门双贞光井臼黄河清浅渡淮泗雪峯巍峩掩星狗君不见钏金臂断牙将辜肃宗并罢崔成都昨者寡人妻鳏人夫天不俾保家与孥望乡台霜碛草白还亦思之心郁纡吾诗非为此特旌张妇姑
　　陆县尹时俊席上赠郭府判【有后序】
　　袁州府判八十强徒步海曲何踉蹡世殊衣帽不肯改意气忿激言慨慷天厯天王位九二众蛇随龙一蛇弃当年夙称强项令余生独念厖睂尉蕲人崛然报【一作起】桑枢身急上马一夜驱漕河风涛阻刍粟雷塘城郭埋萑蒲塞翁得失付大主家林涵紫微箔少时良晤别亦乐勿效谢公重作恶
　　公讳额森布哈字彦桢顺徳之内丘人也性刚峭有风槩中书右丞相哈喇哈逊引见成宗器之俾事太子累年以母王宜人齿迈告有防江浙左丞相特古勒德尔禄养之就养丞相寻薨公防丧还时拜布哈新拜相义壮之属左丞张士瞻为娶名门邓氏女补省之克埒穆尔齐克埒穆尔齐者汉言通事也调湖广秩满始官琼山县尹防文宗濳邸饩廪衣药躬备如仪间以鲠戅差多忤意上每顾左右曰额森布哈昔宠遇先皇今复竭劳効忠于我茍得承祀纂统当以金防之琼妇风尤媮靡帕胸禅髀制自公始黎聚蜑落顺令效使五年迁将乐尹辟建山书院洗寃锄梗民肖像祠之文宗即位使南者传诏公遂乗传入凡一时重臣皆尝约为昆弟既入见上掇赐所啜黑汤比退重臣以御史荐上曰彼居三日朕亦効【作劾】矣他日复召问曰卿宿拜布哈丞相家耶对曰然上曰卿从其求进耶公曰丞相念臣旧用馆谷臣惟进退在陛下诸重臣犹儗省迁公公谢曰非出圣意竟不陛辞返上怒欲罪给传内外官属大夫力谏曰陛下独不记金防之防乎上由是霁威因赐闽醝引若干该楮镪万锭公损半受之沾丐亲旧野处武昌适镇南王世子封威顺王出镇物色得之日聆谠言恐后赠袭衣鞍马文宗崩嗣君入继召除湖广省员外郎旋改华亭尹民有以伪钞偿物价告者公曰彼偶误耳付诸火易真钞予之他类此一县倾向而府倅忌焉诬事叱去帽公自投帽仆地对了不为绌是日移文迁父赠内丘尹讳善葬祔先茔及还政闻大驰代士民羣拜马首取鞾悬东门以存遗爱转杭州宣课提举地当要冲歳课钞十余万逋负棰械率视常职公剔蟊刬弊防已寛税商不忍欺吏莫敢私能闻擢彬州路判官行省檄搃湖南一道路军饷先期而竣临武宜章二县猺蛮作乱官兵进讨不克公单骑入谕福祸猺悉归农移袁州路判官时蕲人叛僣由储偫来江浙不乆袁防而公年当致仕慨然长啸曰华亭禽鱼草木不吾怪也遂隠迹凡二十载而卒子忠奉葬县之横云山从邓宜人兆其先有讳瑞者仕金邢州节度使生震元初内丘主簿因占籍生定定生兴兴以从军攻西川战死兴生善防路招讨使司经厯出镇思播田扬定逺等处以王事殁公善之次子也年甫十三奔父丧既抵汉阳殡所取骸骨有同姓者误持函往公直于官咸称孝云逢仅与公有一日雅读钱衮所着行状始得其详于乎公四命为郎三命大夫所至籍甚虽材志不尽施而保身叔世登夀九袠子孙安全天之厚公侈矣衮于公为门吏有请因摭其槩并书前赠公诗以归之
　　寄题俞达防义轩【有序】
　　达予里人也辛亥春兄牵车服贾数千里外他贾犯盐禁坐连时达尚幼悯兄孱弱必客死毅然请代佣于濠凡三载例构公廨完乃放还黄常民既为序复征予诗曰
　　我家延陵君子乡义让遗俗户相望乱中岂少赵与姜耳目不逮泯莫彰俞氏小弟今防良窃旌载车先盗剖棺起生事孔到疫鬼弗染出天造之三子者世争道浚井从掩呼【一作吁】象傲黄常名轩义是敦我老作诗铭诸门出入维徳闲朝昏春风颂箎叶雅埙白头毋防鸰在原
　　送花生还怀逺县【有后序】
　　尔爷屈迹簿书吏众中防予辄师事里称黄童扇枕孝士多窦十还金义于乎不幸死连狱寡妻孤儿徙荆麓终天恨抱王裒心长夜哀闻杞梁哭君不见老夫避地乌泾村岂徒亲旧少生存木落洞庭悲帝子草萋南浦忆王孙酸风暮闾爱日短酒次赠言归莫缓惊鸿衔芦云与逺大鱼跳氷月应满
　　生之父贞予乡友也性敦谨尝典簿书浙省大官有以白金数十斤托贞世变后悉还之居家奉八十母孝甚扇枕温席暑寒防替邻里称焉今礼部凡三辟辞不获起为佐吏未几以事连死咸惋叹曰使天定贞岂有是耶有司没其产业徙生荆山下栖卑垦荒母子相吊歳甲寅冬十月始克还谒予寓隠且言复往有日予因饮之酒赠之诗用慰勉生之心焉耳【查甲寅为洪武七年所云今礼部亦指明朝言也】
　　题何妇黄氏巻【有序】
　　黄氏松之莆溪何某继室也其家素饶洪武初罣名欺隠当没产既上官至某货殖它郡黄独与老弱居官怒其帑藏空匮掠征赀抶累百身无完肤昏顿就毙者屡言迄不紊次掠防又次掠其姑姑号呼妇黄方呻吟即狼狈起蔽翼之且告姑老不胜捶力丐身代辞气欵恻官愍释焉明日黄复扶伤诣官泣请某前室之子及防之子若妇凡在系者少休私舍赢粮以俟遣里士范公亮志焉予谓昔郑休妻石郑义宗妻卢遗事并着晋唐史今何妇兼类之可称述也已诗曰
　　江南枳花开妾当飞望灾孝义由中心防楚从百回古尝亡猿祸林木今见青蝇憎白玉破铛尽殁气若丝官曹尚拟夫刑赎君不闻一鹰扬百鸟亡一犬走百兎僵驺虞麟趾周家祥【极言明初刻削絶无忌讳】
　　赠孝僧琳【有序】
　　琳号西玉予乡人至正乙未出游名山川防乱亟归遇冦数兵之告以故免既闻父兄弟皆殁乱中余母髙嫂薛在钱墅庄及至见母创甚嫂以不辱溺井死琳躬负土掩之匍匐乞食奉母养弥年母卒宻葬善地遂奔隠【阙】门一日擕血书华严经谒予海上予嘉琳学佛氏教尤克孝克义赠之以诗曰
　　华严内典释中尊书向吴台独树村十指滴枯遗体血一心追报二亲恩琅函夜绕金光粲黄壤春回淑气温却恠乱离多死隔独能奉养及生存江鱼雪白思登馔野椹青红梦倚门客舍题诗良有以频年少见孝儿孙送呉藩钱郎中陞叅政分镇淮徐邳三州
　　公府防恩近九天复从苫次起筹边江黄慎与齐桓防晋楚宜推向戍贤出胯故墟山寂厯露筋遗庙草芊绵闗中不尽英灵气徼上新踈警急烟大雪弓刀千骑宻上元灯火万星联机乗暮夜初无定霸贱春秋夙有传他日若求呉越后白头昭谏【一作暕】正归田
　　严夀闲席上寄汀州同知曹文昭
　　避地东来喜有儿竹林无恙仲能箎瓯闽城郭三忠寺【三忠谓福建平章陈阙佥枢拜特穆尔子夀漳州违噜噶齐徳埒黙色子阙】荆楚云山几故知老马忍忘霜塞草孤猿甘抱雪松枝何时酒熟瑶池露且醉梅间药玉巵
　　寄刘小斋张沟南呉中洲夏师鲁邓毅夫丘宗大
　　乡里遗贤轸念多荐辞今聘守微疴前途绝望扬州鹤乱水尝窥董养鹅季子有碑时打字莫王无鬼夜操戈东风冻解醅新熟试觉归舟驶一梭
　　奉怀集贤和和承防
　　谢病徽州诏许还五千部曲沸如澘一帆风破三鲸浪两鬓霜明九豹关西第月资全禄养中官时出上尊颁鸣笳满地星牢落应忆防言俎豆间
　　任子良县尹除奉训大夫台州判官逢避地相邻而又姻娅之好承闻大军驻汴经畧使已至浙东小康有日先诗致贺【子良宣慰仁发子也名贤佐】
　　天香夜染紫烟衣喜气春连白板扉陶令山中初酒熟刘郎溪上正花飞使临奎璧新分象民望云霓几落晖宜早上官思补报大军先破汴城围
　　谢中政院判敏珠尔昂霄枉过予龙江寓隠
　　三年江馆闭斜曛一日星轺下紫氛老我已非佳子弟壮公曽是故将军未央双阙云端见长乐疎钟月下闻还语中原檿丝尽六宫知爱石榴裙
　　送呉照磨赴李司徒幕兼简张郎中
　　司徒分镇越王台瓯婺山光入望来堂上修文闲将畧幕中求旧得贤才鉴湖木落鱼梁见紫塞风髙鴈路开莫禁白头狂贺老酒船仍荡月明回【时方禁酒】
　　题何上海【一本有缉字】新修瞿雅州义塾巻
　　十亩宫围数仞墙雅州开建寉沙阳流风逺被歌乐化日重辉黼黻章衡县有诗称陆宰鲁城无宅坏恭王春归檀杏青隂满安得追趋弟子行
　　题徐伯起水南渔隐巻
　　几人北戍几南迁一日身闲一日仙囘首华亭鸣寉外系舟长泖乱鸥边屋围杨栁清秋日星错蠙珠薄暮烟不学秦民不终隠桃花傍岸是何年
　　将防淀山承府倅张徳常郭宗唐联过舟次留宴灯夕不果既得风帆走笔寄张郭
　　天上春回城雪消人家梅栁带河桥官无一事鼓钟宴贤有两骖环辔揺霁月华灯违后夜好风轻楫快今朝水生河渚雁凫浴阁倚淀山心独遥
　　游昆山清真观放生池承卢知州孙万户梅倅防宴有诗留钱尊师丹房
　　鼓角沈雄昼漏稀羽人宫阙静含辉林间紫马闻鸎过水上文鲸【一作鳐】趂寉飞霞气暖流千日酒风光晴拂暮春衣不应客似瑶筝雁留滞南音断北归
　　同朱节游秦山诗留地主宋氏
　　金赭【二山名】遥望亘海郊祖龙曾此驻云旓为寻白垩朱沙洞首度苍厓紫壁防木客夜过松籁作石人寒卧薜衣交一茶共话桃源隐不信河山有二崤
　　重游干山望机山【有引】
　　干将山色倚空青独立风生十二翎便合武当祠畔住布衣长谢紫微星予至正辛丑九月所题口号今十七年矣【时洪武十年】墨迹如新而风烟草木与时变异西望二陆遗墟慨叹久之老觋贺曰布衣得毋汚乎因留诗山中
　　杖倚干将西紫苓望中连璧瘗云深当时少为全归计后进堪羞妄躐心京洛好风随义犬华亭凉月怨胎禽斧斤浩浩山林叹辞赋萧萧丽则心【一作音】
　　寄赠刘枢幕
　　献替云台黍一炊羁离江国髩全丝醉中罢落髙风帽梦里犹闻湛露诗山檿叶干知嵗短水杨花怒任春私静思旧斡君臣意足见平生志有为
　　吕充闾复亨自陜还予过之怀文防于时康伤家徙于事连且庆其世徳有在而子孙保全也赋诗留希尚之第
　　堂开来徳俯璜湾鱼鸟熙熙昼靓间多士春行沂上服巨灵夜负泽中山苍黄一气千林变玉璧双联万里还为醉阿咸狂走笔鬓丝香拂鹧鸪班【一作斑】
　　寄娄上俞士平提学陆良贵秦文仲二教授
　　朱绂青袍映后先迩来愁过买臣年垆头相醵囊须罄地下谁逰剑莫悬淮浪白滔回鲁日塞氛黄隔姓刘天贱名忝在齐民版为报新无傍泖田
　　寄龙江亲旧二首
　　四年不过醉眠亭白髪盈头病始醒赵盾共知为畏日戴逵曾误作贤星寉江列第花如泪龙镇双庠草又青亲旧友生三五在几时同谒圣仪形
　　冥鸿东迈剰丘亭遭世艰虞几醉醒泪化梦中双好雨心周物表一闲星大江顺驶沅湘白少室髙齐泰华青持此欲夸吴越地旧交多似木鸡形
　　寄陆宅之进士钱思复提学金希言学正
　　花开花落雪盈颅三地相望一信无梁震不惭前进士杜陵宁是老狂夫长淮浪接江逾濶南极星联斗不孤想与穷经金学正酒香隣社杖同扶
　　经游小来泾简木仲毅
　　髯叅归隠小郊坰乱日曽闻险偹经风黑浪髙罗刹海月明天度使臣星东都先见逢萌得广武重逰阮籍醒防是故家春草暗杜鹃啼杀忍同听
　　题董良用征士释畊所
　　百亩私田十尺庐释畊为乐野人知垅牛卧春犁后水鸟低飞午馌余殷丧蕨薇元可食秦炎种树独存书老予拟就厐公隠歳暮相看两鬓疎
　　朱氏梅雪斋中防介夀仲祺
　　髙昌公子忽重逢一饮玻瓈酒百钟月夕屡闻愁绕鹊花时曽见喜乗龙仗边风送昭阳漏轼上云移太室松二十五年俱梦境石湾何日步从容
　　赠刘易性初
　　鵕防文采鹤癯形虽恨无家异水萍短褐山林工采药破窗风雨梦传经元规尘暗衣偏素孟徳台荒陇自青材业有余平治近莫随王绩寄沈冥
　　同舍章千户近归江隂父老首询予在多喜庆者癸丑春日小酌因述怀简诸父老【洪武六年】
　　得嗔如屋谤如山转觉方心似石顽乡巷复吪【一作讹】为异物【一作类】客居尝梦抱【一作把】连环平安短札春湖緑睂夀深杯曙日殷食料不知余有几且从儿女庆童顔
　　赠陈履信思【有后序】
　　落落曙星江海陲每于士友颂陈思藩臣屏用防秋策县令深嘉继祀诗贫后小夫归地利乱中阖室戴天知尤怜不受琴生粟长褐郊园自采葵
　　思松人不茍殉俗雅志古道有田仅供饘粥遇族里贫甚者輙分食之敝庐数楹日授徒其下邻人侵傍地自歌曰食且无鱼奈何盘蔬无余隣闻之归其侵地乡大姓张氏子翊尝从学琴业成以巨舟载粟为谢思曰吾萟以售汝耶却不受呉藩地连十州守将咸以为安思上疏危之不报遁居海上因无后欲立弟之幼子为嗣求于弟三年弟不之防呉被围思愈皇皇如无归人或劝之思曰吾得弗殄先祀即兵死不憾因赋诗谒祝上海挺曰传家忍学韩为贾失国惊闻莒灭鄫挺嘉叹为让其弟乃立其子后乱中民妻女多所汚思置家人阁上如平时且曰吾心镜无丑迹丑影何由至竟如其言君子谓思行义所致云梦骑驴
　　蹇驴双耳卓东风前导青衣一小童石涧倒涵岚气白海霞髙贯日轮红桃花芝草经行异鹤髪鸡皮笑语同却待朝天惊梦失春醒无奈雨帘栊
　　题赵生克敏戏防堂
　　戏防髙堂俯鹤沙孝承清献故侯家一双玉馔春氷鲤五色斑衣曙海霞夀酒宛涵池上竹酡顔联映座头花山人善祷非良佞更积诗书到五车
　　题鹤坡长夀寺宋东南正将潘徳刚所报
　　招提谁建鹤坡阳寳祐年间忠翊郎【宋东南正将潘徳刚所剏】将种久归农版籍佛灯长似日容光六时螺贝潮音壮满目乌鸢野色荒老我愿为僧一日尽招新鬼上慈航
　　癸丑正月三日述怀
　　梅风峭寒微雨零仲荃季薫联归宁娇小数迁兵燹地保全均赖祖宗灵园开鹤径乱石白天入鲤山双角青依旧素衣归旧隠他年应忝聘君亭
　　癸丑上元日试笔寄示外甥俞堇
　　年逾富贵五看灯拙守丘园两谢征石上履声多在竹月中吟影澹涵氷清溪道士居相近锦里先生醉自称归泪若沾原上土松风长啸学孙登【君山有松风亭】
　　补【失题并失第一字】
　　障秀壁参错辉隠者静坐敞囱扉长松不见蕣开落
　　独寉自与云来归银潢双星月露爽黄叶千家烟火微便当老袖铁如意莫为瑚轻一挥
　　题阮徳刚沂澳草堂
　　草堂山水竞清辉妻织儿经母在闱榆栁巷隂嬉茧角荇萍泥暖乐乌衣羁孤恨缺蛇珠报同姓恩深犴狱归不贵荣名惟隐徳静中风雨乱花飞
　　钱士修辞学职归养地主徐去奢为筑草堂居之诗以相贺
　　博士辞官奉二亲东家为筑草堂新杀鸡作黍欢难得走马看花梦不真风雨倒衣恭旦林塘拽杖从行春闲观令伯陈情表不独才髙行防纯
　　寓隐乌泾之五年独酌梅花下时仲女归同郡许栒
　　老榦危柯屈铁盘举杯今日始成观林防北斗低埀象花外东风浅带寒縁径不添苔石立傍池犹少草亭安身苏荐有门阑喜醉里从围万玉鸾
　　詶乡友黄叔彛见寄诗韵
　　别来宁复句惊人静得尧天竟咏真弗记马卿烦狗监尚论李贺泣蛇神山房石枕新秋月海甸风低薄暮云叔度平生襟量逺不无归楫复劳询
　　日本月千江长老擕其国僧裔竺峯级禹门征诗二首
　　日本盘盘瀛海间夜分先见曙光殷毛人傍带穷荒岛富士髙瞻奠枕山开国使来东汉觐逰方僧诧大唐还征诗慎说鸡林售不欲贪名著百蛮
　　中州风气海溟分岛宅鲛居被大云鸟篆不遭秦烈火祥光曽托宋斯文具琛歳入诸夷贡草木春随大地薰闻道频年亦兵难好将无诤谕邦君
　　题赵氏雪霁还松江图
　　霁雪丹徒道归舟白下门始罹怀璧罪终感赐环恩淮海沙回合金焦翠殿奔氷梁窥马倒浪屋骇鲸【一作鼍】吞寒薄征裘春随挟纩温老亲双喜色诸幼几啼痕茂苑经余烬平原认故村【村名在机山】贺声连冻雀生物迨孤豚啓钥官迂驾居隣叟抱尊疎梅微径曲乱叶古墙根烟碧新鑚火云红独照暾张仪谈舌在王献旧氊存幸甚家全乐嗟夫野断防乾坤枯树赋暮夜翳桑飱隂徳孙敖衍仁风窦十敦忧忻系斐作图画示来昆
　　陆宅之进士挽词【有引】
　　讳居仁明诗经尝中乡贡隐居教授以卒尝賛予画像云辩如悬河思如涌泉斗酒百篇倚马万言慷慨如奇材之剑客潇洒如锦袍之谪仙第未知伏轼而掉三寸击楫而快一鞭于斯二者子将奚先
　　游戏清真帖优长雅颂文世方趋赵孟天竟滞刘蕡教施河汾雨身浮淀泖云飞花时事革过雁讣音闻有女哀扶榇多予望荐芹陋容看转宅空辱计奇勲
　　谢木仲毅员外过乌泾别业【有后序】
　　归畊全晚节怀旧过寒檐不解吴侬语犹森蜀将髯名公书早佩继母诰生霑三仕风尘属千艰水陆兼兽车畋北逺鱼饭味南厌芝岭归泰皓桃源记晋濳衒才纷祢戮昧识摠申钤世事忻相逺春杯约细拈
　　毅西域人少丧母继母讳玛哈穆特同抚育若己出及毅贵获封宜人毅性周谨事上涖下非礼法不陈道中台丞王公徳谦书循理二大字赐之以南省使累迁长兵曹幕去乱逺引今为农海上于予笃交好云检校蔡公挽辞【有序】
　　公松人讳廷秀字君美由郡诸生试吏调江隂擢浙宪奏差累陞从仕郎浙省理问所知事承务郎袁州推官中书左丞乌古逊良桢荐江西省检校及命下公已遇害初蕲冦犯袁土豪率丁壮张官兵得版授同知州事贪虐不道守将计杀之残党匿山谷者遂导冦覆陷袁公被执三日口不绝骂死平生博学器识沈毅儒先【一本有徳字】若子方陆墙东盈之许白云并友重焉江隂别业一区田六顷貤立义塾部使者以闻赐澄江书院额中祠九峯先生以考桧岩教谕封浙江副提学配享虞文靖黄文献二公为记尤好诗送闽人之巡检云旌旗小小将军队行李萧萧郎罢船袁州宜春台云一水白随鸥鹭去万山青逐虎龙眠士至今传诵逢忝交忘年一夕两形之梦因追述梗槩附诗右寄其弟与子壻之在松之赵屯者诗曰
　　甲第归乡校诗书长法家不遑虞虿尾曽快抉鲸牙淞水菰骈实袁山草乱花新秋梦如在惟觉鬓増华
　　题讷无言长老如幻藁【有后序】
　　光孝师重见春秋八十余坐防寒漏永吟入暮钟疎囊剩昙花鉢珠收贝叶书期予继晋社饮酒论真如至正乙酉【顺帝十三年】师自法际迁主吾鄊光孝予时甫壮数游从山水间后予挈家海上师亦退隐昆之福严书问尝一往还及今重防曦南仲防海禅林论心道旧盖三十年矣【为明祖洪武六七年】南仲且谓师乱中衣赀散没畧尽而道行益精进近阅大藏经获赤白舍利二居士交弥久不可无賛述也师既出如幻藁观焉遂题八句于左
　　送章庠景序迁祖父还故山先陇【一作迁祖衣冠葬父榇还乡中敔山】
　　不负诗书业躬迁祖父丧丹砂书翠表金井锢黄肠日月新临照风尘旧痛伤县公敦孝理庐墓有辉光闻杨铁厓提学凶问有丽则遗音赋一巻行世
　　蚤跻龙虎防晚赴鳯凰台世赏遗音妙天全老病回铁厓风绕木阁雨生苔不得门生状聊兹寓一哀
　　寄张长年员外
　　陇上一斋庐身全谢病初髙秋哭子泪晚歳绝交书瑶水周巡逺蘓台越战余晨星挂霜木东望独踟蹰
　　同斯道成上人过邵灌畦
　　园緑抱清浔风烟似汉隂茧丝随地少膏泽荷天深对食希颜蠋躬鉏鄙华歆经游坐木下闲说故侯心题乡友赵觐宗弁云亭旧隠图宋燕冀王十二世孙
　　田野俗新谙茅堂巧背贪雷春羮石蕨霜冷酿庭柑封册犹存冀歌诗搃系南图披旧风景归思满江潭送谢瑛子温扶父草池府君榇还葬天台
　　父榇賔贤里家山梦月楼脱骖风稍竞正首愿方酬云屦无危石风帆少逆流孝心神所助好认鲁王丘
　　送徐峄元桐还萧琦
　　世乱同我出时清先我归寒灯伯淮被春馔老莱衣异县兎葵长故山猫笋肥朋游若见问五十未知非
　　题严韡徳华北涯钓隠图
　　云间水北涯钓隠属严家七宿低喉舌重洲倚辅车莺窥迟暗栁鱼避急飞花咲谓埀纶石苍苔几歳华
　　题青田王伯梁妻陈氏懿恭孝节巻
　　肃雝遵姆训孝节着儒门粹质猗兰佩幽光苦竹原史称巴里寡诗鄙卫风奔甥馆忻承祀氷霜耿淑防
　　赠河南理幕沈易之【有序】
　　易之名易松人尝为淮安分省幕史既念二亲逺且老将辞之防省臣叛易侧身走洛谒河南王超擢理问所知事然孝念不可夺乃去授徒淇上日唯蔬食夜哀吁于天庶愿亲安身得归也间就葛溪权衡学河南失守衡流寓青齐间易依焉一夕遇海舶得【一作适】风迂瓯越以归而亲俱康强卒如侍养志因赠诗曰
　　去叛官洛下全生归海濆中心两曽闵昨梦几桓文草色一帘緑书声隔【一作邻】巷闻山人忝执友诗以劳艰勤
　　赠沈氏雝穆伯仲【杨鐡崖传附】
　　丧乱苦多门私贤尔弟昆诗书三世泽孝友一家村月细哀抱风髙骇鹿奔尚遗流矢痛堪吊不堪扪丁未夏四月三日淞岛兵变祸延城邑邑士沈腾氏挈妻孥走草野二子雍穆守家庙不去悍卒排闼入二子走发二矢穆中臂雍中左髀仆户外卒复引刃击其项背穆以身障雍跪祈曰吾兄儒者为乡社师不可杀某不才愿以代兄死兄亦诉曰吾弟力田养吾亲不可杀宁杀吾儒懦儿卒感而止曰弟义兄友杀之不祥遂两舍之前进士杨维桢録之曰在古兄弟直盗争死有伋夀救战有襄苌庇幼有肱江让肥有孝礼岂诚不爱其身哉身可灭而天不可灭也吾闻张氏亡其臣有相率而死曰滕氏防机也海獠弄兵兄弟有争相死而不死曰沈氏雍穆也滕氏死以忠沈氏生以义忠义一天也顾世有利害未一髪而遽以食其天于乎吾不知其何心也于乎吾不知其何心也
　　题陆绪曽祖翠岩【讳大猷】自题佚老堂诗后翠岩宋学官元初忠武王版授江浙提学不就以隠徳终
　　佚老堂无恙居然见典刑心存赵氏日迹隠谢敷星金玉余清响苹蘩只旧馨分湖春酒緑思过翠岩亭
　　寄李元直待制【有序】
　　元直名秉方李忠介公黼之子也廕授同知常州防中呉陷供亿无锡官兵予避地次尝一言为赠既无锡亦陷元直与郡总管完顔以义丁合宜兴分师严防古布哈骑步卒退保阳山其地阻湖凭险顺逆不常至是山氓委心戮力战拒张氏凡十六月张降浙省朝廷録功严拜浙省叅政完顔擢浙宪使元直待制翰林南北使往还数承记问因赋八句以寄
　　虎穴子俱班阳山试百艰不图黒子地如在玉门关壁立孤危影天回只尺顔丝纶焕五色思睹水云间
　　哭云间卫叔刚【有引】
　　叔刚讳近仁好学绩文敦孝友行尝游呉兴守将见之送饩米百斛既举幕官并辞太尉辟延賔馆币使聘焉亦谢免或问所存曰所荐非正人所依非真杰吾得裘葛老余山墓侧足矣恶用虚名致实祸为哉祖谦【阙】初以宋资政殿大学士宗武后授温州路治中不就父讳徳嘉潮州路儒学正失俪二十有八年不二娶养髙诗书里中幼而壮者罕识其面年四十七卒予素友重将冒风雪送葬不果及晴毕葬乃系之引哭之诗曰
　　有恸名臣裔尝辞太尉招佩闲寒水玉蕨老故山苖临帖乌丝尽联诗绛烛消遗余行卓絶足砺俗浮浇寄林季文周叔彬二进士时训松庠弟子员
　　才名江记室乡校赵衙推上下床无间东南运载移鹄袍联射圃鱼饭独经帷九折王阳坂应同老【阙】辞【缺文一作此】
　　寄径山淑象元长老
　　秀爽东西目行峯五叶分翠虚灵鸟道水殿毒龙云异茗先雷撷疎钟渡濑闻禅林肯相见采阅大蘓文
　　寄朱仲威编修【有引】
　　名桓常熟人力学负志张氏有呉中桓航海上书于朝授编修官复朝服极言上储宫不报竟以愤疾卒
　　使臣传尔信南士尽称奇螘悃通宸极鱼颁撼震维暑风行瘴逺寒斗转杓迟正好输忠赤骑鲈莫咏诗谢邾仲义进士寄题澄江旧藳【邾诗附】
　　释褐平生友郎官辟共辞复形椽笔梦过诵櫂歌诗楼蜃云霞错沙鸥雾雨悲归舟阻习险士雅莫吾期半山昔拜少陵像谓公诗与元气侔后五百歳无继者元气茫茫散不收我朝诗因中州气节首推刘静修宋季陋习兹一洒天运亦复诗家流杨赵马范虞掲欧金华莆田谁与俦乱来风雅久衰落喜向澄江闻櫂讴澄江席帽同羊裘风尘之表从天游每和君山老父笛不换华顶仙人舟有时击节惊阳侯百恠莫敢窥十洲鲸波可蹈惜沈剑鼇峤欲蹋思连钩澄江浪髙江月浮江神迎櫂风飂飂云机上割天孙锦底用枯槎横斗牛放歌濯足银河秋洄沿不为澄江留谁道澄江净如练我视澄江真若沤此日相逢东海头东海纎尘生我眸醉击瑚碎蓬砾笑委鲛珠轻抟骰俗淫世靡吾所羞孤凤黙黙羣鸟啾夏舷一扣海能小祖楫载誓天何尤澄江櫂歌歌未休凝碧管非所忧君诗非予得称好赠言请视今汪周哀髙照磨【有序】
　　奉符髙孝子名自松入池迁父照磨公葬将归祔先陇也予嘉名孝尝赠诗一日拜予且泣曰名家本汴大族髙曾祖并仕金节度使子孙散处青齐先君晚禄下位蕴弗大施殁于乱平生行义粗具池阳洪仲遵九江僧观空海序文敢复以哀诗请公盖岑讳长卿字性刚洁遇事不阿挠俗号别子初为掾集庆防大夫纳鳞【一作麟】建议溧阳二州漕粟舟缭二千里始抵龙湾海运民病之宜兴距二州百里听民陆辇置仓便公于是将命中书往复论列利害几二载不以艰窭受揽输豪氓所赂神疲虑殚克允厥猷者公之力也既调池民有以筩宻藏银防十双于双底用报徳觉焉怒民挟筩退兵兴逹实丞相以分帅曲律荐版授池州路照磨军缺储礼劝义激巨室咸奉命时至正十五年也越二年江南北皆敌境池防后陷曲律帅被执不屈死公尚督战备于外闻池不守遂隠九华复徙建徳明年卒其友陈中殡之敬哀以辞曰
　　白首操氷蘖青衫困简书日回戈浸逺山采蕨无余多士交【作文】潜徳遗民式葬墟儿贤天所报骸骨遂归欤送黄黼成章还颍上别业兼示其弟黻
　　钜室随王运怜生亦播迁关山孤汉月草木惨淮烟哭母千行泪存心一寸田夭风动颍水急买载家船
　　题沈秋田推官续言行录【有后序】
　　言行何人録归田沈节推修存忠厚意非出见闻私天逺青云鹄山深白石芝两生髙汉史犹恨姓名遗逢式观是录诚一代明良之士为多可称者焉若大徳辛丑七月飓风海盐水暴溢旄倪惊奔官属备舟遁知州于毅浩卿独朝服临汹拜吁天曰邑以沦铺某将安往乞死于此语竟反风水复故道时江隂尤甚编氓胥漂溺避而存者累累咸告饥州闻于省未报知事宋仲仁【春卿聊城人】亟发廪赈之曰人七日不食且死躐位矫令惟某罪省檄果逾月始下史绳武【正翁睂山人】主簿淦之兴国也适三月至七月旱民有阳八死者兄阳坐讼连八十五人贜七千五百缗由绳武察阳八为盗被杀坐实首恶遂伏辜所连获释是夕大雨昻吉治中之在信州也故椽尝输库钞江东宣慰司道鄱湖冦掠之系责三年鬻妻孥莫能偿昻吉首捐俸谕诸掾助免它如窃木当笞木主赂杂大杖俄一犬前衔杖俛首若诉【下一作其烛枉宥罚因知母缺棺窃完之者】且触柱宥罚官察知寃而宥之者分水县尹赵珍也【珍建徳人】所至署僚吏姓氏搜延遗老咨询治效凡言某善朱加防某不善墨加防朱墨半者精覈之后朱多者众毁弗信墨多者众誉弗纳则浙西宪副霍肃也【肃广平人】黠吏示以威懦民接以和故狱绝舞文庭无寃讼则燕允贤推官【字子初太原人】介洁素砺非辟防干与宴诵节南山之诗妓乐屏去一座肃容是又皇甫録事并美嘉禾也洎乎陜西行台治书侍御史冯翼【字君辅】南康总管汪从善【国良钱唐人】賔师王子复病卒从善殡如礼仍抚其子女悉为娶嫁不失所翼甄拔士类虽陋居委巷往往纡道顾问或笑之辄谓曰茍贵乎学则闾阎翕然向化矣于乎四海之大累朝之盛上而省台下而郡邑政事先治体言行关风教者何限而秋田之録仅若干人固不无遗贤之叹亦其耳目所不逮也欤予摭其尤者表出之则庶乎秋田一念之诚亦借以不冺矣
　　俭徳堂怀寄凡二十二首【各有小序】
　　李一初名祁茶陵人由进士累官南台御史防世乱归隠
　　儒台一别后二十四飞萤不见重华日空悬执法星红绫谙旧味皂帽送余龄想像龙鱼舞钧天奏洞庭旺扎勒清卿江隂上万户赠都元帅察苏公之弟泰州不守以材谞擢万户累迁福建叅政乱后归养呉中
　　丧乱无全室归呉有大叅五湖孤枕月百粤万山岚故国龙移鼎髙堂雪满簪雕笼緑毛凤黙黙梦闽南敏珠尔昂霄以江隂副万户累迁中政院判官福建宪佥防乱遂航海归隠以孝闻
　　郡邑更新署江山识故侯寸心天北角百指斗南陬月殿金猊晓霜轺白鹭秋书来悟前梦甘膬为亲谋特黙公毅由进士累迁通显今隠居教授海上
　　府倅今梅福词塲老益豪自戕悲二俊逺引慕三髙甔石余储粟宫罗剩赐袍埀虹月千顷莲叶拟同操长吉彦忠今姓张由进士擢宣城録事乱中奉母慈溪黄氏客授云间酒伴谓谢西望【一作墅】也
　　一命参军老长年曲逆贫独行归鸟暮躬有早鸡晨甲子书茅屋庚申梦紫宸南隣酒伴去惆怅碧桃春钟伯纪名律汴人由乡贡进士权儒学官前后征辟并以疾辞有大学补遗行于世
　　故人辞聘帛海上闭柴荆绝口呉三俊终身鲁两生歳时差蕰藻风雨梦英灵【一作茎】尤喜春秋学相将补缺成张九【一作光】弼名昱庐陵人以材猷累迁判枢谢病隠西湖上
　　忍洒新亭泪重经行路难新醅鹦鹉暖短髪鵕防寒诗法髙常侍仙寻贺长官西山遂隠迹云石紫芝团玛勒丹文郁西域人由父廕累迁南台御史今寄迹全真教中
　　清修马道士忆过小林丘脱畧青騘迹追随白兎游君亲心独耿河海泪同流好在医闾北徘徊紫气浮观闾用賔防古人由中舍拜南台御史弹经畧使忤防左迁江西省都事不赴隠居海上
　　伏自弹经畧西迁遂退休筯排【一作桃】银脍缕心觐玉螭头一气分光岳三河溃蓟幽青门种老终系故秦侯张鸣善名择湖南人以晦迹擢江浙提学今谢病隠居呉江
　　荐书三十载埀白广文官冀北心肝热湖南骨肉寒病辞新主聘老托故人安着就先天学何时一细观石伯玉名琼以松江万户尝分戍太信乱中归隠余山
　　乱中归老马陇上佩童牛故国金吾夜荒山白帝秋惊心禾稼出送目海澌流却喜甘藜苋三年免楚囚邵克忠尝为南台掾今隠呉江寺
　　独客长依寺何人共戴天余生歌激烈合室梦团圆淮水深蟠楚南风直过燕莲花逺公漏自属一山川许北郭名恕予乡人善医部使者荐授澄江书院山长
　　有怀吾北郭隠趣遂归心楼幌含芸气庭除入杏隂槥藏堪痛友金赎久亡琴谁为铭先碣东来俟徳音鲁道原名渊淳安人由进士累迁江西副提学张太尉称王擢博士今召拜官并辞还
　　我采云间药公归白下船相期文防日独立义熙年北斗横山阁西风熟陇田季长门地盛端不让彭宣王伯纯名嘏河东人由乡贡擢儒学正张太尉仍授教授辞尝防祖父妣三丧自维扬还葬洪霍山乡里推重
　　中原飞鸟尽南服大星流众献荆山璞君添海屋筹遗经牛角挂浊酒雁前篘洪霍山图得方床日卧游倪元镇名瓒无锡人善诗画乱前弃田业纵游山水间
　　隠迹怀东老诗狂慕浪仙百壶千日醖双桨五湖船书画通芸阁征输歇葑田乡评有月旦未觉虎头贤呉子中台人以父廕主簿防乱不屑仕东西藩归隠卒
　　竹梧疎晓堂烂月晒新霜顾影衣殊短论心酒故长嗣宗狂入晋昭谏义存唐一别音徽隔天涯独鬓苍杜好古名敏宋祁公裔世隠龙江累谢儒辟
　　众谓迂尤甚私忻学益敦无田安古屋多病老孤村璎桧埀当户苔梅巧映尊题名几狂客醉墨满墙根呉士益名惟谅同里人宋八行先生孙有碑在郡庠
　　不屑三家仕真为八行孙水云菰米泽烽火棣华园良马寒辞坂灵乌暮识村还期巷南北相送月过门程焕文礼部员外以文先辈之弟卜隐呉山
　　礼部程公弟论交喜白头生涯詹尹卜足迹子长游云石芝三秀乾坤海一沤髙怀气慷慨厯说旧诸矦隐中山嘉定僧尝主余山聪禅师道塲有和三体唐诗
　　海曲黄金地重来半入田轩余聪老月漏永逺公莲慧眼空神骏诗怀耿杜鹃期同访虾子春水緑移船彭素云中州人郭梅岩西江人并学全真有道行
　　彭郭上清班相望髙世闲木龛双石壁棕屩万云山轩冕泥涂底诗书桎梏间乡园数形梦欲借羽车还
　　挽夏老圃
　　正佩蓝田约俄违菽水欢月评无许劭雨过失蘓端鸠静看松杖骖闲度栁鞍交盟在诸旧不为死生寒
　　重游淀山
　　鼇戴小蓬莱方诸宫影开厓根龙洞辟山脉虎丘来踈磬重【一本作通】烟水残碑半【一本作上】雨苔因之怀故国游雁落清哀
　　题任叔达母俞姊俞妇双节堂巻【其曽祖开呉淞有功】
　　龙江任孝友母姊重双金寒月斜银栉晴霓巻素衾防甘今日飬节苦半生心后大无劳卜呉淞祖泽深长倩无锡许輹茶陵书至报及李一初御史卒
　　甥馆家书至儒林讣问俱节存陶栗里醇近董江都斗角文星澹禺中旧月孤追思与班老【班彦功提学】堂下接王符
　　癸丑九月松府遣徐掾具舟再辟复谢免口号简徐
　　采药去柴荆周旋荷友生府中将命重月下返舟轻鹦鹉笼无奈鶢鶋飨若惊千山两猿鹤萧洒歳华清
　　寄和栢雍中舍并简其弟栢顔太祝
　　王父登青竹郎君谢紫薇庭容驷马卧目送一鸢飞跃冶金俱烁韬山玉自辉情亲有仲氏辞禄乱前归
　　续梦中诗
　　髙阁俯通衢长垣带碧梧风生扪虱论山对问牛图时世常忧戚神明或感孚鬃瓢果吾贷先拟泽焦枯松府行乡饮礼宗倅致书使枉招不果赴为寄一首
　　贤倅黄堂暇书函迨布衣义敦乡饮酒礼过士招旂浦暖鸥波灔园春药草肥行过子游室就送长卿归
　　松守王苍厓遣儒职问口号
　　宗长优为政劳贤问子桑入城笻力短遯野漏声长怅望陈悬榻欣闻盖舍堂宋纎世或有五马贲辉光
　　题柯博士敬仲宫词后【宫词附】
　　帝作奎章儗石渠花明长日幸銮舆丹丘词气凌司马封禅何如谏猎书
　　万国贡珍罗玉陛九賔传赞巻朱帘大明前殿筵初秩中贵先陈祖训严
　　传宣大府颁宫锦近侍承恩拜榻前制得袍成天未晓着来香殿贺新年
　　官家明日庆生辰准备龙衣熨帖新奉御进呈先取防隋珠错落间奇珍
　　四海升平一事无常已散集诸儒传宣羣玉看名画先进开元纳谏图
　　天街女乐拥祥烟梵坐【一作座】春游夹【一作浃】管齐望防楼呼万歳柘黄只在五云边
　　黄金幄殿载前驱象抹驼峯尽寳珠三十六宫齐上马太平清暑幸滦都
　　万里名王尽入朝法宫置酒奏箫韶千官一色真珠袄寳带攅装穏称腰
　　玉盌调氷涌雪花金丝纒线绣红纱防牋御制题端午勅送皇姑公主家
　　珠宫赐宴庆迎祥丽日初随防线长太史院官新进厯榻前一一赐诸王
　　皇心简在勋臣旧未有人知拟拜除宣索彩牋濡玉笔榻前先命小臣书
　　古宫怨四首
　　万年枝上月团团一色珠衣立露寒独有君王遥认得扇开双尾簇红鸾
　　十二瑶阶入凤台梧花开尽鳯当来夜深不敢吹横玉壁月珠星绕上台
　　雨余萤冷入秋衣织女星明婺女微二十五香殿里一声声作雁双飞
　　误报迎銮出禁宫阶前草是雁来红玉顔岂就秋枯落万一和亲在选中
　　寄题頴上贾归治惟敬所寓咏轩【有跋】
　　五绝响二南衰叹息兰芳继黍离羡尔不随淮枳化客轩长咏考槃诗
　　凡作诗忌俗欲清忌熟欲生忌肉欲骨骨去露生去恠清去薄本之六义叅诸经史百氏诗道备矣予尝以是训子弟今惟敬笃志于诗漫録絶句后士之才者来游轩中尚采择焉
　　题士女图二首【一作士女图为大同张谦题二首】
　　浅傅蜂黄澹扫睂小蜂平苑几防思落尽梅花折尽栁祗因直管却横吹
　　不字佳人玉气温那知长信月过门分明画是平生梦一扇薫风一扇恩
　　杂题
　　洄塘昨夜緑波增偶策交州鬼面藤一雨百花香洗尽流春矼上立鱼鹰
　　紫桐生乳竹含胎草细花幽石径回独自去来人不觉茶烟风飏过池台
　　几杖琴尊共一丘燕归巢近午香篝游丝不挂山人眼直趂东风入【一作过】别楼
　　越罗衫子暮春裁席帽飘萧映水苔人事暗随尘里去天光倒向镜中开
　　浴罢香分碧甃池台深坐转风车不将铁杖穿林过恐有月中金背蟇
　　闲身日放石林中退发朝随野水东犹有未灰心一寸小池量雨愧神功
　　长夏徐行野水虾跳鳅舞树交枝云文风色殊千万静里天光日影随
　　紫艳薇花月晦防翠香荷叶露晶荧偶因石几流萤过微见瑶徽一两星
　　变风变雅不图闻菌桂申椒徧地芬一片古怀人不解竹光凉动九疑云
　　榴房风拆瓠犀开柿影离离叶满苔鸡黍今无丘嫂作清谈初为阿戎来
　　水凉风搅一池荷睡眼醒来手自摩数席云隂乱疎樾髫孙惊报鹤羣过
　　歳晚无他静是谋发【一作几】微诗兴欲全休雀衔竹叶风头过鱼戴氷澌日影游
　　藻池岸匝水仙开满面香飘玉蝶【一作叠】梅遗事罢书山馆寂防狼行过雉鸡来
　　蕉石士女为真定吕子敬税使题
　　翠石芭蕉竞爽清玉阶綷【一作防】绮纨声佳人的是姮娥影一片团圆故国情
　　许由还山图为李生守道题
　　不是长辞万乘尧还山髙挂树头瓢九年百姓颠连苦莫遏江鼍海蜃骄
　　山居杂题七首
　　白云不归青山空女萝水上桃【一作花】隂红扁舟无事卧一觉满面春光如醉中
　　石洼明月手可杯松林无风声自流山人素志非懒出白云常在青云头
　　灯花明灭香散帘藤子乱落秋风檐诗书百氏束阁上箕鬼一星骑汉南【谓傅说星】
　　茶铛无烟童未还白鹤思静青松闲流泉不放泽下土日夜琴调鸣空山
　　野鹿角解山涧防老樵视如枯树稍雨巾风瓢乞我挂答以仙脯天防肴
　　山翁了了玉匮文客来掩耳事絶闻笑指丹霞与白石酒材万瓮羊千羣
　　偶从道士饮碧螺手把桐角吹山歌千壑万谷响应荅天风黄鹄双飞过
　　赠朱克用尝受知文宗于潜邸为说书后官千户
　　荒茅苦竹两江间蹋兽轻车共往还老作孤臣重归国忍闻神女度巫山
　　布衣染翰侍明光时忌翻为执防郎最是圣恩忘不得误题诗句满宫墙
　　江边竹枝词【有序】
　　予童丱年辄闻里中讴水调如游鲤山髙等句不一狗呌沙在蔡港西北歳产荻茅官为薄赋予家分佃顷半庚辰冬因取其入过严氏子恪甚秀敏得陪逰望沙与虾蟇山鞋浦相连告以水调遂摭旧闻厘正之得十首书遗恪云
　　游鲤客山髙刺云天门山小旧称君揷江鵞鼻移沙脉愁杀浪撞黄歇坟
　　乱石呀声大小湾石中无玉作连环楚江风浪呉烟雨翠锁修睂八字山【声一作聱】
　　马沙十八里江程潮落潮生船送迎南来士气渐吴习北下农讴变楚声
　　社酒吹香新燕飞游人裙幄占湾矶如刀江鲚白盈尺不独河鲀天下稀
　　南北两江朝莫潮郎心不动妾心揺马驼少个天灯塔暗雨乌风看作标
　　北望大江南望城席帽马鞍【并山名】屏障横侬是小山渔泊户水口风门过一生
　　石筏横津蛟莫窥近山张弩或眠旗侬作神衫与神女祈水祈风郎不知
　　巫子惊湍天下闻商人望拜小龙君茹芦草染橊红纸好剪凌波十幅裙
　　潮落蟆山连狗沙黄泥鞋浦趂江斜阿侬十指年娇小曽比个中春荻芽
　　山望五狼风不淳狼边人接贩私人那得椎【一作推】狼葬天堑官卖贱盐郎贵身
　　题荀陈徳星图
　　难兄难弟配八龙太丘不让朗陵崇谁知羣彧心防汉不及曹家阮嗣宗
　　时苗留犊图为维扬林彦初题
　　夀春父老送车音黄防宁无砥犊心不是县公能谢过【一作激】建安风气异桃林
　　壬寅歳经时宰别第
　　栁烟花雾暖成团蜂蝶交飞满画防旧主未归新主入春光俱作梦中看
　　闻蛙书事【有序】
　　先朝布尔罕皇后出居东安州日其地多蛙后遣人谕防蛙遂屏息迄今不鸣
　　翠幰文茵紫罽车东安有防禁鸣蛙如何信及豚鱼类青草闲门度月华
　　题王冕墨梅【有引】
　　冕防稽狂士少明经取科第不中遂放旷江海间士之负才气者争与游尝韀牛游京城名贵咸侧目平生嗜画梅有自题云氷花个个团如玉笛吹他不下来或以是刺时欲执之一夕遁去
　　霜落银河月在天美人松下鬬婵娟一枝倒影呉牛角曽比知章踏酒船
　　真氏女二首【有序】
　　牧庵姚承防一日玉堂宴集诸姬奏伎有真真者或作南音问之泣曰女童建宁人西山之后也父尝筦库济宁坐偿官负故流落娼家息公恻然遣使白丞相三保努命去教坊籍遂呼翰林小吏【一作史】曰汝未娶以真女配汝吾即其父也或赋长诗意有未足用补二絶【娶一作婚】
　　筦库曾无升斗糜【阙】　　获到妻儿如何学士身千百不着阳和独见私
　　处妾兹晨洗艳容遥承当代一儒宗斯文骨肉无疎逺何得曹瞒反爱邕












　　梧溪集巻五
　　钦定四库全书
　　梧溪集巻六
　　元　王逢　撰
　　拟河清颂【有序】
　　草野臣某言臣本江隂鄙人也素不希仕进甘分垄畮读书向道以咏歌雍熈之治比乡邑多故客逰吴下且七年今年春三月躬闻黄河变清混合云汉昭融光岳青徐齐鲁淮楚之间神人驩忭鱼乌咸若卉木品彚尽沾休泽窃惟河源自天注地中经亘袤衍不计防万里夏禹疏凿功用同天厥后华夷殊域虽代见澄澈诚未足当天地嘉应我朝一海宇昆仑防岭始在化内仁治徳流埀及百年天用彰报陛下陛下仰契俯察日夜澡涤心虑极涂炭下民以答我皇祖考之祜昔汉以甘露降而纪嵗唐以醴泉涌而制铭臣谓自三代来莫此为盛陛下圣徳逺迈河伯效固宜作为文章声之乐官荐之清庙特着国典传示无疆顾不伟欤臣思深涵育分逾賛述谨献江浙省以闻颂曰
　　皇帝即位三十春黄河变清月在辰干端坤倪浩无垠一气混合析木津昆仑防岭涵大钧洛渭淮泗嘉应臻风鱼无菑龙扰驯桃花不动波沦阳和郊棷见鳯麟紫贝宫阙阐怪珍河伯率职海若賔天其念兹昏垫民于以净洗戎马尘槎蘖沾丏咸与新江南布衣草野臣踊跃百拜颂斯陈于穆世祖尧舜仁大禹功泽归圣神予读王逢氏河清颂辞达而意敷得归美之体鲍照不得专美于前矣故为书之前太史知制诰鄱阳周伯琦识逢拟此时至正甲辰嵗公则以江浙左丞迁南台侍御史不赴遂告老中吴云逢敬书
　　懐先民赋【有序】
　　乌泾世儒仅有张氏其先开封人仕髙宗仪鸾司门既扈南渡乐是卜居后寖昌大离列苑第曰太祝曰上舍曰进士角徳翼义咸负誉望曰骥院质木饶赀益丕拓湖苑属元初官胁售其第为仓征逻司族就衰替十有三世孙力田授徒幸延余绪搜攟遗胜防洿刬荒于是小山平林襟带沟池凡树石【一作磴】以植以辟积劳于躬初有成趣至正丙申苖兵燬掠斋仅【一作岿】存又十年尽归之于余乃因其旧稍更新之增崇浚深摽竒着美遂号曰防闲园且次其所在用载用咏之矣尤惧迹忘于渐事湮于久复名其山曰先民一丘沟曰先民一壑立表两间清浥秀萃庶乎见景慕于前脩聊示崇广于来裔也予不敏葢有赖先君子库司勤公于兹土天用食报畀有世业于乎凡我来裔询事考迹以无昧于先民则吾先君子之徳其忍有忘己乎序而系之赋曰
　　繄予婴世患兮幸谢病于藩垣家转徙而仁里是择兮得仪鸾之故园仰有峙頫有流兮若天建而地辟矧磴缭峥崱列兮水菭荡夫横碧树藂轇围且合兮起拱把于封殖蔬亩麦疃胥映属兮匪一朝之人力询肇基于隣叟兮曰髙皇之南巡箕块辇石畚锸并兴兮冠盖缤如春云迨国变而门祚中衰兮尚衿佩之振振何集蓼于暮齿兮室罄悬而研尘夫絺褐代服兮鼓钟代奏鹊巢鸠有兮鸠弗善搆缅惟显考兮着效兹土黙相俾承兮犹臼纳杵期一日必葺兮觊三年有成惩鸩毒与狃安兮懐熊胆于劬经在旧丧有防兮田祖有祭一丘一壑兮先民用字延余薛之显爽兮激乌黄之浊流鉴云间之闻唳兮杜谷口之鸣驺企文学于东吴兮梦礼乐夫西周庶景行奕叶之作者兮而忘其效颦学步之贻羞乱曰飨有兮扪有萝流浚深兮峙增峩月闯林兮露洒翠直少微兮回明河鱼戢戢兮沫煦寉翛翛兮影摩山鬼卷甲木客寝柯伊予弊冠藏之层阿造化邈焉畛域兮万沤咸归一波感气类以相聚兮宜神镳之聨过于乎孰谓同野可咈兮而争墩之可诃
　　林屋余清洞赋【有序】
　　洞自予始而最闲园之清胜并萃前后左右中峙直节小峰一殆主山也下列乐石二曰泗磬曰丰钟用节咏歌长夏客径造团蒲防坐移日因作是赋以见慕志云尔
　　余清伊何秀割林屋土山抱石峰矗拱豆冈负瓮谷頫菱茭仰篁木通壁门兮包洞腹云一窝兮隂四緑氷百步兮寒三伏戞泗磬兮丰钟口商歌兮踞吾足蜩如知兮移飨鸼胥志【一作忘】兮下浴水幽黝兮涵衣日旱暵兮隠毂夫赫使兮弹鸭【陆鲁望】与兄兮友鹿【李渉渤】济虎兮居【单豹】朱猿兮嵩【髙大素】彼或不死以寻盟愿躬兮躅好风谁将适洒径苔髙士杖憇孤臣襟开我巾飘飘倒影在杯顾兹盍乐鉴昔可哀文贾謟于新室琴挑奔于蜀防鹦鹉杀其鼓吏沈香窜夫仙才幸羊质而早战延马齿之待摧葶悼暑王梧悲秋回防地苦汗浆征涂浩歊埃席防之翠岌然挹练江兮故园鞠为蒿莱儿且辟而且搆兮庶往还兮优哉童蚩蚩兮划大笑奚嫁耻乎陶罍
　　言归吟
　　歳反闗兮蓬户月防行兮药圃儿相舂兮妇秉杼不遑家防兮寜疢世迕弧矢具兮狼角若崩雊以闻雉兮场安【阙】鹰霾黑飓作兮曛黄蜮兴有求山人兮言归于澄澄
　　六歌【有序】
　　六歌者最闲园丁之作也丁昏娶幸毕齿髪加暮才业不能上于人足迹则与势途相背盖二纪矣夫考槃采芝世莫追拟是什也窃惟丰山钟霜至而自鸣欤
　　其一礼云曰
　　云何礼兮山中髙孑孑兮天南东或碧合兮素抱类愁思兮従无龙兽金睛【一作精】兮降西极挟风伯兮走沙石鹢退飞兮鸿无留迹亲舍兮独耿耿聊致恭乎松栢其二懐霖曰
　　楚军挟纩兮燕谷温我姑置兮缅懐殷人殷人兮为谁氏感高宗兮穴起霖大旱兮舟大川上析津兮骑箕尾圣途壅兮贤违有苗猖兮兽随据梧瞑兮曾移时怳三尸兮吁帝以词乘大辂兮冠哻云翕奕兮降下土其三宾月曰
　　寒霾轇兮安之陆媚狐兮川嗔鮧防髙屋兮裘重披偶宾月阳冈兮如夙之期光溢林兮爽浃豆巵石立诸生兮后先孔仪舞鸡念狂兮饭牛志暌气夜存兮邹孟实师井络东上兮河鼓向西望舒驾迈兮影流堂墀今时何时兮斯觏匪夷
　　其四埽叶曰
　　冬迫兮秋徂凤郊麟棷兮无时樵苏溪园数亩兮兵残燹余林叶爕爕兮若天委地输且箕且篲兮磬折老躯劳甚防骸兮心无其虞彼薪蜡屋珠兮贫莫我俱其五采荠曰
　　山黄落兮虎现石体水归源兮洲露鲸尾乖雷震兮丧马无兮车无柅病谢至屡兮鬒变余几童孙何知兮跪进素履谅苦节卒贞兮园菜有荠
　　其六叽和曰
　　寒日薄兮西枝身重壮兮无时慕伯玉兮耆化忘李广兮数竒维马兮齿老前齐师兮病知道鳣大兮泳渊雉华章兮伏草谁其逃兮民之先叽至和兮弹无白云抱石兮青璧剑刺天【阙】柔不肉视兮内养维全
　　黄良臣哀辞【有序】
　　辛亥春某仓储事觉上海连黄氏子良臣良佐械送秋曹臣谓佐曰元季凡于仓者犹荒雀趂熟耳今仓禁严飞灾况逮不翅火燎毛我本孤哀婴保防之傅教之迨长皆叔父赐非叔父防出防何矣我幸无内顾辜功苐委之我尔生还葬我先垄以报叔父于地下殁存庶均安乎遂相对恸闻者莫忍仰视比推鞫一如所言而佐果得释叔璟和谦慎好礼与予善臣气干类燕赵产孝友盖由天性云佐一日衷麻拜请曰佐伯父母蚤世伯兄又徇义死黄氏徳祚延俾舍中有一尺雏必伯兄后先生丈人行辱过聴焉予嘉悼久因附其言于哀良臣序辞曰
　　大夫殃及城火遗酷吏狱具牛毛辞借死厌众古有之子安者何命非时惊风千林枝叶披栁车道拥山川祗伶俜従弟莫已思蕲天继祀将弗隳我哀蔽以七字诗朱顔铁肝天下竒
　　焦徳乙郎哀辞【有序】
　　焦讳白字任道本淮人长于呉材志不覊张氏初辞湖学教授避客海上兴到作诗畵率不凡醉或濯风弄泉曵影月下俗目之迂白自若也张亡在所搜儒遂变名徳乙郎浮寄冗食僧舍惟久于嘉定【阙】林原家一夕心动省母吴城为门校察延淑其子未防郡曹桓至部日以还养告弗获窭且病或讽曰若颀而髯黄金加鞚爵列侯等不犹愈带索耶辄不答去殆伏枕作书二一嘱嫂侄善事母一谢诸旧卒时嵗在龙夀甫五十考文坰天厯间社稷署奉礼郎予其兄行也哀之辞曰
　　徳乙郎皎皎衣义不汨蔑长干泥褁骸骨以归无従泪挥噫
　　曹传哀辞【有序】
　　传字防宋赐金紫乡先生硕之十五世孙也至正乙未乱父铜陵学谕讳思顺忧悸殁辟地既兵猝至二妹义不受蔑胥蹈刃死传被创絶复蘓幸姊甥窜免共毕葬转徙至海上丁酉秋以予荐主张林塘家首过焉出累叶遗槀一束谓曰传仅保此天不斩藂桂余泽使枿复芽而复有儒家难庶其忘乎予答曰仁者必有后自是交忘年十年属嵗丁未八月适中寒卒于乎传孝弟笃信人也奉姊称贤节杜母训甥矩作乡社师在平居间言动文为又非浅露器而夀甫逾四十子嗣缙始二嵗嗣绅未晬其命耶赙以斛米斗酒哀之辞曰
　　虎之斑兮雉仪敬舆兮持旗深褐衣兮鞶带埀弗利逃乱兮适丁祸竒亲愤卒兮妹义死痛巨创兮气余丝藳葬兮封土姊灰容兮共艰苦野晦眯兮鹳警晨沙衡従兮雁遵序蓬转稆食兮方及此海坞假舘授徒兮粗缉世绪不大厥镬兮烹小鲜无肉于豆兮有蔬于笾婴襁褓兮乳下甥占哔兮膝【一作席】前梦藂桂【曹氏坊名】兮枿发懐孤栢【父号栢窗】兮蔓纒何东南洊变革兮终厌氛而长捐于乎命由天赋道系时尼奚悲鵩止焉乐马失谅消揺故乡之先陇兮敔防茏兮绮秀鬰孔襧交不可复得兮聊嫠是吊莫之以防烂云兮华星怆对兮篇帙
　　仲倩许生栒哀辞【有序】
　　栒字友伦为同郡许泰和之季子予之仲倩也许氏医承十有四叶而栒孝友睦防之闻铮铮族里间尤工诗鹝绶翚章影日林涧不幸三十卒予抚哭曰许氏杏失一林吾家诗减一派矣既哀辞曰
　　榴英英兮朱房芰濯濯兮翠裳笋登葅兮蕙宜纕雨壊风折兮又陨以夏霜行丰夀啬兮仲倩之伤伤之兮复何喟悔交来兮志孔厉髙扁鹊兮去晋陋华佗兮死魏已焉哉诗减一兮载滂予涕
　　租籍铭【有序】
　　租籍一帙先库使菜亭翁之手书也逢仓卒去乙未乱物多散遗而此俨在沾洒伏览尊容如对之字画外因忆防侍侧承言近代有王士良者本庸氓嵗租入义令种户自量士良字由自量易致感雨苏旱见载郑上舍所南録尔小子善推是心曷事不济逢佩服幸老矣序而铭曰
　　粤昔去乱庐田墟手泽之存百艰身俱维存维天犹古作则繁星寒芒苍栢劲色秔冬麦夏平恕行槩醪胾饩浆汗力是贷偏陬下邑一石二科倍取旁敛贪涓成河孰善为导庶草风靡叹恨声蠲胥乐田里孤露余生弓箕忝承序铭籍左用饬后仍
　　银星砚铭【有序】
　　砚江隂许泰和氏所藏物也肤理缜润防缥有星荧荧然印若银砾葢歙石之精者周郭纎圜上下均一而模制尤工既以徴予铭予谓许自扈宋驾南业医凡十有三叶迨防和道益彰更涉世患族姓具全遗物并在其守之确施之溥者欤遂为铭铭曰
　　少阳委精歙孕英金砺玉琢发素芒体垕用晦防和堂涉世多故同夀康孙孙善藏世永昌
　　张氏石几铭【有序】
　　几葢元故政公讳园堂中物也成宗朝家没几为隣有防六十年兵兴世迁而公元孙守中文行日脩励几复焉予嘉叹而铭曰
　　赵归璧合返珠兹几石二者殊不迷复有孙儒祖来冯光气敷心祗若左右隅浦维黄泾维卢尚永传戒尔孥
　　章氏澂懐楼杯铭
　　无查滓酒则澂无物欲懐则澂汪汪春波维徳之朋
　　山云杖铭
　　鲜衣怒马彼皆子舍敝裘带索子不我却富贵多危贫贱乃安将子是倚是赖寻薇藿于山间防牛斗于云端庶乎免世俗之难【俗作路】
　　瘗冠铭【有序】
　　冠名制不一予中嵗始冠处士冠养疴最闲园自是或峩而瞻仰而扪俯而撷者九阅寒暑一夕戴微月入幽贞谷将登濯风之所适露磴滑足侧冠觗石以裂因忆九寒暑闲避兵尘再今儒卿守臣致书币以予应诏三卒茍全且不起兾复旧业与之照影大江挹爽君山至同朽席防峯陇下讵非愿欤冠已矣予忍敝之乃防数遗老甃而蔵识而铭曰
　　予根于天礼维尔先寜觝石碎不抗尘全噫以尔【阙】不若扊扅以表以辞异夫敝帷首则惟新心其故心俭徳堂端研铭
　　维平维方违险葢常兮维重维厚静乃克久兮玉韫【阙】类养引恬兮殆恶文着云霞缄兮时否斯贞道亨其
　　泰兮
　　存心斋门铭为郡知事海寜杨子明作
　　一气肇分万彚其芸芸乎命于两间最灵其惟人乎心宰夫身其犹君乎六凿其従而委臣乎其静也先天地而存乎其动也后天地而神乎畴亡其诚而离其真乎葢去其根乎倚欤元僚其探其存乎爰辟齐居八窗洞然其无尘乎蔵脩息游俨若思之辰乎存所存其事天乎推所推其新民乎朝斯夕斯将同归道义之门乎
　　钟铭【有序】
　　上海静安寺旧钟入于官寺僧觉昙募铜至六千斤付鳬氏冶范成且有日乃介前净土住持元净乞梧溪山人王逢铭之铭曰
　　金声为物钜曰镛深彻泉府髙达穹谷传海应流景风祈息诸苦开羣防耳根【一作尘】空净心观通六其圎佛性同抟拊功施埀无穷
　　虚龛箴【有序】
　　韩景晹司丞子頥闻予宻室成为寄木绵布帐用资勤学因顔曰虚龛而赘箴左方
　　龛中虚息以予予虚中静与俱夫舟载诸物毂运八徼光烛羣暗谷应万穷虚其妙哉君躁于治而民转犯虚其窍也臣急于察而吏愈贪虚其塞也父子夫妇兄弟朋友凡慊虚者世莫疚焉使一日拔地起山岳而不为碍使一时亘斗弥云霾而不为昧不隘于江海涨溢不动于风霆震駴斯虚之太者乎嗟夫顔子实若虚予老未闻道卧而气昏坐而形枯乌知易之用二行六爻位盖无中庸心学天人同徒将蹈昼寝圣谓何诛
　　三教图賛张渥叔厚畵题于味莼轩中
　　东鲁一贯西方不二老氏得一教分道异忠恕而已窃闻诸师厥它未遑莫既賛辞
　　石生賛二首【有序】
　　宻室前列石二曰崭角生玉笋生中置小碣命工剡辞发善惩逸庶望子弟焉耳
　　石生崭角重厚端确出我门地隠若一岳浩气直养道体有卓立雪肃然类也古学矿顽受炼璞浑聴琢谁甘下愚视此罔觉
　　玉笋石生秀鋭直贞抗节淇緑含和蓝英伊谁偕藏嶃角肇缨梧月贶彩竹露与清轶尘虎丘向风谷城用黙絶晋永崇令名
　　瘿石賛在先民一丘间
　　石有瘿璞无胫无胫健走以售速剖有瘿健守不偶致夀吁山薮蔵疾天造就尔质
　　直节峯賛在林屋余清洞间
　　小峯直修磥砢错节静压岩洞崇余林茇矫矫生风隠隠雪受命不回我瞻则悦
　　鵧生鳸传
　　鵧性刚慓身视鸦不能十一凡见鸦经巢所輙不絶鸣奋焉翀旁批上击鸦引去乃返若护林然故又名鸦舅鸟有蜡咮者子将诞巢率依鵧否则鷇为伯劳害伯劳即鵙鵙恶鸟今年丁巳鵧巢最闲园大柿木既产雏一状鸷而小色窃【古浅字】蓝元白间稍察【一作睍】之则鳸也鳸克自肉食徐逺适云或曰昔宋康王时雀生鹯不乆社屋今鵧遏恶保善俾他类遂生养与雀异种九出则【一作咸】应天时闗人事少皡用名农正官尤非鹯儗斯宠徴乎予闻而辗曰予涉强壮年未始禄升斗兹谢病且老尚奚觊然防峯陇畎在天其示归田哉
　　走菜对
　　渔者市蟛蜞而号曰走菜怪而问焉渔者曰是蜞也俗以走菜名逢曰菜谷之配菜熟人无馑色此名辱菜甚渔者曰此菜名犹昔【一作晋】人以鱼为菜也逢曰奚以走为岂其帜然其目炬然其足戈然其居穴视专城然水喣草食横行无前得无螳螂触轮之勇乎渔者曰螳螂激壮士有功彼虽披坚执鋭不过防地貤贪而肆暴遇敌则走以幸生如是而已逄叹曰葢色厉而内荏者欤今食焉而避其难者亦其类耶【时闻黄岩官兵不利一本此注即在题内】渔者哑然笑曰子未知走菜曾不及乌贼胸中有甲也尚敢望螳螂哉
　　题顾栢贞松泉巻
　　长松防寒泉离离石堪把幽人于焉隠頫仰与世寡鹤巢云卧时饮月明下悠然古根坐漪舞翠雨洒余龄三休真咋【一作昨】夣一炊假万有静观妙庶希得道者松花酿来醇客至欢洗斝
　　赠陆贞妇赵氏【有序】
　　氏为安吉幕长泽之孙女而鄞处士陆焘之妻也至正间两浙多虞焘辞海寕主塾与赵隠居松之瓢湖丁未夏四月海隅有警既兵猝至夫妇仓皇赴舟未逺同难者争舍舟陆焘登岸复将携赵以行而兵偪之伤刃者三遂仆深淖赵遂自投于渊时有歌之者曰四月三日兵挠湖妇女多被辱与驱殉节伊谁天水姝焘字子临雅交于逢逢序而诗曰
　　瓢居泽国奥艸木润不枯十年滀清气钟毓贞赵躯贞赵名门息良人列仙癯廿载甘蓼同一旦幽明殊觇雨有穴螘相风有竿乌夫夫妇妇职焉知兵为虞维北崇淀山庙貎秦三姑似传云鹤君招要天水姝绡裳翠羽盖明月双佩珠邦侯俾従祀庶激后世洿
　　爱萱堂【有序】
　　爱萱堂者瓢湖夏生鼒奉母呉氏之所也鼒与母弟鼎防失怙呉时甫三十志不再醮抚育二子及长且延硕儒以训淑之至是并敦学行崇孝养名其堂曰爱萱前进士钱思复为记其事母今埀老而康乐逾壮年予并美之诗曰
　　故侯义种隠士义采芝孝子知爱萱树对母氏帷雪芽献春馔缃荣拱坤仪天人至交戕裕然全贞頥瓢湖清且涟鲛馆氷蚕方诸净开镜伯仲双従嫠长愿寸艸心酿作蟠桃巵嗟嗟凯风诗棘薪定无时
　　故乡先执赣州兴国县尹叶公挽诗【有序】
　　公讳森字仲实其先江隂人凡七世止一子故无支亲曾祖靑祖起采潜徳弗耀考祚蚤孤自树会元师南下率西鄙数千百人逆谒裨将【一本有陈字】于陈沙庄畀矢一及尺帛答里族赖以全公性恺敏通古字学郡推择为译史两转授将仕郎两淮盐使司监运纲船不劳而集改盐官州判官适大防负海冦聚防蓬勃公擒其魁迨党十八人时斗粟十千殍殣枕野属仓库并罄义激巨室发嬴粮三千二百二十九石钞八百五十三定赈四万七百人复以二千一百四十五石谷直续济二万六千六百六十六人不足又劝善富米一千六十石给三千余人省臣嘉公救荒有绪檄摄富阳一如治盐官得米二千三百石疗饥民一万一千一百一十九调新喻判官时山银塲以官值抑民市木炭由州抵路陁靡即上白西省蠲之旱并僚吏斋沐以吁雨三日农以穰庆丁父艰起擢上髙县尹俗尚讦有大猾况荛挟子姓作民害言之部使者榜诸市仍防恶于门以防出入豪横股栗邑中浮梁当要冲嵗脩辄欹圯躬募义士黄氐等共分田置庄赡费自是梁永固官无烦焉继母吴恭人讣闻奔还哀慕如实生已服阕陞承宜郎赣州兴国县尹比命下先道病卒时至治二年也夀五十八袝黄歇山祖茔子仁廕嘉兴石门巡检累迁至従七品乐平判官涖政绰绰有父风而优于问学乐平子材版授兰溪判官兰溪子龄一日袖同进士出身传贵全録事所制公墓铭过予拜有请予惟生晚世【一作厺】乱甘晦以老窃尝录忠孝节义数十百于乡先执敢辞乃叙其概追挽以诗曰
　　老马知归途防子久异县凿凿乡执铭芝鳯喜及见士生遭登用似防得风便雀藂拔岩门菜色驩海甸山丁蠲徭役田畯庆丰羡猾惩股栗梁巩众心眷讣奔继母丧泪沁沙弥荐吉服戒中路河岳气防蒨遂成采真防孰谓防魂变干蛊光后烈窃交忝遗彦大江流踈星其波自纡练安得六七公为岳【一作拟】襄阳传
　　题金故翰林修撰魏公状表后【有序】
　　公讳璠字邦彦之顺圣人也曾祖余庆大理评事寃狱多平反祖子贞都木达馆酒使父徳元甄官署令公忠明刚简竒节自负由太学生中贞祐三年词赋第丁内艰服阕调会州司不赴正大初补尚书省令史时上广言路公首论将相非其才且不当立宣宗徳陵脱河关失守必罹凶祸权殡隆徳宫便故事省史无言事例上优诏答焉事竟寝遂辞退迁裒信县令邉邑也屯兵横虐民公按法不少贷众拥其长挫辱之公正色折以理莫不裭服改仪封大建孔子庙三月政教兴以母高年老请就养京师七年倒回谷之役屡捷佥谓中兴可冀然将臣驻兵关上莫肯席胜逐北当国者又力主投琼孤注之説公愤然上封事引喻符秦淝水之战甚剀切不报京师戒严复极言势危矣外镇曾无勤王者唯陇右守帅完顔呼沙呼可委仗宜遣入【一作人】论大计如讫无人臣请行又为权臣所柅阅数月沙呼提军入援上悔无及桓【一作恒】山公武仙顿兵五垜山上欲趋之难其使近侍李大节荐公召拜朝列大夫翰林修撰时国门外烽警相望公感泣拜命比至仙已遁部曲散无防公抚集数千人推可帅者造符印予之自劾矫制罪以闻继访仙在留山公直踵焉或谗公夺若柄仙怒兵皆露刃外向顾一吏与公辩公大声曰将军过信防不加礼遇乃俾龊龊一小吏与天子使置对耶且将军犹狐疑山谷间而左右无异心者以天子宿将故也茍不尊天子命安保麾下不有奸名犯分者乎将军务鼔行毋慢王命也仙揆不能屈出见公公激进援卒不应闻乘舆播迁间道走行在仙已遣人诬奏公罪上以其谩不问天兴三年再自归德扈従幸蔡城陷北归贤闻逹皇元庚戌嵗诏徴之寻卒赐諡靖肃无子従孙初后仕至南防御史中丞仁宗追赠公翰林承防初河南叅政諡忠肃其孙山东运司知事贯久避地吴淞世革后贫窭益甚而不苟禄仕间示予家乘既为题其九世从祖子平叅政致仕诰复合浑源刘郁河东髙鸣所制靖肃状表序之诗曰
　　维公发巍科戾契仁叔世疾风草弥劲错节器乃利心折谢师志夺韩愈使及归国如燬涓水莫止沸彼苍鉴忠赤异代丰爵谥状表埀百载读之凛生气羊头医【一作翳】桑干贻厥漫刺字鲈江嵗复晏揺揺防兰枻有懐置无言抽毫竦神思
　　送杨生遂出赘【有序】
　　生字士初为芝泉先生孙又従防予门兹出赘请别也赠以言曰秦俗行云间滋甚矣近见巨室壻某老且有孙而家庙仅有妻祖祢神主因谇曰若承外宗则嵗时飨先将若何某哽不能对他可知焉生永嘉鼇步世儒族幸鉴此母蹈生拜受已徴诗诗曰
　　秋清五防舆仆夫临庭除郎君美冠带出赘南里闾借问何所将一笥先世书外翁朴茂质【李延晚居士】新妇玉雪如牛羊充后阑檿稌环前渠强近亲复盛行矣慎向趋情眤移素存温饱忘逺圗愿言于飞燕更效反哺乌同室异祖祠祭告诚交孚佣贩化成俗毋烦邦大夫
　　题武州守张公奉先遗槀后【有序】
　　公讳思孝字奉先髙曾祖仕金世居潼因乱徙家云中父林饶赀善殖闾一伍枉人贷钱粟辄予比偿辄谕曰粟易防陈钱散罔盗予本意也奚以息为或婚丧弗举助赙靡恡有相者曰若多隂骘当生子贵而受封公生年十三师事燕名士史彬然继授尚书于姚匡弼遂博学长文辞由儒谕正迁前卫教授陞昌黎尹未赴分省图噜叅政辟为掾至正己亥冦闗偪城公率哨骑出翦六丑首还而图噜遁急追止曰兵民莫不奋志决鬬胜则功显死亦忠也茍弃城走如责守何夜复潜徃请以族党家僮前锋自効卒弗聼既他将博啰代镇朝廷咸推公谋辩改擢都事凡狱案覈谳平恕明允众号曰秤都司云转守武州皇赠林太府监丞寻以武重地常调官难设施奏署公行刑部贠外郎兼知州事于是材勇集爪牙树法律严整强暴沮伏然忌将多弗恊戮而国步亦蹙矣洪武己酉召至时宰数奬勉留期年卒辞归谓子亨曰此无负吾学耳夀六十四终妻夫人华亨妇刘罹兵不辱先公死之舅氏及继母妹老无依养葬并如礼育婣旧子女孤贫者凡三人俾习善艺嫁娶焉迨所遗槀有训亨曰意当极快防心有不平时少忍应无害欲言宜再思题二乔曰绮花落东风软曾读曹家女诫无懐庆道中曰一眼浊黄天堑濶半眉老翠太行昏辞归述懐曰敢效子陵辞汉爵愿同巢父乐尧年志行槩可见矣亨并乞予纪咏期慰公于无穷乃序而诗曰
　　云中汉名卿恒山南郁纡桑源汇金龙【池名】栢林亘飞狐刚劲风气辟文章肇崔【浩】虞【世南】彬彬张奉先发轫三转儒省首食蘖花县遑治蒲塔幢梢昴参【公尝登咏】雷湫荐潢污【雷山尝祈雨】别业虎峪侧枣柘聨壶霜寒快雪霁小队短袴襦瘦马従黄苍逐兎充燕娱尘髙冦阏【一作闗】逼翦丑六血颅倡勇愿率先遁将寝所谟朝命佐他幕蔚破杨诚俘一时秤都司综覈无遗铢武州遂绾绶刑部仍公符堡列属鼓铙斋开卫戈殳焚黄拜酹酒五色日动曥不谓乡困弊洊罹兵掠屠家蹈白刃防儿泣青灯孤雁賔羣入楚蜩蜕单达【一作违】吴有天戴重泉无地返故都槀遗累百首暗夜光璧珠烈烈悼亡咏汪汪运甓啚迟迟去国懐落落逆旅酤忧愤何当平忠义日月俱窃笑投阁老经与童乌
　　史彬然者周王谋客也劝王即位虎林诏天下然后之京王遇鸩文宗搜逻谋者彬然闻张林重士尚义变姓名托焉至正初如京与宰相启有曰运筹圣帷之内寝而不行草诏御榻之傍惜乎无用及见礼不少让或劝之彬然曰我向侍先皇燕坐彼皆执酒炙者耳仕禄寜不得气即不能下也既奏擢翰林应奉上曰此先帝遗宿宜奬大任宰相对以布衣湏循阶秩彬然叹曰吾衰矣岂为人应文字耶归志浩然夀终髙唐乡里其于经史天文术数罔不精该尝语武州曰惜汝防不能书受吾学汝埀六十当见国改汝家子若女必有以忠烈显者至是果騐云
　　谒浙东宣慰副使致仕任公及其子台州判官墓【有后序】
　　残阳燠靑苔桧夹神道古眷惟任公茔穹碑防风雨龙江余衣带驼阜犹偃釜荒寒螘尊【一作聚】垤惨淡蛟徙戸旧封四名邦包络吴水府不有疏导迹未已昏垫苦右军社稷器世仰法书祖公也白【公】郑【浑】才游戱追顾虎台州我姻妩【一作娅】晚节托圃袝陇面北辰霜至亦宿莽怆怳来轩车头颅愧章甫
　　予避地靑龙时闻遗老言东尽艾圻浦皆葭荻茅篠居氓十余家日弋水禽野雉为业公产是间辄异羣児习负笈力学年十八茅郡试既冠宋革命防一刺见游平章竒之辟宣慰掾继省授靑龙逻官俘蟠龙寺作耗者尽释胁従至元二十五年擢海道副千户以功转正千户防征交趾改海船上千户是年浙西潦建言河沙汇乃吴淞咽喉不先此而他濬罔效大臣不纳后果湮塞大徳七年重涝平章舍哩起公督七十余里万畚之役井然有条率入觐成宗劳赉有差进都水监丞至大元年除同知嘉兴又明年迁中尚院判官适大都通恵河闸底鑚水泛涌流覆舟讹传有怪物中书檄之不兼旬缮完防通梗澁复窒泉眼镢僵沙舟楫以达进都水少监河决汴梁溢入归徳府治公结蘧篨鳯埽宾河口筑堤五百余里以扞横流编戸奠寜延祐三年出知崇明脩学阐教民胥兴行至治二年盐官海激岸圮【一作崩】镇江练湖淤积并命公治海岸以固邦赋无阻防定改元诏赐银币与行省都本左丞部六郡夫疏导吴淞二道大盈鸟泥二河事竣加江隂尹以七袠闻上不聴特任都水庸田使司副使计创石闸六筑塍围八千浚沟千有竒太湖众水东入于海四年盐官海荐为害公一如制河决用再特安以中宪大夫浙东道宣慰使司副使致仕夀七十三卒公讳霆发字子明月山其号也所着水利书具存尤善畵其熈春天马二啚仁宗诏藏秘监其先本徐邳三山人考珣赠髙邮知府妣夏妻髙赠乐安郡君子姓多致通显曰贤明精窦太师针至正初学士揭徯斯引见上欲官之辞归监丞陈旅送以序曰贤佐由廕累官台州判官阶従五品遭乱遂逺引相知予久长児掖实娶台州女殁而自乌泾往祭就谒宣慰公墓宣慰孙璞尝割田二顷赡青龙镇学中年谢军职迨世变一褐亩庐义不去圻上因示墓碑乃録其槩于诗后以归之
　　览鲁道原提学旧送巴延守仁会试序
　　道原淳安人守仁善畵竹
　　草收子云养生杀叔夜言従奚行违腹诽或唾骂鲁公山泽姿天子亲策射一丞丁丧乱累辟力辞谢影息还栖脐退食柏麝兹文气忠激玉杓回紫华匪惟振懦顽实足裨教化千厓天机露万水淮海防锄菜少我匹畵竹无尔亚每过郑同襟径去阮独驾春暝防飞舄两两淳安下带萝拂松花絮酒沥兰籍尚懐推兄行缪敬沈元舍【沈元之杭士重义好客尝辞文学官荐】儿掖后执经灯前讲王覇特立笔已矣窃嘉【一作喜】顿増价为移淇澳隂茅齐挹清暇
　　鴈门秋意圗为大同郝云表题云表偕其弟骥久侨京口命费松年冩此以寓乡里之思云
　　代州岭头开北扉地形倍髙风阧威张辽爪牙将召在沙陀独眼龙潜辉晋汾水落赵曰防楚萍实大吴菰肥云中羽仪伯仲氏南来雨雪序不违北辰煌煌天旋机伯仲行逐春鸿归春鸿归氷蛆美拓拔舞进葡萄紫人生无如乐乡里
　　柳津孤雁图题送乌泾黄生黻往颍上兄所
　　浦水浑柳津【一作条】短短忍攀浑莫浣才郎衿佩靑于莎将随孤鸿渡淮河酌之兕觥歌骊歌歌长酒深奈别何
　　边至愚竹雉圗歌【有引】
　　至愚讳鲁生宣城人材器超卓以南台宣使奉台命西谕时尝为铁厓杨提学冩此图后至愚竟以不屈死朝廷追赠南台管勾铁崖既序其事复徴予为之歌曰
　　南台管勾有气节手冩竹雉心石铁铁崖扪其三寸舌奉命西谕慎开说韩愈一使廷凑说竹不挠寜寸折雉宁死不茍活使衣无光日明灭悲风萧骚【一作梢】吹驷驖齐城竟蹈郦生辙土花尚碧苌血我为作歌旌汝烈
　　吴兴杨烈妇辞【有引】
　　杨节妇吴年二十五有殊色至正丙午秋八月大兵将偪城吴自揆汚辱生寜贞白死防二子竟投苕水逾月城破父媪见其母子并浮若不相离咸嗟异焉天台旭元明长老交吴之兄为志其事予又因旭请咏于辞云
　　丞相师昏长夜酒【谓张士信】司徒援絶凭城守七万兵分诸将屯坐视霜风折蓉栁氷肌月貌忍泥滓锦防觿佩同归水九原无愧先人面终身不作他乡鬼君不见雕戈白马气如云昨者烈丈夫今日降将军于乎杨妇吴氏何可羣
　　汝瓷觯引同张耘老薛古心倪自明三道叟赋【有序】
　　鱓本宋髙皇夀成殿花瓶御书遗刻尚在既破而工人裁为觯故人某购得之数出以宴予后某以愤卒觯今见于他氏感叹不已形诸短引
　　汝州瓷冶灰乆寒夀成宸翰犹龙鸾黄金为相号曰觯酒面絪緼旧花气我尝酹月江动揺故人掀髯把风袂君不见周鼎迁秦歇露盘倾唾壶缺呜呼髯兮死愤嫉一乡之翁得珍物亲朋交欢劝酬密席端泪落哀慵笔
　　赠朱生【有序】
　　字孟清上海人性孝谊前邑长九柱闾云公见而器焉求于其父以为义子及闾公野处寠甚而克敬养殁买山葬如礼复营怡愉堂母事公妻夫人三十年犹一日民有尽弃偿逋主者妻拏皇皇无栖赎还里妇相煽奔悉法晓教谕得止至若覊士赵谟庐墓教授驼被辟发颠疾走山泽中遇弦遂脱难知予南园隘购地广之予固却弗之聴并用序而赠以诗噫岂溢美哉斯善善也诗曰
　　云东富家多北堂移孝义母无此郎竹萌戴土春鲤赤橘子满庭寒雀黄雀为母灸鱼为鲊朝进盂暮杯斝慷慨气激燕赵间淫防俗悛桑濮下最闲园丁菜饱充即复广园半百弓报之一字一绢直畴为赓歌爱日中瞿仲谦【一作谅】先世云岩翁水云自在堂巻赵松雪书冯海粟序在乌泾张氏旧月楼题
　　黄茅斥连鉄菱沙靑牯嵗服官塩车变迁刼灰凡防见自在水云余一家髙堂巍若镜光晓霱采倒令【一作含】峰影袅涵濡爽气散金鲫厯乱空明兼白鸟软莎幕石堪枕潄伛栁为梁谢工巧汪洋海度性天中欵乃湖歌人境表先朝词翰两勍敌三埋兵尘埋不得吾宗旧氊赵全璧世所共矜神所惜呜呼书者把笔诗者口自吟仁义之泽诗书承最闲园丁病始兴铜瓦日射烟紫凝蚁聪快聆钧广奏蛇绾愧续龙鸾腾春风酒熟当过汝月色滩声防前爼破防縦横綉落花潭心鲛殷氷丝杼相一月四十五日醉莫问谁賔复谁主
　　朱嘉努挽辞
　　淮阴三月花开枳使君死作殊方鬼眼看骨肉不敢收奉仇称奴聴頥指经辽涉海三嵗久以蝗为粻麦为酒防骸齩骨何足论亲见徐山堕天狗今年始得间道归城郭良是人民非主家日给太仓粟残生犹着使君衣揽衣拭泪使君室凉月萧萧风瑟瑟回头还语玉雪孤勿辞贫贱善保躯瞻屋未辨雌雄乌
　　太真虢国二图为郡牧张理熈伯雍题
　　有唐社稷氷山重三白杨花同一夣就中玉环春思酣锦褓児将犀果弄児骄蹴踏飞龙鞚直把东君遥断送马嵬罗袜汚香尘杜鹃泪血啼秦凤君不见阳台神女楚襄王当年元有词臣讽
　　宗末年天降孽杨家有女俱朝列夫人身被六铢衣自【一作日】惹香烟下瑶阙侍児春闲雉尾扇红脂半露桃花靣似言草草蛾眉犹及华清夜深宴君不见娥英泪染湘江竹昉见遗良恶俗
　　唐子华知州山水
　　唐侯至正辛卯间徘徊列宿郎官班是时元纲方解纽花县尚尔琴书闲云岚黄旗紫葢气木石牛鬼蛇神顔岧岧楼阁密寳纲蓊蓊萝茑深柴关扶藜老叟临洄湾琴童殊觉徒步艰何人驴背兀吟影兴寄亦厌穷跻攀君不见瀑流天半落佩环欵乃歌接渔舟蛮此中佳处未少我凿径拟背卢家山呜呼史五马何时还五马史何时还
　　重过望亭新城二堡【丙申冬张氏筑】
　　忆昔扁舟自西下二堡相望无一吴藩判枢翻覆儿窄衫小弓矜骑射归人重经但流水豆陇弯弯低复起长途遗庶数十家三四酒旗风靡靡君不见邠公迁岐山卫人城楚丘外患内偹古所侔成同败异嗟世偷
　　题徐氏学卷【有序】
　　今华亭县学故徐徳卿氏义塾也防学燬于兵官遂即塾为学既徳卿子彦裕上陈愿广葺之期年告成并志诸石而士之才者咸为歌颂予诗曰
　　曩从辟地识徐卿义塾初开俨似黉负郭荐增田十顷延师躬淑里诸生鲁隳孔壁闻丝竹吴破苏台走鹿麖令尹发挥新学记贤郎继述旧家声太仓给米来庖射圃扬旗拂栋甍登降有仪推揖让仰瞻无极叹髙明庭槐夹夏羣歊静水荇涵春半壁横把送自天麟五色褭蹄已铸两韩檠
　　谨节堂【有序】
　　谨节堂者华亭徐去奢居士为奉母夫人宋氏而作也初去奢在壮年负气志部舟师东藩以功超迁亚中大夫江西福建佥枢既夫人齿迈即弃官归里当是时妄躁子弟躐冨梯贵恐后孰肯一审虑耶迨事至患及而蹈赵括之辙者何限若汉孝子王阳去奢其庶防焉去奢名彦裕字仲寛世为素封之家又以庶民之孝痛自厉尤可称也
　　居士前为都防侯戈船犀甲戌东瓯风连蜑海青苹夜日薄慈闱赤叶秋三组授来丞相幕六珈光动老人丘忽兴九折王阳叹絶逺长平赵括忧美笋嘉鱼重鼎列谖花竒石半钩导舆复见潘安赋垫角曽如郭防留堂上夀康犹事绩郡中歌颂迭鸣球尚期丘嫂躬鸡黍客拜龙鸾礼并优
　　寄石经厯兼柬林知府孟善【时嵗庚戌】
　　谢病松江辱载临别来两地异防音朝盘苜蓿齐居静秋水芙蓉幙府深乘日文鳐飞有翼巢云黄鹄去无心郡侯多暇风生尘幸説山人感至今
　　松江谢病后寄林知府时嵗庚戌【系洪武三年】
　　十载心存祖陇田六旬病守药炉烟南归始遂山人愿上荐难忘府尹贤紫马昼眠髙栁日白鸥秋入大江天戴符老去非安分浪受襄阳百万钱
　　松江谢病还顾孔文触暑慰问口号以赠
　　养疴泾上四逾年五畆园林十亩田白首素心无汉阁炎风朱日似尧天已从蒋诩三开径不望刘惔再觅舩顾彧能诗颇痴絶汗流却话雪寒钱
　　张光弼判枢逺过最闲园
　　峯开南北再尘清耆旧惟存张步兵一日数程风楫顺十年双鬂雪丝轻诗题薜荔埀璧梦醉葡萄防马营狡兎霜前落吾彀赠行聊激气峥嵘
　　寄题乡县丞晋阳李景仪雪岩精
　　雪岩嶫峨汾水湄借问龙去防何时荒城莫辨产蛙灶旧隠适隣鸣犊祠春青木客啸柯岭夜黑昴精窥研池要知仕学本一致松退食静哦诗
　　过刘縜元纲硕果轩效扬銕厓体
　　泽缩壤裸山若孩尔家硕果熟径开金刀下动鲤鱼尾红椒暗结梅花胎客衣风穿寒太锐酒槽雨鸣春小来匏老系従苦叶上林全借属英材
　　张判府王上海数存问并答张巡检枉顾
　　酒在陶尊药在壶田园傍舍未全芜三时雨占龙母【草名】十日春容付鼠姑【牡丹别名】生怪裨谌谋有获老怜武使偏愚贵游下问终身事有愧邹书大丈夫
　　松守遣郡博士辟至府既病谢张上海招宴不赴
　　云林一辱徴书下客三烦斋马过千里快风当六月中年斜日奈长疴馔违松上银鲈脍酒逺洲前白鹭波野性自今甘放逐水禽山鹿不吾多
　　观静安钟铭还访王静习兼懐赖渔庄林澹庵
　　涌泉澹井独经防郑氏桥西舍最幽避地无因同管华居邻何道得羊裘漫推文字登钟舞共庆章逢谢石头藕大玉延谁货得雪泥行韭屈金钩
　　防别马颍渔
　　别业归来千里余秦山倾葢喜无如青衫不汚新丰酒白髪终乘下泽车地入东南空驿骑雪消齐鲁足淮鱼彼行此住情俱得尚约鸡肥落木初
　　聂松江遣和上海具舟饩过乌泾别业召见既病还
　　荒鸡乱叫过隣墙茂宰惊来坐我床箭驶落潮千岸失皷悬斜日寸田方行却扫覊孤地奏目除名老病乡试忆大儒谁第一仲舒裁是汉贤良
　　庚申正月四日试笔是晓庭雪盈尺【洪武十三年】
　　雪庭罢扫若为懐体力差康道气佳鬼有文穷延上坐妻余法喜共晨斋江莺春浅犹巢谷野雀寒深自入淮挑菜烧灯连社酒本来时命不相乖
　　寄钱防窝陈云轩二遗叟
　　天转云东上六符有懐无寐枕同孤紫芝隠曲歌商皓烈火残经补汉儒私地春先梅老发盛隂雷疾草狂苏祖生迟旦踈殊甚不计中流少一壶
　　伏龙山然唯庵建塔松隠藏所书华严经因以先妣李氏玛瑙素珠附焉并寄是诗然长干岩髙弟也
　　风卷重茅葺未能报先崇塔壮神僧一鼇峰涌大圎镜万象天开【一作周】无尽灯负石鬼来云似练【一作漆】散花仙至月如氷吾亲手泽同悠久喜附龙函最上乘
　　寄崇明秦文仲
　　三洲东一隅葺茅先陇混畊夫道存醴酒曾宾楚城破干将不去吴白苎袍成雏养鹤水晶熟脍行鲈相望暮景湏陶冩可信歌防老伴无
　　懐昆山顾瑛玉山尝弃官与家隠同里僧舎【一作寺】
　　吴门长啸下青龙道过能诗秃髠翁九里水云孤櫂泊半楼霜月两尊同黄金浮世官俱弃白石眠云草自丰俛仰旧防惟病在海濵倚钓防秋风
　　题张后山西堂
　　君子堂开枕九山翠屏玉案白云间柳行接陇莺声逈棕影涵波鹤思闲伯仲歌皆耄耋里闾懐徳半痌癏重过话及张公艺亦欲凌虗驾上攀
　　喜顔守仁教授留园舘信宿
　　前朝进士过林扄信宿论心为竦聴云气夜蟠雄剑紫天光寒入旧氊青不同嘉树生南国犹夣鲲鱼化北溟老我归田有龙具仅堪供卧读牛经
　　辛酉立春日溪园试笔寄钱艾衲张云庄二叟
　　雨雪相仍嵗又徂短衣楚制老东吴寳山偏聚刑余鬼空谷先逃行独儒海霁卿云升日角岸寒髠枿长氷须为书春帖甞春酒早觉兰风拂夀觚
　　溪园秋燕又春鸿渐老形骸土梗同遑恤枭防奔在野敢闻騋牝集生风梅花占阁孤髙雪荻笋穿坻短小红抱膝防吟忽成调一防瓢影顺流东
　　寄张戸部以忠就问死节丁敬可平章子伯坚消息丁尝为主事张其吏也伯坚又尝従予游于金陵
　　侍郎南下喜寻盟有子能官养复荣淞泖雪鲈来晓案伊梁金雁歇寒筝职方图版劳贤久神武冠缨入清闻道旧趋丁相幕巨源于绍不无情
　　题朱松石左辖归来堂
　　旧时山色抱新堂西望遥伸燕贺章金甲楼船争破浪角巾藜杖独还乡寉孙影跨松间石莺友声过柳外墙尽屏陶朱老【一作旧】心事黒甜清洒【一作枕】到羲皇
　　同谊书记逰查山留题净无余【一作染】西南林
　　地涌丛林小翠屏海吞孤嶂半螺青岩扉老衲忘人我石甃神丹防甲丁吴甸土寒黄耳魄春山草厌白蛇腥放歌适在风埃表幢节浮空若下聴
　　寄濋兰江长老时其徒胜文海主东禅乃虾子道塲
　　菰采三江同谢徴诗狂禅喝罢凭陵乾坤影合中条圹日月辉交丈室灯遗世久忘形似木扣云曾得话如藤愿言流水师今是万翼神虾再上升
　　赵破螺徴士过园馆言近况饮之以酒壮之以诗
　　牧羝山泽避徴书还守驼墩小墓庐乘角履穿犹说剑一钱囊剩不思鱼潢污毛荐寒逾肃织诵声连夜不虗况复永嘉天在左悬朱毂相王车
　　同钱思复提学曹新民教授过松庠儒职沈莼轩
　　沈郎俭谨居松郭新筑莼轩小似蜗天厚水云千亩利世轻钟鼎五侯家执鞭【一作边】况是清职登馔真便老钝牙十载淡交方尔过萱长如带杏初花
　　辛酉杂题【系洪武十四年】
　　斗酒豚肩鳖紫裙过家无日泪横纷兵余姊妹皆黄土天晚江山自碧云陆喜在吴嘉隠徳随何遭汉擅名文先人遗体犹清健会倚隂阴里社枌
　　遗经姑置楚包茅新笔工书蛊上爻利尽岛溟珠象郡道湮邹鲁凤麟郊防云【杖名】暮影齐巾角滴露【酒名】春声落枕凹自判优游不堪事鷾鸸添室翠分巢【是嵗征云南元梁王自缢】
　　槿篱莎径入林堂春作无牵午漏长音歇野莺新緑浅影浮潭鲫小红香谁家数应中和节十亩寒轻二月霜忍贳緼袍偿酒债时人将谓独醒狂
　　寄完节清卿叅政
　　六月青旸一叶秋大叅躬自出遮留军中取印旧赤手林下垫巾新白头阖郡山园朝爽竞防人漏尽夜行休宴游莫聴堂堂曲蟹紫橙香风露稠【一作秋】
　　书西厦时洪武丙寅沿海筑城【系十九年事时多愤懑不平】
　　牀头防卧久空金壁上蜗行尚有琴孺子成名狂阮籍覇才无主老陈琳虹霓气冠登莱市蝙蝠群飞顾陆林环海烟沙翻万里连村霜月抱孤衾
　　秋词
　　香散天街静玉珂露台风殿夜如何星従河汉淡中落秋在梧桐踈防多鸾影不曾离寳鉴蛛丝先已缀金梭君王蠒馆询遗事却拟銮车共载过
　　沙馆简陈氏五昆季兼示门生履道軰及似沙彦约沈乡老乡人陈汉翁时至正己丑【时方太平无事】
　　家家门栁暗埀桥曲曲沙村逺应潮贫女采蓝输屋闲僧捶鼓庆青苖大江春信豚鱼起絶岛天荒牡雉骄地主幸敦仁厚俗欲従婣睦论虞姚
　　闻防中丞陈子山死节兼懐陈东流
　　身系存亡社稷秋世皇神主义同流火云铄海黄金冶朔野埀星赤玉旒同产忍闻龙死蜀斯文真叹凤衰周尚思弭櫂君山渡不及相陪宴太丘【东流尝请予陪宴公不果赴】书无题诗后凡三首偶感燕太子丹事
　　火流南斗紫垣虚芳草王孙心【一作思】怆如淮潦浸天鱼有帛塞庭连雪雁无书不同赵朔藏文褓终异秦婴袒素车漆女中心漫于邑杞民西望独踟蹰
　　塞空霜木抱猿啼草暗江南罢射麛秦地旧归燕质子嬴封曽畀宋孤儿愁边返照窥樯榻夣里惊尘丧韘觿莫防白翎终曲语蛟龙云雨发无时
　　防年薪胆泣孤婴一夕南风马角生似见流星离斗分谬传灵武直咸亰九苞雏鳯冲霄翼三匝慈乌落月情縦少当时赵云将卧龙终始汉臣名
　　懐马文郁御史靳惟正同知兼简陆公叙薛孟式
　　山茶雪蕊渥丹唇转老东风倚杖身彗尾封狐营窟夜朝行髙雁海天春磬襄鼗武知何往瘦岛寒郊不去贫窃喜孤辉上月一杯聊劝若为亲【孤一作弧】
　　寄旺扎勒清卿参政其壻某近卒
　　大叅久别况如何蕚緑花开雁又过卖剑买牛时可得据鞍上马老无多鱼随春信登先豆鸷匿寒形在旧罗孰料周郎美甥馆一床鸳绣拆孀娥
　　懐故园时寓隠乌泾十有七年
　　花空复故园情梧树犹懐里名山抱墓田巡兽白天流江涌【一作浦】去鸥清缾罍满载怜洪峤弩矢前驱隘马卿他日茍归何借口一门无恙读书声
　　题涉难録【有序】
　　己酉四月【洪武二年】松江里长以今元年【戊申】没官秋粮坐流移【一作移易】罪者百九十二户徙颍上予友生刘冠时在徙中凡遇道途之艰山川之险与夫先代遗迹辄形歌咏得若干首题曰涉难録及事白释还也谒示予寓隠其留关山堠云闗山髙兮磅礴上靡极岩千万天咫尺朝岚夕霏轕阴絶磴声耳石攅防岭半塔边忠武【巴延丞相】泉不盈不缩通海脉仰头试望椔棘中羊坡鸟道﨑且窄傍有饿馑尸前有猛虎迹上岭如上青天难下岭如下万丈泽昔闻剑阁险若此我毋胡为此行役母兮母兮回顾儿欲语复愁防眉儿兮儿兮母手防欲上却下展转悲抚心饮恨言向谁鸡树万一东风吹才行防可见矣为题八句
　　百室余千口迁淮共惨凄闗山中道恶母子万行啼月黑相隣鹿天青忽聴鹈裒成涉难録田里庆安栖
　　寄信道原长老
　　旧隠过缾锡相违已十年惭非习四海为友释弥天鹫岭岩花白鵞池水石圎何当地密迩潇洒论诗禅游查山登僧云石阁扁曰虚翠留诗阁中
　　仙迹遗丹穴僧坊倚石林中宵龙甲雨三日虎归【一作蹄】涔青薜崖容立黄茅海色侵为寻霞上句鉄杖落清音芮庠卿邀费孟霦同知陪酌背郭堂既同晚步口号
　　罢酒出前楹霜寒着面轻林腰烟帛束天角火锋生卧木桥通野踈罾水隔城寛袍曵卭竹俱老愧宵征
　　挽范徳原【有后序】
　　鹗荐书长却臯比坐始専春风来学地寒雨送丧天范式车何往黔康被不偏楼居敞晴雪忆说贺翁贤徳原讳致大崇徳人修行博学主无锡钜家防淮张入吴辟儒教授不赴既陪臣于张者礼置焉徳原曰道固在耳至则衿诵云翕雨应不幸以疾卒贺丞相惟一尝延庆元俞【一作余】绍芳训其子子不受教朴误着其靣防血子奔愬太夫人太夫人怒适贺公退省夫人曰而祖留守建马上功无肤髪挫挠今吾孙奚过师挞之甚耶贺侍久出命蒸羔具醴宴绍芳至执醆再偹金绣防叚徐谓曰豚犬愚下姑答鞭策劳耳绍芳继有荐除临海翁仁徳元由第进士録事温州妻早殁二子知承家有汴宋赵宗室必欲以女配仁力辞媒因告方氏师昏之滥乃佯诺防之别室半载方氏定仍归之呜呼徳原已矣当时客楼霁雪西望九龙山清寒洒靣而席上所言犹在耳也予并録诗后俾叔世晓贤者礼义所自出二公其贤矣乎
　　庚申七月一日【一作首】时谢病松江【洪武十三年】
　　金火苍龙角门庭野雀罗衰才歌鹿逺清枕梦鱼多隣有通财好官曾劝驾过尚平偿债毕晞髪石林阿过翟云庄观唐功臣杜正伦下凡五十三人圗像
　　风气开龙马天机貌凤麟衣冠中古制经纬一朝臣河水移源久云庄盥露新相观背揺落益自重遗身
　　寄题胡安州鼎文万山草堂
　　孤舟西蜀角一室万山分地杂刀畊户天埀井络文兽蹄交雨雪龙气变朝曛倅驾何为政蛾眉秀不羣
　　哭杨生士中
　　门友南迁殁初闻实恸予有天知孝友无日见枢趋垒防懐春燕巢安怨夜乌埋光在别业吟思满烟芜
　　过沈橧居炙艾
　　风湿相仍衰谢牵小楼肱曲艾吹烟盘蔬喜进先生饭瓮酒羞为吏部眠泥巷蝈欢梅子雨云衢虹饮橘隂泉华陀弗视曺瞒疾何愧厐公采药仙
　　题泖墖时主僧贤如愚不在夏生鼒従逰
　　何年窣堵竒观势若蛟龙上紏盘秦县赭衣沦鬼国【泖系先秦囚倦县】梵家寳蔵压惊湍野瞻雨黑重灯夜天卧空青一镜寒欲买扁舟占渔户老縁无力衡官
　　谒梁黄门侍郎顾公讳野王祠
　　世仰希冯一伟才亭林犹岿读书防呼鹰日落荆州叹游鹿春深茂苑哀舆地河山曽版入招提风气再天开钟声澹月香云里旌骑疑従野色来
　　赠嘉定杨一溪道士【有序】
　　丁未三月晦松之上海大姓钱以愤变防松城其党入嘉定执新守张率在龙江道中道士杨仁实素负气谊蓐食草屦毅然奔救得止既钱败邑以率在民不知兵而士儒咸徳杨多形诸传賛予与杨又素交好为之诗云【先是徐达等由湖州钱塘取松江太仓昆山独吴城未下】
　　疁城外史七尺身力全新守出兵尘救燕曾闻齐义士叛周自是殷顽民三江月黯血波夜千室烟回隂谷春试问都看花客防多芳草不归人
　　题宋侍郎卫敷敏谏议藁后【有序】
　　藁中乞褒显死节劄二韩防巡检泾州金人南侵守将请降防乃力战败擒不屈死霍安国守懐州列城皆破懐赖安国以全敌众再至城小不能御遂自刎悉被害林良器战死河东陈惇河北遇杀李振陷没于燕王云聂昌陈过庭出使或杀或留汴陷左右班直蒋宣李福欲率禁旅卫驾突围以遁阁门祗吴格谋与卫士斩闗出刼两宫于敌营并机泄杀之他若二圣可还之策东南战守之防辞义忠激犹严霜皎日至如卓节伟迹见诸汪藻志噫后昆尚思光大所先乎哉诗云
　　奉使旃除建节旄归来献纳殿螭防东南战守材谁偹河岳英灵梦或交城下盟渝龙驭失日西戈虎皮包斯文三复精忠在谡谡松风过凤匏
　　寄内兄李彦梁姊夫愈仲延二长者
　　小山大石网船春江鲚河鲀柳贯新去乱漫嬴千首作思归惟有两人亲梨花酒洒清明泪麟趾金销第防尘割膬啖孙经训子白头相梦到朱陈
　　春雪园偶题
　　菜簇春盘春又还椰榆何物老相攀氷生前筯琼林案云覆长衾石壁山鲂信徒劳余尾赤豹能真隠备圎斑雪消十二街头徧静得袁安髙卧闲
　　挛跛中杂兴二首后承林凖叔平枉问
　　经时萝磴絶攀跻注目伤懐夕照西古道千金求骏骨世情壶酒赛豚蹄黄沙白水光相乱青壁丹厓秀宛齐果熟望中风自落固应郷防迓扶藜
　　风物踈清尘事稠才难殊叹古时流草不效龙蛇日挝鼓空催鼠雀秋病有过家期已晚官无抢地拜应休星轺度驿岚州使【谓林】喜説儒衣仗节逰
　　甲子冬偶书【洪武十七年】
　　云东乱定少新知江左书来有跛儿才尽罢为文自祭醒狂寜要锸相随天家靑女催衣急漏水金人上箭迟却喜故妻原上树十年覊羽托深枝
　　东霞
　　东霞有郁顷雨于谷旱魃方酷曾不及霂吁嗟乎郁兮匪霞伊旭东霞有雯顷雨于枌曾不及雰化为火云吁嗟乎雯兮匪霞伊昕维昕维霞孰得指兮维霜维氷我躬履兮丘樊虚凉岂无枸杞采不盈襜聊永暮齿聊永暮齿亦曰隠死
　　春雪封条
　　春雪封条载霰载雹羣隂滛威阳邈应角予适有酒言崇于巵匪庸觧寒庸以觧悲丧不知其防周兮曰心曰柳乱不克忖其灭兮曰狼曰狗于昔屈虞成骚成书一时行独旷世道俱大江防防源始滥觞泰山奕奕霤至穿石彼桃彼李天秾其华松栢贞固受命孔遐雪聿除矣青园防和君子焉同式燕以歌
　　题昆山顾氏畊读所
　　彼兮瓯寠畊弗力兮薄吾收于皇兮坟典不读无学兮没齿有愐蝉有緌兮蟹匡豹雾隠兮蔚章畊为春【一作养】兮学为已犹干禄者皇皇娄之滥滥【作瀊】兮昆瓉瓉卑茅榱兮深蓬闗身忍洁兮沮溺道邈师兮稷顔脉望仙兮芸黄其槁枯雁鸣兮白雨增潦顾天穷兮并臻矢素志兮终抱尊有酒兮思与倾倒
　　风条藂鸣
　　风条藂鸣遵野防行十室其五父夫徂征问此何时维春发生风鸣且止雨淖泥泥父夫退【一作遐】鄙妻子従徙维时长育人莫岂弟露始防防霜既凓凓幸焉冬暄虵虺迭出遗黎防何忧与嵗毕月之盈矣亏余一郭日之蚀矣阳气回薄于仁后皇曷威曷虐象犀无尤齿角其尤凤音悠悠麟趾脩脩圣不复起嗟谁心东周
　　即事五首寄桃浦诸故知【后附防】
　　素痴得名侯君房自享大案焦征羗莫嫌卫旌不举筯口简授使多严光世间堪鄙是何物粪上之蝇裤中虱后园石壁倚秋林醉有髫孙旁执笔
　　山床折足琴暗徽种菊不种西山愿従汉士碑有道夣逺秦児歌无衣闲园不入烟火境巨浸尽漂桃土梗老伴惟余卧陇云抱晦含光体常静【鬼一作鬼】
　　有章掷还太尉阍有版不受丞相垣南朝天子许谢病窃长木石仪鸾园平生气节诗千首才非元亚【元遗山】甘刘后【刘静修】素闻鲁庙铸金人晚学程门坐泥偶防平原【新原名】庶全归他日圹铭辞大手
　　贵不难得富可嗟二事亦到园丁家雷王药吏锦裆袴野藤络树金银花园丁横节坐梧下窃愧长年释畊者身膏草野身土苴语孙耰耡莫轻把
　　东坡楚颂存虚名止乌作亭【乌泾新作】殊有情枇杷换叶何青靑雪中开花来逺馨多仁多核知尔少栢树根添郑草彗海禅师识侯景华容女儿哭刘表如何太白谪仙人竟坐夜郎唐絶徼裁诗寄与多才郎尘间宠辱要相忘防桥吟兴驴背上月盎氷壶虀味长
　　是诗五首先君子即事冩懐向尝寄桃浦诸旧友者也先君辱诸友见知之深每一往游追従欵迎惟恐后及以殁告孙叔逺归厚谨先王庭与立具礼来奠而李韶九成侯性自诚洎雪城防闻二上人亦踵至焉明年冬掖走谒以谢叔逺恳恳劳问因语诗巻刋未完毕叔逺慨然倡捐重赀防闻并率诸友助之亟召镌工俾终卷帙附识诗后不敢冺其实也不肖孤掖谨识
　　文翚洲倡咏【有序】
　　予自至正丙午侨寓最闲园舘时黄浦中洲坐仅寻丈许今自延广三十余亩嵗赋官入谚曰浦夹辅洲如岗如丘实安衮衮流洪武癸亥始携里叟门生共登临焉适羣雉翚映鸥左右众请名是洲因名文翚而倡诗曰
　　卢泾初避地黄浦渐生洲里谚归材杰天工障浊流望疑坚壁守醉觉小山浮仙蹑金鼇背神回白马头根盘连厚轴形势壮遐陬渔倚盲风钓商蔵疾雨舟篠鞭伸玉节荻笋屈红钩烟火鲛人市云霞蜃壻楼沙津鱼鼓急水栅蟹灯幽艮震方先曙呉淞木始秋老懐厐徳陇隠覔谢琨丘僮御争先导吾侪试一逰歌清气合乐志古人侔可信文翚雉能盟懒性鸥
　　省先陇还舟望九龙山蛟山游鲤山懐江城亲旧兼寄示内侄李用外甥俞堇二首
　　兵甲气全消心旌北向揺鲤昻云际额蛟断草间腰习隐由中嵗辞徴渉两朝莫期归衣锦曾鄙去题桥秀挹九龙山还乡未是还水风秋意爽霞日曙光殷陇亩诸甥托诗名内侄攀城中盛亲故天与防多闲
　　题朱廷佐聴竹轩
　　闲轩能聴竹古意木萧萧先代多充耳伶伦得奏韶寒兼云峤雪秋殷海门潮过客诗凡防天光酒靣揺
　　哭夏生防文
　　秀色三花粲才华五鳯能星娥银汉防天帝玉楼徴衣静庭闱防窗虚雨雪灯重过槁容客犹觉映壶氷
　　乙丑秋书
　　腰痛非干米眵昏渐废书静知天运密老与堠程踈緑稚黄甘外红鲜白小初儿归共贫乐容易嵗云除
　　丙寅清明日书二首
　　清明二月晦重洁祭余觞旁火新活两孙衣渐长膝前帘幕雨梦里陇园霜何意辛夷发花丛紫笔房破屋绕王田人生狎狗鞭知章归入道元亮醉逃禅水蔓萦风乱山花影日圎黄龙浦东直堪隠戴家船
　　园舘杂书四首
　　竹树藏山石作门鱼矼水带洗花痕莺声又在鸡声外老不胜官只住村
　　石拂苍云坐若枯强名何物静相扵薫风似识闲边事椒叶芹花水一盂
　　青春白日去无还天假溪园小有山林下软莎遮坐石何人来对片时闲
　　殊乡春色不曾【一作睡边】浓才力新兼病思慵一枕清风闻格磔半缾香雪浸苁蓉【香雪酒名】
　　挽髙僧炬照庵【有后序】
　　石壁云无碍昙花水絶清莫为房琯将四万可怜生予自龙江拏舟逰湖山时照主香林尝延入懴室【一作堂】躬唤寉舞作香茗供陪观苏文忠题名且示学士黄文献文一什留继其宿山故事不果濒别赠照二首云学士爱山栖一年韩衣苏带迥同縁书防未筑老僧在金粟满林香大千路入飞来急雨晴水悬风磴助秋声人家大树都黄落白足山人自在行遂还松曾不逾月隣敌大至照碧瞳长眉烟霞标表义然独不去兵有乐为役防汲者香林既宴然照乃往脩北寳塔善行益彰壬子嵗赴今髙僧选居无何沭而趺坐卒文献字溍卿与照为方外交及黄殁拟筑黄公读书防传不壊云





　　梧溪集巻六
　　钦定四库全书
　　梧溪集巻七
　　元　王逢　撰
　　连理梅颂【有前后序】
　　逢谢病最闲园之十有七年上春海曙岩左徳池水阳梅大小榦四气合理属形色无间特然危立当龙门浪石偶始见焉佥愕愕以为瑞越二月二日家妪告诞男孙乃仲子摄所生者是日长庚宿于奎栁逢命酉分适符而梅也藂蕚玉作花香艶景意动映防洽冝乎觞而颂曰
　　猗欤梅瑞岩合众榦返大朴理属气强兼弱先春蔓根性孤彚感清影肱江韵皇英弗挠雪愈贞石丈盟世泽涵嘉应毓隂徳积裕庆续宗毋吝家惟睦犹实有仁后其蕃熟也耶
　　逢颂梅已窃兴忆故园菜亭南紫木连理尤特异先嘉防君尝庆宴里儒陈复雷軰于亭上时逢仅有长嗣掖従在侍陈执觞起进予曰而大母徐【讳闰芳】属未有后视【一作祝】而伯父【讳忠】甫三嵗襁负避乱兵夜仆葑荡数滨死有劝弃之者而大母辄涕咽良久谇语曰既子而弃焉与杀同寜死生俱也卒脱于难晚始得而父【讳恵】迨冠吏他郡月寄俸具鲑胰余则班诸族之贫者寒阴雪雨隣伍有不能举火嵗率济饘粥而大父潜昭翁元初卒相传好延士数至靡怠遇事谨敏宅心夷厚乡称长者而伯父至析防也而父义甚同胞倍与产业而姑归而蚤丧又躬为殡埋盗盗其丘木则愬于官仍嵗谒时祭之两甥女还往三十年防养如一日夫和气致祥植物先应此岂偶然哉座客咸韪之尽欢醉散其所言厯厯今不忘于乎钓逰先迹怆堕梦境流滞余喘行同朝露莫知人世竟奚如也虽然天理不冺世泽或未艾幼孤【谓诸外孙】壮寡【谓孟仲二女】乃复相寻于家事捐城迹屏病【句】有司迫于起药石伏枕荒寂间【时吏部敬依起取】惟尔掖等上思继夫志下见笃于行若孝若弟大有实兹颂声则王氏黄湾诸灵将不在他日佳子弟【一作孙】是望是慰是年壬戌三月初度日书示掖摄拊【系洪武十五年】
　　隠忧六章【时有司奉吏部符敬依令旨起取】
　　箕舌兮房耳交烛兮东鄙顾谢病兮四三胡謡诼兮迭萋菲鹄髙飞兮翼焉假兰幽幽兮林下烂晨霞兮莫飡潦秋清兮爰酌之斝
　　兽有越阹鱼有防扈居巢防穴知谨风雨辛洊临兮丁载周以朝以夕兮五春十秋年老癃病兮勿遣有诏人事噂防兮紫芝藂桂聊夷犹
　　芡团团兮藜叶长镜吾知兮眉如霜车尔华兮服尔章素履谅旡咎兮贞也悔亡所未亡兮隠忧中膓
　　虞工不往兮招维旌鲁有两生兮没齿无名古道悠兮时事并疑莫稽兮拔茅征贞菊延年兮姑飡以露英鸡鸣嘐兮苍龙上蟠寉驾其朝兮窃谢病枕安须捷【楚人以衣被垢为须捷】萧萧兮云栖檐端于乎策良被轻兮七子阙下白防管寜兮亦容于野
　　牛山兮鸮林林充兮培深彼薮泽兮大狝禽于乎穷檐短景兮身衰遐心
　　震琳
　　震琳震泽中洞庭乐石也
　　震遗琳八琅音防击节猿应吟却西琥谢南金乐哉幽深
　　超果寺祥麐棷师顶相賛【讲师】
　　骨岩厓胸含氷雪具正法眼鼓广长舌坐断泖峯高清孤絶将使一华五叶之传三草二木之喻殊途而同归于辙者耶
　　数珠铭【有序】
　　玛瑙数珠连璎络五事逢显妣李氏讳靖真之手泽也妣氏平居江隂时尝讽心经暇举是谓逢曰吾有不可讳必纳之窣堵中逢谨答曰唯命厥后仓卒去兵难旧物多所失遗而珠存追惟音容之隔已三十九年矣今年癸亥秋【洪武十六年】云间防伏龙山唯庵然禅师于松隠禅林筑报恩塔落成用蔵其所书华严大典乃以丹髹小盒置珠而附焉于乎妣氏念其忘乎重铭诸石曰
　　唯心净基弗垢弗隳手泽塔是归倘神龙防防
　　真率轩铭【有序】
　　郕人士许思敬营别业于华亭县庠之东偏尝惩世之狃俭失常肆奢致剭者伙矣乃慕温国司马公之真率也以名其轩而介合淝翟守仁氏徴余铭铭曰
　　肉不掩豆齐相婴脱粟布被汉臣日食钱万晋何曾后贤真率世著称简素易直子其承
　　俭徳堂陶炉盖座二铭
　　维葢覆炉犹天覆仁静翕太极动舒阳春涓尘海岱巨细念均至治馨香风气载淳
　　右葢铭
　　后土其载磐石其固鼎位奠寜香是用吁何敢事天存养无素愿兹垫民环堵永措
　　右座铭
　　节石铭
　　石有节犹妇有烈孰谓之夫也志可夺乎
　　击石一首癸亥冬作【有后序】
　　古垣黠鼠窥篝灯踈氄雀啄砚氷奉天殿防聴野处击石为歌媪所称孝姑周褚节弥厉挿秧播谷蛮讴避陈金寡得园种果防蚁余生免汤火韩钱生长冨贵家义不再醮缫绵花叶徐竹房日蔬食只影缝纫屛涂餙杜曾氷蘖善自持児作僮傅身母仪清河山孀手摛事母不欲烦兄嫂吾家髽女双练裙孟也枿牙燹氛仲也药种躬培耘备尝茶蓼亦厌闻君不见檿贝织勒嵗贡厐吠鸡鸣惊夜夣鬼车嚘嚘风雨送锦字啼痕忍淹凤畏途征嫠雏与共目冷青红蜃交蝀岚蛇雾螾腥林洞笱莫弃遗名义重时哉坤贞何乃众君不见天孙左降云扰鬗霜姝月姊相髙寒西王宴飨瑶池干冲牙触璜锵和鸾琼真鱼贯金桃蟠鸟使下上锋剑翰于乎漆室防女纡忧端犹有薄薄翠袖空谷幽居安
　　右击石葢伤嵗景短迫男子多故妇女能劳而贞焉后皆铺连空房逺道之不失其守者或谓予老伏荒逺无补于民生得録数节义鬼亦足自见然尚有遗者其一夏叶氏事姑尽孝敬翁病痿凡七载日涤箦易席必亲翁卒丧制为强宗所夺躬再备弗较至辞色间终身不矜怨其一徐谢氏讳蠲素凝重当苖兵燬掠谢从夫逃适苖遇驱辱之时里闬少艾被絷相属谢阻板桥遽厉声曰桥有柱我侬趋掳可乎苗怒杀之既而悔语众曰彼乌泾之清济也众唶唶去于乎元季不匡若叶谢者譬服古冠佩甘碎裂于食弱肉者侧此无他世教民彞未尝一息絶灭也逢追书于诗左
　　古懐
　　周秦废兮民无为生逃而学老兮教浸兴千载兮庐社晋之瘁兮贤簉林下菊既兮莲有芳荆轲咏托兮古懐畴冩
　　石田研铭
　　石应兮文洼涵兮紫烟假吾道有年育材饭贤嘻世斯田蕲于天
　　采芝辞【有后序】
　　维北土冈兮维时金商芝藂生兮色中央茎玉紫兮霓白裳躬露采兮奉先圣王噫鹰击兮草霜尚父邈兮斯文祥
　　予自幼至壮诗梦颇多地荒存菊本人老发梅花红芳飞血尽黄蝶上衣来犬眠牛斗地鲲跃凤皇池乾坤人鲊瓮嵗月鬼门関雪落苹花尽靑浮山影来卷东风燕子还天清月浸淡梨花最后得艸霜鹰始击之句今年丁夘埀七十矣八月二日己酉园北小山濯风所见芝藂茁草间因发笑曰静观世间何者非梦耶遂作是辞漫纪如此【丁卯洪武二十年】瓢湖月夜舟中短歌
　　鹥如舟兮舟如鹥我不知乘风兮风乘我为淀飞爽兮瓢扬漪星月倒兮相迎随降泬寥兮金节舞空明兮文螭澹逰忘归兮神升天借嗟白日尘一防兮曾孰知有清夜
　　圹铭【有引】
　　戊辰元旦书时寿七十最闲园丁王逄门生周畿刻
　　骊驹山【园北小山】仪鸾水【所居张泾】首西正丘有斐士诗旌忠孝节义鬼币交将相公侯礼擕家辟地两辰巳布衣蔬盘善修已草木禽鱼知姓氏昨惺惺今起起无强近亲鲜昆弟有芹荐者二三子
　　美瞿彦徳【有序】
　　彦徳名懿元故两浙运使霆发之従曾孙也幼孤事叔犹父同居三十年一旦以非罪在徙中懿泣愬于官曰罪合坐懿叔无与官义而聴之及事白归叔已病殁懿延师朂教其子里士钟景元谓予曰运使公之子时习仕至浔州路縂管妻张氏钟氏前后并事母姑叶夫人尽孝敬懿于家门无忝矣乞歌诗美之诗曰
　　海邦甲第连云起时异禁殊多外徙瞿家叔氏势苍黄侄动中心不能已庐殚地竭籍送官毅然代叔人具欢鹊乌罢绕星月夜鸳鸯防渡江淮寒望中沟填或野露防风独转金鸡树凉天移席竹林游晓漏整鞍茅店渡叔氏云亡吊影孤躬亲致礼师训谟行看长大率相保先为歌诗歌道途
　　吴仲圭山水为李源复题【李讳汧】
　　我生未了烟霞债见水见山心所快兵戈澒洞十年余真水真山不如梅花道人呉仲圭斯乃出胸中竒无声诗托有声冩汧也笑谓非公谁沙洲吐吞石龃龉三仙茅杂香杜锦绣天开灵鹫云笙竽籁过苍龙雨一杖商翁自外归方舟渔郎若相语葛藟古木苔藓皴形若槁立腠理春屠蘓略彴密映带老我顾作渔商邻渔或钓周商避秦
　　赵文敏所唐人马杨銕厓鲁道原二提学诗后为桃树浦王叔润题
　　肉騣花骢真权竒彷佛出浴西瑶池细看元是勅赐太卿者邓公夺取少陵哀赋诗黝云涌身霜四蹄一目冀北空駃騱全神勃王房驷黯双耳尖卓昆仑低奚官玉面如满月【阙】
　　次韵信道元长老菱溪草堂见寄之作【有后序】
　　石桥方广苔藓生中有万嵗之紫藤云深幽磬响作溪面落花香欲凝下方丰蔀金碧气老禅跏趺苍翠层天柱家山甚峻爽杖锡让尔先攀登
　　道元少与茅山道士张伯雨前进士会稽杨亷夫齐名尝有西湖竹枝词云湖西日脚欲没山湖东新月牙梳弯南北两峯船里看却比阿侬防髻鬟至今为絶唱或者病其浮薄亷夫谓曰金沙滩头菩萨亦随世作戯耳或乃释焉诚演二公与道元同字皆博学负重名而道元戾契度世仅住小山林而已今年八十余托友生钱岐以诗见寄且嘱曰幸致敬席防翁予不久天柱家山去也于乎台雁山天柱岂特道元龛在耶
　　丁卯冬季即事
　　庭树禽翻鸡唱初缿筩钱罄老饕厨氷壶不忝元脩菜箬叶何慙丙穴鱼一线漫长迷五色寸隂真足助三余暖随水雾元春发寒并氷山与嵗除
　　立夏日书
　　孟夏四月朔薰风当午时诸阳老益壮一气转何迟锦带花袅袅黄精实累累青隂覆盘石无意坐弹棊
　　病中述懐
　　终老甘农圃烟蔬带豆田无官天曲宥有住世旁縁暖趂茅茨日寒知竹栢年私懐复何慊吾道不无传
　　夀亭成
　　罍盎浮春酿亲朋庆夀亭麻衰万石长袜防小城丁易卦惩同吝骚词诧独醒三郎市诸药鱼菜附归舲
　　题管夫人兰
　　赵管才髙柳絮风水晶宫冩幽藂秋来纫作夫君佩笑杀回文漫自工
　　题二乔圗
　　并看兵书白象牀半生鸳被拆寒霜英防自伐蛾眉斧不寤齐王聘采桑
　　题寗戚叩角图
　　南山石烂短衣单叩角歌兴夜未阑一出客卿成底事莫将尧舜料齐桓
　　谒陈烈士庙墓【有后序】
　　夙负聪明号圣童野狐西阚白干虹飏言佳室青乌子效顺长江赤鲤【一作鯶】公香案山朝云泱欝翠茵沙枕树茏防馌夫释耒谈遗事饷吏连艘酹快风祀典宠辉荒寂表灵休昭降混茫中苹蘩为寓维桑敬生气英英月在空
　　予谢病自上海还省江隂先陇道谒夏港陈烈士讳忠庙墓因忆幼侍大母徐氏傍尝闻说烈士产杭宋末神采焕异羁贯当盛暑躬送壶飱于力田者隔沟潦輙腾掷畀之若有神助壶未始倾覆及叩妖祥类多中由是合境称为圣童迨笠墩寺党弗靖守将莫知御备乃问诸烈士首对曰化机不可泄既不获辞复曰某日某时必矙城厢校率兵如期以待亭午浸懈散而冦果至縦焚掠去守将无以籍口竟诬烈士杀之时白气上干顷而雨父老谓天雪涕云姊夫俞善善曰烈士葬后有阴阳者流相墓位向当出土只与侯封等其先盖业渔同渔者网得一金赤鲤殊长大鬛尾奋掉目瞠然光射其先惊悟放之江是夕梦神孺告曰吾龙王第四子也误丽之网赖公活焉公之孙姓将必阴祐于民社于洋溟者今烈士感通犹影响而比南饷舶安输逾百稔田叟防氓及四方贩丁庸夫争相奉香币致牲醴吁禳恐少怠梦诚应耶夫幽明二支一本也烈士诞钟炳灵生髪甫燥遽不幸死非罪而英爽凛卓弭灾捍患且久兹膺褒命自天庙食世世视彼烽尘间起萑泽鱼肉乡子弟妻女者不翅数十恧污于九泉也己予忝生同里惧冺遗迹于清暑暇谨缮録前后所闻于诗左庶俟来者于寳氏叅考焉善善名思齐予梧溪王逢
　　过徐氏寛闲轩居【及诸门生聨句附】
　　百亩寛闲野三间低小檐平生遵俭徳中嵗谢劳谦药火蒸云灶茶香出午泥涂盛车辙不是学陶潜园林闻独乐逢几杖喜同操饷道疲牛马【名阙】柴车载糗醪诗催时雨足【名阙】贤聚徳星髙一水圑精【名阙】余寒恋敝袍少陵粮芋栗【名阙】仲蔚径蓬蒿鸡对清谈暇【名阙】鱼忘赤尾劳香泥融燕寝【名阙】新盎响蚕缫交笃云霄义【名阙】笾兼沼沚毛张仪徒事客【名阙】郭觧漫矜豪安得扶衰惫相隣遂晦韬【逢】
　　周芙哀辞【有序】
　　六磊周芙本细家息孔胥妻也孔素无乡曲誉乙丑冬舟过塘上乡人伪邀饮醉舟以民害愬于朝孔自度不免密书与妻蚤寻仙逰庶絶军配族党难谕之其妻觇得故神色不乱言笑如平常且备盛酒馔延亲隣是夕素服雉经死时年二十九孔闻之曰予伏诛枭木无遗憾矣周【一作园】西媪张氏云
　　潢潦奔流合东南淑气钟怜生俱薄陋就死独従容道殣懐金璧闺情采菲葑亲隣竞嘉叹不复佐尝饔
　　张贞哀辞【有序】
　　予门生张叙女讳贞嫁海县周曹以复入公门刺而瘐死先是贞在徙籍惧配军投秦淮卒及周尸过其所贞涌浮水面神色逾五日不变认者曰此吕学谕甥张训导女也殉夫蔵聚寳坑舅姑能无念乎予哀之曰
　　堂上严君海县儒素闻出嫁义従夫佳人命薄非今日那得将心报舅姑














　　梧溪集巻七
