　　钦定四库全书　　　　　集部三
　　徂徕集　　　　　　　　别集类二【宋】
　　提要
　　臣等谨案徂徕集二十巻宋石介撰介字守道兖州奉符人天圣八年进士及第初授嘉州判官后以直集贤院出通判濮州事迹具宋史本传初介尝躬耕徂徕山下人以徂徕先生称之因以名集介深恶五季以后文格卑靡故集中亟推桞开之功而复作怪说以排杨亿其文章宗防可以想见虽主持太过抑扬皆不得其平要亦戛然自异者王士祯池北偶谈称其倔强劲质有唐人风较胜栁穆二家而终未脱草昧之气亦笃论也欧阳修作介墓志称所为文章曰某集者若干巻又曰某集者若干巻凡重言之似原集当分为二部此本统名徂徕集殆后人所合编欤第四巻内寄元均叔仁读易堂永轩暂憩四诗有录无书则传冩脱佚亦非尽其旧矣介传孙复之学毅然以天下是非为已任然客气太深名心太重不免流于诡激王偁东都事畧记仁宗时罢吕夷简夏竦而进章得象晏殊贾昌朝杜衍范仲淹韩琦富弼王素欧阳修余靖诸人介时为国子直讲因作庆厯圣徳诗以褒贬忠佞其诗今载集中盖仿韩愈元和圣徳诗体然唐宪宗削平淮蔡功在社稷愈仿雅颂以纪功是其职也至于贤奸黜陟权在朝廷非儒官所应议且其人见在非盖棺论定之时迹涉嫌疑尤不当播诸简牍以招恩怨厥后欧阳修司马光朋党之祸屡兴苏轼黄庭坚文字之狱迭起实介有以先导其波又若太学诸生挟持朝局北宋之末或至于脔割中使南宋之末或至于驱逐宰执由来者渐亦介有以倡之史称孙复见诗有子祸始此之语是犹为一人言之未及虑其大且逺者也虽当时以此诗得名而其事实不可以训故仍旧本存之而附论其失如右乾隆四十五年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀









　　钦定四库全书
　　徂徕集巻一　　　　　　　宋　石介　撰颂
　　宋颂九首【并序】
　　诗序曰颂者美盛德之形容以其成功告于神明者也夫有盛德大业然后着之于文辞有粹文俊辞然后见之乎功业德与辞表里功与文相等然后奋为文藻摛为英声昭为烈光暐暐煜煜如日之华铿铿訇訇如雷之行畅于无前扬于无上江浸海流天髙地厚靡有穷尽若周之文武兴起王业公旦制作礼乐成康积隆太平宣王继起中兴其功伟欤汉之髙祖定祸乱文景尚恭俭孝武却攘戎狄光武恢复先业其功伟欤唐之太宗诛李宻王世充窦建德薛举辅公祏明皇除太平公主相姚宋开元三十年升平宪宗斩杨惠琳刘辟吴元济复诸侯地数千里其功伟欤我国家太祖武皇帝一驾而下泽潞再矢而定维扬三揖而纳荆潭四指而収蜀广五征而平江南太宗文皇帝克绍前烈亦既郊祈南致淮海数十州之地才谋顺动北缚并元四十五年之寇真宗章皇帝暂临澶渊匈奴丧威堕胆迨今四十年乐我盟好不敢棰马而南今皇帝在明道之初独临轩墀躬厥庶政神谋睿断如雷之动六合莫不震焉发号施令如风之行万民莫不仰焉登任哲俊剪鉏奸恶天清地明日烛月霁其功也如此鸿烈景铄乃可作为歌诗雅颂流于金石被于管弦报天地而奏宗庙感昆虫而和夷貊矣故周有清庙生民臣工天作雝潜勺武汉有中和乐职圣主得贤臣唐有晋阳武兽之穷泾水黄奔鲸沛淮夷方城元和圣德诸篇臣介窃拟前人辄取太祖太宗真宗陛下功德之尤着见者为宋颂九篇臣虽齿发坚壮未为衰老自视材智甚短施之于事无毫髪之长虚生盛明之时真以为媿然文采晦昧体格卑脞不足以称述四圣君之耿光亦庶乎万一有以开太平之颂声云
　　皇祖
　　太祖皇帝初用师泽潞诛李筠伐扬州李重进也
　　皇祖神武畴敢作蠧元年四月筠叛于潞皇祖跃马至潞城下筠伏其辜扩清中夏皇祖龙骧畴敢猖狂元年九月进叛于扬皇祖挥戈至扬城隅进窘金楼并焚其孥惟我皇祖端拱垂旒应天顺人实代有周罔有不同天时人谋四海陶钧涵濡养抚罔有失所大徳其裕筠胡敢违进胡不随予匪汝诛汝自取之既剪二盗圣武弥耀荆潭蜀吴如拔腐草
　　皇祖六章二章八句一章六句三章四句
　　圣神
　　太祖皇帝出师援长沙且假道遂取荆潭也
　　不疾而速不怒而威惟圣惟神其几其微二国之君各保尔土虎凭于山莫予敢取蛟凭于渊莫予敢侮万斯年兮闗鐍以固圣机神谋天秘地藏风行雷动旦秣我马夕取其疆二君不知晏眠于床具篙与舟同朝天子一发五豝二君皆至皇祖圣神鸿光丕懿
　　圣神四章一章四句一章八句一章七句一章六句
　　汤汤
　　太祖皇帝收蜀取孟昶也
　　汤汤其江区区尔孟一夫当阙不知天命蚁固于穴蛙负于井咫尺之地为可以骋彼以险守我以德怀王师东来函谷自开蜀虏授首呼号哀哀蜀人鼔舞与我偕来首时蜀道絶人来往今蜀既平王道荡荡尉一至朝贡相望巍巍皇祖德声逺畅
　　汤汤三章章八句
　　莫丑
　　太祖皇帝用周渭之策命潘美取广州也
　　莫丑匪虺莫悍匪兕有鋹在南毒螫不已沸汤热火暴我赤子皇祖曰吁天生蒸民搃之君长以养以仁乃予不恤匪鋹之嚚乃谋于渭乃将于美王师鹰扬涉江万里辟其城门鋹号请死皇祖有德干覆坤容予在吊民不杀以封皇祖慈仁感于昆虫
　　莫丑四章章六句
　　金陵
　　太祖皇帝命师取李煜也
　　金陵峨峨长江万里谁为巢穴养此蛇豕天岂作限而险而恃不顺不臣敢亢天子帝赫斯怒王师除驱蕞尔蝼蚁岂胜诛鉏哀哀穷俘爰叫以呼归于京师燀哉圣谟
　　金陵二章章八句
　　圣文
　　钱俶以吴越归也
　　圣文安安圣武桓桓朝贡万里正朔百蛮无吴之险无蜀之艰无潭之嚚无荆之顽咸予宾顺悦色和顔彼俶在杭有地千里皮毁毛落孤睽莫恃慑服声教慕为臣使携彼人民挈其土地于槖于囊归于天子天子神圣防不怀柔既怀而封恩涵泽流逆予有刑视彼扬州顺予有封视此钱侯赫赫宋德有何穷休
　　圣文三章章十句
　　六合雷声
　　太祖皇帝亲征太原取刘继元也
　　六合雷声中国有君涂其耳目不使聴闻隔在荒外嗟尔并人匪民之嚚为贼俘虏往吊其民王泽时雨往伐其罪王师虎旅昔时钱俶有国于吴今俶归我为吾前驱并人望风请为臣奴旧是匈奴为并左臂今附有德不与贼子并人失恃求就戮死抚我则怀并人肯来降旗出城并门夜开并土既平吾王休哉往在艺祖未遑拓防遗我圣祖启此北土取告太庙于皇孝武
　　六合雷声六章章六句
　　圣武
　　敌犯我疆至于澶渊真宗皇帝亲临六师射杀敌酋军不得归乞盟请和也
　　圣武惟扬鹰师虎旅至于澶渊执彼丑虏丑虏之来蜂虿敢怒我师如律不怒以惧既俘其帅请示死所圣仁如天恶杀好生于以耀德匪来观兵亟命止戈无兹黩刑不其类戴我以兄屈膝请和畏我威灵弃甲以归处彼北隩千斯年兮永以为好边人其安养幼送老民有肥田马有茂草威德逺兮思我圣考
　　圣武三章章十句
　　明道
　　庄献明肃皇太后崩今皇帝陛下独临轩墀聴决万几睿谋圣政赫然日新也
　　明肃惟母寔勤养抚有臣有虎有离有附请王禄产请庙考祖古人有之规吕矩武政在房帷小人乗时十年于兹惟几惟微圣仁如天不识不知龙晦其威神藏其为明道四月睿德明发帝褰帘箔出临轩榻搃揽万几指挥六合圣人之兴雷动干行进退大臣顔色和平诛逐羣防左右不惊不怒不威不疾而速百蛮偷息百官整肃土无二主惟辟作福图任哲乂拔崇贤能旌贲忠臣死生光荣洗刷敝风宫阙清明惟帝之道与时而黙静则坤阖动则干辟十年深宫不有其权今日南面退奸进贤宋承大统八十年矣明道之政独为粹美唐三百年时惟开元猗欤明道开元同年明道之政可以歌舞小臣作颂实惭吉甫明道十一章二章八句四章六句五章四句
　　庆厯圣德颂【并序】
　　三月二十一日大昕皇帝御紫宸殿朝百官相得象殊拜竦枢宻使夷简以司徒归第二十二日制命昌朝参知政事弼枢宻副使二十六日勅除修靖素并充谏官四月八日皇帝御紫宸殿朝百官拜衍枢宻使仲淹琦枢宻副使乃用御史中丞拱辰御史邈御史平谏官修靖十一疏追竦枢宻使勅十三日勅又除襄为谏官天地人神昆虫草木无不欢喜皇帝退奸进贤发于至聪动于至诚奋于睿断见于刚克陟黜之明赏罚之公也上视汉魏隋唐五代凡千五百年其间非无圣神之主盛明之时未有如此选人之精得人之多进人之速用人之尽实为希濶殊尤旷絶盛事在皇帝之德之功为卓荦瑰伟神明魁大古者一云气之祥一草木之异一蹄角之怪一羽毛之瑞当时羣臣犹且浓墨大字金头钿轴以称述颂美时君功德以为无前之休丕天之绩如仲淹弼寔为不世出之贤求之于古尧则防龙舜则稷契周则闳散汉则萧曹唐则房魏陛下有之诸臣亦幸今天下之人望为宰相谏官者陛下尽用之此比云气草木蹄角羽毛之异万万不侔岂可翻无歌诗雅颂以播吾君之休声烈光神功圣德刻于琬琰流于金石告于天地奏于宗庙存于亿万千年而无穷尽哉臣实羞之臣尝爱慕唐大儒韩愈为博士日作元和圣德颂千二百言使宪宗功德赫奕炜昭于千古至今观之如在当日陛下今日功德无让宪宗臣文学虽不逮韩愈而亦官于太学领博士职歌诗讃颂乃其职业窃拟于愈辄作庆厯圣德颂一首四言凡九百六十字文辞鄙俚固不足以发扬臣子之心亦欲使陛下功德赫奕炜照于千古万千年后观之如在今日也臣不胜死罪臣贱无路以进姑藏诸家以待乐府之采焉
　　于维庆厯三年三月皇帝龙兴徐出闱闼晨坐太极昼开阊阖躬揽贤英手锄奸枿大声沨沨震揺六合如干之动如雷之发昆虫蠋妖怪藏同明道初天地嘉吉初闻皇帝慼然言曰予父予祖付予大业予恐失坠实赖辅弼汝得象殊重慎徽宻君相予久予喜君伐君仍相予笙镛斯协昌朝儒者问学该洽与予论政传以经术汝贰二相庶绩咸秩惟汝仲淹汝诚予察太后乗势汤沸大热汝时小臣危言嶪嶪为予司谏正予门闑为予京兆堲予防説贼叛于夏往予式遏六月酷日大冬积雪汝暑汝寒同于士卒予闻心酸汝不告乏予晩得弼予心弼悦弼每见予无有私谒以道辅予弼言深切予不尧舜弼自笞罚谏官一年奏疏满箧侍从周嵗忠力尽竭契丹亡义梼杌饕餮敢侮大国其辞慢悖弼将予命不畏不慑卒复旧好民得食褐沙碛万里死生一节视弼之肤霜剥风裂观弼之心链金锻铁宠名大官以酧劳渴弼辞不受其志莫夺惟仲淹弼一防一契天实赉予予岂敢忽并来弼予民无瘥札曰衍汝来汝实黄髪事予二纪毛秃齿豁心如一兮率履弗越遂长枢府兵政毋蹶予早识琦琦有竒骨其器魁礧岂视扂楔其人浑朴不施剞劂可属大事敦厚如勃琦汝副衍知人予哲惟修惟靖立朝谳谳言论磥砢忠诚特达禄微身贱其志不怯尝诋大臣亟遭贬黜万里归来刚气不折屡进真言以补予阙素相之后含忠履洁昔为御史几叩予榻至今谏疏在予箱匣襄虽小臣名闻予彻亦尝献言箴予之失刚守粹慤与修俦匹并为谏官正色在列予过汝言无钳汝舌皇帝圣明忠邪辨别举擢俊良扫除妖魃众贤之进如茅斯拔大奸之去如距斯脱上倚辅弼司予调燮下頼谏诤维予纪法左右正人无有邪孽予望太平日不逾浃皇帝嗣位二十二年神武不杀其黙如渊圣人不测其动以天赏罚在予不失其权恭已南面退奸进贤知贤不易非明不得去邪惟难惟防乃克明则不贰断则不惑既明且断惟皇之德羣下踧踖重足屏息交相告语曰惟正直毋作侧僻皇帝汝殛诸侯危栗堕玉失舄交相告语皇帝神明四时朝觐谨修臣职四夷走马坠镫遗策交相告语皇帝神武解兵修贡永为属国皇帝一举羣臣慑焉诸侯畏焉四夷服焉臣愿陛下寿万千年
　　徂徕集巻一
　　钦定四库全书
　　徂徕集巻二　　　　　　　宋　石介　撰古诗
　　汴渠
　　隋帝荒宴逰厚地刳为沟万舸东南行四海困横流义旗举晋阳扬帆入扬州扬州竟不返京邑为墟丘吁哉汴渠水至今病不瘳世言汴水利我为汴水忧利害吾岂知吾试言其由汴水濬且长汴流湍且遒千里泄地气万世劳人谋舳舻相属进餽运曾无休一人奉口腹百姓竭膏油民力输公家斗粟不敢收州侯共王都户租不敢留太仓粟峨峨冗兵食无羞上林钱朽贯乐官求要优吾欲塞汴水吾欲壊官舟请君简赐予请君节征求王畿方千里邦国足用周尽省转运使重奉富民侯天下无移粟一州食一州
　　麦熟有感
　　去年经春频肆赦拜赦人忙走如马五月不雨麦苗死赦频不能活穷寡今年经春无赦书十日一雨及时下五月麦熟人民饱一麦胜如四度赦吾愿吾君与吾相调和隂阳活元化隂阳无愆元气活风雨调顺苗多稼使麦长熟人不饥敢告吾君不须赦
　　读诏书【丁亥中作】
　　闗中有山生虎狼虎狼性虣不可当去岁食人十有一无辜被此恶物伤守臣具事奏圣帝圣帝读之恻上意乃诏天下捕虎狼意欲斯民无枉死吾君仁覆如天地只知虎狼有牙齿害人不独在虎狼臣请勿捕捕贪吏
　　待士熈道未至
　　鳯凰饥忆玉山禾鼔翅飞下玉山阿玉山之禾粒未熟饥不得食心如何麒麟渴忆昆山流轩轩直下昆山幽昆山之流流未长渴不得饮予心愁
　　赴任嘉州嘉陵江泛舟
　　中心横大江两面叠青嶂江山相夹间何人事吟放半樽防帻坐永日扬舲望孤棹已夷犹数峰更清向危影倒波流凝光浮水上白鹭答猿啼樵歌应渔唱并生泉石心堪愧庸俗状江清照人寒江面平如掌有客去逍遥扁舟浮荡漾逺与城市絶深将泉石向水鸟忽东西溪云时下上轩冕谁富贵琴樽自闲放酒色照緑波吟声入秋浪五湖何范蠡磻溪无吕望吾家徂徕下波水有清涨常时夜雨急随雨来枕上魂魄寒无寐山居得真尚一为尘缨缚不得闲时向两耳聒欲聋喧嚣千万状夜雨自潺湲穷途空悲怆劒南四千里地遐接蛮瘴乍听江水声聊使心夷畅
　　三豪诗送杜黙师雄【并序】
　　本朝八十年文人为多若老师宿学不敢论数近世作者石曼卿之诗欧阳永叔之文辞杜师雄之歌篇豪于一代矣师雄学于予辞归作三豪诗以送之
　　曼卿豪于诗社坛髙数层永叔豪于辞举世絶俦朋师雄歌亦豪三人宜同称曼卿汩没余老死殿中丞人虽埋黄泉诗名长如氷永叔亦连蹇病鸾方鶱腾四海让独歩三馆最后登师雄二十二笔距狞如鹰才格自天来辞华非学能回顾李贺辈麤俗良可憎玉川月蚀诗犹欲相慿凌曼卿茍不死其才堪股肱永叔器甚宏用之王道兴师雄子勉旃勿便生骄矜
　　南山赠胡明复先生
　　我来南山兴感悲万物纭纭宰者谁众材丛卑无竒姿直辕曲轮皆所宜大木磊磊节干竒撑岩柱谷无处施我愿天子修明堂坐朝诸侯防四夷柱要十围栋百尺日责匠石捜访之千人用斧万人拽大根砍防山崩欹五郡追牛十县丁载送上都天子怡般输骇汗工倕走有目未有曾观窥黄帝合宫尧衢室周制九筵虞总期听政朝夕有攸处闺门左右咸以宜天子拱手四辅立坐致四海为雍熈不用直弃用即大短辕曲轮尔胡为
　　河决【乙亥中作】
　　昆崘山最大峨峨横絶域黄河地下来汹汹不可测河伯一发怒擘开昆崘石水出东北陬浩渺无涯极平地水行疾九州如咫尺汤汤势滔天黎元多沉溺上贻尧心忧四岳举鲧塞鲧用汨彞伦九载无成绩尧怒不能治遂行羽山殛有子其曰禹命使嗣父职洛中得书九畴文甲拆禹乃乗四载周逰视水迹百川各复道九河皆开辟禹功既已成水患方滋息窃思夫禹意河九为逺防况云杀其溢闻之孔安国三代逾千年所以无灾厄战国争土疆诸侯用诈力迁徙无常岁湮沦不可识隄障遏水势沟渠絶地脉禹道不复究河流有壅隔频为中国患中国不安席从官徒负薪河伯弗受璧欲尽淇园竹安救瓠子役民力殚将竭国财耗亦剧四方竞上疏羣臣争筹画田蚡方为相书来多持扼岂顾天下利惟以私田惜贾谊不为用延年亦见斥如何圣人功千载复不得皇宋运熈泰四圣崇道德百蛮皆臣顺万物遂生殖八十余年间人不闻金革惟兹澶滑郡河患亦云亟常记天禧中山东与河北藁秸赋不充遂及两京侧骚然半海内人心愁惨戚河畔木无防隄防有穴隙流入魏博间髙原为大泽良田百万顷尽充鱼鳖食救之成劳费不救悲隠恻吾君为深虑不食到日昃我忝窃寸禄素飱堪自责不负畚一土私輙逃下籍又无一言长万分有裨益与世同浮沈随羣甘黙黙亦或中夜思斯民苦瘦瘠四年困蝗旱五谷饵蟊贼年来风雨时才得一秋麦手足犹疮痍肌肤未丰硕若待四体肥斯民无愁色不然寻九河故道皆歴歴一劳而永逸此成功无斁或可勿复治顺其性所适使民就寛肥使水灌邻敌试听刍荛言三者君自择
　　寄永叔
　　九龙行雨岁在子皇天之命实勤止湫水暖皆欲饱七龙嬉戯两龙睡巻藏宻云空自膏畜聚甘雨不肯施旱魃妖狂作民虐风伯暴怒兴日炽诉号仰天天不闻九州之禾皆干瘁嗟乎龙职职行雨失职不雨民胡恃驺虞义兽心实仁不忍斯民不食死向龙慢骂数龙罪龙不能答满面耻偷向上帝防驺虞驺虞得罪龙窃喜欲知龙与驺虞分仁与不仁而已矣
　　南霁云
　　禄山炽乱火焚昆冈炎炎二京鞠为战场百官奔走万乗怆惶孰城能守孰地不亡借彼睢水其流汤汤有城有民在睢之阳逺位廵上廵智我彊以廵守城廵亦克当贼徒西来杀气堂堂旌旗如林对城而行廵登城守辞毅色康城中之人踊跃倍常贼知城坚坐甲裹粮城中食尽杀爱以尝士无二志持痛扶疮寜守城死城不可降霁云勇烈跳城轶出走泗投贺求兵救乏贺饮霁云牢醴罗列霁云避席谓众人曰睢阳之人饥已一月义不独饱食不辄咽以刀防指左右流血何人妨贤忌忠嫉节心不敢兮贼功害伐不劳一兵坐观斧钺霁云心折寸寸如鐡霁云据鞍怒髪冲冠一矢以志复来不完路人傍观涕流如澜逺近闻者为之辛酸力尽且穷城孤无援至死不屈万戈来攅精神内发顔色自安身轻鸿毛名重泰山吾执唐刑防容于奸未诛禄山先诛贺兰
　　赠张绩禹功
　　李唐元和间文人如蠭起李翺与李观言雄破奸宄孟郊及张籍诗苦动天地持正不退让子厚称絶伟元白虽小道争名愈弗已卒能伯斯文昌黎韩夫子吾宋兴国来文人如栉比黄州才专胜汉公气全粹晦之号絶羣平地走虎兕谓之虽駮杂亦文中骐骥白稹洎卢震江沱自为水朱岩兼孙仅培塿对岳峙卒能伯斯文河东栁开氏吁嗟河东没斯文乃屯否汩汩三十年淫哇满人耳粤从景祐后大儒复唱始文人如麻粒枞枞攅战骑徂徕山磊砢生民寔顽鄙容貌不动人心胆无有比不度蹄涔微直欲触鲸鲤有慕韩愈节有肩栁开志今读禹功文矛防寒相倚寳光千丈髙飞出破屋里龙音万丈长防出重渊底雷霆皆藏声日星或失次我慙年老大才力渐衰矣禹功气奔壮今方二十二前去吾之年犹有十四岁令读禹功文魂魄已惊悸更加十数年世应絶俦类卒能伯斯文吾恐不在已禹功幸勉旃当仁勿让尔
　　西北【乙亥中作】
　　吾尝观天下西北险固形四夷皆臣顺二鄙独不庭吾君仁太厚旷岁稽天刑孽芽遂滋大负固判畦町渐闻颇骄蹇牧马附郊坰吾恐患巳深为之居靡寜堂上守章句将军弄娉婷不知思此否使人堪涕零
　　赠孙先生
　　世无伯乐不识马眼防骐骥如驽骀先生今年四十四才似臯防胡为哉泰山山下水照石溪声濊濊白云堆我居其间构茅屋好与先生归去来
　　寄李緼仲渊
　　噫吁嘻屈原放贾谊投晦之流子望囚古人今人皆不免才能累身才更优吾友仲渊少学古胸中疎落希孔周防毫磨墨作文传壮哉笔力追羣牛三十青衫得一尉尺泽寸波蛰长虬清防爱民复材武一日得罪流逺州噫吁嘻屈原忠臣楚之望贾谊少年才无俦晦之子望具命世麒麟头角争崔时不与兮将奈何吁嗟仲渊勿涕流
　　送李先生谒张侯
　　先生长七尺栖栖长自吊一饮酒一石常恨酒瓮小一食牛一腔平生未尝饱负劒出门去满眼荒榛道行行何所适泪下沾襟抱李生且収涕不足苦悲恼非无咸池音防旷世所少不识伯乐氏飞黄编牛皁我闻张侯者其人非草草六经探精微九流得指要荀况或言兵杜牧曾深考纵横文武术难以寻常较磊磊公侯器可以镇纷扰子将丈二矛试向伊前掉见子伊心喜扶子出泥淖王济牛心炙李生应得咬
　　乙亥冬富春先生以老儒醇师居我东斋济北张洞明逺楚宫李緼仲渊皆服道就义与介同执弟子之礼北面受其业因作百八十二言相勉
　　鳯凰飞来众鸟随神龙逰处羣鱼嬉先生道德如韩孟四方学者争奔驰济北张洞壮且勇楚丘李緼少而竒胸中磊落颇惊俗泰山石介更过之三人堂堂负英杰胸中拳曲蟠蛟螭道可服兮身可屈北面受业尊为师先生晨起坐堂上口讽大易春秋辞洪音琅琅响齿牙鼓簧孔子兴伏羲先生居前三子后恂恂如在汾河湄续作六经岂必譲焉无房杜廊庙资吁嗟斯文敝已久天生吾辈同扶持二子勉旃吾不肖先生大用终有时当以斯文施天下岂徒玩书心神疲
　　送路遵谒孔宣公
　　薄田五顷余才足供王租慈母八十四发白牙齿疎服非帛不暖半冬无袴襦食非肉不饱杯案惟一蔬南陔孝心子若何为安居方冬万木折风裂人肌肤冻死不敢言长途走﨑岖二百里见我寒荄求吹嘘顾我正憔悴念子空勤劬阙里有圣孙佩服诗与书孜孜行仁义隂德及焦枯三县十万人其命絶而苏岂使八十老甘防不足欤【闻宣公视瑕丘奉符邹三县水灾之民令无出今年租饥人得生】
　　过魏东郊
　　全魏地千里雄大视区宇黄河为血脉太行为筋膐地灵育圣贤土厚含英武堂堂栁先生意气如猛虎十三防贼指闻者皆震怖十七着野史才俊凌迁固三十补二书辞深续尧禹六经皆自晓不防注与防述作慕仲淹文章过韩愈下唐二百年先生固独歩投篇动范杲落笔惊王祜四方交豪杰羣公走声誉一上中髙第数年编士伍五命为御史连出守方土事业过臯防才能堪相辅鳯凰世不容众鸟竞嘲诉狱中饥不死特地生爪距貔貅十万师盟津至北渡塞上诸猛将低头若首防渴忆海为浆饥思鳌为脯两手拏人肝大牀横牛肚一饮酒一石贼来不怕惧帐下立孙吴樽前坐伊吕笑谈韬钤间出入经纶务匈奴恨未献策言可虏幽州恨未复上书言可取好文有太宗好武有太祖先生文武具命兮竟不遇死来三十载荒草盖坟墓四海无英雄斯文生宗主防子敢颠狂黠戎敢慢侮我思栁先生涕泪落如雨试过魏东郊寒鸦啼老树丈夫肝胆防真儒魂魄去瓦石固无情为我亦惨沮
　　蜀道自勉
　　潮阳瘴烟黑去京路八千吏部有大功得罪斥守藩朝冲江雾行夜枕江涛眠蛟蜃作恠变时时攀船舷鱼龙吐火焰往往出波间故为相恐怖倐忽千万端道在安可刼处之自晏然我乏尺寸效月食二万钱自请西南来此行非窜迁蜀山险可升蜀道髙可縁上无岚气熏下无沙涛翻歩觉阁道穏身履劒门安惟懐吏部节不知蜀道难
　　闻子规
　　月上半峰峰树碧子规啼苦月无色壮士耳邉都不闻儿女眼中泪自滴古人出处非关身处兮事亲出事君服勤至死不敢倦避劳择逸岂所闻我看蜀道诚为难嗟尔子规何云云王尊九折竟叱驭班超万里圗立勲乗危踏险尽臣节二人至今扬清芬我本鲁国一男子少小气志凌浮云精神许国贯白日有心致主为华勲位卑身贱难自达满腹帝典与皇坟有时愤懑吐一言小人谤议已纷纷宰相寛容天子慈八年之中三从军从军官清吾何苦嘉州路逺尔勿语地不为我易其险我岂守道不能固子规子规漫啼絶断无情泪洒向汝
　　哀隣家
　　隣家不选医医无救病术朝一医工入夕一医工出有加而无瘳遑遑不安室吁嗟隣翁愚予为病者恤瞽医一日更千人盲药何能疗沈疾
　　送赵泽
　　子来入吾圃才食一寸苗未足充子腹饥肠犹枯焦玉山米粒大如枣食之令人身肥饶留以待鳯凰不将食鸱枭凤凰一去何日回遗子一粒换肝膋
　　观棋
　　人皆称善奕伊我独不能试坐观胜败白黑何分明运知竒复诈用心险且倾嗟哉一枰上何足劳经营安得百万骑鐡甲相磨鸣西取元昊头献之天子庭北入匈奴域缚戎王南行东逾沧海东射破髙丽城南趋交阯国蛮子舆榇迎尽使四夷臣归来告太平谁能慿文楸两人终日争
　　赠刘中都
　　吾登泰山上下视何纷纷彼角而走者孰为麟与麏彼茁而生者孰为萧与芸伯乐不复出驽骥终同羣卞和不再生珉玉将谁分吁哉刘中都髙标凌浮云诸侯不荐士外府不防勲冉冉趋黄绶勤苦徒尔云我愧势力小不能叫吾君勿改芳兰性林深须自薰勿隠冲鹤声天髙当自闻


　　徂徕集巻二
　　钦定四库全书
　　徂徕集巻三　　　　　　　宋　石介　撰古诗
　　感事
　　吾尝观中夏地平如砥石幅员数万里车马通辙迹帝宅居土中紫垣当辰极长江防其南絶塞经其北东海西流沙天为限夷狄三代千余年天子虽务德寔以险为恃四夷皆潜匿汉唐德稍衰地胜岂殊昔暂来还亟去不敢窥城壁石晋一失谋六州沦异域天地破扃鐍山川无阻阨贻尔子孙患固知非逺防桓桓周世宗三十纂尧厯一岁破河东刘崇丧精魄再岁复秦鳯不庭自柔格三岁出南狩王师拯焚溺江北十四州取之如巻席四岁征关南曽不发一镝三州相继降德声扬蛮貊李升请臣妾钱镠脩贡职帝欲因兵锋乗胜务深击直取幽州城拓土开疆埸重收虎北口复关闭冦贼是时战屡克六军气呑敌平吴如破竹成功在顷刻惜哉志不就暴疾生中夕帝宋承大寳声名发丕赫全蜀献土地举吴上圗籍荆潭与瓯闽助祭来匍匐开城纳江俘御楼受晋馘区内一正朔六州独割剔愤愤栁宗仪才宏包旦奭生长在河朔耳目熟金革旗鼓朝治兵酒肴夜结客握臂説心诚倒囊堆金帛客以豪杰士遇侯颇感激往来达厥诚生死愿効力万徳纳我説洞然絶嫌隙事成已有萌侯去何云亟豪杰夜空囘帐中屡叹息我览此二事天意终难测抚巻一感伤两眼泪澘滴
　　送张革从道谒千乗县田秘丞京
　　张生何人者琅玕满懐抱三十命未兴家贫亲且老出门无所适独守西山操饥寒屡侵凌仁义自充饱手里璆琳珍不屑径寸寳足底麒麟文不踏荒榛道十月客中寒霜风鸣浩浩张生气愈壮劲髪上冲防松筠冻不折枝叶转青好雪深徒三尺麒麟不受淖东方有贤者开廐纳騕褭临风试一鸣应免编牛皂
　　送范曙赴天雄李太尉辟命
　　吾家泰山徂徕间浓岚泼翠粘衣冠君来访我茅屋下正值山色含春寒终日把酒对山坐防片山色落酒防峰头云好望无倦篘里酒多倾不干临行再拜慇勤别请我一言披心肝吾贫无钱以赠君门前峨峨横两山愿君节似南山髙眼看富贵如鸿毛伯乐之廏无驽骀豫章之才多瑰材相君新坐碧油幢之子直上黄金台秋风萧萧动笳鼔落叶槭槭鸣樽罍将军手持十万骑阵前号令如疾雷从事借筹为决胜运于掌上何恢恢蠢兹元昊命蝼蚁西师堂堂难当哉况我贤相贤从事北门无忧宜大开
　　安道登茂材异等科
　　尝言春官氏设官何龌龊屑屑取于人辞赋为程约一字竞新竒四声分清浊矫矫逸雄才动为对偶缚恢恢晁董防亦遭声病落每嵗棘篱上所得多浮薄嗟哉浮薄流不知王覇畧六经挂东壁三史束髙阁事雕篆区区衍述作随行登一第谓身翥寥廓趋众得一官谓身縻好爵栖栖咫尺地燕雀假安托汲汲五斗米防鹜资饮啄壮哉张安道少懐夫子学三就礼部试不肯露头角耻用众人遇羞将一战较甘心搨翼归豫志本卓荦三贤文章师【大参宋公副枢蔡公使相范公连章称荐】儒林推先觉百鸟声喈喈独能辨鸑鷟玉石方混淆独能识真璞荐之于天子此材堪轮桷遂得望清光三节近帷幄僚友视万乗器宇诚岳岳愿乞数刻景古今可扬纵横三千言得隽如夺矟上下驰皇王周旋骋礼乐逺推灾异源上究星文错直言补主阙危论针民瘼天子览其奏嘉赏为嗟愕既叹相见晩且言同时乐一命校秘书恩泽优且渥追惜汉武世仲舒道硗确再念文宗朝刘蕡命蹇剥有才无其时徒抱此诚慤吾君嗣丕基百王慙景铄万物防休嘉四夷奉正朔贤良得其时才命不相虐子今乃大遇君臣无隔膜我贺吾君明取士得英卓我贺安道行逢时不踸踔行愿入廊庙钧轴在掌握上使斯文淳下使斯民朴五帝德可追三王岂为邈
　　寄复熈道
　　四五十年来斯文何屯蹇雅正遂凋缺浮薄竞相扇在上无宗主淫哇千万变后生益纂组少年事雕篆仁义近消亡圣经亦离散其徒日已多天下过大半路塞不可辟甚于杨墨患辟之使廓如才比孟子浅患大恐不救有时泪如霰大贤为时生去圣犹未逺昔日到汶上熈道始相见知道在熈道一见不敢慢尊之如韩孟与道作藩翰今春来南都明复去京辇未识心相通所懐恨未展明复无羁缚我有守官限南走三百里访我殊不倦剧谈露胸臆胸臆无畔岸髙文见事业事业着编简一一皇伯畧纵横小管晏磊磊王佐才上下包周汉二贤信命世实为有道见天使扶斯文淳风应可变我缀二贤末材驽愧欵段
　　诏下勉诸生
　　礼部文章渊波浪百尺髙进士英俊窟蛟龙千万条吾子欲求济整子棹与篙吾子欲求胜操子戈与矛勿谓水可狎徒行思逰遨勿谓龙可驯空手揭须毛神波忽汹涌怖死填蟹螯龙角忽张怒走同虾蟇曹茍利篙楫往跳海如沟濠茍操戈矛行壮蛟如猿猱吾言有所勉非徒声嘈嘈
　　感兴
　　村居何所适种木种桑梓田园绕家舎逺不逾十里欵段足乗骑代歩而已矣但识畜驽骀安知有骐骥腊月北风寒太行山色紫君命急如火城头见烽燧雪深马僵倒十夫扶不起军法有明训后期者诛死倚鞍思骏骨抚辔念緑駬求之不可得觳觫满眼泪旁闻负薪叟窃语相讥刺居安常念危在险如处易临难始求济狼狈徒劳尔有备则无患古人垂深防平居无事时华廐深秘防嘉谷与丰草秣饲劳廐吏驽骀饱相枕素飱不知愧伯乐能识马每来加劝説飞兎与騕褭日牵在都市为爱千金资贪吝不肯置今日临艰难努力自勉励
　　又送从道
　　常欲饱暖天下人其道未得一寸施子有二亲皆七十糠覈不充常寒饥昨日访我破屋下具鸡一只酒一巵子起却盘筯不举吾亲未省曾食之对我欷嘘涕泗下孝子之心真可悲子固与我同一体相间岂复有毛皮顾子之亲则吾亲吾亲冻馁无奈何饱暖天下心徒为送子出门成此诗
　　宻真杜公作镇于魏天章李公领使于魏明复先生客于魏熈道宰于魏因作诗寄
　　古魏信名地曹刘遗英躅李唐三百年恨为干戈蹴建安风不还南皮草空緑寥寥千余祀风流今始续李杜二贤公清猷镇雅俗诗名占唐代二公本名族圣时还并生声烈相薰馥朝廷倚金汤天子恃心腹盛德系物懐威望憬夷服千里无惊烽三军安食粟休然徳化厚苍生坐防福先生服仁义懐道轻爵禄非其义不取一箪亦自足陈蕃知人明文侯好士笃解榻延徐孺过门识干木今留三公馆德修令问淑熈道富天爵孝弟闻乡曲孔孟信可蹈圣贤良自朂汉庭新射策骤升校书局魏县方百里君命徃养育三公佐世杰二贤不碌碌相与施礼让物归不待宿相与讲道义教化神以速贤人时遘防间不容薄縠五百年一贤今乃同时生千里犹比肩四贤今连甍相聚诚可乐相得良有情我愧孤且陋徒抱此寸诚处干比无首在泰非彚征出门皆同人坎坎于郊行独鹤逺无和栖栖在隂鸣安得双飞翼一翥邺都城
　　偶作
　　晋公平淮西兵出速如神崇韬伐西川六十日请臣太祖初受命诸侯未尽宾蜀广号敌国荆潭为强隣王师讨有罪不闻过十旬元昊诚蝼蚁有地长一畛讵足汚斧钺寻当投荆榛是何逾岁月务行含贷仁岂兹将帅间迥无晋公伦张旗发一号岂无李处耘提戈出一战岂无王全斌客兹井中蛙荡漾于流津平生读诗书胸中贮经纶薄田四五畞甘心耕耨勤倚鉏西北望涕泪空沾巾
　　诏罢县令举
　　一弦独不调谓琴皆可废一目独不张谓网可皆毁易弦张其目网在琴声备令举或非人止当罪举吏遂令天下不得举废琴毁网复何异
　　植萱
　　一人横行武王则羞今西夷之丑抗中国而敝万乗西夷之服升黄堂而骄诸侯尊于天子满于九州王法不禁四民不收植萱于阶兮庶忘吾忧
　　赠李常李堂【王黄州禹偁张尚书咏髙夫子李相国皆汉人】
　　颛顼宅帝丘放勲葬咸阳有虞渔雷泽三帝声汪洋【帝丘咸阳雷泽皆为汉州】圣人遗风烈生民多俊良吾宋八十年贤杰近相望黄州号辞伯两朝专文章尚书实大臣朝廷畏雄刚堂堂髙夫子立言嫓荀扬凛凛李丞相功业齐萧张三人名未相国方腾骧又生不世才李常与李堂二子皆絶羣鳯凰摩苍苍一举一万里志气不可量斯文各白首寒金敲琳琅古音抱淳澹云和与空桑豪气迈俦匹騕褭与飞黄千里希一贤四公乃同乡二子复颖耀士风实深长遥知汉水上千载留声光
　　爱日勉诸生
　　白日如奔骥少年不足恃汲汲身未立忽焉老将至子试念及此则昼何暇乎食夜何暇乎寐
　　闲兴
　　大匠构厦屋取直弃曲木如何官择人弃直独取曲养苗除稂莠养民除贪垢存莠苗不硕去贪民自富
　　过潼关
　　昔帝御中原守国用三策上防以仁义天下无能敌其次树屏翰相维如磐石最下恃险固弃德任智力驱马过潼关览古泪澘滴开元帝道明百蛮奉周厯田野富农桑邉隅无寇贼紫宸日视朝潼关夜常辟天寳君政荒宫闱养虺蜴恩爱成怨疾腹心生毒螫朝闻发渔阳暮已巻河北鸣鼓渡潼关矢及乗舆侧重门徒尔设关吏安所职始知资形势不如修道德
　　勉师愚等
　　不行一千里安得为良马不连十五城安得称善价汝皆有血气非如木偶者撮髪号男儿肯甘在人下汝不闻圗王不成犹可霸舜与吾俱人学之则舜也汝等但勉旃前贤皆可亚
　　寄弟防等
　　吾门何所喜子衿青青多豹常志古道佩服卿与轲平淑号能赋其气典以和枢从吾日久道德能切磋泽也齿最少已有亭亭柯彰颇通典籍所立不么麽淳乎性源浊今亦为清波就初学诵诗日记十板过材虽有髙下异日俱甲科防汝少俊异美若玉山禾防汝辞林中枝条渐婆娑合亦稍纯茂知不随身矬其流虽涓涓可导为江沱视汝器磊磊淳流皆蚌螺我有堇山锡欲铸为太阿诚能勉就学颖利如铦磨翘翘数子间可与相肩摩
　　五月十日雨【明道二年】
　　鞭土不见血顽石云不蒸鞭龙不至痛六合雷不升吾君与吾相威德震八纮万物各修职雨师独敢宁
　　送李堂病归
　　春风汶水温晓日徂徕寒之子御病归请予开一言予知去病术为子陈大端予尝学圣人试将道比论道病非一日善医惟孔韩赏罚絶于周孔笔诛其奸春秋十二经王道复全完佛老炽于唐韩刀防其根原道千余言生民复眠飡道病由有弊邪伪容其间身病由有隙风邪来相干子欲治斯道絶弊道乃存子欲治子身杜隙身乃安此理近古医吾言有本原
　　二子以食贫困于藜藿为诗以勉之
　　吾世本寒贱吾身守贫约家徒立四壁无田负城郭终嵗服一衣无装贮囊槖吾虽得一官官微月俸薄况属嵗荒凶饥民填沟壑吾幸有寸禄不至苦殒获随分且饱暖不然亦流落尔等勤初学无耻衣食恶仁义足饱饫道德堪咀嚼二者肥尔躯不同乳与酪尔勿嫌粗粝尔勿厌藜藿富贵自努力青云路非邈
　　蜀地多山而少平田因有云
　　五谷无种处蜀地土田窄痴岩顽石长不休诜诜赤子将何食
　　彼县吏
　　嗟乎嗟乎彼县吏剥肤椎髓民将死夏取麦兮秋取粟笞匹红兮杖匹紫酒臭瓮兮肉烂床马余粱兮犬余饩雀腹防肠容防何虎噬狼贪何无已
　　虾蟇
　　夏雨下数尺流水满池虾蟇为得时昼夜鸣不停防日饱欲死腹圎如瓶巨吻自开阖短项或缩盈时于土坎间突出两眼睛是何痴形骸能吐恶音声嗟哉尔肉膻不中为牺牲嗟哉尔声粗不中和人情殊不自量力更欲睥睨横海之鳣鲸自谓天地间独驰善鸣名万物聒皆聋不知钟鼓钦钦雷霆闳闳应龙戢脑入海底鳯凰举翼摩青防此时各黙黙以避虾蟇鸣何时雨歇水泽涸青臭泥中露丑形失水无能为两脚不解行干渴以至死尽把枯殻填土坑
　　刘生病归
　　泰山山前有琼圃其中不树蕨与薇千头緑竹瑶实甘百亩玉芝丹粒肥麒麟彳亍鳯凰饱鼓趐奋翼扬清辉徂徕山下少耕耡蒿藜满圃无芳菲驺虞不住鸾鸟去日暮啁啾燕雀飞嗟哉刘生失所投不住泰山徂徕依经年采掇不得饱正是新春瘿瘠归【明复先生居泰山】
　　久旱
　　风伯且须戢头角放出龙喙万文长喙垂一尺雨一丈得雨万丈成丰穰
　　永伯仲渊在狱作此以伤之
　　吁嗟恶兽羣蹄踏麒麟如死麏吁嗟恶鸟啅噪鳯凰伏中林我愿爪牙如锋锷牙可噬爪可搏直入深山驱虎狼防取麒麟好头角又愿身生两羽翼一夕长就万丈长直入林中防鳯凰不使毛羽肤寸伤吾愿两未遂中夜涕沾裳
　　送进士髙拱辰
　　韩门有李汉栁氏得晦之其道卒无患二子为藩篱吾才诚驽弱十年空孜孜韩阃与栁阈岂敢輙潜窥二氏方肆行斯文日巳衰手持万丈斧欲往防其枝以次及根柢使不复蕃滋髙生吾之壻乃肯从吾为示我文一编言辞不葳蕤趐羽虽尚短已堪摩尾箕气力虽未全已能搏蛟螭吾日觉老大韩栁难企斯吾子年始壮勇若熊与罴李汉不足慕晦之当并驰
　　读韩文
　　渺焉五帝上尝观二典辞焕乎三王间尝观二雅诗道德既淳厚声光何葳蕤烈烈日精散闳闳雷声施施焉如飞龙潜焉如蟠螭祖述兼宪章后世惟吾师永言二帝往羣言或隳离亦既二雅末六义多凌迟寥寥千余年颠危谁扶持揭揭韩先生雄雄周孔姿披榛启其途与古相追驰沿波穷其源与道相滨涯三坟言其大十翼畅其微先生书之辞包括无孑遗春秋一王法曲礼三千仪先生载于笔巨细成羁縻杨墨乃沦胥旷然彰其媸佛老亦颠跻茫然复于夷婉婉平蔡画淮西获以依凌凌逐鳄文潮民防其禧将无造化合功与天地齐洋洋治世音磊磊王化基悖之则幽厉顺之则轩羲









　　徂徕集巻三
　　钦定四库全书
　　徂徕集巻四　　　　　　　宋　石介　撰近体诗
　　读安仁学士诗【曼卿旧字安仁】
　　齐梁无骏骨李杜得秋毫后世益纂组变风堪郁陶奔道少骥逸充栋如牛毛试防安仁咏秋风有怒涛
　　寄雷泽张从道
　　不知有冻死一室心恬如腊尽妻未褐天寒子读书浇风与世薄古道于时踈事事皆同我忆君春草初
　　竹书筒二首
　　截竹功何取为筒妙可谈长犹不盈尺青若出于蓝浮薄瓤皆去嵚崟节独堪谁言但空洞自是贵包含虚受殊招损多藏不类贪巾箱经漫五谤牍箧空三泪有湘妃洒书疑禹穴探质曾冒霜雪价本擅东南陨箨遗轻粉移根破冻岚龙吟终不死鳯实尚余甘朴陋我为贵雕锼彼合慙居常置几案出或系騑骖唱和友朋倦提携童仆谙纯姿斥丹漆美干敌楩柟其直如周道虚心学老耼吾徒正得用诗笔战方酣
　　又
　　达者创竒制双鱼防竹寻苍琅破云色萧瑟移风音径寸不为短探幽乃觉深中间自空洞枝干何崟投恐成龙去吹还作鳯吟棱棱人有节窍窍物无心俭朴功难比提携力易任纯姿古皇道虚受圣人经或贮谏官草多收女史箴筒兮用可贵吾不换南金
　　访田公不遇
　　主人何处去门外草萋萋独犬睡不吠幽禽闲自啼老猿偷果实稚子弄锄犁日暮园林悄春风吹药畦苏唐询秀才晩学于予告归以四韵勉之
　　怜我山中卧半年相伴吟道传诸子后易得数爻深防或经年絶书犹尽日寻惜哉未终业亲老忽沾襟
　　猎
　　骑士千人集绥旌四面张凝隂惨羣物杀气结飞霜雉守一节死兔縁三穴藏石慙羊质见狐叹虎威亡兽困犹思鬭鸿惊不乱行惟当纵猛鸷尽使食贪狼意务除田害谁言事外荒非熊得吕望祝网遇成汤近念魏知古深思夏太康吾君戒驰骋凡事合经常
　　大寒早行
　　万动皆休迹五更独鸣鞭星霜结凄色风霰过长川草暖犬犹河氷马不前城墙多有穴林屋半无烟饿虎寒犹吼妖狐怪不眠山空乱猿叫树折一鸡颠防处炉薰炭何人坐有氊﨑岖转行路凛冽逼穷年脚指两个落衫裳百孔穿嘘唏鼻才润僵直手难拳身固冻不死老当穷且坚四方丈夫事谁为泪潺湲
　　逰虚泉山寺
　　寺逺离朝市同逰并结軨堦根盘石磴殿影落青冥地胜松筠众山名草药灵洞门深数里桧树夀千龄疑有神仙聚寜容魑魅停年多养龙虎早已蛰雷霆石上生苔藓岩阿长茯苓晴云出幽窦隂雾滑疎櫺露滴茶芽润烟蒸竹汗青飡霞充道味采术騐丹经直拟升髙处何妨陟絶陉遐观际寥廓下视何羶腥自被利名染无因肺腑醒晨兴防案牍夜坐守牕萤龊龊遵前训兢兢视此铭沉冥若笼鸟囚系似拘囹有愿栖云壑相随歩翠坰平生山野性暂喜据梧瞑
　　至日早离张村
　　北阙千官集南山万夀长何人践文石独客踏寒霜指冻且忧落马羸时恐僵丰凶卜来嵗犹喜矞云黄
　　嵗晏村居
　　嵗晏有余粮杯盘气味长天寒酒脚落春近臛头香菜色青仍短茶芽嫩更黄此中得深趣真不羡膏粱
　　病起吟残菊
　　病起重阳过东篱菊尚黄慇勤撷寒蕋仔细嗅清香老梗防闲蝶清油防暁霜丛邉强一酌聊不负秋光
　　和马寺丞秋日寄明复先生
　　秋隂间秋色何处动悲凉有叟傅岩隠明时皤鬓苍残书防箧蠧寒菊半篱荒惟学春秋者时时到草堂
　　岳色
　　春近满鲁甸雨余堆汶河浓云映不尽残照射来多髙与天垂野闲临月上波特开西北户爱此郁嵯峨
　　宿村舎【明道癸酉嵗】
　　去去都城逺萧萧村落稠饥鸱啄死鹿鸣犊随孳牛转徙多空屋荒榛有乱丘狐狸竞恐怖雀鼠仍啁啾鬼火时明旋风乍巻收吾心不吐茹忠信待奸仇
　　和奉符知县马寺丞永伯捕蝗囘有作
　　天道不可诘吾当责尔螟方今絶防慝何故播羶腥野草离离尽秋禾穗穗零知君恤民意鬂数茎青
　　泰山
　　七百里鲁甸北瞻何岩岩诸山知峻极五岳独尊严寰宇登来小防视觉凡此为羣物祖草木莫锄芟
　　留守待制视学
　　艺祖兴王地诸侯布教宫冠缨临仗集文雅与时隆泮水差差緑春芹习习风袍辉子衿动旗映讲纱红节钺来门外声容播国中分庭等威杀更仆宴谈终亹亹闻谆诲拳拳激懦衷武昌尊庾亮蜀郡乐文翁王化周南始儒缝鲁俗通四方观表则后学发童防木铎防遗韵缁衣纉旧功愿公持此道黄阁弼清躬
　　其二
　　演道开谈席观文降使轓水寒芹叶薄春早杏隂繁喜动青青佩亲闻亹亹言孤生荷乐育终始托丘园
　　其三
　　开府雍容甚轻裘博雅存席间闲布帙铃下昼无喧首喜隆儒术诸生接讨论马融南郭学龊龊岂堪言
　　其四
　　春早沂风暖芹生泮水深前旌拂讲树垂佩耀青衿郁郁弥文化循循善诱心恭王不壊宅金石有遗音
　　其五
　　翼翼取则地菁菁乐育篇使轓临学舎台席俯谈筵韦相传经旧文翁倡教先诸生动观叹门外卓卿旃
　　其六
　　泮水緑犹浅春芹叶始敷旌旗久停驻衿佩俨相趋庾亮亲临学哀公不诟儒兹为表则地风教自王都
　　寄赵庶明推官
　　四十年来賛太平君王耳畔管箫声定襄地域俄闻震莱牧男儿忽议兵明日邉烽髙百丈同时御府出三旌将军请用多多筭能向当初见未萌
　　寄沛县梁子髙
　　南海怒蛟三尺角埋藏水底叹吟呻明时直道难干禄白首躬耕力养亲醉读兵韬鬭龙豹闲抽寳劒舞星辰官斋东是留侯庙定有英灵还往频
　　送殿院还台
　　老栢森森节贯冬头冠獬豸号清雄侧堦簪笔书王法当路埋轮有祖风白简刚严重入府皂封切直旧留中长安豪贵应相避又识当年御史骢
　　徂徕山斋熟寝家童报征西府从事田集贤元均张著作与文赵推官庶明书至开缄读之因题书后
　　满径蓬蒿懒自锄何人日午叩茅庐徂徕山下一枕睡经畧府中三纸书兵谋贵胜纵横出海鸟忘机饮啄余惟有华夷雅颂作文章兼不让当初
　　元均首登贤良科因寄
　　宏辞等甲贤良贵二美翩翩落个中【今之御试用三题即唐宏辞科也】虎子得来山穴泣骊珠探去海涛空三千字独陈当宁十七人甘坐下风【试者十八人】曾向当年竞头角直从此日决雌雄【予与元均同年登进士科礼部御前姓名皆相隣】
　　安道再登制科
　　雄辞磅礴压羣英再战戈矛鋭更精裴度韬钤无失律武侯节制是神兵千人尽服徂共议九合谁干小白盟帝宋开基八十载连登科目独为荣
　　送奉符监酒税孟执中借职【蜀主之后】
　　东西两处各天涯去国还乡喜又嗟邹峄山藏孟子宅【自言孟轲后】海棠花落蜀王家深知周道非彛酒可罪唐臣乞税茶三载此心无一事闻经绛帐日常斜【事退日就孙明复先生问道】
　　嘉州读邸报见张叔文由御史台主簿改著作佐郎依旧在台
　　惊闻除目到遐荒病眼偏明喜倍常古节如争台栢直青衫新惹阁芸香中庐夜宿羣经蠧北户朝趋满简霜主簿虽卑官渐近来应有諌书嚢
　　予与元均永叔君谟同年登科永叔寻入馆阁元均今制防髙第君谟后磨励元均事业独予驽下因寄君谟
　　网罗当日得英雄文阵三人各立功海里赤鲸疑有角云中骐骥欲追风寻闻馆阁英声出又见贤良大对通亦説年来畜竒业蟭螟何计逐飞鸿
　　赴任嘉州初登栈道寄题姜潜至之读易堂
　　我不从官君下第其间险易两何如连云栈外四千里读易堂中一帙书慈母含饴垂秃发先生懐道接茅庐莫将清泪频频洒蜀道之难欲上初
　　入蜀至左绵路次水轩暂憩
　　水轩聊得恣吟哦拂拭衣裳尘土多蜀道三千里险官途五十驿风波暂休又作故山梦闲唱还成劳者歌防斗米牵归未得空怜满眼是烟萝
　　寄叔文
　　防年持笔事征西未省尊前略展眉草檄朝慵腕劳脱论兵夜苦舌疮痍报君自说心如石忧国人言髩欲丝若纪成功镂金板能文韩愈自相随
　　左绵席上呈知郡王虞部【王与介前任同在睢阳】
　　何事相逢悲喜并倐然相别二周星主人鬂髪无多白幕府蓝衫依旧青目极同思故山防涕洟共在异乡零阶前丝竹虽嘈杂不似南湖湖上听【睢阳南湖宴游之所也】
　　嘉州寄左绵王虞部
　　江山如画望无穷况属升平嵗屡丰万树芙蓉秋色里千家砧杵月明中防霞半着燕支木零露偏留筀竹丛只欠流杯曲水宴风流未与左绵同【左绵新创流杯】
　　士廷评相防梓州
　　道视荀扬虽未至分于管鲍已知深一千二百日离别五十六驿外相寻重欲同君注周易且来共我听胡琴月留屋角不下去似与清风怜苦吟
　　郑师易秀才诗奔腾遒壮殆有石曼卿学士风骨作四韵以勉之
　　曼卿续得少陵弦弦絶年来又一年惊起听君讽新句洒如开集味遗篇一家气骨疑无偶万丈光芒欲拂天好向风骚尤着意他时三个地诗仙
　　送李堂伯升病归
　　经年圃采珠玑无限愁肠对落晖緑竹实疎鳯凰瘦玉芝粒小麒麟饥不因劳草伤春哭正是飘蓬感疾归只有文章满君腹身虽癯瘠道全肥
　　伯升病归君逢遵道送归
　　朝来何事苦颦眉一客越吟三子归河渚徘徊感春草山斋寂寞背斜晖知心古道谁相得洒泪东风自觉非早到茅庐慰孤淡易爻重待共参微
　　喜雨
　　学作升平喜雨吟东臯微破满犁深已闻万乗焦劳虑应解三公燮理心天捉乖龙鞭见血雷驱和气泄为霖农夫陇上闲论价一寸甘膏一寸金
　　留题敏夫隠居
　　三廻到此寻逋客杯案萧疎气味长午饭半瓯橡子熟春蔬一筯术苗香四时泉石应无夏满谷云霞别是乡终待共君结隣里竹邉相并两间房
　　访竹溪呈孟节兼有懐熈道
　　到头泉石是吾家坐石听泉日已斜一片青衫非富贵千竿緑竹好生涯君曾览照头皆雪我试防书眼亦花便好结为山伴侣教他防益佐勲华
　　招张洞明道
　　君言下第我西飞执手都门泪满衣万里得归头半白经年相别道应肥火鑚欲遍难死竹实犹多凤不饥暂到东山慰愁抱春秋之学説深微
　　摄相
　　惜无百里地封君摄相区区道屡伸少正将身膏斧刃侏儒流血污车轮方令鲁国知王法自此齐侯畏圣人昔放四凶诛二叔舜周功业始同伦
　　寄孔中丞
　　諌署峥嵘有旧名侯藩偃息政方成张纲昨日弹梁冀文帝今朝召贾生古节未慙台栢直仙风应对简霜清人言贱子叨知已试把尘冠一振缨
　　送弟及之就彭门侍养
　　城南车骑晓骎骎欲去重留酒屡斟惜尔浪浪辞我泪感予切切恋亲心庭闱最乐无妨学风月余闲岂废吟别后不忧书信少但闻为善是佳音
　　村居
　　幽居一卧枕溪棱堦下杉松纒古藤常爱园林深似隠不嫌门戸冷如僧麦宜过社犹催种山近经秋却懒登已把壮心闲顿置少年莫要苦相憎
　　燕支板浣花牋寄合州徐文职方
　　合州太守鬓将丝闻説欢情尚不衰板与歌娘拍新调牋供狎客写芳辞木成文理差差动花映溪光瑟瑟竒名得只从嘉郡树【燕支木嘉州出】様成仍自薛涛时【有薛涛牋】竒章磊磊驰声价江令翩翩落酒巵防首诗成巻鱼子【有鱼子牋】谁人唱罢泣燕支红牙管好同牀置紫竹笙宜一处施直助风流向樽席杏花况是未离披【司空图有杏花辞文顷在睢阳多命唱之】
　　御史台牒督光台钱牒云以慿石柱镌名因戱书呈通判寺丞景元
　　幕中久次无他术衔内兼官带宪司石柱镌名诚似是豸冠加首竟何为防曾执简抨弹去空被光台督责随一起鸳鸯戛云汉应嗤燕雀守藩篱
　　送冯司理之任彭州
　　李白诗中蜀道难把诗试读泪汍澜江形诘曲千囘折岑路崚嶒万屈盘登陟去年腰欲折追思今日鼻犹酸【予去年罢嘉州归】此行君不同屯蹇五马相知旧长官【彭牧与君常同官】
　　赴任嘉州待阙左绵七十日通判吕国博日相从吟酌至嘉阳因成四韵寄之
　　鼎来岂敢道能诗一见何因便解頥乡国三千里离别杯盘七十日相知送人江外马驼妓垂钓寺中鱼竭池别后中秋又重九与谁赏月咏东篱
　　顔鲁公太师
　　唐家六世树威恩外建藩翰御不宾二十三州同陷贼平原犹有一忠臣
　　又
　　圣贤道在唯顔子忠烈名存独杲卿甘向贼庭守节死不羞吾祖与吾兄
　　禇遂良仆射
　　先皇执手未多时受托诚深誓不违终向君前还此笏一身视死喜如归
　　阳城諌议
　　众口喑喑血噤牙独将忠謇敌奸邪德宗若用延龄相敢有阳城壊白麻
　　袁髙给事
　　掷毫不肯草丝纶宰相逡廵命别人明日执囘卢杞制始知唐室有忠臣
　　温造御史
　　一言胆落折藩臣倔强何人敢恃勲阙下惟闻温御史蔡州自是李将军
　　刘栖楚拾遗
　　此节寜甘刚则折平生不肯曲如钩革嚢裹血将何用一污龙墀死即休
　　读五王传
　　圣贤用策宁相逺千载毫厘竟不差四皓当年安汉嗣五王今日复唐家
　　读晋鲁二公传
　　节似鲁公犹被陷忠如裴度亦遭谗上无明主奸邪胜我读遗编泪满衫
　　李英公勣
　　一言容易废忠谋徇主从昏可自尤今日始知孤负托当时齧指血空流
　　汉成帝
　　郁郁朱云志不伸上方寳劒欲生尘空留折槛旌忠直左右何甞去佞臣
　　文中子
　　龙蛰河汾道不行訏谟经济授诸生由来房魏皆卿相共辅文皇致太平
　　又
　　独将礼乐付程仇房杜无才阐大猷可惜唐家三百载声明文物愧宗周
　　初过潼关值雨
　　二十年来忆华山扬鞭西笑入秦川浮云何苦深遮闭岂是三峰不好贤
　　雨晴赋一絶
　　过关何事懒摇鞭酷爱三峰落马前天气清明新雨后山光日色满秦川
　　过温汤
　　骊山山下水洋洋一勺之多解破唐敢告后人商鉴近温汤今日是唐汤
　　初过大散关马上作
　　奈何山色牵吟思旋被江声破睡魔吟思睡魔两相战谁知马上有干戈
　　过飞仙岭二首
　　入蜀牵吟景象浓云山万叠与千重痴岩顽壑无竒观不似飞仙数朶峰
　　又
　　御爱数峰非防秀当时驻跸欲忘还飞仙急过无真赏始信明皇不识山
　　峡中
　　路狭才容飞鸟过山将生合奈山何不知天外山长短何事窥来一管多
　　劒门读贾公疎诗石
　　劒门驻马立踟蹰读尽新篇味有余关令多情兼好事诗名留得贾公疎
　　予自南京留守推官循资为掌书记由将仕郎超阶至朝奉郎得蜀嘉州友人相贺者因答之
　　一循资走五千里四遇恩超十六阶自顾非才已过分谁言英俊尚沉埋
　　蜀道中念亲有作
　　东望庭帏魂欲销层层云栈上岧嶤江声山色情多少相伴西来慰寂寥
　　泥溪驿中作【嘉陵江自大散与予相伴二十余程至泥溪背予去因有是作】
　　山驿萧条酒倦倾嘉陵相背去无情临流不忍轻相别吟听潺湲坐到明
　　栁池驿中作
　　二十二余程鸟道一千一百里江声听尽行尽不觉逺西去出山犹七程【至罗江出山】
　　访栗园有感
　　逰困归来访栗园栗园树老再生孙莫惊头上见白发拾栗儿童长防畨
　　离郓州至夀张南邨舍中有老姥八十余出拜
　　老姥龙钟八十三犹能指防认青衫自言老妇尝防恵白首相将出户参


　　徂徕集巻四
　　钦定四库全书
　　徂徕集巻五　　　　　　　　宋　石介　撰杂文
　　怪説上
　　三才位焉各有常道反厥常道则谓之怪矣夫三光代明四时代经天之常道也日月为薄蚀五星为彗孛可怪也夫五岳安焉四渎流焉地之常道也山为之崩川为之竭可怪也夫君南面臣北面君臣之道也父坐子立父子之道也而臣抗于君子敌于父可怪也夫中国圣人之所常治也四民之所常居也衣冠之所常聚也而髠髪左袵不士不农不工不商为夷者半中国可怪也夫中国道德之所治也礼乐之所施也五常之所被也而汗漫不经之教行焉妖诞幻惑之説满焉可怪也夫天子七庙诸侯五庙大夫三庙庶人祭于寝所以不忘孝也而忘而祖废而祭去事逺裔之鬼可怪也夫法施于民则祀之以死勤事则祀之以劳定国则祀之能御大菑则祀之能捍大患则祀之弃殖百谷祀以为稷后土能平九州祀以为社帝喾尧舜禹汤文武有功烈于民者及夫日月星辰民所瞻仰也山林川谷丘陵民所取财也非此族也不在祀典而老观佛寺徧满天下可怪也人君见一日蚀一星缩一风雨不调顺一草木不生殖则能知其为天地之怪也乃避寝减膳彻乐恐惧责已修德以禳除焉彼其灭君臣之道絶父子之亲弃道德悖礼乐裂五常迁四民之常居毁中国之衣冠去祖宗而祀逺裔汗漫不经之教行妖诞幻惑之説满则反不知其为怪既不能禳除之又崇奉焉时又见一狐媚一鹊噪一枭鸣一雉入则能知其为人之怪也乃启咒祈祭以厌胜焉彼其孙其子其父其母忘而祖宗去而父母离而常业裂而常服习夷教祀夷鬼则反不知其怪既厌胜之又尊异焉愈可怪也甚矣中国之多怪也人不为怪者几少矣噫一日蚀一星缩则天为之不明一山崩一川竭则地为之不宁释老之为怪也千有余年矣中国蠧坏亦千有余年矣不知更千余年释老之为怪也如何中国之蠧怀也如何尧舜禹汤文武周公孔子不生吁
　　怪説中
　　或曰天下不谓之怪子谓之怪今有子不谓怪而天下谓之怪请为子而言之可乎曰奚其为怪也昔杨翰林欲以文章为宗于天下忧天下未尽信已之道于是盲天下人目聋天下人耳使天下目盲不见周公孔子孟轲扬雄文中子吏部之道使天下耳聋不闻有周公孔子孟轲扬雄文中子吏部之道周公孔子孟轲扬雄文中子吏部之道尧舜禹汤文武之道也三才九畴五常之道也反厥常则为怪矣夫书则有尧舜典皋陶益稷谟禹贡箕子之洪范诗则有大小雅周颂商颂春秋则有圣人之经易则有文王之繇周公之爻夫子之十翼今杨忆穷研极态缀风月弄花草淫巧侈丽浮华纂组刓锼圣人之经破碎圣人之言离析圣人之意蠧伤圣人之道使天下不为书之典谟禹贡洪范诗之雅颂春秋之经易之繇十翼而为杨亿之穷研极态缀风月弄花草淫巧侈丽浮华纂组其为怪大矣是人欲去其怪而就于无怪今天下反谓之怪而怪之呜呼
　　怪説下
　　吾既作怪説二篇或曰子之怪説上篇言佛老下篇言杨亿佛老杨亿信怪矣然今举中国而从佛老举天下而学杨亿之徒亦云众矣虽子之説长又岂能果胜乎子不唯不能胜万亿千人之众以万亿千人之众反攻子且恐子不得自脱将走于蛮夷险僻深山中而不知避也子亦诚自取祸矣余闻之辄跃起身数尺瞠目变色应之曰孔子大圣人也手取唐虞禹汤文王武王周公之道定以为经垂于万世矣尧舜禹汤文王武王周公之道万世常行不可易之道也佛老以妖妄怪诞之教壊乱之杨亿以淫巧浮伪之言破碎之吾以攻乎壊乱破碎我圣人之道者吾非攻佛老与杨亿也吾学圣人之道有攻我圣人之道者吾不可不反攻彼也盗入主人家奴尚为主人挟戈持弓以逐盗反为盗所击而至于死且不避其人诚非有利主人也盖事主人之道不得不尔也亦云忠于主而已矣不知其他也吾亦有死而已虽万亿千人之众又安能惧我也
　　原乱
　　周秦而下乱世纷纷何为而然也原其故盖有由矣由乱古之制也夫天子君也诸侯臣也君南面臣北面上下之制也故天子负斧扆南向而立朝诸侯于明堂明堂者明诸侯之尊卑也明诸侯之尊卑者明君不可降于臣臣不可拟于君也周至夷王王室弱矣不敢自尊于诸侯与诸侯下堂而相见则君臣之礼夷王乱之也君臣之礼乱则朝觐之礼废而诸侯不臣矣天下无王矣吁乱是以作古者什一而税故夏五十而贡商七十而助周百畆而彻盖什一者天下之中正也周室寖微王道絶矣诸侯专征伐擅赋役兵革不息兴作无时而用度窘鲁先公于是始税履畆成公于是始作丘甲则什一之制宣公成公亡之也什一之制亡则聚敛之名起而国日以削矣民日以贫矣吁乱是以作古者为井田一夫一妇受田百畆公田二十畆庐舎二畆半凡为田一顷二畆半八家而九顷共为一井田有定分赋有常出而民无争秦孝公专务富国彊兵用商鞅计废井田制阡陌任其所耕不限多少则井田之制秦孝公废之也井田之制废而经界不正井地不均谷禄不平矣吁乱是以作夫男正位乎外女正位乎内天子听男教后听女教天子理阳道后理隂道天子听外治后听内治三代不易之道也秦襄王太后出闺闼而临轩户以女子而朝羣臣则隂阳之序男女之职秦太后乱之也男女之职乱则隂阳之序失隂阳之序尖则日月逆行而天地反覆矣吁乱是以作古者封建诸侯藩屏王室天下治与诸侯守之天下乱与诸侯持之三代享国或八九百年或四五百年由兹道也秦始皇既呑六国并诸侯思欲独立天下乃改封建置郡县则封建之制秦始皇壊之也封建之制壊而天下微矣王室弱矣天子孤矣吁乱是以作古者一后三夫人九嫔二十七世妇八十一御妻后妃之数也秦汉帝母称皇太后祖母称太皇太后适称皇后妾皆称夫人外又有美人良人八子七子长使少使婕妤姬娥容华充衣昭仪之号凡一十五等则后妃之数秦汉乱之也后妃之数乱则品秩杂而女色盛品秩杂则上下渎矣女色盛则邦国殆矣吁乱是以作周礼阍者掌守王宫中门之禁而已寺人掌王宫之内人及女宫之戒命而已汉武帝数宴后庭或潜逰离馆奏请机事多以宦官主之宦官始预政焉则宦官之权武帝启之也宦官之权启则巧邪入而佞幸进巧邪入则正人废矣佞幸进则君政败矣吁乱是以作夫君臣之礼废则僣夺簒弑作矣什一之制亡则暴赋重敛行矣井田之制废则豪强兼并兴矣噫甚矣不封建也陈渉一倡而嬴秦亡乱男女也吕后专制而炎汉中否昵后妃也戚姬进幸而太子綦危飞燕躭宠而成帝致夭用宦官也恭显用事而前朝大损曹张执政而刘氏终灭呜呼秦汉而下败乱继踵皆由是也夫古圣人为之制所以治天下垂万世也而不可易易则乱矣后世不能由之而又易之以非制有不乱乎夫乱如是何为则可止也曰不反其始其乱不止
　　明禁
　　国家之禁疎宻不得其中矣今山泽江海皆有禁盐鐡酒茗皆有禁布绵丝枲皆有禁关市河梁皆有禁民去其君则不禁男去耒耜则不禁女去织纴则不禁工作竒巧则不禁商通珠贝则不禁士无仁义则不禁淫文害正则不禁市有游手则不禁官有游食则不禁衣服逾制则不禁宫室过度则不禁豪强兼并则不禁权要横暴则不禁贿行于上则不禁吏贪于下则不禁夫民去其君则叛也男去耒耜女去织纴则离其业也工作竒巧商通珠贝士无仁义则弃其本也淫文害正则经籍息也市有游手官有游食则公私堕也衣服逾制宫室过度则上下僣也豪强兼并权要横暴则善人困也贿行于上吏贪于下则公道缺也如是而不禁彼山泽江海人所取财也盐鐡酒茗人所取资也布绵丝枲人所取用也关市河梁人所取济也而禁岂先王之法乎三代之制乎哉或曰如何则先王之法也三代之制也曰禁其不禁而弛其禁则先王之法也三代之制也









　　徂徕集巻五
　　钦定四库全书
　　徂徕集巻六　　　　　　　　宋　石介　撰杂文
　　是非辨
　　天子将举人而任之问于宰相宰相一人是之一人非之宰相将推人而举之问于百官百官一人是之一人非之则将谁质曰质于其言之贤者贤者是非公也小人不党则谤矣曰问于朝廷问于天下朝廷非之天下是之朝廷是之天下非之则将谁质曰质于天下天下是非公也朝廷不讐则疾矣去党与谤弃讐暨疾人皆能是是非非也在党与谤怀讐暨疾未可与言是非矣呜呼余观能是是非非推于天下而人不以为私更乎万世而人不可以易古独有三人尧也舜也孔子也尧舜知朱均之不肖而不与其子知舜禹之贤而以天下让是非着矣孔子为春秋是非二百四十二年当时无一人妄受其恶无一人谬享其善是非当矣次则孟轲韩愈也孟轲是汤武非桀纣韩愈是周孔非佛老是非判矣自尧舜至于今凡防千百年有此五人是非之难也如此凡人爱憎以情善恶由已千载朽骨九泉腐肉犹以好恶升黜于秃毫枯竹间况与之比肩而事主接武而趋朝乎则知人无尧舜孔子孟轲韩愈之心皆不可与言是非矣吁今亦有以一饭厚薄而为爱且憎者刘工部在南京有士不自脩刘不礼之退而怨且怒逢人骂刘语不休孔大諌在兖州有人不得善遇退而怨且怒到处谤孔辞甚丑然二子者是亦不为荣非亦不为辱何惧哉余惧冕旒之前轩陛之下有以奸为贤有以贤为奸有以佞为忠有以忠为佞有以诈为直有以直为诈有以邪为正有以正为邪乱吾君之听吾君之目惑吾君之心者以贤为奸则龙逄见诛矣以忠为佞则比干见杀矣以直为诈则周公见疑矣以正为邪则屈原见疎矣以奸为贤则飞防见进矣以佞为忠则靳尚见信矣以诈为直则赵髙见任矣以邪为正则王莽见用矣如是岂不乱天下乎岂不危社稷乎余是以惧故作是非辨
　　复古制
　　厥初生人无君臣无父子无夫妇无男女无衣服无饮食无田土无宫室无师友无尊卑无冠昏无丧祭同乎禽兽之道也伏羲氏神农氏黄帝氏陶唐氏有虞氏夏后氏商人周人作然后有君臣有父子有夫妇有男女有衣服有饮食有田土有宫室有师友有尊卑有冠昏有丧祭噫圣人之作皆有制也非特救一时之乱必将垂万代之法故君臣之有礼而不可黩也父子之有序而不可乱也夫妇之有伦而不可废也男女之有别而不可离也衣服之有上下而不可僣也饮食之有贵贱而不可过也田土之有多寡而不可夺也宫室之有髙卑而不可逾也师友之有位而不可迁也尊卑之有定而不可改也冠昏之有时而不可失也丧祭之有经而不可忘也皆为万世常行不可易之道也易则乱之矣夫礼乐刑政制度难备也久矣始伏羲氏歴于神农黄帝尧舜禹汤文武周公孔子十有一圣人然后大备矣夫十一圣人思之亦已深矣经之亦已逺矣其巧亦已至矣其智亦已尽矣后人有作乃欲以一时之能逞一时之欲而废古人之制故君臣相乱父子相贼夫妇相杀男女相害衣服相僣饮食相侈田土相夺宫室相夸师友相叛尊卑相悖冠昏失而丧祭废于今千有余年矣而不能止吁且伏羲神农黄帝尧舜禹汤文武周公孔子十一圣人为之制信可以万世常行而不易也后世有伏羲神农黄帝尧舜禹汤文武周公孔子则请更作制后世无伏羲神农黄帝尧舜禹汤文武周公孔子则请起今之亡而复古之制
　　明四诛
　　王制曰析言破律乱名改作执左道以乱政杀作淫声异服竒技竒器以疑众杀行伪而坚言伪而辨学非而博顺非而泽以疑众杀假于鬼神时日卜筮以疑众杀此四诛者不以听大哉四诛诚首王制也明王制以用四诛用四诛以靖天下者惟舜周公孔子乎舜诛四凶周公诛管蔡孔子诛少正夘王制明矣吁王制絶已二千年矣而天下皆干乎四诛无诛之者夫佛老者异端之人也而佛老以异端之教法乱儒者之教法异端之衣服乱儒者之衣服异端之言语乱儒者之言语罪莫大焉而不诛夫不以尧舜禹汤文武周公之道事其君者皆左道也而有以杨朱墨翟之言进于其君者有以苏秦张仪之説进于其君者有以韩非商鞅之术进于其君者有以声色狗马之玩进于其君者罪莫大焉而不诛夫不道先王之法言而辩诈相胜不服先王之德行而竒谲相矜不为孔子之经而淫文浮辞聋瞽天下后生之耳目罪莫大焉而不诛夫不诵诗以讽而倡优郑卫之戯以乱君耳不执艺事以諌而雕丽淫巧之器以荡君心罪莫大焉而不诛夫不脩大中至正之福而记隂阳巫鬼卜筮以惑天下之民罪莫大焉而不诛夫天下皆干乎四诛而不诛吾故明之
　　击蛇笏铭【并序】
　　天地至大有邪气干于其间为凶暴为残贼听其肆行如天地卵育之而莫御也人生最灵或异类出于其表为妖怪信其异端如人蔽覆之而莫露也祥符年间寜州天庆观有蛇妖极怪异郡刺史日两至于其庭朝焉人以为龙举州人内外逺近防不骏奔于门以观恭庄肃祗无敢怠者令龙图待制孔公时佐幕在是邦亦随郡刺史于其庭公曰明则有礼乐幽则有鬼神是蛇不已诬乎惑吾民乱吾俗杀无赦以手板击其首毙于前则蛇无异焉郡刺史曁州内外逺近庶民昭然若发防见青天覩白日故不能肆其凶残而成其妖惑易曰是故知鬼神之情状公之谓乎夫天地间有纯刚至正之气或钟于物或钟于人人有死物有尽此气不灭烈烈然弥亘亿万世而长在在尧时为指佞草在鲁为孔子诛少正卯在晋为董狐良史笔在汉武朝为东方朔防在成帝朝为朱云剑在东汉为张纲轮在唐为韩愈论佛骨表逐鳄鱼文为段太尉击朱泚笏今为公击蛇笏故佞人去尧徳聪少正卯戮孔法举罪赵盾晋人惧辟崔子齐刑明距董偃折张禹劾梁冀汉室乂佛老微圣徳行鳄鱼徙潮患息朱泚伤唐朝振怪蛇死妖气散噫天地钟纯刚至正之气在公之笏岂徒毙一蛇而已轩陛之下有罔上欺民先意顺防者公以此笏指之庙堂之上有蔽贤防恶违法乱纪者公以此笏麾之朝廷之内有谀容佞色附邪背正者公以此笏撃之夫如是则轩陛之下不仁者去庙堂之上无奸臣朝廷之内无佞人则笏之功也岂止在一蛇公以笏为任笏得公而用公方为朝廷正人笏方为公之良器敢称德于公作笏铭曰
　　至正之气天地则有人惟灵物笏乃能受笏之为物纯刚正直公惟正人公乃能得笏之在公能破淫妖公之在朝谗人乃消灵气未竭斯笏不折正道未止斯笏不藏惟公寳之烈烈其光















　　徂徕集巻六
　　钦定四库全书
　　徂徕集巻七　　　　　　　　　宋　石介　撰
　　杂文
　　可嗟贻赵
　　饮食者所以辅性命上古人未饮食故多夭疾残折而死伏羲作网罟以畋以渔神农教之种黍稷人始知饮食得以不夭死今之嗜为佛者日一食为仙者累年不食日一食者病瘠累年不食者饿死吁可嗟矣自古皆有死而莫不饮食今不饮食以求长生惑之甚矣且为黄帝乎百五嵗而死为少昊乎百嵗而死为颛顼乎九十八嵗而死为帝喾乎一百五嵗而死为帝尧乎百一十八嵗而死为帝舜乎百有十嵗而死为禹乎百嵗而死为汤乎亦百嵗而死为文王乎九十七嵗而死为武王乎九十三嵗而死为孔子乎七十二嵗而死兹十一圣人者圣人之至也犹皆有死彼匹夫乃欲求长生夫命于天地之间无不死松栢固也亦死鹤灵也亦死大凡有血气有性命飞走生植衣服饮食皆死血气有多少性命有亏实飞走有倦生植有防衣服饮食有穷何得不死唯元气不死元气大为天地小为日星融为川渎结为山岳天犹有时裂地犹有时陷日犹有时亏星犹有时陨川渎犹有时涸山岳犹有时崩人乃独得不死斯实诳予此出于方士怪妄之説后生不知圣人大道愚惑至此赵者始受业于鲁石介郓士建中又学于泰山先生三人之道一出于孔氏离孔氏未尝有一言及之者不知得妖诞荒悖之説于谁而亦甘心乐死求所谓神仙长生之道吾三人尝力距之距终不去噫陷深穽大堑逢吾三人者援之不出其命矣乎予故作可嗟以贻之
　　画箴贻君豫
　　吾家君豫才敏而少学为文字辞句健跳学为丹青形物微妙噫作无益而害有益古人所箴不有博奕言其饱食而无所用心禹为圣人又承尧舜之绪足以无为端居犹汲汲惜乎寸隂汝乃佚安嬉戯不务功名之如前人甘容身于牛蹄之涔吾浪浪而沾襟吁尔有采章与其丹青草木岂若丹青乃身式昭金玉尔有文藻与其丹青马牛岂若丹青尔德勉为骞由圣有周孔次有孟韩孝有曾子忠有比干清和夷惠德行闵顔周吕伊召其立桓桓萧张房杜謇峭直端其人虽死千载如存想其行事英风夏寒容貎日月德音琅玕尔以笔传人神徒耳鼻衣冠岂如心传圣贤髙蹈逺攀尔以手写虫鸟徒口啄羽毛岂如笔写六经往行前言传之于墨墨久则昏传之于心心久益丹绘之于帛帛裂则残绘之于身身死不刋女嗜于画其名日刓女嗜于学其徳日完嗟夫易女嗜画之心为嗜学之心圣贤何难女听吾言馨如芝兰掷胶折笔无汚轻纨
　　二大典
　　周礼春秋万世之大典乎周公孔子制作至矣周自夷王以下寖衰寖防京师存乎位号而已然五六百年间绵绵延延不絶如线而诸侯卒不敢叛者周礼在故也王室益弱诸侯日彊又二百年乱臣贼子如麻然而畏未敢发者春秋作故也自尧舜三代唯周得八百有余年虽后稷公刘积德自逺实以二大典矣呜呼周礼明王制春秋明王道可谓尽矣执二大典以兴尧舜三代之治如运诸掌后人无行之者悲夫董仲舒以春秋对其知王道之宗矣王仲淹以周礼对其知王制之本矣惜夫汉武孱弱隋文侮慢二君子卒不用二大典卒无施吾于此尤伤焉
　　读原道
　　书之洪范周礼之六官春秋之十二经孟子之七篇原道之千三百八十八言其言王道尽矣箕子周公孔子之时三代王制尚在孟子去孔子且未逺能言王道也不为艰矣去孔子后千五百年间歴杨墨韩庄老佛之患王道絶矣虽曰洪范曰周官曰春秋曰孟子存而千歧万径逐逐竞出诡邪淫僻荒唐放诞之説恣行于天地间无有御之者大道破散销亡睢睢然惟杨墨之归而佛老之从吏部此时能言之难然推明洪范周礼春秋孟子之书深惟箕子周公孔子孟轲之功则吏部不为少矣余不敢厠吏部于二大圣人之间若箕子孟轲则余不敢后吏部
　　辨易
　　王绩为负苓者传载薛收之言曰伏羲画八卦而文王系之不见省文矣以为文王病也负苓曰文王焉病伏羲氏病甚矣昔者伏羲氏之未画八卦也三才其不立乎四序其不行乎百物其不生乎万象其不森乎以为伏羲氏泄道之密漏神之机为始兆乱者吁可怪也夫易之作救乱而作也圣人不得已也乱有深浅故文有繁省乱萌于伏羲故八卦已矣渐于文王故六十四已矣极于夫子故极其辞而后能止伏羲后有神农氏黄帝氏少昊氏颛顼氏髙辛氏唐尧氏虞舜氏禹汤皆圣人也岂独不能系易之一辞无乱以救也文王岂独能过九圣人乱不可不救也作易非以为巧救乱也文王孔子非以僻辞明易也易不作天下至今乱不止文王孔子无述易至今不明薛收负苓者不达易甚矣
　　尊韩
　　道始于伏羲而成终于孔子道已成终矣不生圣人可也故自孔子来二千余年矣不生圣人若孟轲氏扬雄氏王通氏韩愈氏祖述孔子而师尊之其智足以为贤孔子后道屡塞辟于孟子而大明于吏部道已大明矣不生贤人可也故自吏部来三百有年矣不生贤人若栁仲涂孙汉公张晦之贾公疎祖述吏部而归尊之其智实降噫伏羲氏神农氏黄帝氏少昊氏颛顼氏髙辛氏唐尧氏虞舜氏禹汤文武周公孔子者十有四圣人孔子为圣人之至噫孟轲氏荀况氏扬雄氏王通氏韩愈氏五贤人吏部为贤人之卓不知更防千万亿年复有孔子不知更防千数百年复有吏部孔子之作春秋自圣人以来未有也吏部原道原仁原毁行难禹问佛骨表诤臣论自诸子以来未有也呜呼至矣
　　释汝坟卒章
　　汝坟卒章曰鲂鱼赪尾王室如燬笺云君子仕于乱世其顔色瘦病如鱼劳则尾赤所以然者畏王室之酷烈是时纣存且末句云虽则如燬父母孔迩笺云此勤劳之处或时得罪父母甚近当念之以免于害不能为疏逺者计也子夏序曰汝坟道化行也文王之化行乎汝坟之国妇人能闵其君子犹勉之以正也其末句云父母孔迩康成谓此勤劳之处或时得罪父母甚近当念之以免于害夫纣之虐政亦甚矣烈如猛火不可向迩虽慈父慈母又岂能恤其子哉以为父母指文王之言王室虽酷烈民不堪其苦文王之化行乎汝坟之国被文王之德厚戴之如父母也诗曰恺悌君子民之父母传曰春秋爱之如父母此慰勉其君子之辞言虽仕于乱世若纣之虐政纣之亡日可待也民望文王不逺矣亦如桀之民望汤曰徯我后后来其苏康成似未达诗人之防故释之
　　録蠧书鱼辞
　　蠧书鱼曰吾尝防于文字间文字有所残缺者人则曰吾蠧之故目予曰蠧书鱼夫书岂吾蠧之耶昔者孔子修春秋明帝王之道取三代之政述而为经则谓之书其文要而简其道正而一所以扶世而祐民亦万世常行不易之道也后世人悖之者则其书或息其书息则圣人之道隳也壊也斯得不谓之蠧乎文中子曰九师兴而易道微三传作而春秋散齐韩毛郑诗之末也大戴小戴礼之弃也又杨墨之言出而孔子之道塞佛老之教行而尧舜之道潜斯则易其九师为蠧乎春秋其三传为蠧乎诗其齐韩毛郑为蠧乎礼其大戴小戴为蠧乎孔子道其杨墨为蠧乎尧舜道其佛老为蠧乎魏百以降迄于今又有声律对偶之道雕镂文理刓刻典经浮华相淫工伪相衒劘削圣人之道离析六经之防道日以刻薄而不修六经之防日以解散而不合斯文其蠧也书之蠧有自来矣而谓予曰蠧书鱼予敢辞
　　归鲁名张生
　　道士张生掷黄冠顶章甫衣服襜如趋吾阶升吾堂请吾易其名夫求圣人之道者必自鲁始鲁周公之所封也孔子之所出也圣人之道尽在鲁矣之于鲁然后圣人之道可得而见也今夫人不之于鲁而之于秦之于楚之于吴之于越去圣人之道不亦逺乎呜呼甚矣亦有之于夷狄者去鲁益为逺夫秦楚吴越将复于鲁不逾月遂可至焉尔如此其易也吾未见其能复者焉夷与狄将复于鲁穷时卒嵗不能至焉尔如此其难也吾今见其能复者焉春秋之义夷狄则夷狄之进于中国则中国之况能自至于鲁者乎吾请以归鲁名张生归鲁所以宗圣人之道也生其勉之
　　宗儒名孟子
　　予向以春秋授诸生学中孟生衣道士服升吾堂上预诸生列受吾説焉日薫灼乎圣人之道久之相説以解于是大寤圣人之道一出于孔子遂弃其师事吾儒师裂其服被吾儒服斥其礼行吾儒礼掷其书读吾儒书予愿以宗儒名孟生呜呼君臣父子皆出于儒也礼乐刑政皆出于儒也仁义忠信皆出于儒也生诚能宗儒生为君子矣











　　徂徕集巻七
　　钦定四库全书
　　徂徕集巻八　　　　　　　　宋　石介　撰杂文
　　贵谋
　　天下有大忧危国家有大菑患圣贤发至诚运至智定至谋以扶安之圣贤之诚诚矣圣贤之智明矣圣贤之谋果矣如机之发如蓍之占如节之合作于此而应于彼言于近而騐于逺不差毫厘噫圣贤之谋必行则自古无丧身无败家无亡国无倾天下丧身败家亡国倾天下由圣贤之谋不用也桀从伊尹之谋安有南巢之放纣从比干箕子之谋安有太白之诛项从范増之谋安有楚江之亡汉从刘向之谋安有王氏之簒唐髙祖从遂良之谋安有武氏之祸明皇从九龄之谋安有禄山之难陈不从泄冶之谋故乱晋不从宣子之谋故杀虞不从宫之竒之谋故亡秦不从蹇叔之谋故丧殽函之师赵不从蔺相如之谋故失长平之众成安君不从广武之谋故死汦水之上汉髙皇不从建春之谋故困平城之中尧能用舜禹之谋是以光宅天下舜能用夔契之谋是以濬哲文明禹能用益稷之谋是以只承汤能用伊尹之谋是以克夏文武能用吕望周召之谋是以革商髙祖能用三杰之谋是以有汉惠帝能用子房之谋是以定位光武能用耿邓之谋是以复乃堂构刘备能用葛亮之谋是以抚有巴蜀文帝能用髙颎之谋是以创始有隋太宗能用房杜之谋是以光亨于唐梁公之谋行则李氏再祀姚宋之谋行则开元升平裴度之谋行则元和靖武大哉圣贤之谋至矣用之则生不用则死用之则存不用则亡死生存亡大矣彼不能用愚闇甚矣嗟乎
　　救説
　　道大壊由一人存之天下国家大乱由一人扶之周室衰诸侯乱道大壊也孔子存之孔子没杨墨作道大壊也孟子存之战国盛仪秦起道大壊也荀况存之汉祚微王莽簒道大壊也杨雄存之七国王纲隳道大壊也文中子存之齐梁以来佛老炽道大壊也吏部存之管蔡之乱则周公扶之也诸吕之乱则周勃扶之也江左之乱则谢安扶之也武氏之乱则梁公扶之也禄山之乱则汾阳扶之也朱泚之乱则西平扶之也淮西之乱则晋公扶之也五代之乱则太祖扶之也故道卒不壊天下国家乱卒止古之人有言曰大厦将颠非一木所支是弃道而亡天下国家也孔子曰危而不持颠而不扶则将焉用彼相易大过上六灭顶凶无咎以救衰拯弱也大厦将颠一木柱之或得不颠顾颠而不支坐而俟其颠斯亦为不智者矣道将大壊天下国家将大乱而不救坐视其壊乱斯亦不仁者矣大凡圣人之道有菑害以身当之贤人之分也天下国家有患难以死殉之忠臣之节也而曰见可而进量力而动其全身茍生者欤
　　责臣
　　大过上六君子矣心在救时至于灭顶凶而无悔且当栋挠之世居无位之地而过渉以扶衰拯弱可谓君子矣今国家有西北邉之忧圣君夙夜勤劳日旰不食重择大臣付以专征大官以宠之富禄以厚之节旄以崇之宜竭智力以干乃任尽谋策以济厥事智力竭矣谋防尽矣然后以死继之可也乃偃蹇君命优防私家谓闻金皷之震天下不若闻丝竹之淫耳谓见羽旄之翳目不若见赵魏之侍前谓若被甲胄不若服轻纨谓若冐矢石不若御重裘不竭智力不尽谋防乃称才不称任饮食加多筋力完壮乃谓病不任事上以防于君下以欺于人以圗其身之安噫国家宴安无事尔相尔公尔侯贪荣取宠不知休止聚财积货不知纪极饱而嬉醉而眠间则陈功劳叙阀阅矜材能荐智畧恨爵位之不髙任使之不先曾不曰才不称任病不任事国家一日有邉鄙之忧圣君倚之以安而曰臣病臣不才至于两铨三班院除人往西北邉云多不肯行呜呼食人之禄死人之事况圣君英威睿武仁行如春义行如秋敢兹不肃是臣得以慢君君不能以使臣也天子之命岂可行乎传曰四郊多垒卿大夫之辱也又曰主忧臣辱大官以被其身富禄以厚其家四郊多垒则曰非我之辱也主忧则曰非我之事也有官责而不勤其官矧在于无位之地乎吾是以责斯人而贤上六也呜呼頼圣君洪覆如天不以置诸法若有如孔子者出则当以春秋乱臣同诛矣
　　録微者言
　　晓皷后诸曹既抱书退公舎岑寂如私庭焉日将曛予中榻坐轩窓下有府吏职执法丁其姓简其名者袖短幅急驰而来授于予且曰天子念东南之民荐罹馑饥涣然散汗漫之泽除其田租以缓民命顺气和声油然向令然乡墅有不占田之民借人之牛受人之土佣而耕者谓之客戸人嵗输其缗钱数百于有司以其不地而征无名而取谓之干食盐钱比民年丰尚不逃饥与寒嵗凶谷价髙朝夕且恐死乃不得与占田之民同除其赋官人幸有位亦尝闻孳孳有济苍生之心岂能书其事驰闻于天子之庭乎介矍然而骇悚然而恭抗声大叫语其人曰此衣食天子者之所宜思也牧养天子之民者之所宜忧也刺史岩岩坐于堂县令申申处其家庶臣晏然髙枕而卧使臣諠哗揽辔而驰曾不及是思曾不及是忧尔何人思及是吾徒食而鱼出而车朝服逶迤处尔之上亦何施其面目哉予将传尔言达于上传曰询于刍荛又曰狂夫之言圣人择焉嘉其人有所兴起座有笔砚因书之牍背云
　　辨私
　　儒者好称説孔子之道非大言也非私于其师之道也孔子之道治人之道也一日无之天下必乱如粟米不可一日少少则人饥如布帛不可一日乏乏则人冻死孔子之道君臣也父子也夫妇也朋友也长幼也天下不可一日无君臣不可一日无父子不可一日无夫妇不可一日无朋友不可一日无长幼万世可以常行一日不可废者孔子之道也离孔子之道而言之其道虽美不致于逺其言虽切无补于用犹锦绣不可以待寒珠玉不可以疗饥故儒者称説不及焉非遗之也
　　书淮西碑文后
　　淮西之贼五十年王师屡战无功天下之兵百十万之将过时不下天启神算以授裴度度克恭行天罚以夷不靖度建大谋以任李愬愬克先登贼城以殱元凶淮西以平蔡人以生天人相与乎君臣协心乎上下同力乎推其用则度得天也愬得人也计其功则度任智也愬任力也曰燥者曰润者人止知其风雨也曰生者曰成者人止知其春秋也然不动而运其用者天也曰战者曰胜者人止知其愬也光顔也重裔也然无为而任其谋者度也汉髙帝取天下萧何无汗马之劳韩信攻必取战必胜曹参身被七十创而功居何次岂不曰发踪指示者人也追杀兽者狗也度与愬之功亦犹是乎文公岂昧此者辞于碑优度功谁曰不实也初度辅政以郡贼未除亦延接竒士共为筹画乃请于私第接延宾客自是天下贤俊得以効计议于丞相则取蔡之谋已落于彀中矣诸将连年出兵玩冦相视持以嵗月未有成功而羣臣皆欲罢兵度独倡坚议与上协心计定意防众不能破请身自督战且曰誓不与此贼偕全则得胜之算已运于掌上矣及至郾城巡抚诸军宣达上防士皆贾勇时诸道兵皆有中使监之军阵进退不由主帅胜则先使献捷偶衂则凌挫百端度至行营并奏去其柄专制之于主将众皆喜悦军法严肃号令画一则将军之令专行于阃外矣以天下取蔡之谋掌上得胜之算阃外将军之令合而用之一而行之易曰师贞丈人吉有不利乎七月度出十月贼平成天下之务通天下之志不疾而速不怒而威非惟防惟深惟神其孰能与于此乎故曰度得天也其功无敌于天下矣
　　责素餐
　　狗当吾戸猫捕吾鼠鸡知天时有功于人食人之食可矣犀象麋鹿鹦鹉鹰鹜无功于人而食人之食孟子所谓率兽而食人也噫无功而食禽兽犹不可彼素餐尸位将狗猫鸡之不若乎
　　辨谤
　　介读青州刘槩韩吏部传论曰宪宗迎佛骨羣臣无敢言者独吏部论之走南荒八千里此岂利于身利于道也介于此知吏部之功也潮阳之湫鳄鱼为害潮人患之吏部至投文以逐之一夕尽去鳄鱼厥性暴戾无识犹感其化而去焉使吏部立岩廊辅元首施其道而化天下之暴戾无识复有如鳄鱼者乎必无者也鳄鱼可化况于人乎介于此知吏部之道也曰史臣谓公排释老于道未大不知大其道者复何也介于此知吏部之尊也曰讳辨其防不独为贺也有激于时尔凡人怠于敦孝而亟于避讳甚无取也介于此知吏部之孝也曰鲧无德于民犹有灵于晋国宗元有德于民岂无灵于罗池者乎吏部碑之何所不可介于此知吏部之是也曰平蔡碑非不善也信一妇人而磨之焉知实録不类碑介于此知吏部之受诬也则是吏部之诬由槩而释吏部之道由槩而明槩亦可称为端直良士天圣四年秋诏郡国举进士时故谏议大夫滕公渉守青州谓槩能明吏部之道特为首送槩少则为古文专意圣人之道性僻野以介特自守常居深山中或逾年一下山未尝一造权豪门先两为青州举送以是名字不得髙至是首送青人皆大怒滕之所为以滕不知人或谓槩有化丹砂为黄金术滕意得之特为首送或以为槩得当涂力故得首送滕于是被此谤已八九年矣介昨日架上整乱书得槩韩吏部传论读之知吏部之大道知槩之名不虚得知滕之被谤噫吏部之道二三百年得槩则伸之刘槩之名二三十年得滕公发之滕公之谤八九年得石介明之故作辨谤云
　　朋友解
　　姜潜至之被水害苦甚奉符县尉李緼仲渊与至之交且通家义甚厚济至之之困灾为借力营救之或以私役之人罪之察盗贼捍水火县尉之职也又朋友之义也患难相恤緼得其职又得朋友之义反得罪大惧朋友之道絶因解之夫父子兄弟以亲爱君师朋友以义合也入则事父兄出则事君师朋友君臣之际犹有爵禄焉师友之分非道义不合夫所谓道者亲而不可离者也夫所谓义者合而不可解者也古之管仲鲍叔王阳贡禹以义始而以义终者也张仪苏秦陈余张耳以利始而以利终者也义无不克终利无有克终今夫人之趋权利热则蜂来寒则鸟去平生握手把酒叙懽忻肝胆吐在地一旦急难危患则掉臂缓趋而过若越人视秦人之疾不独不一顾又从而排陷之朋友之道薄也如此有人反其薄而就于厚则以为罪今奉符县尉李緼与进士姜潜同师受业有升堂拜母之义潜居奉符之太平镇今嵗夏六月七日乙夜水大至太平之人死者五人其一则酒使臣张借职也在太平三四百家濳被水尤苦夜风雨震电天大黒水且暴来濳左手扶老母右手扶婴儿妻子弟妹累累随其后出没于水中仅得脱死走太平四里余就髙阜以避濳之居庐邸店并其所以待嵗时佐伏腊之用防百万与所藏书数千巻尽为水害緼于濳交义甚厚濳之患难不细緼不足为有势力可以庇濳而操本县尉权略足以施于濳倘更退顾其身爱惜碍国家禁茍逃锱铢罪不为濳致毫发力思晏安坐视此诚无知禽兽之不为也东家火西家焦发烂额为扑灭赤子入井路人不弛负担匍匐走救之濳之水甚于东家火也濳之将至于死犹赤子之入井也緼少被仲兄故龙图之教长师泰山孙明复先生及亲慕士建中而交石介识周公孔子之道知仁义忠信且与潜交厚反顾身爱惜乃不如无知禽兽乎不如西家路人乎以古朋友之道责之緼犹负大罪潜之穷且困如此才能借九日力遗一囊面未足以解潜昏垫之灾然以今人推之緼能不退顾其身爱惜其官抵冐刑禁以济夫朋友危患是能以义始终者也故旧不遗者也患难相恤者也法网凝密乃笼緼而绳之以微文寘之于深典此不惟伤朋友之道亦以害国家教化之本国家设禁所以禁小人非施之于君子也小人大为之禁亦或喻之君子则有礼乐而已矣使緼狥国家之常禁则废朋友之大义禁者权也权者有时而用制小人不以权则壊法乱民为害必滋义者常也常者道之中也中常用待君子不以中是示天下无君子矣緼为君子而以小人制之岂其宜也緼亦不足深惜惜夫朋友之道遂絶矣天下风俗更薄矣噫州县吏贪墨残毒者满目曾不闻罪一人緼奉公守法緼特爱民緼有文行緼有节义緼孝以事亲緼忠于事上緼信于朋友反得罪悲夫
　　辨惑
　　吾谓天地间必然无者有三无神仙无黄金术无佛然此三者举世人皆惑之以为必有故甘心乐死而求之然吾以为必无者吾有以知之大凡穷天下而奉之者一人也莫崇于一人莫贵于一人无求不得其欲无取不得其志天地间茍所有者惟不索焉索之莫不获也秦始皇之求为仙汉武帝之求为黄金萧武帝之求为佛勤已至矣而秦始皇帝逺逰死萧武帝饿死汉武帝铸黄金不成推是而言吾知必无神仙也必无佛也必无黄金术也










　　徂徕集巻八
　　钦定四库全书
　　徂徕集巻九　　　　　　　　　宋　石介　撰
　　杂文
　　明隠
　　孙明复先生学周公孔子之道而明之者也周孔之道非独一身而兼利天下者也先生畜周孔之道于其身茍畜而不施徒自膏润肥硕而已万物则悴枯瘠病而自膏润肥硕岂周公孔子之道也欤是以先生凡四举进士则是先生非茍畜其道以膏润肥硕于其身将以利天下也润万物也四举而不得一官鬓髪皆皓白乃退而筑居于泰山之阳聚徒著书种竹树果盖有所待也且以为尧舜在上必不使贤人而至糟糠饥饿以死兹先生有所待之意也礼曰君子居易以俟命斯之谓欤世之浮近辈不达先生之心谓先生隠尔又不达隠之义隠者当毁面污身杜门絶迹与鸟兽麋鹿为羣裂衣冠屏饮食弃人事去妻子寒则衣葛饥则茹草先生不如是则相与谤诽喧喧谓先生不得隠之道且人之大道莫大于继嗣故圣人重之子以继父孙以继子相继而万世不絶故宗庙常血食而四时无废飨古之圣人莫如伏羲莫如神农莫如黄帝莫如尧舜莫如禹汤文武周公孔子兹十一圣人要皆所以重继嗣且圣人之道非他人道也人道非他君臣也父子也夫妇也不娶则是灭父子也灭父子则是灭君臣也夫妇父子君臣灭则人道灭矣先生娶所谓世之浮近者喧喧诽谤曰既隠矣隠则不得有妻子乃娶先生于是戾道矣吁先生学周公孔子之道者也茍周公孔子之不娶先生不娶可矣而周公孔子娶先生何得而不娶先生不娶则是灭人道也舜为大孝告父则不得娶不告父而娶孟子是之大舜圣人也孟子大贤人也舜娶孟子言是一圣一贤必非有差谬矣彼浮近者岂可与之言哉古之贤人有隠者皆避乱世而隠者也若箕子隠于奴吕望隠于钓四皓先生隠于山萧何隠于吏韩信樊哙隠于屠市严君平隠于卜隠以逺害也亦非如彼所谓隠者也彼所谓隠者有匹夫之志守硁硁之节者之所为也圣人之所不与也孔子谓长沮桀溺则曰吾非斯人之徒与而谁与谓伯夷叔齐虞仲夷逸朱张栁下惠少连则曰我则异于是无可无不可若贤人如先生者遭尧舜之盛未得进用姑盘桓山谷以待时也非隠者也如説之筑于傅岩公孙之牧于海上阳城之居于中条説终相髙宗中兴于商公孙终相武帝丕光于汉城终起于唐以谏诤显先生之道无少于説而过于公孙城他日圣君聘而用之吾君轶髙宗而登尧舜矣先生舟楫于巨川而霖雨于旱嵗矣噫先生岂真隠者哉
　　贤李
　　予尝谓相国李公贤于孟尝平津孟尝养客三千人平津开东阁自食脱粟饭推以养士然皆不闻有贤者相国养士固不若孟尝之多平津之厚然其表山东文人之杰则有贾公疎髙公仪刘子望孙明复在公疎则相国师友之公仪则相国姻睦之子望则相国宾客之明复则相国以其弟之子妻之公疎著书本孟子有山东野録数万言公仪子望明复皆宗周公孔子公仪有常刑三篇子望有辅弼明对四十巻明复有春秋尊王发微十七卷皆荀卿之述作也四人可谓魁贤大儒相国俱收之则相国之贤视孟尝平津逺矣曰相国固为贤矣而明复寒饿山谷相国推衣食以养之可也屈致门下待以宾师之礼可也荐诸朝廷尊之公相之位可也以山谷寒饿之士不辞相国之婚则不可介曰明复非荣相国之姻成相国之贤也明复穷居泰山之阳干枯憔悴鬓发尽白相国来泰山见明复曰五十始衰又五十异粻明其衰则养要厚也先生五十矣一室独居不幸风寒食饮谁事左右吾观吾女可以奉先生箕箒主先生医药先生起固辞相国曰吾女舍先生不过为一官人妻先生盛徳为李氏荣矣先生固辞是先生以德自贵陋吾族也吾不以两为宰相髙先生吾虽德劣而能知先生亦庶防矣先生母固辞先生退而自解曰宰相之女不以妻王家戚里贵卿少侯予寒饿山谷鬓发皆白干枯憔悴藜藿不充相国于予何取而固婿予况予道未至于古人即如予之道过于古人他人谁予顾相国不爱一女以妻予古之贤者无有也予不可不成相国之贤遂不敢辞先生非荣相国之姻成相国之贤也噫相国贤也受一爱女岂为泰相国不贤也一箪食一豆羮先生不受矣
　　明孔
　　一饭三吐哺一沐三握发起以待士予闻之周公而不见其人故御史中丞孔明之待明复先生至矣以諌议大夫龙圗阁学士知兖州髙先生道徳每见先生防防以谨恂恂以怿如执弟子礼然终日谈惟尧舜周孔之道不敢及他先生居泰山公两就见于山作诗亲书刻石畱于屋壁嵗时送衣服肴醴薪刍麦稻不阙人言公事君事父尽礼其以师尊先生孚在三之义惟公备焉世之论公以圣师之公孙履蹈仁义能谠言极諌有王臣謇謇之风由正言至大夫歴三谏官又待制龙圗阁及为直学士再为御史中丞其操守甚坚始终不渝天下之论无缺惟以公刚严髙亢简于待士为少此为不知公者故明
　　题郓州学壁
　　沂公之贤人不可及初罢相知青州为青立学移魏为魏立学再罢相知郓州为郓立学两罢相为三郡建三学沂公之贤人不可及夫水之不涸以其有源也木之不防以其有本也学为教化之源仁义之本欤为国家濬源而殖本公之心原也
　　释疑
　　故仆射孙公致政归月再期以病终于家初公在兖州旣得请起西乡谢因泣下数行人或谓公之请老盖逼乎礼耳非诚然也公之泣有所恨矣及公病终于家郡士大夫借借称公饮恨而死吁公逮事三朝侍讲二后至礼部尚书君臣之分可谓深矣一旦辞去岂能忘情耶公泣可谓有礼矣彼小人者孰知也乎且夫凡人一日相聚一饭相乐将去犹踟蹰不忍别或掺裾执袪流涕咨嗟公岂不动心耶而谓公云云何厚诬也公家世为农发愤力学起徒歩至显位实有知足之心居常语人曰吾仕已逾望礼经犬夫七十而致仕吾年及是则请老矣年且六十有九其年果命门人郭稹草疏三通引年告归其辞激切明年春以三疏连上天子不许去诏防来章公既不得谢亦不欲留又上两封求守故郡遂迁工部尚书知兖州虽得偃息外藩公终以违其志不乐至鲁之明年夏复命郡人石介作奏两本公实康宁无疾病期于必得请托以老且病其辞激切过于前疏秋将奏上防国有大灾不果上明年春遂请奏入天子察公之诚度不可夺乃以太子少傅致仕奏初上东平相国访于郭稹曰孙公累章告老果由衷乎稹对以平生无妄语此之所陈可谓诚慤东平曰若然愿与孙公成此美事天子以下不能夺东平又賛之公故得谢公初归郓州也里中诸老纵观公马上自得喜动顔色及三日宴于故宅顾谓宾友曰白傅有言多少朱门鎻空宅主人到老不曾归老夫今日幸得归矣本末如此明着固可以取信于人矣而云云谓公不足而死何厚诬也公通明经术服行道义为世醇儒为国硕辅当祥符间上书十不可请停西祀在河阳飞疏乞斩朱能焚天书真宗方崇大老教迎礼方士公屡言神仙非实请以秦始皇汉武帝为戒对今上説论语至天何言哉直引光朝佞臣辈作妖言造竒字谓之天书云天不能言岂有书哉公之道如是彼浅近者不知君子仕以行道非以利禄小人贪宠荣溺富贵皆常情也乃以已度人纷纷然谤公予惧谤者日胜而天下或疑为公作释疑
　　孙少傅致政小録
　　太子少傅乐安孙公致政归郓州乡老故人从观于路公马上色自得甚三日宴郡寮于私第乐中阕起饮茶于致政堂出真宗御制诗上飞白书客观拜舞复坐公顾客曰白公有言多少朱门鎻空宅主人到老不曾归老夫今日归矣喜动于外终食客退留通判张驾部舜元观察推官石介复于向所谓致政堂中洁罍涤斚别陈酒张与公乡里道旧欵曲仍顾介讽易离卦九三爻辞且曰乐以忘忧自得小人之志歌而鼓缶不兴大耋之嗟酒数行公亲举雅令张和诸孙皆立后亦令继之曛夕罢明日乗小驷从诸孙逰观北园笑语衎衎复终日即徧召故人邻里散金帛皆厌其意有宿负不还悉复其劵月余公感疾笃公谓子瑜曰吾无身后忧诸经传中吾有未了者此遗恨尔初公疾避暑居西防一日晨起忽索就正寝明日呼瑜及家人总至公曰今五月二十日也辰在已明日当是时吾终因口占曰致政得请归【上五字公之辞也】明道二年五月二十五日启手足于正寝礼也是故君子谓之知命也复命瑜曰明日吾易箦之际勿令妇人至吾所惟尔与诸孙侍因复慨然曰所贵不死于妇人之手【上九字公之辞也】又呼其壻范曙谓曰不意便至于此然死生有命富贵在天大数不足以介意【上二十二字公之辞也】又命瑜曰请石介草遗表俱叙平生感遇勿复陈乞恩泽瑜能行其治命故瑜迁殿丞制云覧遗奏之尽忠故推恩而及嗣此梗槩也余在国史
　　兵制
　　夫万物皆有制不得其制则反为害也周之制失在诸侯大汉之制失在诸侯彊唐之制失在将怙国家之制失在兵骄何以言之三代以前爵有五等天子之田方千里公侯百里伯七十里子男五十里地小易制也力弱易使也周公始大其域广其封公侯五百里伯三百里子男百里周之诸侯矜大臣而不服非诸侯之罪也失在周公也汉封功臣王子弟犹以周制轻而地薄又增益之大者乃数千里少者亦三四十县汉之诸将恃彊而多反亦非诸侯之罪也失在髙祖也开元无事日久明皇好拓疆防宠幸邉臣宠髙而心汰故禄山叛自禄山叛天下兵革连年不戢肃宗代宗无长防逺驭不能以法律绳之反用姑息寛贷藩臣唐之将怙而好乱非将之罪也失在明皇肃宗代宗德宗也国家自太祖太宗亟用兵故赏赉厚焉天下既平兵革不用或老卧京师或饱食塞下或逸处郡邑或散居亭邮未尝荷一戈也而赏赉不削于太祖太宗亟用兵时复且有加焉谓国家无事而益贵我无功多赏我岂非惧我乎于是日益骄而不可少下兹非兵之罪也失在谋国家者也周汉诸侯之彊且大唐之将怙吾不复言之也国家之兵骄不为用如何使之不骄而且为用使之不骄而且为用急治之恐背我矣持日以久使之不知也持日以久使之骄少杀可矣骄少杀也持日又久使之不骄可矣不骄则可为用也然则如何为之而可也无他道也慎择主帅不时无功勿赉焉茍有猖獗叫呼摇动朝廷者尽孥戮之幸望之心息而觊觎之路絶有骄者则锄之自不敢骄矣无如明道半年四肆赦而寛纵之务商姑息而愈骄前年闻府州相贼杀去年闻魏害官吏今闻单父火辄夺兵甲故作兵制云
　　养説
　　古之养士也薄今之养士也厚噫养薄所以清其原养厚所以责其薄君子之于教也有心哉夫德厚而养从之则养居后焉养厚而德从之则养在先焉养之后与先皆要足于德而已矣易之颐曰贞吉观颐自求口实彖曰贞吉养正则吉也观颐观其所养也自求口实观其自养也夫养以要夫德所养正也德厚而养从自养吉也古之人厚不以薄而居其厚故养薄焉今之人薄不以厚则不能敦其薄故养厚焉而养之意深矣
　　记永康军老人説
　　永康老人为予説今三司副使工部郎中刘公随祥符中为永康判官受职之三日当躬谒诸祠辄遗去吾先圣且言先圣不在永康祀典从来旧矣公则首诣之至其庙庭诚湫隘芜秽复为邑人任惟翰从王中康请取其祠内地将作居舎公亲移文责其有司其移文曰国家覃敷文治钦奉圣师故曲阜旧堂近嵗亲临于诏跸成均行礼每年咸命于上公昨奉睿谟别加徽号是以申明列郡祗肃严祠洁牲牢玉帛之羞制笾豆簠簋之器当今庙貌虽设堂庑犹卑顾兹庭檐亦甚湫隘将欲增修廊庑敞辟闬闳必使人序有伦绘素无阙俾防夏之外摄齐尽列于师门服郑之徒配享咸遵于祀典则有内通函丈之地外连数仞之墙当仲由鼓瑟之门为封人请见之所傥容占侵俾出租课有伤善教之宏不便上下之体遂复度其地广其庙髙明显敞使蜀人知有圣人蜀人生西偏不得天地中正之气多信鬼巫妖诞之説有灌口祠其俗事之甚谨春秋常祀供设之盛所用万计则皆取编户人也然官为之聚敛盖公私受其利焉民苦是役过于急征暴敛公曰聪明正直之谓神彼果能神则是既聪明且正直也岂有聪明正直之神推剥万灵之肤血以为已奉哉果不能神又何祀焉遂止之永康旧无井頼而食之者遵江而已冬则江水冻涸人去永康城二十里就有水而取资焉其难也如此人以是饮食不时或生疾多死亦无以肥马牛畜鸡犬城中茍火发焚公帑害储粟如焦丘灭都何方得一勺水洒之永康尤以此为患公亦患之黙思所以水利有鱼山俯永康城山下出泉进则困险退则阂山未知所适公徒歩登山亲视之周览经时潜得其术引入永康城水于是足用民于是不乏愈汲愈生取之无竭当鱼山朽泉絶源水之利常歇不意至于千万世而无穷休也岷沱与马绮江合则成都与蜀江郡十三县皆被害时未相合者寻丈之地尔公独危之于是谋防之功未就公遭逐去公虽非罪逐去曾不自理犹以为成都与蜀郡十三县于公家之事为不了后倅成都卒就其功成都与蜀郡十三县遂无虞矣永康西与蕃夷接四海一统夷夏相通蕃人之趋永康市门日千数又道出西山郁盘峻极上见青天下临深渊夷夏同苦之则为开西山之路一旦巉岩险絶削为砥路往来行李安如坦途夷夏同受其福永康在国之西陲既僻且陋去声教甚逺其民不知有法度禁令之设大奸酋猾及豪强兼并之家任其制服奴使夺其土疆暴其妻妾莫敢与争亦不知有理所公治数月威德大布彊宗不复凌弱暴怯民或有跳出山谷中敢直入衙门趋防前号寃哭枉者自是豪人敛迹民得所养导江令出一人死罪入一人死罪公收入狱劾得其情本路转运使李士衡庇导江令为极力救之公不许卒正其罪国家尝大酺而永康屠羊豢豕之家尤苦其役盖官以峻刑急责而强取其利顷尝有输家既匮无以供上苛吏逼之至鬻爱女以偿者及是复酺公先言屠人出公帑钱平易之是年屠人乐输公初出帑中钱也有司执之以为不可公斥去独行后朝廷亦不问公来成都吏请于公愿闻其説公曰国家大酺布德泽流恺乐于万民反苦民以取充非圣君之意也拜服而去【永康肉五十斤向时官给二十五公给五十故人乐输】永康旧无城垒嵗修鹿角寨吏縁为奸民如被盗且多火灾公到自署访问民间利一切仓廪营舎悉使树杨如栉比焉树长枝叶相蔽一以御火一以为塞故永康至今赖之寒食所司科民具秋千公科民砍官山木为之一日公出城见双树俱髙五六十尺其枝干修直甚可爱公赏之移时徐有叟拜于树下且曰此树年年为人择为秋千木老夫则以数十缗钱赎之计已输钱百余缗矣独今年获免公忤李士衡防诬以不练事邉人不安逐去公既去本路转运使与提防刑狱相次按俗至永康有蕃人数千跳出市中持马辔不得行且大呼曰我刘父何处去也还我刘父则已勉慰之方肯去本路具以闻公事得洗旧是蕃人嵗来永康市马永康人辄欺之公到待之以信复为开西山路故蕃人懐之云老人语未既泪垂垂下鲁国石介闻是説起而舞曰夫严先配庙尊圣人也斥灌口祠禁淫祀也凿山通井设防栏江利万世也去猾奸勇也绥鳏独义也辨枉狱明也拒豪势强也安屠人息秋千树杨开路可谓公家之利知无不为噫蕃人性犷猂难服顽梗不化公能懐之公之道用于天下宜更何如也永康之政老人之説不敢坠他日送于史官是説请书循吏传首
　　赵延嗣传
　　今三司副使工部郎中刘公随常称赵邻防舎人死遗三孤女一老乳母而已内无兄弟以御其侮外无期功之亲女稚弱衣服饮食须人何怙何恃不以冻馁死则为强梁暴之矣有赵延嗣者仆于舎人顾是诸孤义不可去竭力庇养之舎人死无一区宅一防田延嗣为营衣食之资身为负担霑体涂足不避寒暑如是凡数十年如一日未尝少有懈倦之色事三孤女如舎人生时孤女自幼至长使其女与同处女之院延嗣未尝至其门女皆适人延嗣终不识其面初寓于宋三女俱长延嗣晨起白堂前将西走京师赵氏始不知谓舎去皆哭延嗣以女长未婚将访舎人之旧求所以嫁至京师见朱翰林白杨侍郎徽之因发声哭哭止具道赵氏之孤且言长将嫁二公惊媿谢曰吾不及汝吾被儒衣冠读诵六经学慕古人况与舎人交舎人之孤吾等不能恤汝能养之吾不及汝不及汝逺矣二公因为迎入京师与宅居之徐相与求良士为壻长配枢宻直学士戚公纶犹子职方郎中维之子太庙斋郎舜卿次并适屯田贠外郎张君文鼎之子乡贡进士季伦三女皆于归延嗣始去赵氏门延嗣可以谓之贤仆夫矣石介曰若然则延嗣有古君子之行古烈士之操古仁人之心岂特仆夫之贤天下之贤也昔在汉有为翟公之客者翟公免客皆去延嗣独不去复为养其孤虽去千载客视延嗣亦当羞于地下矣鲁有顔叔子者尝独居一室中夜暴风雨邻家女投叔子使执烛达晓以免其嫌后人称其贤延嗣亲养三孤女长且适人终不识其面其节岂下叔子哉唐韩吏部凡嫁内外及朋友孤子若而人天下服其义延嗣嫁赵氏三女无少吏部者意翟公之客皆当时士大夫视延嗣逺不及也叔子鲁贤者吏部唐大儒延嗣为贱仆夫其风操凛焉其行义卓焉与顔侔韩并延嗣可谓仆名而儒行者矣吁仆名儒行见之延嗣夫儒名而仆行者或有其人焉得毋愧于延嗣哉延嗣所为如此有可以励天下因传之云延嗣以令终











　　徂徕集巻九
　　钦定四库全书
　　徂徕集巻十　　　　　　　宋　石介　撰论
　　汉论上
　　噫嘻王道其駮于汉乎汤革夏改正朔易服色以顺天命而已其余尽循禹之道周革商改正朔易服色以顺天命而已其余尽循汤之道汉革秦不能尽循周之道王道于斯駮焉夫井田三王之法也什一三王之制也封建三王之治也乡射三王之礼也学校三王之教也度量以齐衣服以章宫室以等三王之训也三王市防而不税关讥而不征林麓川泽以时入而不禁用民之力岁不过三日五十者养于乡六十者养于国七十者养于学孤寡鳏独皆有常饩周衰王道息秦并天下遂尽灭三王之道汉革秦之祚已矣不能革秦之弊犹袭秦之政而井田卒不用也什一卒不行也乡射卒不举也学校卒不兴也度量卒不齐也衣服卒不章也宫室卒不等也市防而税关讥而征林麓川泽不以时而入用民之力无日五十六十七十者不养孤寡鳏独无常饩三王之道不复非秦之罪也汉之罪也桀灭夏道汤亦受命克承禹烈故夏之民归于汤不见桀之政而见汤之政秦灭周道汉亦受命不袭周之政而沿秦之弊立汉之政故秦之民归于汉见汉之政而不见周之政盖以汉之礼乐易三王之礼乐也以汉之制度易三王之制度也以汉之爵赏易三王之爵赏也以汉之法律易三王之法律也以汉之政令易三王之政令也噫顺天应人以仁易暴以治易乱三王之举也其始何如此其盛哉其终何如此其卑哉三王大中之道置而不行区区袭秦之余立汉之法可惜矣
　　汉论中
　　或曰汉改三王之道作之者其谁欤曰曹参陆贾叔孙通之罪也汉髙祖以干戈而定天下陆贾曰陛下马上得之不可马上治之于是贾着秦所以失天下及古今成败之故名新语十二篇每奏一篇帝辄称善髙祖已平天下羣臣饮争功或妄呼防剑击柱上患之叔孙通乃与弟子百余人杂采古礼与秦仪以为汉仪帝用之曰今日知为皇帝之贵也汉髙祖豁达大度聪明圣神温恭濬哲英威睿武其资材固不下禹汤与文武道之使为帝则帝矣使为王则王矣方平定祸乱思为汉家改正朔定礼乐立制度明文章施道德张教化一风俗兴太平以垂于万世贾若能逺举皇帝之道致于人君施于国家布于天下通若能纯用三王之礼施于朝廷通于政教传于后世以髙皇帝之材而不能行之乎龊龊进夫当时之近务王霸之猥略贵乎易行孜孜举夫近世之野礼亡秦之杂仪求夫疾效使髙祖上视汤武有慙德汉家比踪三王为不侔可惜也哉初萧何为相天下未甚乂而死曹参代之参以为萧何之规当守之勿失日饮醇酒寛纵不治事虽复惠帝求治参不能竭才辅之直以髙祖之初定祸乱萧何之草创律令民仅出涂炭为已太平国仅成法式为已大备当髙祖之既平祸乱萧何之既定律令惠帝之方求治参能竭伊尹致君如尧舜之心周公辅成王致太平之道以事惠帝制度之未修者修之教化之未格者格之文章之未备者备之礼律之未明者明之刑政之未和者和之尽循三王之道而行之贾与通既施之于前参复行之于后汉岂有不及三王之治乎故曰陆贾叔孙通曹参之罪也
　　汉论下
　　或曰时有浇淳道有升降当汉之时固不同三代之时也尽行三王之道可乎曰时有浇淳非谓后之时不淳于昔之时也道有升降非谓今之道皆降于古之道也夫时有治乱道在圣人非有先后耳桀纣兴则民性暴汤武兴则民性善汤之时固在桀之后武之时固纣之后也而汤武之时岂有不淳于桀纣之时其道亦已降其民亦已难教乎时治则淳时乱则浇非时有浇淳也圣人存则道从而隆圣人亡则道从而降非道有升降也民厌周久矣苦秦甚矣秦之政槛穽也民得出槛穽也虽使之从三王之政非如槛穽之深闭可畏也既得出槛穽而得适非槛穽人皆乐焉从之也况使从三王大中之道跻于泰然安乐乎当髙祖提秦之民于千万丈不测深渊中置之于平地若示之以三王之政革之以三王之化鼓之以三王之号令明之以三王之律度民有不肯从之乃曰不如在千万文不测深渊中之乐耶吾未之信也当乎天下初定也民未有富兼地民未有强凌弱民未有众吞寡民未有大并小因定之经界因为之井田民有争乎国未有巡行之费国未有兵众之动国未有土木之耗因为之什一之法因立之中正之道国阙用乎封建以域之乡射以仁之庠序以教之养老以厚之秦之民不为汉之民为三王之民也民不见汉之政见三王之政也伊尹俾其君不及尧舜其心媿耻若挞于市汤去尧舜数百年矣而又承桀之大乱其时固亦浇漓矣且能以尧舜之道事其君使其君如尧舜曹参陆贾叔孙通乃独不能以三王之道事于汉使汉不及三王诚可罪也或曰汉之辅政者前有萧张中有平勃后有霍光魏相公孙博阳侯韦贤父子而独责于贾与通暨曹相国不亦偏乎曰易之革曰天地革而四时成汤武革命顺乎天而应乎人君子以治厯明时鼎曰君子以正位凝命当髙祖定天下乃革故鼎新之日也曹参陆贾叔孙通正当君子以治厯明时正位凝命之际也防其时乘其际不能创制度明律令以垂万世法适当其罪也至于后世法令已定矣条章已着矣制度已行矣朝廷循之已成熟矣百姓信之已惯习矣而遽更之得无乱乎富者已连田兼地矣强已凌弱矣众已吞寡矣大已并小矣而遽正之以经界居之以井田民肯从乎后嗣奢纵日作土木不息内畜嫔侍外躭畋逰殚天下之财疲天下之力犹供亿不足而遽行中正之道取什一之赋罢关市开山泽国其不乏乎故晁错请削国地而被诛仲舒请限民田而不用霍光魏相公孙韦贤愽阳侯虽有其才岂复能为汉家革制度乎适不当其时也故吾罪曹参陆贾叔孙通也
　　中国论
　　夫天处乎上地处乎下居天地之中者曰中国居天地之偏者曰四夷四夷外也中国内也天地为之平内外所以限也夫中国者君臣所自立也礼乐所自作也衣冠所自出也冠昏祭祀所自用也缞麻丧泣所自制也果蓏菜茹所自殖也稻麻黍稷所自有也东方曰夷被发文身有不火食者矣南方曰蛮雕题交趾有不火食者西方曰戎被发衣皮有不粒食者北方曰狄毛衣穴居有不粒食者其俗皆自安也相易则乱仰观于天则二十八舎在焉俯察于地则九州分野在焉中观于人则君臣父子夫妇兄弟賔客朋友之位在焉非二十八舎九州分野之内非君臣父子夫妇兄弟宾客朋友之位皆外裔也二十八舎之外干乎二十八舎之内是乱天常也九州分野之外入乎九州分野之内是易地理也非君臣父子夫妇兄弟宾客朋友之位是悖人道也茍天常乱于上地理易于下人道悖于中国不为中国矣闻乃有巨人名曰佛自西来入我中国有厐眉曰耼自胡来入我中国各以其人易中国之人以其道易中国之道以其俗易中国之俗以其书易中国之书以其教易中国之教以其居庐易中国之居庐以其礼乐易中国之礼乐以其文章易中国之文章以其衣服易中国之衣服以其饮食易中国之饮食以其祭祀易中国之祭祀虽然中国人犹未肯乐焉而从之也其佛者乃説曰天有堂地有狱从我防则升天堂矣否则挤地狱其老亦説曰我长生之道不死之乐从我防则长生矣否则夭死且又有为耒耜以使人农也为诗书以使人士也为器材以使人工也为货币以使人商也臣拜乎君弟事乎兄幼顺乎长冠以束乎发带以绳乎腰履以覊乎足妻子以待养宾师以须乎奉缞麻丧泣之制使人为哀禋祀祭享之位使人为孝尔之劳也如是我皆无是之苦于是人或惧之或悦之始有从之者既从之也人则曰莫尊乎君与之抗礼无兄以事也无长以从也无妻子以养也无宾师以奉也无发以束也无带以绳也无缞麻丧泣以为哀也无禋祀祭享以为孝也中国所为士与农工与商者我皆坐而衣食之我贵也如此故其人欢然而去之也靡然而趋之也噫今不离此而去彼背中国而趋佛老者防人或曰如此将为之奈何曰各人其人各俗其俗各教其教各礼其礼各衣服其衣服各居庐其居庐四夷处四夷中国处中国各不相乱如斯而已矣则中国中国也四夷四夷也




　　徂徕集巻十
　　钦定四库全书
　　徂徕集巻十一　　　　　　宋　石介　撰论
　　季札论
　　夫殣一身以存万代君臣上下之分者夷齐也墟一国以存万代父子兄弟之亲者季札也噫夷齐非茍义也札非茍让也以夷齐之明且智岂不知纣之不仁涂炭天下武王顺乎天而应乎人以至仁而伐至不仁提民涂炭中至于安乐泰然也盖以谓尧禅舜舜禅禹禹传子天下之大公也而舜贤也禹贤也啓贤也尧舜之禅让禹之传嗣皆与贤也可以法汤伐桀武伐纣虽天下之大义而桀纣君也汤武臣也以臣伐其君不可以训顷尧舜禹皆传乎贤而汤始以兵伐桀汤既以臣伐桀而自为君武王又以臣伐纣而自为君且大惧后世不知有尧舜禹之以大公之命而传乎贤但知汤武之以大义伐桀纣而将有假大义之名戕贼簒弑其君者故谏于马前死于首阳噫夷齐非茍义也存万代君臣上下之分也以季札之明且智岂不知吴国以季子则存以诸樊则亡岂不以能保其先人之国则为孝覆絶其先人之祀则为不孝盖以谓父与子天下之大亲也兄与弟天下之大伦也周室既衰王政絶矣天子争立诸侯簒夺弟杀其兄子杀其父无国无之且大惧后世不知有父子之亲兄弟之爱皆以为子得以簒其父弟得以夺其兄则亲爱灭矣故托以子臧让于诸樊噫季札非茍让也存万代父子兄弟之亲也且非夷齐则后世弑君接踵矣非季札则后世杀父继踵矣独孤及作季札论云云者岂知季札之所存也吁及徒知废先君之命非孝灭其国不仁独不知奉先君以为孝孝之末也全一国以为仁仁之小矣与其奉先君已没之命孰若存先王大中之教与其全一国将坠之绪孰若救万世簒弑之祸呜呼季札之意逺哉及岂知之也故孔子称伯夷叔齐曰古之贤人也谓季札曰吴之习礼者也
　　伊吕论
　　人称之曰伊吕以其道相近心相合功相同也余以为伊吕之功则同其道与心则有异者其君无道其国将必亡于畎亩之中不以其君无道而遂忘其君不以其国将必亡而遂弃其国五往就之见其君进其説欲其君之克念兾其国之不亡使禹不泯祀者伊尹之心也其君无道其国将必亡遂弃其国不往就之见其君进其説晏安坐于磻溪之中忍其君不道俟其国将亡者吕望之心也然伊尹卒不得见听桀卒不能知善夏卒不能复存终归于汤而放桀灭夏先就其君而君不从不忍其民之涂炭然后归汤得君子去就之道矣向若桀能纳伊尹之谋克念作圣夏之祀未殄矣望之心曷尝及于此乎君暴虐于上民涂炭于下国之祀日且坠矣不一起往説其君救其民存其国祀直以归于文王佐武伐纣灭商不一就见其君进其説安知其君之不受其説之不行直弃絶之望之心不如伊尹之心望之道不若伊尹之道万分之一纣有悔乱改过之心以望为太公黜其恶政而从于善汤之社未迁矣惜乎望之不一往也
　　忧勤非损寿论
　　文王世子郑康成注曰文王以忧勤损寿武王以安乐延年余谓忧勤所以延年非损寿也安乐所以损寿非延年也若曰忧勤损寿则自尧舜禹汤皆忧且勤四凶在朝丹朱不肖尧不忧乎亲睦九族平章百姓钦若昊天歴象日月星辰分命羲和平秩四时尧不勤乎尧寿一百二十嵗矣父顽母嚚象傲舜不忧乎耕于歴山陶于河滨渔于雷泽慎徽五典时叙百揆考七政类上帝禋六宗廵四岳舜不勤乎舜寿一百有一十嵗矣洪水九年父鲧殛死禹不忧乎乗四载随山刋木栉风沐雨劳身焦思启呱呱而泣过门不入禹不勤乎禹寿百嵗夏桀敷虐万方罹其荼毒汤不忧乎东征西夷怨南征北狄怨自葛凡十一征而天下服既即位旱七年则剪爪以为牺牲汤不勤乎汤寿百嵗周公作无逸亦曰中宗髙宗祖甲不敢荒宁中宗享国七十有五年髙宗享国五十有九年祖甲享国三十有三年自时厥后立王生则逸不知稼穑之艰难不闻小人之劳惟耽乐之从亦防或克寿或十年或七八年或五六年或四三年是知忧勤延年安乐损寿明矣康成以为文王以忧勤损夀且文王享年九十有七所不至禹汤者三嵗岂为损夀乎又谓武王以安乐延年且武王继父之事受天之命顺人之心与八百诸侯同伐纣以生万民以启天下天下有一夫横行武王则羞为安乐乎康成之妄也如此夫忧勤天下者圣人之心安乐一身者匹夫之情也心忧乎天下则骄奢淫佚邪乱非僻之志无自入也骄奢淫佚邪乱非僻之志无自入则性情安而血气盈性情安血气盈则夀命固矣乐在乎一身则骄奢淫佚邪乱非僻之志有自入矣骄奢淫佚邪乱非僻之志入则性情乱而血气耗性情乱血气耗则夀命夭矣呜呼如康成之言其害深矣后世人君以为安乐延年也则盘于逰畋躭于逸乐湎于酒淫于色连宵奏钟鼓日宴不视朝曰安乐可以延年以为忧勤损夀也则怠于庶政弛于万几天下将乱而不之忧生民甚苦而不之顾朝廷隳壊而不之省宗社覆亡而不之虑曰忧勤惧其损夀东汉而下至于魏晋梁隋唐五代其人君皆躭于逸乐荒于酒色败德失度倾国丧家夀命不长享国不永者康成之罪也康成之言其害深矣
　　牛僧孺论
　　唐文宗皇帝既承父兄奢弊之余而践阼孜孜政道有意贞观开元之治一日延英对宰相曰天下何由太平卿等有意如此乎宰相僧孺对曰臣等待罪辅弼无能康济然臣思太平亦无象今四夷不至交侵百姓不至流散上无淫虐下无怨讟私室无强家公议无壅滞虽未及至理亦谓小康陛下若别求太平非臣等所及退至中书谓同列曰吾辈为宰相天子责成如是安可久处兹地乎旬日间三上章请退悖哉僧孺之不忠也伊尹耻致其君不及尧舜魏文公愿为臯防夫汤与太宗又岂本有尧舜之资伊尹魏文公致之遂如尧舜焉吾观文宗夙夜勤治身履恭俭英智聪睿有圣人之资僧孺若以尧舜之道辅之必为尧舜矣若以帝王之道语之必能行帝王之道矣凡人臣以道事君竭已之才以致于君惟恐君不能行尽已之道竭已之才以致于君君不能行犹昼夜孜孜夙夜勉勉左辅右弼庶防行之僧孺何尝以尧舜之道语其君文宗何尝有闻道而不能行者而僧孺遽止僧孺不忠也且君可以为开元之君也则以开元之政启之君既能为开元之政也则以贞观之政啓之君既能为贞观之政也则以三王之政啓之君既能为三王之政也则以五帝之道啓之君既能行五帝之道也则以三皇之道啓之然后致其君卓然在于羲轩之上跻其民沛然纳乎仁夀之域此不为盛乎直指大和之间谓之太平可嗟矣夫唐自天寳以后藩臣倔强不顺中官骄悖挠权至文宗承穆宗敬宗之后履长庆寳厯之乱四海奢弊彛伦攸斁万防隳旷庶政不缉当是时中官王守澄用事佥人得进幽州军乱方逐其帅成都失守复陷于蛮而又奸党横行申锡遭构兴元兵乱李济被害疾疫相仍民罹夭殇水旱仍臻年嵗凶歉而僧孺谓四夷不至交侵百姓不至流散上无淫虐下无怨讟私室无强家公议无壅滞不亦面欺其君乎复且怨君责成于已辄旬日三上章求退其悖亦甚矣大臣之礼固如是乎噫其后郑注干政李训乱国邪谋得行狂狡并进大和之治不及贞观开元之太平过在僧孺也惜乎文宗有君而无臣矣悲夫
　　周公论
　　或问曰周公相成王制礼作乐一饭三吐哺一沐三握髪起以待士何汲汲也如此沐与饭且不暇舜相尧禹相舜益相禹伊尹相汤傅説相髙宗皆不如周公之勤且劳也岂周公之德不及舜禹益伊尹傅説乎曰周公不得不然也尧圣人也舜圣人也髙宗圣人也舜禹伊尹傅説勤且劳复何为哉周公则不得不然也成王孺子也方在襁褓之中知成王果圣人耶且后稷公刘古公王季文王武王积千余年以得天下武王死成王幼弱武王以后稷公刘古公王季文王之天下及成王以托周公周公受武王之托负天下之重茍成王不似坠覆其业则是后稷公刘古公王季文王武王之天下周公失之也周公岂得不勤且劳乎又何暇乎沐且饭也周公之不如舜禹益与伊尹傅説所相君所逢时异也孰谓周公之德不及耶噫予观周公相成王之心至矣成王尝刻桐叶以为珪戱言遂以国封唐叔周公相成王之心也至矣成王为戱言以国封人成王复敢戯乎戯且不敢敢荒宁乎敢逸豫乎敢侮敖乎敢惑乱不道乎敢骄淫无礼乎周公相成王之心也至矣唐栁宗元以为唐叔小弱弟不当封周公成其不中之戯以地与人以小弱弟为之主其得为圣乎不达周公之心也已
　　王爵论
　　古者圣人之立制也爵禄有差衣服有章车旗有数宫室有度上不可以偪下下不可以拟上所以防夫僣夺而塞贪乱也三代天子称王已夏曰禹王商曰汤王周曰武王成王康王西伯犹追諡为文王三代诸侯无称王者崇亲勲强根本莫大于周公也太公也皆不封王晋郑曹卫陈蔡七十余国其爵公侯伯子男而已亦无称王者周衰诸侯骄侈吴与楚始僣而称王然为圣人夷之称曰人称曰子亦不称为王周益下削诸侯皆自称为王斯盖衰微之世臣强君弱窃号为王也汉兴袭亡秦之弊丧三代之制髙祖初王而自称曰皇帝功臣子弟或封为王故有齐王有吴王有楚王有韩王有梁王有荆王有代王有燕王有淮南王有胶东王有胶西王有济南王有菑川王有衡山王皆称王者之号行王者之礼衣服制度非典宫室窃拟于王于是僣夺之心生而贪乱之志萌故吴楚七国连兵称反韩彭卢相继叛乱大者族小者诛功臣子弟罕有全者由亡古之制也由上诱之为乱也孔子曰必也正名乎名者爵也器者车服也惟名与器不可假人小人乗王者之号易曰负且乘致冦至后世宗室相杀伐诸侯争乱不能胜止可哀也
　　隂德论
　　夫天辟乎上地辟乎下君辟乎中天地人异位而同治也天地之治曰祸福君之治曰刑赏其出一也皆随其善恶而散布之善斯赏恶斯刑是谓顺天地天地顺而风雨和百谷嘉恶斯赏善斯刑是谓逆天地天地逆而隂阳乖四时悖三才之道不相离其应如影响祸福刑赏岂异出乎夫人不达天地君之治昧祸福刑赏之所出行君威命执君刑柄发号布令代君诛赏而硁硁焉守小慈蹈小仁不肯去一奸人刑一有罪皆曰存隂德其大防谓不杀一人不伤一物则天地神明之所福也茍不以已之喜怒杀伤虽多天地神明福之矣茍不以天下之喜怒而害一人损一物天地神明固祸之矣且天地能覆载而不能明示祸福于人树之以君假其刑赏以明善恶人君能刑赏而不能亲行黜陟于下任之以臣假其威权以进退贪良良者进之君赏之也天福之也奚其德哉贪者退之君刑之也天祸之也奚其仇哉以进退于人谓德仇在已乎欺天而无君也州方千里牧非其人千里受弊邑方百里宰非其人百里受弊使一牧一宰有罪而罹其诛孰多千里百里无其辜而受其弊是仁一牧宰而不仁于千里百里也暴我鳏寡虐我惸独天地君所欲除而存之违天地君也违天地君而曰存隂德祸斯及矣白额虎暴而害物周处杀之而获福两头蛇见而人死叔敖斩之而得报尸而官涂而民其害岂特白额虎两头蛇之比也而能除之隂德隆隆而无穷矣
　　水旱责三公论
　　汉以水旱责三公后世论者两出一以为三公燮理隂阳之官也责是一以为水旱系乎君不当责三公予谓二者皆有偏也责三公则君怠责君则相怠夫君者天下之治无不统主其大者天地隂阳也在尧则曰钦若昊天厯象日月星辰在舜则曰璇玑玉衡以齐七政人君统治天地隂阳者也三公佐人君以燮理天地隂阳之道与政通政道序则隂阳之道序政道忒则隂阳之道忒天地隂阳序而风雨时天地隂阳忒而风雨不时若然三公与君同体也政道得风雨时君三公同享其利政道失风雨差君三公同当其责以水旱责三公不专于三公也天谴于君君惟当惕惧脩德改行厉善以答天谴君责三公则有罢免者若水旱君则罪已三公则免官不能逃其责也彼责专三公三公佐君以燮理天地隂阳者也佐者且得罪君可坐视灾谴晏然安乐曰彼三公之责也吾何与焉是引君于荒且怠矣彼责专于君三公佐君燮理天地隂阳者也君则惕惧不敢安宁三公乃申申庙堂饱食宴坐曰彼君之责也我何与焉是接臣于骄且慢矣荒与怠政疵疠也骄与慢国殃灾也若是水旱君则罪已三公则免予之説长













　　徂徕集巻十一
　　钦定四库全书
　　徂徕集巻十二　　　　　　宋　石介　撰书
　　上范中丞书
　　五月九日郓州观察推官将仕郎试秘书省校书郎石介闻新除中执法乗疾置趣归阙且过于郓走遣仆夫持书数幅见长旄大斾至则以书跪于马前而宣其书中言曰今天子命河阳旧相李公入平章中书事命青州牧天章阁待制范公为御史中丞四海之望洽矣三灵之心协矣人主聪明一朝独运于万几之上冲然发乎宸虑既已于四月十七日天子宪法行革近朝敝政七条事又于二十一日罢八御药官思扫除頽风一新庶政乾坤上下日月寰海莫不清润乃躬引忠鲠亮直恢闳博达之士一立于岩廊以和天下之政令一领于中司以持天下之纪纲夫岩廊之上政令所出政令一不善则天下无政令矣中司之任纪纲所在纪纲一不正则天下无纪纲矣内外官府百余局惟中书宪台为天子腹心耳目为朝廷总领为天下都防国家官人千数贠宰相中丞执天子宪法行天子诰命布天子教化故天子特重其任周礼有太宰小宰太宰则今之宰相也小宰则今之中丞也居黄扉青坐而论道绛服白简防常专席盖以严其地也尊其人也示臣寮不得而并也众人不得而为也惟主上英智神武睿略雄防能内修其徳外取贤杰以自辅相惟相国耆德宿望忠诚正气能耐久不变终升大辅惟中丞大节直道危言敢谏能守正不挠自结明主简在帝心符于物望人神上下胥相协庆穷天之垠合亿万口并亿万心如一心如一口无一人异辞者初成命出士走诸朝吏走诸府商走诸市农夫走诸野皓白之老三尺之童鼓舞欢欣腾跃道路曰天地久不序隂阳久不和风雨久不时寒暑久不节其待吾天子吾相国吾中丞而调乎淫靡蠧人文佛老害正教兴作夺农时土木耗民财其待吾天子吾相国吾中丞而救乎刺史多轻授县令多非人良直多泥埋奸赃多旌擢其待吾天子吾相国吾中丞而辟乎中贵人党盛千余年口含天宪手握王爵出入内外权倾四海天子之命不出于轩墀之上而出于房闼天下之政不出于廊庙之间而在于阉寺其待吾天子吾相国吾中丞而禁乎嵗旱久不雨螟虫久为灾天下民阻饥而且将死其待吾天子吾相国吾中丞而食乎鳏寡惸独不能自养者怯懦困穷不能自存者闻之曰我其为吾天子吾相国吾中丞所生乎穷海之隅荒山之徼覆盆之下日月有不照临者闻之曰我其为吾天子吾相国吾中丞所提乎天子之明之圣拟于尧舜侔于禹汤过于文武相国中丞之功之德格于皇天被于四海暨于草木虫鱼故能感于人心懐于民情壮伟哉以相国中丞同德协心左右成圣天子天下太平可延颈翘首而待也唐太宗得房魏明皇得姚宋故李唐十八世三百年独贞观开元为太平以我圣天子亦唐太宗明皇也以相国中丞亦太宗之房魏明皇之姚宋也岂知明道不为贞观开元乎阁下无曰吾位为中丞致太平宰相之事阁下虽则中丞天子之任阁下也以宰相天下之待阁下也其以中丞行宰相之事乎况天子注意天下属心践登公槐正位岩庙在旦暮矣惟相国中丞为天子为天下致太平焉且夫圣人乗运运乗气天地间有正气有邪气圣人生乗天地正气则为真运气正天地万物无不正者矣故其君为明君臣为贤臣民为良民百物无札瘥夭殇隂阳顺序风雨时降昆虫草木各遂其生植不有变怪盖至正之气行于天地间东西南北中央上下无容发隙妖孽惑邪之气无自入矣自毛发之隙容邪气干之正不纯一矣故运气正必有圣人乗之而王圣人必有贤人起焉而辅黄帝之六相唐尧之舜禹有虞之十六相汤之伊尹仲虺髙宗之傅説文王之太公闳夭成王之周公召公汉祖之萧曹光武之耿邓唐太宗之房魏明皇之姚宋宪宗之裴度皆应期运而生也易曰同声相应同气相求水流湿火就燥云从龙风从虎圣人作而万物覩言各从其类今天子乗正气而王今相国今中丞逢真运而生圣贤符合千载旦暮在此时也惟相国不以十三四年间取华涂显仕充其素量直以得真主逢真运如舜禹十六相佐唐虞伊尹傅説之佐汤髙宗太公闳夭周公召公之佐文武成王房魏姚宋裴度之佐太宗明皇宪宗俾我圣天子六五帝而四三王太平之基丕丕与髙天厚地而比崇永三灵之心四海之望也文中子曰君子之于帝制并心一气而得也倾耳而听拭目而视太康之始书同文车同轨君子曰帝制可作矣而不克振太熈之后而君子息心焉今区域混一文轸遐暨圣天子春秋鼎盛盛德日新天下倾耳拭目日以待尧舜之治斯亦帝制可作之时也相国中丞当竭王佐之才罄忠臣之节以副人主急太平之意符天下倾耳拭目之望无如太康之际帝制遂不克振使天下君子息心耳介生二十九年在贫贱寒馁中胸臆郁不得舒散一旦见圣人龙行雷动于六合之上贤臣跃起云防耳目如豁聋瞽心意如祛积滞踊跃奋悚不能制其喜以笔墨写胸中事布之于旌麾下摈焉纳焉惟命不宣介顿首
　　上郭殿院书
　　百拜献书于殿院执事天圣末太后出闺闼坐轩墀上手握天下柄恩威刑赏自已出宰相百官重足屏息不敢动充贠备位而已恩厚宗属禄赏过差惟器与名假于厮役非勲非德浊乱品流宰相不能复持其纲纪辄以太祖太宗真宗三世之成宪弛之宪台四御史举其职曰天下纲纪既不在宰相堂则当在吾府宰相既弛之吾属又不能持之赏罚其谁明名器其谁正天下其谁属朝廷其谁倚我太祖太宗真宗之垂法遂隳矣乃削牍公车请于上前言直意切触龙逆鳞宫中赫然震怒廹责逐出以暴露其过天下想望四御史风采颂叹四御史声烈而歌舞之曰以直道进复以直道退得所退矣今年四月一日皇帝始亲决万机革故鼎新万物皆覩干行雷动六合声闻既已革近朝弊政七条事又罢八御药官思与天下洁濯洗然清明端正治本建隆皇极以河阳旧相李公先朝元老四海具瞻乃召归中书执政事又以青州牧天章阁范公忠亮骨鲠本朝名臣乃引入御史府为中丞以河北转运使李公刚简直烈周行正人乃延登御史府知杂以陈州同判范仲淹敢言极諌缙绅端士乃擢在諌署为诤臣又还四御史以起废滞以旌良直太平之政赫然以新三王之风延颈可待天下复想望四御史风采叹颂四御史声烈而歌舞之曰以直道退复以直道进得所进矣惟四御史天资忠直魁闳伟杰之气应时运而生当太后朝能烈烈持纲纪为国家尽死节摈斥千里外顿挫摧辱防至死而曾不避信忠诚亮节贯白日矣今人主聪明神圣英威睿武增諌贠广言路黜佥人用壮士任人不疑听纳如流谏者不惧言者无罪传曰邦有道则危言危行御史今得其时也朝廷复有遗有阙待他人补之乎待他人拾之乎补之不尽其责他人乎尽在于御史矣夫百錬不耗良金也千里不跌良骥也夷险不改其操穷达不易其行真贤人也诗曰靡不有初鲜克有终唐相元微之初拜左拾遗即日献教本书数月间上封事六七授监察御史劾奏东帅违诏过赋数百万又奏涂山甫等八十余家寃事东诸侯不奉法东御史府不治事命分台董之时有河南尹房式坐罪稙举劾之监军使死其柩乗传入邮邮吏不敢诘内园擅械系人逾年台府不得知飞龙使匿赵氏亡命奴为养子主不敢言浙右帅封杖杖安吉令至死子不敢诉稹或奏或劾或移皆举正之声名揭然耸动内外风望凛凛天下延想既为权臣所挤黜江陵徙通判移越州凡八九年复归朝忠骨轥为佞气正色揉为防容乃变节从权附势以媒身事虽得进用始龌龊自保卒不能复见嘉谟立竒节以禆国家君子鄙之史臣讥之万世之下为后人贱其得防何其失防何御史其初既蹈元之躅其终无蹑元之迹君子曰不欺闇室又曰十目所视十手所指今天下倾耳拭目以观御史之举朝廷之上一言出一善布天下闻之天下见之一言失一善废天下伺之天下窥之其欺岂特闇室也其视其指岂特十目十手也惟御史能有其初能有其终社稷幸甚四海幸甚不宣介顿首
　　上赵先生书
　　谨上书先生足下介间居尝读唐文粹及昌黎集观其述作炳然有三代两汉遗风殊不类今之文曰诗赋者曰碑颂者曰铭賛者或序记或书箴必本于教化仁义根于礼乐刑政而后为之辞大者驱引帝王之道施于国家及于人民以佐神灵以浸虫鱼次者正百度叙百官和隂阳平四时以舒畅元化缉安四方今之为文其主者不过句读妍巧对偶的当而已极美者不过事实繁多声律调谐而已雕锼篆刻伤其本浮华縁饰丧其真于教化仁义礼乐刑政则缺然无髣髴者易曰文明以正观乎人文化成天下春秋传曰经纬天地曰文尧则曰钦明文思禹则曰文命敷于四海周则曰郁郁乎文哉汉则曰文章尔雅训辞深厚今之文何其衰乎去唐百余年其间文人计以千数而斯文寂寥缺壊久而不振者非今之人尽不贤于唐之人尽不能为唐之文也盖其弊由于朝廷敦好时俗习尚渍染积渐非一朝一夕也不有大贤奋袂于其间崛然而起将无革者乎唐之初承陈隋剥乱之后余人薄俗尚染齐梁流风文体卑弱气质丛脞犹未足以鼓舞万物声明六合逮章武皇帝负羲轩之姿懐唐虞之材卓然起立于轩墀之上武功战定四海内政刮疵剔瑕乾清坤宁以文德化成天下惊潜烛幽雷动日烜韩吏部愈应期防而生学独去常俗直以古道在已乃以空桑云和数百年希濶冺灭已亡之曲独唱于万千人间众人耳惯所听唯郑卫惉懘之声忽然闻其太古之上无为之世雅颂正始之音恍惚茫昧如丧聪如失明有骇而亟走者有陋而窃笑者有怒而大骂者丛聚嘲噪万口应答声无穷休爱而喜前而听随而和者唯栁宗元皇甫湜李翺李观李汉孟郊张籍元稹白乐天辈数十子而已吏部志复古道奋不顾死虽摈斥摧毁日百千端曾不少改所守数十子亦皆协賛附防能穷精毕力効吏部之所为故以一吏部数十子力能胜万百千人之众能起三数百年之弊唐之文章所以坦然明白揭如日月浑浑灏灏浸如江海同于三代驾于两汉者吏部与数十子之力也今天子继明守成道德髙厚功业巍然直与唐并今卿士大夫垂绅曵组森森布列行义超然直与唐比独斯文邈乎不可视于唐居上者防画语言组织章句如彼画工不知绘事后素以为质但夸其藻火之明丹漆之多如彼追师不知良玉不琢以为美但夸其雕刻之工文理之缛载毫囊笔穷山刋木模刻其文字布于天下以为后进式后进耳所习闻声名赫奕位望显盛者惟是不知前人有孟轲扬雄董仲舒司马相如贾谊韩吏部栁宗元之才之雄也目所常见制作淫丽文辞侈靡者唯是不知前世有三代两汉钜唐之文之懿也父训其子兄教其弟童而朱研其口长而组绣于手天下靡然向风寖以成俗吁无变之者有以待先生也如唐之弊变之待吏部也继唐之文章绍吏部之至雄先生无与让先生识与天地相际接学臻古今蕴奥名节德范人伦师表所谓有臯防之才伊吕之志周公之道轲雄之文施之于一国之间和风仁声油然其洽矣施之于廊庙之上皇猷帝功卓然其成矣而命与才戾四十始登一第仕才得上农夫之禄料不能得居庙堂之上调燮元化訏谟百度尧舜其君仁夀其民也天岂虚生先生于世哉传曰五百年一贤人生孔子至孟子孟子至扬子扬子至文中子文中子至吏部吏部至先生其騐与孔子孟子扬子文中子吏部皆不虚生也有厥德于亿万世迄于今而道益明也名不朽也今淫文害雅世教隳壊扶倾持危当在有道先生岂得不危乎仲尼冇云吾欲托之空言不如见之行事深切着明也先生如果欲有为则请先生为吏部介愿率士建中之徒为李翺李观先生唱于前介等和于后先生击其左介等攻其右先生掎之介等角之又岂知不能胜兹万百千人之众革兹百数十年之弊使有宋之文赫然为盛与大汉相视钜唐同风哉语曰当仁不让于师孔子不曰天之未丧斯文也孟子不曰我欲正人心息邪説距诐行放淫辞以承三圣扬子不曰后之塞路者有矣窃自比于孟子文中子不曰千载之下有绍宣尼之业者吾不得而让也吏部不曰释老之害过于杨墨吾欲全之于已壊之后使其道由愈而粗传盖知其道在已不得而让也今也道实在于先生先生岂得让乎介窃痛斯文衰道不充力不足不能救世有贤儒君子天下所属意岂特区区小子窃有望乎左右先生留意焉
　　上杜副枢书
　　九月十二日奉髙大夫遣人叩山扉疾叫称贺曰京兆尹杜公拜枢宻副使凡在海防之内鱼虾之细草木之微犹且慰喜吾曹衣冠之流视鱼虾草木为灵号有知识宜知杜公之贤能才美天子聪明神圣知人不疑擢在枢辅将以富夀生人万世鸿业敢不贺介既闻惊起盥潄具冠带顿首西望拜曰吾圣天子睿武濬哲在黄帝尧舜禹汤之上能自得贤人而任之宜禄宜夀宜有天下万千年我公魁礧骨鲠纯忠大节有防龙周召之姿能自得明主而佐之宜康宁宜福祉宜翊辅圣天子万千年君尧臣防千载同时既西乡又再拜贺曰公昔为御史中丞以去咎应不在已怅然有恨色公今职筦枢机位亚台宰可以举贤矣可以去不肖矣天下之贤者进矣不肖者退矣又公与曹谏议【脩古】鞠天章【咏】刘待制【随】李龙阁【弦】孔给事【道辅】为友且同道自曹而下五人皆足不得踏两府门下而死虽履歴清涂践更剧任嘉谟嘉猷匪躬之节称于君子书于国史尚未得罄输其忠而大行其道赍志以没地衔恨于九原不独五人者以为恨朝廷天下亦为五人痛之痛五人者道不大行也痛天下之人被福泽之浅也惟公康宁福夀优游大僚得志于两府是五人之道尽行于公矣伸五人之志释五人之恨矣不独朝廷天下受公福泽五人实欢舒快喜于泉下矣二者又重为公之贺也虽然难逢者时难得者位道至难也可以学之而至时与位非力能至也古圣贤急行道逢其时得其位不待终日而诛者惧时之亟去而位之亟失也故孔子为鲁司冦七日而诛少正夘其不待八日九日而诛者安知八日不遭逐而九日不失位也此圣人行道之心至矣得一司寇区区诸侯之国且举大恶而诛之噫司寇小官也诸侯列国也位轻国小不足以行道道行不出千里今公为天子柄辅亲在宥宻位足以行道道行及于天下被于万物非小也公于此时宜副天子注任之意酬昔日中丞之心舒曹孔五人之恨举孔子七日诛少正夘之事则外不尸君宠内不孤已志近无憾亡友逺不负孔子介不任拳拳之心介再拜
　　上张兵部书
　　介尝读易至序卦曰剥者剥也物不可以终尽故受之以复今斯文也剥且三百年矣剥之将尽其终必有复何者尧舜禹之道剥于癸天授之汤尧舜禹之道复汤之道剥于辛天授之文武周公汤之道复文武周公之道剥于幽厉天授之孔子文武周公之道复孔子之道始剥于杨墨中剥于庄韩又剥于秦莽又剥于晋宗隋梁陈五代终剥于佛老天授之孟轲荀卿扬雄王通韩愈孔子之道复今斯文也剥已极矣而不复天岂遂丧斯文哉斯文丧则尧舜禹汤周公孔子之道不可见矣嗟夫小子不肖然每至于斯未尝不流涕横席终夜不寝也顾已无孟轲荀卿扬雄文中子吏部之力不能亟复斯文其心亦不敢须防忘此惟执事怜之不宣介顿首















　　徂徕集巻十二
　　钦定四库全书
　　徂徕集巻十三　　　　　　　宋　石介　撰书
　　上蔡副枢书
　　夫圣贤不徒生也四凶在朝尧德不明舜起佐尧流共工于幽州窜三苗于三危放驩兠于崇山殛鲧于羽山洪水方割下民其咨禹乗四载随山刋木决九川距四海成王幼周公践阼制礼作乐世衰道微邪説暴行有作王道失叙礼壊乐崩三纲将絶彛伦攸斁夫子作春秋明易象删诗书定礼乐祖述尧舜宪章文武杨墨塞路儒防病矣孟子作十四篇而辟之新莽簒汉道斯潜矣扬雄作凖易五万言法言十三章而彰之晋宋齐梁陈并时而亡王纲毁矣人伦弃矣文中子续经以存之释老之害甚于杨墨悖乱圣教蠧损中国吏部独力以排之故四凶去尧德明洪水息蒸民粒礼乐作周太平六经就尧舜禹汤文武周公之道存杨墨辟孔教行法言脩莽恶显续经成王纲举释老微中国乂是知时有弊则圣贤生圣贤生皆救时之弊也唐季之荒顿五代之欃枪太祖一戎而夷之钱塘之不朝并州之未贡太宗传檄而宾之真宗脩其制度明其法律章其物采和其政令正其礼乐通其教化陛下嗣兴制度既修矣法律既明矣物采既章矣政令既和矣礼乐既正矣教化既通矣然则时无弊乎曰何得而无之今之时弊在文矣夫有天地故有文天尊地卑乾坤定矣卑髙以陈贵贱位矣动静有常刚柔防矣方以类聚物以羣分吉防生矣在天成象在地成形变化见矣文之所由生也天垂象见吉防圣人象之河出圗洛出书圣人则之文之所由见也观乎天文以察时变观乎人文以化成天下文之所由成也三皇之书言大道也谓之三坟五帝之书言常道也谓之五典文之所由迹也四始六义存乎诗典谟诰誓存乎书安上治民存乎礼移风易俗存乎乐穷理尽性存乎易惩恶劝善存乎春秋文之所由着也文之时义大矣哉故春秋传曰经纬天地曰文易曰文明刚健语曰逺人不服则脩文德以来之三王之政曰救质莫若文尧之德曰焕乎其有文章舜则曰濬哲文明禹则曰文命敷于四海周则曰郁郁乎文哉汉则曰与三代同风故两仪文之体也三纲文之象也五常文之质也九畴文之数也道德文之本也礼乐文之饰也孝悌文之美也功业文之容也教化文之明也刑政文之纲也号令文之声也圣人职文者也君子章之庶人由之具两仪之体布三纲之象全五常之质叙九畴之数道德以本之礼乐以饰之孝悌以美之功业以容之教化以明之刑政以纲之号令以声之灿然其君臣之道也昭然其父子之义也和然其夫妇之顺也尊卑有法上下有纪贵贱不乱内外不渎风俗归厚人伦既正而王道成矣今夫文者以风雷为之体花木为之象也辞华为之质韵句为之数声律为之本雕锼为之饰组绣为之美浮浅为之容华丹为之明对偶为之纲郑卫为之声浮薄相扇风流忘返遗两仪三纲五常九畴而为之文也弃礼乐孝悌功业教化刑政号令而为之文也圣人职之君子章之庶人由之君臣何由明父子何由亲夫妇何由顺尊卑何由纪贵贱何由叙内外何由别而化日以薄风日以淫俗日以僻此其为今之时弊也时有弊必有圣贤生而救之者岂非吾明君与吾贤弼哉主上天资英威乃神乃圣刚健中正有干之元德聪明睿智有古之神武恭居渊黙则人不见其机龙兴神悚则天下知其变如艺祖之武如神宗之英如真宗之仁信乎明君也阁下射防冠天下士斯文未丧蔚为宗工人其代之承帝理物夙夜宥宻弥纶天地之化惟时惟防则成天地之道如防益如稷契信乎贤弼也以明君贤弼相与救乎斯文之弊易如反掌矣然而斯文重器也举之者在乎众力斯文大弊也革之者必争逾时也天下有志愤斯文之弊力求斯文之本其身履道心守正阁下岂不欲引之使施力焉窃见郓州乡贡进士士建中其人孜孜于此者二十年矣其道则周公孔子之道也其文则栁仲涂张晦之之文其行则古君子之行也仲涂没晦之死加之公踈继往子望亦逝斯文其无归矣建中独能得之建中一布衣耳贫且贱栖栖乡闾间父母防甘不继岂能振起哉上有明君倡之贤弼和之使建中承防接响得施之天下匪朝伊夕声光盈于宇宙矣文不正弊不革未之有也斯百数十年之弊雕刓元化之文物伤乱风教莫斯之甚阁下一日能救之则阁下之功与舜禹周公孔孟扬雄文中子吏部并美阁下幸留意焉噫建中其天下贤乎岂止于文而已其器识备而材用定智谋周而宇范逺施之于事王佐材也识时运知进退审出处明显晦言必信行必果喜过服义闲邪存诚其近古之中庸者乎安贫守节非其义一介不取于人非其人未尝与之往还防介清慎不屈权贵不畏强御今如举孝防建中其首当之介尝与之逰入斋中窃得其文十篇皆化成之文也若夫言帝王之道则有道论明性命之理称仁德之贞则有夀顔论根善恶之本穷庆殃之自则有善恶必有余论大圣人之言辨法者之误则有畏圣人言论举五常之本究祸福之谓则有原福上下篇明鬼神之理存教化之大则有原鬼篇守正背邪遗近趋逺则有随时解达圣人之时广夫子之道则有夫子得时辨择贤养善察奸除恶则有莠辨今皆献之此其小者也未得其一二建中在京师可令尽写防则见其人矣亦知介不妄也昨本州李屯田若防曾状其实闻上乞特召试策今闻依例礼部就试万一失其人是失天下之贤也亦可为国家惜之伏惟阁下时畱意焉介官州县也身卑贱也名微且昧也建中至单薄也至渺小也阁下至贵重也至显崇也以州县卑且贱微且昧之人荐至单薄至渺小于至贵重至显崇不亦僣乎盖知建中之深今走天下求知建中者惟阁下矣舍阁下则建中无归矣故不敢逃僣越之罪直冐大贤以闻干渎钧严【云　云】不宣介再拜
　　上孔中丞书
　　夫子之道不行于当年传于其家直四十余世以俟子孙如此其逺也夫子没后世有子思焉安国焉颖达焉止于发扬其言而已有汉相光唐相纬虽得位亦不能尽行其道夫子之道其肯郁然蟠伏于其家乃跃起奋出散漫于天下天下人皆可以得之汉髙祖唐太宗能得之于上以之有天下三百年孟轲扬雄文中子韩愈能得之于下以之有其名于亿万世惟孔氏子孙无有得之者俟四十余世近二千年阁下乃得之今夫子之道不专在于天下在于阁下也阁下又且赫然有声烈于天下复得位于朝见用于天子阁下既能得夫子之道其将以夫子之道事于圣君施于天下俾国家为二帝为三王为两汉为钜唐矣夫子之志曰吾志在春秋天子之事也世衰道微邪説暴行有作臣弑其君者有之子弑其父者有之夫子惧之而又时无君已无位不能诛不能正乃作春秋焉所以正王纲举王法故春秋成乱臣贼子惧为司冦则七日而诛少正夘于两观之下摄相事则齐终不敢窥兵于鲁当时之君则昏也当时之位则摄也尚不及阁下得明君有大位爲中丞逾月而未闻有举焉阁下在朝廷尚有奸臣敢在位天下蠧贼未悉除是夫子道犹未克尽举夫夫子传四十余世近二千年以俟阁下宜念之且天子之设御史府尊其位崇其任不与他府并旧有大夫则中丞亚大夫而领其属今大夫阙则中丞其长也故中丞之任特重焉中丞之责尤重焉君有佚豫失德悖乱亡道荒政咈諌废忠慢贤御史府得以諌责之相有依违顺防蔽上防下贪宠忘谏专威作福御史府得以纠绳之将有骄悍不顺恃武肆害玩兵弃战暴刑毒民御史府得以举劾之君至尊也相与将至贵也且得谏责纠劾之余可知也御史府之尊严也如轩堦之下庙堂之上进退百官行政教出号令明制度纪赏罚有不如法者御史得言之御史府视中书枢密虽若卑中书枢密亦不敢与御史府抗威争礼而反畏悚而尊事之御史府之重其无与比然须得如阁下者居之始贵矣易曰茍非其人道不虚行礼曰人存则政举阁下圣人之后又能得圣人之道以方重刚正公忠清直烈烈在于朝为天子献可替否賛谋猷持纲纪天下想望其风采者十五年间简于清衷期将大用且歴试于外更观其能连更三大藩皆卓然有治声闻于天宇浃于日下御史府中丞虚位日班于紫宸殿下佩金煌煌行声锵锵且有百数天子弗録之乃南走三百里以驿召阁下直入其府登其位来自阶下独决万几登崇俊良黜逐纎人革故鼎新百度脩举太平之望日月以隆然而天人之心犹欝然不大舒释者以阁下尚稽大任也至是天人之心始大舒释矣阁下自初及终皆以直道进诗曰靡不有初鲜克有终介尝闻朝大夫语曰有某官为某官时忠鲠直谠謇謇敢言触龙逆鳞不避诛死由是人主知之声名蔼然耸动朝野不四五年取显仕今为某官位弥髙身弥贵禄厚惠渥私庭曳青绶者五六人门前炎炎可炙手顾此势力荣宠有所惜也如用物塞其耳如有叶蔽其目如有钳缄其口朝廷有阙政国家有遗事若不闻若无覩而不复言则向之忠鲠谠直謇謇敢言乃沽名耳其以为速进之媒乎噫士之积道德富仁义于厥身盖假于权位以布诸行事利于天下也岂有屑屑然谋夫衣食者欤正色直已立于朝以行其道乃使天下有此论庸无伤乎古今君子少小人多君子常不胜小人小人不惟常胜君子而又不能容之恶直丑正嚚嚚实繁幸而有一君子在于朝则百小人排之非鐡心石肠刚正不折未有不从而靡者小人不容君子也如是而不能死节以永终誉中途晩节稍有渝变宜其为小人之所排也今有人位未显身在下能坚正不顾其身敢直言极諌犯天子顔色封章抗疏论天下利害羣小人必丛立指防曰此人速进也沽虚名也非以行道也吁吾徒不见容于小人也不取信于天下也固若是乎学周公孔子之道不用则巻而懐之用之则肯已乎寔将施及国家布于天下以左右吾君绥吾民矣羣小人排毁不已无足怪也阁下亦当大警戒之勿使天下有所论则君子幸甚天下幸甚不宣介再拜
　　上范思逺书
　　介再拜以为古者天子能赫然建功烈垂基统揭于亿万世下称为圣明者未有不得贤杰以为相者也黄帝之六相尧舜之八元八凯汤之伊尹髙宗之傅説周之十乱汉之三杰唐太宗之房魏杜如晦明皇之姚宋宪宗之裴度是也恭惟陛下神圣聪明天资英武深谋睿防进退大臣挺然不疑雄才大畧裁决庶务皆自意出资材岂下于前代数君哉自独临轩墀亲总万务图任元老详定正人或在于朝或在于野有魁闳博达卓荦英伟之士登崇其人防置左右以光辅万世丕丕之业故今相庭洎枢府数公与中丞皆不次进任居在宻近又自河北召李为知杂自陈州取范为谏官复三命御史位中外胥忭人神相欢皆以为得人海内耳目清明复见尧舜之治实陛下能自得古天子取贤杰以为辅相之道也天下欲不嘉享太平基绪欲不洪永不可得也天子既能自得贤杰辅相则贤杰亦各宜援引天下英俊咸臻于朝同德协力弼翼天子万几之务昌明国家万世之业中丞公能为之求之于朝不足乃复求于野南京张方平闳俊竒颖有逸羣之材青州田直谅智辩通敏有适时之用则俱荐之于帝显用其人国家方革故鼎新更脩百度宵衣旰食以急太平而能荐擢天下英雄国家辅治宣化其道最大其功最盛中丞于是有大勲于国家矣然而于京师南三百里防一竒又于东二千二百里取一贤则为天下之贤无遗矣今于青州之东六百里宋都之东五百里有一士建中其人能通明经术不由注疏之説其心与圣人之心自防能自诚而明不由鑚研而至其性与圣人之道自合故能言天人之际性命之理隂阳之説鬼神之情其器识具而才用足学术通而智畧明故能言帝皇王霸之道今古治乱之由生而志道束发嗜古学为文必本仁义凡浮碎章句淫巧文字利诱势逐寜就于死曾不肯为故能存周公孔子孟轲扬雄文中子吏部之道信义忠孝乃其天性中庸正直厥从气禀精诚特达操履坚纯不以利动心不以穷失节若莅大事凛然不可犯若操大义毅然不可夺若得其人用于朝廷其道施于天下不能及三王犹可两汉此建中之长此建中之实介固敢谓天下之贤也郓州道倅屯田李贠外一见称服谓之絶伦李亦有引防天下英贤之心辅翼国家太平之道已于今月一十九日状其实奏上得特召试今闻乞令试防虑朝廷不悉知愿得中丞一言闻于相府俾遂其事建中得用于朝得行其道国家幸甚天下幸甚建中昨晩偕计西去得见足下观其人始知介不妄也建中有秋赋所投文十篇论一首上李屯田书一首九十二篇仅数万言今封去惟熟读之从可知矣近复有新文三十篇写未竟西去必携献左右介酷爱建中文谓其与道合以为自吏部崇仪来一人而已思逺以为如何古圣人之道榛荆已久其不坠于地也所去防何建中能持之思逺方大起之建中以此道访人则恐天下无顾者思逺独宜留意焉天下淫文辈盛于时视吾徒嫉之如仇幸与二三同志极力排斥之不使害于道建中若不胜则吾徒果衰弱不振矣圣人之道其将如何思逺岂不念之其奏草一通亦封去介贤思逺常以道千思逺知之罪之在思逺
　　上刘工部书
　　留守工部阁下介前日从公入学中公索观佛氏画像以为佛与老氏与吾圣人为三教三教皆可尊也明日从公政事防同公观伏羲神农黄帝尧舜像公赞三皇二帝之盛称所谓佛者则伏羲也神农也黄帝也尧也舜也介殊不晓公之防何为而为是言也当日不敢面责公夫道之盛莫盛乎皇黄帝而上防千百君独伏羲神农黄帝为称首德之崇莫崇乎帝少昊而下万有余祀独尧舜为圣人禹汤文武周公犹不及其号而为王后世能跻二帝三皇之懿者真吾师乎夫禹汤文武周公犹不能及而佛夷狄之人乃过禹汤文武周公与伏羲神农黄帝尧舜等则是公欲引夷狄之人加于二帝三王之上也欲引夷狄之道行于中国之内也夫自伏羲神农黄帝尧舜禹汤文武周公孔子至于今天下一君也中国一教也无他道也今谓吾圣人与佛为三教谓佛与老伏羲神农黄帝尧舜俱为圣人斯不亦骇矣乎介不晓公之防何为而为是言也前日公在学观书于东序谓非圣人之书不可留惧后生读之惑且乱也公之心可谓正矣噫非圣人书犹不可观老与佛反可尊乎夫佛之为患佛之悖道佛之壊乱佛之逆人理佛之乱中国唐则有姚崇言之于前韩吏部言之于后本朝如王黄州辈亦尝极言之数贤言之人皆知数贤之言是也茍数贤之言是则佛果不足尚公之知识固不下于前数贤诚不识公何为而为是言也朝廷天下名公为正人出一言作一事朝廷天下皆以为法言其何容易哉伏惟重之不宣介顿首
　　与杨侍讲书
　　万象森然纷错观诸天则见其序焉羣子之言蔓引淆乱观诸圣则见其宗焉夫书之典谟训诰誓命诗之风雅颂春秋之经易之卦爻彖象周公之典礼皆圣人之书也圣人没七十子散微言絶异端出羣子纷纷然以白黒相谕是非相正学者不知所趋仆射孙公虽去圣人千有余年其人防圣人之途能得圣人之道如亲授之为圣朝儒宗文师承事三帝授经两朝哲乂耆明冠于百辟国朝声明礼乐并于三代观乎人文化成天下公有助焉公没天下士皇皇失其宗师六经之道羣子之言无所取衷矣天不使斯文之不传也故执事尝亲炙于公且能传公之道今执事日侍讲崇政殿是又践公之职能传公之道复公之职亦能绍公之休望声烈天下幸甚矣陈言以讽传经以对开发圣德增光文猷天下有望于侍讲介材质不肖拘挛于外窃闻新命叹嗟欣蹈之不足继之百千言岂能尽一二聊布意尔不宣介再拜
　　上转运明刑部书
　　转运刑部执事天圣编敕今皇帝取太祖太宗真宗三圣之垂宪成法立为大中之典俾万世常行而不敢易其当世之要凡二十有六若夫寛赋役遏贪暴止妖俗禁浮民去淫祠息幻法皆三王之教也赋役寛则民乐贪暴遏则下安妖俗止则风淳浮民禁则本正淫祠去则教厚幻法息则道明矣夫乐民安下淳风正本厚教明道诚圣王当留意贤人宜用心者也国家所在方册坦然明白守失其守弛而不行非书所谓王言惟作命臣下防攸禀令易所谓后以施命诰四方者也执事往为贠外郎顾天下之冗有六犹尝愤然扼腕欝欝不平足踏天扉手攀帝阶仰首引臆叫吾君而言之是时能用执事之防则天下不终日而太平矣今执事为京东十八州转运使十八州其地非不广也其民非不多也治务去十八州之冗以富其地肥其民则十八州富且肥矣执事之帅十八州而十八州富且肥异日执事陶宰天下天下皆富且肥矣前陈二十六条盖修旧举废而已其亦辅治之功万一惟执事施之若其大者又未可一日而谈也不宣介顿首再拜







　　徂徕集巻十三
　　钦定四库全书
　　徂徕集巻十四　　　　　　宋　石介　撰书
　　上杜副枢书
　　枢宻侍郎阁下一夫不获若已内于沟中伊尹相汤之志也夫父不得暖其子不获也兄不得饱其弟不获也夫不得养其妇不获也然此为不获特匹夫尔若夫学尧舜孔孟之道懐伊尹周召之志文足以绥武足以来仁足以恩义足以教用其术国可以反覆手霸霸可以反覆手王被其风薄夫皆可以敦贪夫皆可以防懦夫皆可以立行其教风俗可以反古天下皆可以如婴儿而乃穷饿布衣蟠卧岩石上不得施一毫一发以致于其君下不得施一毫一发以及于其民贫贱厄缚气不得须防舒心不得一日乐抱尧舜孔孟之道伊尹周召之志老于蓬蒿此为不获甚矣噫难其人哉泰山孙明复先生其人矣先生道至大尝随举子于科名希朝廷进用以行其志三退于礼部一黜于崇政殿知其道不与时合不敢复进乃筑室泰山之阳聚徒著书闲以取适易曰乐天知命故不忧先生是也夫万物不得其宜皆为不获责工以商之事强农于士之业负隂者使之在阳就湿者使之仰髙山者使之居泽翼者使之反角此不得其宜也如先生宜左右天子发舒其事业流福泽于四海树功名于无穷年四十七而发尽白栖迟于山阿岂其宜也故曰此为不获也伏惟阁下之心伊尹之心也有伊尹之心得伊尹之位岂容海内有不获者乎一夫不获伊尹如已内于沟中如先生大贤而憔悴岩野阁下宜当如何种放隠终南当时公卿间若故相张公齐贤翰林王公禹偁集贤钱公若水皆极力援荐故太宗一降鹤板之命真宗三诏遂起至今以为国家希旷之事先生之道无谢明逸阁下之心岂让于数公哉惟阁下留意先生山中所与往来游好者故王沂公蔡二卿李秦州孔给事今李丞相范经畧张杂端明子京富彦国士建中张方平祖无择执弟子礼而事者石介刘牧张洞姜潜李緼明子京顷年罢京东转运使入朝在殿上举先生经术道德乞赐召用沂公蔡孔意尤厚未及言而没杂端安抚廻尝许论奏阁下今能荐之于上数公之美收于阁下矣州县吏麄俗可憎鄙不知经不渉道但能任巧智辨一狱用材力干一务如介等辈者阁下所举防百人矣举一有道上有以佐君父裨政教下可以厚天下风俗劝有德而惩贪薄为利不细阁下无忽狂言不次介顿首
　　上李杂端书
　　杂端执事魏文公曰愿为良臣不为忠臣良臣身获美名君受显号子孙传福世世无疆忠臣身受诛夷君陷大恶家国并防空有其名盖乐得尧舜而事之也夫稷契皋陶能得其时其道易行也龙逄比干不得其时其道难行也以尧舜为之君稷契咎陶为之臣朝立敢諌鼓进善旌诽谤木辟四门达四聪明四目言有不从之乎谏有愎乎故身获美名君受显号桀纣为之君虽龙逄比干为之臣灭德作威敷虐万方焚炙忠良刳剔孕妇言有从之乎諌有纳之乎故身受诛夷君陷大恶然尧舜为之君其道易行也必有稷契咎陶而为之臣其道乃行故身受美名而不让桀纣为之君其忠难行也必有龙逄比干而为之臣其忠乃立故身受诛夷而不避稷契咎陶非择其美名也龙逄比干非欲其诛夷也尽为臣之定分惟忠是求守事君之大义惟礼是蹈虽世有治乱君有昏明为臣之分事君之义有去就乎忠可废乎故龙逄比干效死而不废忠书曰为君难为臣不易文公于此所以惕惧而极言也今天子神明睿武负羲轩之姿道德过尧舜雄毅似禹汤静专而动辟渊黙而雷声一朝崛然立起于轩墀之上独任万几视前日政有紊纲纪者一发号令正七条事越五日又罢八御药官頽风扫焉权臣屏焉教化政令自天子出焉又三日引河阳旧相公居廊庙以总大政任元老也取青州牧天章阁范公领中司以执宪法用正人也召阁下自河北转运使入霜台以知杂事求直臣也留太常博士范仲淹为諌官以司献替开言路也倬哉雄防睿畧深谋大智其三王之举也执事懐王佐材畧魁闳亮直揭于朝右得尧舜之主而事之其道固易行也使身获美名君受显号独让稷契咎陶乎愿为良臣独无魏文公之盛心乎舜举皋陶不仁者逺执事冠獬豸簮白笔执天子法绳内外九品官无使不仁在君侧春秋传曰见无礼于其君者如鹰鹯之逐鸟雀焉夫日月天之目也日月没氛祲掩六合天为之昏日月升烟雾卷四遐天为之明御史君之日也御史旷厥职佞邪蔽九重君为之昏御史举厥职奸宄窜四夷君为之明执事职弹举日正色立于朝持天下纲纪肃正朝序无使佞邪蔽君之明天下纲纪在一台之正台纲正则朝廷正朝廷正则天下四海无不正者矣惟执事思厥职知所任既克思既克知又克行其事易曰鼎折足覆公餗其形渥凶言不胜其任也孔子曰惟名与器不可以假人执事始以直道进亦以直道终善之善者也无干大易折足覆餗之罪使天下有名器假人之议所望于执事也介尝闻于稠人广众中举天下忠謇骨鲠之士则以执事为首天子聪明睿智察搢绅中能直言敢諌刚正不挠亦谓无过执事故天子发于精诚外取执事处于宪台以持天子纲纪天下闻之皆曰天子能得人亦曰执事能称职介忝尝被大贤半顾之遇惧万一有所不副天子意失天下名俾天子暨天下皆失知人则哲之明敢告之于初惟执事听纳焉
　　与士建中秀才书
　　四月四日徂徕石介谨致书士君茂才足下洪水方割下民其咨禹乗四载随山刋木栉风沐雨以安横流以平九州武王既定祸乱纣之余民疮痍未合周公践阼摄政方一饭三吐哺一沐三握发下白屋之士制礼作乐以成太平幽厉失道天下凌迟孔子絶粮于陈削迹于卫伐树于宋歴聘七十国而不得用删诗书定礼乐賛易象修春秋以祖述尧舜宪章文武斯三圣人固巳勤矣固已劳矣然而卒不惮者息民患也行圣道也孔子既没微言遂絶杨墨之徒充塞正路孟子正人心息邪説距诐行放淫辞以辟杨墨説齐宣梁惠王七国之君以行仁义炎灵中歇贼莽盗国衣冠坠地王道尽矣扬雄以一木支扶之着太五万言以明天地人之道作法言十三篇以阐扬正教魏晋迄陈隋帝王之道扫地而无遗矣生人之命遂絶而不救矣文中子以太平之防十有三篇干隋文帝不遇退居河汾之间续诗书正礼乐修元经讃易道九年而六经大就佛老之教蠧于中国千百年矣韩愈愤然于千百年下孤力排毁不避其死论佛骨贬潮州八千里而志弥慤守益坚斯四贤者亦以勤矣亦以劳矣然而卒不惮者亦以息民患也行圣道也盖古圣贤方其天下未宁生人未安圣道未明以为职在于巳不敢安其居也方今正道缺壊圣经隳离淫文繁声放于天下佛老妖怪诞妄之教杨墨汗漫不经之言肆行于天地间天子不禁周公孔子之道孟轲扬雄之文危若缀旒之防絶先生不救吾徒岂得而安居乎虽不逮古圣贤逺矣亦当穷精毕力而后已庶防其道由吾徒而粗存犹愈于不为也足下生民之先觉者也适水者天下之人西而足下独东矣盖沧海之所在也适山者天下之人之秦之越而足下独之鲁矣盖泰山之所处也适于东须至于海至于海必渉其深然后知水矣之于鲁须登泰山登泰山必穷其髙然后知山矣适于东不至于海如不东矣至于海不渉其深如不渉矣之于鲁不登泰山如不之鲁矣登泰山不穷其髙如不登矣况其有中道而将止者乎介幸而不从天下之人之秦之越而独随足下其援我乎我其蹑足下履牵连挽引庶能至焉慎无为半涂而废者不宣介再拜
　　与张洞进士书
　　六经皆出孔子之笔然诗书止于删礼乐止于定易止于述春秋特见圣人之作褒贬当时国君世臣无位而行诛赏不得如黄帝伐蚩尤舜流四防禹戮防风周公杀管蔡明示天子之法于天下也故其辞危其防逺其义微虽七十子莫能知也左氏公羊氏谷梁氏或亲孔子或去孔子未逺亦不能尽得圣人之意至汉大儒董仲舒刘向晋杜预唐孔頴达虽探讨甚勤终亦不能至春秋之蕴六经诗易春秋为深诗有文武之政周召之迹列国之风卜商之説易有伏羲文王之叙推之差易见独春秋专出孔子之笔故曰君子之于春秋终身而已矣明逺始受业于子望又传道于泰山孙先生得春秋最精近见所为论十数篇甚善黜三家之异同而独防于经予固已拳拳服膺矣明逺才三十二嵗已能斩稂莠而搴菁英出红尘而磨苍苍讨寻不倦智识日通异日于春秋其将为诸子师明逺勉之不宣介再拜
　　上王沂公书
　　九月一日南京留守推官将仕郎试秘书省校书郎石介谨顿首百拜献书于资政仆射沂国公阁下顷年相公镇守青土介尝一拜麾下后一年相公移城大魏道出于郓介时为郓吏复一谒路左相公自洛还京首拜枢府介时在睢阳实曾妄纳刍荛相公再归政府介复冒陈狂简在青与郓相公俱赐燕坐教以仕宦为政之大方及后两肆瞽言进愚説相公亦廓然见容不赐罪戮介又尝上疏天子妄议赦书帝赫斯怒祸在不测相公从容救解不置于法斯介受相公陶钧长养实为厚矣犬马犹知有报恩况顶天履地手执巻口诵书被仁义忠信之名知尧舜周孔之道反不能竭区区之心効鄙夫之知答其一二又念相公初事先朝皆以直道爰相今主罄于忠心一登鸿枢再居冢宰两罢政事佩侯印终始一节贯于金石君臣同德人无间言史官秃毫刓砚书功不足儒生磨石洒墨纪德非暇岂复容不肖之介有所进説于前也虽相公运大钧执大柄通二十年贤者获进不肖者退乡里独有一赵师民相公待之素厚知之素深竟不得进一阶天下之士窃有怪之者或曰相公陶养万物平均四时顾天下有一夫不获一物失所若已内于隍中岂独遗于师民也盖尝闻于相公以与师民同乡里逺嫌避谤故不敢荐非相公遗之也介闻之甚疑决知非相公之语夫庙堂之上举制度出教化施诰命行赏罚进百官退百官宰相之任也一言得失系四海之安危一令臧否系社稷之休戚举一制度不合天下之大公不敢举出一教化不合天下之大公不敢出施一诰命不合天下之大公不敢施行一赏罚不合天下之大公不敢行况进百官退百官耶合天下之大公也虽其亲昵人不谓之私用一人之私也虽曰疏逺人不谓之公令其子弟苟有如稷契皋陶曰吾避嫌不敢举岂公天下之心乎是私已而防国家顾一身而遗四海也今但蛮夷僻陋取一人举之其人不贤曰吾不私亲岂公天下之心乎是私已而忘国家顾一身而遗四海也夫天子端居深宫不能尽知天下之贤不肖乃与宰相进退之进贤退不肖皆归诸天子而今相公乃谓恩与怨皆在于已其私甚矣相公服膺古人之道岂不知进贤退不肖归诸天子而谓举一师民以同乡里为嫌介故曰决知非相公之语也且师民天下知其有学问有实行师民昔未仕居临淄故曹大尉玮滕给事陟今彭门相国与今大参韩侍郎相次领青州皆谒见其人遣客敦勉愿一致门下识其面目及召试礼部时故翰林刘承防冯侍讲及今叅政公韩石二礼部同司衡四公久籍师民声誉特署师民坐席俯都堂下来一见其标采师民每行通衢间四方之士环绕观之入试贡闱则诸生皆阁笔从其后求释其题义李冠广塲中杰杰然露角头者也就师民质疑焉冠刚褊自伐未尝许可人毎谈师民不容口故仆射孙公号为鸿儒硕老服师民学问博以为已所不及今南京夏尚书自谓当世人杰尤少所许与每称师民以为盛德君子孙则尝辟师民在鲁学中夏在青州以两子受经师民在南都又奏入幕府南都之奏有曰文学德行罕有伦比当改安抚之任时又以京东士吏之贤者徧称之于上独师民得文学之目张諌议传恭谨畏慎亦尝荐师民之长至若明刑部镐张工部锡程职方贲宋按察夏实有风采并举师民之学请备天子顾问然则上至公卿大臣下及逺方士人莫不知师民之有学问有行实也相公当天子前昌言其人之能请天子置在文林书殿中师民之博学多识广闻强记其不负相公之举明矣公卿大臣亦必皆曰相公举贤也非私乡里也相公宜举而不举窃有惑焉介狂狷好妄言而有位不见听纳但得沽激好名躁进之论父兄教戒亲友勉谕以为未得其政不若畜之于身待其当位然后施之于事介省思之亦深以为是今复不能黙者窃念师民五十嵗矣有书万巻腐于腹中凡百工至贱学得一技人未知之犹郁郁抱叹伸吟屋下思呈露于天子前以不负其夙昔之心况师民腹周公孔子孟轲之书懐尧舜禹汤文武之道三四十年拳挛蟠蛰于东海滨未得对天子一启齿其人之心何如也介深痛师民已老东州文人如田诏君谅贾殿丞司髙端公弁刘节推顔皆连蹇当时至老不达后生有师民其踪迹复如此纵天不祐斯文相公其忍弃之窃谓师民孤薄前六七人极力援引竟不得进若非相公洪鑪钜锤莫能成就介故复冐前所言沽激好名躁进言于相公前干凟台严恭俟诛戮不宣介惶恐战汗顿首百拜
　　上王状元书
　　状元舎人君贶执事人在忧患则哭号叫诉以求恤于人然忧患有缓急若夫坠而入井非忧患也走而蹈于火非忧患也陷于锋刃值于寇乱非忧患也罹于冻饥窜于蛮荒非忧患也没于河溺于海非忧患也覆于岩石投于汤镬非忧患也何者夫入井蹈火锋刃冦乱冻饥蛮荒投河溺海岩石汤镬不过暴一身于死尔自古皆有死胡忧患之云哉而乃哭号叫诉以求恤于人是苟避死耳丈夫羞为呜呼石氏自周汉以来至于吾宋之八十一年百余祀自髙祖以降至于六世孙七十丧咸未改此真可以谓之忧患矣不哭号叫诉以求恤于人则无以能济兹介所以数百千里之外声尽气絶而继之以泣以告于执事也呜呼诸侯五月大夫三月士逾月而谓之礼经是故春秋讥缓石氏之可谓缓矣先人三十年营之至于今年之八月志未就而先人没当将终之时制泪忍死执介手以命于介且曰汝不能成若翁之志吾不瞑矣故介自受命以来十有七月矣未尝敢一饭甘一寝安一衣暖一饮乐坐不敢正席行不敢正履终日战战栗栗若懐氷炭若负芒刺大惧坠先人之命移天下不孝之罪集于厥躬小子受谴于明先人抱恨于幽七十丧之魂无所依归是用今年八月先人之吉嵗嘉月也以圗襄事呜呼石氏自髙曾以来以农民家居东附徂徕西倚汶有故田三百亩附徂徕者硗确种不入倚汶者虽肥坟阅嵗汶溢为害逢嵗大有囷不满三百石食常不足赖先人禄赐介又幸有秩始逃于冻馁之患先人没禄赐絶介服丧秩亦阙专以田三百亩衣食夫五十之口去年平原出水蝗为灾三百亩之田不餍水则饫蝗死者固不可防生者又不可不养先人三十年营所之资已为五十口衣食之用今兹大事当五十万不干于有道终不克尝闻昔郭代公为太学生家信至寄钱四十万为学粮有缞服叫门云五代未代公即命以车一时载去畧无留者亦不问姓氏代公其年絶粮不能成名栁河东布衣时坐酒肆中有书生在其侧言贫无以栁即搜于其家得白金百余两钱数万遗之夫人皆有施也施之宜谓之义夫人皆有恤也恤之逺谓之仁二公之施至于漏泉可谓义矣二公之恤及于枯骨可谓仁矣夫德莫大于仁义德厚者流必逺故代公富贵功业光隆于唐河东文章声名照映本朝今介之穷过于彼缞服与书生者执事能以代公河东仁义防介之穷而成介之执事之施固不求报而介德执事也当如何焉惟执事念之不次介叩头泣血再拜
　　上孔徐州书
　　徐州諌议阁下圣人之道不行久矣鲁周公之国也阁下圣师之后也道将兴必自鲁始鲁将复圣人之教必自阁下先故天下常引领望于鲁常一心属于阁下今观阁下于圣人之道可谓能笃勤服行而不倦者也鲁之人则犹有儒言而墨行未尽入圣人之道者鲁且如是遽然望天下之一师于道岂可得也呜呼周公死数千年矣圣师没亦数千年矣经于秦歴于晋宋梁隋至于五代鲁防何不被发而左袵矣遭乎老汩于庄韩乱于杨墨逼于佛道防何不絶纽而坠地也今鲁国儒衣冠口诵圣人书者不絶周公孔子之道未尽泯灭阁下复能力行之则前谓道将兴必自鲁始鲁将复圣人之教必自阁下先其不然乎介亦鲁人也有志于道亦常凛然思有以佐阁下患乎其未能也顔太初鲁人也实能焉则阁下已得之矣有姜潜故史馆与之侄也介素所畏服其人存心笃道好学服善乐死忠义能守志节亦能佐阁下行道者也阁下俱收之使介三人佐阁下道其不行乎然则道之兴果自鲁始鲁能复圣人之道果自阁下先惟大贤少留意焉近所着文字数万言实无可观亦以见其用心也编写成辄敢寄去轻冐台严不任战悚之至不宣介顿首







　　徂徕集巻十四
　　钦定四库全书
　　徂徕集巻十五　　　　　　　宋　石介　撰书
　　上孙少傅书
　　百拜献书于少傅阁下古之人有不幸而生孔子既没之后孟轲尚未生之前前不得师孔子后不得师孟轲不归杨则归墨矣虽有生当孔子孟轲之时不幸而居戎狄之外夷蛮之间去中国逺不得就圣贤而学之服终左袵而言终侏离矣今有人生幸而值如孔子孟轲者同其时居幸而遭如孔子与孟轲者同其里则是生遇孔孟亲见圣贤不隔数千年得其人而师之不走数万里获其师而学之也噫孔子没七十之徒随丧圣人之道无键钥扃鐍以固也半有人壊墉撤扉挈之而去则人人各由其门户自出处焉不幸又有穿窬之盗盗之而出于中国之内放诸四夷之外故有杨墨佛老氏之教作焉杨墨佛老之下诸子且数百家乖而离之合诸妖妄邪诞之説复有纵横家者杂家者刑名家者小说家者仪秦商鞅韩非庄周之徒蠭起而莫之御也譬诸水出渎溢于防浩然汗漫或入于沱或沦于汉无所属焉譬诸涂背诸夏由诸径纷然支离或之于夷或之于貊无所防焉虽孟轲扬雄文中子韩吏部相与止其横流頽波防于宗源夷其荒棘芜梗由诸大路一人防之万民失之奔溢流散常不胜防矣一人辟之万人塞之芜没榛莽常不胜辟矣故圣人之途多梗韩愈死又且数百年大道之荒芜甚矣六经之缺废久矣异端乖离放诞肆行而无所畏邪说枝叶蔓引寖长而无所收挈正经之防崩析而百分支离先儒之言叛散而各守之春秋者孔氏经而已今则有左氏公羊谷梁氏三家之传焉周易者伏羲文王周公孔子而已今则说者有二十余家焉诗者仲尼删之而已今则有齐韩毛郑之杂焉书者出于孔壁而已今则有古今之异焉礼则周公制之孔子定之而巳今则有大戴小戴之记焉是非相扰黒白相渝学者茫然恍惚如盲者求诸幽室之中恶覩夫道之所适从也孔子曰就有道而正焉扬子曰万物纷错则诸经众言淆乱则诸圣伏惟阁下濳心于仲尼适于尧舜文王明于天地人之际濳心于仲尼适于尧舜文王则为正道明于天地人则为真儒然则圣人之道果不在他人在于阁下也昔孔子居于洙泗之间七十子与三千之徒就之而不肯去也孟轲则有公孙丑万章之徒扬雄则有侯芭之徒文中子则有程元薛收房魏之徒韩吏部则有皇甫湜孟郊张籍李翺之徒随之而师皆能受其师之道传无穷已顾介何人独不能从阁下而学乎顾阁下独不欲传授于其徒乎洪范曰凡厥庶民有猷有为有守汝则念之弗协堕极弗罹于咎皇则受之而康而色余攸好德汝则锡之福又孟子曰以先知觉后知以先觉觉后觉互乡难与言童子见曰与其进也不与其退也与其洁也不保其往也茅容耕于野等辈夷踞相对容独危坐愈恭孟敏荷甑堕地不顾而去郭林宗异之因劝令学皆成德明知介至愚且甚不肖比之互乡童子危坐愈恭堕地不顾者庶防其可勉而至于道也惟阁下进退之小子狂狷愚闇懵所知肆其说于大贤人君子其罪不容诛固甘心受戮而无悔焉朝闻道夕死可矣岂复逃其诛殛云不宣介皇悚战汗顿首再拜
　　答欧阳永叔书
　　同年永叔学士足下献臣过驻舟上岸见访以永叔书为贶且惊且愉介尝自以驽下不敢辄托贤俊之防絶望光辉久矣岂意永叔犹殷殷勤勤数幅逺致以相遗有以见同年之义弥久而益笃也珍荷珍荷书中且曰频见仆所为文仆文字实不足动人然仆之心能专正道不敢跬歩叛去圣人其文则无悖理害教者斯亦鄙夫硁硁然有一节之长也若曰文则未能至作者之髣髴岂足当君子之谈哉媿畏媿畏书中言自许太髙诋时太过其论若未深究其源此则自蔽塞目有所未见也永叔论得仆当朝闻而不俟终日去也有须辨论亦当复之书中又言仆书自怪且异古亦无今亦无为天下非之此诚仆之病也自幼学迨于弱冠至于壮积三十年矣嵗月非不久也功非不专也心非不勤且至也独于书讫无所成此亦不能强其能也岂非身有所不具乎仆常深病之实无可奈何少时乡里应举礼须见在仕者未尝能自写一刺必倩能者及为吏嵗时当以书记通问大官亦皆倩于人有无人可倩时则废其礼或时急要文字必奔走邻里祈请于人此为之不能也今永叔责我诚是然永叔谓我特异于人尔取髙尔似不知我也夫好为诡异竒怪以惊世人者诚亦有之皆轻浮者所为也则非行道正人笃行君子之所为也介深病世俗之务为浮薄不敦本实以丧名节以乱风俗思有请于吾圣天子吾贤宰相愿取天下轻浮险怪放逸竒民投诸四夷絶其本源以长君子名教以厚天下风俗今反肯自为之乎仆诚亦有自异于众者则非永叔之所谓也今天下为佛老其徒嚚嚚乎声附合应仆独挺然自持吾圣人之道今天下为杨亿其众哓哓乎一倡百和仆独确然自守圣人之经凡世之佛老杨亿云者仆不惟不为且常力摈斥之天下为而独不为天下不为而独为兹是仆有异乎众者然亦非特为取髙于人道适当然也苟必欲取髙于人古之圣人莫如周公孔子古之大儒莫如孟轲扬雄古之贤圣莫如皋陶伊尹天下之所尊莫如德天下之所贵莫如行今不学乎周公孔子孟轲扬雄皋陶伊尹不脩乎德与行特屑屑致意于数寸枯竹半握秃毫间将以取髙乎又何其浅也且夫书乃六艺之一耳善如钟王妙如虞栁在人君左右供奉圗写而已近乎执枝以事上者与夫皋陶前而伯禹后周公左而召公右谟明弼谐坐而论道者不亦逺哉古之圣人大儒有周公有孔子有孟轲有荀卿有扬雄有文中子有韩吏部古之忠弼良臣有皋陶有伊尹有萧张有房魏皆不闻善于书数千百年间独钟王虞栁辈以书垂名今视钟王虞栁其道其德孰与荀孟诸儒皋防众臣胜哉夫治世者道书以传圣人之道者也能传圣人之道足矣奚必古有法乎今有师乎永叔何孜孜此乎又谓介端然于学舎以教人为师有率然笔札自为学者所法噫国家兴学校置学官止以教人字乎将不以圣人之道教人乎将不以忠孝之道教人乎将不以仁义礼智信教人乎永叔但责不能书我敢辞乎责我以此恐非我所急急然者介日坐堂上则以二帝三王之书周公之礼周时之诗伏羲文王孔子之易及孔子之春秋与诸生相讲论尧舜禹汤文王周公孔子之道不尝离于口也三才九畴五常之教不尝违诸身也教诸生为人臣则以忠教诸生为人子则以孝教诸生为人弟则以恭教诸生为人兄则以友教诸生与人交则以信勉焉率诸生以道纳诸生以善敺诸生以成人诸生不学乎尧舜禹汤文武周公孔子之道不服乎三才九畴五常之教不思乎忠于君孝于亲恭于其兄友于其弟信于朋友而拳拳然但吾之书法是习岂有是哉仆之书实不能也因永叔言仆更学之永叔待我浅不知我深故畧辨之云余俟君子之教不宣介白
　　上范青州书
　　三月十五日郓州观察推官将仕郎试秘书省校书郎石介谨直书悃愊于青州知府待制阁下新临朐县令将行其子介窃跃而喜曰大人所治临朐所属青州青州之牧是天章阁范公公朝之正人雅儒名臣冕旒之前庙廊之上议论轩墀肆直而敢言者有公殿阁之间朝野之内风采岩岩凝峻而可瞻者有公公牧青州法令简而一条教寛而宻禁网踈而不漏刑赏清而民服体大而易守制严而易行濶达不苛细公日晨坐防上据几横膝与诸寮防语襟度夷雅神情闲旷若无事视凡在庭下立而听趋而走以百数公臆决颐指在俄顷间各各办其理而去诸曹戢以翕巻舌趋走承命而巳属县束手无事供谕应教而已临朐僻在州南四十里荆榛荒碛之中邑小易治民少易养上承指顾奉行条令其无不逮乎大人可安矣曰吾虽守吾防躬吾勤夙夜匪懈其庶防不废职然而吾老矣精力衰耗减于前日思虑昏愦不及当年家贫累重犹未能弃官归田里腼然面目尸其事窃其禄以饱而宗族其罪大矣苟太守不责吾不能掩匿保全不失其位则太守之仁于吾也实厚矣介不佞尝以庸鄙一被大君子之顔色天性之间悃愊逼切虽冗贱踈逺不佞尚敢铺之于左右阁下将罪之乎虽罪之亦不敢辞不胜人子之职诚干冐威严惶悚不宣介顿首再拜
　　与祖择之书
　　济南通理廷尉评事足下自周以上观之圣人之穷者唯孔子自周以下观之贤人之穷者唯泰山明复先生自周以上圣人若伏羲黄帝尧舜禹汤文王武王皆有天下独孔子无位身为旅人聘七十国卒不遇乃遭厄陈畏削迹伐树之困自周以下贤人若孟轲后车数十乘从者数百人以传食于诸侯荀况三为祭酒再为兰陵令扬雄仕至执防仲淹河汾之间有田有庐吏部官登侍郎立淮西功甚矣独先生四十九嵗病卧山阿衣弗充食弗给日抱春秋周易读诵探伏羲文王周公孔子之心上无升斗禄以养妻子中无诸侯名卿贤相以相慰荐下无一夫之田五亩之桑以供伏腊可谓穷矣然孔子之穷穷于无禄不穷于所以为孔子者先生之穷穷于身而不穷于道乌得谓之穷乎今夫衣弗充食弗给不足以逃饥寒之忧而且再世未亟谋襄事彼衣衾棺椁不具日夜涕泣仰天悲嗟此所谓先生之穷也先生穷于身而吾曹穷于势力不能致先生于泰择之以文章命世登甲科通理列郡有富贵之基公相之望在吾曹间择之若有势力者故敢以先生之穷告于择之惟择之穷势力而后已无使先生终否不宣介再拜
　　与君贶学士书
　　状元监丞阁下介守官在郓及来南都客车粼粼从京师来说皇帝亲临轩第一牓状元君驰文章声轩轩压南制宗老儒师明道二年皇帝举数十年已坠之典绍神宗丕赫之盛礼躬行东郊耕籍田典籍之臣翰墨之士逮天下濡毫奋英称文人者属属接踵趋丹鳯门上长幅钜轴防扬歌颂今上之休烈伟迹者十有余篇殿中第其次状元君在第一昨日潘公佐见过又袖阁下与严上人台集序相示渊深纯粹雄壮髙防格如唐栁宗元刘禹锡意若到韩退之吏部栁仲涂崇仪唐去今百余年独崇仪克嗣吏部声烈张景仅传崇仪模象王黄州孙公亦未能全至崇仪贾公踈刘子望又零丁羇孤不克振故本朝文章视于唐差别复自翰林杨公倡淫辞哇声变天下正声四十年迷盲惑天下瞆瞆晦晦不闻有雅声尝谓流俗益弊斯文遂丧恐恐焉大惧圣人之道絶于地欲以一毫发一缕丝维持之谁其能施一毫发一缕丝力且道之重也不以非常力莫能举之孔子下千有余年能举之者孟轲氏荀卿氏扬雄氏文中子吏部崇仪而已岂一毫发一缕丝力所能维持之哉故常思得如孟轲荀扬文中子吏部崇仪者推为宗主使主盟于上以恢张斯文而不知有盟主在目前乃汲汲焉狂奔浪走数千里外而访以寻之未得且临飡忘食中夜泣下谓斯文必坠下能使圣人之道大开通而无榛塞也状元力排贬斥淫辞哇声独以正音鼓唱乎羣盲众迷将廓然开明乎天下耳目而早以文章得状元于天子今文章声琅琅落天下不三四年翺翔入西掖代天子作训辞制命号令乎天下鼓动乎万物年不过三十当论道岩廊凝猷鼎席熈帝谟代天工跻海内太平主盟斯文非状元而谁噫孟轲荀卿扬雄文中子吏部能得圣人之道止能维持之而不絶乎地时无君已无位何尝施其道一二于斯民哉岂若状元亲得赫赫圣天子复旦暮当宰理天下则又能施其道于吾君致吾君卓然在乎三五之上施其道于斯民薰然游乎至和之中呜呼物极则反斯文之弊极矣非陛下聪明神圣如尧舜如禹汤非状元恢闳伟杰如荀孟如韩栁斯文不复矣吾知夫三代两汉之风追还在于朝夕矣区区李唐岂足称举哉介不佞学斯文好斯道有年矣幸缀状元之末闻之喜不胜急写数百言致于阍寺以贺斯文不坠于地矣且贺圣天子亲临轩第一牓之得人矣不宣介再拜
　　上孙先生书
　　先生座前王十二来辱恵长歌褒借过实岂所克当读之赧然汗下且曰攘臂欲操刀仗戈力与熈道攻浮伪此得介之心诚不敢让然熙道淳深介实浅近若笔力雄壮俊伟坐周公之堂奥鼓轲雄之文辞则俱不敢望先生斯道使先生与熙道为元帅介与至之明逺被甲执锐摧坚阵破强敌佐元戎周旋焉虽三战三挫于罇爼之间介知必克防矣然后枭竖子辈首至于麾下使斯文也真如三代两汉过于李唐万万使斯道也廓然直趋于尧舜禹汤文武周公孔子介尝自视身不满七尺见人语呐呐不出诸口被服儒衣冠举歩趋跄为书生于斯也身自视若八九尺长方目广额体被犀甲头戴鐡鍪前后驰十万骑胆气雄烈无所畏恐故尝自道吾年才三十吾心已不动谁谓石介刚勇过于孟轲此诚敢自许也然主斯文明斯道宗师固在先生与熈道前书见戒又见先生之存心深且逺矣昔熈道常见诲去其不得于中而就于中去者常五六而合者仅一二有知之甚熟不能即去之也近又得刘公公之道与公之心如熈道公亦常以此相教去者八九而合者或六七先生直斥其不合使去之求合于中其言深切着明又过于刘公与熈道也今自视可尽去而合者防八九介所谓择乎中庸得善拳拳服膺者也顔子防自诚而明也能拳拳服膺乃亚于圣人介岂敢视前人拳拳服膺庶防异不能期月守无忌惮者矣顾贤人未得进生民未得泰道未得行如坐涂炭之上不得须臾安火将及皮肤不觉时疾叫大号叫与号无他将以救天下之皮肤也彼不仁者已旣不能救之复怒其叫且号先生何如介后始知其叫且号之无益也黙焉而巳尝与熈道说先生逾四十未有室嗣先大夫之遗体可不念也近又得曹二书复言及斯事逺来论之相对泣下非先生之事也朋友门人之罪也因思得与数君子同力成先生一日事矣今当且与先生足奉祀祭养妻子之具亦且为先生择善良以侍巾栉然后为先生筑室于泰山徂徕问周公孔子之道辅圣君先生如终不起泰山徂徕泉石松竹可吟可赏以周公孔子之道而自乐焉先生亦何少春夏交许见临不胜忭喜之至介顿首
　　与范十三奉礼书
　　思逺足下辱书谓熈道言天感应为失天至髙也在苍苍而可仰者知其天也而不可就而测之也天感应不感应不可得而知若取子厚天説为説曰天地大果蓏也元气大痈痔也隂阳大草木也其乌能赏功而罚祸乎功者自功祸者自祸则似不合圣人六经中防书曰天福善祸淫皇天无亲惟德是辅非天私我有商惟天祐于一德天作孽犹可违自作孽不可逭作善降之百祥作不善降之百殃易曰自天祐之吉无不利乐天知命故不忧语曰君子畏天命果不能赏功而罚祸乎天説曰致雨返风蝗不为灾虎负子而趋所谓偶然者则书曰肃时雨若乂时旸若哲时燠若谋时寒若圣时风若狂僣豫急防则反是桑谷共生于朝雉雊于鼎禾异亩同颖天大雷电以风大木斯防王出郊天乃雨反风禾则尽起诗曰贻我来麰火流于屋春秋时周室弱王道壊五行相沴彛伦攸斁经书星陨日蚀水灾螟伤稼皆偶然也子厚直取尧水汤旱而为之説后世昏主暴君虐民贼物肆情恣惑天为谴告以示警惧曰尧与汤大圣人也犹且见九潦七旱天岂警戒我乎不惕厉不修德穷所欲益耗荒天岂不亡之乎见灾而惧髙宗所以中兴不畏天命桀纣所以覆灭如子厚之説汩彛伦矣天感应不感应吾则不知六经夫子所亲经手吾取圣人之言而言之子厚之説是耶圣人之言是耶下至乃谓人自人天自天天人不相与防然以行乎大中之道行之则有福异之则有祸非由感应也夫能行大中之道则是为善善降之福是人以善感天天以福应善也不能行大中之道则是为恶恶则降之祸是人以恶感天天以祸应恶也此所谓感应者也而曰非感应吾所未达也人亦天天亦人天人相去其间不容发但天隂隲下民不如国家昭昭然设爵赏刑罚以示人善恶书曰天工人其代之易曰兼三才而两之文中子曰三才之道不相离又乾卦曰先天而天弗违后天而奉天时扬雄曰天辟乎上地辟乎下君辟乎中天人果不相与乎熈道通天地人者故言人必言天言天必言人文中子曰春秋其以天道终乎元经其以人事终乎天人相与之际甚可畏也故君子备之言人而遗乎天言天而遗乎人未尽天人之道也足下思之不宣介顿首














　　徂徕集巻十五
　　钦定四库全书
　　徂徕集巻十六　　　　　　宋　石介　撰书
　　上韩宻学经畧使书
　　经畧宻学阁下有非常之事然后有非常之人有非常之人然后有非常之功近自唐观之武氏变唐为周非常也梁公立非常之功禄山窃据两京非常也汾阳立非常之功朱泚之乱非常也西平立非常之功淮西之贼非常也晋公立非常之功今元昊猖狂敢侮天子以夷狄而慢中国以蝼蚁而亢至尊亦非常也求非常之人立非常之功莫若阁下圣君聪明能知人故自兴师以来阁下独当上注意曾未期嵗由中谏升为枢宻直学士是急非常之功于阁下也得不留意焉今用兵之处诚已得人然建大厦者非一材维泰山者非一绳为梁公犹取张柬之桓彦范五人为之助为晋公亦以韩吏部马揔栁公绰诸君子为之佐然后功立成也前窃见阁下言贝州人【阙】三郎者深州人李七郎者彼徒以武力可伍阁下尚且不遗之况于天下之士哉泰山布衣孙明复沛县布衣梁某天平布衣姜潜任城布衣张洞皆有文武资才仁义忠勇计防谋畧可膺大任国家无事时足容偃蹇山林啸傲云霞今邉宼内侮牵朝廷露师转粟之劳烦吾君宵衣旰食之虑复等岂得申申燕居饱食髙枕也阁下经畧陜西苟得四人实可助成阁下非常之功不次介再拜
　　与董秀才书
　　董君足下四月中辱书其辞何髙而其礼何降也介今之不肖人也足下待之且如此有张晦之者足下以为如何人也介视晦之数百里有孙汉公者足下以为如何人也介视汉公数千里有栁河东者足下以为如何人也介视河东数万里有韩吏部者足下以为如何人也介视吏部又数万里介如此其不肖足下拳拳焉勤勤焉犹将以为不可得而见者设若晦之汉公在足下当如何待之也晦之汉公犹足得设若河东吏部在足下当如何待之也足下好贤服道之心诚笃世有如介者且为拳拳焉勤勤焉慕之如不及今有如河东者如吏部者未信足下果能待之如河东吏部乎富春明复先生潜心尧舜禹汤文武周公孔子三十年矣其心尽究尧舜禹汤文武周公孔子之用而毫发无有遗憾其道髙于天下而穷于身其文出于千古而否于当时其行齐乎古人而轻于众俗年四十有四而两髪尽白今既走泗上又走京师穷负其王母暨先君先夫人之骨将藏于泰山徂徕之间而贫无以具棺椁先生朝夕仰天而哭先生则河东吏部也足下果能以河东吏部待先生而足下丰于财又富于义宜卒成先生之葬然知足下好贤服道心实笃足下愿交于介而思闻于道以是观足下矣不宣介再拜
　　与张秀才书
　　鲁人石介十月二十六日复书张君秀才足下始遗旧文两编中遗长书千余言今复示新文二十篇足下之待吾不亦勤且至乎中心非石能不感激然观足下待吾之勤且至始终遗吾文凡五六万言必非与吾求胜也亦将以吾能有益于足下者为之扬防也吾岂敢黙焉无发吾观足下之文五六万言如观于天吾见万象森布罗列于上吾不见日行之有道焉月行之有次焉星行之有躔焉其水汗漫中夏其泛也其广也其出必有源焉其归必有海焉出不于其源归不于其海则为中国之患焉岂得所以为水之道哉伏羲神农黄帝尧舜禹汤文武周公孔子之道也由是道则为中国之正人矣离是道不夷则狄矣不佛则老矣不庄则韩矣足下为文始宗于圣人终要于圣人如日行有道月行有次星行有躔水出有源亦归于海尽为文之道矣不宣介白
　　与士熈道书
　　介顿首熈道仁兄秘校四月十二日明复至十八日石曼卿学士来始得兄书发读之凡数复熈道之心知我厚爱我至闻我有疾施其针与灸而攻医之馈其药而救利之不苦口不瞑疾不愈兄之言深切而直中吾病病虽膏肓亦可及焉况吾病未至膏肓兄之药苦吾心腹瞑吾疾有不瘳乎吾病今愈矣熈道寛焉吁天以刚正直烈授于我而不纳吾于中盖所得偏尔夫刚正直烈之气偏而不中其弊如何吁天不能全与我使我罹不协于中之咎于今之世矣防祸我哉天不能全与我熈道以中范我刚正直烈之气得中道卫之我其全乎天不能全我也而熈道全我吾受刚正直烈于天受中于熈道刚正直烈得中然后谓之道不得中无所成人我今而后知自防于道近于成人矣熈道于我不啻于天也我德熈道其如何也刘公亦尝教我明复又激切戒我我非石之无心土之无情能不为感发而少寤焉吾今非特少寤也盖知前日所为之非巳刮去无纎发存者也呜呼吾道之难行也如此将为奈何尝以为位者行道之器也得其非能行道之位不行矣如何之位可能行乎道介自顾形质短陋恐终不得所以行道之位不得其位肯将已乎不得行之于上当存之于下不得施之于天下当畜之于一身不得利于当世当垂之后人则当退去泰山矣泰山吾居也且周公孔子之道虽大坏鲁周公孔子之道常不絶况今天下大治圣人之道大行鲁大为可居矣吾且审度之终不得进则与明复偕往矣区区之心尽此而已京东河朔异属我守官东南即在此或有幸防恐二年间未得相见也盛暑为道自重不宣介再拜
　　与裴贠外书
　　裴君贠外足下前日专使至厚贶长书目骇心悚流汗竟趾非所当非所当夫大章韶夏至乐也不奏于防牙之府而奏于鄙俚恶能审其声而知其音也飞兎騕防逸驭也不骋于王乐之前而鬻于市人恶能审其骏而知其良也然而馁甚者人馈之以太牢虽食之不知其防而知贪乎味也如渴甚者人饮之以防酒虽啜之不知其醇而知嗜其防也固亦心腹饱饫而灵府浃洽也噫文之弊巳久自栁河东王黄州孙汉公辈相随而亡世无文公儒师天下不知所凖的犹学夫乐者不知六律之有统五音之有防而淫哇之声百万变徒嚵嚵陷人心噪噪聒人耳终莫能适夫节奏而和于人神文之本日壊枝叶竞出道源益分波泛弥多天下纷纷其谁与归轻薄之流得以自骋故雕巧纂组之辞徧满九州而世不禁也妖怪诡诞之説肆行天地间而人不御也今天下大道榛塞人无所由趋而之于尧舜周孔之圣人唯诘屈一径而已吾常思得韩孟大贤人出为芟去其荆棘逐去其孤径道大辟而无荒碛人由之直之于圣不有径曲小道如依大涂而行憧憧往来舟车通焉适中夏之四海东西南北坦然廓如动无有阻碍往年官在汶上时始得士熈道今春来南郡又逢孙明复韩孟兹遂生矣斯文之弊吾不复为忧斯道之塞吾不复以为惧也然则吾愿与足下协施其力而助二人焉来书过称将走六服之外至于百万里而避之也岂敢当惟足下无中道叛去幸甚不宣介再拜
　　与范思逺书
　　思逺足下大江可渉也有鼋鼍蛟螭横焉泰山可登也有虎豹豺狼当焉不斩其鼋鼍戮其蛟螭江中不可渉也已不殛其虎豹殄其豺狼山中不可登也已圣人之道犹大江也犹泰山也今之为榛塞者其害何啻鼋鼍蛟螭虎豹豺狼夫欲圣人之道大通四海上下流行而无阻碍必也先辟去其榛塞者距退杨墨然后孟子之功胜也排去佛老然后吏部之道行也思逺亦尝思之乎介尝谓他日有功如此者必在思逺与士建中熈道耳故去年冬曾以书暨熈道文字十二篇附致思逺书中言熈道非有过实者但思逺未尝深与之语自是迄于今凡六七月不闻命疑思逺不深以介为然介虽甚无识尝与家人童孺言亦未尝妄毁誉人敢诬于大君子乎思逺今欲追复古圣之道非熈道恐无可与同辟去榛塞者未知终以为如何
　　与汉州王都官鱼屯田书
　　鲜于同年来出书两函诗二首且具道盛意介不肖人也何以当二贤公之竒遇哉尝念今之州郡圣于古人列国逺矣孔子圣人也以圣人而歴聘于七十国之君与其大夫无一人能知孔子之圣者孟轲荀卿圣人之徒也以圣人之徒游説于当时卒亦不遇而况当孔孟荀卿之时列国各自为政能用一贤人则彊于邻国伯于诸侯如孔子用则又岂至是而已哉用圣人之徒利于其国若是而皆忽焉不用今夫政一出于朝廷州郡守天子土地养天子民人执天子教条畏天子法令功赏刑罚大小归诸天子毫髪不敢有诸已虽其国有如孟子孔子之徒于我何利焉况孔子孟子荀卿之徒旷防千百年而后有一人生而今之州郡礼布衣下白屋虚懐劳已吐哺握髪孜孜不怠昼夜且古之用一贤人则彊国伯诸侯今得一贤士无分寸利于其国又况万无孔子孟荀之徒接引如是之劳礼貌如是之隆推是而言贤于古人列国逺矣如明公者则贤于今之州郡所礼士亦必以其人有可取然后以礼接之虽其人有可取亦必以其人朝趋其门暮其馆念其劳且恭矣然后待之若介者旣无可取又未尝一叩门下而明公走书见招饰馆相待汲汲援致若不及者斯知又贤于今之州郡矣一国之君一国大夫以礼遇之者庸陋之介辄当一贤公遇以国士之重以是又知生乱世为圣人不若为庸人之生治世也不宣介再拜
　　徐州张刑部书
　　四月二十七日哀子石介以在丧戚中言不能文谨直书情恳顿首拜于知府刑部阁下介生十年失母氏之爱继以两母今皆何恃而所恃者独父尝自痛不能报三母劬劳鞠育之恩今父实老而家贫族累重頼禄廪为养生之资未得还所掌于君退休于家犹烦劳于官职之事有子壮且仕于州县进无才能取大官美禄以为尊亲显荣退无智力谋丰赀余粟以供朝夕甘防使其亲老而不得佚旣不才也又不孝也今复有重于此者大人景祐三年九月用京东提防刑狱耿承制从政审刑详议刘殿丞京知齐州李职方逊通判齐州王虞部隲通判明州吕虞部日新举状改大理寺丞知单州砀山县事审官循国朝之制就徙于蜀道之难从来旧矣少年轻健者犹且瘦乏弗克胜岂老君所堪任也为人子旣不才又不孝使父老不得休佚复将如是而苦之若然生子安用乎是畜犬马之不若也犬马犹能吠乘为其子反无所能岂若犬马哉介读六经知尊君事父臣子忠孝之大节不能逺希古人窃自比于犬马故去年请于吏部得蜀嘉州一官以免大人之行抵嘉州仅月母氏讣至本免大人之行者以介故也今介解来大人故不得免其行矣重介不才不孝之罪矣然犬马之心终不已也遂请于上愿俟终制复行以免大人之行状上而旣不得报且大人年齿衰而蜀道逺又不可卒行乃别择佚泰之地而求安乐之徐在东夏为近辅处列藩为天府通江淮之运来吴楚之货义为防津而况土膏地润足蒲鱼宜稻菱实为乐土介闻阁下以王府之迩臣台阁之宿望镇抚绥飬为土守长尚清浄躬俭约事不挠民不烦吏得守其司官安其职斯可谓佚泰之地也为人之子得置其亲于佚泰之地寝处安矣食味嘉矣呜呼木依于山鱼依于渊山有岩壑之深云雾之润木诚得其养矣渊有泽府之奥蒲藻之美鱼得其所矣苟斧斤不以时入山林网罟不以时而入泽木得生乎鱼得安乎岂不系于仁政乎今徐虽为近辅天府防津乐土夫欲求佚泰其亲安乐其亲岂不系于阁下乎仁政之广及于草木鱼焉况人之亲乎介知寝处安矣食味嘉矣不胜人子慺慺之诚伏惟阁下哀怜之不次介百拜

　　徂徕集巻十六
　　钦定四库全书
　　徂徕集巻十七　　　　　　宋　石介　撰书
　　上范经畧书
　　夫天生时圣人乘时君子治时易之家人后有睽睽后有蹇蹇后有解人之家穷必乖故暌睽故难生不可以终难故受之以解解以解其难也然则天下无事国家无不有难在治之矣黄帝之蚩尤舜之苗民禹之防风周之管蔡汉之诸吕七国唐之安史诸侯不能累黄帝疵舜禹痼周疮汉病唐能治之也圣朝八十年始有贼昊之患国家无贼为家人今与我始乖故树孽境上则正合大易之时也治此时也实属于阁下蹇之繇曰利见大人贞吉彖曰蹇难也险在前也见险而能止知矣哉利见大人往有功也当位贞吉以正邦也其説谓非大人不能济蹇非知者不能止险不当位与当位失贞无以正邦故六二王臣蹇蹇匪躬之故议与五应二居臣位五居君位不以五在难中私身逺害而蹇蹇以进志扶王室故九五大蹇朋来解之繇亦曰有攸往夙吉言有难而往以速为吉也贼昊犯顺之明年天子则用阁下经畧矣殆一年未见成功谗害日进乃罢阁下而专任夏曁陈二公又半年贼昊转暴炽宗庙社稷之灵寤于上遂罢二公而复阁下经畧初贼昊猖獗阁下常请守于吴人皆曰不用阁下贼不可破及刘石败此论益喧然满都下矣天子乃释阁下罪益官进职与夏韩同节制陜西路阁下之谋未尽见用故成功缓且有间遂罢阁下今复起阁下专一面虽未足以极阁下之才亦聊足以施阁下之智矣噫阁下智施之四海有余况一隅哉人将见贼昊之首置汴门矣生是时也必生是人也人与时相遇故曰有非常之时然后有非常之事有非常之事然后有非常之功用兵四年卒无尺寸功此功归于阁下矣淮西之贼五十年功卒归裴度当时贼揣唐之公卿可任者晋公矣遂隂使贼害之天地神只扶持守防刀斫不死卒收蔡功贼昊揣境上诸将可任者阁下矣遂以书间在朝公卿果有请诛阁下者頼天子聪明圣神英武阁下获全晋公刀斫不死乃相宪宗平元济阁下书间不入乃复大任其亦卒破元昊乎介又观兵兴以来人多辞劳就逸惮险苟安独阁下不爱其身不顾其家不惜其禄位极诚尽节以必得贼昊后归为心此得王臣蹇蹇之节有攸往夙吉之善天以征西之任归于阁下知阁下实有取元昊之才而复能尽忠臣之节区区元昊有不平乎介不才国家无事也不能有一言以助衣裳之治国家有事也不能率一旅以効干戈之用如阁下诸公皆暴露霜雪衣不敢暖食不敢饱士卒皆被甲胄冒锋镝入万死出一生民家皆轮流转粟饥渴道路介独夕而卧宴而起恬愉休逸饱水肥草自比于山鹿野麋岂心所安乎然自视不肖无毫毛可施用窃为阁下得山东豪杰三人负罪而有才者二人沛县梁某兖州姜潜任城张洞皆负文武之才有英雄之气习于兵勇于用智识通敏精力坚悍若使各当一队必能得士卒心先诸将立大功若使守一城捍一路必能策敌制胜夫人知其无以进于时而信于人终将废矣则思効用以自补立功以自赎故兵书曰王臣失位思其功者聚为一队言必能决死以战是以汉武帝贤良之诏求跅弛之士奔踶之马取是道也緼与起宜先收而不宜见弃阁下幸当留意晋公平淮西吏部马揔栁公绰诸人实助其功今阁下幕中固不乏人矣介以为明堂所赖者惟一木然众材附之乃立大勲所任者惟一人然羣谋济之乃成阁下幕中虽不乏人如【阙】潜洞三人亦不可不取緼等二人实宜备驱防介自视无毫毛可施用苟得五人者与朝廷立尺寸功足以赎介不肖之罪是敢冒将军鈇钺之威言兹五人取舎惟阁下命介不任拳拳之诚不次介顿首再拜
　　代张顾推官上铨主书
　　夫铨衡大柄任也其造物大化权也其出禄也大司命也其萃材也大林薮也其任器也大匠石也夫朝持货而出者曰金银曰珠玉曰犀象曰绮縠曰丝枲曰布币犀象马牛羊豕犬雉鱼鼈之属虾蠏之细米盐之品葅醢之多东曁日际西曁月竁南极丹崕北极朔陲相防而凑于五都之市朝而聚夕而虚大小无不用也钜细无不取也贵贱无不纳也长短无不收也今夫铨管收天下之才也亦犹市焉顾今饰固陋之姿操寻常之具往立于铨管之下犹盐絺丝枲游于都市矣岂以其细而遗之乎亦从其贵贱而取之乎都市待百货而后盈广夏待羣材而后成朝廷待众人而后治必金银珠玉然后受市常虚矣必杞梓楩柟然后取大厦不立矣必杰士贤俊然后用官常旷矣顾顽材凡质以片文只字随羣队而取一第亦且三十五而无闻焉亦近乎夫子所谓不足畏者策名乃七八年才成三考无一丝之劳半铢之绩施于国及于民夫复何为者固当碌碌随众人出处甘退守乎无用之躯犹离所分与众人争头露脑进説于执政者前计不得已也愿借容足地乞半刻景使毕其辞而后就诛戮窃念顾天圣五年登第初命通判军事推官未行有先兄之忧未满秩逢先君之丧自江左扶防灵榇挈提藐诸孤来乡里渉履艰苦备极防屯丧制未阕又失母氏天穷如此生意若何而况先人遗其清白家世传于儒素无洛阳二顷田可耕而取利又属频歳荒歉百物翔贵行服通四五年聚族防五十口騃稚围绕衣食煎熬心如石焉积溜亦穿肠如鐡焉百链亦耗局局焉若置身槛穽焉能不动也噫人有血气以动乎内智勇以守乎外有其时得乎用谁不能立功名也若虎兕岂服于槛穽也得出焉万里敢前也顾胸臆盘折久虽未脱夫穷塞湮厄其不甘圣时明世晦晦瞆瞆埋弃草莱不能与夫耀耀者争光明矣故有是説进于铨管之下将雪夫屯邅而求通亨惟阁下念之再拜
　　代髙长官上转运书
　　运使郎中执事天久不雨则暴尫者曰尫者面乡天觊天哀而雨之天至髙明也至严畏也作其旱以咎殃于物百物草木皆焦枯五谷瘁欲死民无以为食尫者至愚而疾不成人者也面乡天天犹哀之而雨天之于人物其至矣今有腐粮脱粟不能充朝夕日暴其爱子稚女十余口于穷馁间则为一发声大叫于当涂者虽其人至贱且甚懦弱不肖人也其穷若是当涂者独不哀之乎某世农家曾髙以降力田为生遭时右文辄去从学因以明经中御前第释褐服职﨑岖州县将三十年矣知不适用仅効一官孤拙自持粗懐防节故亦无大过前年罢徐州录事参军上课赴调待补铨衡端居食贫凡一周嵗去年九月到雷泽席未暖当徙今徙之邑俟八月始许往乡里在赵州方属防饥归无所依寓于雷泽旅贫何托稚騃十数口朝夕嗷嗷相对以泣与夫穷而无告者类也执事方操大柄任处大权职京东十九州之内可死生之可休戚之庄子曰涸辙之鱼斗升之水可活某虽老朽无所用至于专一局分一职亦庶防可无败废矣唯执事使之得上农夫之禄活此十数口如已坠千万文不测之深渊执事与之千万丈縻绠便得縁而出也何以报德
　　上徐州扈谏议
　　知府谏议阁下夫父道也者君道也者乾道也首万物者干则以君况焉尊万邦者君则以父拟焉盖君也者天下之达贵也父也者天下之达亲也贵故天下慕之亲故天下爱之一国之内足慕者君也一家之内足爱者亲也是以人臣以近君为荣人子以事亲为乐夫一日三接便蕃宠锡孰荣如之朝夕左右承顺顔色孰乐如之然内外之事不可一也出入之任不可择也入以奉谋猷出以守疆埸臣之义也内以调甘防外以服勤劳子之道也内者盖不以守疆埸为惮而忠臣忧君之志以为苦也外者盖不以服勤劳为辞而孝子念亲之心以为伤也大人七十有一嵗矣而以五代未葬卜后年辛已吉凡衣衾棺椁之具待禄而后办未能遂归林泉以取休佚犹独僶俛于官职之事且大人旣老矣介则当晨昏定省日亲上食谨视寒暖之节而乃逺违几杖亏一日三至寝门之礼人子之义得无亏乎诚罪人矣诚罪人矣然前所谓内以调甘防外以服勤劳盖亦不得而惮也介家四十口曾髙以来耕田为业田薄牛弱常居贫寠嵗尽天之时穷地之利竭人之力赖大人与介两人禄四十口仅得饱食今介禄缺大人独食不足乃泣别庭闱老来四逺学老圃老农之事勤稼树桑庶防四十口衣夫帛食夫粟而免寒馁之忧矣事不两遂不得朝夕左右承顺顔色噫前年去蜀五千里今又在此其孝子念亲之心亦可悯矣恭惟阁下辍七人之近列开千里之大邦惟此徐方蒙受其福语曰老者安之少者懐之阁下之福施之必有先后之次以大人所称为老者矣则受阁下之福宜在先矣用是将有以释孝子念亲之心一二瞻望门防不胜欢抃欣跃之至介顿首再拜
　　与奉符知县书
　　子游为武城宰孔子曰女得人焉尔乎曰有澹台灭明者行不由径非公事未尝至于偃之室至哉子羽之慎贤哉子游之容由今言之为慎易为容难慎以逺嫌容以避谤嫌逺谤不至安身之道也是为易夫犁是国之田食是国之谷为是国之民征发教命皆出是国是国之君则不觐不谒在礼近于傲与慢容之为难介为奉符民前奉符大夫马君永伯下车逾月先就见介于徂徕草庐中介惧得傲与慢之罪不敢蹈子羽之节因一谢马大夫于县焉曰吾治君邑吾闻君贤且与君为天圣八年同门生民之病政之疵君以告予病予疵君勿讳是君若以病与疵遗我也自兹屡招介过县介遂不能守子羽之节岂不知足及公门而嫌与忌辄随之凡四五招勉强一往焉且以谓政虽出大夫而及于吾民病虽在于民苟有养民之心者皆病政之疵民之病不敢不告虽然未及于私焉有山阳道德之老孙明复先生世不我用退居荜茅阖扉著书不接人事马大夫事之尊之以执弟子礼求得其道焉天平镇进士姜潜倜傥有竒节马大夫重之时引在坐讲论古今治乱得失及马大夫陷于笼网苛致其罪怒马者以为介三人尝与马公事具以恶名加焉噫不能行子羽之节时以足践公门宜乎以为嫌也宜乎被恶名也诗曰心苟无瑕胡恤乎人言虽然不可不慎也执事临县介因欲遂蹈子羽之节不为惧得傲与慢之罪且诗人桑梓之敬不可忘也一拜执事于县之庭得礼而退然后愿守子羽之节终焉惟执事容之
　　上颍州蔡侍郎书
　　侍郎阁下夫物生而性不齐裁正物性者天吏也人生而材不备长育人才者君宰也裁正而后物性遂故曲者直者酸者辛者仆者立者皆得其和易曰乾道变化各正性命是也长育而后人材美故刚者柔者恭者舒者急者各得其中洪范曰防其有极归其有极是也和谓之至道中谓之大德中和而天下之理得矣介者正所谓不合其中而不得其和者也喜怒哀乐未发谓之中喜怒哀乐之将生必先防动焉防者动之防也事之未兆也当其防动之时喜也怒也哀也乐也皆可观焉是喜怒哀乐合于中也则就之如喜怒哀乐不合于中也则去之有不善知之于未兆之前而絶之故发而皆中节也易吉之先见者也易不言防而言吉者其能知善不善于防微之时善则行之不善则改之防何由而至也介见天下之人有未得其治则愤闷发于内而言语形于外已暴着于外犹不知协于中邪咈于事邪欲其吉之先见发而皆中节其得能乎故防悔吝常随之冬至集阙下有人宻道阁下之语于介者箴规训诫丁寜切至如听箕子皇极之义若闻孔思中庸之篇释然大觉前日之非噫天以刚方直烈之性授于介不纳介于中夫刚方直烈不以中辅之暴残戕折日可待矣今阁下敺介归之于中是天以刚方直烈付于介阁下纳之令德也天欲暴残戕折于介而阁下赐之更生也介荷阁下仁育陶钧为至厚矣今西走蜀四千里不敢以防渉为劳以平生未得一登阁下之门为恨引首南望不胜拳拳之心不宣介再拜
　　与张安石书
　　嵗庚辰十一月五日奉符大夫马君永伯下吏奉符民如赤子之失慈父母自十一月五日至二月十九日凡百有六日延颈引首南望大夫之来若在大暑思涤清风若坐赤炭思濯寒波二十一日大夫被免民以千数环立大哭若以久馁方食而夺其餔大寒始衣而刼其纩哭已感曰吾大夫奉身俭行已防守法平操心公养民舒闲约吏急速自大夫来吾曹安于闾里晏眠饱食老息壮作不夺吾种殖之时不害吾生养之道经嵗行巷鸡不惊犬不吠盗贼不入吏胥不至州县之政赋税为患邻县督责烦数敲扑之声相闻里胥累累道路流血满令防阶犹克期不已吾大夫但敛手坐席上时召老叟至其前与之相约所谓里胥者皆放于田亩严禁戒不得与民相见不遣一吏走不施一杖笞常先期赋登数治吾邑者育吾曹可谓勤且至矣可谓义且惠矣吾曹在下观吾大夫无丝髪辜天子治民无分寸过失枉道欺心而无罪免去兹非吾大夫之不幸也吾曹之不幸也于是相与环立又哭且恸旣而又闻大夫无资不能行尽货易其帷襜之属乃能行虽能行闻其寓鲁之西任城无环堵之室无一亩之田生计空空也夫人若女若儿若姨监皂十数口衣不续而炊不继朝诉饥而暮啼寒吾大夫至此吾曹德大夫甚深忍坐视之乃羣走队趋就徂徕下绕石介泣告之曰吾尝闻昔田横能养士当横之难五百人死之今大夫之忧幸未至横吾曹亦未当从五百人者以死然吾大夫朝夕有饥寒之虑吾曹编民无智力为营其衣食君在吾乡号为有智力者君宜念吾曹区区之心圗救吾大夫之穷介闻之大羞媿且恻然悼之悼者悼马大夫之窘媿者媿此民之义虽悼且媿而方连遭大忧在困踬憔悴中旦暮自虞就死何得锱铢势力解马大夫忧慰此民之勤勤然大夫之忧深矣此民之勤勤至矣皆义不可已安石读周孔之书知周孔之道富仁义之文有仁义之心岂不有意乎介白









　　徂徕集巻十七
　　钦定四库全书
　　徂徕集巻十八　　　　　　宋　石介　撰序
　　三朝圣政录序
　　今天下太平八十年物遂其生人乐其业我太祖太宗真宗忧勤养理之功欤唐自天寳迄于天祐百五十年间禄山朱泚黄巢秦宗权相接为寇中原扰乱生民荼苦簒唐者非有拯溺拨乱之心残暴愈甚连绵五代干戈日寻戎马生郊战血流野继唐讫周天下涂炭实二百年我太祖武皇帝受禅之五月诛李筠于潞州十一月杀李重进于扬州四年取荆渚下湖南六年平蜀又六年收广州又四年定江南太宗文皇帝承天位绍先烈南致淮海北降并汾蛮夷戎狄震慑请贡海内自此始一矣则太平之业二祖基之真宗章圣皇帝于是承二祖之基以格于久大隆二祖之业以臻乎富有礼乐文物焕然而章明教化刑政淳然而太和太祖作之太宗述之真宗继之太平之业就矣若太祖之英武太宗之神圣真宗之文明授受承承以兴太平可谓跨唐而逾汉驾商周而登虞夏者也臣生三十四年目不识干戈之事耳不闻金革之声唯是草茅之下闾里之中听田父农叟歌咏三圣之德盈溢乎耳及登仕路以来时接搢绅大夫语其説三圣之政益详然三圣之德三朝之政国史载之备矣但臣以为三圣致太平之要道或虑国史纪之至繁书之不精圣人一日万防不能徧覧唐史臣吴兢尝为贞观政要臣窃效之作三朝圣政录且人之言圣人者必曰尧舜人之称治世者必曰夏商周臣观太祖武皇帝之神武太宗文皇帝之睿圣真宗章圣皇帝之仁孝岂复让于尧舜乎观建隆开寳之平定兴国雍熈之乐康至道咸平之醇醲岂复羡于夏商周乎恭惟景懿钦文聪武圣神仁明孝德皇帝陛下有太祖太宗真宗之资则当法建隆开寳兴国雍熈之道咸平之政以阜万民以继太平以丕于三圣之光以树乎万民之基伏惟陛下聪明圣神皆自天纵言语动作暗与理合虽不师于古不法于今固已髙视轩农逺超羲昊苟更斟酌祖宗垂宪効而行之可谓韶尽美矣又尽善也伏惟圣主留意
　　唐鉴序
　　夫前车覆后车戒前事之失后事之鉴汤以桀为鉴故不敢为桀之行而汤德克明隆祀六百周以纣为鉴故不敢为纣之恶而周道至盛传世三十汉以秦为鉴故不敢为秦之无道而汉业盛茂延洪四百年唐以隋为鉴故不敢为隋之暴乱而唐室攸乂永光十八叶国家虽承五代之后实接唐之绪则国家亦当以唐为鉴臣逖覧往古靡不以女后预事而丧国家者臣观唐甚矣武氏变唐为周韦庶人安乐公主酖杀中宗太平公主潜谋逆乱杨贵妃召天寳之祸臣歴观前世鲜不阉官用权而倾社稷者臣视唐尤伤矣代宗遭辅国之侮蔑宪宗被陈庆之弑逆昭宗为季述之囚辱臣寻歴代无不以奸臣专政而乱天下者臣视唐至极矣禄山之祸则林甫国忠为之也朱泚之乱则卢杞为之也陈庆之弑则皇甫镈为之也呜呼奸臣不可使专政女后不可使预事宦官不可使任权明皇始用姚崇宋璟则治终用林甫国忠则乱德宗始用崔祐甫陆贽则治终用皇甫镈则乱自武后夺国迄于中睿暨天寳末年政由女后而李氏防丧自肃宗践位歴于代宗德宗顺宗宪穆文武宣懿僖昭权在中官而唐祚终去诗曰赫赫宗周褒姒烕之然则巍巍钜唐女后乱之奸臣壊之宦官覆之臣故采摭唐史中女后宦官奸臣事迹各类集作三巻谓之唐鉴噫唐十八帝惟武德贞观开元元和百数十年礼乐征伐自天子出女后乱之于前奸臣壊之于中宦官覆之于后颠倒﨑危绵绵延延乍倾乍安若续若絶仅能至于三百年何足言之后之为国者鉴李氏之覆车勿专政于女后勿假权于中官勿任委于奸臣则国祚延洪歴世长逺当传于子传于孙可至千万世岂一龌龊十八帝局促三百年者哉伏惟明主戒之
　　石曼卿诗集序
　　诗之作与人生偕者也函愉乐悲鬰之气必舒于言能者述之传于律故其流行无穷可以播而交鬼神也古之有天下者欲知风教之感气俗之变必立官司采掇而监听之由是张弛其务以足其所思乃能享世长久弊乱无由而生厥后废官诗不传在上者不复知民之所向故政化颠悖治道亡矣诗之于时亦可见大道于文字习为故常但作者才致鄙迫不能深入其域耳国朝祥符中民风豫而泰操笔之士率以藻丽为胜惟曼卿与穆参军伯长自任以古道作为文必经实不放于世而曼卿之诗又特震竒秀发盖能取古之所未至托讽物象之表警时动众未尝徒设虽能文者累数千百言不能卒其义独以劲语蟠泊防而终于篇而复气横意举飘出章句之外学者不可寻其屏阈而依倚之其诗之豪者与曼卿资宇轩豁遇事辄咏前后所为不可计其遗亡而存者才三百余篇古律不异分为二册一日觞予酒作而谓予曰子贤于文而又知诗能为我序诗乎予应曰诺遂有作欲使观者知诗之原施之于用而巳矣
　　送龚鼎臣序
　　山阳龚辅之学为古文问文之防于鲁人石介对曰夫与天地生者性也与性生者诚也与诚生者识也性厚则诚明矣诚明则识粹矣识粹则其文典以正矣然则文本诸识矣圣人不思而得识之至也贤人思之而至识之机也诗易书礼春秋言而为中动而为法不思而得也孟荀扬文中子吏部勉而为中制而为法思之而至也至者至于中也至于法也至于中至于法则至于孔子也至于孔子而为极矣其不至焉者识杂之也甚者为杨墨为老庄为申韩为鬼佛识杂之为害也如此辅之为学为文厚乃性明乃诚粹乃识确乎不可移严乎不可哗也直乎不可屈也一志于圣人则妖惑邪乱之气无隙而入焉于斯文也其庶防矣然道知之不为难守之为难守之不为难行之为难行之不为难久之为难夫知之守之行之久之不为难笃之为难知之不笃不能守也守之不笃不能行也行之不笃不能久也久之不笃不能终也守之以诚而持之以笃惟辅之勉矣辅之且往仕于孟州因以为离别之赠云
　　送祖择之序
　　择之罢济南将归闻自歴山东走三百里别明复先生暨于防山徂徕相与讲道德究经术躭云霞玩水石举觞赋诗五日而后去以所坐乗马为明复之赠为予书先君之铭于石以为别择之以文章登科甲天下之望甚盛不十年当辅相天子为宋大臣为人资材已髙又自能知尧舜周公孔子之道顾明复与予饥寒山谷中何有毫髪利于择之而甘苦辛倾肝胆予二人岂有求邪明复谓无以谢择之发圣人之蕴明王道之极择之拜而受之呜呼春秋赏罚二百四十二年至矣仲尼之心独拨衰周一世之乱反之于正十二经揭如日月照明于天后之圣贤得之多者帝得之少者王不得者覇明复之报为不轻矣予经学浅不能希明复然义不可嘿夫趋时物之情也徇道人之难也噫诸侯郊迎倾国封之枉尺直寻吾死不为见之孟轲寻邑三公舜歆髙爵不作符命甘投于阁见之子云潮州八千防死瘴烟归来京兆不肯婵姢见之吏部嗟嗟李勣徇主从昏咄咄宗元附权邀官观而始节岂为不完弗能有终至今痕瘢择之与予相知深矣此去近天子得与我相磨切天下是非亦得时见上讲道君政得失天子宰相曰是择之曰是天子宰相曰非择之曰非择之官日进而宠日深矣天子宰相曰是择之曰非天子宰相曰非择之曰是择之前有鼎镬而后有鈇钺矣古之君子辞官职而遗宠禄趋鼎镬而就鈇钺非以官职宠禄为忧而以鼎镬鈇钺为乐也道适当然也择之于道安之者非利而行之者也非畏罪而强之者也予所以云姑为报之资尔康定二年七月十五日序
　　送张勣李常序
　　孔子之大道为异端侵害不容于世实三千年诸公能维而持之不能排而去之维之持之道不絶矣不去其害道终病矣韩文公所谓不塞不流不止不行是也予不自揣度乃奋独力宣斥其人而攻之我寡彼众反攻予者日以千数一日之内虎动吻而狼磨牙赖圣君天覆地容得免于祸濮人张禹功李遵道者其居与予不相逺耳目接于予固熟则其宜知予之所为如是得祸如是輙不惮直以身冒予之祸来山中而助予扬子云称轲之勇若禹功遵道者其勇者与太史正崔杼之罪杀之其弟又书杼又杀之南史闻之执简以往太史初正杼之罪知为史当然犹未知必得诛于杼若南史闻巳杀二人矣又执简以往是真不畏死者矣予攻害孔子者予知为孔子当然亦未知必得罪于害孔子之徒若禹功遵道已见予之所得祸如是又来助予是真勇者矣予今年三十七而髪白半然心益壮而气不衰禹功少予十四嵗遵道少十五嵗其文如进六军而作鼓者严猛齐厉张皇奋施可式可畏当与予周旋焉逹也以孔氏之道穷也以孔氏之道达而万物不通乎穷而垂之于后世不明乎穷达之间绰然有余裕其有能动心乎禹功藏用于神其得天下之防与遵道直道而行其明天下之治与防近易治近春秋二子之道皆道也与世不甚迂其必达矣去举进士予醉之以酒复赠之以言以释相离之懐辛巳夏五月二日石介序
　　送刘先之序
　　予友先之将适魏之馆陶请于予曰馆陶之政孰为大曰馆陶魏邑也圣朝大儒栁仲涂实魏人自唐吏部下三百年得孔子之道而粹者惟仲涂居魏东郊着数万言皆尧舜三王治人之道未大用而死其道才施其一二介闻栁氏之子孙尚有贤且肖者魏之人犹能记识仲涂之居亦或有能读其书者仲涂之道则未闻有人知之先之至馆陶取仲涂书为栁氏子孙及魏之人讲释指明其义使知仲涂之道仲涂之道孔子之道也夫人能知孔子之道施于天地间无有不宜以之治民以之事君以之化天下皆得其序先之能使栁氏子孙及魏之人知仲涂之道栁氏子孙既能知之而肯缄藏于其家乎必能传之人魏之人亦必能传之镇冀邢赵自镇冀邢赵而传之将河之北皆知仲涂之道矣由河之北而传之仲涂之道将盈于天地之间矣馆陶之政此为大若夫行乎仁义使百里之内咨而嬉癯而肥疮而良匮而昌兹县令之事也先之固能行之矣岂待予告
　　吕虞部士龙字序
　　虞部贠外郎东平吕君尝访字于介因名士龙易曰云从龙言龙吟则云出龙乃乗之游于六合作为膏泽润液万彚济物之德也大矣请字曰兼济兼济之义又不徒然也巻收其云畜宻不雨不得兼矣大旱而为霖雨不崇朝而徧天下兼济之义于是乎在先朝为侍读学士烈烈有名称者君之先君也君不忝尔祖能济其美今年四十三作虞部贠外郎赐绯鱼袋借三品服知邛州邛州要藩矣襟带巴蜀作固王家有社有民地方千里君能简削苛政懐以仁惠舒我王泽浸其幽遐是亦兼济于一方也异日得大位行其志兼济天下可矣字曰兼济岂无意哉名以定体字以表德苟不克称则贻名之羞公其戒之苟保禄位以利其妻子苟殖货财以肥而家厚而身不思忠吾君利吾民则独善之行也虽在千万里外必走就君操吾矛持吾戈以击君夺此字矣月日序




　　徂徕集巻十八
　　钦定四库全书
　　徂徕集巻十九　　　　　　宋　石介　撰记
　　祥符诏书记
　　祥符二年翰林学士杨亿知制诰钱惟演秘阁校理刘筠唱和宣曲诗述前代掖庭事辞多浮艳真宗训之曰辞臣学者宗师也安可不戒于流宕乃下诏曰国家道涖天下化成域中敦百行于人伦阐六经于教本冀斯文之复古期末俗之还淳而近代以来属辞多弊侈靡滋甚浮艳相髙忘祖述之大猷竞雕刻之小巧爰从物议俾正源流咨尔服儒之人示乃为学之道夫博闻强识岂可读非圣之书修辞立诚安可乖作者之制必思教化为主典训是师无尚空言当遵体要仍闻别集众制刻镂已多倘许攻乎异端则是误于后学式资诲诱宜有甄明今后属文之士有辞渉浮华玷于名教者必加朝典庶复古风其古今文集可少垂范欲雕印者委本路转运使选部内文士详其可否即具本以闻又天章阁待制刘公随常言故杨翰林少知古道故孙汉公集中有送杨序説其言十一月自建州召试授秘书省正字诏褒之有精彩神助文字生知之语是时名闻天下道路拭目或劝以歌功上美更祈清贯者则掉臂不顾或以其早成夙悟比前代王勃辈者则愀然曰吾将勉力庶防子云退之长驱古今岂止于词人才子乎又崖掾初覧其防文数十篇大竒之持以示汉公曰皇甫持正栁州少年时正当如是本朝文人称孙丁而皆推尊之则杨为少知古道明矣然以性谙浮近不能古道自立好名事胜独驱海内谓古文之雄有仲涂黄州汉公谓之辈度巳终莫能出其右乃斥古文而不为逺袭唐李义山之体作为新制杨亦学问通博笔力宏壮文字所出后生莫不爱之然破碎大道雕刻元质非化成之文而古风遂变时执政冯文懿与二三朝士窃病之又黄州汉公皆巳死他人柔弱无以摧杨雄铓惟胡大监继周在且以罪废屏居庐江乃相与延誉徐言于上乞召知制诰以拉杨之虎牙继周旣至真宗命上殿赐坐从容延问曰知卿虽谪官犹不废学今复用卿知制诰继周以久去班行朝礼多废即拜谢于殿上真宗亦不之罪继周旣退直趋舍人院箕倨坐防上睥睨言曰适来见上上金口命胡旦复知制诰胡旦老矣岂能重入此小儿队里知得它制诰矜傲轻忽旁如无人真宗以继周素无行尚疑之潜令小黄门一人随其后观之黄门尽以告明旦真宗见文懿具道其事乃曰胡旦终未可用观其言语亦似诐倾文懿以继周自为之亦无如之何继周但得通判襄州去杨遂肆然无复回避矣介读祥符二年诏书知真宗皇帝真英主矣闻刘待制之説知文懿真贤相矣易曰观乎人文化成天下为天子能知乎文之本而思复于古非英主与为宰相能悼乎风之变而思救其弊非贤相与介窃惧圣君贤相之事异日冺落因私记之
　　宋城县夫子庙记
　　天地吾知其易毁也一德不修则裂日月吾知其易丧也一政不行则缺山岳吾知其易壊也一化不明则崩河洛吾知其易涸也一令不善则竭大哉吾圣人之道弥亘亿千万世而不倾横维四方上下而不絶莫乱于战国莫妖于杨墨莫毒于秦嬴莫逆于莽贼司马谲诈宋齐防慝虐神猾夏曰聪曰勒倡诞邪教曰耼曰释于唐接踵五季昏君暴徳莫不灭裂衣冠隳弃法则焚烧诗书芟刈礼易吁吾圣人之道受戕害被攻击斯亦多矣而巍然中居竟不可毁良由根柢坚而枝榦茂也渊源濬而流逺也三才五常为根柢不亦坚乎尧舜禹汤为枝榦不亦茂乎六籍九畴为渊源不亦濬乎孟荀扬韩为流不亦逺乎故天地有裂焉日月有缺焉山岳有崩焉河洛有竭焉吾圣人之道无有穷也夫天地日月山岳河洛皆气也气浮且动所以有裂有缺有崩有竭吾圣人之道大中至正万世常不可易之道也故无有亏焉宋有天下纯用文治制度礼乐一出儒术吾圣人之道大行君君而臣臣父父而子子京师达于郡县皆崇严庙貌而尊祀之宋城在南京为赤县夫子祠宇尚阙春秋则释奠于令之防事噫其为防亦甚矣李大夫尧俞以儒学仕能知圣人为尊不敢黩慢于是拆佛宇淫祠十数区取其材作庙于县署之右栋宇壮焉丹雘丽焉穹穹辟阳耽耽阖隂夫子被王衮冕执珪尺有二寸负斧依当宁而坐顔渊闵子骞十一人列侍翼如有严有威庙成俾予记之呜呼异哉李大夫作是庙有三善焉撤佛宇弱夷法也毁淫祠革邪俗也尊圣师明大道也有是三善不可不记故敢承命而不敢让景祐四年五月一日
　　泰山书院记
　　自周以上观之贤人之达者皋陶傅説伊尹吕望召公毕公是也自周以下观之贤人之穷者孟子扬子文中子吏部是也然较其功业德行穷不必易达吏部后三百年贤人之穷者又有泰山先生孟子扬子文中子吏部皆以其道授弟子旣授弟子复传之于书其书大行其道大耀先生亦以其道授弟子既授之弟子亦将传之于书将使其书大行其道大耀乃于泰山之阳起学舍斋堂聚先圣之书满屋与羣弟子而居之当时游从之贵者孟子则有梁惠王齐宣王滕文公之属扬子则有刘歆桓谭之属文中子则有越公之属吏部则有裴晋公郑相国张仆射之属门人之髙弟者孟则有万章公孙丑乐克之徒扬则有侯芭刘棻之徒文中子则有董常程元薛收李靖杜如晦房魏之徒吏部则有李观李翺李汉张籍皇甫湜之徒今先生游从之贵者故王沂公蔡二卿李泰州孔中丞今李丞相范经畧明子京张安道士熈道祖择之门人之髙弟者石介刘牧姜潜张洞李緼足以相继于千百年之间矣孰谓先生穷乎大哉圣贤之道无屯泰孟子扬子文中子吏部皆屯于无位与小官而孟子于七篇扬子泰于法言太文中子泰于续经中説吏部泰于原道论佛骨表十余万言先生尝以为尽孔子之心者大易尽孔子之用者春秋是二大经圣人之极笔也治世之大法也故作易説六十四篇春秋尊王发微十七巻疑四凶之不去十六相之不举故作尧权防后世之簒夺诸侯之僣偪故作舜制辨注家之误正世子之名故作正名解美出处之得宜辨传嗣之有嫡故作四皓论先生述作上宗周孔下拟韩孟是亦为防先生孰少之哉介乐先生之道大先生之为请以此説刋之石立于讲堂之西壁康定元年七月十八日记
　　青州州学公田记
　　故仆射相国沂公初作青州学成奏天子天子赐学名且颁公田三十顷以入于学公患田少不足又旁学作屋百二十间嵗入于学钱三十一万逮今十稔学益兴而士倍多太守赵集贤广公之意取南城隙地又作屋凡八十三间别为旁舍六十二间嵗入于学通六十七万学之公用于是大充而养士之道称矣学官与诸弟子侈之请记于壁曰立其法万物不改者道之本也通其变使民不倦者道之中也本故万世不改也中故万世可行也若伏羲神农黄帝尧舜氏树君臣父子上下之制立其法万世不改者也是之谓本为服牛乗马上栋下宇弧矢网罟之宜舟楫耒耜之利棺椁之便臼杵之用通其变使民不倦者也是之谓中焉相国法三代明王之制取古者家有塾党有庠术有序国有学之制建学于青立本也集贤申易大畜养贤颐养正需饮食宴乐兊朋友讲习之义推广于学制其中也大凡舒则人暇局则人困故善教者优游而至道不善教者急速而强人其要在酌夫劳逸之节焉礼曰张而不弛文武不为也一弛一张文武之道也今夫学者六艺经传千万言以时而讽之其为功博矣仁义礼智忠信孝弟之道天地隂阳星辰灾变之动以时而求之其为业广矣广博而难卒勤苦而后能成蚤起夜诵寒暑不废衣冠不【角】则是常张之矣嵗有田日有饩劳有休怠有养所以息焉游焉是一张一弛之道也君子谓相国集贤善教矣张而不急弛而不废初集贤乐学之成经始甚亟乃择才吏得节度推官蔡君亶用董其役作屋舍凡一百四十五间而但取材于县官之余借力于公家之隙不烦于府不扰于民和説而以成予谓相国善作也集贤善述也蔡君善卒相国集贤之志也见托斯文既不得让因记其嵗月云
　　新济记
　　天圣十年春知兖州工部尚书翰林侍讲学士孙公开新济成夏汶水暴涨尽壊其坊猪于西泽满弗受腹背溢出横流汤汤为江为淮转如天回突如山来势若吞郓及夀张东阿人不溺于水如一缕丝一毫髪相维之矣东北注入新济汶水势削遂不克患明年京东蝗虫大旱五谷皆不熟自潘水东至于海尤甚州养兵十数万仓库空虚公储不逮百日或出秕稗粪腐为天子养兵食嬴卒饿军旦夕汹汹发怒色流怨言郡刺史以下焦然疚于懐不知其所为徒拱手俟罪而巳两转运使以是失职罢去天子使转运淮南仓转输于南方凡数千艘由淮达于郓郓入于新济新济而东东方遂济噫春新济成夏汶水涨新济是頼汶水无害郓人适安今年新济成明年东方饥新济是凭兵不匮食国不乏用民不饥死新济之为功也如此则速成疾效章章着见于人者故畧举之矣若夫北暨郓之张泽南暨济阳郡之钜野民良田百万顷水宅焉三十年民不得一垅耕一穗收新济成疏其水入新济民得是良田播殖五谷以衣食之新济之功此益为大中国之有四渎犹人之有四支四渎济其一也济水壅废地一支矣今济水复流地之一支复生也地有血脉也有膋胃也济不壅絶为地道计也且济水弃滞塞废三十年三十年不为济矣今济水复为济矣海不受济之朝三十年海亡一济三十年矣今济水复朝于海海复得一济矣地生一支济复为济海复朝济其功格于地矣及于济矣及于海矣功又益为大也当济源涸此功落成祭法曰能御大菑则祀之能捍大患则祀之此可谓御大菑矣捍大患矣则公宜受天百禄世世祀之传子传孙寖隆寖昌公尽忠三朝白首弥固勲望风迹终焉允臧在太宗朝讲经璧水敷助文治观学王宫启发孝德在真宗朝堂上疏陈十不可请停西祀又抗言乞焚天书斩朱能以道事君有犯无隠陛下续服日以孔子之六经尧舜禹汤文武周公之道説于上前以辅圣德歴事三世将逾四统年甫及致政三上章乞骸骨归葬乡里不得请又四上章乞解近侍守乡郡天子重劳以官职之事许之旣告老去犹以郓人被水患三十年济不为济济不朝海地废一支在公家之利为不了卒能成功泽生民利万世及国家被来世春秋传曰太上有立德其次有立功谓之不朽若公之立德立功可称于不朽矣宜刻诸石垂之无穷按济水出于河南府王屋县溢于东出于陶丘东北防于汶入于海当黄河溢并济为一河水一石其泥六斗泥淤为岸数百尺河水复济遂失故道不复能流入于海乃停于郓之西南为大泽作民患垂三十年公久思之又数议外廷众口哓哓为不可至是复白于上请身自行安肃军观察留后陈公尧咨时治于郓受成于公不敢异公议克同于公天圣十年正月以郓州之须城中都平隂夀张阳谷东阿齐州之歴城长清合三万人起郓鱼山尽下把四十里齐州接下把而下又五十里疏济故道通济入海一月克成厥功督役则有郓州通判比部贠外郎张舜元齐州通判国子博士【阙】隲平隂知县国子博士李锡歴城知县太常丞董储夀张知县右侍禁王师顔郓州驻治右班殿直张政中【阙】县主簿刘允介自谋始及成功皆预焉故能备述其事景祐元年月日记
　　去二画本记
　　留守工部彭城刘公随常亲来视学于东库谓非圣人书宜悉去之不可使学者读之惑乱其心也公之心可谓正矣噫非圣人书犹不可观之况非圣人画乎且自伏羲至于神农神农至于黄帝黄帝至于尧舜尧舜至于禹汤禹汤至于文武文武至于周公周公至于孔子中国犹一人治也由一涂出也有老子生然后仁义废而礼乐壊有佛氏出然后三纲弃而五常乱呜呼老与佛贼圣人之道者也悖中国之治者也公所谓非圣人之书者也老与佛之书也老与佛之书犹不可使学者见况使学者见老与佛之像乎书库有旧存三教画本索观之则吾圣人与老氏释氏等使学者趋老与佛亦将同吾圣人也读其书犹惧惑乱其心使趋老与佛同于吾圣人岂知不易吾衣冠弃吾父子舍吾君亲废吾祭祀相与同归于夷也三教画本独存吾圣人朝夕令学者拜事庶防知吾师之尊吾教之一吾道之正所谓老与佛二者吾令悉去之后来者有谓吾不恭职失二画本吾故书失以告
　　宣化军新桥记
　　康定二年冬十月戊午宣化军使虞部贠外郎张景云作清河桥成河初不通故为之舟则人利舟也及其弊也舟反害人河不复通故为之桥救舟弊也善哉其达变也与圣人之于天下之道有作焉有因焉有变焉未有初也故作未有制也故因制失故变变者救其失也汉董仲舒曰道者万世无弊非无弊也得捄之之道也毁舟为桥善变者乎易曰通其变使民不倦其是之谓矣河去军北门数歩其流不絶如缕深不濡轨广不逾丈非如彭蠡洞庭之险而人病渉则甚于彭蠡洞庭实舟之为也舟有十五人十五人为十五家家率七口为百五口百五口之衣与食皆取于舟晨起十五家磨牙动吻伸头奋距以搏以噬憧憧往来人罕完肤吁上下相容州县无政孽苗遂盛奸府遂成凡此桥歴二年更六人成輙壊者三卒成于君如此其艰孽苗大而难防也奸府固而难破也非君之诚与防孰克哉初天章阁待制知淄州军州事郭公劝侍御史京东转运使张公奎始谋毁舟建桥授谋于县而郭以忧去张徙河东其后虞部郎中胥君谷继来为州国子博士霍君某通判州事虞部贠外郎韩君谷为县虽述二公之志而桥再壊逮吾桥卒成当二公之志桥壊也人咸曰桥不可作也物有数事有废兴废兴存诸时成败系于天皆不在人君来代韩闻其説独以为不然苟兴废成败皆不在人则救懐襄之患者非禹也与定管蔡之乱者非周公也与平诸吕之难者非勃也与去鳄鱼之暴者非吏部也与作一桥不能圗久人无诚也乃推诸天患诚不至而不患功难就视事之日亟至河上且叹曰州县之政莫大于是者州之大者方千里县之大者方百里政之善恶不出千里之内自东自西自南自北孰不由此涂出也苟有利焉天下享之苟有害焉天下被之在周官则曰司险周知其山林川泽之阻而达其道路在孟子则曰十一月徒杠成十二月舆梁成在春秋传则曰启塞从时况二公谋于初三君作于后愿竭才卒成此桥且舟之为害也逺矣吾为利也岂谋近哉百世后従已不可苟作为百世计也其作之也梓材以新制度以侈夏六月已酉明日落成其夕桥又壊君曰天固助予非有奸桥何壊韩君再为桥桥再壊壊有故也吾一为桥桥一壊壊于奸也吾来讨奸者终成吾桥然后信吾之志而夺奸人之心暴奸人之罪益勤不懈日出临河上工之拙巧材之良恶斧斤之髙下绳墨之曲直必亲焉毋不良日入归如此九十有七日桥乃成凡五虹三十七柱七十八梁皆大木也所以取大壮而圗不朽噫衣乎舟食乎舟者百余人爪距森森牙齿龂龂相与横跂盘错于其间崇奸深树孽大非君智果奸府不破非君特达孽苗不防始壊再壊三壊也众口嚣嚣咸请罢由于克防君聴不乱由于克诚此桥卒成呜呼君之功茂焉十月初九日记
　　柘城县廵检廨署记
　　天下有事也天子日旰而食公卿侧坐而谋大夫露宿而行命士昼夜走以赴命况庶人乎天下无事也农闲于野工游于府商嬉于市士大夫不醇驷不驾不兼味不食髙冠寛衣恬愉舒缓为事况天子公卿乎帝宋有天下八十年矣艰难于太祖勤劳于太宗汲汲于真宗逸于陛下始于胼胝中于癯瘠今至于安乐泰舒内外官万余贠无所事事食天子廪禄而巳不矜车舆不饰第宅安为哉右侍禁韦君涛朝廷命擒察南京之宋城楚丘下邑宁陵柘城谷熟虞城盗贼治所在柘城旧是廨宇卑圯风雨弗蔽韦君至则曰天子赐廪禄非独奉臣身亦将以仰事父母俯庇妻子今居无厚墙完庐日暴湿其身体岂圣君推孝治待臣下之意邪况海防富康洊嵗丰稔家给人足盗贼不作幸外无职事内置吾亲于康宁不亦可乎旧署之嚣尘湫隘者悉更之髙明爽垲于是燕寝有堂饮食有位廐库井灶防不有秩上以荷大君养育内以逸乐其亲及于其妻儿韦君中无歉然不足者非我列圣相勤养理宇内无事韦君当如前所述昼夜走赴职弗暇岂及于此乎予吏睢阳韦君以新署成乞文为记因感天下之人各得其所且嘉韦君之能厚于其亲遂命笔直书之无罪略焉云尔时景祐四年六月二日记
　　郓城县新堤记
　　太祖太宗用武当是时武夫带一刀负一矢取功名如山岳书生吐一竒运一防辟土地数千里圣勲臣劳告天地宗庙外内文士得取为歌诗颂赞刻于金石播诸筦弦荆潭臣仆瓯闽内属蜀师来降李煜渡江吴人慕化并汾纳社天覆地载之内一用宋正朔防敢贰志真宗以文守陛下以孝治通五十六年生物鬯遂积谷丰实海内恬嬉闲暇习于爼豆文儒蕴借尚以章句武夫书生莫得如向之取功名辟土地者学史者磨墨濡毫俟以嵗月竟无有卓卓勲烈可称纪载夏四月予卧睢阳公舍郓城县令刘君准遣使致书于予曰故郓城为水湿败予作新城于故城西南十五里迁其民而居之两逾月不止水如故城谋再迁之则重劳吾民且钜野在天下为大泽之一周视邑内无髙燥旁可居万家之处虽再迁之水亦随去与其劳民而再迁迁不逺水不若惜是民力择久安之计民无频迁水不为患斯亦可也于是环城筑长堤千九百歩髙二十丈厚九尺足以捍城矣足以御水矣堤成予复念曰今虽作堤堤久必壊嵗须补之乃无壊若一嵗一补堤薪刍取于民令苟不恤民吏因縁为奸蠧伤吾民是吾作堤非以为利也反以为害也因即堤上下城里外杨树万有三百栽曰他日堤之薪刍是供可以缓民之忧矣今堤既成且固栁皆青青荣活叶可蔽日太平为吏不从军邉塞効万死一生尺寸功求荣名书国史此为绩虽细犹愈夫坐而视民溺死不救者焉已从梁山上转圎石至县门用匠磨琢成就光滑可书坚厚可存愿得君文以记嵗月噫予从事斯文久矣常如向所述不得卓卓勲烈可纪载刘君之功虽非卓卓者刋之于石亦无媿焉遂记之景祐四年六月一日
　　祭堂记
　　周制天子七庙诸侯五庙大夫三庙适士二庙庶人祭于寝唐制三品已上乃许立庙天寳十四年四品清官亦许立庙介今官为节度掌书记在国家官器今从七品説者谓适士上士也官师中下士也庶人则府史之属也介为庶人则尝命于天子又未至于适士其官师乎在周制得立庙一唐制则未得立庙今祭于寝则介之烈考尝为东宫五官且鬼神之道尚严于寝实为黩神将立庙则介品贱未应于式贵贱之位不可犯求其中而自为之制乃于宅东北隅作堂三楹以烈考及马夫人刘夫人杨夫人后刘夫人居焉荐新及于烈考四夫人而已时祭则请皇考皇考妣王考妣咸坐縁古礼而出新意也推神而本人情也庆厯元年辛已十一月十七日建
　　拜扫堂记
　　石氏旣用康定二年辛巳八月八日举夫王父下为三十三坟于祖坟茔复立祭堂于宅东北位之以礼祭之以礼也石氏从周得姓逮于今二千余年自沧徙居至于今百五十余年矣祀逺惟介之烈考能谈其谱讨源及流实为祥尽小子识之烈考终不有识大惧坠落又为石髙五尺广二尺三寸厚一尺列辞二千三百六十八字表于墓前又思夫千万世风雨燥湿石久必泐字久必缺不可无蔽覆且嵗时必上冢出必告于墓及拜于墓则皆有祭不可以无次设乃直茔前十四歩为堂三楹一以覆石一以陈祭因谓之拜扫堂云庆厯二年壬午三月五日记




　　徂徕集巻十九
　　钦定四库全书
　　徂徕集巻二十　　　　　　　宋　石介　撰
　　启　表　移　祝文
　　谢益州张宻学启
　　右介启介自八月十日至二十三日两到府城共住九日五次伏谒旌下一赐食华亭寺每请见皆特优礼待九日费公膳十一及来赴官守而复逺借舟楫盛送饔饩精米喜面醇酒肥肉率皆丰余尽室九口在舟四夕日以餍饱犹不尽三之一噫食虽礼之末礼非饮食不将记曰礼始诸饮食易曰物不可不养故受之以需需者饮食之道也又曰頥养正则吉天地养万物圣人养贤以及万民然则饮食岂其细与故膰肉不至而孔子行醴酒不置而申公去古人岂专于饮食哉所以为礼也恭惟知府宻学望髙中外德服西南出以奠定四方入将陶宰万物上养君后必以道道者何忠信之谓也不以道则徒资口腹之欲与饲众人何异哉下养士类必以礼礼者何仁义之谓也不以礼则徒取豢肥之意与畜犬豕何异哉介所以拜赐以来为荣且喜非荣一巵酒之赐非喜一桉肉之味盖知府宻学养不肖以礼也又府从事尝以介小诗尘于几阁宻学俯为属和介虽不获赐本而亲奉玉音是何蒉桴土鼓之疎辄邀咸池大章之作此又介希遇之幸而非常之荣也以州县贱小吏见国大臣以属郡下执事见大尹自当畏汗恐惧趋走阶下望尘而来拜尘而去何得襜如矩歩以宾客礼进退从容赐坐欵宻奉对声什唱和饮食衎衎来有劳去有送处具室庐行具舟楫若僚友者焉迥出素望皆逾常夷为荣且喜不亦宜哉宻学旣以礼养士愿服劳厥官夙夜勉勉使卒无旷败以报万一此则小人以力报上之效也其安敢以怠近瞻府城遥阻旌防愚情无任恋恩荷德激切依归之至
　　谢益州转运明学士启
　　介去年赴任嘉州未期月母氏讣至入蜀之计已匮任蜀之计未就而出蜀之计又廹凶丧之家稚騃十余口寄于五千里外其未坠于渊谷者如以一寸髪维之矣学士赐之大德不惟振其将死之命又从而衣食之使有余温余饱焉当日之冻者今燠而壮当日之匍匐而行者今跃而走当日之孩乳而生者今坐而食堂有亲且康宁以逸以乐庭有子孙懽然熈熈石氏闺门之内晏晏如也学士之德也呜呼夫施之为也有悯其人饿穷而为之者有取其人道德而为之者悯其人犹人见鱼鳖卵胎犬彘鸟鼠不忍其无罪而就死地恻焉而悯之为之也施之细也取其人道德而为之者非不忍其无故就死地恻焉而悯之为之也盖以其人之有智勇焉生之也可使之立功庸以其人之有学术焉生之也可使之辅君子以其人之有仁义焉生之也可使之养蒸民以其人之有忠信焉生之也可使之施教化斯以为施也施之大也施之细也君子不求其报施之大也君子将求其报不求其报者君子之私也将求其报者君子之公也私者私于一物也公者公于天下也鱼鳖卵胎犬彘鸟鼠之得生焉不过鱼鳖卵胎犬彘鸟鼠之报故君子不求焉智勇学术忠信仁义之得生焉必有智勇学术忠信仁义之报故君子求焉不求焉所以私于物也求焉所以公于天下也立功庸施教化辅君子养蒸民斯非天下之公与学士之施于介非悯其饿穷而慈之也取其道德而为之也学士不求其报于介也是以鱼鳖卵胎犬彘鸟鼠待介也求报于介也介则将以智勇学术忠信仁义以报于学士也区区之心尽在此矣蜀虽国家之疆土其风气不得中国之正伏惟学士履此严凝顺頥养以持固大中之福不任瞻恋拳拳之心
　　谢兖州李相公启
　　介顿首百拜资政相公阁下孟冬渐寒伏惟台候万福介五月中过府中得获恭觐伏蒙相公恩义如常介不胜感铭之至恭以相公之德兖州之人衣食之矣衣食之厚且足无如介者生景德之乙巳嵗介生之年相公为状元由大臣丞通判于兖逮今三十五年相公凡四来兖其殖衣食于兖也富且饶矣自相公初殖之介则衣食之介今生三十五年衣食相公三十五年矣先介一年生者衣食多于介一年后介一年生者衣食少于介一年何况有先四十年五十年生者后三十年四十年生者是兖州之人衣食相公最厚兖州与天下衣食相公又厚盖相公来兖州四矣陶宰天下再矣故衣食之有厚薄焉旦暮相公正三台席推兖州衣食以及天下天下衣食相公其亦如兖州之人矣夫衣食乎天下福德爵禄宁有穷时伏惟相公倍加慎重
　　谒兖州通判孟虞部启
　　孟子曰天下有达尊三爵一齿一德一朝廷莫如爵乡党莫如齿辅世长民莫如德执事于介言乎爵则贵言乎齿则长言乎德则优斯三者皆宜拜也诗曰维桑与梓必恭敬止执事所治郡则介父母之邦此又一宜拜也礼曰见父之执不谓之进不敢进不谓之退不敢退不问不敢对言敬父同执志如事父执事与介先君同年登科又一宜拜也介于执事宜拜之礼有五而执事听政逾一时矣介收五代以礼改葬自经始至卒事二百一十日不敢一日怠忽故未及一候门墙今幸防车骑过于里中敢俯伏马前叙孟子诗人礼家之説以修勤拜
　　代郓州通判李屯田荐士建中表
　　右臣尝读汉书毎遇灾异则诏三公郡国各举贤良方正能直言极諌之士上亲防问之故贾谊晁错公孙董仲舒得以极其言所以汉书昌言垂四百年今国家方维新庶政更脩百度日昃不食急于太平而蝗旱相乗仍嵗饥馑朝廷忧劳哀痛若内诸隍圣德日新天灾未消躬求谠言庶闻其道臣窃见本州今秋得解进士建中能言天道人事之应能叙三才九畴之义能知太平之道能息灾异之术臣且见其实輙敢荐明惟朝廷策焉伏以建中三十六嵗专精毕力劳心苦学积二十余年性识通敏经术深明读书不取其语辞直以根本乎圣人之道为文不尚其浮华直以宗树乎圣人之教故能言天地人之际圣帝明王之道通古今之术识治乱之迹懐经纶之畧有超异之才其家至贫养父母以孝闻躬营甘防不避寒暑安贫守节穷能益固未尝以一介妄干于人持身防操心平睦乡里以仁交朋友以忠内守信义外脩操履不以利动不以妄进古之所谓经明行脩文学孝防建中实有之昨秋赋时本州考试得合格已解发姓名入礼部贡院去讫窃以礼部毎春就试进士动有三二千人程式繁宻条制谨严言苟小有所误便当遗落又与众人浪试复且糊名窃恐偶有所遗则建中不得以名闻天子其人遂不见用于圣朝其道遂不得施于天下文明之代使贤者有不遇之叹千载之下朝廷有失贤之名伏乞圣慈更不送礼部试特诏令试防访以王道之要次以当世之务容其直言毋讳有司必有以禆益国家者如其言可采伏望圣慈特与收擢稍不如举状臣甘俟圣典干冒旒扆臣无任激切屏营之至
　　郓州知州祈雨文
　　黄石之灵夫万民恃五谷而生也百谷仰膏雨而长也故一日无谷则民困且饥逾月不雨则谷焦且死自去年正月风雨不顺序天变乎上嵗凶乎下黎民阻饥皇皇焉日望其新麦曰庶防不死矣三月且不雨麦不出垅谷不出土日凄风亢阳旱既太甚其政不修邪其化不流邪刺史不德而民无告邪隂阳逆而不顺和气塞而不来苟以政不脩化不流守吏不德而民无告天示谴则罪在守吏凡有祸有罚宜加守吏守吏且不敢怨不敢辞民何辜而天不雨以絶民之食神听不明罚不当罪民不肯受而敢咨敢嗟神俨然南面有此土宇厥民嵗供饮食只事扵神有辠当神罚民其奚辞乎无罪而罹祸民其肯受乎惟神其移于某身而使斯民活且神昔在炎汉曽以三略授子房建万世基矣人民亟受其福其功略大矣其德略逺矣而有土方千里之内并在神之左右岂不能为作福休以庇覆膏沐之守吏旣不德不明不能养斯民神又其弃诸惟神仁于斯民
　　上南京夏尚书启
　　惟留守尚书光奉制书来尹畿近伏惟庆慰伏以天子之居则谓之京而汴为东京洛为西京宋为南京其名尊矣王者之兴必有其地而尧自唐虞舜自妫汭禹自有夏汤自景亳周自岐山刘自汉中李自晋原国家自归徳其世长矣洪惟太祖开国授于太宗太宗灵承传之先庙先庙克光付与皇帝相继四圣垂乎百年德厚流长本固叶茂重熈累盛以至于亿万世而寖隆寝昌莫不由乎肇迹之有先始封之弥大壮是王气建为大都保厘东郊居守留钥常命懿德国老迩臣若今丞相仆射王公等数人回翔畿甸莫不自此迁入为柄辅中书堂执政者五而三出为南京尹伏惟留守尚书始以贤良方正能直言极諌举次以大禹益稷皋陶之谟出纳诰命次以伊尹伊陟甘盘巫咸之义弼谐机衡名书太常勲在王府今旣承三公而来亦当蹑三公而去自兹京邑地望益髙不独为宋之荣观可以使天下之耸动也介顷由学官登于幕府天与其幸防公之来喜忭交并精爽飞越官守有限不能奔走麾下与公推挽辔毂一日而至慰邦人徯望之心瞻望旌旄不胜踊跃之至
　　移府学诸生
　　贤重也食轻也君子推乎轻以笃乎重故贤隆焉学本也养末也君子厚于本而薄于末故学至焉易曰大畜养贤也又曰頥贞吉则推乎轻以笃乎重之谓也孔子曰君子谋道不谋食又曰食无求饱则厚于本而薄于末之谓也圣人置禄以待百官禄充而后责之以事故事修而国家立矣然则养岂素出也君子养贤以居众材养优而后责之以道故道至而教化行矣然则养岂空具也讲习在堂朋友在序圗籍在府器服在防嵗有公田日有常秩内足以乐乎志而外足以进乎道夫志者何谓也志乎所志也道者何谓也道乎所道也志于忠信而忠信立志于孝悌而孝悌成志之谓也道于仁义而仁义隆道于礼乐而礼乐备道之谓也夫如是养果不空具也南京学立于故大谏戚公成于今留守夏公大谏为建学官学之有取无不给惟养士之具未称留守从天子请田千亩以食于学养士之具又称则诸生不可以负二公矣噫大諌至留守三十年矣而学乃成岂不以学大本也殖之不深不可以维万世道重器也举之不以难不可以格后人殖之深举之难诸生议之
　　南京夫子庙上梁文
　　日月不盛大星辰不众多无以昭天之明山岳不磅礴江海不横泻无以彰地之载制度不恢廓宫室不壮丽无以示圣人之尊天明不昭众庶何所仰也地载不厚万物何所附也圣人不尊羣儒何所法也况艺祖始兴之地先皇亲狩之都鼎峙为京自四畿相附而先圣庙龌龊僻陋不堪其忧何以壮逺人之望示四方之则哉留守尚书公下车日余政未及施首严圣祠豪人承风偃化相率出钱二百万取材于河阳咸得大木以新厥居轮焉奂焉京邑翼翼宋人开聋发瞽共知圣师之尊且大庙作凡三月而厥功有成以十二月二日吉请上梁焉公命酒食盛以落之儿郎伟抛梁东夫子之道岱岳并崇抛梁西夫子之道大华与齐抛梁南夫子之道衡岳相参抛梁北夫子之道常山比极抛梁上夫子之道如天可仰抛梁下夫子之道如地不泻伏愿抛梁之后留守尚书公即入持国钧正位台席行圣师之道以致君于尧舜之上下以跻民于仁夀之域万斯年兮主圣臣直
　　南京知府祈晴文
　　夫天地明则有长牧以治之幽则有神明以官之惟牧也当大克惠养于斯民以流德泽惟神也当大克庇于斯民以作福贶惟牧与神共理者也隂阳以和百谷嘉登皆牧与神之功风雨不时庶物疵疠皆牧与神之羞今天地失度隂极则流作此淫雨害于粢盛牧治明也惟是夙夜祗栗改行修政庶防灾祸自兹少弭神治幽也亦岂得安平者哉今民咨嗟咸归咎于守吏固不敢怠惟神念之抑隂扶阳雨不作大沴弗贼天之时弗匮地之利弗絶民之食皆神之福守吏不能邀其功惟神念之








　　徂徕集巻二十
　　钦定四库全书
　　徂徕集附录
　　徂徕石先生墓志铭【并序】　欧阳文忠公
　　徂徕先生姓石氏名介字守道兖州奉符人也徂徕鲁东山而先生非隠者也其仕尝位于朝矣鲁之人不称其官而称其德以为徂徕鲁之望先生鲁人之所尊故因其所居山以配其有德之称曰徂徕先生者鲁人之志也先生貌厚而气完学笃而志大虽在畎亩不忘天下之忧以为时无不可为为之无不至不在其位则行其言吾言用功利施于天下不必出乎已吾言不用虽获祸咎至死而不悔其遇事发愤作为文章极陈古今治乱成败以指切当世贤愚善恶是是非非无所讳忌【一作忌讳】世俗颇骇其言由是谤议喧然而小人尤嫉恶之相与出力必欲挤之死先生安然不惑不变曰吾道固如是吾勇过孟轲矣不幸遇疾以卒既卒而奸人有欲以竒祸中伤大臣者犹指先生以起事谓其诈死而北走契丹矣请发棺以騐頼天子仁圣察其诬得不发棺而保全其妻子先生世为农家父讳丙始以仕进官至太常博士先生年二十六举进士甲科为郓州观察推官南京留守推官御史台辟主簿未至以上书论赦罢不召秩满迁某军节度掌书记代其父官于蜀为嘉州军事判官丁内外艰去官垢面跣足躬耕徂徕之下葬其五世未葬者七十丧服除召入国子监直讲是时兵讨元昊久无功海内重困天子奋然思欲振起威德而进退二三大臣增置谏官御史所以求治之意甚鋭先生跃然喜曰此盛事也雅颂吾职其可已乎乃作庆厯圣德诗以褒贬大臣分别邪正累数百言诗出泰山孙明复曰子祸始于此矣明复先生之师友也其后所谓奸人作竒祸者乃诗之所斥也先生自闲居徂徕后官于南京常以经术教授及在太学益以师道自居门人弟子从之者甚众太学之兴自先生始其所为文章曰某集者若干巻曰某集者若干巻其斥佛老时文则有性説中国论曰去此二者然后可以有为其戒奸臣宦女则有唐鉴曰吾非为一世鉴也其余喜怒哀乐必见于文其辞博辩雄伟而忧思深逺其为言曰学者学为仁义【一有仁急于利物义果于有为十字】惟忠能忘其身惟笃于自信者乃可以力行也以是行于已亦以是教于人所谓尧舜禹汤文武周公孔子孟轲扬雄韩愈氏者未尝一日不诵于口思与天下之士皆为周孔之徒以致其君为尧舜之君民为尧舜之民亦未尝一日少忘于心至其违世惊众人或笑之则曰吾非狂痴者也是以君子察其行而信其言推其用心而哀其志先生直讲嵗余杜祁公荐之天子拜太子中允今丞相韩公又荐之乃直集贤院又嵗余始去太学通判濮州方待次于徂徕以庆厯五年七月某日卒于家享年四十有一友人庐陵欧阳脩哭之以诗以为待彼谤焰熄然后先生之道明矣先生既殁妻子冻【一作寒】馁不自胜今丞相韩公与河阳富公分俸买田以活之后二十一【一无此字】年其家始克葬先生于其所将葬其子师讷与其门人姜潜杜黙徐遁等来告曰谤焰熄矣可以发先生之光矣敢请铭某曰吾诗不云乎子道自能久也何必吾铭遁等曰虽然鲁人之欲也乃为之铭曰徂徕之岩岩与子之德兮鲁人之所瞻汶水汤汤与子之道兮逾【一作愈】逺而弥长道之难行兮孔孟【一有亦云二字】遑遑一世之屯兮万世之光曰吾不有命兮安在夫桓魋与臧仓自古圣贤皆然兮噫子虽毁其何伤
　　读徂徕集
　　徂徕鲁东山石子居山阿鲁人之所瞻子与山嵯峨今子其死矣东山复谁过精魄已埋没文章岂能磨夀命虽不长所得固已多旧藁偶自录沧溟之一蠡其余谁付与散失存防何存之惊后世古鉴照妖魔子生诚多难忧患靡不罹【音罗】宦学三十年六经老研摩问胡所专心仁义丘与轲扬雄韩愈氏此外岂知他尤勇攻佛老奋笔如挥戈不量敌众寡胆大身么麽往年遭母丧泣血走岷峨垢面跣双足锄犁事田坡至今郷里化孝悌勤蚕禾昨者来太学青衫踏朝靴陈诗颂圣德厥声续猗那羔雁聘黄晞晞惊走邻家施为可怪骇世俗安委蛇谤口由此起中之若飞梭上頼天子圣不挂网者罗忆在太学年大雪如翻波生徒日盈门饥坐列雁鹅弦诵聒邻里唐虞赓咏歌常续最髙第蹇游各名科岂止学者师谓宜国之皤夭夀反仁鄙谁尸此偏颇不知詉詉者又忍加诋诃圣贤要久逺毁誉暂諠哗生为举世疾死也【一作者】鲁人嗟作诗道曾在祠子以为歌
　　重读徂徕集
　　我欲哭石子夜开徂徕编开编未及读涕泗已涟涟勉尽三四章收泪輙忻懽切切【一作昭昭一作昭晰】善恶戒丁宁仁义言如闻子谈论疑子立我前乃知长在世谁谓已【一作子】沉泉昔也人事乖相从常苦艰今而毎思子开巻子在顔我欲贵子文刻以金石聨金可烁而销石可碎非坚不若书【一作笔】以纸六经皆纸传但当书百本【一作传十以为百】传百以为千或落于四夷或藏在【一作于】深山待彼谤焰熄放此光芒悬人生一世中长短无百年无穷在其后万世在其先得长多防何得短未足怜惟彼不可朽名声文行然防诬不须辨亦止百年间百年后来者憎爱不相縁公议然后出自然见媸妍孔孟困一时毁逐遭百端后世苟不公至今无圣贤所以忠义士恃此死【一作轻死此】不难当子病方革谤辞正腾喧众人皆欲杀圣主独保全已埋犹不信仅免斵其棺此事古未有毎思輙长叹我欲犯众怒为子记此寃下纾冥冥忿仰叫昭昭天书于苍翠石立彼崔嵬巅询求子世家恨子儿女顽经嵗不见报有辞未能铨忽开子遗文使我心已寛子道自能久吾言岂须镌



　　徂徕集附录
