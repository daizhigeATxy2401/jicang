　　钦定四库全书　　　　　集部五
　　提要
　　积斋集五卷　　　　　别集类四【元】
　　【臣】等谨案积斋集五卷元程端学撰端学有春秋三传辨疑已着録其文集元史本传不载世亦未见传本惟文渊阁书目有之今检勘永乐大典各韵中尚颇防见一二考曹安谰言长语记欧阳元为浙省考官本房得四灵赋一卷词意高逈覆考官谓非赋体欲黜之元争之力且曰其人赋塲如此经义必高督掌卷官取其本经则伟然老成笔也及拆卷乃程端学欧阳作端学墓志亦称至治癸亥浙闱秋试第二塲四灵赋词气高逈因得与选则端学以是赋得名必载集中今所存仅阳燧赋一篇而是赋已佚则散亡已多矣谨掇拾残剰厘为诗一卷文四卷以备元人之一家端学之説春秋勇于信心而轻于疑古颇不免偏执胶固之弊然其人品端谨学术亦醇故其文结搆缜密颇有闳深肃括之风故曹安又记其会试经义防冠塲考官向宰相曰此卷非三十年学问不能成盖根柢既深以理胜而不以词胜故与雕章绘句者异焉诗尚沿南宋末派观墓志称端学防定初扈跸上都时虞集为国子司业深相器重而不甚见两人唱和之作则端学不以是擅长亦可见矣乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　　【臣】　陆　费　墀




　　钦定四库全书
　　积斋集卷一　　　　　　元　程端学　撰赋
　　阳燧赋
　　惟皇建极兮龙德正中动无不敬兮伊郊祀其益隆牺牲洁粢盛美兮期鬼神之降假聚吾神以求合兮遂冥搜夫精赜惟火虽洁兮犹慊其或污钻木击石兮与焚膏其奚殊仰扶光之赫赫兮曰众阳之大宗苍苍不知其几千万仭兮蹇凌风而上羾念无形犹可致兮讵有形而莫假谓明鉴之有类兮允隂阳之所宅俟东方之既明兮拂晶光以相对孰谓霄汉之穹窿兮歘离明之交防其初孔防兮奄触类而成燎既气洁而烛明兮岂馔陈之仅照萧燔柴以求阳灵兮寜舍兹而外取当辟公之助相兮照斋明之心膂至神莫能形容兮名之曰阳燧譬方诸之引明水兮可上池之同类余然后悟造化之妙合兮虽髙逺而无间洋洋昭布森列兮孰屋漏而不惮窃又疑夫火爲五行之至妙兮必着物而生辉其起无从兮其戢无归熹熹融融兮畴夫人之可言不与水同淆兮何前圣之文繁亦庶几其来享兮广吾敬之所极噫一物之尚然兮余类推其可识皇天至公兮信无常而无亲曰定命其有道兮齐一心而弗替祭必受福兮敛五福以敷锡销旧染之汚浊兮焕大明于万国菽粟如求水火兮上足下丰阳燧之火将与日并照六合兮夫岂囿一用以爲功
　　五言古诗
　　题隐珠书院
　　美玉常在山明珠常在渊兹山名隐珠谁能究其然我闻径寸宝允在懐抱间寂寂若无迹神光翳幽时于酬酢处累累见根源有能自洗濯再使光明全明月照万水在在同一圆长沙富才彦刘家世称贤珍藏不自售结屋珠山巅讲习资丽泽象物古有縁
　　感兴
　　秦阡废周井木铎亦不鸣教养两乖术义路何由兴巨室力剏帑货贿萦厥情穷氓朝夕间长念饥寒并所以各有役踯躅坐待明轻重倘自决利机何由萌
　　夀初翁先生
　　乔松何亭亭层隂冒冈陵岂无霜与雪保此恒青青体性固应尔种养谅有成兔丝抱柔脆攀縁得深慿颇解借髙撡仰与嵗寒盟松底有流脂能作千年苓茹之填骨髓益我气与精惠我倘弗秘共翁乐长生
　　游建平东湖题石磴
　　春雨晓澄霁暄风媚芳物欢言命双履聿来憇修竹茂林欝葱芊烟云时出没一水下萦纡逺峯耸崪嵂嵗莫逺爲客经春倦驰逐岂其得佳趣幽意淡自足暮归沿春流轻风激商曲
　　和笑翁先生种栢苖
　　种栢不千嵗不与大厦收养此未盈尺君志何悠悠先生哑以笑此语非吾俦怜彼贞秀姿托根涧谷幽青阳不爲春严霜不爲秋秋来两相对此意嘿自侔安得计日月坐待匠石求自侣林君子镇日以优游
　　游赤山
　　云去天宇寛暄风吹襟裾聊携同心友披榛步郊墟季冬气温芳类先敷舒初阳媚青柔寒梅荐芳华嵗晏百感集复此散烦纡頺然付一醉万事皆云如俛仰有余乐不道非我居矧兹羣彦聚共此物外娱勤也潇洒士淡与秋色俱谦也骐骥才燕越一驰驱岳生敦敏姿淳哉眞圣儒所以不辞酒醉舞郎溪途皇天走日月歘若过隙驹
　　题陈氏子迎出母卷
　　陈子壮有室不识慈母顔问人人不知寤寐成恫瘝一旦告之故辙迹穷人寰逆旅岂天授见母生得还人谓朱扬州情事遥相关礼变处世易处家良独难世事义是适干蛊恩义间循恩乖父志从义忍母患所以伋也子勉强弃蒯菅世闻朱陈事能不爲澘澘
　　送良能单子游建平
　　孟冬变时候云黑天地寒单子将有适亲賔集郊关执手不能别洟泗如奔湍我谓志士胸九有一视间此别不足惜所惜具庆年严父客千里慈母倚门叹处违严父出逺慈母顔出处两无得迟子趣迎还至孝不在约菽水成欣欢我生早孤独欲养谁余餐以我养不时知子心靡安我有郎川兄归计尚盘桓长念父事之庶以追徃愆慿子一问讯爲我陈肺肝倘同乃翁车彼此所愿言
　　赠安当之同年归髙丽
　　我家东海西君家东海东总是东海上海濶无由通我如海中云君如海中龙云龙以类应万里终相从君才起賔兴我愚亦叨蒙春官俱战艺论心此时同人间岂无友文会情自隆去年别我去索居正忡忡今年倐来思诗酒聊从容奄忽复逺别离合无定踪还如云与龙聚散八纮中相期齧氷蘖嵗寒以爲功
　　赠张御史归髙丽
　　皛皛辽海东旁礴万余里山髙水明丽储精产瑰伟风俗本淳朴矧复化箕子张侯其巨擘丰姿嫓秋水走马以朝君邂逅京城里初觌已倾盖再见心遂委酒酣忘尔汝我歌君洗耳绸缪未云久辞我归故里客邉难爲别怅怅成坐起我家东南陬相望去无几他年归故山许我航一苇
　　雪中与李德箴分韵得时字
　　同云蔽天地惊飚辅寒威奄忽万籁歇雪花交横飞仰瞩未云久庭树变华姿峨峨江南山晃晃眯所窥千里一浑浩蟾兔生昼辉却思去年日踏雪郎溪湄手携二三友兴逸未言归今我及二子亦复赏此竒心明滞吝融素懐嘿相宜因謌成短章聊用记兹时
　　同谢彦实诸友饮江臯醉题
　　秋江冩我心秋风吹我衣手携五六友浩饮秋江湄江月正皎皎兴逸未言归歌声动秋涛白鹭参差飞
　　送张得眞归湖南
　　张生清慎士貌古心亦闲落落寒涧松英英秋畹兰三年游太学一日当南还俛首前乞言庶以铭肺肝我谓圣与愚只在人已间人孰不问学无爲良独难耿耿方寸明实爲万化端寻常醻酢处仁义类鱼贯声色与臭味乱我耳目官神鉴一以昏是非方异观所以夸夺子早夜徒嚾嚾爵禄有定命智力非所干氷蘗幸自爱愿言同嵗寒
　　刘损斋至建平次其韵
　　刘公古豪士抱器当明时博识辨劳薪絶照逾然犀博士滞桐城用与材相违谁云懐印组终然丘壑姿六月即步见洒我以清飔且爲十日游未用轻语离大岩起东南鸾凤争骞飞南湖吞数州去此不町畦山川太白迹风物晖诗菰蒲中有人此语今岂非文章出西蜀作者久不支愿爲留赋咏大手非公谁出语勿过髙随俗免嘲嗤
　　乙丑初至江东精舍山主王岂岩冩示诗盈轴辄次首篇韵爲谢
　　苍壁卫精舍轻霞冠崇搆门迳既威夷竹树亦森秀前临秦淮流后倚钟山岫道讲如砥矢学谨不径窦髙堂奉宣尼两厢来异茂涧溪虔米苹尊爵严奠酎入者既得门而渐见美富主人造士心四教顺时候顾我如爰居入耳金奏满百不以闻岂但容其复
　　即事呈伯勉
　　天清露爽涿夜廊凉月上披衣出草堂忽听风笛响俄然寸心明迤逦成孤赏
　　游东门分韵得半字
　　太仪妙斡运忽忽春逾半颇闻集里彦川原纵竒观怜我萦世纷沦迹乖胜践却忆去年日亦得快兹玩嘉客或鼎来杖屦遂鱼贯层峦屹巑岏澄湖浩弥漫孤花媚幽薄晴宇翔飞翰髙情切天云先后畧童冠短章交唱和飞觞迭酬劝咏归循故蹊頽阳沙岸重来已隔嵗俾我成感叹人生藐如寄嵗月急奔駻役役不自持毫厘异氷炭明发又东骛各在天一畔愿言崇令德相期勤旦旦
　　七言古诗
　　和谢兄用东坡韵咏海棠
　　先生宴坐如槁木手种闲花伴幽独野人遗我西蜀春丰姿洒洒去尘俗一诗未及怪杜陵要画不成惟郑谷如何曽植上林花无端肯偎幽人屋晓疑猩血染纨绡晚看粉腻花奴肉山日髙悬朝露晞锦帐春酣睡未足可怜错比玉环娇玉环那得渠贞淑容柔避日俯长杨身轻怕风倚脩竹眉山老子谢繁华也向篱间一偷目从知身是草木精天涯自怜同出蜀蜀人不记移根时将子翻疑鸿与鹄文彩却与花争鲜拄杖看花自成曲明朝我欲蹑旧踪打起黄鹂莫相触
　　次李伯圭韵
　　大椿千嵗爲春秋人在瀛海之一州蟪蛄所知蛮触争得即懽忻失即愁羡子天放不受束外视声利如粒粟南山隐几爽气佳北髙枕清风足人间乐意熟此久我今作计未应后已将万事付蕉鹿须臾梦觉复何有
　　题鴈圗
　　秋风飒飒吹黄芦北鴈南飞参差呼原草风吹春复緑南鴈北归声肃肃十年驰骛京华尘每逢飞鴈生悲辛归田却似倦飞翮浮鸥浴鹭相亲狎乗兴谩尔西江游已觉一日如三秋谁夺天机作横幅水清沙浅羣鴈宿岂无黄雀谋稻粱独避寒暑空颉顽雪霜磔翼不改性飞遍江湖节逾劲唤起清梦绕故山髣髴扁舟前浦还
　　五言律诗
　　出建平西城
　　雨后烟云暖江南草木春看花非故里出郭已愁人日月催元髪乾坤浩客津如何苏季子裘敝尚风尘
　　送李丞知京兆司録
　　才从知己荐【公近以知己荐尉改官】又应辟书行【今知府天章孙待制辟公领是任】廷尉官聨重军谋职任清华严春野秀紫阁晚峯横尽是供吟处归应新集成
　　次蒋菊迳韵
　　老逾文力健笔阵扫千人留客囊从罄忘言意转真花看篱菊日水忆带湖春鸣凤行轩翥飘飘不可亲
　　次粉塲官陈泽云韵
　　江左官怀冷闽关客未还杯倾从白发拓得青山朋友求三益文章见一斑台云随渡浙尚渍衣巾间
　　次赵子山韵
　　幽栖自成趣语黙意俱真事业新吟富生涯旧食贫久知庄叟傲不汚庾公尘花竹看君种清隂已蔽人
　　次马伯庸少监韵四首
　　帝德昭日月黎氓仰照临扶光朝赫赫朔吹晚骎骎雨过川原净云生山谷深防臣愿抒臆志不在腰金乡国五千里江山几万重清宵闻击柝大道不传烽南客劳相问家书怕启封才疎甘野鹤何意附云龙吟身还倚马归梦托啼鹃僻学存书卷新愁附酒船文章谁贾董功业自闳颠白首从来徃悠悠度嵗年端门开日月髙阁近星辰易简陈前学从容属近臣春秋差谷旦早晚致时巡比竹歌鸣凤横编赞画麟
　　和筠轩司徒题英皇御书韵
　　卤簿崇亲祀风云绕帝宸百年开礼乐万感付臣民牀上琴空在书中墨更新不逢帷幄旧寜识圣恩淳宝笥开遗墨浮云爲我隂盘铭推盛德笔谏表贞心宻有雷霆防明于日月临史臣求圣制乐旧被新音
　　补挽友仁先生
　　程朱寥廓后夫子乃今生太极完心体三光借德明奉亲须养志锡类必推诚若使天年夀应看集大成
　　七言律诗
　　贺刘父九十八夀
　　身住崆峒已百年七朝冠盖口能传隐居谩作愚公计箴儆思齐衞武贤鹤发奉觞皆弟侄防衣绕膝半曽浇漓不变深淳俗疑是宣平别有天
　　和赵山心先生墓所种松竹韵
　　松竹栽于一代余功勤定是过当初当初经理人供役今日封培手自锄劲节便看凌嵗晚柔情已觉补云疎此心即与山涛似就诏争如尔隐居
　　他日穹林百尺余只今便是养根初良姿难长在自植恶莽易滋休废锄夫子无言能力践狂生有志愧才疎愿推此孝尽常性定得人心返故居
　　次王常博韵
　　马蹄欵欵踏平沙宫树修修留落霞静照碧波千甲第逺依翠竹几渔家西山呈秀雨初霁东郭生明月欲华更爱同逰尽才彦太平仍得见随騧
　　和李伯圭韵
　　数间茅屋逺嚣尘一曲清谿抱竹林碧水轻风春涣涣苍藤翠霭晚沉沉殊方病久成愁喟髙阁乡遥倦陟临万事无言唯一醉世无钟子莫弹琴
　　独防青藜憇旅尘岂殊倦翼寄风林江湖多病青春莫乡国无书双鲤沉越嶲鸎花劳梦寐楚山燕雨蔽窥临东南西北隔千里一曲离情寄玉琴
　　山川路邈客无頼天地春回花满林野甸鷾鸸双上下晴川鸂鶒自浮沉思君永夜劳人梦何日髙楼把臂临一醉浊醪忘世虑君謌我和无弦琴
　　和皇甫子韵
　　霜清碧海色幽幽宫树风惊声转秋迷路阮生空自泣著书虞子谩多愁寄身朔漠黄尘暗极目西山爽气浮世上功名何日了谁能真伴赤松游
　　九日喜敬叔兄自建平归
　　去年今日醉黄花君在郎川我在家今日两人逢浊酒我当击铗君当歌门间秋老丹枫落天逺云轻白鴈斜堂上双亲越强健共君不乐复如何
　　秋风已放荒篱菊霜月初寒昨夜砧人事萧条堪独笑天时荏苒故相侵也知冯子余长铗尚爱杨生贱十金昼掩柴门对风雨一尊聊复得吾心
　　和史躬父咏雪
　　风雪交横万里吹郊原廓落絶禽飞乱堆银粟天爲廪徧织纨绡地作机百辟佩环朝玉帝五更阊阖启瑶扉融成只是人间水际得穷隂偶发辉
　　纵传盈尺是丰年何用经旬没野堧山失旧容疑改节石涂新粉学夸妍连空逺布鱼丽阵满目轻飞鹄白笺诗与滕神鬭竒巧我惭俚语续诸先
　　和躬父对雪
　　胍胍飞来不是尘轻轻堆作地中云一身便踏广寒殿百卉皆非下界春到处色同猜落鴈隔声似折新筠谁能化作无穷粟活却饥年几万人
　　次海月元戎嵗首喜雪韵呈理斋太守
　　元旦迎春喜嵗逢瑶华连日雨云同广寒宫殿元无夜姑射仙人本御风破竹威声惊屈节学梅清白故萦樷闭门岂必皆髙卧履迹端能得固穷
　　和韵
　　暮春风物恰初三江水不流如碧潭多病瘦躯犹短褐谁家荡子已轻衫人间勋业皆魂梦身后声名等笑谈得酒便堪酬美景流觞陈迹不须探
　　丽人两雨挟三三笑祓罗裙俯碧潭紒重不知频举手身轻浑欲不胜衫精神洛水聊容与云雨巫山接笑谈此色染人难禊祓柳边回首莫深探
　　绵绵芳草随意緑艳艳娇红转眼非林鸠自唤白日静柳花轻逐春云飞皂帽管寜谁得似敝裴季子未知归破琴絶弦亦何益有道不愁知者稀
　　杨花
　　轻盈飘荡失因依徧绕郊园及草池却似鹅毛初退氄仅如蚕絮不成丝蹔飞须倚狂风势髙舞寜思落地时吹尽残红游子倦此花犹自费人诗
　　和筠轩司徒韵
　　心在山林迹在朝炉香散作白云遥春生渭北空懐旧秋到淮南待返招梵宇千年天阙近行宫五月雪花飘下帷尽日无余事珠玉时来慰泬寥
　　次韵秋山春日感兴
　　青鬓才郎感兴深醉于马上得新吟一年腊尽人迎节三画阳生卦转临甲第对梅香病骨辛盘分菜雪尘襟大材用晚何嫌老看取槃槃树百寻
　　送县令
　　三年相望隔燕云逆旅青灯喜蹔亲墨绶又分淮甸雨朱衣行照锦城春歌教化行君志鞍辔追随愧我身茹蘖歠氷须自爱男儿事业岂忧贫
　　和雨中牡丹
　　醉舞霓裳采战酣汗香随髻倚朱檐紫琼桮浅流霞溢黄锦裠低薄露沾相别马嵬挥粉泪自羞飞燕下珠帘想嫌虢国逞娇素洗却胭脂对玉奁
　　喜黄彦实归次其韵
　　江南文献属君家自喜论交得棣华问讯每曽慿越客相思几度见江花共君今日酒须醉恨我空山蕨未芽人物风流有如此肯将年嵗老烟霞
　　次蒋菊迳韵
　　拟同登陆向东游忆弟看云五见秋邺架幸存书万卷李洲思种橘千头羡君入院众方叹有子持家百不忧交割带湖鸥好在三年端的爲渠留
　　次天台夏见山见赠韵二首
　　先生经学继冯程早嵗驱驰已有声致泽未尝忘此世行藏端欲守遗经非縁藜藿真堪恋久信熊鱼不得并涧底长松君莫叹百年直节保青青
　　离乡恐作橘爲枳较德何殊菌与椿性懒不嫌官况冷才疎还喜士风淳尚惭孔祢忘年友敢説朱陈累世亲尊酒诗篇莫相放南湖风物总囘春
　　李伯圭过客舍留饮辱诗酒酣次韵
　　浊酒林间春日长垂杨屋外碧云凉郫筒满眼亦可醉野客乐意未渠央旧友千里梦头白征衣三嵗化尘黄垂弧已有四方志男子随时爲弛张
　　伯圭用韵再赋再次韵
　　水会江汉西去长地隣淮甸春犹凉覊栖客情亦堪叹游歴逺兴殊未央浊酒浇膓天地濶晴杨弄日川原黄丈夫多愁岂贫贱敛翮三年思奋张
　　屋外土塉难栽蔬门前路细不通车树云苍茫崇山合烟火萧然樵子居岩静秋清闻落木溪澄日出见游鱼经年世事岂相绊此日尘襟得暂舒
　　次伯圭韵
　　惊心嵗月悲长路照眼花枝发近林司马山川倦游歴爰丝闾里与浮沉故园爲主贫还乐华髪催人老易侵会把驱驰挥汗手便归振拨旧牀琴
　　次伯圭见寄韵
　　去嵗仓忙买棹还离尊烂醉尽君欢看梅踏雪余寒在烧烛传杯向夜阑暂慰飘蓬归甬水岂知行李得绥安故人佳句先持赠论报惭无双玉盘
　　史躬父诸公有南湖之游病中不与因见寄题焉
　　爱汝春郭楼阁逈更有花鸟争纷纭花临涟漪影自照鸟隔葱蒨声相闻清江见底浴日月碧天无际走风云抱疴羡子得此乐何当相与穷朝曛
　　五言絶句
　　题墨梅
　　明月照寒潭疎影弄清碧一枝江南春百年不改色
　　和孙友仁韵
　　明月丽中天幽情与谁赏何人吹玉箫夜静闻孤响
　　六言絶句
　　题史信父小梅
　　万竹乱堆苍玉双梅冷荐清馥老松髙耸孤青野水春生浮緑
　　逺嶂浮岚欲曙幽鸟引雏亭午斜阳隔竹人声半夜一林风雨
　　晨兴谩理琴书晚景闲寄翰墨客来对酒髙歌兴逸凭栏骋目
　　小梅物意无穷寓我平生有足从他人事翻轮且对天开横幅
　　七言絶句
　　和闲闲吴上卿题筠轩斋
　　踵门奕奕万车徒一曲瑶琴一卷书肠胃近来清似洗寄身朝市即林居
　　清才如许值明时却把闲身寄托题百事尽收空似镜牕前破寂一声鸡
　　山行还次刘梅泉
　　水绕孤村天地寛萧然秋色老柴关白云满谷孤猿啸黄草连天一鴈还
　　霜落天髙野月寒髙秋爽气薄林关商歌一曲不知处应是渔樵清夜还
　　和题台州方广寺应诏画圗
　　瀑布声中隐约听钟声欲出翠岚凝也知地气灵如此空现楼台千万层
　　水激成钟髣髴听楼台暂在眼中凝要圗宝迹归天子须过危桥踏几层
　　圗里钟声曷可听架空楼阁不长凝李成再使生今日楼阁何知画几层










　　钦定四库全书
　　积斋集卷二　　　　　　元　程端学　撰序
　　牟清忠公奏议序
　　处踈逺而论机宻冒戮辱而触忌讳此君子所自信而众人之所深愳也孔子曰见危授命箕子曰我不顾行遯夫君子有道则见无道则隠见危授命不顾行遯不已过乎虽然各适其时而已矣审将然之势为吾之进退者君子之道也既食其禄则忧其忧于其倾覆之际而惟难之辟岂君子之道哉宋当理宗中年宰相奸邪卿士比党奄宦嬖妾弄权请托军疲于戍役民困于征求天变洊臻而弗悟国步已蹙而弗谋于斯时也尚可以位卑而忘言畏死而避嫌哉朝廷岂无论事之臣或毛举细故或泛言治体为全身计敢言及其君哉敢言其君不敢议一权势之臣敢议权势之臣不敢侵一用事之奄宦敢侵用事奄宦不敢议一嬖幸之宫妾盖宫妾之诉易于奄宦奄宦之譛甚于权臣权臣中人酷于人君之杀戮得罪于君犹有谏诤之臣得罪于权臣宦妾不旋踵而殱其身此古今之通患况宋之季世哉牟清忠公在嘉熙淳祐间仕犹未显也其进言于朝人君之心术未尝不切也宰相之过恶未尝不论也内而宦官宫妾外而军民膏肓事无不知知无不言及其宻迩禁闼始终弗渝其言光明正大而根据理义卓然竒伟而究极情事言人所不敢言攻人所不敢攻身之弗恤惟国之谋生之弗欲惟义之取人为公愳公处之裕如也孟子曰生我所欲所欲有甚于生者故不为苟得死我所恶所恶有甚于死者故患有所不避若清忠公者可谓自信君子欤然而天下知公之敢言而不知公之所以言知公之敢死而不知公之处其死公之言必欲格君心回天意辨义利正人道公之所履君信其忠人服其诚虽阴险小人不得肆其毒于人望故仲舒见惮于骄主仁杰免祸于女后公亦全躯于斯世诗曰既明且哲以保其身清忠公有焉公讳子才字存叟蜀之陵阳人仕止一揆之道卒以直见沮著论议制诰诗赋杂文多所遗逸仅存奏藁数十篇公之孙浙东帅府都事应复景阳父尝出以示端学伏而读之使人流涕太息慨其言之不尽传也景阳且征端学为序屡以晚出非分辞而弗获因书于简以告夫天下后世之事其君者必取于斯为胜私起懦犯顔纳谏之本云至顺三年四月朔从仕郎前翰林国史院编修官程端学序
　　丁燕诗序
　　至顺壬申春丁当太守正议公治明之三月率僚佐及郡之秀士蒇事于宣圣之宫虔恭俨恪翼翼若临既卒事公谂于众曰祭有胙有馂礼久弗举惧坠彛典于是致大府之賔客百司庶职暨耆彦之士合燕于学钟皷既考弦歌既作尊卑秩秩威仪棣棣醉而不乱懽而不哗上下孚洽若阳和被物流肤浃髓士友相庆曰是礼弗讲余廿年矣稽旧图新惟我公是尸考礼正俗惟我公是维可无咏歌之辞乎什既成乃来请序鲁颂泮宫之三章曰鲁侯戾止在泮饮酒顺彼长道屈此羣丑其四章曰穆穆鲁侯敬明其徳敬慎威仪维民之则其六章曰济济多士克广徳心烝烝皇皇不吴不扬维公之政严寛敬简涵煦摩括未施而先信其诸顺道敬徳而慎威仪者乎有以为民则矣吾党之士盍亦克广徳心以迓公之化不但颂其在泮饮酒之美则明之治其庶防乎是燕也予既间客席不得辞为书于卷首
　　周以韶建县尉防诗序
　　予少时过鄞县尉廨故址索然徒见荒榛蔓草牛羊牧焉而尉常寓民家朝东暮西迄无定所余尝曰无尉耳有尉斯有所或嗤余曰官无出民无入谈何容易余不敢辨然心未然其言也既余仕于朝一日南归复过之则岿然有屋巍然有垣愕眙问于隣曰吾尉周公所营也尉始至叹曰官无髙卑不肃则慢尉以诘盗而不有其所非所以肃也营之不在我乎然民未予孚不可有为于是求民瘼审狱寃除蠧黜奸发摘盗贼不事钩距皆使自实一无所旁引士民咸曰有尉如是可无居舍赀就役者若子之趋父命也不逾时落成余闻之曰嗟乎废兴在天兴废在人不其然乎然兴废有二焉曰志曰势有志无势不遂有势无志不为民乐从事势得为也信而劳民周君志也志与势相须而成事如反手余所谓有尉斯有所者其不以是也欤于是翰林侍讲学士袁公刻石纪绩大夫士歌咏其事余亦喜前言之有合也书于卷首
　　游赤山诗序
　　有人作之境有天作之境役吾心劳人力积石象山地穴池壑彤庭缇幙金碧照灼嘉木妖葩蟠挛倒植笼养珍禽槛囚异兽与人相废兴者是谓人作之境自然之山自然之水逺澜近薄可眺可止风气自清闲云自生幽鸟清猨时来自鸣与天地相始终者是谓天作之境人作之境富贵者乐之天作之境贫贱者乐之故筵列觞爼崇酒载羞荆艳赵讴左右献酬饮则丝竹游则銮舟者富贵者资以乐其境者也浊酒盈壶钓水采山二三同志提携以攀狂謡醉舞乘兴往还者贫贱者资以乐其境者也大徳八年腊月廿日余西行至桐川与友潘伯勉自牧节之同上赤山得佳趣焉于是纵酒赋诗穷搜极讨盖坐见暮色自隔谿来而忘其去余喟然顾谓三子曰此非天作之而吾侪所得以乐者乎咸谋伐榛荆结屋以避风雨憩昬晓焉谋未遂而或者乃疑是谋防人作者余晓之曰凡物皆天作而地设之必成乎人彼富贵者强其无以为有余特因其有以益其所不可无吾以适意而彼则留意焉其劳逸得失之间达者必有以辨故书其说于赤山诗之首
　　括苍尹仲明玉井樵唱序
　　杜少陵献三赋时正升平无事至徳以后乱离飘泊指潼闗而下马望曲江而行哭悯石濠之老妇叹空谷之佳人走凤翔窜同谷客锦里涉防门时移境换触物哀吟览者为之堕泪至建炎中陈去非避冦房陵茅屋夜半闻涧水声追忆少陵诗句自恨平生不得其意而轻读之事有旷百世而相感者亦系其所遭故耶括苍尹君和靖之诸孙世跻仕版君独流落不偶故里家园烬于兵火对信安风雨之榻念奕山燕雀之巢吊防稽之陵纪钱塘之梦慷慨懐古之情沉郁不平之气一于歌诗发之然其怨而不诽婉而成章略无时妆俗态使杜子美复生亦当领略其句顾余非知诗者而身之所遭适与君类独能深知其意而悲之年少贵人未必知也嗟夫余与君俱老矣余老且拙弗谐于时君方北游欲诣阙下献子美三赋岂终流落不偶者耶然尝攷之和靖与去非同时居洛一则执经程门立雪不倦一则饮酒吹笛于午桥花影之下人品固不同也京西之变尹弃家而入蜀陈携孥而来南陈旋参大政碌碌无补尹为徳逺汲引复为防之摈却晚入经筵屡疏不合抗节而去经学之验岂诗学比耶君明经世其家而托兴于诗以其犹有意于出也故以先业期之抑昔人讥去非大用后不复作诗不如不大用而賸作好诗之为愈也是又一论君试评之君名某字某云
　　朱溪里家传序
　　同郡溪里朱君出其家传示余曰我祖若父积徳累行以至于我之身名不登于仕版甚慙无以显之子能为我发之乎余伏而读之见其髙祖兄弟之分财弟取耕牛十有三兄得其一他物类是悉弗与较其祖为父诉寃于朝九年不解卒悟上意以得直及其父成童始学昼读夜思以底于成教子以礼化及宗姻代兄受刑守令怜而见免其母字子一语不欺凡比数端举足长世劝俗为之三复而叹曰夫人孰不欲显其亲若知显之之道乎十室之邑必有忠信古今人物众矣其嘉言善行何可胜纪而史传所载万不一二由其子孙不能知祖父之志而不足以道之也有能道之者往往言行不孚于人而人不信故修身者显其亲之道而非爵位之谓也爵位能使人慕于一时不能使人敬于后世修其身者人必曰某也有子若此敬其子及其父矣况爵位有命而修为在我故曰修身者显其亲之道也朱君祖父之行自足以显而朱君之敦笃有文又足以使人敬而信之他时执史笔观民风者将有所不遗也朱君奚慙因书其后以还之
　　送张大方之任序
　　朝廷以闗陜江淛诸郡大侵募民纳粟补爵而吾乡绍兴学录张大方得调福清牛田管勾将行辞余曰吾弃儒官而膺是役日与亭户较锱铢之末此行能无媿乎余曰行也古之煮海以为利非直富国而已也将厚民之生而国依以富也今利归于公者有经而民被其毒者无已岂非以其法有未尽者哉亭灶之家无赖久矣富者破产以输公贫者焦劳困悴为沟中瘠其弊未易革也苟得良有司焉弥缝其缺失援坠陨于重溺起痿羸于将絶则亦庶防云尔程子谓一命之士苟存心爱物于人必有所济故其辟王氏新法甚严而身为条例司官者盖以新法之害势未易除吾就其中为民求生道拯一分弊则民受一分之利缓一分征则民免一分之苦君子之所为其诚恳恻怛有如此者大方亦能以是存其心于人未为无补也若曰吾姑借是以为进身之阶媿将在此而非彼之谓矣大方勉乎哉牛田丞前礼部侍郎胡君亦乡人也道余问讯并以是告之当有感于余言
　　送黄心道之任序
　　余读宋史至髙宗时给事中黄公年劾秦桧奸回事未尝不敛容加肃也当桧用事忠臣良将惴惴惧不脱虎口独公劾桧不少贷朝廷不得已至罢其相既而桧复柄用人为公惧公不动色卒隠沦全躯以没非所谓行义达道明哲保身者欤丈夫至此亦足以慰平生不与物俱腐矣其八世孙曰传孙者从余游余每以廼祖之彛训是朂生亦能斤斤雅饬以弗克光前人烈为惧而以儒自业今将教谕临海前辞且请曰先生何以行传孙哉语之曰尔知尔祖之烈可敬可慕抑知尔祖积功累行非一日故乎慎乎其细而形乎其大力乎其初而弗替乎其终久而见之劾桧之绩録之青史与日月争光借使侈然于平日而有激于一时吾未见动上听而服众心履艰险而出危祸也夫官无髙卑禄无富贫有志之士弗敢怠者以其为之兆也志定而后险易甘苦弗懈弗渝底于有成故海合百川而成巨浸人集众善而建大业生之往也不在敬其始乎
　　送薛州判归治所序
　　余读汉循吏传窃怪班孟坚不置儿寛六臣列第序其居官可纪而已寛为内史劝农业治刑罚理狱讼卑礼下士务得人心収租税时裁阔狭与民相假贷民闻课殿输租襁属不絶课更以最能是六事不谓之循吏不可也彼六臣有能外是者乎无也寛纵不得与龚黄朱邵比岂下王成哉岂孝武事奢侈轻民功故寛在当时不得以循吏称欤仲杰薛侯之判奉化也余适归鄞州去鄞八十里而近自南来者举能言薛侯实政其于农业刑罚狱讼礼士得民视寛无愧逺近上下既咸信之矣今其督输防府而来鄞也侯验民逺迩载输久速掲片纸示约一吏不遣一棰不施输无后期者毕事先官限课为诸州县最且常年输租吏并縁侵渔侯事为之防苗媷髪栉无留奸焉此又得于亲见故人益信之世言古今人不相及观侯之政果不相及乎哉侯一州佐耳权非内史比也且去汉千五百年时益以难理一开诚布公效已若兹使异日位益隆而志不渝其于所成可量哉今制亦以五事备陟守令凡秩满公牍上吏部五事无不备者是则伪増如王成不少矣侯政有异等傥见之公牍有司将或不异之矣噫苟为成俗民瘼不瘳宜哉侯将归治所鄞士为歌诗以饯余亦序其实以俟佗年传循吏者攷焉
　　送张治中回任序
　　治中于郡事无所不统然上有监守下有佐署有僚寀律凡当署自下而上则寮寀拟成牍以上判官署治中乃署而又总裁于守若监为治中之职者虽无所可否可也故虽有仁心善政不能遽使旁通逺洽而阘茸迂踈者尤不能一措画于其间非不刚不柔中正和乐之才不能调防弥缝以和厥政是以能尽厥职者为甚难广平张侯大卿来为明郡治中下车之初即以赈饥得民心其于郡事一无所苟涵煦摩刮务得其平民防其恵而不知其功其余所谓不刚不柔中正和乐之才欤侯工于诗词又善译语引类为韵以行于世其治效非特其才之美又其稽古之力也人谓侯能为其所难使他日得一郡专其所设施以为其所易其治效岂止是哉于其受代而去也吾乡士民惜之咸为歌诗以赠乃相与来请序余先世与侯乡人也今其交往之宻意气之合虽无所请其能已于言乎况舆人亹亹道其徳政之实故摭而书之于卷首
　　送王汉卿典史秩满序
　　人之用世不可以无才然才入于规矩为髙才入于淫泆为下才曽子谓君子可托六尺孤寄百里命蜀先主称诸葛孔明十倍曹丕才之入于规矩者也孟子谓盆成括小有才智果谓智瑶以五贤陵人才之入于淫泆者也由是观之岂才之罪哉其所趋者异也余于宣城王君汉卿爱其才焉久而观其行事又爱其为有用之才也案牍之职其难尚矣尤难于佐鄞鄞邑宻迩元戎大府自令丞至寮寀鸡鸣而起既受命于大府又受命于防府送迎期防日不暇给其间抵牾拂挠其所行者不少也汉卿于斯时从容措画若不经意而众务毕集岂非以其才哉然其佐邑在法必执非法必辨美事乐为蠧政务去于是上察其能吏畏其明而民怀其恵非有用之才欤于其受代而去也士民徳之咸为诗以道其绩乃相与来请序余亦喜为书于卷首
　　送陈教授之任序
　　四明人物甲他郡徳行艺能之士文武将相之才绳绳焉代不乏人虽天文地理医卜之学亦皆精艺超絶可表斯世盖其山川秀美蜿蜒停蓄不产他材故草木金石之物无所名天下而其清淑独归乎人若东埜陈君者盖阴阳星学之崭然者也东埜本儒业又传其术于父而以淑其二子天祐天裕父子三人皆以其学得名皆受知于显者更相荐引受命为郡教授乡人不独爱其术且荣其皆有遇也东埜年逾七十越数千里往教中山人或难其行东埜则曰君命我勿敢择虽老无宁自逸尚敬往哉大夫士咸壮之争为诗以道之请余序其首余谓天地间理数外无物然儒者惟义是比有弗谓数者理有定而数无常惧其泥乎彼者遗乎此也今东埜之学其于阴阳参伍错综吉凶悔吝之数讲之详矣而其言汲汲乎不废君臣大义其不以数遗其理者也理与数儒者所弗能兼而东埜欲兼之宜其视数千里若跬步虽老而不倦也余欲已于言安得而已乎
　　送周教授回任序
　　传谓家难而天下易家亲而天下踈盖父子以恩君臣以义恩难处义易裁也庸讵知师友之难哉师友在恩义之间合踈而为亲严则离和则慢使之不离不慢畏而爱亲而敬岂不难哉此直其自相师者也庸讵知校官之尤难哉校官之于士以势合者也夫人受一命而为百里之师其年未必长也其学未必充也其行未必脩也其名未必闻也骤然立乎六馆之上讲道施教以表率乎六馆之士六馆之士其不愕眙讪侮也者防希是其尤难者也吉安周君似周之教瑞阳则不然齿尊而望重学多而文优士无贤不肖咸服其教无逺近愿受业焉夫教官以势合士友而心服之必有其道矣三年受代士友惜之咸为歌诗以道其行乃来请序余谓周君教行于其难其所易者从可知矣惜乎年及致仕而不得施于政也国朝之制惟集贤翰林及精力未衰者不在致仕限周君矍铄如此尚堪一行幸无让
　　送花教授秩满序
　　士之以校官进而受一命之宠者难矣哉律二十五始得仕由乡校荐之郡郡试其文移宪覆覈率二三年为直学典饩廪之出纳又二三年上之行省若大府行省若大府类其名复三四年授一谕若録近者五六年逺者十数年然后领事三年秩满复如之又十数年然后领事三年秩满复如之又十数年升正若长正三年始上之都省部又三年始授一命为州教授州教授三年始升之郡郡教授三年始入流为县主簿士而至于州教授年且致仕矣故得州教授者十三四得郡教授者十二三得县主簿者十不一二有终身不得者焉夫以奔走杂尘鞅掌焦劳三四十年而所就若此岂非难哉濡须花梅村以教官递为明郡教授所谓难得者也三年而归且将致仕梅村家有田园有子服劳奉养自此违杂尘辞鞅掌去其所难就其所易日与乡隣父老携酒相过问桑麻消息上八公山访神仙遗迹平生之乐在是也然朝廷惟两院为养老尊贤所出常律外若安车蒲轮俨然踵门乐将在彼又非余之谓矣至顺三年二月既望序
　　送张起潜直学诗卷序
　　学以是道进以是道君子也学以是道进不以是道众人也夫人孰不欲以君子自处而卒以众人进者岂非拘于其法哉校官之职道弸乎已正臯比以待问者也而由直学为之是以众人之道进也张君起潜业儒业道儒言领事岱山或疑其行余曰不然委吏乘田孔子虽不以之为进身之阶而亦不辞焉者以钱谷之事举吾分内也使张君益修其业无所不足乎身亦知钱谷为分内事而姑假以是售夫今之法余安能知之于其行也交友咸诗之又相与来请言书此以勉之
　　送姜子明平反序
　　史称张释之为廷尉天下无寃民于定国为廷尉民自以不寃二人者皆不速民于无辜然释之数争论上前所持者平故其及于民也广定国居职十八年哀矜审慎故其信于民也深世谓史氏制言有体要焉子明姜君为杭州司狱七年遇疑罪旁诹逺访必覈其实宪使周善长荐之南曹于是有判官昆山州之命既而调瑞安有慈溪民胡为人杀于财不得其情有司验治鞫讯诬服具狱上连率大府疑焉闻子明有能名移使治之子明掠去捶楚设方推谳杀者得诬服连引者数十人一时尽释之人无识不识咸快慊称颂不絶口士大夫形之咏歌且相与来请叙其事余谓今之刑部尚书犹汉之廷尉也使子明当此任听之专而任之久将无媿于古今之人人材未尝借用于异代而能使各得其职顾握黜陟柄者如何耳余于是乎有感书以行之
　　送鄞尉周居性序
　　括苍周君居性来尉鄞奉八十之父以行勤于其职而谨于事亲尝过余问所职三年受代而丁父忧贫无以返葬或劝其从佛氏之茶毗君不肯曰余父仕宦至男爵骨肉未寒忍置之灰飞烟灭之地邪既又过余问防礼至是将奉柩以还来辞余请一言以自朂亦可谓谦谦好问者矣因告之曰余无以他事喻即子所行以为规夫人喜莫喜于禄养悲莫悲于舆榇而归一悲喜之间而人子之道在是矣然夫子谓防与其易宁戚者非徒曰戚焉而已也盖礼以中而止不得其中则戚犹愈乎易耳本之戚而礼以节夫动容周旋之间使毫厘不忒乃无歉乎送死之道送死之道尽则事亲之道尽而事君之道不外是矣子能不惮千里而奉其亲又不惮千里而返葬之犹不自足而每访于余充子之良心而慎乎礼何所往而不为忠与孝也吾子勉乎哉
　　送郑极心序
　　广信郑极心挟数学来访余于甬东精舎叩其所以则自河图衍之以知人之富贵贫贱夀夭灾祥如烛照灼小大弗遗见者往往愕眙而去既而征余言余再三辞焉其请益固告之曰河图者易之所自出也大衍盖出河图中宫天五乘地十之数而为揲蓍之法自揲蓍法行于世而人知趋吉避凶圣人以开物成务易之用可谓大矣后世不是之求而取其旁支小以支干生尅求人吉凶祸福虽时有中然间以人为而不出自然之理况其取用有浅深识趣有短长其能必有合哉极心之求能本其初而求之兼以见闻之熟比诸家为验然易虽出河图奇偶之数而圣人系之以辞则惟言夫易之理盖理得则数在其中举数而遗理君子不取也易之作其于人伦之际君子小人之间扶阳抑阴之意所尽心焉也故可以往可以无往犹豫进退之机命之蓍可也而其君父之大纲善恶之取舎视吾义所在有不假夫蓍者焉夫进其义而死生祸福有不计者君子之心也贰之以数而死生祸福则依违焉岂君子之心哉故曰王臣蹇蹇匪躬之故极心用意于河图其于易之道亦有窥乎古人之际其亦先其义而后其数乎然则极心不独演易之数将明易之道不独明易之道将大易之用人能大易之用而名不彰者未之有也余言岂足为极心重轻哉














　　钦定四库全书
　　积斋集卷三　　　　　　元　程端学　撰序
　　送帅府经歴白君诗序
　　国朝统四海界诸道间置宣慰使以驭险要东南雄藩又兼都元帅以镇之淛东辖郡惟七东北际海南接瓯闽海外岛夷舟防来賔抚绥得道一方敉宁比他道其责尤重凡膺此任者皆朝廷重臣其参佐僚属必选才望兼济之士以充之贵清白侯由省掾史知名执政来领都事事上驭下抚军治民调和处置咸得其宜元戎有所倚頼守令有所奉承名闻于上暨终更复升经歴务稔事専厥绩尤着秩复满代者弗至众方幸之适丁母夫人忧将扶丧北归大夫士谓匪歌诗无以铺绎万一或曰当斩然衰绖之中岂侯所乐闻哉曰诗所以咏歌人之得失三百五篇歌颂讥刺非为斯人喜惧也发乎情之不得已为来者劝也侯之泽不可遂冺诗之作其亦人之寓于言者乎于是咸执其母之绋于西门之外而诗之以俟夫观民风者取焉
　　送李晋仲下第南归序
　　昔之举士选于州今之举士选于省省领州数十而登名者不当一州之数是一州不一人于是有连数州不举者焉昔之治一经者惟意是适不必依经立义而宏辞别为一科今也必明奥防必守儒先成说而所谓经义者又出人意外研赜明防以求圣贤指归古赋诏诰章表即昔之所谓宏辞者而今也兼之不持片幅悉由记臆士之得与是选者厥惟难哉然才有所长命有所遇其得之又若易然夫士之所尚知义命而安之耳知义命而安之则穷通得失不以动其心宜若易然而实难其人何者进士百取其一歴试诸难而得选于省奔走数千里防试京师又三取其一而二不偶苟非持养于平日不但为科举学者孰免计较之私哉由是观之与选者虽难而易得不动心虽易而实难能易其所难者予于晋仲李君见之晋仲静慎人也家建康教谕上饶举进士于江淛省浮彭蠡絶大江遡黄河之险经乎鲁赵之郊五千里来京师而不得志于有司其侪或戚戚至感泣而晋仲不一变其色且曰吾学未充命未偶耳君子求其在我者自外至者非所论也非养之有素而不但为科举之学者能若是哉余安得不为晋仲喜也余兄敬叔先得交晋仲为余道晋仲美不絶口今以同年会京师从游三月聆其言察其中尽得其美之实至是晋仲辞余南归故余书其得于晋仲者以赠之且志余兄不妄与人云
　　送蒋逺静山长序
　　人固有同出于儒而异其设施者未可执此以议彼也昔程不识李广为边太守不识正部曲行伍吏治簿书人不得自便广行无部曲行阵人人自便幕府省文书二人者不相为谋然皆为汉名将儒之设教或范其程规使读必熟索必精劬劳困苦而后得或诱掖渐摩感发志意使自为力虽各因其才然其成功一也故程伯子和气冲融而学者自化叔子严厉刚方而门人敬惮亦若异道而世之为师者舍二程无以法果可执此议彼哉泰定初江淛行省铨教官议者言百里之师所在当择建康台宪在焉尤当得人以副宣明于是执政周谧宻访有望之士以充之其郡有岂岩王君创江东书院请于公得设山长而逺静蒋君承之韩君及余兄敬叔与是选敬叔首设讲为人敦厚谨畏终日危坐与诸生相对必使熟读精思真知实践本之晦庵西山教人之意酌以今日取士之法为书一编以行于世守其辙者往往有成韩君则余未识其人蒋君乃余兄之友也四明文献之家惟蒋氏最逺而克世其家如蒋君者百不一二然蒋君之性疎通旷逺博览强记为文章而尤长于诗今其往而接余兄之武余恐受业者未安其教也故先为道其质之所近意之所安与其并行而不相悖者俾无间然于其初虽然蒋君升堂进诸生而见抠趋之翼翼考其业而见其华实之班班将如萧规而曹随则余不能知之矣
　　赠潘氏二子序
　　三代兴教化行风俗美乡国闾巷莫不有学其教莫非穷理修己之实是故师友之间相率以从事者莫不以穷理修己为务至于有司选举亦莫不论徳艺以为优劣人之生于其间乡闾以是教之师友以是率之有司以是选举之于是时能循循自饬弗荒弗替此众人之所易者也三代衰学校废师友所从事者不一技而选士亦无常法然犹能宗三代之学者此君子之所易及者也及世愈而有司选士往往取对偶俳优之词以为工于是师友率以趋时为务遂至于浮靡之风起而实学废间有一二好古者从事于其实则师友相聚而笑之乡闾以是致侮有司不以是见擢于此时能杰然特出卓然不惑独其心欲追古人而从之者盖君子犹有所难矣孟子谓待文王而兴者为凡民无文王而兴者豪杰是也大德庚子余来桐川潘氏二子就余问焉余告之曰古之学穷理修己是已今之学俳优是已将焉从二子喟然曰学至于古而后可以为学也自是相与辨诘问难穷其源究其归絶其外反之于内或以非世之所趋者告之则二子笑而不答呜呼其亦有杰然特出卓然不惑之意欤今余且归二子曰先生何以留我哉余嘉其欲行君子之所难也书以赠之二子长曰谦次曰贵和从兄弟也
　　赠国学生巴延归觐序
　　古之学者诵诗读书习礼乐之节射御书数之文然后有以敛束其情薰陶其性以成其材故礼有经礼曲礼至于三百三千必动容周旋无不中是而后可以言礼乐有五声六律八音必训习审察使无夺伦而后可以言乐至于射必内正外直进退适宜然后中正鹄御必范其驰驱调其疾徐然后免覆辙虽书数之防亦研覃源委不差毫厘然后有实用而谓之通六艺焉吁何其烦且难哉然养其外有素则在其中者益坚故其成材也易今之学者当六艺尽废之余兀坐终日诵四书五经宜若简且易而造其防者难其人盖六艺之事少而肄之以至于壮即其事可以明其理故人乐为其学而易为力四书五经圣贤之蕴诵而不得其意则其心困以怠怠则终弃之而难为功自然之理也然则今之学者终无成乎亦在乎不已而已夫礼缺乐壊射御书数相继而废非一朝一夕矣不可得而学也苟能即四书五经而専之详其句读审其训诂涵泳从容以求其意不已则熟熟则浃洽而乐生焉学而至于乐虽防六艺之具而六艺之本在我矣意既得知既至而行有不得者吾未之信也国学生伯顔从子游学勇而専困而不怠游国学三年将归觐其亲乞言于予予嘉其専于学而惧其畏成材之难也书其所以易者以勉之
　　送吴友云序
　　甬东道士吴友云不问生产作业酒一壶诗一篇而已其言曰方外之士以其餐霞茹芝骑麟翳鳯寻竒索怪为人所难为之事乎非也玩物适情乐其自然以养其生斯已矣故凡东南山水之胜未尝不蹑屩担簦以嬉又以为不足将北游燕赵之墟观光上国极临眺之乐一日来辞曰先生何以朂我哉予应之曰子既自得子之道矣子何朂予行天下久矣盖倦游者也方弛担息肩晦明养拙日从乡曲父老问桑麻消息教子孙为村学究燕赵之士多予故人有问予者烦以是告之
　　送陈子敬序
　　武林陈子敬由淛漕掾升闽淛帅掾秩满当改授且行大夫士乐其志之有成也而诗之来请于余曰先生何以行肃哉因朂之曰夫人之以吏胥进而膺一命之宠难矣哉其始也籍其名于有司率数年始食于上三考始一升又三考得改授其间官长之喜怒庶物之埤益钱谷之亏盈功过毁誉之相寻利害祸福之所倚置身侥幸之地而后能豫盖有皓首而不遂者焉子敬亦由是进而独异乎彼者子敬美风姿谈论举止放乎儒字画吟咏出乎其类信乎僚友而获乎上未弱冠不家食未强仕即改授所歴无有阻抑摧挫之劳若轻舟遇顺风瞬息千里使世皆然由吏胥而仕者亦无难矣然君子处已不敢自易而常难之故能斤斤儆戒饬惧求寡过之地以成光大之业在易所谓安不忘危者余之所望于子敬也然则子敬之仕也孰御焉余既重其请故不以颂而以规
　　送周以韶序
　　余教成均时遇鄞人问乡之贤者得三人焉防洁下士称宣慰副使姜公元位安详治剧称鄞尹阮君申之明简集事称鄞尉周君一防余虽雅敬三君而未识也次年南还皆得交焉既余官史院三年而归田姜阮二君犹未代去周君亦辟为淛东帅府掾在鄞往来无间因悉三君之为人而尤爱周君之才盖古之仕者位大为难小为易今之仕者小为难大为易古人道不行于时则辞尊居卑辞富居贫禄养以求乎其无愧今禄薄而务益繁事细而责益重斯小者难也尉为九品而职诘盗鄞又并海为剧县私鹾巨奸窃发相继一不获即受谪于州若府尉率不终其任自君之来发摘攟摭举有方畧一无所隠而人服其明连引者一无所问而人受其简故犯者常少以其余力创公宇受他委连帅恱而见辟佐府事又以能称迨终更不一龃龉今其秩当得邑令其效当不止于尉以君之风流儒雅益以道自励虽为一郡理一藩当无媿古循吏钩钜求情岂其心哉余又以能其所难者卜其所易者也夫乐道人之善而不谀君子所与也余既为阮君纪绩于石而姜公之去亦序其行今其徃大夫士咸诗之虽欲已于言安得而已乎
　　送江声伯序
　　士有可用之才而不见用于世然后人惜之有可进之机而不自进其身然后人信之其或非所用而不用无所进而不进势穷力屈而止者碌碌之徒耳句容江君声伯学博而通识者咸曰可以出而仕矣而未或遇也一日蹑屩担簦来京师识者又曰其必有合也其少试已乎既而集贤大学士赵公雅敬江君之为人将荐诸省部而爵之君咈然曰吾楚产也观光京国以广吾见壮吾气而已出而求禄岂士之守哉长揖而去于是中朝大夫士咸信其守而惜其去也诗以送之子亦乐道其善为书于诗卷首
　　送应景茂序
　　明郡之东百里曰昌国明之属州也其州刋山为城环海为郛平衍丰腴可耕可居州人道郡者必梯山航海而来若与世相悬絶者故民淳而事简仙佛所钟而怪异错出盖地灵然也予尝谓其地所产非仙物怪事所能独当必有人焉领其秀者惜乎险阻跋涉未得与接也至治癸亥予计偕京师见昌国景茂应君于旅舍气清而和学多而才又世家子喜而与之同居情至渥也明年予及第助教国子而应君亦以善国语授学正建昌将奉檄归荣其亲请曰先生何以行我哉子告之曰孟子曰士尚志夫仕以行义而非以荣身与亲也子筮仕之初盍前定所趋哉所趋定而荣身与亲在是矣世之营营于其身者若知所趋乎则是荣其身适所以辱其亲也夫秦之与越相去逺矣出门而东西其辕不顷步而秦越之路分子知秦越之路决于顷步则辙环天下皆荣身与亲之道也夫然昌国之秀非子领之而谁欤予与应君家同郡出同居又平日愿见于百里内不可得而今得于数千里外敢辞一言
　　送赵仲玉序
　　内刚外柔君子也外刚内柔小人也内刚外柔非矫也君子之道然也和而不同内刚也非君子欤外刚内柔谓非矫诬也色厉内荏圣人比之穿窬之盗非小人欤然具内刚之质者必成于学学与质相资然后宏衍光明而物欲不得引吾内故老而弥坚是谓义理之刚众人能用其刚于壮嵗及其老而变焉者血气之刚随人盛衰者也永嘉仲玉赵君为淛东帅府从事尝访余于甬东精舍望其容谦以约聆其言理以畅讯其行事方而不害其内刚外柔之君子欤其质之美欤抑学之力欤故余因其所近乐与论刚柔之道及其受代而行也书以赠之
　　送道士卓无为住虚白观序
　　孟子谓古人修天爵而人爵从之今人修天爵以要人爵当战国时风俗虽薄未若后世之甚也而其言已有古今之异况乎后世要人爵者宜甚众也然而犹有敦笃不外慕之士何哉盖仁义忠信之在人自生民以来至于今也故虽时有变迁俗有厚薄而本心未始与之亡此十室之邑必有忠信如圣人者焉余于卓君无为益信无为本儒家子其父鄮山翁问学谦恭伟然为乡先生无为虽离世为黄冠士而其愿慤勤厚有乃翁之风晏然若无所慕于世者于是主者与其徒爱之荐之两教所俾主奉化之虚白观无为亦不喜色夫道家者流虽异乎吾儒之学然其心同一天爵也虽无公卿大夫之荣然受檄以领一方之众亦人爵也其无求而得之岂非人爵从之之谓哉且佛氏以寂灭为乐老氏以清净为宗而其徒争相为长者接迹于世甚则殴击鬭讼纷纷不已若无为者亦可为其徒劝也今果有人焉修其忠信仁义充类以究其余至乎有造岂无自然之效哉患在持之不力耳余于是乎有感于其行大夫士咸诗之无为余祖党外亲也亦书其所得者于卷首至顺三年六月既望序
　　潘伯勉名字序
　　名出于父字出于友出于友字无不善出于父名有善不善何则人之生父命之名或因其材或即其事殷之君以甲子名孔子以丘名孟子名轲郑伯名寤生古之于名曷容其心故有善不善至于字则始于冠焉古人重成人之始而为之冠礼召賔友而字之夫賔友字之所以觊其成徳也觊其成徳而为之字恶得而不善予尝曰徳者名与字之实也名与字徳之符也善其徳而不善其名与字可也善其名与字而不善其徳可乎呜呼冠礼既废人慈其子于襁褓而加之字矣及其长妄易其父所名者有矣是以杰然其名字而不有其徳者接迹于世而兼名字与徳者盖间世罕见焉建平潘氏子以贵勤名其父能复古冠礼召賔友因其名字之曰伯勉夫勤者天地圣人之徳也日月星辰之所以运风霆霜雪之所以交天之勤于生物也江河之所以流鸟兽草木之所以蕃地之勤于成物也二帝三王之所以相因相继孔孟之所以皇皇奔走圣人之勤于育物也可以人而受形天地具圣人徳而独异乎哉故孜孜矻矻未至于圣而不已焉者君子之勤于修己也易不云乎天行健君子以自强不息然则勤其名而勉其字岂不兼善已乎虽然名出于父也字出于友也而修其徳以符其实则惟伯勉之所自力伯勉才清喜修余何以勗余特病夫世之赠言者以誉而不以规也故告之以此
　　王氏女贞节诗序
　　子读孟子至由是则生而有不用由是则可以避患而有不为未尝不废书而叹也夫有可生之道而不用有可避之势而不为岂其懵乎利害祸福之间哉心有所主而欲恶有甚于生死云耳盖吾知行吾义而已行吾义至死生不足动其心况荣枯得失之小哉故忠臣不事二君烈女不更二夫良有以也清风张君荣祖之母王氏年十九嫁不一嵗而孀姙子才五月男女未可知也王氏誓不改生子得男长而教教而成以至于登仕版于是郡县上其事春官旌其门呜呼方其夫死而誓不改岂知见其子之仕与其旌异之荣哉盖吾知行吾义而荣枯得失之自外至者举无足论而天之报施若合符节是则可矣于是士大夫咏歌其事而予书其所以得兹荣者于诗卷首
　　鲜于必仁割股后序
　　鲜于必仁年十七割股起母病士友咏歌其事者曰母者身之自爱其母忘其身非孝欤或曰身者母之遗爱其母亏其身非孝也其师薛景文叙其事出其诗示余曰予亦有言乎予谓圣人之道如正鹄学者如射过焉不及焉中者难其人故曰中庸不可能也圣人设教抑扬进退俾中焉止已子夏三年丧毕援琴而乐曰先王制礼不敢不及闵子三年丧毕援琴而哀曰先生制礼不敢过也孔子皆曰君子门人以疑孔子曰三年之丧贤者之所轻不肖者之所勉故圣门无弃人必仁之为其孝之过于爱者乎然余有觊焉夫孝者仁之发而先见乎其初发而得宜为义中节为礼礼与义成人备焉必仁童子也诚恳恻怛已足以敦浇漓醒顽防矧学之未艾安知异日不从容礼义中正鹄也哉其并藏咏歌之辞观必仁于成人之日何如
　　书
　　与单良能论学书
　　昨奉谈论竟日甚乐也格言奥防谨已服膺其间一二疑义敢质之左右仆闻孔子之教人也仁而已当时惟顔子为庶几故其问仁直告之克己复礼及请其目直答之四勿而已其次告以为仁之方为仁之方敬恕是也敬所以存仁也恕所以推仁也故其语仲弓曰出门如见大宾使民如承大祭已所不欲勿施于人及其告诸子虽因其质之髙下浅深而药之大概不出乎敬恕之间故其语樊迟曰居处恭执事敬与人忠语子贡曰已欲立而立人已欲达而达人能近取譬可谓仁之方也已虽其设教多端不过使人复其本心焉耳及观其为仁之具则又不过诗书礼乐而已射御书数其末也故曰兴于诗立于礼成于乐礼曰十三学乐诵诗虽其学乐于童子之时而乃所以为终身成仁之地而诗礼固其始事也故曰不学诗无以言不学礼无以立故曰子所雅言诗书执礼不特孔子也成周亦然礼曰乐正崇四术立四教顺先王诗书礼乐以造士春秋教以礼乐冬夏教以诗书又曰春诵夏弦秋学礼冬读书一壊于秦火再壊于汉儒训诂三壊于老佛异说四壊于文章记诵诗书虽存而其用泯矣然幸而孔子之书存乎世幸而曽子子思孟子之徒诵而述之幸而程朱之徒理其湮究其赜而其言已明今学者苟能因程朱以求孔孟之说因孔孟以求诗书之用庶乎有以知尧舜禹汤文武周公之所以相传者如此孔子之所以教人者如此权衡丈尺秩然在我又以身体而力行之敬以存之恕以推之接物之际合圣人之法为之非圣人之法改之积力既久自至一贯之地则礼虽废乐虽壊为仁之具虽缺而为仁之方尚有頼也至于不勉不思从容自得者乃生知之事学者之极功非一举而可得者也故曰先难后获近世学者好简厌烦喜上达而厌下学乐升髙而忘自卑孔子曰吾十有五而志于学三十而立四十而不惑五十而知天命六十而耳顺七十而从心所欲进徳岂无渐乎谢显道谓朱子曰天下何思何虑程子曰是则是贤却发得太早然则程朱教人与孔子不相悖也此天下所熟闻而仆之所陈为赘者也今足下曰吾服孔子而已曽子子思孟子程朱皆秋杀之气得其一体者也礼废矣乐壊矣譬之十间之屋壊其九矣得其一者谓十为一可乎且云朱子许曽子子思孟子传道过也此仆所未喻也夫圣贤有不同者化之守之之谓也其旷然大公不以私意累其本心则一也故曰或生而知之或学而知之及其知之一也或安而行之或利而行之及其成功一也得一体者可以语子贡宰我防夏之徒若夫曽子子思孟子则具体而微者也传所载曽子子思之事有过焉者其中年事也晚年所造盖不终于此也且曽子传道之说其亦有自孔子弟子顔子蚤死一贯之防独告曽子观其易箦之言曰得正而毙焉非朝闻夕死之谓乎韩子亦曰诸子之学皆出于圣人其后愈逺而愈失其真独曽子得其宗又曰孟子醇乎醇者也轲之死不得其传故大学中庸孟子者三子忧后世之心也传述之以辅翼圣人者也今因其言以求其心其有悖于孔子者几希虽当礼废乐壊之余而圣贤修己治人之大经大法固因之而有在也何得遂谓无传乎至于程朱之言则又其遗意也史果斋有言程朱之徒述孔孟之意而不敢毫髪损益于其间者得其心矣且屋虽有壊堂室苟存可遂不理乎遂不居乎遂不遗子孙乎夫自礼乐废于千载之上程朱之徒尽力于沦没破碎之余剖析于毫厘得失之际求圣贤之心而以身体之鞠躬至死其亦勤矣虽其立论辨析驰骋不如孔子之浑然简易其不得已而救之辞故曰衰世之志也昔者孔子当三代盛时春秋亦不作也韩子曰孟子功不在禹下仆于程朱亦云足下又谓圣人复起果止此乎仆谓圣人复起亦不失其本心而已如其得位必将损益古今制礼乐正人心然六籍之大法不易也如不得位则亦如孔子之补残缺存圣轨裁后学诏来世而已曽子子思孟子程朱之言有所不废也故曰虽有其徳苟无其位不敢作礼乐焉足下又谓圣人复起必不拘拘先大学次论孟次中庸次五经之诵读而已仆谓圣人复起必用孔子教人之法必不置大学于一隅而别为法也必不先五经而后四书也必不先春秋而后诗书也必不先行而后知也故曰述而不作信而好古傅说亦曰事不师古匪说攸闻且就致知论之读书亦无序乎譬之人生孩提而童童而冠冠而娶娶而仕自然之势也孩提而冠则非礼童而娶则夭矣故子夏曰孰先传焉孰后倦焉焉可诬也足下谓读书者学者之一事斯言是也仆谓读书者致知中之一事致知己不止此况致知为力行之地乎程子论此备矣然致知之始舍读书又将焉务今礼乐壊矣射御书数又无其法处今之世者惟有循序读书以明其理理明而后有以辨古人之得失察事物之是非而后可由敬恕以养本心也况礼乐既壊本心有不壊者乎大学所以先致知而后诚意者正以此也未有所知而欲行犹不知南而游越不知北而游燕也大学者指燕越之路者也若必待圣人复起制礼作乐而后学焉吾恐死而有不及也足下论朱陆之争往往多陆少朱谓陆氏之徒躬行者众朱子之徒辨论过多仆谓人当观其理不当观其迹传曰尊徳性而道问学夫尊徳性诚意正心也道问学致知格物也就大学论之致知格物先也诚意正心后也道问学以为尊徳性之地也陆氏之学舍问学而尊徳性者也朱子之学尊徳性而道问学者也生之者谓之自诚明学之者谓之自明诚陆氏之学欲自诚而明以圣自居而实不易至者也朱子之学自明而诚由学而至人所可及者也佛氏之说一悟即了儒者之说劳而后通也朱陆门人大畧如此足下又谓周子太极无极之说端自佛老通书之语浅近甚多朱子释太极强为斡旋仆谓此事可以心体难以口辩以心体当自得之以口辩则朱陆辩之详矣不在画蛇添足也足下谓程朱者时之所尚故吾之教人不得不然尤所未安也王安石曰时然而然众人也已然而然君子也足下苟知程朱之谬当自为一法以教人可也教人者本诸心见诸体貎形诸议论恳恳而导之犹惧其不能谕况非其本心而姑从其说仆恐受业者疑其所从也仆与足下同此心者也足下好义乐善非好胜已者昔者之论其有激乎世之人上孔孟下程朱给谈锋衍辞藻如陆氏之为者尚少故也仆恐闻足下之言者将谓曽子子思孟子程朱不足学孔子生知又不易进徳者终不得其门也鄙见如此足下幸终教之






　　钦定四库全书
　　积斋集卷四　　　　　　元　程端学　撰记
　　东湖书院记
　　鄞城东三十里有湖焉山围而献秀水皛而光浮舟行若乗气凌空不知身在尘世也其址有谷曰鄮麓土腴物阜居民鳞集余少时尝从友仁孙先生讲学其中欲结居读书以领湖山之胜顾南北驱驰未遑也池阳阮侯申之之尹鄞也兴学尊师以为治陆君天祐有子曰某曰某感其尹之化而思其父之遗命即其地筑义塾奉紫阳朱子像以教一乡之子弟讲有席息有榻与凡庖湢之所食饮之器虽微而完既又割田一百有五十亩为报祀廪饩之须淛帅王公名之曰东湖书院堂曰育英为书大字以榜之嘉其志也于是阮侯延吴君思永端席设讲招贤训导陈君某专其教复介余友赵君垕孙君俞叔来谒余又以示夫斆且学者使知勗焉余谓世人负千金赀出所赢崇佛老舍以邀福田利益今陆氏不及中人之产乃能殚力以淑其乡人其志未可与时俗语也且其事有感于余心者乃为识其本末而告之曰古今之学不异而其效不迨于古者盍思其故哉古者二十五家即有两塾党术有庠序国复有学民无贵贱皆得受业今之州县学若书院非士类不入而农工商贾无所于肄古者自洒扫应对至于穷理存养小大有序食息起居莫非为学其修于家者皆出而经国理民之本今之学者句读未分已事割裂装缀鬭靡之习肆然自侈其所长而不知无所用之嗟乎义利不明为人为己莫辨而后天下无全才为师者以是教其徒父兄以是令其子弟人生而蒙枉其路而塞其明奈之何其有造也然则凡游此塾者必洗其陋必图其新学朱子之学而不徒像设为尊师之具岂惟一乡之幸欤
　　上都国子监题名记
　　泰定二年四月十一日将仕郎国子助教程端学以诸生随驾至上都学録王琰伴读张汝遴裴士完顔恪杨钜在行十九日开学七月二十六日南还余之来也见学舍新美而器物有未备者言诸御史台中书工部留守司得木及工为墙以限内外为门以谨出入为栈阁以御湿为座榻以即安复言诸集贤院中书省中书刑部得官奴以充守者其未备者则待后之人因登诸生而告之曰君子之居也一日必葺有司之事不敢不勉学者欲徳之有诸躬也非可取具一时如此役者然犹经营攻治之久而后有成况学乎观此亦可知所警矣此行也治书侍御史蔡公逢原厉意学校故克有济国子司业虞公伯生仍以进讲经筵同寓斯堂将行改除秘书少监云七月既望记
　　文安侯祠堂记
　　中大夫秘书卿上轻车都尉封陈留郡諡文安阮侯至元二十有一年同知庆元路总管府事有能声尤殚力庠校士民徳之厥后郁攸熛延鄞学榱楹仅复而瓴甓缺焉泰定元年冬侯之子某来尹鄞谒先圣于学周视喟然曰昔先君涖是邦以兴学为施政首令庳陋若是责不在我耶计租入廪饩外无赢乃捐己俸裁冗费规货财僦工役权力考宜大修殿堂斋庑櫺星仪门渐次缮完创校官厅垒石为垣涂塈黝垩粲然峻整又塑从祀像铸铜为罍爵且惧异日葺补莫继城西一里而近有沮洳可田募民耕之得一百二十有五亩白同僚请会府归之于学学旧有田占于豪右案籍复之久芜不治招徕辟之歳复益粟若干石六歳之间不辞焦劳底于讫功教谕永嘉吴思永实承其事既鄞之士感而相谓曰学孰为大教养为大来者无居教不可施歳入无几养不可为今吾尹既广厥居又厚其入以惠我士类昧所报可乎将为尹建生祠于学尹闻而谢曰职分在焉又先君之志敢有其功乎请益力而辞益固则又相谓曰尹以先君子之志而不居其功盍祠文安以旌之或曰文安遗爱在一邦独邑庠祠之其若尹之功何曰古者称人必本其父兄师友矧吾侪尝均沐文安之泽而尹以继述为务揆所元而演其泽于无穷以明尹之志谁曰不宜于是即堂之东偏为祠以奉焉尹弗能止也祠成属笔于端学以刻石示后鄞余桑梓之邑虽欲辞不得而辞侯讳某字某池阳人以若山自号云
　　环秀亭记
　　淛西财赋都府率以杂职任其事迩者朝廷欲清其源往往以宪台官居之于是前燕南廉访使义甫魏公为都府总管然常情终以辍近侍去清要怏怏思代公独曰钱谷甲兵皆吾分内天下事非彼为则我为我居清流谁任其浊怡然就职正已帅下会计必当出纳必均庶务既理则以其余暇登高望逺适情玩物若自得焉所寓官舍之后作小亭以临大江其东西树林蓊蔚昼隂夏凉北依吴山若屏障栏绕南则潮汐往来颿樯追逐越嶲吴境献奇效技于一寓目之间如凌清气出人寰下瞰培塿而不知身在兹亭也至顺三年秋余校文江西道钱塘访公寓所饮于亭中握手道故旧极欢坐见暮色自江山来而忘其去于时亭初成公请名且属余记之因名曰环秀而为之言曰山川胜槩有遗乎古而显乎今者非天之啓闭异状也以吾自得之趣契彼之胜云尔胜槩无尽而趣有浅深故有沦没于平日而发越于一时者以公之齐物我一得失斯能排纷扰而处优游扫尘嚣而接清旷随所在而乐其天也曩某获侍公于朝知公为悉故喜为书之以告夫登斯亭者庶有以识公之心非直为临眺之美而已也
　　定海石塘记
　　四明郡东北六十里有邑曰定海邑治东北可三里即际大海飓风怒涛奔驶冲突或破民庐官舍宋淳熙四年江海为一几不可邑先是防以土木歳辄溃决防以版石与潮俱去淳熙十六年明守岳甫言于朝出官缗命通判林桷统制王彦举统领董珍筑石塘六百有五丈高十有一层下广上敛石厚一尺敷平倍之从横布置如画棊局奠其址以巨木实其背以厚土杀其势以万桩设常法以时修缮俾勿壊水患既平邑以敉宁厥后有司失于修举塘渐圯不支至大三年完顔公某来守是邦乃大修之财出于民而不告劳备御坚致视旧有加民咸徳之后十有八年公复帅淛阃镇四明巡行疆土览旧迹之具存惧前功之莫续慨然增感塘旧有碑宋太守林栗撰载其本末颇悉歳久而仆虑莫考所元乃来请文将刻石示后余闻故老言有塘以扞其冲斯可以邑有邑以翰其外斯可以郡然则兹塘非直一邑之衞实一郡之藩其绩为大然智者防其未然常人救于既着岳守创之公复葺之使继继承承少罅必补虽微显功可底永久苟患至而图将何及焉此公之所以拳拳于兹久而不忘者也吁天下之事皆然岂惟兹塘也哉是为记至顺元年九月望日记
　　瑞州路推厅记
　　希古王君宗彞李君为瑞阳郡推官李君名其所署之厅曰明诚王君书二大字掲之楣间予适领郡幕事请予记之辞既不获为之言曰明诚之名本诸子思子自诚明之言乎原其义若不相似者盖子思子以学而此以治也论学则先明后诚论治则诚体明用此其异也舜命臯陶曰汝作士惟明克允夫两造具备情伪混淆非明莫简其孚迹与情殊辞有辩讷非明莫烛其微犯有过故服有重轻非明莫持其平作法有限事变无穷非明莫审其权理官之职舍明何以哉然岂徒察察发擿钩距求情为明哉有诚焉为之体也夫刑者弼五教之具古之圣人教民父子亲君臣义夫妇别长幼序朋友信不率则刑以一之非恃刑以明亦非恃刑以治也有民不教则五品不逊而有讼讼而刑末矣孔子曰必也使无讼乎又曰刑期于无刑夫听讼而使无讼用刑而期无刑其道安在亦曰以吾真实无妄之心达之于彼彼将诚服而凡隐微潜伏之状自不可掩故始不免讼而卒无讼始不免刑而卒无刑无讼无刑教法乃洽唐虞三代刑措不用非以是哉秦汉以降舍教任刑自申韩倡刑名之学天下宗之律愈严而愈生刑愈滥而奸愈作深文危法民无措躬廷尉如张释之天下无寃民于定国民自以不寃大理如杨注曲尽人情唐临折中称意可谓善用刑矣然而不得方诸大舜孔子者何也明虽尽而诚未孚也矧用刑于不教之世哉故明出于诚诚则自明明诚相资庶矣兹名其厅抑有意于斯乎因书于壁尚俾来者有同此心者云
　　海运千户所厅记
　　古封建之世天子赋粟于畿甸诸侯赋其所封势定而力均地近而民逸自秦郡县天下歴汉唐漕运于四方逾越江河转输数千里官司之须兵民之储调发不时馈饷非一水陆既阻民力遂疲迨我皇元混平区宇始创海运取东南竝海积粟以实京畿置三大府吴分六所设官专职买舟佣工悉酬公帑民不知劳神模逺画度越前古明越当海道要冲舟航繁伙甲他郡而治所在明独庳陋弗称至圯压不可支天厯元年夏达鲁花赤武节将军暗笃刺公至官欲彻其旧而新之曰吾闻信而后劳其民吾之政未孚不可以有为于是阅漕戸之贫弱逃徙系虚籍者悉纵之异时佣直旁落征集烦扰悉儆革之多授方略察良寙勤怠示赏罚上下既洽乃捐已资二千缗以倡漕籍者咸感奋兴缮富者效泉力者输役始事于是歳十有二月越明年三月讫工自堂至门列两庑为吏舍为藏书室听令之庐庖库之所各有其序又即其东市民地为廏以楹数之内外凡八十有六坚茨黝垩焕焉称美既落成乃相与来请记其始末余惟古之君子作事识先务斯易为功公欲兴废补能俟其信而后动宜不扰而事集人见堂庑之翼翼抑知公之治其事之本乎前兹十年公尝提举明之舶司公宇之新亦自公始前后成绩左右辉映又知公之心久而弗渝也是可书已公字某大都人其哈迷公为都府万户有声公之为政盖有所自云
　　灵济庙事迹记
　　惟天隂骘下民凡涉大险必有神物效灵以济之若海之有护国庇民广济福惠明着天妃是已我朝疆宇极天所覆地大人众仰东南之粟以给京师视汉唐宋为尤重神谋睿筭肇创海运较循贡赋古道功相万也然以数百万斛委之惊涛骇浪冥雾飓风颿樯失利舟人隳守危在瞬息匪赖明神有祷斯答其罔攸济故褒功锡命歳时遣使致祭牲币礼秩与岳渎并隆着在祀典去年冬庆绍等处海运千户所达鲁花赤前进士纳臣公至官廉静易简庶事毕理神庙适迩治所以累朝加封锡号之典发祥降祉之绩未刻于石惧久将湮乃谋诸寮寀具本末请记谨案神姓林氏兴化莆田都巡君之季女生而神异力能拯人患难居室未三十年而卒宋元祐间邑人祠之水旱厉疫舟航危急祷辄应宣和五年给事中路允迪以八舟使高丽风溺其七独允迪舟见女神降于樯而免事闻于朝锡庙额曰顺济绍兴二十六年封灵惠夫人三十年海寇啸聚江口居民祷之起风涛云雾神见空中寇溃获全州上其事封灵惠昭应夫人乾道二年兴化大疫神降曰去潮丈许有泉可愈疾民掘斥卤甘泉涌出饮者立愈又海寇作乱官兵不能捕神迷其道俾至庙前乃就擒封灵惠昭应崇福夫人淳熙十一年福兴都巡检使姜特立捕温台海寇祷之遂获封灵惠昭应崇福善夫人既而民疫夏旱祷之愈且雨绍熙三年特封灵惠妃庆元四年瓯闽诸郡苦雨惟莆三邑祷之霁且有年封灵惠助顺妃时方发闽禺舟师平大奚寇神复效灵我明彼暗贼悉扫灭嘉定元年金人入淮甸宋兵载神主战于花靥镇仰见神兵布云间树灵惠妃旗大防及战紫金山复见神像又防二战遂解合肥之围封灵惠助顺显术妃嘉定十年亢旱祷之雨海寇犯境祷之获息封灵惠助顺显术英烈妃嘉熙三年以钱塘潮决隄至艮山祠若有限而退封灵惠助顺显术英烈嘉应妃寳佑二年旱祷之雨封灵惠助顺嘉应英烈协正妃三年封灵惠助顺嘉应英烈慈济妃四年封灵惠协正嘉应慈济妃是歳又以浙江隄成加封灵惠协正嘉应善庆妃景定三年祷捕海寇得反风胶舟就擒封灵惠显济嘉应善庆妃寳佑之封神之父母女兄以及神佐皆有锡皇元至元十八年封防国明着天妃大徳三年以漕运效灵封防国庇民明着天妃延祐元年封防国庇民广济明着天妃天厯二年漕运副万户八十监运舟至三沙飓风七日遥呼于神夜见神光四明风恬浪静运舟悉济事闻加今封庙灵慈纳臣公言至顺三年余押运至莱州洋风大作祷之夜半见神像顿息其随感而应类此神之庙始莆徧闽浙鄞之有庙自宋绍兴三年来逺亭北舶舟长沈法询往海南遇风神降于舟以济遂诣兴化分炉香以归见红光异香满室乃舍宅为庙址益以官地捐资募众创殿庭像设毕具俾沈氏世掌之皇庆元年海运千户范忠暨漕户倪天泽等复建后殿廊庑斋宿所造祭器余既叙其事乃作诗曰粤稽古昔人道事帝在传具陈帝皞神芒祀于世世或君或臣洛神湘妃爰以隂类生人没神婉婉天妃捍患御灾自其居室祀于莆田拯溺凑财庙号肇锡遂徧闽淛鄞庙崔嵬百世血食济险驱疠霁霪雨旸擒贼解围宋自灵惠封十五更曰夫人妃迨我皇元万斛龙骧絶海达畿东南庶邦岛夷蛮商献琛是职波晏不扬如履康庄神惠孔硕天子曰嘻精意以享毋怠毋斁徽号四加表此殊廷以报元功鄞江洋洋潮汐送迎我作铭诗刻石之贞式昭无穷
　　跋
　　跋浮屠信中孚游蓬莱诗卷后
　　儒与佛异道儒尝辟佛佛尝诋儒然差之毫厘则卒相窃韩子所谓儒名而佛行佛名而儒行者也盖儒佛皆人耳人性善而发于情有善有不善者以其所感者异也佛者见情有弗善遂欲灭情以复性虽有耳目口鼻四肢之体必欲置之无用之地夫情即性之动情灭则性无用况无可灭之理与此儒者所以辟佛而佛亦以诋儒者也然儒而好高或流于佛而忘自反佛而有为乃归之儒而不自觉若中孚者非佛名而儒行者欤中孚气清意淡工于词华乐与大夫士交而所寓必焚香扫地披经读书挥弦洒翰有出尘趣凡东南山水之胜未尝不蹑蹻担簦以嬉前年自天台归复与大虚师买航絶海为蓬莱游凡有得必志之以诗辞旨清新非特其徒有弗及而已夫诗文固儒之余而中孚于其业之外而慕之嗟夫使中孚而归之儒安知其不入室也哉吾于中孚有感
　　跋二史公唱和诗
　　四明文献故家史氏为大一姓三相侍从守使不可胜数盖与国相为盛衰者也然虽妇人小子皆知本于夫人叶氏一念之贞与八行太师积累之功可以训矣迨宋李世犹见资政观文二公创鄮麓庙庭序昭穆防拜其叔侄兄弟唱酬诸篇怡怡融融气象见于言外呜呼盛哉迄今余六十年时异事殊頽垣荒址过者悯焉菊屏司户盖诸伯也其子洪父诵故典如流出墨本相示庶几爱礼存羊硕果不食之意其善继述而厄于势者欤使其子孙皆能以洪父之心为心江左夷吾犹一日也然有贤有不肖彼顽冥淫酗持箕裘与人惟恐后者覩其诗亦有羞恶之心乎
　　跋严子秀诗卷
　　严公子秀为南阳来威屯令有善政迄今二十八年郡人犹能求四方士大夫之诗以咏歌其事何其思之益久而不忘耶盖前人之令屯田者卒能使农事理恒数登斯为善政矣今公为治有本末缓急莅事之初洗宿蠧布纲纪却私饟散羡息于耕民民既足食则毎屯设学择师而教其子弟彼三时治田而冬读书明道徳以变其俗不啻若父母之字其子嗟乎此其益久不忘者欤三代之政弗过是也而严公行之于来威效已若兹使以是治其国家其得民讵止是耶公之善政具见于鲁公子翚与泰公竹友之文兹不复论余独论其为政而知本末缓急者其效盖如此云
　　跋孙氏义兵诗卷
　　古井田法寓兵于农民各得持弓矢以自衞后世异是寇至即愕眙相视袖手待死过浃易旬官兵始至而民家抄掠尽矣有志之士能于其下而不能使之复古也贼蔡之寇宁郡若孙君良臣之捐贿财置攻具纾官力衞乡邦非其有爱人利物之心而规橅素定者能若是耶有司既旌其门而朝中大夫士复乐歌咏其义余因以谓井田未易复也持钧衡者有能放井田寓兵之法而行岂徒一乡之衞天下之衞也于是乎感
　　跋吕与之修禊图
　　兰亭之防一时名士风流标致后世慕焉然世不传其文而传其字使不有其字文将不传其事冺灭可知也字者骚人墨客适情之具而人君好之唐太宗使萧翼以计取兰亭真迹于僧舍几乎玩物矣房龄又以权谋荐翼其辅弼果王佐之道哉及太宗不豫特幸玉华宫谓高宗曰兰亭序可与我去以天下之大岂无他务可属邪成王末命曰率循大卞燮和天下又曰尔无以钊冒贡于非几太宗能不愧哉余阅啬斋吕君所藏修禊图于是乎有感
　　跋夏氏诗文
　　右聨魁堂类藁一卷庐陵夏道存所作余得之其兄今考官防稽令仲善君所读之累日爱其用意幽逺文辞雅洁不肯为世俗浮靡一言一字使益昌其气追古作者不难到也仲善令兴国时道存实从之学仲善亟称其能又称其工举子业果然必为名进士矣昔谢康乐善为诗每见从弟惠连辄得佳句至今人称二谢传曰二惠竞爽夏氏其有焉
　　跋朱府君诗卷
　　番阳朱克用以山泽之臞至遇今上皇帝于潜邸扈从说书有劳出领郡兵佩金虎符为千夫长士君子韪之谓克用非有文武长才何以至此而克用且退然儒者不易其素也间示其先君子临终时手写诗一首若预期克用之达者盖知子莫若父也道徳文学功名富贵皆足以大其家显其亲要在人之所存何如耳膏沃而光源深而流长朱氏之大其可量哉










　　钦定四库全书
　　积斋集卷五　　　　　　元　程端学　撰表
　　代右丞相监修国史贺正表
　　献嵗发春齐玉衡之七政望云就日开金阙之九重夷夏来同堪舆协庆【中贺】聪明渊懿刚健粹精持敬守仁法祖宗之遗训横经问道阐圣贤之宏规固大本于家邦导泰和于律吕臣某叨司政柄兼总文林石室防书言动有难名之徳瑶觞称夀臣邻共归美之诚
　　翰林院贺正表
　　皇图绍统庆凤厯之一初元防蒇仪对龙光于九陛阳和滋长品彚咸亨【中贺】应天顺人修文偃武奉祠清庙馨香达于神明肆端门恩泽浃于臣庶干羽备两阶之舞衣冠来万国之朝臣某等叨职词林欣逢华旦镂白玉之牒敢诞纪于丰功进紫霞之觞愿宏开于夀域
　　国子监贺正表
　　四序开端肇春王之正月千官拱肃祝天子之万年宇宙同欢神人胥庆【中贺】心同尧舜道揆商周仁洽民心缵服启升平之运政遵祖训垂衣衍泰定之符大阐经筵详谘治道臣某等叨恩溥泽典教成均愿育英才辅隆基于永固有来景福与献嵗以俱新
　　二仪交泰躬寳厯以履新六服防同御端朝而受祉神人胥庆上下同欢【中贺】省方遣使开视听于四门命相得人示仪刑于百辟邦图宏大民志辑宁臣某等典教成均与朝阊阖天休滋至知膺福之咸宜治具毕张见修文之益备
　　碑
　　知兴州程侯去思碑
　　程侯爲兴州有善政州民某走京师踵门请纪成绩予家四明爲浙东帅治所侯尝爲都事廉慎明恕时上命司宪者嵗择守令二人以公名闻擢知兴州余既稔其人不获辞询治状曰侯以至治三年夏来爲是州召父老与坐问民所最苦父老曰吾州介两都间土硗民窭赋杂役烦吏入民庐舍叫嚣旁午箕敛无艺民以失业侯即禁吏不得輙至村落呼里胥约凢民有讼其当对者以某日至赋于民亦如之民大喜悉如约不敢后又问曰民瘼不独此也抑情有未纾者乎父老曰嵗官市麻若干律先给直什八余俟输物始授先所给直既尽于输运征求后所授者吏复匿入已民抑首伏气无诉侯诘吏得所匿钱二万偿之又官养骡若干嵗给刍粟钱二万吏皆匿不与侯复追给之民益喜侯曰此特其害政者未及爲政也于是布条教申法某理辞讼谳寃狱节冗费惜农时宿蠧藏奸喘汗屏息民稚耋相庆曰侯苏我垂死衣食我寒馁聪明我盲瞆有守如此其忍欺之凢有所为必曰侯闻之爲何如于是无情者不敢讼于庭豪强者不敢凌暴单弱上下守法囹圄爲空御史行州县至侯所无所案有事悉委侯以去侯之政若此吾不能悉举其槩孟子曰徒善不足以为政徒法不能以自行心爱民而无设施之具谓之徒善设施有具爱民不至徒法耳徒善民不治徒法民不懐故世艰良守令侯之爲州能使民信其教惠其泽其爱民且善设施者欤夫设守令非直行簿书督租税耳必除秽革奸起痿纾瘁宣上徳厚生民若侯之施于兴者可以爲法矣侯名某字某广平人也
　　鄞县阮尹去思碑
　　鄞邑治宻迩元戎大府民庶事伙自令丞主簿鸡鸣驰谒大府又至于防府乃得署邑事送迎防期又作而去盖有连数日不署者焉鬬讼征役富民各挟势以请微忤輙摘小过相持非有精敏治剧之才莫或理之其阘茸迂疎者听驱防受诃谴不暇而暇及民乎哉故人称治鄞爲难泰定元年冬池阳阮君申之来爲是邑见邑庠庳陋首议缮脩病穷乡无学广劝造焉问民所最苦咸曰悍卒至乡落丐取无度随设厉禁赋役不平使民自寔以均之讼狱滋多悉心推谳以决之水失其利筑防潴之义仓失实躬诣覈之治所湫隘寻经营之以至处同僚御羣吏事上恤下举不失宜于是士民鼓舞乐其初政之美三年而学之宫墙像设祭器悉完闲田既入而士有养东湖义塾剏而乡有学农不见吏而鸡狗得宁田有簿书而科役莫隠刑无酷虐而贫弱以苏逥沙渚闸益固而潴防得宜乡社委积而凶嵗有备署位廊庑外门毕构而翼翼以芋人始信其非苟悦于一时者也当终更代弗一又三年弗懈益谨人益信之盖君子之爲人廉静寡黙善发虑虽仓卒无遽色羣议有可否徐以片言折之众志自定故能处纷扰而弗遇险而不慑宜乎二府推其能同寅爱其和吏惮其严而民懐其惠也诗曰靡不有初鲜克有终斯有终者乎及其代而去也庠校之士暨乡之父老咸曰令在犹阳和煦物物各自私而莫知其谁之力令去而思矣相与踵门请曰愿有纪将树碑于学以无忘令之徳余曩在史院守令有异迹辄采以示劝常虑传闻之异辞也阮君之政余既亲见之可书也已君字周翰号理斋常同知黄岩瑞安州事所在有声于鄞能治其所难故尤着云
　　铭
　　潘氏书塾铭
　　受天地中曰仁与义智者义藏礼者仁着惟是四性万理之纲体厥灵台真静而彰随类感通循循鱼贯隠显精粗内外无间忠以尽之恕以推之信以实之敬以维之持敬伊何正冠与衣头直视端手恭履迟慎言肃气如见大宾岂在逺求厥心斯存戒慎恐惧养静之方谨微慎独察动之防造次弗违中徳乃备守熟自化三才成位四气日月合运齐光千圣继继一本万更惟圣性斯惟贤复斯学则修斯下愚斵斯充实光辉君子体胖是外非内小人之奸唐虞三代贵贱与知乡国闾里出此曰违秦汉以降上下昧兹训诂是覈夸辞复滋圣心既湮生民罔遂积习生常脩者曰异周程既作朱子绍之昆崘再辟三光重辉陋儒狃习岐爲二流其有志者是侮是侜良心既阻攸执遂隳哀哀生民醉生梦死尚幸厥中无有今古克念作圣请事斯语我匪曰明畴闻斯言敢告小子自知爲贤
　　涵养铭
　　心妙不测出入无时养之有道敬以爲基持敬之法正其衣冠手恭足重头直目端坐如塑神立如受物正色慎言斯须毋忽整齐严肃常使惺惺外体敛束内斯清明方其静时俨若有思戒慎恐惧自不外驰一物莫容镜莹水止不偏不倚万理之体感物斯动心爲事官随事观省善恶两端善也吾行不善克之勿候其着必察其防动静主一期于无欲惟弗助长积力乃熟一失其操厥灵外骛私欲既炽舜蹠殊路居处必恭执事必敬与人必忠养尔正性
　　信斋铭
　　五行惟土寄彼四气信在人心靡有定位四性虽完匪信不实万感纷纭匪信不一前哲遗训何独谨言酬酢之际匪言弗宣枢机不慎表里皆僞言虽一端乃与行对信言谨行存诚之防积久斯诚诚斯无爲天以斯诚播此万类圣人以诚参赞天地久矣此信作圣之功谁其维之在敬尔躬
　　八栢堂铭
　　嵗寒后雕松栢并称称其生时不同众荣乃若栋梁栢全其天松久斯腐柏久益坚树柏惟八其义何庸老隂之体易卦之中自八而下归于太极八而上之万变不测孰名其堂弋阳熊君匪名惟美将朂其身身既有之爲家之则子孙是训永保成式
　　说
　　浮屠雨龙溪号说
　　余隣屠商卿出时贤所述浮屠雨龙溪号说若干篇示余曰子亦有以发之乎余疑而问焉夫时潜跃者爲龙其潜也虽溪谷污湫以至虫鱼草木之防皆得以沦其迹托其神焉其跃也嘘风云感震电薄三光动天地润万物洋洋焉下上浩浩焉不究其穷也故龙与圣人参圣人处则栖栖一穷士耳出则使万物各得其所百世蒙其泽而莫知浮屠之教混象理外形骸举体遗用驰心茫洋之乡一以寂灭爲主今雨师爲浮屠而有取于龙溪焉传曰龙非池中物夫雨师岂因其地以名不暇求其义者邪将悦吾圣人之道而拘其法者邪抑抱负有俟而暂隠于佛者邪雨师必有一于是商卿爲我问之
　　祝文
　　辞神祝文
　　某闻天子祭天地诸侯祭境内山川大夫祭五祀士祭其先礼也下僭上逺间亲谓之悖礼夫礼出于天圣人修之以教则守礼者爲奉天悖礼者爲逆天也世降浇漓异端肆行滛祀遍天下以庶人而祭天地山川下僭上也薄先祖而厚滛祀逺间亲也僭上间亲逆天孰甚焉乃设神位焚香礼拜曰吾敬天地鬼神非反本乎且有其诚则有其神无其诚则无其神非其鬼而祭之则血脉不相通鬼神有所不格况天之所以与我吉凶祸福在吾敬肆之间而非謟所能致不敢干名犯分以求非常之福爰自营室正寝之东已建祠堂奉先世神主某又闻朱子曰士亦可祭二祀故于东庑置后土祠东厨设灶神位自余旧奉星斗城隍府主诸神之位兹不敢复奉匪我敢慢礼所不得虽然人知敬神而不以礼待神乃大不敬我今非礼不祭则世人莫如我敬神也惟尔有神尚鉴我心
　　祭文
　　祭潘尚干文
　　年月日四明程某谨以清酌庶羞之奠敢昭告于尚干大夫之柩曰乾坤坱圠五气顺布万物赋形随其所遇故人之生也或短或长而不齐其数及其气形而返也神飞魄降则复归其故其与物共化而不能逃者形气之聚其超乎物外而无生死者善人之誉惟公禀质刚方长能文章壮而立朝老隠于乡众乃随流而竞奋公独敛手而退藏彼善之誉炜然有光呜呼公死誉在公则不亡惟小子之蒙昧警教之方新遽焉契濶予其谁亲此所以望素帏而成恸寄遗恨于郎山之云
　　行实
　　孙君行实
　　君讳防叔字友仁姓孙氏世居鄞之东吴宋龙图阁学士沔之十一世孙曽祖讳泾乡贡进士妣李氏祖讳橰宣教郎妣毕氏父讳梦釜乡贡进士妣韩氏继髙氏君生于宋咸淳壬申九月十有一日亥时防岐嶷不嗜弄既就学师训不烦记书不过二遍五六嵗即解大义有客访乡贡君不遇君迎送尽礼客惊曰孙氏有子若此乎九嵗防母哭泣尽哀市里迎神或携观之君应曰闻礼不听乐读书自若十余嵗事亲不少愆宗族乡党皆称异人焉师行义韩君元韩君见其笃志慨然叹曰广予学者子也本堂陈公着赠以言曰挹其气清以凝叩其言正以畅不以时好迁不以毁誉动一以孔孟爲证他日学成见之者如景星凤凰矣君读书有序终日一书沉潜玩索必騐诸已以致实用尤考三礼着四书演义凡程朱引而不发者悉阐其旨辞不求甚工常谓心体虚明自当有言发于诗往往天趣逺出旁通天文地理度数之学义利之辨胸次介然闲居端坐肩背竦直望之若神即之则和气怡怡暴慢者废然自失晨兴谒先祠适父母所温顔色问所欲以进或不安即忧形于色防依庶祖母李氏李病目寒不炉君以身温被者八年及卒爲心防三年虽遇缌服亦不饮酒听乐必变容遭继母防苫块不违后事庶弟母顾氏若事所生顾亦爱之过于己子家庭防防焉君待朋友必敬必信奬掖后进有不悛者叹慨不已隐恶扬善人孚其衷识者谓君天质粹美问学充实孝弟行于家信义着于乡里得一命举此措之宜无难者君独退然爲未足将以终身者以大徳癸夘九月二十一日酉时卒得年三十有二死之日乡隣无少长莫不垂涕至今犹有道其事者葬于青山之原聘史氏未迎以弟俞叔次子仪伯嗣端学后君生六年自总角交游故知君爲悉尝北靣事之君终辞焉其嘉言善行惧嵗久而弗彰也敢录见闻于大雅君子幸择而铭之
　　墓志铭
　　元故从仕郎杭州路税课提举杜君墓志铭
　　至顺四年十二月庚申葬仁杰杜公于鄞县翔凤乡亭溪里李防之原其孤庆善踵门拜且请曰我先父于先生有世契知之详非先生无以铭余前年归自史院公访余听其论古今得失上下数千载如射中的爲歌诗落笔成章方叹其才气不少衰也别未久竟卒也公与兄某同师季父景牧先生少年试艺借借有声世迁科举事废公乃以军谋仕时平无事不得究所蕴今科举复则已老其命也夫余先人署丞获与景牧宋寳祐间同乡贡进士且交公兄弟不得辞乃叙而铭之公讳某字仁杰东洲其自号也世居鄞之管江曽大父某浙漕进士大父某不仕父某待补太学生公兄弟四人皆有学友悌深至庭无间言至元十有八年日本弗庭诏征东省选方略士讨之选公爲管军千户至元二十有六年仓漕海公与兄某同在选某授忠显校尉海运千户带金符公授进义副尉海运百户带银符每嵗运众惟公是从则悉利涉尝以天夀节入觐世祖皇帝嘉公兄弟功赐宴甚宠懐鹿肉归遗亲戚咸荣之大徳六年诏全运者赏公以功陞进义校尉仍赐金织段及帛明年河决杨村都水监告急于省下命塞河人或难之公请往囊土壅流逾月功成宰臣嘉之劳以金帛凡出入京都余二十年受知当路与翰林诸公爲翰墨交尝扈驾出建徳门上言国用称旨特转文资授从仕郎杭州路税课提举寻告老归里筑室白云名曰东洲精舍积石种花日与朋旧诗酒自娱有东洲吟藁行于世公学识深逺才略优洽敦礼宗姻喜周乡党病革日神色不乱不问家事唯嘱子侄守诗礼怡然别亲友而逝公生于景定元年二月某日卒于至顺二年九月某日享年七十有余娶龙川张氏工部尚书顺之女先亡今合葬焉子男二庆善择善女一信善适蔡仁翁孙男二琦瑀女三琼琇珍铭曰公才文武用咸宜冉矛樊右却敌师平世熈熈蕴莫施举能苐受文字知未爲不遇用止斯众爲公惜公则夷东洲白云归谐熈生游卒葬守所治子传诗礼训永垂
　　故处士陈继翁墓志铭
　　至顺四年三月辛未继翁陈公卒九月丙午葬于鄞县翔凤乡邹溪祖茔之侧其孤正等来乞铭公讳绍祖字继翁姓陈氏世爲鄞人居城上桥曽祖桧宋朝请郎江西制置司参议官妣陆氏封令人祖协宋中大夫知潮州鄞县开国男食邑三百户妣冯氏封令人考夀朋宋将仕郎未娶早卒公七世祖妣孙氏族子也来从菊州单先生学潮州府君念其端谨精敏念子无后命公嗣之潮州移守凤翔而卒祖妣督公就外傅时年十六左右侍奉惟谨季父亦早卒祖妣命从子爲其后公笃于友爱庭无间言终身不畜私财宋咸淳元年以潮州奉表泽晋将仕郎宋内附隐居力学或劝之仕曰未能修己焉能治人平居晨必致敬先祠始理他务祭必厚于奉生者祠宇祭田葺理尽诚嵗入祭余以惠族之贫者治家尚质称有无视纷华泊如也讲学不间寒暑自经史百家下至医药卜筮老佛氏之书毕究其在乡党卑礼下人不以贫富殊礼接三尺童子无惰容见后进好学纯笃必加劝奬有堕其先业者咨嗟戒饬视人之疾知无不治遇大事人不能决处之无留难郡有义田尽心职掌者难其人延祐七年郡守马侯泽知公礼延掌之一遵先贤之遗训给防嫁杜私请撙节余粟益置田毎训子孙曰吾世以儒显汝等宜守家法无外慕从异业陨先闻将卒棺椁衣衾衰麻降杀殡葬道里之宜纎悉笔示恬然而逝其整暇类此公生于宋淳祐十年六月辛丑享年八十有四娶奉化杜氏宋右卫郎将休之孙女先二十四年卒子男二长正娶杜氏次在娶刘氏女一适冯君遇孙男二公溥公潜女二淑洙呜呼宋当明道景祐间天下文物大备郡国学校独未建惟上桥陈氏辟屋储书卷择明师教其乡人子孙世守焉故鄞文献甲东南而陈氏擢第跻通显者世不乏人至宋末天下以爲贤如諌议刘汉弼司农刘汉傅兄弟皆学于陈氏塾者而东发黄先生果斋史先生浚南赵先生以节义经术治道理学名于一时归老于乡公得遍交耳闻目染造诣日深尚徳不苟以终其身其渊源盖有自云铭曰惟昔陈氏笃意延师教其乡人不子是私垂三百年世守不隳鲁多君子子贱所资置于庄岳齐语奚疑及乎继翁被服礼诗其徳日崇孝友政施心安体舒宜享期頥
　　髙于山墓志铭
　　天歴元年十有二月二十有九日于山先生卒余留京师不得走吊二年归里往焉其子岩等泣且请曰我先人幸托厚谊愿有所表以掩诸幽余辞焉又请至于三应曰诺至顺元年十有一月十有六日将葬于老界乡陆防之原其甥孙余叔具行实来征铭乃序而铭之先生姓髙氏讳梦说宋武烈王之后世爲汴人其子孙仕者随宋而南遂家于明曽祖讳某泰州如臯尉祖讳某考讳某成忠郎淮东路分弃职归养治花圃日招客觞咏以嬉来游者资其车马食饮倾产无靳色先生其次子也风仪闲雅独嗜读书华靡之观未尝接目宾客叹曰髙氏有子其奉亲克尽爱敬喜周人困乏至解衣推食与之常从隐逸之士登览访陟其悲欢感慨一寓于诗语不及时事翛然有出尘意提学田公将致之乡校矜式笑而辞之浙帅王公招延教授暂至即去邻曲草蔬醴酒相呼即从容欵洽所素慢虽珍馔弗视一日语其子曰盛衰生死倚伏对待无足芥蔕凡吾所爲非欲求异于人惧辱其身以及其亲尔尔曹力学能无废尔祖余业则吾有以瞑目矣油然而逝若先生者其可谓隐沦自全不汨于俗不流于怪者欤先生字景傅以于山自号有诗文若干卷娶茹氏先公卒于丁巳十月十有三日享年七十有二子男三岩岳冈女二长适栁受卿次适赵复之孙男四铭曰家正丰我尚素时不耦我则裕其质之然亦养之固濯足涧泉登髙即赋虽塞其施而发其趣
　　故孺人张氏墓志铭
　　奉化陈元楷以天厯二年十有一月壬申合葬其母孺人张氏于跸驻慈坞之原以状使其子子翚来拜请所以昭后世者叙曰孺人讳妙严归陈氏年四十有五而哭其夫子嫠居二十有四年而卒性清慎动息有仪事舅姑以孝称能以意义睦其家货首饰延师教子若孙底于有成嵗大饥爲食饿者又结屋聚其邻而赈之乡有无赖者常窃其果蔬鸡狗获将棰之止之曰饥寒迫之耳赒而遣之其于婣族资装其女之不能嫁者棺椁其死之不能敛者甚伙而其服用饮食泊如也呜呼啬于自奉而丰于济人力于节性而恕以待物此士大夫之所难而女子若易而行之其可铭也孺人生宋开庆己未七月壬申卒以泰定丁夘五月乙巳其夫讳君卿子曰元楷女曰元琰适俞壁孙孙四曰子翚曰子镇曰子琛曰子宏俱世儒业铭曰渊塞节俭女也攸止轻财好义士之所履嗟若人兮俭而能施秉女之徳其行则士积厚报稽彼苍匪瞆譬之瓞在其后裔









