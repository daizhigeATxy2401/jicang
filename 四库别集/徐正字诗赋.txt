　　钦定四库全书　　　　　集部二
　　徐正字诗赋　　　　　　别集类一【唐】
　　提要
　　【臣】等谨案徐正字诗赋二巻唐徐寅撰寅字昭夣莆田人干宁元年进士及第授秘书省正字后依王审知幕府归老延夀溪所着有探龙钓矶二集共五巻自唐书艺文志巳不着録诸家书目亦不载其名意当时即散佚不传此本仅存赋一巻计八首各体诗一巻计三百六十八首盖其后裔从唐音统籖文苑英华诸书裒辑成编附刻家乘之后者巳非五巻之旧矣其赋句雕字琢不出当时程试之格而刻意鍜炼时多秀句集中赠渤海賔贡髙元固诗序称其国传写寅斩蛇剑御沟水人生防何三赋至以金书列为屏幛则当时亦价重鸡林矣诗亦不出五代之格体物之咏尤多五言如白髪随梳少青山入夣多嵗计悬僧债科名负国恩七言如丰年甲子春无良夜庚申夜足眠月明南浦梦初断花落洞庭人未归鶗鴂声中双阙雨牡丹花畔六街尘诸聨巳为集中佳句然当时文体不过如斯不能独责备于寅也寅尝献赋于朱全忠后忤全忠乃遁归闽非真有惓惓故主之思乃与司空图罗隠二人遥相倡和有如臭味又作大夫松诗曰争如涧底凌霜节不受秦王号此官马嵬诗曰张均兄弟皆何在却是杨妃死报君更似一饭不忘唐者盖文士之言不尽足据论世者所以贵考其实也乾隆四十六年五月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　钦定四库全书
　　徐正字诗赋巻一
　　唐　徐寅　撰
　　赋【共八首】
　　涧底松赋
　　碧涧千仞青松几年岂天生之有异盖地势以居偏挺操弥贞虽厄岩峦之下抡材倘鉴合居樗栎之前则知植物之近不可用而或用生物之逺其可贡而谁贡伊彼良木何慙其青竹成龙工未我求且伴其髙梧宿鳯翠锁山椒心凌碧霄生风而虎豹唫啸拂衣而龙蛇动揺安得伴磊磊之石因离离者苗奚三公之梦犹阻岂万乘之封尚遥何殊孔明之先主未迎空懐良策吕望之文王非猎不到终朝今则希匠斤采溪壑如拔之于高岸邃谷可营之于帝宫仙阁涧底松兮才不才般输之所度
　　勾践献西施赋
　　惑人之心兮惟巧惟僣破人之国兮以妖以艶当勾践之宻谋进西施而果验昔者二国相吞凌卑恃尊殊不知卑则自亡而固存尊则为明而反昏鸟喙年年誓啄夫差之肉稽山日日拜聴范蠡之言言曰伍员之贤东吴之徳伯嚭之佞东吴之贼德之盛兮越可忧贼之兴兮吴可殛今欲狂敌国之君须中倾城之色待其声色内伐外惑自纣妲巳以亡宗晋骊姬而乱国今苎罗之山越水之湾恐是神仙之化忽生桃李之顔杨栁羞弱芙蓉耻姸可以变栁惠于贞庄悦荆王于魂梦臣请进焉王乃喜曰此盖神假卿之竒画天雪越之前耻乃命迎织女于银汉聘姮娥于月宫炫燿云外喧閙洞中妆成而瑞玉凝彩服丽而朝霞剪红昨宵犹贱今晨不同晓别越溪暮归吴苑歌一声兮君魄醉笑百媚兮君心眷勾践乃走电驱雷星驰箭催投醪而士卒皆醉尝胆而胸襟洞开虎噬骨碎山崩卵摧楚腰卫鬓化为鬼鳯阁龙楼烬作灰于是命屠苏之酒上姑苏之台伊覇业以俄去我英风而聿来于戏杀忠良而受佳丽欲弗败其难哉
　　斩蛇劒赋
　　磨霜砺雪兮荧煌错落伊逐鹿之英圣兮有斩蛇之锋锷以麾正乾坤划分善恶楚国之奸雄徒尔烹若穷鳞常山之首尾胡为断如朽索斯劒廼上应君临舒阳惨隂惟上徳之在火协红炉之燿金想其龙活三尺霆飞半寻是何灵规之异天启之始而乃振戎衣受秋水匣辞乎丰沛之邑腰入乎崤函之里日月方蠧风云未起有大蟒之当路硋潜龙之举趾上于是祝铦锋击怪虺然后腐七雄刬多垒得非秦毒之奢化为长蛇汉徳之俭变为神剑奢以俭陷蛇以剑斩果闻哭白帝之亡歌赤帝之昌虽行大义亦假雄铓况乎龟文龙藻玉镂金装世乱则用时清则藏十二年兮加我淬七一阵兮摧尔刚穹山吞象之鳞岂鈋莲锷大泽衔珠之血不污星光其后厯兴亡经得防汉之灭兮魏之授魏之衰兮晋之仗晋火起兮高飞肎混烟煤之状
　　御沟水赋
　　陆海之中昆明以东御为沟而有自沟注水以无穷萦紫阁之千峰清辞玉洞防银河之一派冷入瑰宫我西都也地正三秦天连五纬不知此水之出但见斯沟之贵既非减防以分浐又匪疏泾而凿渭是何飞下云霓沿高走低潺湲乎豹冈北缭绕乎灵龟岸西岂因水伯穿地维通来玉甃必是神龙为天子吐灌金隄上绕蓬瀛中侔溟渤涵暮景于琼殿倒晴光于绛阙色入天池逺不逺两岸垂杨声喧金屋眠不眠六宫明月迥冩岧嶤高连碧霄朝宗而鳯沼将近习坎而龙宫不遥潄今古之雄都千门水镜截东西之大道几处虹桥岂不以决泄年长泉源地逺青芜濯翠兮宵雨霁红杏飘英兮春日晚堪歌圣代浮通其徳泽恩波莫问当时流破其秦宫汉苑香彻天涯先来帝家重轮而瑞蘸红日五色而光揺彩霞时时翡翠随波飞穿禁栁往往鸳鸯逐浪衔出宫花其或赫日流金舆人望岁咸忧地利以将失愿假天波而下济分紫禁以余润作黔黎之大惠则禹濬川也不为己而为人农击壤焉不荷天而荷帝玉堂金殿兮知不知敢进刍荛于此际
　　人生几何赋
　　叶落辞柯人生几何六战国而漫为流血三神山而杳隔鲸波任夸百斛明珠奚容遐算或有一巵芳酒且共高歌岂不以天地为炉日星为纪虽有圣与有智不无生而无死生即浮萍没为流水七十战争如虎豹竟刎乌江三千賔客若鸳鸿难寻珠履扰扰匆匆晨鸡暮钟命靡常兮霜与露年罔禁兮椿与松问青天隂惨阳舒拘人否防叹白日东升西落夺我顔容可惜繁华堪惊倚伏有寒暑兮逼君寿有鬼神兮蠧君福不觉南陵公子緑鬓改而皜髪生北里豪家昨日歌而今日哭梦幻吞侵朝浮夕沉三光有影遣谁繋万事无根何处寻易服猛兽难降寸心眼看西晋之荆榛犹经白刃身属北邙之狐兔尚惜黄金奈何荒色嗜音雕墙峻宇君不见息夫人兮悄长黙金谷园兮阒难覩香阁之罗纨未脱别已承恩春风之桃李方开早闻移主丘塜累累金章布衣白杨芳草正堪恨逐利争名何太非尝闻萧史王乔长生孰见任是秦皇汉武不没何归吾欲举酒于东溟挹嘉殽于西岳命北帝以指荣辱召南河而讲清浊饮大道以醉平生冀陶陶而返太朴
　　鲛人室赋
　　斯室谁见伊人尽传浩渺而洪波有象深沈而碧浪无边异彼鲛人处乎鲸海储晶蓄素刮银兔之秋光矗浪凝波刷金乌之昼彩露洗霜融涵虚湛空凿户牖以非匹饰椒兰而不同度木何人范环堵于琉璃地上作嫔谁氏织轻绡于玳瑁窓中鬼瞰终无神功自偶双阙标百尺岧嶤而贝阙凌前万户列千门洞达而龙宫在后光攅琥珀千树花拆瑚万枝控巨鲤之真人方能到此泛灵槎之上客莫入于斯电落穷隂云闲大厦谁为欺暗之士尽是泣珠之者霏霏瑞彩凝成防蝀之梁漠漠飞烟化作鸳鸯之瓦镜防奫沦波澄垢氛琼窓而鳌顶均岫绮栋而壶中借云二十四里之汉宫何曾足数三十六般之仙洞未得相闻允矣神化规模天然异质吾欲干北海而涸南溟探骊龙于此室
　　过骊山赋
　　六国血于秦秦王还化尘尘警而为楚为汉路在而今人古人但见愁云黯惨叠嶂嶙峋时迁而金石非固地改而荆榛旋新愚闻周衰则避债登台秦则焚书建国贵蝼蚁于人命法豺狼于帝徳两曜昏翳九围倾侧扶桑几里我鞭石以期通渤海几重我驱山而要塞惨惨九穹峨峨七雄三农百谷以休务淬铁磨金而献功九州病万室空韩赵魏以火灭楚燕齐而坐穷家有子兮谁得孝国有臣兮孰効忠九野分将焉作兆民之主诸侯吞尽方行天子之风星陨九霄城长万里血染草木肉肥蛇豕将欲手挂天刃足跳地纪拙虞帝而短唐尧夸商辛而长夏癸祸从殃催川揺岳摧金陵之王气顿起蓬岛之宫娥不来黔首求主苍旻降灾天汉之龙髯倐断沙丘之鲍臭谁猜棰使诸夏塲擅九垓于是宅彼冈峦兆斯陵阙犹驱六宫以殉葬岂言蔓草之萦骨嫌示俭于当时更穷奢于既殁融银液雪疏下地之江河帖玉悬珠皎穷泉之日月嶫嶫层层不骞不崩斯高之喉舌方滑刘项之风雷忽兴轵道一朝玺献汉家之主骊山三月火烧秦帝之陵今则草接平原烟蒙翠岭想秦史以神竦吊秦陵而恨永华清宫观鏁云霓作皇唐之胜景
　　京兆府试入国知教赋
　　天辟区宇人尊帝王国将入于封部教先知于典章不宰成功乃合乾坤之徳无私鉴物能齐日月之光多士之操修六经之楷式将欲明其教必在游于国温柔敦厚出风雅之咏歌比事属词本春秋之黜陟协彼典教谐斯礼文广博而乐章具有精微而易象爰分先王所以总斯御物体彼为君遂使足厯四门亲爱之仪已覩身由万户民从之义皆闻莫不周览金汤潜量王覇审乐知政以攸类陈诗观风而相亚是以逢耕让畔得先人后巳之规察鸟安巢验恶杀好生之化今吾君兴帝业赫皇明以谦柔而教蛮貊以朴素而教公卿以节俭而教百姓以农耕而教五兵自然八方走响六合飞声岂俟入乎阃阈方能知彼规程其或跋扈未殱陆梁未向可使拜天阙而俯聴趍帝阍而引望俾其退而补过警干羽之舞阶进以尽忠报圣明之在上士有负书剑出林峦谒九门而教化斯仰瞻百辟而威仪可观则知不上泰山岂觉寰区之大不浮东海宁知溟渤之寛敢不广义路懐忠甲开阊阖以聴声诗贺仁霑而恩洽



　　徐正字诗赋巻一
　　钦定四库全书
　　徐正字诗赋巻二
　　唐　徐寅　撰
　　诗【三百六十八首】
　　钓台
　　金门谁奉诏碧防独垂钩旧友来樵叟新交得野鸥嘉名悬日月深谷化陵丘便可招巢父长川好饮牛
　　旅次寓题
　　胡为名利役来往老闗河白髪随梳少青山入梦多途穷怜抱疾世乱耻登科却起渔舟念春风钓緑波
　　赠严司直
　　承家居阙下避世出闗东有酒刘伶醉无儿伯道穷新诗吟阁赏旧业钓台空雨雪还相访心懐与我同
　　赠东方道士
　　葫芦窗畔挂是物在其间雪色老人鬓桃花童子顔祭星秋卜日采药晓登山旧放长生鹿时衔瑞草还
　　题僧壁
　　香厨流瀑布独院鏁孤峯绀髪青螺长文茵紫豹重卵枯皆化燕蜜老却成蜂明日留人宿秋声夜着松
　　和人经隋唐间战处
　　孤军前度战一败一成功巻斾早归国卧尸犹臂弓草间腥半在沙上血残红伤魄何为者五湖垂钓翁
　　追和常建叹王昭君
　　红顔如朔雪日烁忽成空泪尽黄沙雨尘消白草风君心争不悔妾恨竟何穷愿化南飞燕年年入汉宫
　　赠董先生
　　寿岁过于百时闲到上京餐松双鬂緑絶粒四肢轻雨雪思中岳云霞梦赤城来年期受箓何处待先生
　　河流
　　洪流盘砥柱淮济不同波莫讶清时少都縁曲处多逺能通玉塞高复接银河大禹成门崄为龙始得过
　　题南寺
　　久别猿啼寺流年刼逝波旧僧归塔尽古瓦长松多壁藓昏题记窓萤散薜萝平生英壮节何故旋消磨
　　北山秋晩
　　十载衣裘尽临寒隠薜萝心闲縁事少身老爱山多玉露催收菊金风促剪禾燕秦正戎马林下好婆娑
　　昔游
　　昔游红杏苑今隠刺桐村岁计悬僧债科名负国恩不书胝渐稳频镊鬂无根惟有经邦事年年志尚存
　　酒壶子
　　红筵丝竹合用尔作欢娱直指宁偏党无私絶觊觎当歌谁擐袖应节渐轻躯恰与真相似氊裘满颔须
　　吊崔补阙
　　近来吾道少恸哭博陵君直节岩前竹孤魂岭上云缙绅传确论丞相取遗文废却中兴防何由免用军
　　吊赤水李先生
　　三年悲过隙一室类消氷妻病入仙观子穷随岳僧荒丘寒有雨古屋夜无灯往日清猷着金门几欲徴
　　香鸭
　　不假陶镕妙谁教羽翼全五金池畔质百和口中烟觜钝鱼难啄心空火自然御炉如有阙须进圣君前
　　鸡
　　名参十二属花入羽毛深守信催朝日能鸣送晓隂峩冠装瑞璧利爪削黄金徒有稻粱感何由报徳音
　　白鸽
　　举翼凌空碧依人到大邦粉翎栖画阁雪影拂琼振鹭堪为侣鸣鸠好作双狎鸥归未得覩尔忆晴江
　　龟
　　行止竟何从深溪与古峰青荷巢瑞质緑水返灵踪鑚骨神明应酬恩感激重仙翁求一卦何日脱龙钟
　　银结条冠子
　　日下徴良匠宫中赠阿娇瑞莲开二朶琼缕织千条蝉翼轻轻结花纹细细挑舞时红袖举纎影透龙绡
　　蜀葵
　　剑门南面树移向防仙亭锦水饶花艳岷山带叶青文君惭婉娩神女让娉婷烂漫红兼紫飘香入绣扃
　　华清宫
　　十二琼楼鏁翠微暮霞遗却六铢衣桐枯丹穴鳯何去天在鼎湖龙不归帘影罢添新翡翠露华犹湿旧珠玑君王魂断骊山路且向蓬瀛伴贵妃
　　再幸华清宫
　　肠断将军改葬归锦囊香在忆当时年来却恨相思树春至不生连理枝雪女冢头瑶草合贵妃池里玉莲衰霓裳旧曲飞霜殿梦破魂惊絶后期
　　喜雨上主人尚书
　　天皇攘袂勅神龙雨我公田兆岁丰几日淋漓侵暮角数宵滂沛彻晨钟细如春雾笼平野猛似秋风击古松门下十年耕稼者坐来偏忆翠微峯
　　回文二首
　　飞书一幅锦文廻恨写深情寄雁来机上月残香阁掩树梢烟淡緑窗开霏霏雨罢歌终曲漠漠云深酒满杯归日几人行问卜徽音想望倚高台
　　轻帆数防千峯碧水接云山四望遥晴日海霞红霭霭晓天江树緑迢迢清波石眼泉当槛小径松门寺对桥明月钓舟渔浦逺倾山雪浪暗随潮
　　不把渔竿
　　不把渔竿不灌园防笻吟绕緑芜村得争野老眠云乐倍感闽王与善恩鸟趂竹风穿静户鱼吹烟浪喷晴轩何人买我安贫趣百万黄金未可论
　　古往今来
　　古往今来恨莫穷不如沉醉卧春风雀儿无角长穿屋鹦鹉能言却入笼栁惠岂嫌居下位朱云直去指三公闲思郭令长安宅草没空墙旧事空
　　十里烟笼
　　十里烟笼一径分故人迢久离羣白云明月皆由我碧水青山可赠君浮世宦名浑似梦半生勤苦谩为文北邙坡上青松下尽是锵金佩玉坟
　　偶书
　　巧者多为拙者资良筹第一在乘时市门逐利终身饱谷口穷经尽日饥琼玖鬻来燕石贵蓬蒿芳处楚兰衰高皇冷笑重瞳客盖世拔山何所为
　　润屋
　　润屋丰家莫妄求眼防多是与身讐百禽罗得皆黄口四皓山居始白头玉烁火光争肎变草芳﨑防不曽秋朱门粉署何由到空寄新诗谢列侯
　　退居
　　鹤性松心合在山五侯门馆怯趋攀三年卧病不能免一日受恩方得还明月送人沿驿路白云随马入柴闗笑他范蠡贪惏甚相罢金多始退闲
　　闭门
　　闭却闲门卧竹房更何人与疗膏肓一生有酒惟知醉四大无根可预量骨冷欲针先觉痛肉顽频灸不成疮漳滨伏枕文园渴盗跖纵横似虎狼
　　开
　　闭户开牕寝又兴三更时节也如氷长闲便是忘机者不出真如过夏僧环堵岂惭蜗作舍布衣宁假鹤为翎蔷薇花尽薰风起緑叶空随满架藤
　　灯花
　　防防烧银却胜栽九华红艶吐玫瑰独含冬夜寒光坼不傍春风暖处开难见只因能送喜莫挑唯恐坠成灰贪膏附热多相误为报飞蛾罢拂来
　　东归出城留别知已
　　猥蒙屈指许非才三载长安共酒杯欲别未攀杨栁赠相留拟待牡丹开寒随御水波光散暖逐衡阳雁影来他日因书问衰飒东溪须访子陵台
　　咏怀
　　愁花变出白髭须半世辛勤一事无道在或期君梦想贫来争奈鬼揶揄马卿自愧长婴疾顔子谁怜不是愚借得秦宫台上镜为时开照汉妖狐
　　郊村独游
　　岁闰堪怜厯迟出门随与野云期惊鱼掷上緑荷芰栖鸟啄余红荔枝末路可能长薄命修途应合有良时市头相者休相戯促膝先生半自知
　　经过翰林杨左丞池亭
　　八角红亭防緑池一朝青草盖遗基蔷薇藤老开花浅翡翠巢空落羽竒春榜几収门下客乐章多取集中诗平生义徳人间诵身后何劳更立碑
　　经过广平员外旧宅
　　门巷萧条引涕洟遗孤三岁着麻衣緑杨树老垂丝短翠竹林荒着笋稀结社僧因秋朔吊买书船近葬时归平生欲献匡君防抱病犹言未息机
　　潘丞相旧宅
　　緑树垂枝防四邻春风还似旧时春年年燕似雕梁主处处花随落月尘七贵竟为长逝客五侯寻作不归人秋槐影薄蝉声尽休谓龙门待化鳞
　　门外闲田数亩长有泉源因筑直堤分为两沼
　　左右澄漪小槛前直堤高筑古平川十分春水双檐影一片秋空两月悬前岸好山揺细浪夹门嘉树合晴烟坐来暗起江湖思速问渔翁买钓船
　　北园
　　北园干叶旋空枝兰蕙还将众草衰笼鸟上天犹有待病龙兴雨岂无期身闲不厌频来客年老偏怜最小儿生事罢求名与利一牕书防是年支
　　溪上要一只白簟扇盖头垂钓去年就节推侍御请之防惠一柄紫花纹者虽则鳞华具甚纰薄不及清源所出因就南郡陈常侍请之遂成拙句
　　难求珍箑过炎天逺就金貂乞月圆直在引风欹角枕且图遮日上渔船但令织取无花簟不用挑为饮露蝉莫道如今时较晩也应留得到明年
　　招隐
　　齿髪那能敌岁华早知休去避尘沙鬼神只阚高明室倚伏不干栖隐家陶景岂全轻组绶留侯非独爱烟霞赠君吉语堪铭座看取朝开暮落花
　　忆山中友
　　忆得当年接善羣苦将闲事强夫君鬭开碧沼分明月各领青山占白云近日药方多缮写旧来诗草半烧焚金门几欲言西上惆怅闗河正用军
　　溪隐
　　将名将利巳无縁深隠清溪拟学仙絶却腥羶胜服药断除杯酒合延年蜗牛殻漏宁同舍榆荚花开不是钱鸾鹤久从笼槛闭春风却放纸为鸢
　　酒醒
　　酒醒欲得适闲情骑马那胜防杖行天暖天寒三月暮溪南溪北两川名沙澄浅水鱼知钓花落平田鹤见耕望断长安故交逺来书未説九河清
　　梦断
　　梦断纱牕半夜雷别君花落又花开渔阳路逺书难寄衡岳山高月不来燕有情巢绣户灵龟无应祝金杯人生若得长相对萤火生烟草化灰
　　人事
　　人事飘如一炷烟且须求佛与求仙丰年甲子春无雨良夜庚申夏足眠顔氏岂嫌瓢里饮孟光非取镜中妍平生生计何为者三迳苍苔十亩田
　　休説
　　休説人间有陆沈一樽闲待月明斟时来不怕沧溟濶道大却忧潢潦深白首钓鱼应是分青云干禄已无心梓桐赋罢相如隠谁为君前永夜吟
　　嘉运
　　嘉运良时两阻修钓竿蓑笠乐林丘家无寸帛浑闲事身似浮云且自由庭际鸟啼花旋落潭心月在水空流晨炊一箸红银粒忆着长安索米秋
　　緑鬓
　　緑鬓先生自出林孟光同乐野云深躬耕为食古人操非织不衣贤者心眼众岂能分瑞璧舌多须信烁良金君看黄阁南迁客一过泷州絶好音
　　骄侈
　　骄侈阽危俭素牢镜中形影岂能逃石家恃富身还灭顔子非贫道不遭蝙蝠亦能知日月鳯鸾那肎啄腥臊古今人事惟堪醉好脱鹴裘换緑醪
　　龙蛰
　　龙蛰蛇蟠却待伸和光何惜且同尘伍员岂是吹箫者冀缺非同执耒人神剑触星应变化良金成器在陶钧穰侯休忌关东客张禄先生竟相秦
　　其二
　　休説雄才间代生到头难与运相争时通有诏徴枚乘世乱无人荐祢衡逐日莫矜驽马歩司晨谁要牝鸡鸣林中且作烟霞侣尘满闗河未可行
　　逐臭苍蝇
　　逐臭苍蝇岂有为清蝉吟露最高奇多蔵苟得何名富饱食嗟来未胜饥穷寂不妨延寿考贪狂总待筭毫厘首阳山翠千年在好奠氷壶吊伯夷
　　牡丹花
　　看遍花无胜此花剪云披雪蘸丹砂开当青律二三月破却长安千万家天纵秾华刳鄙吝春教妖艶妒豪奢不随寒令同时放倍种双松与辟邪
　　其二
　　万万花中第一流浅霞轻染嫩银瓯能狂绮陌千金子也惑朱门万户侯朝日照开携酒看暮风吹落绕栏收诗书满架尘埃扑尽日无人畧举头
　　尚书座上赋牡丹花得轻字其花自越中移植
　　流苏凝作瑞华精仙阁开时丽日晴霜月冷销银烛焰宝瓯圆印防云英娇含嫩脸春妆薄红蘸香绡艶色轻早晚有人天上去寄他将赠董双成
　　依韵和尚书再赠牡丹花
　　烂银基地薄红妆羞杀千花百卉芳紫陌昔曾游寺看朱门今再绕栏望龙分夜雨资娇态天与春风发好香多着黄金何处买轻桡挑过镜湖光
　　郡伯惜牡丹花
　　肠断春风落牡丹为祥为瑞久留难青春不驻堪垂泪红艶已空犹倚栏积藓下销香蘂尽晴阳高照露华干明年万叶千枝长倍发芳菲借客看
　　追和白舍人咏白牡丹
　　蓓蕾抽开素练囊琼葩薰出白龙香裁分楚女朝云片剪破嫦娥夜月光雪句岂须徴栁絮粉腮应恨贴梅妆槛边几笑东篱菊冷折金风待降霜
　　忆牡丹
　　緑树多和雪霰栽长安一别十年来王侯买得价偏重桃李落残花始开宋玉隣边腮正嫩文君机上锦初裁沧洲春暮空肠断防尽犹将劝酒杯
　　惜牡丹
　　今日狂风掲锦筵预愁吹落夕阳天闲看红艶只须醉谩惜黄金岂是贤南国好偷夸粉黛汉宫宜摘赠神仙良时虽作莺花主白马王孙恰少年
　　览栁浑汀洲采白苹之什因成一章
　　采尽汀苹恨别离鸳鸯鸂总双飞月明南浦梦初断花落洞庭人未归天逺有书随驿使夜长无烛照寒机年来泣泪知多少重叠成痕在绣衣
　　司直巡官无诸移到玫瑰花
　　芳菲移自越王台最似蔷薇好并栽秾艶尽怜胜防绘嘉名谁赠作玫瑰春成锦绣风吹折天染琼瑶日照开为报朱衣早邀客莫教零落委苍苔
　　梅花
　　琼瑶初绽岭头葩蘂粉新妆姹女家举世更谁怜洁白痴心皆尽爱繁华防借与三冬景谢氏输他六出花结实和羮知有日宜随羌笛落天涯
　　茘枝
　　朱弹星丸灿日光緑琼枝散小香囊龙绡殻绽红纹粟鱼目珠涵白膜浆梅熟巳过南岭雨橘酸空待洞庭霜蛮山蹋晓和烟摘拜捧金盘献越王
　　其二
　　日日薰风卷瘴烟南园珍果茘枝先灵鸦啄破琼津滴宝器盛来蚌腹圆锦里只闻消醉客蘂宫惟合赠神仙何人刺出猩猩血深染罗纹遍殻鲜
　　菊花
　　桓景登高事可寻黄花开处緑畦深消灾避祸君须采冷露寒霜我自禁篱槿早荣还早谢涧松同徳复同心陶公岂是居贫者剩有东园万朶金
　　画松
　　涧底隂森验笔精笔闲开展觉神清曾当月照还无影若许风吹合有声枝偃只应鹤识根深宜与茯苓生天台道士频来见説似株株倚赤城
　　草木
　　草木无情亦可嗟重开明镜照无涯菊英空折罗含宅榆荚不生原宪家天命岂凭医药石世途还要辟虫沙仙翁乞取金盘露洗却苍苍两髩华
　　松
　　涧底青松不染尘未逢良匠竟难分龙盘劲节岩前见鹤唳翠梢天上闻大厦可营谁择木女萝相附欲凌云皇王自有增封日修竹徒劳号此君
　　竹
　　翠染琅玕粉渐开东南移得防稽栽游丝挂处渔竿去绿水夹时龙影来风触有声含六律露沾如洗絶浮埃王猷旧宅无人到抱却清隂盖緑苔
　　尚书打毬小骢歩骤最竒因赠
　　善价千金未可论燕王新寄小龙孙逐将白日驰清汉衔得流星入画门歩骤最能随手转性灵多恐防人言桃花雪防多虽贵全假当塲一顾恩
　　尚书惠蜡面茶
　　武彞春暖月初圆采得新芽献地仙飞鹊印成香蜡片啼猿溪走木兰船金槽和碾沉香末氷椀轻涵翠缕烟分赠恩深知最异晩铛宜煮北山泉
　　劝酒
　　休向尊前愬羽觥百壶清酌与君倾身同緑树年年老事比红尘日日生六国英雄徒反覆九原松栢甚分明醉乡路与乾坤隔岂信人间有利名
　　断酒
　　因论沉湎觉前非便碎金罍与羽巵采茗早驰三蜀使看花甘负五侯期牕间近火刘伶传坐右新铭管仲辞此事十年前已説匡庐山下老僧知
　　忆旧山
　　涧竹岩云有旧期二年频长鬂边丝游鱼不爱金杯水栖鸟敢求琼树枝陶景恋深松桧影留侯抛却帝王师龙争虎攫皆闲事数叠山光在梦思
　　西华
　　五千仞有余神秀一一排云上泬漻叠障出闗分二陜残冈过水作中条巨灵庙破生春草毛女峰髙入绛霄拜祝金天乞隂徳为民求主降神尧
　　岚似屛风
　　岚似屛风草似茵草边时脍锦花鳞山中宰相陶景谷口耕夫郑子真宦逹到头思野逸才多未必笑清贫君看东洛平泉宅只有年年百卉春
　　忆潼闗
　　洞壑双扉入到初似从深穽覩高墟天开白日临军国山夹黄河防帝居隋炀逺游宜不反奉春长防竟何如须知皇汉能扃鐍延得年过四百余
　　忆潼闗早行
　　行客起看仙掌月落星斜照浊河泥故山逺处高飞雁去马鸣时先早鸡关栁不知谁氏种岳碑犹见圣君题刍荛十轴僮三尺岂谓青云便有梯
　　鸿门
　　耨月耕烟水国春薄徒应笑作农人皇王尚法三推礼白社宁忘四体勤雨洒蓑衣芳草暗鸟啼云树小村贫犹胜坠力求飱者五斗低腰走世尘
　　忆长安行
　　旧厯闗中忆废兴僭奢须戒俭须慿火光只是烧秦冢贼眼何曽视防陵钟皷煎催人自急侯王更换恨难胜不如坐钓清溪月心共寒潭一片澄
　　忆长安上省年
　　忽忆闗中逐计车歴坊骑马信空虚三秋病起见新雁八月夜长思旧居宗伯帐前曾献赋相君门下再投书如今説着犹堪泣两宿都堂过岁除
　　长安述懐
　　黄河氷合尚来游知命知时肯躁求词赋有名堪自负春风落第不曾羞风尘色里凋双鬂鼙鼓声中歴几州十载公卿早言屈何须课夏更冥捜
　　长安即事
　　抛掷清溪旧钓钩长安寒暑再环周便随莺羽三春化只説蝉声一度愁扫雪自怜窓纸照上天宁愧海槎流明时则待金门诏肎羡班超万户侯
　　其二
　　无酒穷愁结自舒饮河求满不求余身登霄汉平时第家得干戈定后书富贵敢期苏季子清贫方见马相如明时用即匡君去不用何妨却钓鱼
　　其三
　　拖紫腰金不要论便堪归隐白云村更无名籍强金榜岂有花枝胜杏园绮席促时皆国器羽觥飞处尽王孙高眠亦是前贤事争报春闱莫大恩
　　东京次新安道中
　　贼去兵来岁月长野蒿空满坏墙匡旋从古辙成深谷几见金舆过上阳洛水送年催代谢嵩山擎日拂穹苍殊时异世为儒者不见文皇与武皇
　　山隂故事
　　坦腹夫君不可逢千年犹在播英风红鵞化鹤青天逺防笔成龙緑水空爱竹只因怜直节书裙多是为竒童吹笙缑岭登仙后东注清流岂有穷
　　温陵即事
　　早年师友教为文卖却渔舟网典坟国有安危期日谏家无儋石暂从军非才岂合攀丹桂多病犹堪伴白云争得千钟季孙粟沧洲归与故人分
　　温陵残腊书懐寄崔尚书
　　济川无楫拟何为三杰还从汉祖推心学庭槐空发火鬂同门栁渐垂丝中兴未遇先懐防除夜相催也课诗江上年年接君子一杯春酒一枰棋
　　义通里寓居即事
　　家住寒梅翠岭东长安时节咏途穷牡丹窠小春余雨杨栁丝踈夏足风愁鬂已还年纪白衰容宁借酒杯红长卿甚有凌云作谁与清吟绕帝宫
　　上阳宫词
　　防防苔钱上玉墀日斜空望御楼西妆台尘暗青鸾掩宫树月明黄鸟啼庭草可怜分雨露君恩深恨隔云泥银蟾借与金波路得入重轮伴羿妻
　　西寨寓居
　　闲读南华对酒杯醉携笻竹画苍苔豪门有利人争去陋巷无权客不来觧报可能医病雀重燃谁肎照寒灰严陵万古清风在好棹清溪咏钓台
　　功智争驰淡薄空犹懐忠信拟何从鸱鸢啄腐疑雏鳯神鬼欺贫笑伯龙烈日不融双鬂雪病身全仰一枝笻崇侯入辅严陵退堪忆啼猿万仭峰
　　题福州天王阁
　　絶境宜栖独角仙金张到此亦忘还三门里面千层阁万井中心一朶山江拗碧湾盘洞府石排青壁防禅闗有时海上看明月辗出氷轮叠浪间
　　忆荐福寺南院
　　忆昔长安落第春佛宫南院独游频灯前不动惟金像壁上曾题尽古人鶗鴂声中双阙雨牡丹花际六街尘啼猿溪上将归去合问升平诣秉钧
　　塔院小屋四壁皆是卿相题名因成四韵
　　雁塔搀空映九衢每看华宇每踟蹰题名尽是台衡迹满壁堪为宰辅图鸾鳯岂巢荆棘树虬龙多蛰帝王都谁知逺客思归梦夜夜无船自过湖
　　题名琉璃院【今名景祥寺】
　　一条溪绕翠岩隈行脚僧言胜五台农罢树隂黄犊卧斋时山下白衣来松因往日门人种路是前朝释子开三巻贝多金粟语可能长诵免轮廻
　　寺中偶题
　　听话金仙白相毫每来皆得解尘劳鹤栖云路看方贵僧倚松门见始高名利罢消心内火雪霜偏垢鬂边毛银蟾未出金乌在更上晴楼眺海涛
　　山中寓居
　　高卧东林最上方水声山翠剔愁肠白云送雨笼僧阁黄叶随风入客堂终去四明成大道暂从双髩许秋霜披缁学佛应无分鹤氅谈空亦不妨
　　寄僧寓题
　　佛顶抄经忆惠休众人皆谓我悠悠浮生真个醉中梦闲事莫添身外愁百岁付于花暗落四时随却水奔流安眠静笑思何报日夜焚修祝郡侯
　　游灵隠天竺二寺
　　丹井冷泉虚易到两山真界实难名石和云雾莲花气月过楼台桂子清腾踏廻桥廵像设罗穿曲洞出龙城更怜童子呼猿去飒飒萧萧下树行
　　醉题邑宰南塘屋壁
　　万古清淮碧绕环黄河浊浪不相闗县留东道三千客宅锁南塘一片山草色净经秋雨緑烧痕寒入晓窓斑闽王美锦求贤制未许陶公解印还
　　题泗洲塔
　　十年前事巳悠哉旋被钟声早暮催明月似师生又没白云如客去还来烟笼瑞阁僧经静风打虚窓佛幌开惟有南边山色在重重依旧上高台
　　东归题屋壁
　　尘埃归去五湖东还是衡门一亩宫旧业旋从征赋失故人多逐乱离空因悲尽室如悬罄却拟携家觉转蓬见説高宗天上梦无情曽与傅岩通
　　寓题
　　酒壶棋局似闲人竹笏蓝衫老此身托客买书重得巻爱山移宅近为邻鸣蛩阁上风吹病落叶庭中月照贫见説天池波浪阔也应涓滴溅穷鳞
　　偶题
　　闲补亡书见废兴偶然前古也填膺秦宫犹自拜张禄楚幕不知留范增大道岂全闗厯数雄图强半属贤能燕台财力知多少谁筑黄金到九层
　　偶题述懐
　　大道真风早晩存妖讹成俗污乾坤宣尼既没苏张起鳯鸟不来鸡雀喧刍少可能供骥子草多谁复访兰孙尧庭忘却徴元凯天阙重关十二门
　　将入城灵口道中作
　　路上长安惟咫尺防陵西望接秦原依稀日下分天阙隠映云边是国门锦袖臂鹰河北客青桑鸣雉渭南村高风九万程途逺与报沧洲欲化鲲
　　新屋【时年六十】
　　耳顺何为土木勤叔孙墙屋有前闻纵然一世如红叶犹得十年吟白云性逸且图称野客才难非敢傲明君清甜数尺沙泉井平与邻家昼夜分
　　新葺茅屋
　　剪竹诛茒就水濵静中还得保天真只闻神鬼害盈满不见古今争贱贫树影便为廊庑屋草香权当绮罗茵堦前一片澄水借与汀禽活紫鳞
　　耨水耕山息故林壮图嘉话负前心素丝鬂上分愁色络纬床头和苦吟笔研不才当付火方书多诳罢烧金同年二十八君子游楚游秦断好音
　　茒亭
　　鸳瓦虹梁计已踈织茅编竹称贫居剪平恰似山僧笠扫浄真同道者庐秋晚卷帘看过雁月明慿槛数跳鱼重门公子应相笑四壁风霜老读书
　　客防
　　移却松筠致客堂浄泥环堵贮荷香衡茅只要免风雨藻棁不须高栋梁丰蔀尼山时演易作歌五子恨雕墙燕台汉阁王侯事青史千年播耿光
　　咏写真
　　写得衰容似十全闲开僧舍静时悬瘦于南国从军日老却东堂射策年潭底看身宁有异镜中引影更无偏借将前辈真仪比未愧金銮李谪仙
　　放榜日
　　喧喧车马欲朝天人探东堂榜巳悬万里便随金鸑鷟三台仍借玉连钱【南海相公此时在京防借鞍马人仆】花浮酒影彤霞烂日照袍光瑞色鲜十二街前楼阁上卷帘谁不看神仙
　　诏赐时奉寄二亲
　　宫花重挿防檐春朝赉上方酒正醺赐号推先酬夙愿叨恩独步庆英君名颁黄榜优金榜身倚紫云望白云安得一飞归膝下却将荣幸细云云
　　曲江宴日呈诸同年
　　鹪鹩惊与鳯凰同忽向中兴遇至公金榜连名升碧落紫花封勅出琼宫天知惜日迟迟暮春为催花旋旋红好是慈恩题了望白云飞尽塔连空
　　渤海賔贡高元固先辈闽中相访云本国人写得寅斩蛇剑御沟水人生几何赋家皆以金书列为屛障因而有赠
　　折桂何年下月中闽山来问我雕虫肯销金翠书屛上谁把刍荛过日东郯子昔时遭孔圣由余往日讽秦宫嗟嗟六国金门士几个人能振素风
　　偶吟
　　千巻长书万首诗朝蒸藜藿暮烹葵清时名立难皆我晩岁途穷却问谁碧岸钓归惟独笑青山耕徧亦何为寻常抖擞懐中防可便降他两鬂丝
　　赠表弟黄校书辂
　　产破身穷为学儒我家诸表爱诗书严陵虽説临溪隠晏子还闻近市居【昔居临溪今居近市入市五里】佳句丽偷红菡萏吟窓冷落白蟾蜍闲来共话无生理今日悠悠事总虚
　　辇下赠屯田何员外
　　封章频得帝咨嗟报国唯将直破邪身到西山书几达官登南省髩初华厨非寒食还无火菊待重阳拟泛茶内翰好才兼好古秋来应数访君家
　　赠月君【山妻字月君伏见文选中顾彦先亦有赠妇词因抒此咏】
　　出水莲花比性灵三生尘梦一时醒神传尊胜陀罗呪佛授金刚般若经懿徳好书添女诫素容堪画上银屏鸣梭轧轧纎纎手窓户光流织女星
　　赠垂光
　　丹桂攀来十七春如今始见茜袍新须知红杏园中客终作金銮殿里臣逸少家风惟笔札成世业是陶钧他时黄阁朝元处莫忌同年射防人
　　赠杨着
　　藻丽荧煌冠士林白华荣养有曽参十年去里金门改八岁能诗相座吟李广不侯身渐老子山操赋恨何深钓鱼台上频相访共説长安泪满襟
　　赠黄校书先辈璞间居
　　取得骊龙第四珠退依僧舍卜贫居青山入眼不干禄白髪满头犹著书东涧野香添碧沼南园夜雨长秋蔬月明扫石吟诗坐讳却全无儋石储
　　送刘常侍
　　怀君何计更留连忍送文星上碧天杜预注通三十巻汉皇枝绍几千年言端信义如明月笔下篇章似涌泉他日有书随雁足东溪无令访渔船
　　送卢拾遗归华山
　　紫殿谏多防佞口清秋假满别明君惟忧急诏归青琐不得经时卧白云千载茯苓携鹤斸一峰仙掌为僧分门前旧客期相荐犹望飞书及主文
　　春末送陈先辈之清源
　　贫中惟是长年华每羡君行自叹嗟归日捧持明月宝去时期刻刺桐花春风避雨多游寺晓骑聴鸡早入衙千乘侯王若相问飞书与报白云家
　　上卢三拾遗以言见黜
　　骨鲠如君道尚存近来人事不须论疾危必厌神明药心惑多嫌正直言冷眼静看真好笑倾懐与説却为寃因思周庙当时诫金口三缄示后昆
　　送王校书往清源
　　南国贤侯待徳风长途仍借九花骢清歌早贯骊龙额丹桂曾攀玉宫杨栁堤边梅雨熟鹧鸪声里麦田空吟诗台上如相问与説磻溪直钓翁
　　岳州端午日送人游郴连
　　五月巴陵值积隂送君千里客于郴北风催雨黄梅落西日过湖青草深竞渡防傍人挂锦采芳城上女遗簮九嶷云阔苍梧暗与説重华旧徳音
　　贺清源太保王延彬
　　蕊珠宫里神仙谪八载温陵万户闲心地阔于云梦泽官资髙却太行山姜牙兆寄熊罴内陶侃文成掌握间应笑清溪旧门吏年年扶病掩柴闗
　　其二
　　武荣江畔祥云防宠拜天人庆郡人五色鹤绫花上勅九霄龙尾道边臣英雄达处谁言命富贵来时自逼身更待春风飞吉语紫泥分付与陶钧
　　病中春日即事寄主人尚书
　　身比秋荷觉渐枯致君经国堕前图层氷照日犹能暖病骨逢春却未苏镜里白须挦又长枝头黄鸟静还呼庾楼恩化通神圣何计能教掷得卢
　　其二
　　风拍衰肌久未蠲破窓频见月团圆更无旧日陈人问只有多情太守怜腊内送将三折股岁隂分与五铢钱穹若假年龄在愿捧铜盘为国贤
　　寄华山司空侍郎二首
　　金阙争权竞献功独逃征诏卧三峰鸡羣未必容同鹤蛛网何由捕得龙清论尽应书国史静筹皆可息边烽风霜落满千株木不近青青涧底松
　　非云非鹤不从容谁敢轻量傲世踪紫殿几徴王佐业青山未拆诏书封闲吟每待秋空月早起长先野寺钟前古负才多为国满懐经济欲何从
　　寄卢端公同年仁炯时迁都洛阳新立防主
　　上阳宫阙翠华归百辟伤心序汉仪昆岳有炎琼玉碎洛川无竹鳯凰饥须簮白笔匡明主莫许黄瓜博少师惆怅宸居逺于日长吁空摘鬂邉丝
　　寄天台陈希畋
　　隂山氷冻尝迎夏蛰户云雷只待春吕望岂嫌垂钓老西施不恨浣纱贫坐为羽猎车中相飞作君王掌上身拍手相思惟大笑我曹宁比等闲人
　　寄两浙罗书记
　　进却湮沈退却升钱塘风月过金陵鸿才入贡无人换白首从军有诏徴博簿集成时辈詈谗书编説薄徒憎怜君道在名长在不到慈恩最上层
　　邑宰相访翌日有寄
　　渊明深念郄诜贫踏破莓苔看甑尘碧沼共攀红菡萏金鞍不卸紫麒麟残阳妒害催归客薄酒甘甞罚主人夜半梦醒追复想欲长攀接有何因
　　白酒两瓶送崔侍御
　　雪化霜融好泼醅满壶氷冻向春开求从白石洞中得携自百花岩畔来几夕露珠寒贝齿一银水冷琼杯湖边送与崔夫子谁见稽山尽日頽
　　依韵酬常循州
　　早年花县拜潘郎寻忝蜚鸣出桂堂日走青天长似箭人同红树几经霜防分南浦知离别驾在东州更可伤公论一麾将塞诏且随徴令过潇湘
　　谢主人惠緑酒白鱼
　　早起鹊声频送喜白鱼芳酒寄来珍闻香乍掲春风瓮拨刺初辞夜雨津樽阔最宜澄桂液网疎殊未损霜鳞不曽垂钓兼亲醖堪愧金台醉饱身
　　蜀
　　虽倚闗张敌万夫岂胜恩信作良图能均汉祚三分业不负荆州六尺孤緑水有鱼贤巳得青桑如盖瑞先符君王幸是中山后建国如何号蜀都
　　魏
　　伐罪书勲令不常争教为帝与为王十年小忿诛桓邵一檄深讐怨孔璋在井蛰龙如屈伏食槽骄马忽腾骧奸雄事过分明见英识空怀许子将
　　吴
　　一主参差六十年父兄犹庆授孙权不迎曹操真长防终谢张昭见硕贤建业龙盘虽可贵武昌鱼味亦何偏秦嬴谩作东游计紫气黄旗岂偶然
　　两晋
　　三世深谋启帝基可怜孀妇与孤儿罪归成济皇天恨戈犯明君万古悲巴蜀削平轻似纸勾吴吞却美如饴谁知高鼻能知数竞向中原簸战旗
　　宋
　　天爵休将儋石论一身恭俭万邦尊赌将金帯惊寰海留得耕衣诫子孙缔搆不应饶汉祖奸雄何足数王敦草中求活非吾事岂啻横身向庙门
　　其二
　　百万人甘一掷输穹惟与道相符岂知紫殿新天子只是丹徒旧啬夫五色龙章身蚤见六终鸿业数难逾三年未得分明梦却为兰陵起覇图
　　陈
　　三惑昏昏中紫宸万机抛却醉临春书中不礼隋文帝井底常携张贵嫔玉树歌声移入哭金陵天子化为臣兵戈半渡前江水狎客犹闻争酒廵
　　读史
　　亚父凄凉别楚营天留三杰翼龙争髙才无主不能用直道有时方始平喜愠子文何頴悟巻蔵蘧瑗甚分明须知饮啄由天命休问黄河早晩清
　　汉宫新宠
　　位在嫔妃最上头笑他长信女悲秋日斜月满可能久花落色衰殊未忧公主镜中争翠羽君王防里夺金钩妾家兄弟知多少恰要同时拜列侯
　　开元即事
　　曲江真宰国中讹寻奏渔阳忽荷戈堂上有兵天不用幄中无防印空多【杨国忠时兼诸使馆三十二印】尘惊骑透潼闗锁云防龙游渭水波未必蛾眉能破国千秋休恨马嵬坡
　　李翰林
　　谪下三清第几班获调羮鼎待龙顔吟开琐闼窥天近醉卧金銮待诏闲旧隠不归刘备国旅魂长寄谢公山遗编往简应飞去散入祥云瑞日间
　　闻长安庚子岁事
　　羽檄交驰触冕旒函闗飞入铁兜鍪皇王去国未为恨寰海失君方是忧五色大云凝蜀郡几般妖气扑神州唐尧纵禅乾坤位不是重华莫漫求
　　公子行
　　十五辕门学控六街骑马去如烟金多倍着牡丹价髪白未知章甫贤有耳不闻经国事拜官方买谢恩笺相如谩説凌云赋四壁何曾有一钱
　　依韵赠严司直
　　曾转双蓬到玉京宣尼恩奏乐卿名歌残白石扣牛角赋换黄金爱马卿沧海二隅身渐老太行千叠路难行夫君才大官何小堪恨人间事不平
　　伤前翰林杨左丞赞图
　　飞上鼇头侍玉皇三台遗耀换余光人闲搦管穷仓颉地下修文待卜商贞魄肯随金石化高风留伴蕙兰香皇天未启升平运不使伊皋相禹汤
　　日月无情
　　日月无情也有情朝升夕没照均平虽催前代英雄死还促后来贤圣生三足灵乌金借耀一轮飞镜水饶清慿谁筑断东溟路龙影蟾光免运行
　　新月
　　云际婵娟出又蔵美人肠断拜金方嫦娥一只眉先扫织女三分镜未光珠箔寄钩悬杳霭白龙遗爪印晴苍更期十五圆明夜与破隂霾照八荒
　　和尚书咏烟
　　无根无蒂结还融曾触岚光彻底空不散几知离毕雨欲飞须待落花风玲珑薄展鲛绡片羃厯轻含鳯竹丛琼什捧来思旧隐扑窓穿戸晓溟蒙
　　宫莺
　　领得春光在帝家早从深谷出烟霞闲栖仙禁日边栁饥啄御园天上花睍睆只应陪鳯阁间闗多是问宫娃可怜鹦鹉矜言语长闭雕笼岁月赊
　　鬓髪
　　鬓添华发数茎新罗雀门前絶故人减食为縁疎五味不眠非是守庚申深园緑竹齐抽笋古木青蛇自脱鳞天地有炉长铸物浊泥遗块待陶钧
　　春入鲤湖
　　到来峭壁白云齐载酒春游渡九溪铁嶂有楼霾欲堕石门无锁路还迷湖头鲤去轰雷在树杪猿呼落日低回首浮生真幻梦何如斯地傍幽栖
　　双鹭
　　双鹭雕笼昨夜开月明飞出立庭隈但教緑水池塘在自有碧天鸿雁来清韵叫霜归岛树素翎遗雪落渔台何人为我追寻得重劝溪翁酒一杯
　　鹧鸪
　　绣襆每兼羽翼全楚鸡非瑞莫争先啼归明月落边树飞入百花深处烟避烧几曽移逺岫引雏时见饮晴川荔枝初熟无人际啄破红苞坠野田
　　鹰
　　害物伤生性岂驯且宜笼罩待知人惟擒燕雀啗腥血却笑鸾凰啄翠筠狡兔穴多非尔识鸣鸠脰短妒君身豪门不读诗书者走马平原放玩频
　　蝴蝶
　　缥缈青虫脱殻微不堪烟重雨霏霏一枝浓艶留教住几处春风借与飞防患每忧鸡雀口怜香偏绕绮罗衣无情岂解闗魂梦莫信庄周説是非
　　其二
　　拂緑穿红丽日长一生心事住春光最嫌神女来行雨爱伴西施去采香风定只应攅蕊粉夜寒长是宿花房鸣蝉性分殊迂濶空解三秋噪夕阳
　　郡侯坐上观琉璃瓶中游鱼
　　宝器一银汉水锦鳞才动便先知似涵明月波宁隔欲上轻氷律未移薄雾罩来分咫尺碧绡笼处较毫厘文翁未得沉香饵拟置金盘召左慈
　　剪刀
　　宝持多用绣为囊双目交加两鬓霜金匣掠平花翡翠緑窓裁破锦鸳鸯初栽连理枝犹短误绾同心带不长欲制緼袍先把看质非纨绮愧铦铓
　　纸被
　　文采鸳鸯罢合欢细柔轻缀好鱼牋一床明月笼归梦数尺白云覆冷眠披对劲风温胜酒拥听寒雨暖于绵赤眉豪客见皆笑却问儒生直几钱
　　纸帐
　　几笑文园四壁空避寒深入剡藤中误悬谢守澄江练自宿嫦娥白宫几叠玉山开洞壑半岩春雾结房栊针罗截锦饶君侈争及防茸暖避风
　　贡余秘色茶盏
　　捩碧融青瑞色新陶成先得贡吾君巧剜明月染春水轻旋薄氷盛緑云古镜破苔当席上嫩荷涵露别江濆中山竹叶醅初发多病那堪中十分
　　笋鞭
　　笻竹岩边剔翠苔锦江波冷洗琼瑰累累节转苍龙骨寸寸珠聨巨蚌胎须向广场驱驵骏莫从闲处挞驽骀宁同晋帝环营日抛赚中途后骑来
　　咏帘
　　素节轻盈珠影匀何人巧思间成文闲随别殿风应度半掩行宫麝欲熏绣户逺笼寒焰重玉楼高挂曙光分无情几恨黄昏月才到如钩便堕云
　　咏灯
　　分影由来恨不同緑窓孤馆两何穷荧煌短焰长疑暗零落残花旋委空几处隔帘愁夜雨谁家当户怯秋风莫言明灭无多事曾比人生一世中
　　咏扇
　　为发凉飚满玉堂每亲襟袖便难忘霜凝雪暗知何在道契时来忽自扬曾伴一樽临小槛几遮残日过回廊汉宫如有秋风起谁信班妃泪数行
　　咏笔二首
　　秦代将军欲建功截龙搜兔助英雄用多谁惜毛皆拔抛却更嫌心不中史氏只因归道直江生何独偶灵通班超握管不成事投掷翻从万里戎
　　君子三归擅一名秋毫虽细握非轻军书羽檄教谁录帝命王言待我成势健岂饶淝水阵锋铦还学厯山耕毛干时有何人润尽把烧焚恨始平
　　咏钱
　　多蓄多蔵岂足论有谁还议济王孙能于祸处翻为福解向讐家买得恩几怪邓通难免饿须知夷甫不曽言朝争暮竞归何处尽入权门与幸门
　　尚书筵中咏红手帕
　　鹤绫三尺晓霞浓送与东家二八容罗帯绣裙轻好系藕丝红缕细初缝别来拭泪遮桃脸行去包香堕粉胸无事把将纒皓腕为君池上折芙蓉
　　尚书新造花笺
　　浓染红桃二月花只宜神笔纵龙蛇浅澄秋水看云母碎擘轻苔间粉霞冩赋好追陈后宠题诗堪送窦滔家使君即入金銮殿夜直无非草白麻
　　钓车
　　荻湾渔客巧妆成硾铸银星一防轻抛过碧江鸂岸轧残金井辘轳声轴磨骍角氷光滑轮巻春丝水面平把向严滩寻辙迹渔台基在辗难倾
　　栁
　　漠漠金条引线微年年光翠报春归解笼飞霭延芳景不逐乱花飘夕晖啼鸟噪蝉堪怅望舞烟揺水自因依五株名显陶家后见説辞荣种者稀
　　愁
　　夜长偏觉漏声迟往往随歌惨翠眉黄叶落催砧杵日子规啼破梦魂时明妃去泣千行泪蔡琰归梳两鬓丝四皓入山招不得无家归客最堪欺
　　草
　　废苑荒阶伴緑苔恩疎长信恨难开姑苏麋鹿应思食楚泽王孙已不来色嫩似将蓝汁染叶齐如把剪刀裁燕昭没后多卿士千载流芳郭隗台
　　萤
　　月坠西楼夜影空透帘穿幕达房栊流光堪在珠玑列为火不生榆栁中一一防通黄巻字轻轻化出緑芜丛欲知应何时节六月初迎大暑风
　　水
　　火性何如水性柔西来东出几时休莫言通海能通汉虽解浮舟也覆舟湘浦暮沉尧女怨汾河秋泛汉皇愁洪波急瀬归何处二月桃花满眼流
　　苔
　　印留麋鹿野禽踪岩壁渔矶几处逢金谷晓凝花影重章华春映栁隂浓石桥羽客遗前迹陈阁才人没旧容归去扫除堦砌下藓痕残緑一重重
　　晓
　　水尽铜龙滴渐微景阳钟动梦魂飞潼闗鸡唱促归骑金殿烛残索御衣窓下寒机犹自织梁间栖燕欲双飞羲和晴豁扶桑辔借与寰瀛看早晖
　　别
　　酒尽歌终问后期泛萍浮梗不胜悲东门匹马夜归处南浦片帆飞去时赋罢江淹吟更苦诗成苏武思何迟可怜范陆分襟后空折梅花寄所思
　　夜
　　日坠虞渊烛影开沈沈烟雾压浮埃剡川雪满子猷去汉殿月生王母来檐挂蛛丝应渐织风吹萤火不成灰愁人莫道何时旦自有钟鸣漏滴催
　　雨
　　引电随龙宻又轻酒杯闲噀得佳名千山草木如云暗陆地波澜接海平洒竹几添春睡重滴檐偏遣夜愁生隂妖冷孽成何怪敢蔽高天日月明
　　萍
　　为实随流瑞色新泛风萦草防游鳞宻行碧水澄涵月澁滞轻桡去采苹比物何名腰下剑无根堪并镜中身平湖春渚知何限拨破闲投独茧纶
　　恨
　　事与时违不自由如烧如刺寸心头乌江项籍忍归去雁塞李陵长系留燕国飞霜将破夏汉宫纨扇岂禁秋须知入骨难销处莫比人间取次愁
　　鸿
　　行如兄弟影连空春去秋来燕不同紫塞别当寒露白碧山飞入暮霞红宣王徳美周诗内苏武书传汉苑中况解衔芦避弓箭一声归唳楚天风
　　鹤
　　阆苑瑶台岁月长一归华表好増伤新声乍警初零露折羽闲飞几片霜要伴神仙归碧落岂随龟雁往西塘三山顶上无人处琼树堪巢不死乡
　　鹊
　　神化难原瑞正开雕陵毛羽出尘埃香闺报喜行人至碧汉填河织女回明月解随乌绕树青铜宁愧雀为台琼枝翠叶庭前植从待翩翩去又来
　　霜
　　应节谁穷造化端菊黄豺祭问应难红窓透出鸳衾冷白草飞时雁塞寒露结芝兰琼屑厚日干葵藿粉痕残世间无比催揺落松竹同人肯更看
　　风
　　城上隂凝势莫穷土囊萍末两难同飘来逺浪江湖际吹起暮尘京洛中飞雪萧条残腊节落花狼藉古行宫春能和煦秋揺落生杀还同造化功
　　防
　　岂劳孤棹送行舟轻过天涯势未休断岸晓防残月挂逺湾寒背夕阳秋川平直可追飞箭风健还能泝急流幸遇济川恩不浅北溟东海更何愁
　　梦
　　月落灯前闭北堂神魂交入杳冥乡文通毫管醒来异武帝蘅芜觉后香傅説已徴贤可辅周公不见恨何长生松十八年方应通塞人间岂合忙
　　东
　　紫气天元出故闗大明先照九垓间鼇山海上秦娥去鲈鲙江边齐掾还青帝郊坰平似砥主人阶级峻如山蟠桃树在烟涛外解冻风高未得攀
　　西
　　宻云郊外已回秋日下崦嵫景懒收秦帝城高坚似铁李斯书上曲如钩宁惟东岳凌空秀更有长庚瞰曙流见説山傍偏出将氐降尽复何愁
　　南
　　罩罩嘉鱼忆此方送君前浦恨难量火山逺照苍梧郡铜柱高标碧海乡陆贾几时来越岛三闾何日濯沧浪钟仪冠帯归心阻蝴蝶飞园万草芳
　　北
　　雪满遥天日影微李君出塞失良时穷溟驾浪鹍鹏化极海寄书鸿雁迟飞使报来犹未启残兵奔去杳难追可怜燕谷花间晩邹律如何为一吹
　　云
　　漠漠沉沉向夕晖苍梧巫峡两相依天心白日休空蔽海上故山应自归似盖好临千乘载如罗堪剪六铢衣为霖须救苍生旱莫向西郊作雨稀
　　燕
　　从待衔泥溅客衣百禽灵性较他稀何嫌何恨秋须去无约无期春自归雕鹗不容应自怪栋梁堪庇愿相依吴王宫女娇相袭合整双毛预奋飞
　　蝉
　　寒鸣宁与众虫同翼鬓緌冠岂道穷殻蜕已从今日化声愁何似去年中朝催篱菊花开露暮促庭槐叶坠风从此最能惊赋客计居何处转飞蓬
　　露
　　鹤鸣先警雁来天洗竹沾花处处鲜散彩几当蝉饮际凝光宜对蚌胎前朝垂苑草烟犹重夜滴宫槐月正圆怵惕与霜同降日苹蘩思荐独凄然
　　霞
　　天际何人濯锦归偏宜残照与晨晖流为洞府千年酒化作灵山几袭衣野烧焰连殊赫奕愁云隂结乍依稀劳生愿学长生术餐尽红桃上汉飞
　　蒲
　　濯秀盘根在碧流紫茵含露向晴抽编为细履随君歩织作轻防送客愁疎叶稍为投饵钓宻丛还碍采莲舟鸳鸯鸂多情甚日日双双绕傍游
　　泉
　　非凿非疏出洞门源深流崄合还分高成瀑布潄逋客清入御沟朝圣君迸滴几山穿破石迅飞层峤喷开云旧斋一带连松竹明月窓前枕上闻
　　烟
　　燎野焚林见所从惹空横木展形容能滋甘雨随车润不并行云逐客踪晴鸟回笼嘉树薄春亭娇幕好花浓有时片片风吹去海碧山青过几重
　　闲
　　不管人间是与非白云流水自相依一瓢挂树傲时代五栁种门吟落晖江上翠娥遗佩去岸边红袖采莲归客星辞得汉光武却坐东江旧藓矶
　　忙
　　双竞龙舟疾似风一星毬子两明同平吴破蜀三除里灭楚图秦百战中春近杜鹃啼不断寒催归雁去何穷兵还失路旌旗乱惊起红尘似转蓬
　　泪
　　发事牵情不自由偶然惆怅即难收已闻抱玉沾衣湿见説迷途满目流滴尽绮罗红烛暗坠残妆阁晓花羞世间何处偏留得万防分明湘水头
　　月
　　碧落谁分造化权结霜凝雪作婵娟寒蟾若不开三穴狡何从上九天莫见团圆明处逺须看弯曲鉴时偏郗诜树老尧蓂换惆怅今年似去年
　　依温飞卿华清宫二十二韵
　　地灵蒸水暖天气待宸游岳拱莲花秀峯高玉蕋秋朝元雕翠阁乞巧绣琼楼碧海供骊岭黄金络马头五王更入帐七贵迭封侯夕雨鸣鸳瓦朝阳柘裘伊皋争负鼎舜禹让垂旒坠珥闲应拾遗钗醉不收飞烟笼剑防残月照旌斿履朔求衣早临阳解佩羞宫词裁锦段御笔落银钩帝里新丰县长安旧雍州雪衣传贝叶蝉鬓挿山榴对景瞻瑶兔升天驾防虬【此言游月宫】羽书陈北骑甲擐犀牛圣诰多屯否生灵少怨尤穹旻当有辅帷幄岂无筹鳯态伤红艶鸾舆缓紫骝树名端正在人欲梦魂休谶语山傍鬼尘销陇畔丘重来芳草恨往事落花愁五十年鸿业东慿渭水流
　　尚书命题瓦砚
　　逺向端溪得皆因郢匠成凿山青霭断啄石紫花轻散墨松香起濡毫藻句清入台知价重着匣恐尘生守黑还全器临池早著名春闱携就处军幙载将行不独雄文阵兼能助笔耕莫嫌涓滴润深染古今情洗处无瑕玷添时识满盈兰亭如见用敲戞有金声
　　东风解冻省试
　　暖气飘苹末冻痕消水中扇氷初觉泮吹海旋成空入律三春照朝宗万里通岸分天影阔色照日光融波起轻揺緑鳞游乍跃红殷勤排弱羽飞翥趂和风
　　和仆射二十四丈牡丹八韵
　　帝王城里看无故亦无新忍摘多縁借移栽未有因光隂嫌太促开落一何频羞杀登墙女饶将解佩人蕊堪灵鳯啄香许白龙亲素练笼霞晓红妆帯脸春莫辞终夕醉易老少年身买取归天上宁教逐世尘
　　钓丝竹
　　籊籊拂清流堪维舴艋舟野虫悬作饵溪月曲为钩雨润揺堦长风吹绕指柔若将诸树比还使緑杨羞蚕妇非尧女渔人是子猷湖边旧栽处长映读书楼
　　尚书防仙亭咏蔷薇寅坐中聨四韵晚归缉所聨因成一篇
　　结緑根株翡翠茎勾芒中夜刺猩猩景阳妆赴严钟出楚峡神教暮雨晴踯躅岂能同日语玫瑰方可一时呈风吹嫩帯香苞展露洒啼思泪防轻阿母蕊宫期索去昭君榆塞阙赍行藂高恐碍含泥燕架穏宜栖报曙莺鬭日只忧烧宻叶映堦疑欲让双旌含烟散缬佳人惜落地遗钿少妓争丹渥不因输绣段钱圆谁把买花声海棠若要分流品秋菊春兰两恰平
　　和尚书咏泉山瀑布十二韵
　　名齐火浣溢山椒谁把惊虹挂一条天外倚来秋水刃海心飞上白龙绡民田凿断云根引僧圃穿通竹影浇喷石似烟轻漠漠溅崖如雨冷潇潇水中蚕绪纒苍壁日里虹精挂绛霄寒潄緑隂仙桂老碎流红艶野桃夭千寻练写长年在六出花开夏日消急恐划分青嶂骨久应防裂翠微腰濯缨便可讥渔父洗耳还宜傲帝尧林际猿猱偏得饭岸边乌鹊拟为桥赤城未到诗先寄庐阜曾游梦已遥数夜积霖声更逺郡楼欹枕听良宵
　　自咏十韵
　　只合沧洲钓与耕忽依萤烛愧功成未游宦路叨卑宦才到名场得大名梁苑二年陪众客温陵十载佐双旌钱财尽是侯王惠骨肉偕承里巷荣拙赋偏闻镌印卖恶诗亲见画图呈多栽桃李期春色阔凿池塘许月明寒益衾裯饶美寝出乘车马免徒行粗支菽粟防饥歉薄有杯盘偹送迎僧俗共怜栖隠乐妻孥同爱水云清如今便死还甘分莫更嫌他白髪生
　　镜中览懐
　　晨起梳头忽自悲镜中亲见数茎丝从今休説龙泉剑世上恩讐报已迟
　　楚国史
　　六国商于恨最多良弓休绾剑休磨君王不剪如簧舌再得张仪欲奈何
　　张仪
　　荆楚南来又北归分明舌在不应违懐王本是无心者笼得苍蝇却放飞
　　蔷薇
　　朝露洗时如濯锦晩风飘处似遗钿重门剩着黄金鏁莫被飞琼摘上天
　　大夫松
　　五树旌封许岁寒挽柯攀叶也无端争如涧底凌霜节不受秦王号此官
　　杏园
　　杏苑箫声好醉乡春风嘉燕更无双慿谁为谑穆天子莫把瑶池并曲江
　　蕉叶
　　緑绮新裁织女机摆风揺日影离披只应青帝行春罢闲倚东墙卓翠旗
　　路傍草
　　楚甸秦原万里平谁教根向路傍生轻蹄绣毂长相蹋合是荣时不得荣
　　读汉记
　　布衣空手取中原劲卒雄师不足论楚国八千秦百万豁开胸臆一时吞
　　李夫人
　　不望金舆到锦帷人间乐极即须悲若言要识愁中貌也似君恩日日衰
　　其二
　　招得香魂爵少翁九华灯烛晓还空汉王不及吴王乐且与西施死处同
　　明妃
　　不用牵心恨画工帝家无防及边戎香魂若得升明月夜夜还应照汉宫
　　马嵬
　　二百年来事逺闻从龙谁解尽如云张均兄弟皆何在却是杨妃死报君
　　依韵赠南安方处士
　　七贵五侯生肯退利尘名网死当抛黔娄寂寞严陵卧借问何人与结交
　　其二
　　休把羸蹄踏雪霜书成何处献君王嵩山好与浮丘约三十六峰云外乡
　　其三
　　百万众僧不为僧比君知道仅谁能无家寄泊南安县六月门前也似氷
　　其四
　　两鬓当春却似秋僻居夸近野僧楼落花明月皆临水明月不流花自流
　　其五
　　晋楚忙忙起战尘龚黄门下有高人一畦云薤三株竹席上先生未是贫
　　依韵答黄校书
　　慈恩雁塔参差榜杏苑莺花次第游白日有愁犹可散青山高卧况无愁
　　伤进士谢庭皓【大顺中以词赋著名与寅不相上下也时号锦绣帷】
　　献书犹未达明君何事先游岱岳云惟有春风防寃魄与生青草盖孤坟
　　闻司空侍郎讣音
　　园绮生虽逢汉室巢由死不谒尧阶【八徴不起】夫君没后何时葬合取夷齐隠处埋
　　偶题
　　买骨须求骐骥骨爱毛宜采鳯凰毛驽骀燕雀堪何用仍向人前价例高
　　其二
　　赋就长安振大名斩蛇功与乐天争归来延寿溪头坐终日无人问一声
　　猿
　　宿有乔林饮有溪生来踪迹逺尘泥不知心更愁何事每向深山夜夜啼
　　追和贾浪仙古镜
　　谁闻黄帝桥山塜明月飞光出九泉狼藉藓痕磨不尽黒云残防污秋天
　　蝴蝶
　　不并难飞茧里蛾有花芳处定经过天风相送轻飘去却笑蜘蛛漫织罗
　　其二
　　冉冉双双拂画栏佳人偷眼再三看莫欺翼短飞长近试就花间扑已难
　　其三
　　栩栩无因系得他野园荒径一何多不闻丝竹谁教舞应仗流莺为唱歌
　　新刺袜
　　素手春溪罢浣纱巧裁明月半弯斜齐宫合赠东昏宠好歩黄金菡萏花
　　寄华山司空侍郎
　　仙掌林中第一人鹤书时或问眠云莫言踈野全无事明月清风肯放君
　　初夏戏作
　　长养薫风拂晓吹渐开荷芰落蔷薇青虫也学庄周梦化作南园蛱蝶飞
　　尚书荣拜恩命寅疾中辄课恶诗二首以申攀讃
　　明公家凿鳯凰池弱冠封侯四海推富贵有期天授早闗河多难勅来迟昴星人杰当王佐黄石仙翁识帝师昨日诏书犹漏缺未言商也最能诗
　　东郊迎入紫泥封此日天仙下九重三五月明临阚泽百千人众看王恭旗傍緑树遥分影马蹋浮云不见踪借问乘轺何处客相庭雄幕巻芙蓉
　　府主仆射王搏生日
　　熊罴先兆庆垂休天地氤氲瑞气浮李树影笼周柱史昴星光照汉鄼侯数钟龟鹤千年算律正乾坤八月秋勲业定应归鼎鼐生灵岂独化东瓯
　　献内翰杨侍郎
　　窓开青琐见瑶台冷拂星辰逼上台丹鳯诏成中使取白龙香近圣君来欲言温署三缄口闲赋宫词八斗才莫拟吟云避荣贵庙堂玉铉待盐梅


　　徐正字诗赋巻二
