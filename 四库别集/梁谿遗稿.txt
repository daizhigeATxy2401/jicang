　　钦定四库全书　　　　　集部四
　　梁谿遗稿　　　　　　　别集类三【宋】
　　提要
　　【臣】等谨案梁谿遗稿二巻宋尤袤撰袤有遂初堂书目已着録宋史袤本传载所着有遂初小藁六十巻内外制三十巻陈振孙书録解题载梁谿集五十巻今并久佚
　　国朝康熈中翰林院侍讲长洲尤侗自以为袤之后人因裒辑遗诗编为此本葢百分仅存其一矣厉鹗作宋诗纪事即据此本为主而别摭三朝北盟防编所载淮民一首茅山志所载庚子嵗除前一日逰茅山一首荆溪外纪所载逰张公洞一首扬州府志所载重登斗野亭一首郁氏书画题跋记所载题米元晖潇湘图二首后村诗话所载逸句四聫而去年江南荒两联即淮民謡中之语前后复出良由琐碎捃拾故失于检核知其防亡已甚不可复収拾也方回尝作袤诗跋称中兴以来言诗必曰尤杨范陆诚斋时出奇峭放翁善为悲壮公与石湖冠冕佩玉度骚婉雅则袤在当时本与杨万里陆游范成大并驾齐驱今三家之集皆有完本而袤集独湮没不存葢文章传不传亦有幸不幸焉然即今所存诸诗观之残章断简尚足与三家抗行以少见珍弥增宝惜又乌可以残賸弃欤乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀




　　梁谿遗稿序
　　宋南渡后以诗齐名者四家杨廷秀所称尤萧范陆是已千岩诗学于曾几吉甫授之姜夔尧章当时刘潜又许为诚斋敌手而方万里谓其诗苦硬顿挫而极其工使不早死虽诚斋犹出其下盖为诗家矜许若是顾其诗曾刋于永州歳久散失而尤公梁谿集五十巻公之孙藻锓木新安焚于兵火故范陆诗盛行而尤公之作流传者寡萧特仅见其数首而已后之论者遂易之曰尤杨范陆于是萧愈湮晦至有不能举其姓氏者翰林检讨西堂先生自梁谿徙吴实文简裔孙虑公之诗文罕传于世乃抄撮其仅存者为二巻镂板行之属其同年友秀水朱彝尊为之序予因摭其大畧书之简端萧西江人讳徳藻字东夫别字千岩潜夫称其咏梅絶句有云湘妃危立冻蛟背海月冷挂珊瑚枝又云百千年藓着枯树一两防花供老枝造句奇崛洵足与文简公梁谿西畔小桥东之作竝传者也
　　钦定四库全书
　　梁谿遗稿巻一
　　宋　尤袤　撰
　　君子堂
　　堂堂文简公一世夔与臯君子哉若人此言圣所褒遗爱在斯民谁能荐牲牢独有坐啸地清风仰弥髙【陈耆卿赤城志云太平兴国三年毕文简公士安来守郡真宗有君子人之称堂以是名】
　　节爱堂
　　谁怜穷山民糠籺不自赡纷纷死沟壑徃徃困征敛夫惟节与爱是谓仁且俭掲兹圣人言聊用自鍼砭【陈耆卿云节爱堂在君子堂右旧曰燕豫淳熙四年尤守更今名】
　　凝思堂
　　失脚坠尘网牒诉扰我懐公庭了官事时来坐幽斋天风肃泠泠山鸟鸣喈喈我思在何许独对苍然崖【阵耆卿云凝思堂淳熙四年尤守建】
　　乐山堂
　　草堂有遗基榛莽歳月久我来始经葺挹翠开户牖羣山供笑傲万象皆奔走所以名学山欲企仁者夀【陈耆卿云乐山堂淳熙三年尤守建】
　　匿峰亭
　　小亭在山背不见山巍巍但见四面风辐凑朝宗之深藏固甚智自牧甘处卑一谦受四益是以能不危【陈耆卿云匿峯亭淳熙四年尤守建取孙绰赋匿峯千岭之句】
　　驻日亭
　　攀梯上甓级小憩得危亭一览尽寥廓四山耸寒青浩若凌太虚翩如逐遐征昏花拭病目望处增双明
　　右六首见陈耆卿赤城志
　　己亥元日
　　玉厯均调歳启端东风又逐斗枢还萧条门巷经过少老病腰肢拜起难白发但能欺槁项青春不解驻朱顔余龄有几仍多幸占得山林一味闲
　　次韵徳翁苦雨
　　十年江国水如淫怕见三秋雨作霖可念田家妨卒歳须烦风伯荡层隂禾头昨夜忧生耳木徳何时却守心兀坐书诗作祟寒虫呜咽伴愁吟
　　梅
　　不奈雪埋照可堪风漏香天寒无疹粟日暮有严妆桃李真肥婢松筠共老苍合教居第一独自占年芳
　　和渭叟梅花
　　不避风霜苦自甘丘壑潜未禁沾额角信好揷梳尖春意已张本寒威今解严殷勤留客意尚许隔墙觇
　　梅花
　　冷艳天然白寒香分外清稍惊春色早又唤客愁生待索巡檐笑嫌闻出塞声园林多少树见尔眼偏明
　　蜡梅
　　破腊惊春意凌寒试晚妆应嫌脂粉白故染麯尘黄缀树蜂悬室排筝雁着行圑酥与凝蜡难学是生香
　　次尹明梅花
　　江北江南天未春阳和先已到孤根斜枝冷落溪头路瘦影扶疎竹外村水部未妨时遣兴玊妃谁复与招魂天寒好伴罗浮醉明月清风许重论
　　梅花二首
　　竹外篱邉一树斜可怜芳意自萌芽也知春到先舒叶又被寒欺不放花索笑几回惊歳晚相思一夜绕天涯直须待得垂垂发踏月相携过酒家
　　冷蘂疎枝半不禁眼看芳信日骎骎雪霜不管朝天面风月能知匪石心望逺可无南北使客愁空费短长吟年年准拟花排恨不道看花恨更深
　　落梅
　　梁谿西畔小桥东落月纷纷水映空五夜客愁花片里一年春事角声中歌残玊树人何在舞破山香曲未终却忆孤山醉归路马蹄晴雪衬东风
　　入春半月未有梅花
　　枯树扶疎水满池攀翻未见玊团枝应羞无雪教谁伴未肯先春独探攴几度杖藜贪看早一年芳信未开迟留连东阁空愁絶只误何郎作好诗
　　徳翁有诗再用前韵三首
　　文章仙伯记仇池每想横斜竹外枝未放柔柯攒玉雪稍看红蔕染燕支别来望逺慿谁寄老去寻春只恐迟把酒问花花解语定应催促要新诗
　　驻马黄昏绕曲池几回踏雪问南枝不应春到花犹未定恐寒侵力不攴陇上已惊传信晚樽前只想弄妆迟临风不语空归去独立无憀自咏诗
　　尝记寻芳到习池攀条频认去年枝晓穿曲径千林去晚度危桥一木支不避春寒来得得只縁人望故迟迟无钱可办罗浮醉报荅春光只有诗
　　次韵渭叟蜡梅
　　快泻鵞黄逗小春要将香色鬬清珍蜡丸暗坼东君信栀貌宁欺我辈人声价未输何逊早诗篇早见豫章新浑金璞玉争多少要与江梅作近亲
　　雪
　　睡觉不知雪但惊户明飞花厚一尺和月照三更草木浅深白丘塍髙下平饥民莫咨怨第一念邉兵
　　甲午春前得雪三首
　　寒声昨夜响萧萧逗晓阶前亦已消残腊距春无几日一年飞雪只今朝微阳欲动梅惊萼余润才沾麦放苗天意未能违物意漫留残白占山腰
　　飞霙回旋逐风飘爽气令人意欲消荏苒流年春送腊殷勤宻雪暮连朝冬回庾岭花无数烟暖蓝田玊有苗一饱自今真有望更看南亩麦齐腰
　　冻云排阵拥山椒待伴还应不肯消皎月氷壶千顷夜冷烟茅屋几家朝梅枝堆亚难寻萼萱草侵凌不辨苗残甲败鳞随处是被谁敲折玊龙腰
　　正月二十八日夜大雪
　　一冬无雪润田畴渇井泉源冻不流昨夜忽飞三尺雪今年须兆十分秋占时父老应先喜忍冻饥民莫漫愁晴色已回春气候晚风摇緑防来牟
　　别李徳翁
　　长恨古人少斯人今古人二难俱益友两载觉情亲世态深难测心期久益真相看俱半百此别倍酸辛
　　别林景思
　　二年无徳及斯民独善从游得此君囊乏一钱穷到骨胸蟠千古气凌云论交却恨相逢晚别袂真成不忍分后夜相思眇空濶尺书应许雁知闻
　　送朱晦庵南归
　　二年摩手抚疮痍恩与庐山五老齐合侍玊皇香案侧却持华节大江西鼎新白鹿诸生学筑就长虹万丈堤待哺饥民偏恋徳老翁犹作小儿啼
　　送提举扬大监解组西归
　　征辕已动不容攀回首棠隂蔽芾间为郡不知歌舞乐忧民赢得鬓毛斑澄清未展须持节注想方深合赐环从此相思隔烟水梦魂飞不到螺山
　　送吴待制帅襄阳二首
　　方持紫橐侍西清忽领雄藩向暑行谁谓风流贵公子甘为辛苦一书生词源笔下三千牍武库胷中十万兵从此君王寛北顾山南东道得长城
　　欲将盘错试余锋故拥旗麾讫外庸南岘北津形胜地前羊后杜昔贤踪不妨倒载同民乐自有轻裘折卤冲努力功名归报国莫思山月与林钟
　　海棠
　　两株芳蘂傍池隂一笑嫣然抵万金火齐照林光灼灼彤霞射水影沉沉晓妆无力燕支重春醉方酣酒晕深定自格髙难着句不应工部总无心
　　玊簪花一名鹭鸶
　　一种幽花迥出尘孤髙耻逐艶阳辰瑶枝巧揷青鸾扇玊蘂斜欹白鹭巾难与松筠争歳晚也同葵藿趂时新西风昨夜惊庭緑满院清香恼杀人
　　拄杖
　　久矣相随若弟昆周旋险阻不须论断桥测水露半影野路擉泥留乱痕痴坐自怜今日懒颠持敢忘昔年恩得君分付吾何恨休向林间打睡门
　　刘屯田墓壮节亭
　　西涧当年卜考槃便于神武挂衣冠后生无复知前辈故老犹能説长官三尺荒坟埋玊冷百年壮节倚天寒表章赖有羣臣力谁把生刍奠酒盘
　　送赵子直帅蜀得须字二首
　　射策当年首汉儒去登云路只斯须饱闻治防夸闽郡已有先声到益都壮略定羌元自许宗英帅蜀旧来无前驱叱驭休辞逺看取东归上政涂
　　帝念西南在一隅简求才徳应时须羌彝种落夸威令秦陇闗河听指呼自古功名多少壮及今谈笑定规模玊山旧政人谁记应扫棠隂看画图
　　右三十二首见方回瀛奎律髓
　　庚子歳除前一日游茅山
　　犯寒出行迈值此歳云除刚风驾飚轮送我防清都华阳第八天仙圣之所居洞小不容人中寛如室庐横前大谿水于焉限尘区其右万石林错落空翠图茅庵着深秀细路縁崎岖幽泉见客喜颇亦类逃虚山深日易曛捷径趋元符琳宫照金碧天籁鸣笙竽侧睨白云峰前瞻赤沙湖金坛耸百丈隂洞通七涂俯视人间世扰扰真虫蛆早以冗陋质忝分赤城符岂悟夙昔縁复造神霄墟平生梦寐处恍若登华胥归来拜绿章足力尚有余珍馆十六所安能遍遨娱穷探恨不尽太息仍踌躇
　　右一首见刘大彬茅山志
　　游张公洞【并序】
　　舟次湖洑侍季父伯兄防洞灵步行五百里夹道皆乔木参天鹤巢其上若笑若咳涧水防防鸣声甚悲殆不类人间也入洞灵宫览前贤留题徘徊久之由石径里许达于洞洞深数十丈磴道险絶俯偻仅可下下寛广容数百人大石林立或下耸欲落若劔盾矛防相撑拄或甍连崛起而不断若虎豹蹲伏俯踞而拏攫中有小门持炬乃得入丹灶井田在焉由石罅而上皆竒石怪形莫名其状旁行屈曲益深逺不可到其阳有悬崖滴乳水水流涧谷乍细乍大自成宫商横涧得小阁可憩朱藤纒络崖上丹花簌簌下坠芬芳袭人毛发凛然欲少留而大风作遂归余防山川多矣兹防防可纪因成五百字贻我同志以备他日观覧焉
　　吾闻荆汉南有地仙所宅十年劳梦想今日着脚歴扁舟下湖洑水涨没沙碛结缆小桥旁杖藜从此适平冈面陂陀叠嶂堆襞积行行三两里夹道乔木植其木几合抱其髙乃千尺风生万壑响日照四山赤时摇树林杪忽见屋宇脊宫门何峥嵘古道颇脩直长廓景曀曀崩殿人寂寂寥落昔贤题摩挲壁间墨扪萝上层巅俯瞰得深窟危梯交支撑鸟道穿诘屈投身乍寛间局步仍逼窄攀援愁颠跻傲睨惊险僻悬崖朶颏颔乱石供剑防白云何时横乳溢或自滴中空正澒洞了不见天隙防行迷近逺伛偻犹擿埴巉岩岂人工隠轸入地脉穷幽或篝火俯跪仅容席仙坛尚故处丹灶俨遗迹山虫鸣咿嚘野鼠声啧唶传闻老父语以徃真莫测中有白玉堂横絶巨石塞傍连洞庭野欲去不可极潜窥目光旋纵走膝无力邅回步西径突兀出峭壁枞风髙枝樛藤蔓青隂羃芳草何芊緜丹花亦狼籍踌躇古亭上頫仰幽涧碧玎珰下流水磊磈欲落石虽云培塿髙气与嵩华敌其南有空穴澹瀩殷幽黑隂风牙吞吐冷气森喷逼蛟龙久伏藏金玉閟简册灵踪信茫昧幻怪纷惨戚将无神物守欲与世壤隔平生丘壑念蚤歳泉石癖岂不思三山所恨无六翮乐哉兹辰逰逸兴潜有激仙翁在何许緑发尚如昔髣髴笙箫声徘徊鸾鹤翼俗縁磨不尽梦境坐形役何阶筑衡茅幽时穷日夕风云西北起天地忽改色仓皇促归舟造物岂戯剧良逰易乖忤真赏难再得寄语山中人重来傥相识
　　右一首见沈敇荆溪外纪
　　题云海亭
　　亭前山色绕危栏亭下波涛直浸山波上渔舟亭上屋相看浑在画图间
　　右一首见咸淳毘陵志
　　青山寺
　　峥嵘楼阁插天开门外湖山翠作堆荡漾烟波迷泽国空蒙云气认蓬莱香销龙象辉金碧雨过麒麟剥翠苔二十九年三到此一生知有几回来
　　听莺阁
　　春催金谷晓一望百花齐不作辽西梦从渠着意啼
　　右二首见无锡新志


　　梁谿遗稿卷一
　　钦定四库全书
　　梁谿遗稿卷二
　　宋　尤袤　撰
　　大行太上皇帝庙号疏
　　臣等窃惟宗庙之制祖有功而宗有徳创业垂统功莫大焉继体守文徳莫懋焉艺祖皇帝规创大业为宋太祖太宗皇帝混一区夏为宋太宗自真宗至于钦宗圣圣相传庙制一定万世莫易仰惟大行太上皇帝济多难绍开中兴功徳兼隆上比太祖陛下孝思罔极求所以尽尊亲之意称祖立庙有何不可然在礼子为父屈示有尊也子虽圣不先父食大行太上皇帝亲为徽宗之子子为祖而父为宗则难以正尊卑昭穆之序今议者不过以光武为比太上皇帝中兴大业虽与光武同然汉自髙祖至于平帝国统中絶光武以长沙王之后起布衣之中不与哀平相为继承其称祖无嫌一也汉制毎帝即位辄立庙不列昭穆故明帝更为光武立庙号为世祖庙盖不与髙祖为一其称祖无嫌二也大行大上皇帝功徳盛大礼当尊崇然实继徽宗之正统以子继父非若光武比也本朝防稽三代之制列昭穆于太庙非若汉世可以更为庙也仰惟太行皇帝孝悌之至冠于百王将来祔庙若在父庙之下而称祖窃恐在天之灵有所不安若更为庙如东汉则于国朝之制岂容违戾质之典礼则不合验之人情则不顺夫昭穆尊卑之序所以关纲常系事体者甚大岂易轻变乞以臣等此章付集议所防稽礼经博采众论施行
　　又
　　昔曹操朱温皆号太祖本朝太祖用之不嫌者名实所在自有定论也烈宗则刘聪杨渥僭伪之主皆尝用之光宗虽若可用然字体太轻士庶名多或称之尧舜乃二帝之名唐髙祖諡神尧太祖皇帝尊号光尧犹曰比徳于尧而又过之尔今独取尧之一字以为庙号有所未安本朝开基中兴皆在商丘国号大宋则今拟庙号独取乎商之髙宗实为有证
　　献皇太子书
　　大权所在天下之所争趋甚可惧也愿殿下事无大小一取上防而后行情无厚薄一付众议而后定且利害之端常伏于思虑之所不到疑间之萌每开于隄防之所不及储副之位止于侍膳问安不交外事抚军监国自汉至今多出权宜事权不一动有触碍乞候祔庙之后便行恳辞以彰殿下之令徳
　　论贺正使不当却疏
　　祖宗以来虽丧制未有不引见使亦无不受礼物之文前朝诸臣岂不知不当受而所以不免从权者以为既已通好不当无事而使之疑也况元日朝防俱罢初无贺仪币物所以将书亦非庆礼万一使客必欲如礼而去则徒为纷纷在礼有反经而从权者正为是也臣等以为当受【时贺正使至帝以在丧服中礼物当受与否令礼官详议公与宇文价顔师鲁倪思黄元章张体上疏】
　　右四首见李心传建炎以来朝野杂纪
　　临海县重建县治记
　　乾道癸巳秋九月临海居民不戒于火滥烂扇延以及县治燔爇俱尽当官者因陋就简仅能建三椽于煨烬之中以聼狱讼吏民无所托足案牍无所栖列一遇风雨则沾渍暴露叫呼讙呶讼牒计簿散匿吏胥之家最易甲乙莫可质考县日以不理后三年予来为州有意兴之而无与任其责者淳熈丁酉秋永嘉彭君仲刚来主县事予闻彭君旧矣心固望其有为彭乃言曰夫环百里之地而为之长聚万室之众而聼其令民社所寄视古子男治必有所一邑之条教于是乎出而司存弗备亡以施政废之当举舎此孰先然役大用伙非受命于郡则令不得擅敢以为请予乃畀钱三十万使营度之是冬予罢官归逾年则彭以书来告成矣外为重门以严启闭上建层楼以敛勅书治事有厅燕居有室翼以脩廊挟以外庑吏直宾次环列有序奥者为藏爽者为狱为亭于大门之外以班诏令为阁于东庑之上以藏案牍为堂为斋为轩以备宴休游息之地下至于庖湢之所微至于什器之末杂至于丹雘甃甓之事纎悉毕具规模坚壮工用精宻总为屋八十有一楹中凿五池潴水为备复以其余力建丞簿之舎而新社稷之坛乡之荆榛瓦烁之塲今乃一髙明宏丽之观民始识有官府之严而称其所以为邑大夫之居者问其经费之所出则曰未尝巧取而竒敛也凡财之隠于吏而亡籍木之讼于官而愿献者悉取而拘之钩校畸赢积絫铢寸故费广而不阙问其工役之次第则曰未尝厉民而强使也籍境内之为工者若干官出僦佣率如其私之直居处饮食先为规画使极安便率旬有五日而迭休之其用夫止及于附邑之三乡家止一人人役三日番无过十夫而亦与之佣省督工程无苟简怠惰之患谨视给散无稽留朘削之弊民之与官为市为役者若私家然故役大而不扰盖经始于丁酉之冬而落成于已亥之秋间其所以乆则曰不敢仓卒而趋办也作于农隙而弗夺其时休其力而弗尽其用慰谕其勤而策其不勉民咸劝趋故功力而不劳夫聚财有方用民有节举事有渐顾何往而不济哉予尝谓今之士莫难于为邑弱者不足以有为而健者或以病民幸而得强弱之中则积负困之奸民挠之欲兴事造业有其志而不克成者多矣幸而不为积负之所困奸民之所挠而在上者或不察不得自展其才者亦多矣当君之始至赋乱政厐隠户移税弗可究诘乃考质剂而正疆理逋租匿役披露首服吏奸民瘼检柅济理田野欢呼讼日以简故能不困于积负不挠于奸民不仰于当路而兴旧起废不扰而集非庶防于古之所谓循吏者乎夫裒聚赢羡于单乏之余可以观俭谨用民力于偪仄之日可以观仁积累工役于迟乆之后可以观智是皆足以为吏法而不可使之无传予既嘉彭君之有成而因其请故遂着其实使后之人可以考而法之非以谕彭君也
　　节爱堂记
　　过静镇堂之左少南为方池自池而南墙壁障碍败屋倾欹公防以积醪醴问诸故老曰此昔之燕豫堂也池旧有桥横纵突兀其东为草堂今皆毁撤后人因基筑台以望月其下枕池为小阁名曰清平台卑且隘不快登覧人迹罕至亦渐頽圮余既徙台于参云亭之后榜曰匿峰以望北山平夷旧基更作堂曰乐山以望西山之秀而池光山色且蔽于阁而不得见也乃徙阁于池之南因燕豫堂之基别为堂曰节爱取节用爱人之义旁为夹廊而上与乐山堂通池之北石崖盘踞土壤所壅疏剔理胍发露呈显如枕股防如覆囷廪如鼋鼍之背负土而出西望连冈垒障间厠隠显如拥鬟髻如展旌斾如风樯阵马排闼而入其南则帢帻二峰角立明秀若伟丈夫冠劒而坐双防亭亭影插天半于是仰山俯池逺树近石环列先后若相拱揖烟消日出层楼飞阁浮虚跨空如展图画如望蓬莱之云气也夫昔人经始莫不相山川之宜度面势之便其所建立如纪纲法度井井然悉有条理一定而不可易后人见其敝而不能复也始出己意变更之易其东则西废撤其左而右病遂使昔之胜概日就湮没今余非能有所增创也大抵无改前规无废后观便觉天宇开朗嵓壑增秀林木水鸟皆有喜色而后知昔人之规模可因而不可变也爰刻诸石以识颠末尚告来者嗣有暇日始欲跨池为桥仍其旧池上有老梅惜不忍伐遂不复作
　　霞起堂记
　　双岩堂踞两崖之间独得地胜其下面墙广不寻丈拥蔽心目不快人意予首辟之墙之外粪壤所潴乃垦乃夷为旧址焉撤废亭于射圃移植其上榜曰凝思取孙兴公赋所谓凝思幽嵓者也亭之前有败屋数椽东向西上榱楝挠折隅奥卑仄乃改创为堂三楹南乡与静镇堂相直因名曰霞起由双嵓而望静镇直若引绳其外绕以回廊上连参云以为风雨游观之备爰植美竹以经纬之于是堂成而胜益竒前所未赌披豁呈露天若开而明地若广而敞景物若增益而富晨烟夕霏万化千变近峰逺岭间见层出皆可不出檐庑而尽得之噫是亦足以广心志荡尘垢而非苟以为娱也惟此邦灵山所宅昔号胜处自经大旱遂成陋邦而山川之秀不异今昔或谓予当单乏之际顾为此不急之务然取材于旧课工于卒不市一木不役一民而使隘者敞窒者通弊者新则亦何害于政哉第废材不足以支久尚能十稔若其革而鼎之以俟后之君子始役于淳熈三年正月己未成于二月壬午
　　玉霄亭柱记
　　台州南西北三面逼山独东望诸峰差逺云烟空蒙外际溟海蓬莱方丈想见其处旧有小亭在子城之上绍兴丁卯南丰曽使君谹父创建更名玉霄距今三十年摧败倾圮岌嶪欲压其下昔有茂林脩竹今皆剪伐错为居民溷圊罗列汚秽喧嚻游者叹息余乃披剃蠲疏载芟载除四为缭墙以限外涂下建石柱上跨飞阁出亭之外又有六尺凡楹栋榱桷之朽挠叠瓴级甓之缺折丹黄粉漆之陊剥皆易而新之方连周陡可倚可眺晨揖灏气夕延素月山川城郭尽在几席之下凭栏四望叠嶂环绕手挥丝桐目送飞鸿飘飘乎如乘云御风身在物表州之晏游于是为胜乃刻亭柱以纪岁月云
　　报恩光孝寺僧堂记
　　淳熈三年秋九月故参政观文钱公施其私财于台州报恩光孝禅寺复建僧堂明年九月十二日经始后十五日而公薨又明年六月二日堂成中为大屋七间髙七寻其广四十有二尺其深十寻前列脩廊后布广庑其楹髙与广皆如其堂之数而崇深杀之贯三挟廊为二井匽凡为屋之楹大小二十有四规模雄壮悉倍于旧公之孙承议郎前知处州军州事象祖题其榜曰选佛合道俗以落之又明年长老惟禋命其徒了性持书求之于锡山尤袤而记之曰天台为邦仙圣所游佛法之盛冠于东州有大丛林旧名景徳众妙庄严近在城域政和之初赐额天宁绍兴之间始易今名是为祜陵邀福之地列屋千楹有众万指乾道癸巳郁攸扇灾佛壁穹堂化为飞灰时大比丘徳光长老立志坚忍誓必再造乃泛扁舟浮海而南持鉢于泉半载乃还憔悴辛勤寸絫铢积乃建众寮乃营丈室规创后壁架虚凿空商工度材施者景从惟光之名进于帝听有诏自天命主灵隠袤时假守睹是胜因求继光后实难其人万口一词曰有权可乃屈致之权不拒我于煨烬中启大法筵逺近皈依辐辏骈阗宝壂迄成于从空堕权未尝为不起于坐有大檀施观文公钱与是比丘有大因縁私自念言安聚衲子以有伽蓝为一大事尊师所在龙象骏犇四方学徒其来如云而此僧堂独未建立起寺之废莫此为急我当布施为众万先捐三百万于指顾间公之视财如视壤土我无所施随取而予权之受施如谷遇风我无所受有来则容权谓其徒监寺了性汝敏而勤命总其政性亦受令犇走后先陶瓦成山伐木蔽川权来权藏四众嗟惜予邀惟禋嗣其法席禋之始来众曰囏哉禋来一年众志允谐巧者献伎壮者出力涓日亢徒并举百役乃立斯堂其大七楹髙广深邃寒温暑清前荣后庑两倍其数寝食有位宴息有所伟哉斯堂肇自钱公不逮其成而公已终惟公有孙衔训嗣事爰饰几榻至于涂塈斋鼔粥鱼隠隠隆隆摄齐升堂肃肃雍雍旧观复还百废具举如瞆得听若瞽而睹数有成坏时有废兴法力愿力为无不成惟三比丘与二居士往昔灵山并受佛记作此胜事刹那顷中化瓦砾塲为梵帝宫恣汝大众享此安逸云何脩行报此恩徳当念作者法力宏深勇猛精进无起退心当念施者愿力坚重量彼来处无妄受用惟上祖师穴处嵓居今汝不然夏屋渠渠惟上祖师行乞取足今汝不然饱饭果腹广席连牀窓户明虚心境洞然万法一如卧具巾单随用无乏困歇饥餐莫非妙法汝若一念证常寂光华严境界即是此堂汝若不断五欲三毒当知此堂即是地狱巾山崇崇与堂无穷我为斯文相其鼓钟
　　右五首见陈耆卿赤城志
　　雪巢记
　　吴兴林君景思寓居天台城西之萧寺破屋数椽不庇风雨榜其燕坐之室曰雪巢日哦诗于其间客有问君所以名巢之意君曰天下四时之佳景宜莫如雪而幻化变灭之速亦无甚于雪者方其凝寒立水夜气赑屭纷纷皓皓万里一色瑶台银阙亦现于俄顷间然朝阳暿晖则向之所覩荡然灭没而不留矣自吾来居天台时王公贵人比里而相望朱门甲第击钟而鼎食童顔稚齿羣聚而嬉戏今未二十年其昔之贵者则已死向之富者则已贫而往之少者悉已耄回视二十年直俄顷尔其幻化双灭之速不犹愈于雪乎知其非坚实也于其俄顷起灭之中乃复颠冥于利害交战于宠辱汩汩至于老死而不自知非惑欤今吾以是名吾巢且将视其虚以存吾心视其白以见吾性视其清以励吾节视其幻以观吾生则知少壮之不足恃富贵之不足慕贫与贱者不足以为戚非特以此自警而且以警夫世之人使凡游吾之巢者躁者可使静险者可使平而汚者可使之洁不亦休乎余闻而叹曰浩哉斯巢虽方丈之地其视广厦万间而不与易也夫乐莫乐于富贵忧莫忧于贫贱然有马千驷不如西山之饿夫纡朱怀金不如陋巷之瓢饮孰知夫匹夫之乐有贤于王公大人之忧畏也哉世之附炎之徒方思炙手权门焦头烂额而不悔求而不得则躁得而患失则戚戚与躁相乘则心火内焚日夜焦灼闻君之风亦可少媿矣君少尝从髙僧问祖师西来意又于方士得养生术其清玉洁其真行烈其穷不堪忍而其乐侃侃然余来天台始识君一见如平生欢时方困郡事卒卒无须臾闲毎从君语辄爽然自失顾视鞭朴满前牒诉盈几便欲舍去今得归休林泉之下毎一思君发于梦想则雪巢之境恍然在吾目围中矣因述君之说使书于其壁以为之记
　　雪巢小集序
　　余友林宪景思吴兴人年少时卓荦有大志贺参政子忱竒其才以孙女妻之临终复与米数百斛谢不取贺既亡挈其孥居萧寺屡濒于馁而不悔读书着文不改其乐顷尝随贺使北同行中后有鼎贵者防赴大比试来都城因游西湖上新贵人于马上觇识之使人传言请见亟遁去其操守如此独喜哦诗初不煆炼而落笔立就浑然天成无一语蹈袭如柔橹晚潮上寒灯深树中汲水延晚花推窻数新竹中夜鵞鹜喧谁家海船上唐人之精于诗者不是过一时名流皆愿交之若徐敦立苪国器莫子及毛平仲相与为莫逆其后诸公雕丧略尽君亦运蹇不偶至无屋可居无田可耕其贫益甚其节益固而其诗益工呜呼士患无才而有才者困穷类若此岂发造化之秘天殆恶此耶抑尝谓富与贵人之所可得而才者天之所甚靳景思取天之所甚靳者多则不能兼人之所可得固宜然则才者实致穷之具人何用有此而天亦何用靳此此未易以理晓也君所居室名曰雪巢尝属余记之故其诗若干篇自号雪巢小集云
　　思贤堂三赞
　　毕文简公
　　故大丞相毕文简公于太平兴国三年以选知台州淳熈丁酉袤假守是邦尝立公之祠于郡学独访遗像未获后三年袤来江东而公之六代孙希文为安仁宰乃知公自台移饶饶人尝绘像于庙遂摹得之以寄今沈使君掲示祠宇俾邦人岁岁得蒸尝云
　　濒海出日声教初暨劳来拊循寄乎共理胜求惟良得此君子贤哉若人玉音嘉喟二百余年遗风髣髴励相我家流泽未巳再拜徳容尚息贪鄙煌煌文简照映青史
　　元章简公
　　大参政章简元公于庆厯六年来守是邦有功在民后一百三十四年得其画像于裔孙康曽绘置学宫以慰邦人岁时之思云
　　玉堂之仙卒老东府煜煜文章海内咸覩方其未逢出守兹土拯民昏垫寘之安堵完城浚隍植我栋宇百六十春尚芘风雨跻彼参云人渺今古天空地迥遥接公语
　　章郇公
　　昭陵命相率用厚徳显允郇公其仪不忒持循法度恪守绳墨规彼更张无异跳掷执乆不行自触墙壁使用公言治无今昔临海旧邦杳渺音泽载咏甘棠无慙诗迹
　　右五首见林逢吉赤城集
　　刑部郎官题名记
　　合天下讼狱之成律令章程之事悉总于尚书刑部其轻重出入之际人之死生系焉责任为不轻矣唐制刑部郎分四司曰刑部曰都官曰比部曰司门本朝因之然止以为阶官不厘本务凡四方以具狱来上则献于审刑院别命朝官一员判院事至于元丰始以审刑归刑部官制行二十四司各正其职于是刑部始得专其官而任益重中兴以来遵承不改圣天子哀矜庶狱郎官必采时望非明习法令更治民者弗除所以选任之意甚厚士之当是选者可不思所以称明防哉夫法者一成而不可变者也民伪日滋法不能胜祈请托芘纷然杂陈于前居其任者苟非明有以察之仁有以守之公有以行之则奸吏并縁舞文巧诋人受其害故居官称职毎难其人而在上者尤以择贤任职为意岁月既乆除授不一前人名氏漫不可考淳熈十一年陈公倚钱公冲之之为是官也慨然兴叹谋及序次而书之石防钱公移漕畿甸乃伐石庀工祝陈公绪成之繇绍兴末得七十人属袤记其事且曰视其名而考其岁月则其人之功行善最皆可枚数使后之居于斯者有所警而不敢忽也乃述其大略且使知刑部之有题名自二公始云九月望
　　右一首见潜说友临安志
　　跋兰亭
　　唐文皇既得脩禊叙命赵模诸葛贞辈临冩当时在廷之臣竞相传摹故流传于世者皆可宝苏大令自言家有五本今不知此是第防本也梁谿尤袤
　　又
　　司业汪逵家藏禊叙至多内一轴首跋乃康伯可是转摹失真尔此本良是定武古本但定武世以断损带流右天四字为真而此独完好然精采乃与唐人钩摹本不异殆是定武以前未断损者邪乾道壬辰中秋日锡山尤袤跋
　　又
　　唐文皇初得此序命欧禇赵模冯承素韩道政诸葛祯等搨本以赐羣臣故传于世数本欧阳公集古不録定武本谓与王沂公家所刻不异自山谷嘉定武本以为肥不剩肉瘦不露骨于是士大夫争宝之其实或肥或瘦皆有佳处此本差肥而最有精神号唐古本或云在永兴年若定武自有三本独民间李氏本为胜其余用李本再刻益瘦细矣尤袤
　　又
　　兰亭旧刻此本最胜而世贵定武本特因山谷之论尔余在中秘见唐人临本皆肥以杨柽所藏薛道祖所题本验之实唐古本也而近世以此为定武则误矣余凡见前辈所跋定武本悉有依据不敢臆断其湍流带右天五字皆损后有见余所尝见者当自识之难以笔舌辨也尤袤
　　又
　　定武兰亭旧本在承平时已不易得薛师正之子绍彭刻他本易去而于旧石斵损数字以惑人后以石龛置宣和殿壁渡江以来士大夫家凡得此本悉指为定武本不但肥瘦不同而精采顿异其竹字托字宛转处与夫字人字末笔意态横生非他本所可比斵去本已不多见况未经薛氏所斵之本乎此本旧所拓尤可贵余见兰亭序多矣此特一二见尔淳熈丙午季夏望日尤袤延之题王顺伯第一本
　　又
　　唐文皇既得脩禊序命赵模韩道政诸葛祯冯承素搨赐诸王近臣虞禇欧阳各有临迹至今不知几本而独贵定武刻顺伯诸本皆佳顾以字肥而不刓者为定武则与余所见特异杨柽伯时有薛道祖亲籖题一本正肥云是唐古本平生所见前辈所跋定武本皆有依据一毕少宰家赐本一蒋丞相家米元章诸人跋本一张文潜家王岐公跋本最后见澄江吕氏舒王所跋与此本无毫髪异其刓缺处正同益信山谷所谓肥不剰肉瘦不露骨者后有识者当赏余之言淳熈四年仲春望日尤袤题顺伯第二本
　　又
　　兰亭叙肥不剰肉瘦不露骨如山谷语颇似定武本但以越纸拓故多疑之今观王仲言所闻殆防是耶尤袤观
　　又
　　此本有晁美叔宋次道跋为可宝宋所书苏公诗乃参政易简题其家所藏唐人摹本绢素上书今藏太常博士汪逵季路家余尝见之第二本与杨柽伯时所藏薛道祖亲题正同以为唐古本云尤袤题
　　右八首见桑世昌兰亭考
　　朱逢年诗集序
　　英伟豪杰之士生亦有所自来故其亡也决不泯泯与草木同腐观玉澜先生之集顾不异哉夫得则喜失则悲有所不平则怨刺此诗人之情也惟深于道者不然无入而不自得先生近之先生少有轶材自负其长不肯随俗俯仰厄穷任命有人所难堪而其节愈厉其气愈髙其诗闲睱略不见悲伤憔悴之态其视富贵利达直糠粃土苴尔春风一篇雍容广大有圣门舞雩气象惑事三篇慨然见经世之志自作挽歌词齐得丧一死生直欲友渊明于千载至所谓自我识兴废于天无怨尤非深于道者能如是乎呜呼以先生之才使其作于声诗荐之郊庙发其所蕴措诸事业何媿古人百不一售使后世所以知公者独此数十诗而已悲夫先生有兄曰韦斋白首郎潜不究大用人以为恨其诗凌厉髙古有建安七子之风韦斋之子南康使君今又以道学倡其诗源逺而流长信矣哉淳熈辛丑仲春望日
　　右一首见朱橰玉澜集
　　与吴斗南书
　　顷得吕东莱所定古易一篇朱元晦为之跋当以板行乃与左右所刋吕汲公古经无毫髪异而东莱不及微仲尝编此书岂偶然同邪
　　右一首见吴人杰周易古经
　　梁谿遗稿卷二
