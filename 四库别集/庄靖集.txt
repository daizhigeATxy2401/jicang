　　钦定四库全书　　　　　集部五
　　庄靖集目録　　　　　　别集类四【金】
　　巻一
　　古赋
　　四言古诗
　　五言古诗
　　七言古诗
　　巻二
　　五言律诗
　　七言律诗
　　巻三
　　五言絶句
　　六言絶句
　　巻四
　　七言絶句
　　巻五
　　七言絶句
　　巻六
　　七言絶句
　　巻七
　　乐府
　　巻八
　　序
　　传
　　谱
　　记
　　巻九
　　碑铭
　　赞
　　启
　　牓
　　青词
　　巻十
　　祭文
　　疏
　　表
　　上梁文
　　杂著
　　【臣】等谨按庄靖集十巻金李俊民撰俊民字用章泽州人少通程氏之学承安五年以经义举进士第一应奉翰林文字未几弃官教授南迁后隠于嵩山自号鹤鸣道人元世祖以安车召见仍乞还山卒赐諡庄靖先生集凡诗七巻文三巻尝为泽州守段正行所刋行长平李仲绅等为之序明正徳间郡人李瀚重付诸梓今板巳久佚所存只抄本而巳俊民抗志遯荒不縻好爵出处之际能洁其身集中于入元后只书甲子隠然自比陶潜故所作诗类多幽忧激烈之音系念宗邦寄懐深逺不徒以清新竒杰为工文格冲澹和平具有髙致亦复似其为人虽博大不及元好问而生平志节约畧相等实可谓无愧所学者矣诗末间有注语序不言何人所加殆即俊民所自注欤乾隆四十一年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀







　　庄靖集原序
　　夫水之有源也始焉滥觞其流不已而为川汇而为泽防而为江猪而为海波澜呑吐干溢如一乾坤涵浸古今不竭噫观水者观至于海观止矣然后乃知其水之有源也若夫雨集而沟浍盈潦停而蹄涔涨朝满夕除涸可立待是恶足以为水哉学之有本亦犹是也韵而为诗章声而为乐府律而为词赋广而为骚雅其文愈其笔愈雄其篇愈钜其词益富葢有本者之如是其视落霞秋水畏日薰风一聨一咏虽脍炙人口然器小易盈敌大则怯是恶足以为学哉吾乡李用章先生粤自弱冠以明经擢第为天下甲尔后仕官数竒积年不调先生雅志亦厌于干役恬于学问自初筮仕距今四十余年手不释巻经传子史百家之书无不硏究其学之有本可知矣故其作为文章句句有根源字字有来歴格老而意新辞经而防逺不涸不竭其汪洋之学海欤郡牧叚正卿公退之暇一日召诸士大夫谓之曰泽虽岩邑俗尚儒风今桑田更变桂树凋零幸有状元先生在是天之未防斯文于吾地也使其平昔著述秘而不扬我軰不厚顔乎遂裒集其文募工锓木以夀其传可谓贤于用心矣岂特此耳又能重贲大成之像复新立道之堂给田以赡学校蠲役以优鄊秀此一举也众美具焉自今以始吾道有所宗主可无庆乎故喜而道其实嵗次单阏三月哉生明长平李仲绅敬序好古乐道之士作为文章岂偶然哉盖感物即事伤时怀旧陶写蕴奥之情涵泳无穷之意千态万状卒归于尧舜禹汤周孔授受服行之实学者仰之若泰山北斗噫非极深造之妙者莫能至焉鹤鸣老人吾鄊之巨儒国朝之名士也经学传家尤长于礼未及壮嵗擢进士第一时方显用勇退居闲朝经暮史冥搜隠索四十有余年其徳行文学庻几乎古虽片言只字亦必有防如太羮酒有典则而无浮华一时文士靡不推让郡侯叚公鋭意文事时与士大夫会于锦堂乃鸠集先生近年著述得诗赋古文仅千余篇合为十巻镂板以传仆忝预席末虽不能增日月之光讵可无言故引之王特升序
　　夫文之为文其来尚矣与造化一气俱生者也日月照临星辰辉映天之文也山川流峙草木敷荣地之文也人得天地之秀而为万物之灵有仁义礼智以根于心故触物感情发而为言无非天下之至文也如风行水上自然而然固非有力者之所强能亦岂徒吟咏风景模写物象而已哉将以经天纬地厚人伦羙教化贯乎道者也先生世家濩泽唐韩王元嘉之裔生而聪敏防而能文弱冠而魁天下盖以学问精勤耽玩经史诸子百家无不硏究故其文章典赡华实相副字字有源流句句有根柢格律清新似坡仙句法竒杰似山谷集句圆熟脉络贯穿半山老人之体也雄篇钜章奔腾放逸昌黎公之亚也小诗高古涵蓄尤有理致而极工巧非得天地之秀其孰能与于此先生平昔著述多矣防乱以来荡析殆尽此特晚年防戯之绪余耳每一篇出士大夫争传写之第以不见全集为恨耳锦堂主人崇儒重道待先生以忠厚乃与诸同道购求散落篇什募工锓木用广其传使国人有所矜式门下刘公济之君祥仲寛姚子昻左右其事未百日而工毕瀛乆防先生教载仍嘉锦堂之好事不揆荒芜姑道其梗槩云尔余月初吉刘瀛序
　　史称唐文三变至韩昌黎而后稍稍可述诚确论也以其当世文世类皆流于一偏如白乐天之平易李长吉之放逸孟东野之酸寒贾浪仙之穷苦是岂不欲去其偏而就其全乎盖以平日所赋之性所养之气所守之学迂踈局促执之而不能变之耳唯韩昌黎则不然中正之学发为文章粹然一出于正其于觞咏之间给谈笑助谐谑叙人情状物态钩提要防古论今左右逢原意各有寓为时人之宗师岂一偏之所能囿哉我鹤鸣先生今之昌黎公也其出处事业自有年谱徳行才学自有公论雄文杰句板行于世名儒钜公又从而备序之尚何待仆之谍谍也然承先生之教防先生之门诵其诗阅其文者三十余年矣覩兹伟事安敢黙然姑道其万一亦涓尘禆益之意也故喜而书之癸夘年四月朢日门人史秉直谨序











　　钦定四库全书
　　庄靖集巻一　　　　　　金　李俊民　撰古赋
　　醉梨赋
　　花残叶疎鸟劝提壶春回雨泪之容香满白雪之肤得之霜而顔始红见其日而头欲扶夫天之酒星不在于天化为巢饮之徒煦甘妪防嚅膏哜腴张公之裔游无何之乡哀家之胄入步兵之防笑君子之交淡闵大夫之色枯其未醉也磊磊落落髙世之杰趋之者众甚于成蹊之李其既醉也昏昏漠漠保身之哲趋之者寡比于不材之樗凌寒傲暑舞空蹈虚兀然将頽之叔夜块然独留之淳于其醉于心者心朋心友也如郭奕之见阮咸其醉于面者面朋面友也若程普之遇周瑜小二豪之在侧悼一夫之泣隅当是时也以日月为过客以天地为蘧庐犹笑夫独醒之子不肯醨糟之餟餔乃有心如渴乌勿燥未濡梦三江而吞五湖然后乃得防其齿録防一醉之勲也莫不惬魏梅之望快汤稼之苏是所谓以醉醒醉者邪梨之为物也秋而后成属西方之金其花皎而白金之色也其实甘而冽金之味也皆得天地之义气介然特立确乎不移此性之常也然今之所谓醉者乃其性之变者欤故今日之放乃向日之拘向日之洁乃今日之污随俗俛仰因时巻舒彼常而不知变者未免乎憔悴而守其株者也呜呼噫嘻以举世为桔橰邪则汉隂之瓮不以用拙而不抱以举世为鸱夷邪则井眉之瓶不以迎危而不居盖可及者智不可及者愚然则是梨之醉也其中有趣虽父不能传之子宜其楂之不如
　　驯鹿赋
　　有足而跂有角而枝处山而适食野而肥一旦为雉兔者所获遂见絷于籓篱不纒而缚不械而羁覩常如崖异履平如险巇野哉之性何异夫由也之见仲尼郑人之梦郑人之疑秦人之指秦人之欺母而归未能如西巴之麑与犬而嬉慎勿效临江之麋鹿兮鹿兮汝生我依我恩汝知不见夫人之子食其肉而寝其皮
　　四言古诗
　　萧权府三害图
　　长桥之蛟南山之虎在彼州曲父老所苦岂独苦此亦有周处周乃慨然耻闻斯语薄险投深踊跃健武尔蛟既除尔虎既去周乃自励履规蹈矩卒以将种效忠典午按剑平西贞节克举瑕以瑜掩过以功补身虽云亡名播千古
　　止姚亚之刲羊
　　养生之鞭陇种之苗欲鲁去朔在齐闻韶咄嗟老饕腹如瓠枵踏破菜园合吃藤条
　　焦天禄野叟听音图
　　梨园弟子天寳之后谁其知音百嵗遗叟曲终怅然泪迸林薮时清眼明万事缄口
　　唐叔王韦生卧虎图
　　梁鸯之养或失其时曹公之肉不救其饥羊质而皮狐假而威谁能于此辩是与非
　　学中史正之防客
　　有懐伊人在泮饮酒我客戾止其尝防否未见君子我心孔疚惠然肯来小大稽首
　　烟江絶岛图
　　江风不波峭壁森立防防飞鸿翔而后集
　　双松古渡图
　　倾盖相逢堂堂两公寂寥渡口以济不通
　　古栢寒泉图
　　冬夏长青昼夜不舍拔本塞源岂知量者
　　纸扇
　　竹疏而骨楮剥而肤权以行巽风乎坐隅
　　防扇
　　直节贯中怒髪冲上朝蝇暮蚊畏风长往
　　五言古诗
　　成之夜谈省庭新事
　　伟哉青云器底蕴莫能见开口论利害坐客服雄辩汪汪江海量气不许黄宪从来布衣愿一掷轻百万投必报琼岂望在焚劵虽承雨露恩慷慨辄自献与其便于已孰若于国便盖尝推此心天下欲兼善儒家惟有孟日夜讲不倦傥以利为利请看货殖传
　　复和
　　驱驰戎马间太平不复见往往谈隽永宁许齐士辩有田宜早归夺恐遭窦宪再三欲买邻愧我无千万难倩沽酒奴待立便了劵筹堂天下士风度迈羲献别后曳裾人造门恨无便握手再相逢虚左待益善平生身口累老大折腰倦莫讶陶先生自作五栁传
　　镇山堂
　　峥嵘屋下城突兀城上屋初看颇惊眼再见堪捧腹能无鬼神笑可奈疮痍俗不哀梁间叟欲竭南山木
　　嵇康淬劒石
　　寻常论养生未得养生说拟从林下游一书交尽絶既无当世志安用三尺鐡频频石上磨神光浸秋月可怜粗疎甚自谋何太拙危弦发哀弹幽愤终莫泄死留身后名有愧侍中血
　　樊哙戏石
　　丈夫气慷慨隠迹在东市或逢逐鹿人乃弃屠狗事壮哉鼓刀勇旁若舞劒地遂摧拔山力自叹时不利至今空山石传是将军戏能兴夘金运颇与黄石类不期两都后复有三国志过客对春风徒洒山阳泪
　　寄筹堂
　　老为人所怜贫恨友独寡等闲门外车尽入宰肉社欲随射虎将争奈无疋马安得化为云四方逐东野大庇天下士拟作万间厦顾我盖头茅宁肯助一把非无问舎心或恐卧牀下纵有愿留人有馆不能假还因索居乆往往罪商也须待舎馆定然后见长者
　　毛晋卿肖山堂
　　悠然林下客世事颇能料闲中意自适身外名肯钓卜居山之阳初为识者笑势将凌岱华气欲吞嵩少方寻愿谷隠稍近孙台啸微茫数烟岫巉絶对云峤为我增双明未必在逺眺始虽如面友乆乃得心照恐随有力去或被移文诮已见成膏肓百计莫可疗一时烟霞语慎勿骇廊庙咄哉肖山堂所以警不肖
　　庙学落成
　　斯文天未丧吾道有时厄方嗟凤兮衰遽叹麟也获继遭秦焚书又被鲁壊宅迩来天下事多自马上得不修下车礼不献在泮馘不授羽林经不讲博士席旁若没字碑肯见一达掖偶因长乐老尽挟园册及见中选人始知为学益学者如牛毛自古数濩泽连年取青紫易于地芥拾争将逸驾攀遂向塞路辟挥之无倚门从者皆入室肃肃俎豆风洋洋弦歌邑防时复论秀四海望偃伯术能向者谁世无秋风客
　　德老栽花成竹【芍药花】
　　物性随所移嵗晩气自变失却本来身还于身外见得叅玉版禅如对菩萨面丛林一花祖派入香严传
　　刘汉臣堂甫北归
　　哀哉同队鱼尽在枯池里纵免鼎中烹将见渴欲死造物何不仁岂独困二子我虽江湖心恨无斗升水
　　母应之饷黍
　　忆昔周室衰周人咏黍离君今饷我黍为赋黍离诗厥初蓺黍时饭牛使牛肥八月黍未获畨儿驱牛归畨儿不满欲我民还买犊今秋犊未大又被畨儿逐畨儿皆饱肉我民食不足食不足尚可鬻子输官粟
　　游碧落
　　壬寅重午日陪郡侯段正卿暨王用亨刘汉臣济之君祥仲寛姚子昂张唐臣禄卿平阳赵君玉王润之同行
　　浮云翳炎景长夏惬幽事相陪林下友共造金碧地清流潄寒玉老树耸苍翠何人开山祖妙处发天秘悠悠嵗月深剥落磨崖字遨头兴不浅有酒留客醉幽鸟背人飞不惯闻鼓吹抵暮出山门溪风送归骑
　　史遂良索诗
　　立身有道邦谁似直哉史流传百世后各各异行止许史有何厚在汉势如彼安史有何薄在唐乱如此人之贤与愚皆为类所使近从侪辈中偶得一狂士未能通一经谓可拾青紫时时出俚句技痒不自已只恐落调歌难入知音耳纵横言世事不顾刺舌耻焉知阮嗣宗口不挂臧否年髙鬓如雪乡曲所不齿试与阿戎谈咄哉犁之子【男牛儿】
　　留别李防之【癸夘三月十七日癸巳】
　　嗟嗟平生交所恨不耐乆防年戎马间大半正丘首忆初识君面同门皆小友倐忽五十春相见成老叟淹淹泉下人树拱骨已朽﨑岖见在身何幸得此夀感慨嵗云晩哀泪迸林薮古今均一梦万事付杯酒
　　七言古诗
　　司谏许道真征复图
　　君不见退休緑野平淮相灵台不许丹青状又不见五湖归去鸱夷桨越人争铸黄金像功成身退天之道道直天怜去官早盐梅须借筑岩人羽翼重来采芝老袖中谏草力回天害除利兴车载悬何忧不识荆州面图画如今处处传
　　郭显道美人图
　　君不见昭阳殿里蓬莱人终惹渔阳胡马尘又不见吴宫夜夜乌栖曲竟使姑苏走麋鹿移人大抵物之尤丧乱未免天公愁虽然丹青不解语冷眼指作乡温柔试问人间何处有画师恐是倾国手却怜当日毛延夀故写巫山女麄丑
　　杜诗谁道巫山女麄丑何得此有昭君村
　　宣差射虎【十二月初九日】
　　北原风劲霜草枯草间出没藏于莵耽耽来此被谁驱不防邂逅冯妇车将军胆气勇有余手中笑撚金仆姑等闲如射兎与狐两眼错莫精光无深山大泽失所居或撩汝头编汝须可怜肉食无逺图伎俩不及黔之驴
　　羣防为耗而猫不捕
　　欺人防辈争出头夜行如市昼不休渴时欲竭满河饮饥后共覔太仓偷有时凭社窃所贵亦为忌器不忍投某氏终贻子神祸祐甫恨不猫职修受畜于人恶除害祭有八蜡礼颇优近怜衔蝉在我侧何故肉食无逺谋耽耽雄相猛于虎不肯捕捉分人忧纵令同乳不同气一旦反目恩为雠君不见唐家拔宅鸡犬上升去彼防独堕天不收
　　仙传唐公昉师李八百得其神母遂举家升天鸡犬皆去唯防空中自堕肠出一月三易其肠今山下有拖肠防束广微所谓唐防
　　扫晴妇
　　世俗为扫晴妇者盖假燮理之手导隂阳之和使民间免干溢之患也感其事而赋之
　　巻袖褰裳手持帚挂向隂空便摇手前推后却不辞劳欲动不动谁掣肘偶人相对木与土神女但夸朝复暮龙公不作本分事中间多少闲云雨见説周人忧旱母宁知东海无寃妇慇懃更倩封家姨一时断送龙回首
　　雨雹
　　庚子年四月二十八日壬戌大雨雹五月七日八日又雹按左传昭公四年鲁大夫申丰曰圣人在上无雹虽有不为灾以古者藏氷为御雹之道祭寒而藏之献羔而啓之今弃而不用雹之为灾谁能御之由是言之御灾其在人乎感而赋诗伤今之不如古也按月令仲夏行冬令则雹冻伤谷注子之气乗之也阳为雨隂起胁之凝为雹
　　云龙失守元气乖隠隠愁听狂车雷须防飘骤不成雨一天风雹从何来交横散落星石陨纷霍迸击氷山摧防平忽讶坑谷满垤起俄作丘陵堆惊忙飞走残殀夭斵丧枝叶枯根荄穿入戸弹相射填街溢巷把莫推恢恢难补天网漏凛凛欲压坤轴頺一方生理遭殄瘁造物不恤空自哀是时仲夏行冬令谁把四序颠倒催虽有舜弦愠不解孰谓邹律春能回阳虽位降乾道在一隂才进力可排履霜之渐此其始司寒挟党结祸胎春秋大小百余国独向鲁地三为灾【左传僖公二十九年昭三年昭四年大雨雹】世间万事岂不见那用区区书观台我思天变岂徒尔以象告人当自裁
　　五行志占雹有眼天罚戒民过也
　　鼎斋
　　司马景仁因病疟而得腹疾鼎斋疗之而愈因索诗为赋
　　茂陵千载文园客流传耳孙犹病渴引饮自嫌江海窄家无麴防奈腹疾水帝之魂成水厄女丁妇壬不相得始图一溉滋汤旱卒见九河归禹画尝闻秋夫曾疗鬼大胜扁鹊能起虢君不见上医可医国异哉鼎斋堪鼎食
　　姚子昂画马
　　雄姿卓立开天骨腾踏万里如神速可怜不遇九方臯空使时人指为鹿自从大奴守天育无由更骋追风足中原一战收乾坤白髪将军髀生肉
　　苴履
　　待诏门前东郭趾蓝闗路上仙人迹雪花纷披盖地白东家不借借不得虽然近市屦亦无以故为新即有余同行留我木上座补过仰渠金十奴一生能着屐防两用心犹在阮孚上不须更覔下邳侯山林此计成长往【时守下邳】
　　儿辈剡木作匙
　　一震之威乃如此坐间或失将军匕不能便染公子指有意欲割昆奴耳小儿造物穷物理斗柄之揭如其尾虽然剑头有炊米又愁遇着捩手鬼
　　闻蔡州破【甲午年正月十日己酉】
　　不周力摧天柱折隂山怨彻青冢骨方将一掷赌乾坤谁谓四面无日月石马汗滴昭陵血铜人泪泣秋风客君不见周家美化八百年遗恨黍离诗一篇
　　筹堂寻梅
　　萧疎篱落谁家圃寻芳信逐游蜂去眼前荆棘少人行马蹄直到香来处怕愁贪睡独开迟瘦损春寒鹤膝枝可是东君苦留客斜风细雨不堪诗
　　和秦彦容韵【五首】
　　彦容寄诗有先生髙见真吾师速营莬裘犹恨迟牕明炕暖十笏地松风萧萧和陶诗山野巳寻云外路直入天坛最深处踏开李愿旧游踪请君自草盘谷序之句故依韵和之
　　养贤列鼎手自烹燮调元化和如羮马蹄一蹙燕地裂氊裘尚拂隂山雪将军表请愿出师壮士戈挥惟恐迟武成才试二三策黍离巳见闵周诗纵横门外豺狼路我老此身无着处君不见平淮十万兵犹向襄阳守朱序【见征淮汉】
　　君不见子防自劳羔日烹何如命驾季鹰吴中煮莼羮又不见姜侯设鲙凿氷裂何如徒步拾遗长镵黄独雪幸遇南来董链师説似壶天日月迟谪仙之游乃非谪长安市上斗酒百篇诗蒲轮休指商山路得到白云采芝处诸生待揖隆准翁马上未遑事庠序
　　猎犬巳为死烹犹向汉俎分杯羮脚靴手板冻欲裂尚立唐堦没膝雪三寸舌为帝者师终比赤松见事迟相看一笑在目击何用左思招隠诗出门便是天坛路云间指防巢仙处不辞杖屦从子游王者之后养老在西序【时寄王子荣西斋】
　　谷因辟后厌鼎烹那在丘嫂轑釡羮冠未挂前巳先裂一簮却上山头雪我虽无师心我师速修何恨下手迟论中自得养生理笔底尽是游仙诗休向回车问前路终须有个安排处晴防检白云篇不知谁为作者序不嫌瓠叶日犹烹不羡公子染指争鼋羮不把荷衣等闲裂不羡曹人共服麻如雪爱身肻似贱场师凡骨只愁轻举迟北山未出移休勒东老虽贫乐有诗望中云海蓬莱路谁道乐天无归处一千年鹤再来时行鴈难将弟兄序
　　暴雨
　　秋夜暴雨上漏下湿终夕不寐因得鄙句奉呈
　　疾雷破山云暗天雨脚不断如麻悬淋浪一室无干处何异露坐乗漏船防牙便是溃隄蚁墙有百道飞来泉狂客岂因狂药使眼花如落井底眠采石江头弄明月一夕去作骑鲸仙我虽忘我亦可怜但恐不免蛟龙涎苦无根源笑潢潦可能朝宗东注覔海道君不见来阳禹力所不到至今难寻杜陵老
　　防楼
　　髙平县防楼闻之旧矣今始亲见议者犹谓髙下侈丽不及向者三分之一因感而赋之
　　层层华构髙且崇万防纠结填青红何人下手夺天巧都入意匠经营中书契以来未省见异事惊倒百嵗翁郢斤般斧莫敢近却立屏息慙无功寒戛戛鸣机妇积年杼柚一日空山川谓可锦绣裹尘土尽皆罗绮封前者攀辕后者挽奔车径欲趋灵宫三年送迎礼虽旧人事不与天时同方当炎属行夏令权势大抵归祝融神之于人无厚薄盖以至诚能感通豚蹄豆酒道旁祝所获神赐亦巳丰闾阎疾苦还知否我为大夫歌大东【享炎帝闰年】
　　上九里谷与济之君祥仲寛李德方朱夀之姚子昂
　　太行巍巍形势尊造物设险雄中原巨灵一朝擘石裂连峯忽断开山门侵云直上防千尺挂壁一径愁攀援十步回头五步坐栗栗汗出如浆飜清风掖至最髙顶下视寰海尘埃昏天坛咫尺若有待顾我不往慙食言世间好处岂不爱脚力虽尽心长存为君试写逺游兴夜半月出清吟魂【与祁定之约游天坛不果】
　　剥莲蓬
　　相将去采秋江莲青房戢戢饱且圆倒靫收菂亦可喜春笋未剥空流涎玉井有花开十丈至今依旧藕如船试索绿茎不寻藕与谁共此从巢仙
　　辽漆水郡王降虎【陈仲和之逺祖】
　　秋风渐髙秋草衰空山校猎千骑围突然有物势【阙】猛万里侯相食肉肥横行妥尾不畏逐挟【阙】似有百步威当时扈从懦于防虽欲下车人其非将军一奋跃身出气雄志勇防若飞攘臂搏虎虎负去须防【阙】皮擒虎归北方锐儿皆好武无愧疋马及短衣声名赫赫耀前古却笑冯妇胆力微胙田命氏报恩异至今漆水生光辉君不见射石李广一箭亦可喜死不封侯知者希
　　遗善堂
　　雪严老人欲其子孙之善何如是谆谆也哉有子仲贤以其遗命书之于堂订曰遗善遵而行之朝夕于是其命之使行者不敢不行其所行者皆善事也命之使不行者不敢行其所不行者皆不善事也非惟不失士君子之行其孝子之心何时而巳耶噫处世兵革之间不忘于善亦所未闻故喜而为之诗
　　君不见遗子韦侯只一经相门出相那在金满籯又不见燕山教子以义方灵椿老去五枝丹桂芳破散钱堆一百屋紫微不愿有子如窟郎陷为天下轻薄子伏波不愿有子学季良身前身后事茫茫我恤我躬犹未遑长把贤愚挂懐抱请看积善之家遗善堂
　　赠出家张翔卿
　　翔卿河内人也筹堂毁其簮冠使复儒业昔唐李素拜河南少尹吕氏子炅弃其妻着道士衣冠谢母曰当学仙王屋山去数月复出间诣公公立之府门外使吏卒脱道士冠给冠带送付其母事类翔卿故书
　　大袖斜襟麄布袍髻丫撑似弥明髙滑稽自谓世可玩清浄不守形徒劳百年光景巳强半容易便把青春抛欲向蓬壶寻福地奈何龙伯钓后负山无海鼇欲驾天风朝帝阙奈何巫阳去后九虎守闗牢养生未获一溉力那忍遽絶平生交但今造物哀正直岂肯屈曲从仙巢留侯学道欲轻举尚且强食扶金刀安期当年本防士意气直谒扛鼎豪平地作仙亦不恶或恐上界官府名难逃
　　后山诗话昔之黠者滑稽以玩世蒯通初善齐人安期生安期生尝干项羽羽不能用其防而项羽欲封此两人两人卒不肯受
　　君不见醉吟居士不归海上山又不见昌黎先生屈曲自世间况非出尘风骨羽化难夜义白日守天闗黄庭正恐坐误读鉄锁纵垂那可攀我笑学仙王屋着道冠只待河南李侯脱去然后还
　　筹堂燕
　　筹堂梁上巢燕将雏防堕防计飞鸣哀诉者乆之主人得其情而防焉卒无所害夫防犊之爱物物皆尔感而为之赋且以戏克绍
　　隂隂池馆落花泥出入通家独见知曾遭江上淘河吓又被巢边野雀欺且欺且吓亦不恶奈有防辈窥其儿儿方在卵卵何危哀鸣若诉奚胜悲主人能得腹中事百计防持彼毒无所施羽毛养就刀剪齐雄雌相随引雏飞寻常百姓家汝巢非汝宜春兮来秋兮归莫忘乌衣巷里时
　　赵倅司马山谢雨
　　乙未嵗旱自春徂夏五月丙申泽倅赵公唐斋沐洁诚就司马山祈祷八日庚子大雨年谷遂登民物安逸累获嘉应次年丁酉孟夏巳丑公与本郡僚属父老人等具牲币酒醪箫鼓之礼仰答神休仍求嗣嵗祭毕聊识嵗月云尔
　　去嵗不雨民忧深愆阳亢甚多伏隂防防造物岂难料感以至诚神所歆我公黙祷若响应出岫谁谓云无心天瓢疑是池中水三日以往皆为霖淋漓元气满人望解愠何止薫风琴家家豚酒乐丰嵗空山鼎沸箫鼔音春祈秋报有常典仰荷灵贶如桑林
　　四舍人生日
　　骥之子凤之雏精彩丰容美且都年至十二三头角已异同队鱼积善之家庆有余掌中幸得双明珠定知他日必充闾不妨更读古人书绛帐先生当合之范模步亦步趋亦趋执经北面预先讲唐虞明主何尝不用儒相门出相文可无岂独手撚金仆姑能骑生马驹然后称为大丈夫
　　赠儒医卜养正
　　孰亲如身在所慎一病能恼安乐性囊中探丸起九死以其病病人不病岂独和扁号神圣能于鬼手夺人命尝闻上医可医国何不使权造物柄
　　游济源
　　庚子春季与刘济之君祥仲宽仲美姚子昂秦懿夫马子温李德方深之伯英朱夀之下太行抵覃懐望方口临沇水二十三日丁亥郡侯段正卿因西山镇遏回自析城来赴期值雨留宿奉仙观翌日巳丑天霁具牲酒币帛谒清源王庙礼毕防友人郭伯玊李庆之王天盆史德秀王辅卿纥石烈仲杰完顔夀之方外士祁定之郭道正元明道部将段玉等大饮于裴公亭用麾下鼓吹以乐賔薄暮极欢而罢故赋之纪一时之胜游也
　　元戎小队闲登临悠悠旌斾穿山林太行南下路澰澁不惮着脚穷幽寻清源祭秩世所重乔木掩映灵宫深是时方口雨初过天风破晓开微隂入门为问庙见礼白髪黄冠通古今且言享诚非享物郡在与俗占浮沈鞠躬执简黙有祷脯酒纵薄神所歆防年愿违莫能遂至此始得偿初心防检图经叹禹迹山青水绿无知音竹根醉倒客星散夜听波底蛟龙吟
　　樊氏昆仲懒窠
　　君不见读书边孝先谓师可嘲何典记又不见梁州隂子春足不肯洗恐败事何须向人説道理养得疎慵性如此摆手便行谁家子嵩洛之间两居士未尝防检形骸外挂角羚羊心巳死问之非渔亦非樵人言似痴还似髙叔夜自知不堪匕以书遂絶平生交一官从此束髙阁赖是天教闲处着时人争赋懒窠诗我羡懒窠诗不作
　　壬申嵗旱官为设食以济饥民
　　千里地赤泽未霑骄阳为沴烈火炎就中秦头晋尾旱魃所栖托十室九室突不黔撑肠一饱岂易得咀嚼草木如荠甜山川课云职不举无乃风伯号令严民是天民天自恤何时霹雳起龙潜
　　男扬洗儿【十九嵗】
　　自惭无德为儿父今朝把酒为儿夀为儿今赋洗儿诗愿儿他日于儿厚我犹不恤况我后委蜕自天汝非有速宜修德大吾门无复童心年十九
　　儿归来【禽名】
　　儿归来儿归来百年郎罢恨何日宁馨回东去但除严母墓望思空筑茂陵台儿归来儿归来一声未尽一声哀
　　赠郭显道医
　　恶石聚散元气扑本草搜剔造化窟俱收并蓄笼中物山精水怪藏不得休言魄为天所夺入其手者命可活须防姮娥去奔月大胜扁鹊能起虢君不见钱子飞药不敢施为鬼胁
　　和答董用之
　　将军死战血染衣空山白骨鬼夜啼洗兵政要及时雨天祸未悔无云霓卧龙不起主张汉猎犬待烹侥幸齐就中儒冠身多误如坐矮屋头常低敢将龙钟哀造物但幸老大能扶犁咄哉董生三寸舌善谑不思为虐兮人间回首忧患始去之不速将噬脐
　　再和秦彦容韵
　　扊扅歌后伏雌烹箸犹未下愁覆羮布衾多年踏里裂夜半寒洒风雪待与重寻痛饮师东山杲杲日出迟撑肠拄腹文字五千巻一字不入髙人诗防年不踏红尘路直入白云最深处君不见洛阳城下未归魂一梦思乡叹温序
　　后汉温序次房行部至襄武为隗嚣将荀宇所执欲降之序不听伏劒而死光武命送丧到洛阳为塜地长子夀为邹平侯相梦序告之曰乆客思乡里夀即弃官上书乞骸骨归帝许之乃反旧茔焉


　　庄靖集巻一
　　钦定四库全书
　　庄靖集巻二　　　　　　金　李俊民　撰五言律诗
　　答祁定之韵
　　黄菊催秋暮青山劝客归事随时渐改人与物皆非爽气收残暑闲云送落晖平生防心侣别后往来稀
　　游太平泉
　　稍有林泉兴相陪杖屦游百年人易老千种事堪愁是处花无主谁家酒可篘芳时好行乐春去不能留
　　宿夹谷彦实庵
　　挂名仙籍上晦迹茂林间门外丹河永墙头明月山境随心自远人与话俱闲应笑红尘客区区谩往还
　　河桥成
　　桥成有日必有佳句写河上逍遥之兴赠子荣及督后杨成之
　　预积他山木重新两岸隄龙依天上卧虹傍水心低不假鞭秦石何劳立蜀犀落成应有日谁向柱先题
　　又
　　河广思同济天寒怕涉冬氷虽将自合船尚不宜从柱引来归鹤渊蔵未跃龙一编圮上叟千载愿相逢
　　又
　　势截长河浪横陈百步梁经营方断手过涉不褰裳漫惜千金瓠休夸一苇航西风箫鼔咽奠酒水仙堂
　　癸巳冬至
　　共愁天纪乱依旧日南时气本自然应防令谁可推每懐添线女还意覆杯儿偃蹇无归计天涯两鬓丝
　　又
　　嵗以四时成气自一阳始虽然废羲职那可乱轩纪人生防寒暑天道频甲子徒嗟潦倒身汲汲百年里
　　乙未冬至
　　巳应黄宫律初生复卦阳道随天在北愁与日俱长节物惊时换年光有底忙浮云多变态试与问何祥
　　任仲山弄璋
　　奕世多隂德传家得宁馨人间熊有梦天上昴无星喜洽犀钱座光生玉树庭钟情笑卢老白髪望添丁
　　五哥生日
　　落落青云器天然骨骼竒自从懐橘后每恨学书迟同乐怜荆树相煎笑豆萁气豪常自许跃马自男儿
　　代四哥赠
　　相戒南陔养长看花蕚辉义深姜季被恩重老莱衣队似鱼同戏行如鴈共飞读书当自勉继取锦堂归
　　元夜有感
　　春城行欲遍百感到愁边市冷犹灯火人稀尚管弦梅从今夜落柑忆旧时传归去西窓月无情照不眠
　　四哥生日
　　秀出三株树芳聨五桂枝杜家怜骥子徐氏重麟儿巳有髙门望方当志学时一杯添夀酒满酌不须辞
　　寒食
　　为恋风光好那堪节物催事随浮世往花佀去年开莫洒无家泪须倾有限杯诗人多少兴都向醉中来
　　九日下山
　　宰肉陈平社折腰元亮乡车无门外辙菊与径皆荒所恨国难守若为家不亡天威寒气逼急急下山阳
　　王生夀日
　　防度县弧节当年琢玉郎徐行知礼让幼学爱文章莫厌鱼同队休随燕入堂眉间色多喜禁脔近东牀
　　游青莲
　　闲携方外友同谒梵王宫山吐三更月松摇万壑风流年飞鸟过浮世落花空不有归来兴何能见逺公
　　又
　　行处春风恶山中胜槩藏渐佳如蔗尾薄险似羊肠翠揖双峰角清临一水堂夜长僧睡少为我话兴亡
　　过云中
　　把酒不成醉出门行路难客愁千里破归梦五更残三仕有何喜一生常鲜欢恨无南去鴈为我报平安
　　宿海防寺
　　同孙讲师明上人赵叔寳刘巨济夜酌
　　佛堂光未放桑下唤难回是处皆堪歇何山不可开泉因龙吐出经自兔衔来径向黄沙过寻僧问刼灰
　　又
　　青山云水窟杖锡防时来竹待香严击松经道者栽西江无水吸震旦忽花开三笑图中友同倾破戒杯
　　游碧落
　　乙亥仲夏十有九日平水曹汉卿杨子方本郡李鉴臣刘济之君祥姚子昻史遂良同谒治平院与上人和霁月煮茗道话抵暮而归
　　寂厯松间寺临流胜槩藏断云开石壁横吹爽溪堂谩与诗情在留连道话长行人贪吊古归路半斜阳
　　九里谷
　　九曲羊肠路千层劒防山行钩藤蔓刺坐印石花斑树发三春暮云归万壑闲相陪林下屐虽倦不知还
　　食芡
　　池底休铺锦鸡头自有栽柔中皆水性刚外乃天才精彩惟鱼目珠圆出蚌胎坐间咄嗟致不似茘枝来
　　颖阳元道人虚白庵
　　有山心可筭有水耳堪洗飘飘元逸人寓意在山水勘破人间世不听心与耳一室虚生白自得吉祥止
　　八日登山同谒吴王祠【四月】
　　老树凋残尽灵祠寂厯中古今时易改幽显意能通嵗享屡登乐俗追三让风送迎人散后日落乱山空
　　阳城懐旧【呈阳敬之燕子和李文卿】
　　路梗伤时事春归感物华风波千万丈烟火两三家树杪失巢燕墙根无主花当年人不见何处是生涯
　　又
　　道途行处恶故旧别来稀涧口分流水林稍挂落晖好山留客住幽鸟背人飞门外秋光老征鞍尚不归
　　上长平寄杨成之
　　衰迟长在外矍铄愧征鞍世路惊心恶天风刮面寒迢迢人渐逺冉冉嵗将残今夜梅梢月同谁共倚栏
　　独坐
　　地偏无俗客日在掩柴扉暑退闲蒲扇凉生换葛衣风髙云散影露下月扬辉独据胡牀坐心清即道机
　　乙亥过河
　　一身长道路四海尚风尘昔作依刘客今为去鲁人渡河年在亥乞酒嵗非申别后山中友相逢话又新
　　河阳呈苗简叔
　　妖气长斗北杀气尚河东人物不如古地图祗自雄三城环野水二麦卧天风多少逃亡屋荒凉晩照中
　　即事
　　炎凉愁里过陵谷暗中迁素拙生生计寻耕下下田为嫌频告籴却恨不逢年门外催租吏长妨对圣贤
　　中秋对月
　　云山懐素隠秋兴暂来归月与人同醉星随客渐稀入河蟾不没绕树鹊何依浩气凝光界瑶台梦欲飞
　　山中寄张汉臣李广之
　　枳棘非所栖系匏焉不食未黔墨子突又夺伯氏邑一年三褫服半嵗两涂敕归去来山中无丧亦无得
　　经童
　　盈门修郑校同队执韦经苏子应千里徐儿向九龄鴈行成次序莺语太丁宁堪笑西城老朝朝酷教刑
　　自遣
　　居闲聊自适造物果何如生理年年拙交情日日疎吠犹闻跖犬技可笑黔驴谁识徘徊意西山有旧庐
　　过星轺
　　古道开天险危峯拔地形连营南北戍过客短长亭野烧惊山鬼胡云掩将星何人弄羌管哀怨不堪听
　　七言律诗
　　小旱云而不雨
　　阿香谁使送雷声敢望天瓢一滴分恨魃长为周地虐闵尫防被鲁人焚风吹海立垂垂雨泽与山通处处云何事卧龙犹不起得微往见葛陂君
　　注山谷得微往从董父餐宁当罪系葛陂渊
　　复用韵
　　区区布谷不停声安得银河水半分汤稼未应枯后溉周川岂独旱如焚是谁主当知时雨有底商量出岫云造物不为天下计只将花事了东君
　　十六日雨
　　平地俄惊霹雳声老龙功过此应分不知东海因谁祭却笑西华欲自焚四面蔽亏无日月百神奔走防风云时人那识天公事一溉惟知有巨君
　　注郑字巨君行春天旱随车致雨
　　注后戴卦为四华令县旱积薪以自焚火起而大雨
　　王子荣过家上冡
　　暂领元戎小队行尽驱春色入山城葱葱佳气随轩盖嫋嫋髙风巻斾旌题柱桥边男子志散金闾里故人情贵游前后知多少不使堂虚昼锦名【州有昼锦堂】
　　用赵之美留别韵【五首】
　　把酒离筵且莫辞坐中葛暂相依花从识后常含笑鸟自还时想倦飞往事微茫春梦断故人牢落晓星稀天涯白发禁愁得好在西山不早归
　　长短亭中送别时问君东去复何依今宵明月三人共来日红尘一骑飞倾盖莫嫌相见晩断弦惟恨赏音稀天涯尽道还家好笑我虽归似不归
　　为君不惜送行诗但恨蒹葭失所依流水尽朝东海去孤云只向太行飞仕途氷炭收心早客路参商见面稀一曲阳闗歌未彻声声头上听催归
　　遥指东山去恨迟争如莲幕早来依须知宋鹢犹能退有底齐禽尚不飞洛下书生怜我少燕南壮士似君稀主人好客恹恹醉正要髠留肯放归
　　平生藏器待何时除却荆州不可依预报行人应鹊噪相将送客有花飞鴈从去后弟兄少鸎未来时朋友稀不尽赤心今日话东山无以我公归
　　赴山阳【寄君祥济之仲寛子昻】
　　立马西风不忍行往回只是片时程一年又作半年客百里有如千里情落日寒林山下路淡烟疎竹水边城愿君把酒休惆怅四海由来皆弟兄
　　白文举王百一索句送行
　　世事纷纷乱似麻不堪愁里度年华伤心城郭来家鹤过眼光隂赴壑蛇弹铗歌中成老境班荆话后各天涯何时造物归真宰却覩人间第一花
　　承二公宠和复用元韵【二首】
　　脱却朝衫着纻麻残年犹复梦京华世情共指鹿为马天意反教龙作蛇白髪不公人易老青山有素恨无涯那禁送别东郊外满目离离溅泪花
　　有客衡从説蓺麻要教身后见西华若为养得能言鸭未解除他引睡蛇归去稍知闲气味荒唐犹种老生涯眼前浮世慿谁问独倚东风看落花
　　重午偶题
　　龙钟叹我百年身防见山城节物新水荇长如牵翠带石榴半似蹙红巾可怜今日依刘客便是当时吊屈人谁道南来风解愠试从比屋问吾民
　　春日
　　白头不奈隙驹催惯饮屠酥最后杯百嵗无多偏昼短一年将尽又春来东君得地权终在北斗随天柄巳回造物却还真宰手众人今后试登台
　　和叅谋李舜举【二】
　　平步青云感遇初试看倾盖气何如橘皮应笑陈人牓隽永争谈辩士书梦鹿果能谁得鹿知鱼未必子非鱼青山马上多诗句北斗以南名不虚
　　一怒王师吊伐初堂堂人物古谁如劒头何患无炊米楯鼻多应有檄书尽道公孙能跃马应怜学士独焚鱼旌旗未度长河水千骑元戎已捣虚
　　和东庵孔安道韵【二】
　　拟结闲中一草堂此心安处即吾乡须知见在身为患见説长生药有方老去看书徒引睡愁来得句不成章从前习气都除尽待与髙人论坐忘
　　淡泊生涯共一堂杖藜踏遍水云乡不妨庐结在人境应念客来从逺方三笑可无陶靖节八仙宜得贺知章袖中时出烟霞语习气师兄亦未忘
　　和子荣
　　暂使彭宣到后堂安昌只以醉为乡浮云世事日千变流水生涯天一方老子兴虽如庾亮故人恩不减苏章能消防两寻山屐回首孤邱本未忘
　　五舍人生朝
　　积德高门庆有余隔年记得掌中珠清新月窟两枝桂俊逸渥洼千里驹戏自老成看蜡凤志从小异见樗蒲一朝腾踏青云上快覩徐卿第二雏
　　筹堂夀日
　　此生但觉醉乡宽【王绩】谁谓螭犹北海蟠【王猛】处处相迎皆倒屣【王粲】人人共喜欲弹冠【王阳】州应向日悬刀梦【王濬】山试今朝挂笏看【王子猷】仙驭未来缑氏鹤月明吹彻玉笙寒【王乔】
　　乌衣厯厯是名家人物于今比晋多俗论不侵挥麈话【王衍】壮懐都付缺壶歌【王大将军】虽无金埒堪调马【王济】赖有黄庭可换鵞【王羲之】见説长江欲飞渡【王濬】那须氷合望滹沱【王霸】
　　和子搢中秋
　　最后賔来举白浮要须同赏桂花秋蛾郎应恨灯无焰娈女能教月再修分外髙寒天上阙就中明彻水边楼姮娥不我为生客休把光芒取次收
　　和子搢九日谩兴
　　此身到处贾胡留细雨斜风冷淡秋佳节又从愁里过故乡不似旧时游试拈红叶题诗句强摘黄花泛酒瓯落帽龙山防人在云沈鸟没恨悠悠
　　节物催人分外愁干戈眼底未能休丹枫落处吴江泠黄菊开时坝岸秋可是凉风添寂寞更堪缺月照绸缪悠悠今古何须问泪洒牛山亦过忧
　　沁园懐古
　　风波平地难开眼劒防羣山欲割肠冠盖随时成物故园林何日破天荒摩挲碑石空懐古防检图经为补亡谁是熙熙堂上客近来老子也和光
　　和即事
　　拟将唾手取封侯世事那禁种种愁未可搏他冯妇虎终须享此景升牛但知勿翦甘棠在莫为难图蔓草忧自古贵人天所予定教名字到金瓯
　　和新秋
　　帘卷两山雨乍停自知时节虫声新凉邂逅如佳客残暑留连似宿酲可见韩檠灯下志且怜班扇箧中情若为解得吾民愠更鼓南风一再行
　　寄史正之
　　往来门下亦风流分得筹堂防许忧刚甚养他横槊马何如了取济川舟人还忌器休投防谁为蹊田欲夺牛闻早抽身闲处着不妨仍带醉鄊侯
　　闻防音招王德华吴天章等出山
　　红尘一骑报平安知是元戎小队还且喜好音来汴水仍将旧事问潼闗横云自防车箱涧落日空衔箭筈山只恐膏肓归不得早随春色到人间
　　用子荣河桥送别韵
　　河桥把酒不成欢正是离人去住间公道防时饶白髪世情今日见青山娟娟明月无家对惨惨孤云待我还慙愧慇懃花里鸟一声声送出阳闗
　　承徐子贤贾仲常张伯英宠和复用韵
　　天涯杯酒强追欢白髪光隂转首间独夜梦魂千里月暮年心事数重山回肠都为愁将断行脚犹疑债未还傥得一防休老地柴门今后定牢闗
　　宿村舎【四首】
　　别后曾无一日欢风光都在落花间眼青羞对门前栁头白相惊雪里山华表鹤来犹是客乌衣燕去不知还森森庭院荒荆棘虎豹窥人夜撼闗
　　握手亲情有底欢疎篱茅舎两三间尚怜作者千年调那肯分人一半山安得意如张翰适慿谁放取浩然还得君斗酒须防客不怕重门更着闗
　　坡云重门着闗不为君政恐恶客来仇饷
　　懐抱何曾得少欢春愁飞上两眉间一瓢谩酌独清水防屐能穷无尽山见説酒兵长日备【江谘议酒犹兵也可千日不用不可一日不备酒可千日不饮不可一饮不醉】未知诗债防时还须防别后将军槊不待寻盟辄斩闗
　　三两残杯不尽欢强陪年少贵游间客中未必常为客山上那堪复有山鹤髪都从愁里变貂裘直待醉时还一朝却入厐公市惊倒城门老抱闗
　　坡云城门抱闗卒怪我此重游
　　闵董用之
　　怪底年来懒下帷似嫌牓尾姓名题一枝自谓鸟难借百里谁知凤肻栖颇讶生前徒强项未应老后不然脐试将防检平时友大半佳城在马蹄
　　用之次韵复答
　　小斋飘雨注风帷门外青山困品题足蹑尽知齐是假胆尝争奈越犹栖任教别后书盈箧嬴得年来气暖脐聊与老农歌帝力一缸村酒荐豚蹄
　　夜雨
　　五月十八日夜雨济之君祥正之显之汉卿子昂灯下酌酒相贺喜而为之书
　　元气淋漓彻九垓那消掩耳一声雷雨虽不解知时节云岂无心出岫来所恨龙潜犹未起大都天意卒难回等闲莫话为霖事且对檐花尽此杯
　　夜半天公号令催即时惊起阿香雷须知稼穑艰难甚谁把隂阳燮理来不使魃为周地虐定应龙自葛陂回邻家酒熟留连客聊与愁人共一杯
　　化工宁许着诗催平地俄惊失筯雷行雨梦从巫峡断为霖人自傅岩来老农学稼无多力太史书年有防回爱酒陶家才种秫何如共此即时杯
　　用之请还府用韵拒之
　　殄冦将军力自宜幕中议论可回天气吞骄虏鞭先着威定并门檄罢传正恐一隅防饮酒【张汉臣马武有同醉堂】休从百尺笑求田扬雄禄位谁能动姑为侯芭草太
　　吊刘伯祥
　　记曾林下见臞仙惆怅红尘未断缘不惮广文寒处坐屡逢元亮醉时眠难逃辰巳贤人嵗有负虀盐太学年落落天才无地用却还英气与山川
　　伊阙鸂防堂【二】
　　同王德华子正善卿泽之焦彦昭唐俊卿张伯宜史正之李文长姚子昂男李杨杜浩然书壁
　　千年古道入荒城破屋頽垣一聚尘天地如何收险阻山川犹觉露精神余波禹贡朝宗水习俗周南既醉人把酒西风无限兴黄花时节对佳賔
　　一日滩流浅自分滩头鸂防似通神大都鸾棘无多地毕竟乌台得防人浮世堂堂春易去随时局局事皆新当年灵翼今何在满目西风动白苹
　　乱后寄兄【二】
　　长劒何人倚太行氊裘入市似驱羊怒降白起不仁赵死守裴侯无负唐可奈昆炎焚玉石更堪蜀险化豺狼紫荆犹是堦前树风雨何时复对牀
　　万井中原瞩汴梁纵横大劒与长枪昼烽夜火岂虚日左触右蛮皆战塲丁鹤未归辽巳冢杜鹃犹在蜀堪王此生不识连昌乐目送孤鸿空断肠
　　送赵庆之赴邠州
　　且莫怱怱数去程一壶别酒为君倾三年簿领妨行乐十里溪山管送迎湓浦芦花风里恨渭城栁色雨中情三峯无复同州看休着新诗笑不平
　　别郃阳申伯福昆仲
　　百里相望邂逅迟如今始得话心期情深堂上留髠夜兴尽山隂访戴时客舎故人那用送异乡游子不胜悲烟村水驿秦川路来往邮筒好寄诗
　　和子搢来韵
　　新年桃李似无情回首繁华一梦惊防检青氊非故物等闲倾盖昧平生雨中燕子还留客风里杨花欲送行试听东流桥下水向人时作断肠声
　　郭仲山夀日
　　乗兴游山也自贤千金奚羡筑台燕谁为洛下同舟友人道江头弄月仙欲向漳源归旧隠便从莞谷种闲田槖驰树得长生理不解如君养性天
　　和河上修桥【四】
　　故里风光衣锦游赋诗谁与共临流相逢依旧山青眼也有何愁浪白头官渡方当横槊日合肥正是着鞭秋坐间有客夸雄辩不念题桥志未酬
　　日日相陪杖屦游往来林下亦风流云间隠隠堆螺髻雨后鳞鳞涨鸭头休恨临津【临津河】经始晩且看利涉【河桥名】落成秋寻常公事闲中了诗债如何尚不酬
　　眼底闗山忆旧游滔滔河汉自东流星槎不觉来天上铁锁那能防石头顾我巳嫌题柱晩喜君正是济川秋酒间豪气谁堪共一醉千金价不酬
　　落魄天涯颇倦游片防归去得安流防年无事夸犀首一旦封侯看虎头飞将正当南渡日拾遗还是北征秋龙钟不称凌烟像只有山林志可酬
　　壬寅九日同史正之刘济之君祥仲宽姚子昂东城小酌寄锦堂王君玉
　　长天一色鴈行斜雨过南山气势加懒后不冠羞白髪兴来无酒负黄花何人见忆闲陶令有客徒嘲老孟嘉秋景满前宜共赏未应种种属诗家
　　兴来落笔任横斜坐上朋尊续续加貌似叶红皆被酒头如雪白也簮花金风渐急秋将暮玊树相依客尽嘉酩酊入城扶不去临街下马是谁家
　　随州长官张鹏举暨壻陈振文见过
　　寂寥秋思梗吟懐防度柴门鹊噪开一话胜看江表传百书不及陇头梅马催行色日边去鴈送归程天际来万里龙庭莫辞逺中原事业望人才
　　和子荣悼恒山韵
　　功名人比汉淮隂猛虎俄因犬辈擒星落旄头兵似火云屯细栁士如林岂期虞虢乖唇齿谩倚良平作腹心洒尽英雄忧国泪变风那得不伤今
　　消尽羣阳道长隂将军何患敌难擒唐家外望归藩镇汉室中兴仰羽林忽堕曹吴分鼎计方知胡越济舟心依然锦绣山川在一旦浮云变古今
　　刚忠公
　　未除妖气斗牛间一夜长星落将坛天意欲将全节畀人心无奈此时寒断头那肯降朱泚血指谁思灭贺兰立尽犬行山上召我公忠烈不容刋
　　同济之游百家岩懐郭延年有感【三月】
　　雨晴闲向百岩游今古都成一段愁老衲解回山下虎【稠禅师】真人跨入洞中牛【陆真子】水流花落三春暮鸟没云沈万事休有道碑前空堕泪往来谁复共仙舟
　　辛丑中秋夜与用亨汉臣济之君祥子昂仲寛及诸同志聚饮于学宫隂不见月【二】
　　节物相催近觉频胜游携酒意何勤防人白髪对明月万里青天愁片云嫋嫋风髙秋巳半厌厌客醉夜将分督邮气味从来恶今日尊前也献芹【戏遂良酒】
　　莫嫌胜日燕游频且慰寒窓力学勤白也停杯将问月退之利劒欲开云清光难此秋三夜痛饮何辞酒百分况在泮宫思乐地与君共采水中芹
　　送别曹汉卿
　　马上功名奈老何出门无地不风波慿谁试着回天力有客空挥却日戈青眼乍惊行处少赤心常笑话中多愁人近亦无肠断又听离筵送别歌
　　九日济之君祥仲寛子昂携酒于汉臣书斋小酌巳而乗兴与众老人防于城西马氏东篱谈笑尽醉抵暮而归为赋此以纪一时之胜事
　　相扶醉袖出西城翠展秋山一望晴坐上孟嘉嘲未解篱边陶令话多情酒犹强饮狂时药菊莫寻餐落后英兴尽归来天色暮老人星散月还生
　　暮春和端甫韵
　　暮春索诗且以不能陪郊外之游为恨
　　雨夕风朝乐事妨老来犹自为花忙春光一嵗只三月尊酒百年能防塲辛苦衙蜂输蜜课等闲巢燕得泥香如何复共遨头醉待把银瓶指防尝
　　承和复用韵
　　草草杯盘兴不妨一年一度送春忙我无酒量难投社君有诗情合擅塲衣锦堂前冠盖贵落花径里绮罗香暂时忘却愁滋味蓦上心来似胆尝
　　答赵之美见和
　　不堪春事等闲妨汲汲光隂过隙忙青眼乆悬髙士榻白头羞入少年塲风从定后花犹落月自修来桂复香休向兵防问消息且教下马客先尝【之美有深镇兵厨未许尝之句】
　　李子搢约同上山督之
　　踏青时节醉何妨一掬归心想见忙杖履不须从捷径觥筹且莫恋欢塲明山秀水家家景野草闲花处处香休讶登临无脚力世间险阻备曾尝
　　答史正之
　　正之至连日清话限不能文字饮也时三月晦日
　　草堂深处百无妨却为髙岑对属忙【髙适岑参杜遥知对属忙】啼鸟送春归阆苑妖星乱世局文塲闲花空怨缘衣使煮酒不随青杏香见説麴生风味少尚堪留与老饕尝
　　阳城题北台观壁
　　防年空负北山移今日方知见事迟犹忆王鳬初去后忽惊下鹤暂来时虽无壁上题名记颇愧棠隂听讼诗指似荒城旧游处西风摇落菊花期
　　客中寒食
　　断篷踪迹寄天涯劒防林中阅嵗华又值禁烟焦举节【焦亦作周】奈无对月少陵家惊心咄咄催归鸟触目防防溅泪花老后愁懐谁遣得未应端的酒胜茶
　　和徐子贤西行留别
　　便从倾盖话诗情风雨端能落笔惊金马谩夸三学士碧油曾见一书生竹溪花圃留连醉水郭烟村取次行自恨年来懐抱恶与君相别但吞声
　　调祁定之
　　风埃满面髪蓬垂欲学乔松乆逺期浮世防塲漂杵血流年一局烂柯碁不须玉女引巢父那在神官邀退之果待吹嘘送天上人间事了未为迟
　　侄谦甫巩县寄鱼
　　掣三牵两得沈腥顾我庖厨逺未能防度敲针无处钓一朝醒酒不须氷居官止合如羊续命驾何须学季鹰当念家风本寒素莫从今后爇馋灯
　　母师圣醉中落水用郭进之韵
　　无人桥上醉婆娑脚力危时可奈何贺监未应真落井屈平到底也随波浮云世事黄粱梦斜日秋风薤露歌防检交情能有防柴门今后雀堪罗
　　下鼇背
　　浮云踪迹去留难谷谤岩嘲勒我还毕竟一身无着处大都百计不如闲无多伎俩三休外是亦风流二老间昨日主人今日客回头山色若为顔
　　许司谏归来图
　　社稷忧深志未舒陆浑山下赋闲居防年不复朝鸡梦一旦飜随垅鹤书【阙】　朱云徒折槛宠逾疎【阙】　悬车商岩了却和羮事方信旁求象不虚
　　寄伊阳令周文之括户
　　防年客里厌驰驱故向伊川好处居刚受一防同许子谁知四壁过相如厥田不称中中赋此事真堪咄咄书疲俗脂膏今巳尽看看鞭筭及舟车
　　和子搢秋晩出郭
　　陶写诗人得句忙旧游能复忆嵩阳山头云霁雨声歇水面风来花信香今日事虽非向日故乡景自胜他乡杖藜忘却寻归路独立河桥咏晩凉
　　和述懐【二】
　　簮履三千气压齐寒林那羡一枝栖坐中有客鹏将赋门外何人凤欲题沽酒未尝防恶犬着鞭寜复待荒鸡夕阳休凭栏干望今日长安不在西
　　拟将齐物物难齐惟有山林迹可栖身望凤池慙不到名登鴈塔愧先题未能忘旧归家鹤长是思鸣失且鸡天为东周道垂丧肯生夫子在闗西
　　戏嘲
　　江西社里防诗流咏月嘲风未肯休得句不能当竞病措辞那敢向春秋笑飜王氏三珠树惊倒张家五凤楼带系雪诗三十韵胜如骑鹤上扬州
　　答子荣
　　行藏事拙且乗流游徧人间老即休多汗愈肤三伏暑渐衰潘鬓一时秋风髙势欲欺茅屋雨急声疑在竹楼今世宦情何处好但忧无蠏有监州
　　送史邦直入洛
　　肉山南去汗如流了取公家事便休征棹不霑蔓水归装莫待菊花秋忙中暂过平嵩阁别后频登望省楼若问鹤鸣近消息翅翎飞不到扬州
　　即事
　　鐡马长驱汗血流眼前戈甲防时休谁能宰似陈平社那免悲如宋玉秋漠漠微凉风里殿萧萧残夜水边楼千村万落荒荆棘何止山东二百州
　　寛张文玘
　　怪来乆不造龙门依旧相逢一笑温任把锦囊嘲李贺休将布皷诧王尊事随势过心犹骇言与时违舌可吞谁为书生肯推毂绨袍且念故人恩
　　和窦君瑞
　　勒石燕山后世名【宪】子孙蝉蜕起风尘【融】谁怜喜鹊飞来意【由】自叹灵椿老大身【禹钧】愁见灌夫杯酒过【婴】梦惊苏蕙锦书新【滔】防年客里无情话一笑相逢姓麦人
　　窦子温宅为有力者所夺
　　谩劳买宅着千万此又卜居何适从得把茅来头可盖但教窓下膝能容尚怜相贺巢边燕知为谁甜花底蜂速向元龙问闲舍暂将一榻过今冬
　　子荣途中见忆有先生在世人中龙三十年前到月宫之句依韵谢答
　　髙楼日日望元龙禾黍离离闵故宫两地谩看千里月五湖能借半防风囊锥颖脱何难出名纸毛生未肯通好在沁阳山色里一防宁许寄扬雄
　　吊曹庆之
　　杯酒中间气沓拖从教千丈起风波丝棼世事无一可花落人生得防何休向棘林长夜哭试听蒿里送行歌岂容身后钟君在阿骛如今嫁者多
　　吊王德华
　　衰鬓愁添镜里丝流年恰及梦中蓍可怜白日佳城地正值黄杨厄闰时【丁亥闰十一月】抚柩恨深元伯母负薪清惨叔敖儿髑髅不识生前乐枉却招魂费楚辞
　　赠医郭显道
　　小隠嵩阳种德时智能博物物皆归笼中无愧狄仁杰山下常逢台孝威子细论来生可养斩新卦得遯之肥麄疎谁似嵇中散幽愤诗成忆采薇
　　焦彦昭失中子
　　相逢地下果何如自谓情钟亦太愚未必珠能空老蚌岂期不与童乌且怜商也无三罪尚喜徐卿有二雏万事尽归天予夺速宜收泪谢夫
　　读五代史
　　破却千金筑一台折冲阃外望人才中原山岳河分断塞上牛羊草引来西海正惊天狗堕北人忽拥帝羓回犹怜仙掌英灵在能把潼闗闭不开
　　春温轩
　　三尺枯桐膝上横一弹洗尽绮罗尘芙蓉城里谁为主姑射山前别有人云雨不侵行处梦丹青难写醉时真早寻林下乗鸾侣莫遣春温过却春
　　索和长平诸诗友送行韵信笔奉呈君玊闰之资客中一笑【四】
　　汉厦非无论道氊自慙老去鬓皤然闲愁似海藏皮里往事如风过耳边防度班荆谁与话一朝倾盖自相怜柴门近日多来客火速移牀待孝先
　　青春人物正当时咫尺云天快乐披相见便如胶漆宻此行还似筈离方传细栁将军令或赋甘棠召伯诗待得一朝公事了联镳西去未为迟
　　此身莫辄犯针毡只合浮沈委自然乆堕风波人海里暂依云汉使星边斗升乞活真堪笑青紫归耕亦可怜早晩皇家重名器着鞭当在祖生先
　　老觉麄疎过往时赤心今始为君披交情大抵无新旧人事从来有合离见说片辞能折狱未尝一话不言诗河东自古文明地可惜儒冠感遇迟
　　昨晩防降临无以为待早赴院谢闻巳长往何行之速也因去人寄达少慰客中未伸之志耳【二】
　　纵横入市尽裘氊一旦衣冠气索然岂信鲁连归海上颇哀屈子老江边汗流石马谁堪恨草没铜驼世所怜莫惮区区困刀笔论功终让指踪先
　　书生掉舌岂其时手底青编亦倦披鐡锁尚沈江漠漠铜驼又没草离离隂山路上明妃曲天宝年中杜甫诗古往今来防兴废白头恨见太平迟
　　任仲山谈西府事
　　德音到处下情通喜动山城百嵗翁和气挽回中国化威声振起外台风少酬汉使澄清志不愧周官燮理功南北封疆归一统太平立法自河东
　　唐臣满月洗儿索诗故赋【两满月】
　　白头休恨梦熊迟却是人间乆逺期有客巳为摩顶记为君复草弄璋诗一从老蚌生珠后再值姮娥月满时咫尺昻霄看英物不须女子作门楣【有二女】
　　留题靳载之园亭
　　幽径疎篱竹外村淡烟斜日水边城地形占气辨南北风俗以人分重轻坐上有山围似画樽中得酒论如兵青春将种多才调拂袖林泉恐不情【载之靳千户之子】
　　送郡侯段正卿北行【二】
　　征途万里朔风寒过尽隂山复有山嵗既在于辰已后星多客向斗牛间漫漫积雪无冬夏刼刼飞鸿自往还若到龙庭试回首太行一片白云闲
　　猎猎霜风堕指寒一鞭行色抵天山马嘶衰草孤烟外鴈没长空落照间入塞尽穿氊帐过去乡须待锦衣还功名大抵黄粱梦薄有田园便好闲
　　送叅谋刘君祥【二】
　　寂厯书斋独坐寒白头羞见雪中山虚名得失蜗争外浮世荣枯蚁梦间半夜朔风催客起防时新月望君还鹤鸣林下无人共何处烟霞不可闲
　　马首风花拂面寒十年两度过隂山浮云暮暮朝朝里行鴈兄兄弟弟间大抵故乡生处乐莫教明主放时还如今造物尤难料枉使身心不得闲
　　杜门
　　近来人事颇相乖独坐何曾得好懐犬吠为连沽酒市鸡鸣长傍读书斋门终待学张家塞闼恐难当哙等排恶客就中多气岸时时下马系堂堦
　　中秋【二】
　　露下天街一气凉月明不复被云妨正当金帝行秋令疑是银河洗夜光蛟室影寒珠有泪蟾宫风散桂飘香席间醉客忙归去独共三人尽此觞
　　共对青天好举觞从前三五是寻常一年佳节秋将半万里清辉夜未央才向缺时舒窈窕欲从盈后敛光芒姮娥曾得长生药我欲停杯问此方
　　和乔舜臣韵【六月十四日二】
　　画图悬个老人星一炷香烟祷处灵见説蟠桃将结子不知槁木巳忘形倚空山色青排闼扫地槐隂绿满庭凡骨恨无轻举便且求强徤保残龄
　　防年鬂髪已垂星岂是长生药不灵席上精神欢伯力尘中面目偶人形来归徒讶荒陶径学退还思过鲤庭郑重世情相爱甚一杯酒劝望延龄
　　郎子云酒熟同李茂卿史正之豪取不许
　　爱钱措大眼孔小病酒先生舌本干债是寻常谁不有囊嫌羞澁且留看三人未必一人损豪气难忘习气酸眊矂相逢欲空去从来如此四并难
　　再赴阳城用前韵别茂卿子云正之
　　谁使腰间印欲悬不知面上唾才干先生敢以督邮去坐客莫将官长看祖席又成携手别离杯何苦上眉酸且休凋落髙阳社来往双鳬也不难
　　代乐仲和张温甫处督米
　　未必书生气尽寒食常不足为居闲清于孺子沧浪水瘦似诗人饭颗山欲向田文弹铗去恐因邱嫂颉羮还闻君自有江湖量肯为枯鱼少破悭
　　清明席上同史正之姚君寳子昻
　　浮云雨后自纵横不待风收放晓晴百计花期成谩兴一年春色过清明谁家鑚燧罢藏火何处吹箫犹卖饧回首故园魂欲断鸟飞只是片时程
　　悼亡
　　须信人生足别离别离不待白头时因怜曩日在缧绁岂惮今朝炊扊扅中道奈何奔月去此情惟有落花知眼前活计无聊甚空对当年纸局棊
　　段侯行春显圣观喜雨
　　癸夘季春小旱清明后七日段侯正卿行县回防名流胜士五十余人于仙翁山下之显圣观须防雨作自未至亥而止大满人望酌酒相贺莫不尽酣适之兴张种德有诗因和韵以纪其胜元帅申甫段玊使姚升书于壁
　　行春冠盖暂踌躇谁信东山面目疎兴尽奚劳风送客气和不觉雨随车移民虽恨梁加少腐粟犹夸汉有余独叹吾儒有何贵自今牛角莫横书【伤儒人种田事】
　　寄答赵公定
　　他人共折依依栁居士但饮薄薄酒岂其必取齐之姜又恐不为白也母虽然客或许敦厐慙愧我无白璧双更向稠桑老人卜准备买红纒酒缸
　　姚子昻夀日【二月初三日】
　　门外风光二月初衣冠把酒庆悬弧一生接物无肠蟹万事随缘短胫鳬坐上书空窥草圣醉中疥壁笑诗奴年来世事俱尝遍只合千金养客躯
　　又用济之韵赠子昻
　　绵绵宗派自何时借问吴兴第防支书爱换鹅功不到狱因劾防法先知为秦徙木思无地在汉髙门福有基此去乡闾结仁爱请君听取忍斋诗【有仁人巳结乡闾爱之句】
　　为刘益之营中上王懐州【二】
　　自分毛锥不入时如今尤恨扫门迟徒劳魏氏贪鸡肋却笑虞人望羖皮未有赤心相待处奈何白髪是归期傥令扶病还桑梓横草难忘报所知
　　氊帐连云逐日移胡笳月底不胜悲中原为患有骄子造物戏人如小儿冯铗纵弹无便去晏骖未解有谁知天涯回首消魂处故国霜前鴈过时
　　锦堂碧落夀席【年五十一】
　　年光过隙一何忙知命年来百念忘公事了时隂德大尘縁断后道心凉未偿勇退求闲志先得长生不老方共劝十分添夀酒莫辞酩酊醉山堂
　　答张文玘见戏
　　邂逅骚人兴愈多不知赐也许同科君犹老去诗魔在我奈新来技痒何但幸近无阿买写慿谁付与雪儿歌一从探得骊珠后惊倒中洲蚌与蠡
　　和王李文襄阳变后【二】
　　逐鹿中原未识真指踪元自有谋臣虞全不念唇亡国楚恐难当舌在人拔劒挽回牛斗气举鞭蹙起汉江尘相逢空洒英雄泪谁是荆州一角麟
　　天命须分伪与真衙蜂战蚁尽君臣蛟龙不是池中物燕雀休嗤垅上人衣不能胜嵇绍血扇无可奈庾公尘自从絶笔春秋后谁复伤时为泣麟
　　僧奴【刘氏甥十一月二十一日生筹堂子】
　　白髪因縁短犊车可怜小德外家无蚌生珠后何嫌老凤有毛时亦自殊防看伯仁兴络秀不妨节信论潜夫刘生谁谓难成事将相从来有种乎
　　注刘牢之甥酷似其舅共举大事谁谓无成
　　喜事相寻种种来岂期天意一朝回璋从弄后熊无梦月到圆时蚌有胎便可字教阿买识那消钱为窟郎堆贤愚懐抱俱休挂且尽前尊露顶杯
　　和杨之美韵
　　光华异域伏全才衔命怱怱出吹台物外英标倾水镜坐中妙语落琼瑰节回北阙旋如斗名振西陲听若雷不踏贺兰山下石国风未合入诗来
　　和李唐杰韵【二】
　　翰墨塲中第一人而今委翅在鸡羣纵横诗律凌徐庾浩汗词源嫓典坟兵气横流存此老天心未欲丧斯文年来草就归田赋啸傲南山卧白云
　　邮筒寄后忆诗人落落英才逈出羣试问槐花忙防举可怜桂子落谁坟浮沈且与陪中立喜愠何尝见子文倾破葵心望天表龙庭不日防风云【大朝再试】
　　悼筹堂
　　霞鞍金辔紫丝绦玉带红靴织翠袍赳赳少年真手臂津津玊气见眉毫不愁造化功难补可惜秋山势自髙那免牛车身后患一塲春梦亦徒劳
　　和秦克容来韵
　　白头羞入利名塲得得归来自逺方何日诗豪离上党去年道话忆山阳可怜杜宇诉亡国还笑沐猴思故乡不意闲中春色早黄鹂啼破谢家庒
　　癸酉榜后寄侄谨甫【第一科】
　　万轴牙籖未是多十年辛苦短檠歌敢忘奕世箕裘业忽玷清朝甲乙科我巳梦君三举后君如输我一筹何二疏此去人方识名字先应报大罗
　　尘忝后梦一人云王道衡李防更三举二人亦髙第癸酉省试王道衡第二御试防第二道衡第十一隅三举也本壬申举塲为兵事移至次年
　　和安斋见寄调祁定之
　　麻衣补破纸为绦不羡仙人宫锦袍天地老于双转毂山河渺似一秋毫炼深寳鼎丹砂就莹彻灵台夜月髙上界而今官府足暂游尘世莫辞劳

　　庄靖集巻二
　　钦定四库全书
　　庄靖集巻三　　　　　　金　李俊民撰
　　五言絶句
　　一字百题示商君祥
　　余年三十有九遭甲戌之变乙亥秋七月南迈时侄谦甫主河南福昌簿迎至西山侨居防事之东斋小学师商君祥投诗索和顷刻间往回数十纸谦甫曰一鼓作气未可敌姑坚垒以待侄壻郭鸿渐曰可以单师挫其锐乃出百字题请赋以酬之遂信笔而书殊无意义付其徒孙男乐山示之三日不报谦甫笑曰五言长城不复敢攻也君祥于是携酒来乞盟大防所友极欢而罢
　　风
　　汝未闻天籁簸扬箕有神能清常侍暑不动庾公尘
　　月
　　过圆旁死魄过缺哉生明髙赖玉斧手再脩然后成
　　云
　　旱魃将为虐从龙便出山人间三尺雨命驾早知还
　　雨
　　晩有来苏意忧深望嵗人一犁虽美满犹恨不当春
　　雪
　　细看花是雨将见麦宜秋度腊无三白梁园谁与游
　　山
　　功名双鬂雪心事数重山山下人家好终朝爽气间
　　泉
　　滚滚势长往冷冷味自清拟将修水记何况有诗情
　　尘
　　不忧悬榻室可奈污人风踏破青鞋底犹疑是软红
　　春
　　来莫怨春迟去莫怨春忙春不随人老谁教汝断膓
　　暑
　　人间三伏暑海内一薫风独咏微凉句公权似不公
　　寒
　　广厦千万间吾庐敝独寒犹将折弦琴欲和薫风弹
　　昼
　　冬之日何速夏之日何迟山中无厯日迟速两不知
　　夜
　　令乎日之夕政乎日之朝一尊待君子风雨防良宵
　　晴
　　展尽舒长景销残片段云区区负暄子炙背不忘君
　　隂
　　朝见白云纵暮见白云横不作及时雨何为防太清
　　花
　　惜花不论命看花须努力能得防时好狂风妬春国
　　莲
　　碧因圆更展红向老犹妆镜里风流在人言似六郎
　　菊
　　色笑秋光淡香嫌酒力悭东篱在何处客里见南山
　　梅
　　未报江南信先开雪里村要看花上月立马待黄昏
　　松
　　郁郁愁无地青青独有心疑从大夫后倾盖到如今
　　竹
　　潇洒能医俗檀栾看上番我宁负此腹忍使箨龙寃
　　草
　　日没露易湿日出露易晞人生大都防王孙胡不归
　　燕
　　社后来何暮梁间话颇多巢泥愁未稳无面见淘河
　　鴈
　　俄见天边字徒销客里魂一书言不尽为我叙寒温
　　鸥
　　江静烟笼雪天晴水浴衣渔歌惊不起物外两忘机
　　鹤
　　去家丁令威化身徐佐卿不恋乗轩宠九皋堪一鸣
　　蜂
　　弄晴沾落絮带雨防园花有课常输蜜无春不到衙
　　蝶
　　元从生处乐肯向死前休花底人间世如何不梦周
　　
　　汝壳将自遮汝肠还自刳可怜一底板虽智不如愚
　　鱼
　　华亭载月船长安遮日手一网腥城市吾于尔何有
　　蟹
　　食必视本草贵在精物理蔡侯何卤莽防为勤学死
　　儒
　　秦坑秦即孤鲁戏鲁寻削伊谁蹈前轨可谓来髙阁
　　僧
　　貌与松俱瘦心将絮共沾一庵空寂地香火读楞严
　　道
　　自知身是患常谓道无名欲作闲中友随縁论养生
　　仙
　　千载辽东鹤双飞叶县鳬应怜尘世里无地着臞儒
　　禅
　　见桃浑不悟对栢未尝叅虎啸龙吟子风雷振一龛
　　医
　　愈风陈有檄止疟杜能诗虽然医者意何意亦何医
　　卜
　　弃置复弃置其然岂其然百钱聊为我更看小行年
　　渔
　　一声歌欵乃万顷国烟波鼇蟹中间醉蓑衣拜浪婆
　　樵
　　云外山将遍人间日易斜不知棊换世柯烂未还家
　　客
　　渺渺亡羊路悠悠化鹤身人间同逆旅谁主复谁宾
　　农
　　卖劒田园计温家种树书新年无罪嵗事事有乗除
　　牧
　　蓑底因縁曲腰间觳觫鞭月明归去晩想见葛洪川
　　射
　　手撚金仆姑身出矍相圃不穿百步杨志在南山虎
　　猎
　　终日无获禽古人猎在德非德为禽荒猎食吾不食
　　诗
　　裁作牛腰束愁于饭颗山近觉故步窘十债九不还
　　书
　　入室五千巻挿架三万轴何似晒书人坦此便便腹
　　笔
　　不见中书君不闻老成人为君作佳传继者皆尖新
　　墨
　　松间老潘谷何处得圭速置蔷薇露诗仙醉欲题
　　纸
　　慇懃翰林主挥扫惊风雨滴滴是珠防破先生楮
　　砚
　　端溪温润石价重百车渠一滴潭水蝇头万巻书
　　画
　　有意皆堪谱无言总是诗潭潭居相府此誉不妨驰
　　琴
　　隂壑鸣松籁空岩响石泉此声并此意谁得寄徽弦
　　棋
　　纵横连井地明暗列星图两角触蛮战一家瓜葛无
　　劒
　　带牛移汉俗匣刃出酆城安得治复古器农不器兵
　　香
　　小炷博山鼎半残心字灰游蜂何处客应为百花来
　　茶
　　人多愁水厄若个有诗情灵草还知我平生事不平
　　师
　　绛帐风流逺青衿礼貌骄定须防射羿何必问嘲韶
　　学
　　邑化弦歌地邻渐俎豆风二三言志子六七咏归童
　　仕
　　虽有乗桴意能忘出昼情一官百僚底是亦道之行
　　富
　　狼籍胡椒斛破散堆钱屋不见贫者愚求荣是求辱
　　贵
　　鸱得腐防吓犬笑狡兎死唾手功名塲不知忧患始
　　贫
　　书生禄有籍造物费亦省顔回一箪食不得尽晩景
　　隠
　　孔负二宜去嵇知七不堪青山休老地佳处是终南
　　智
　　乐在知防早忧因见道迟遥怜鲍庄子人笑不如葵
　　愚
　　膏以明自煎薫以香自薪善哉栁侯意一字辱溪神
　　夀
　　灰如恋阙心雪似穷经首问年今防何看饮屠酥酒
　　老
　　尊年乡饮礼击壤太平歌甲子君休问光隂得最多
　　名
　　求为天下士所望不亦厚得少失有余何况在身后
　　友
　　偶因势贵贱乃见朋得丧嵗寒山隂雪独有戴可访
　　身
　　黄巻平生志青山见在縁百年今巳半只合鬬尊前
　　影
　　相对镜中真相随月下人我今未忘我身外还见身
　　行
　　水笑杯犹渡山惊锡尚飞垂垂瓶鉢老何处未来归
　　住
　　俗尚家灵运谁堪社逺公空山云不出愁杀渡溪风
　　坐
　　一轩容膝安半世行脚债厐家老居士举似无生话
　　卧
　　一室散天花一榻飏茶烟家风嗣阿谁残月晓风禅
　　笑
　　和气须懽伯开顔只孔方世情如苦海件件可哄堂
　　吟
　　防捜肠亦苦只字得之难作者有六义惜哉坐一寒
　　醉
　　爱此真珠滴能于大道通与君同举白怜我独潮红
　　醒
　　暂出陶陶境那禁种种愁举觞邀明月却带醉乡侯
　　饮
　　竹叶杯中醁金钗坐上春浅斟低唱境犹道是麄人
　　舞
　　野鹤闻琴态孤鸾览镜妍为君小垂手无地可回旋
　　睡
　　客随陶令遣斋甚太常严傥或非黄嬭那知此黒甜
　　梦
　　物外日月忙人间忧患长休谈梦中梦万古一黄粱
　　歌
　　大音声自希赏音人亦寡宁可逆汝耳不可废作者
　　啸
　　成瑨风生坐孙登月满台东臯今寂寞元亮早归来
　　傲
　　王公轻以道富贵骄以志我见髙尚人盖有髙尚事
　　闲
　　太傅悬车里仙家避世壶老妻为纸局坐隠是功夫
　　懒
　　交有书堪絶师何记可嘲不僧亦不俗似痴还似髙
　　话
　　万事就庾谈一心对芝宇不思炊作麋但见风生麈
　　浴
　　子春恐事败佟之坐水滛二者过不及何如我洗心
　　归
　　世路虽多梗吾生岂系匏西风倦飞翼乐在一枝巢
　　别
　　更尽一杯酒出门行路难送君过南浦忍泪凭栏干
　　愁
　　解使回膓断能催两鬂秋天涯未归客容易上眉头
　　忍
　　气留脐可暖唾使面自干无怨亦无恶此腹如此宽
　　蚕
　　蚕月始条桑怱怱妇姑忙天寒授衣节妇姑无完裳
　　织
　　泛槎惊误客折齿笑狂隣不作回文字愁嫌愁杀人
　　舂
　　断木才脱粟湿薪空爆竹朝餐动及午奈此雷鸣腹
　　炊
　　旅食寄天涯愁如桂玊何莫忘生处乐听取扊扅歌
　　砧
　　对影无情石闗心寄逺衣天涯镇长客鴈后不懐归
　　琴【此以下四首和筹堂】
　　山水有清音琅然出枯木若教俗耳听丝竹不如肉
　　棊
　　森森戈战心尽在皮里着傍有烂柯人防破都是错
　　书
　　一坑科斗灰难破祖龙惑三两挟防人今谁席肯侧
　　画
　　手与心相应妙处在咫尺笔尖多少锋挥扫天地窄
　　东郊行
　　四海尚干戈防人知稼穑青青原上麦忍放征马食
　　书壁
　　世事纷纷变人生种种愁行年三十九得嵗又平头
　　避乱
　　雪岩依日暖霜树弄风悲山似王维画人如杜甫诗
　　资圣寺壁
　　是谁将壁疥尽可着纱笼今代无诗史何时入国风
　　别陈之纲李得之南子荣【时在宋】
　　巳兆池鱼祸尚多风鹢过寄与远游人莫待赆行货
　　戏髙广之
　　一饮遇伶妇一饭值邱嫂徒教乞米僧时时送卢老
　　雨后
　　新秋积雨霁凉风吹我衣嵗月不知老乾坤何处归
　　九日答朱夀之
　　与客登髙处节物伤迟暮不见白衣来三复秋风句
　　竹林
　　初见锦绷脱气巳傲霜雪天寒十万夫未闻一死节
　　栢径
　　嵗晩节自抱足见有心哉游人从何处带得春风来
　　槐亭
　　蚁穴功名重或作封侯梦主人心巳闲不为黄花动
　　稻塍
　　一水自纵横厥田无上下居民不佩犊嵗事在秧马
　　儒
　　世治其术重世乱其术轻太平然后用用然后太平
　　蝶
　　转首一塲梦惊心三月春扬扬枝上蝶不见惜花人
　　熊白
　　所居无禹庙有官升典籖掌亦我所欲二者不可兼
　　十六日夜戏书
　　贪作梅花梦都忘栁絮禅可怜人与月不似夜来圆【作臧祚切】
　　六言絶句
　　雪庵题钱过庭梅花图
　　巳把传神尽谱又看格在诗评月落难寻清梦云空乃见髙情
　　示侄辈
　　诸阮以富相夸二疏恐财为病济叔不羡金埒勣兄曾有挝命
　　渊明归去来图
　　先生从来寄傲肯向小儿鞠躬笑指田园归去门前五栁春风
　　中秋
　　三百六旬歳周一十二度月圆试问姮娥甲子和闰到今防年
　　郎文炳心逺斋
　　窃笑滥巾北岳那能补衲中条自有胸中邱壑不妨隠向市朝
　　伯德仲植张长史帖
　　莫就严陵买菜无劳逸少换鹅但得云烟一纸那在邺侯书多
　　戏沂公巨川
　　八仙诗里蘓晋三笑图中逺公选甚逃禅破戒我师自有家风
　　戏武夫韩公【二】
　　论功终是猎犬见事不如擒虎我愿一识荆州人道莫逢玊汝
　　结栁未送穷车敝衣先入歌院虽得萧何指踪难与老子同传
　　老杜醉归图【二】
　　寻常行处酒债每日江头醉归薄暮斜风细雨长安一片花飞
　　百钱街头酒价蹇驴醉里风光莫傍郑公门去恐犹恨在登牀
　　史遂良酒债【四】
　　都因焚劵家贫亲与当炉人卖问得街头酒价索取江头酒债
　　酒诰一篇既出离骚亦可不作愧我家无阿堵笑他人饮狂药
　　涤器不辞亲酌过门无奈客恶未尝解下金必能画得黄鹤
　　从来欢伯气和何故督邮味恶陶令无钱但賖潘子着水不错
　　窦子温江山图
　　醉里扁舟烟浪望中防屐云山长天秋水一色明月清风两闲
　　猫犬图
　　狡兔空有三穴首防漫持两端我辈天生徤武从渠股栗心寒
　　北髙卧图
　　问字不得兀兀借书不得陶陶谁遣人来送酒枕边正读离骚
　　雪谷早行图
　　积素茫茫缟夜流光耿耿扬辉行人抵死贪路何处家山未归
　　史正之丧子买得
　　陆郎初见懐橘阿买颇解识字或恐西河丧明忙为东野收泪
　　灵照女
　　留下一重公案有女谁似厐家不试提篮手段若为防破丹霞
　　锦堂四景图
　　春水满四泽
　　淼淼舒如罗带鳞鳞皱似縠纹谁道卧龙不起须防变化风云
　　夏云多竒峰
　　幸得从龙变态尚何出岫无心正苦人间畏日不思天上为霖
　　秋月扬明辉
　　清光一片如洗西去姮娥耐秋可惜广寒人老谁将玊斧再修
　　冬岭秀孤松
　　山前倾盖独倚雪里盘根嵗深千年老鹤相伴谁似苍髯有心









　　庄靖集巻三
　　钦定四库全书
　　庄靖集巻四　　　　　　金　李俊民　撰七言絶句
　　谒秦吴二王庙
　　三月十八日与马子温郭谦甫杨茂之叔侄刘济之君祥仲寛姚子昂邢文炳同行
　　頽垣陊殿夕阳中血食虽同事不同揖让干戈两陈迹酧觞抛与落花风
　　杖藜行处记曾过草草杯盘野兴多举目山川纵如旧一塲梦抵防南柯
　　卜居
　　东邻西舍两三家簌簌墙头落枣花慙愧画梁双燕子笑人今日又天涯
　　中秋夜梦
　　中秋前一夕梦入僧寺往来人物有送别意须防有一丽人于槖中出一春衫再四整叠欲相赠间而雨作趋避漏室中其人行歌而至雨止听之歌未终而觉故为纪之
　　征衣不用赠春罗试听尊前一曲歌为问从来云雨事如何偏向梦中多
　　读项羽传
　　鸿沟时暂割山河楚国山河一半多欲去故乡夸富贵不知沛有大风歌
　　糟笋
　　瓮中有地可藏真子子孙孙麴糵醺谁是圣之清者后此君应负此君君【伯夷孤竹君之子】
　　新様团茶
　　春风倾倒在灵芽才到江南百草花未试人间小团月异香先入玉川家
　　重午偶题
　　只为离骚话独清至今犹恨楚君臣魂招不得归何处闲气都留与艾人
　　子猷访戴图
　　雪后山隂本乗兴似非特为故人来纵能一见戴安道船未回时心巳回
　　和筹堂途中即事
　　晩风吹雨过山堂灯火秋凉好对牀却被荒鸡笑人懒一声催起着鞭忙
　　悠悠旌斾出山城世事惊心防变更水郭烟村谁是伴老夫矍铄尚堪行
　　斗酒中间诗百篇锦囊新句落谁边无穷山水吟难尽説似画师僧巨然【指杨舅彦明】
　　船子和尚图
　　千尺丝纶在手中月明归去满船空寒江岂是鱼难钓钓得还将不钓同
　　和河楼闲望【孟州】
　　去去来来不系舟至今师渡防时休洗兵岂是天无雨尽逐黄河入海流
　　一夜长空落将星不知谁抱越人氷中原可惜衣冠地自古以来多废兴
　　用筹堂韵
　　清尊莫惜再三开别后何曾得好懐为向绿衣花使道杖藜不是等闲来
　　答满法师
　　此身分付水云间不见髙人得句难待学江西立公案便宜筑个小诗坛
　　和泰禅
　　淡泊生涯分自甘十年霜叶碎青衫忽从问道山前过牧马之儿是指南
　　橙数珠
　　水月禅师有橙数珠竹如意恨不见作者之句凿空道其髣髴
　　典刑酿出洞庭霜只取青圆不待黄凡俗尽从千佛转忘言老宿但拈香
　　从头细转梵王经一串秋香得洞庭为报重苏当自惜莫教落入念珠防【重苏即水月也】
　　竹如意
　　曾为弹琴指甲伤有时曝背竹书光不须爬痒倩仙爪忍待一朝春笋长
　　即时叅得指头禅説似家风玉版传一日佛堂光自放我师歇在古灵前
　　雪庵二梅图
　　老对风光百不堪画图彷佛见江南为君试草花间赋未必心膓似雪庵
　　赠碧落和讲主
　　萧萧古寺掩松闗雨后无人草木闲扫地家风谁举似我师特特为开山
　　跋窦子温江山图
　　淼淼澄江欲拍天参差烟树老江边举头不见长安日一棹秋风载酒船
　　过云台
　　夜半风吹霁色开晓乗残月过云台连山断处瞰平野一线黄流掌上来
　　济源龙潭
　　尘世悠悠不识真一潭春碧养潜鳞可怜无故惊雷起误却山前失筯人
　　裴公亭
　　青山如画水如蓝自笑平生性僻躭尊前留连妨逸兴不能一到侍中庵
　　与奉仙观道士元明道
　　野鹤飘飘性自髙徘徊尘世岂难抛栖真旧隠无多地何处仙山不可巢
　　富公草堂
　　青山万叠水萦回山水中间防往来风物不殊人世段中州何处是昆台
　　谢杨成之
　　与客西从济上回明朝扶杖到云台一尊相送休频劝留作山行软脚杯
　　雨后
　　春空霭霭暮云低飞过山前雨一犁明日却寻归去路马蹄犹踏落花泥
　　阻风
　　东风作恶防时休况值春光欲尽头谁谓闲人无个事一年长是为花愁
　　答筹堂见招
　　须信人生足别离相看能得防多时浮云一片无根蒂去去来来自不知
　　日日相陪鹤髪翁乌纱白葛道家风火云堆向山南去暑气蒸人似甑中
　　俯仰随人亦自欺精神无复似当时年来世事俱尝遍只有闲中味不知
　　冠世声名盖世功寻常杯酒坐生风区区问舍求田客尽在元龙一笑中
　　日日言归未得归白头才是入山时依前却趂逍遥出慙愧山灵我不知
　　谁谓长河不可通只消送客一防风故人别后情偏重犹恐相逢是梦中
　　史遂良夀日
　　任他白髪不相饶两颊春红醉里潮今夜凤凰台上【阙】未知谁可共吹箫
　　和王李文襄阳变后
　　将军横槊面潮红一举淮南扫地空堪笑楚人无伎俩至今犹説马牛风
　　张翔卿出家
　　绛帕防头读道书孙郎见后肯容无休将侥幸【阙】名教天上臞仙即是儒
　　鼇背元夜
　　山市家家秉烛游风檐齐挂月灯毬不须更用闲妆防人在鼇峰最上头
　　许司谏醉吟图
　　席地风光引兴来不辞白髪被春催眼前有句贪拈掇闲却梨花树下杯
　　明皇击梧图
　　不使梨园弟子知太平音在凤凰枝一朝野鹿衔花去长恨秋风落叶时
　　秋江断鴈图
　　不堪愁里见秋光江北江南木叶黄谁信朔风犹跋扈天涯吹断弟兄行
　　游石堂山
　　与史正之王廷秀姚子昂郭显道李广之同行
　　雨后青山尽不如筭心人去有谁居紫云空锁神清洞不见丹崖四字书【邢和璞筭心处欧阳文忠公神清之洞】
　　句龙庙
　　溪行十里气如蒸危槛慿虚不厌登咫尺仙山在尘世杖藜来往防人曾
　　阳闗图
　　一杯送别古阳闗闗外千重万叠山试问青青渭城栁不知眼见防人还
　　烟江叠嶂图
　　挥毫落纸生云烟江北江南水墨天爱画主人胸次别卧游不用买山钱
　　千里江山图
　　曾把云山烂熳酬杖藜随处贾胡留如今脚力那千里水墨中间只卧浮
　　笔下江山取意成一峯未尽一峯生慿谁试向行人问水郭烟村第防程
　　答祁定之
　　归袖迎风拂面埃青山望处白云埋如何千载离家鹤学得仙时不便来
　　戏赠
　　布袍褴褛化风埃是处青山骨可埋三笑家风【阙】时了我师容易去还来
　　雪中寄
　　秋空一洗絶纎埃着脚街头雪半埋试问希真门下客衣蓑曾有葛三来
　　不寐
　　露下中庭鹤睡惊娟娟缺月照明夜深读罢牀头易纸帐梅花梦不成
　　西山问羊
　　淡泊不禁频皛饭寻常无以致氊根西山茧耳多于石肯与书生踏菜园
　　暮秋有感
　　慈鸦无数噪寒林林下风吹落叶深惟有黄花枝上露向人犹似泣残金
　　即事
　　将军下马气如虹书生折腰曲如弓好山无限归未得白云慙愧渡溪风
　　即席
　　秋色南山气势髙坐间牛酒话麄豪自怜萍梗天涯客俯仰随人似桔橰
　　陆浑佛髻山
　　十步都无一步平往来人似画图行可怜一派温泉水不与荒山洗恶名
　　汤下寺壁
　　滚滚龙泉自吐吞谁能个里混光尘再三绕壁寻题句饶舌山禽不避人
　　跋背面弥勒
　　万水千山特特来谩劳皮袋走尘埃横担拄杖明州去世上谁能唤得回
　　题断碑
　　节角摧残卧夕阳岂无神物防文章一从荐福雷轰后片石犹争日月光
　　游青莲浦值巨川彦广二上人出
　　寂寂荒庭落叶堆与谁重上远公台青山不解留人住立尽秋风曦未来
　　戏曹汉臣
　　一见髙僧话亦髙醉中往往爱禅逃尔曹自谓曹溪后不怕曹溪笑尔曹
　　移得花将碧落栽一枝开后百枝开今生也有狂时运待入东林社里来
　　碧落院松
　　霜干亭亭耸碧空防年春雨养髯龙也能説得菩提法何处人间有万松
　　雪后送寳泉之碧落
　　酒面轻风不作寒天花散落满人间慇懃行脚休辞远出得城门是雪山
　　陶学士烹茶图
　　【阙】　天寒对酪奴竹间雪鼎与风炉书生事业真堪【阙】莫谓粗人此景无
　　修武骞林观
　　道经天上有玊京山骞林观
　　【阙】　带雨阻登临往事看碑或可寻不是青牛洞中【阙】人间何处有骞林
　　射虎
　　逐鹿中原鹿巳无功名那在一于莵分明射中南山虎李广元来不丈夫
　　答筹堂
　　寄诗有青灯佳话正当时之句见其恋恋之至也用来韵答
　　休嫌堂上聚星迟【懐宫有聚星堂】邂逅人生似有时鸡黍恐忘今后约预先报与巨卿知
　　秋凉急急授衣迟便是霜林叶落时夜听寒砧动离思恨无针线小蛮知
　　叅谋王君玉魏文侯冒雨出猎图
　　终朝冒雨入山林毕竟驰驱获防禽自是魏侯言不负当时只合献虞箴
　　抱树石
　　火余介子身犹在槁立鲍焦心愈坚欲向前村问遗叟石荒树老不知年
　　和王成之梅韵
　　踏雪寻芳路带沙南枝初放两三花髙楼寄语休吹笛留取春风与大家
　　朝来一雪羃晴沙行到前村始见花驿使便将春色去暗香今夜落谁家
　　狂风
　　春光着物酒如浓白白红红眼界中又是一塲蝴蝶梦能禁防度落花风
　　游锦堂后园
　　与济之君祥仲寛子昂共
　　妆防园林次第新野花无数不知名即时唤起闲中兴慙愧陶家趣未成
　　袁景先东归丧马
　　汗血奔驰死即休东郊骨骼有谁收举鞭遥指前山路野草闲花满地愁
　　长秋短辔惯骑驴人日徒行为的颅得失从来等闲事未知愁得塞翁无
　　玊李花
　　盘根春后防枝分似比树头花更新落月试将顔色照便如传得谪仙神
　　半丈红
　　艳冷香清是就中等闲不肯媚春风东君也恨无顔色染出枝头防防红
　　溪竹
　　﨑岖一径逐溪斜泛泛溪流带落花为问风前双燕子衔泥飞去入谁家
　　吴神
　　山头多少往来人香火争将瓦鼎焚箫鼓下山人渐远晩风吹起一溪云
　　过古寨
　　系马垂杨日半斜荒村篱落两三家可怜华屋生存处瓦砾堆中防树花
　　大阳与诸友话旧
　　寻芳来入杏花村见客人人有典刑不用看碑问前事坐中一话即图经
　　听乐【时锦堂小疾】
　　闻韶还似在齐时三月犹然味不知若要得他安乐法请君听取四休诗
　　郜氏院看花
　　谁道花枝不耐寒就中姚魏欲开难赏心未惬空归去更待明朝烂熳看
　　长平懐古
　　赵括虽能读父书长平一举见规模纵横战国俱陈迹只有青山似画图
　　枯松
　　为嫌红紫污家风故向春来学种松秪恐等闲儿女辈輙将斤斧损髯龙
　　劝行
　　衣锦山前往复来莫教酒兴尽时回前村见説无深巷留向谿堂把一杯
　　留别
　　耳畔频频杜宇声马头山色翠相迎一杯不尽留连意送客风来便好行
　　送毋受益之洛阳
　　有心待种洛阳田早趂西风送客船借问梅花堂上月不知别后防回圆
　　寄大师孙仲远讲道经
　　鹤骨仙人别后臞无由得近啸台居我师不了孙家事綘帕防头説道书
　　下太行
　　山中日日伴云闲不见闲云只见山君去试从山下望青山却在白云间
　　德老瑞竹
　　主人本望凤来栖遂把孤根特地移不念平安犹未报谁教节外强生枝
　　箨龙日日斧斤间可惜孤根托处难待得上番成竹后一枝还作两枝看
　　山前偶得
　　白头来往话难亲琴酒重寻别后云纵使山英不相弃奈无面目见移文
　　为徒单云甫作
　　万里相将鹤髪亲仓惶永拂防衣尘眼中滴尽孤寒泪谁是同门请粟人
　　男儿糊口在四方聚蚊成雷不可当孝哉颍叔岂无耻恐君之羮犹未尝
　　过碧落寺
　　流水溪边一径通参差殿阁倚晴空东林少个开山祖何处人间有远公
　　古寺荒凉不记年庭松相对欲叅天入门不见溪堂主秪恐苍髯是老禅
　　赵
　　欲慿从约抗强秦完璧那能系重轻两虎共图全国计岂无一术救长平
　　纷纷列国事纵横谁似邯郸得地形防罢渑池方气胜不思嫁祸有冯亭
　　观射栁
　　羽箭星飞霹雳声追风马上一枝横平生百中将军手不意今朝见栁营
　　戒酒
　　谁肯收心醉六经只言酒是在天星若能读得离骚后学取先生半日醒
　　游青莲分韵得春字
　　己亥暮春十有八日刘巨川济之瀛汉臣王特升用亨郭甫仲山姚升子昂史显忠遂良同游福严禅院与巨川彦广二山主道旧兵革之余不胜感叹仍以春山多胜事为韵赋诗以纪其来
　　四面山围故故青茶烟榻畔坐忘身与师贪论安心法门外飞花送却春
　　慈氏阁
　　金碧相辉跨杳防慿髙伫目记吾曾劝君试倚栏干望愧我今无脚力登
　　出山
　　兴尽东山命驾忙断云似与雨商量出门巻地颠风起送客何须尔许狂
　　东林景物画中诗老恨因循着脚迟背了青山却归去头灰面上任风吹
　　水帘
　　倒倾蛟室泻琼瑰派落空岩雪浪堆巻地封姨收不起素娥垂下玉钩来
　　栁
　　一年春色到溪头展尽眉间防防愁才得东君暂时意笑他张绪不风流
　　千丝万缕弄风柔为爱春隂尽日留杖屦重来有佳处道人凿石沼清流
　　临清台
　　与诸友憇于台上须防四面云合垂垂欲雨
　　忽惊平地一声雷烁烁骄阳气欲回安得霶片时雨临清台是望云台
　　登山兴尽早宜归况是东风送客时只有临清台下水怪人来此不留诗
　　懐旧
　　杖藜重到古招提硖石云深一径迷不见同来旧时伴怕看双翠壁间题
　　新安
　　芳华原头一望空村南村北落花风可怜当日堆钱屋寂寂无人晩照中
　　过二圣王氏故居感战死者
　　数仞墙围石作基防年风雨长苔衣英雄地迫难为计血汗游魂不得归
　　东山道中
　　采遍山城草木芽百年老树尽枯查眼前多少闲田地雨后春耕有防家
　　掷笔台
　　空山老却湼槃师掷笔台前旦过稀雉子岂知身后事至今犹傍法堂飞
　　太平泉
　　试从涧底覔根源剔藓剜苔得旧泉人事尽随流水去防时复见太平年
　　水边堪赋濯缨歌来往游人分外多为问太平何处是等闲不识起风波
　　子荣过家上冡
　　班超万里归无期张翰虽归如不归君看昼锦堂中相十五年前一布衣
　　名遂功成不肯闲故乡曾见防人还百年扶杖华颠老争看钱家锦绣山
　　十七日送行
　　怱怱又别故园春花落犹随马后尘相对离筵莫惆怅送行人是欲行人
　　勉和筹堂来韵
　　往古来今秋复春嬴颠刘蹶总成尘蜗牛角上争闲气笑倒南华梦蝶人
　　气似阳和处处春但随流俗混光尘须知舌在为身累非是是非何等人
　　四海男儿得志时归来一段话新竒野人不管兴亡事饮恨闲看老杜诗
　　汉祖龙兴自有时未应六出计皆竒采芝人向山中老不见功名一首诗
　　送颖阳史正之之邓州
　　风俗相邻鴂舌蛮杖藜南去早宜还年今巳近强而仕防径休离少室山
　　赠陈仲和
　　吾友仲和故辽降虎太师之后以廕补官累阶三品丧乱之际相防于山阳年六十有二神闲而意适手持数珠日诵佛书不辍真髪僧也因诵饱谙世事慵开口防尽人情只防头之句以此意索诗因书以示之
　　百年浮世落花风漆水荣华一梦空拈起数珠都忘却大千沙界入圆融
　　和秦彦容韵
　　花信风传阆苑杳腾空鹤驾望仙郎当年谁为看炉鼎曾得丹砂入药囊
　　碧落途中遇雪
　　出郭山行十里余据鞍拥鼻一臞儒飞花落在吟肩上便是蓝闗遇雪图
　　大阳值雪
　　扫地隂云拨不开北风吹落豆楷灰相逢父老应相笑直待山头白后来
　　呈济之
　　朝醒暮醉防时休鸡黍人家见客留闻道麴生行处有西村明日趁扶头
　　留别
　　故人不寄一枝梅亲到前村雪里来兴未尽时还又去为君更覔暖寒杯
　　留别草堂诸友
　　青山莫厌往来频野鹤孤云自在身客路傍春风色好明朝便是逺行人














　　庄靖集巻四
　　钦定四库全书
　　庄靖集巻五　　　　　　金　李俊民　撰七言絶句
　　和筹堂送别韵
　　山城望断首重回犹劝春风马上杯有似卫轩当日鹤羽毛养就却归来
　　白髪相逢得几回离亭苦劝送行杯元龙不识求田意徒使青山笑往来
　　和河上送行韵
　　沁南幕客尽诗豪斧月斤云得句髙吏部文章笑东野若为自比倚松蒿【有芝兰元肯伴蓬蒿之句】
　　寄别
　　马蹄踏破乱山青送客风回酒半醒归路莫将云外指大都一十五长亭
　　蚁战图
　　声势何劳鬬似牛看看一雨到山头大家不肯勤王去只待槐宫坏即休
　　胶胶扰扰战争多嵗月循环得几何树下老人观物化梦魂应不到南柯
　　画鹤
　　两翅如轮骨已仙昂昂只合在林泉且休相逐乗轩去自有人谋二顷田【二顷田应为鹤谋】
　　海棠露
　　轻风嫋嫋泛崇光长恨司花不与香春睡一声鸎唤起却教老眼见啼妆
　　张氏肯堂【张文定公后】
　　百年兰玉水边村万轴牙籖席上珍同队鱼中见头角一朝富贵异于人
　　孟浩然图
　　却因明主放还山破防骑驴骨相寒诗句眼前吟不尽北风吹雪满长安
　　蹇驴却指旧山归可笑先生五字诗仕为不求明主弃此行安得怨王维
　　上陶固岭
　　怱怱出郭晓风寒一片云收爽气山上尽坡陀试回首人家住在翠微间
　　野菊
　　风露丛中取次芳愁边过却几重阳秋光到处多无主不是闲花不肯香
　　席次
　　不到西山二十春风光别后一畨新再三防检尊前客白髪相看有几人
　　驴为人盗去
　　磨嫌居士谋生拙碑恨诗人下道看好在隔花临水处为谁信辔逐金鞍
　　长街愁杀郑昌图便是徒行鲁大夫纵复东家借还许不知泥滑敢骑无【杜诗束家蹇驴许我借泥滑不敢骑朝天】
　　渊明归来图
　　一旦仓惶马后牛衣从此折腰羞先生不是归来早束带人前几督邮
　　席上戱李巽之
　　薰风原上麦连云箫鼓家家乐社神半醉尊前喧语笑老夫愁独泪沾巾
　　和史邦直桥上韵
　　规模杜预见成功横截长流跨彩虹亭长莫邀来往客须防中有夺牛公【韩伯林夺牛公】
　　过龙门
　　流水潺潺潄石根又还懐古过龙门行人但礼龛中像谁识当年禹作防
　　夜梦月下与数仙子酌酒仍各赋诗
　　天风一扫暮云开收拾羣仙共酒杯但指今宵是新月不知曾照古人来
　　七夕
　　云汉双星聚散频一年一度事还新民间送巧浑闲事不见长生殿人
　　侄谦甫任长安回
　　归去连昌忆旧游长安回望使人愁只夸杨氏锦绣谷曾上李家花蕚楼
　　枝连叶附本同气骨亲肉踈今几家但留济叔易一巻与送蒋兄麻两车
　　母师圣醉归夜溺伊河抱桥柱而死
　　日日贪杯醉不醒待将风味学刘伶可怜王子龛前水夜半寒光落酒星
　　和张文玘
　　来诗有匠手今逢老作家之句因用韵和
　　景物秋来件件佳江山都助与诗家我怜五鬼俱难送先为文穷结柳车
　　白髪诗人喜诞夸词源倾倒少陵家问君读后书多少得满当年恵子车
　　书生幢下布衣多尽是嘲风咏月家若使乌台不弹后看看欲载十牛车【山谷文章六经来汗漫十牛车】数间茆舎老生涯篱落相依四五家不见近来门外辙故人应驾角轮车
　　和筹堂送迎偶得
　　懐抱秋来强自寛相逢赖有旧青山郊原雨后堪图画勾引诗人兴不闲
　　出门天地望中寛马首浓迎着色山诗句满前无可道恨今不复见闲闲
　　画手从来说范寛何如着眼看真山天公不欲山无主分付筹堂好处闲
　　诗愁谁道酒能寛得句多于饭颗山莫使移文诮长往工夫那取片时闲
　　和平太行路韵
　　六丁驱役鬼神奔一夜开山掌様平多少往来车马客尚忧行路澁难行
　　凿开险阻若天成暂使时间眼界平却羡长安西去路青山不管送人行
　　千年古道跨山城可笑人心自不平容易莫将天险壊须防闲客此闲行
　　自古太行天下险纵令禹凿不能平寻常着脚无安处何况羊肠路上行
　　和君瑞月下闻砧
　　夜凉枕上梦频惊有底秋天不肯明老眼近来闲泪少那禁月下捣衣声
　　和筹堂述懐
　　长恨周人咏黍离不期亲到闵周时一朝小雅废将尽何处如今更有诗
　　白头相见话存亡可惜漫漫夜转长烦恼尽无安脚处出门十步九羊肠
　　访徳老
　　月下与君瑞邦直从筹堂擕酒访徳老既而有诗见示因用韵和
　　夜投破戒逺公家醉墨成章防不加堪笑颖师无手叚听琴人似听琵琶
　　一朝不饮柰愁何月下敲门载酒过佳句晓风杨柳岸醉时吟了醒时哦
　　老杜醉归图
　　花下骑驴不踏泥花间醉后复何之慇懃骥子扶归去明日重来别有诗
　　按王内翰注宗武生日宗武小名骥子曾有诗骥子好男儿又曰骥子最怜渠
　　保汉公庙
　　仓惶刘氏未能安防扈将军力拔山若使楚人如郤子肯教义士不生还
　　按左传丑父令齐侯如华泉取饮齐顷公与晋战为晋所败退而奔走丑父为御晋帅追之将及丑父请君潜服而去自着君之饰坐于车上而待晋师晋师获丑父知非顷公而欲杀之丑父叹曰自今以后若有身代君者皆当如我今受戮晋大夫郤献子义之叹曰臣不难死而免其君杀之不祥也宜赦其罪以成其节丑父遂免死而还齐臣逢丑父也
　　戯呈节使王子告
　　唤取佳人舞绣筵醉中往往爱逃禅我无红防堪娱夜翠被薰香独自眠
　　戱北台孙讲师仲逺
　　何处闲田不可耕山头烽火水邉营道人髙卧云千顷留取南台与鹤鸣
　　香梅
　　邓妓之小字匠手有诗边仲宁索和因用其韵
　　便敢承当入格梅为经诗老品题来如何偏得东君意占了百花头上开
　　近将风度学官梅底事何郎兴未来休道司花无妬忌又从昨夜一枝开
　　被谁说破梦中梅应有罗浮倒挂来秪为怕愁贪睡后返魂才向北枝开
　　歌拍从夸大小梅典刑难入个中来洗妆不使风尘涴冷眼诗人莫倦开
　　为怜种性透尘香收拾闲愁共一觞向道坐间能赋客莫教容易见心肠
　　不知谁使姓名香珍重诗人几咏觞也学西湖林处士为花着莫恼枯肠
　　一枝潇洒陇头香分付新愁竹叶觞纸帐不须寻短梦天涯倦客巳无肠
　　自是寻常不肯香与花同夀百年觞黄昏楼上谁家笛吹断愁人寸寸肠
　　悼蜀
　　劒阁谁知累卵危厌厌賔主醉无时蜀人不识忠臣泪刚道嘉王是酒悲
　　元夜与泰禅洛阳观灯
　　行歌声里落梅风烁烁华灯万盏红何似吾师方寸地一轮明月小参中
　　厯阳侯【范亚父】
　　韩生去世冠军废独望楚强心亦劳谩向鸿门撞玉斗岂知鹿死在金刀
　　郦食其
　　多少中原逐鹿人独凭片舌下齐城淮阴不喜书生事能免他年猎犬烹
　　四皓奕棋圗
　　坐看咸阳王气收岂无人杰自安刘都縁鸿鹄心犹在一局闲棋不到头【鸿鹄髙飞一举千里羽翼已就横絶四海】
　　魏征
　　立朝谠议尽良规谁使君王死后疑一旦銮舆渡辽水即时扶起墓前碑
　　王季文南迈怏怏不得意书此以缓之
　　大家都待倚栏干摘索幽花草棘间方便春风无不到忍教雪里一枝寒
　　代别呼延路钤
　　森森戈防乱如麻刚把毛锥傍史家弹铗去年门下客白头今日又天涯【襄阳守史嵩】
　　梅花堂小酌与河南府马师共
　　往来不絶郑崇门清浊那分北海尊今夜梅花堂上月与人作个好黄昏
　　过济源
　　几年不到竹梅间天际归来两鬂斑一片白云风扫尽双明喜见旧青山
　　壬寅九日和君玉来韵
　　山城与客醉陶然日日相陪费万钱马上行人几时去一杯我欲助离筵
　　书生纸里亦枵然欲去街头恰百钱寄语西风莫相笑一杯便是菊花筵
　　和叚正卿韵【出入格】
　　悠然相对酒杯闲忽有新诗落坐间唤起东篱无限兴黄花须待与君看
　　百计寻闲不得闲功夫那取片时间谁知九日龙山客却被秋光冷眼看
　　秋日有感
　　节气先凋一叶桐人间何处不秋风梁园胜事随流水满目愁云鎻故宫
　　贾佐之以进士充军被挞
　　便从甯越立威名可信王尼长作兵着甚不谈军旅事碧油幢下尽书生
　　孤村
　　舎南舎北地多荒三两【阙】　　　　　士尽归箕敛手未应医得眼前疮
　　解嘲
　　尊前共醉泼醅香下马谁家白面郎见说千金能买笑老夫那得一钱囊
　　王徳华黙轩
　　春秋岂敢措一字賔主不须谈两都万事尽皆皮里着为君终日鼓咙胡
　　对棋
　　到头不可托安危那用搜寻局上机纵出吴宫阵圗外阴山未免嫁明妃
　　送苗世显归上党
　　故人千里寄书来长恨天涯唤不回行路难行澁如棘归装莫待北风催【时河北防秋】
　　防鲁直帖
　　鸡毛不择三钱笔虿尾挥成一幅书莫使观江神防得因风夺去锦囊虚
　　许道真醉吟图
　　断蓬踪迹寄天涯老去情钟恋物华回首锦江春寂寞一杯愁里赋梨花【道真号锦江渔隠】
　　探官
　　版图填冩百官志楮劵类排千字文堪笑吾儒多伎俩一时鬻爵僣吾君
　　防冯应之许司谏豉羊帖
　　还思冩论付官奴想见临池兴有余莫把家鸡等闲厌恐教人笑换羊书
　　王庭秀悠然轩
　　小轩开后快双明峭拔南山立翠屏好是晚来新雨过白云堆里露尖青
　　同申元帅逰司马山
　　千年古庙映崇冈寂寂空庭草树荒见说旱时求得雨一池由有老龙藏
　　留别
　　主人把酒再三留送客风髙势未休更听愁眉歌一曲尊前膓断小温柔
　　寒食戯书
　　蓦见花间弄药回同心髻绾緑云堆多情更有墙东月送得秋千影过来
　　戯杨成之
　　客路风霜颇倦游出门又是一畨愁行人立马无情甚扶上征鞍不自由
　　李晋王坟
　　雄名凛凛振沙陀为国功深柰老何多少三垂冈上恨伶人都进百年歌
　　游沁园
　　多少庭台堕劫灰胜游踪迹几残碑风流人物今谁在水绿山青似旧时
　　申元帅四隠圗
　　严子陵
　　羊裘隠迹唤难回曾犯当年帝座来京洛江湖乐天性钓鱼台不羡云台
　　陶渊明
　　迎门儿女笑牵衣回首人间万事非自是田园有真乐督邮那解遣君归
　　孟浩然
　　平生只有住山縁北阙归来也自贤破帽蹇驴风雪里新诗句句总堪传
　　李太白
　　谪在人间凡几年诗中豪杰酒中仙不因采石江头月那得骑鲸去上天
　　大颠圗【二】
　　星斗文章世所传狂澜回在禹功前先生不踏潮阳路震旦花开几大颠
　　一夕投荒万里行增光日月更谁能相逢尽说空门话多少人间有髪僧
　　三害圗【二】
　　慷慨平西气不衰勇于三害欲除时流芳巳入忠臣传何处人间更有诗
　　挟矢操弓短后衣扬扬意气似男儿欲凭一怒除民害可惜为人自不知
　　平水八咏
　　陶唐春色
　　府西南三里有陶唐庙每至春月倾城出游祭享
　　松栢森森防帝宫至今和气在河东诗人不尽当时事八景圗中见国风
　　广胜晴岚
　　府北七十里有寺曰广胜霍山之阳寺下有海曰大郎
　　等闲过了万千峰偃蹇相看意不浓洗出青山真面目秪疑海底有天龙
　　平湖飞絮
　　府西五里有泊曰平湖姑山之东汾水之西四面皆杨栁如幄三月上巳居民袚褉于此
　　三月湖边袚褉亭依依杨栁雨中青晚来风起花如雪春色都归水上萍
　　锦滩落花
　　府西门外有汾水退滩南北二十余里皆树桃焉
　　春风桃叶复桃根相妬封姨似少恩无限乱红随水去人间何处覔仙源
　　汾水孤防
　　府西二三里有渡口
　　古渡无人鸟迹多眼前厯厯旧山河片帆不是秋风客谁向中流发棹歌
　　姑山晚照
　　府西五十里有姑射山神人居焉
　　物外神仙自一家等闲不许占烟霞只今氷雪人何处惆怅山前日易斜
　　晋桥梅月
　　府西南二十五里有县曰襄陵北门外有桥如虹左右皆梅圃
　　嫩寒篱落似江村雪里精神月下魂桥北桥南路分处行人立马待黄昏
　　西蓝夜雨
　　府北五十五里洪洞县之西有寺曰西蓝近汾水一二里绕寺多花竹有水杯池
　　暮云深鎻梵王家楼阁峥嵘阅嵗华香火半残僧入定卧听窓外落檐花
　　锦堂四咏
　　春水满四泽
　　一畨雨过緑生肥正是桃花欲浪时掠地风来吹不皱细看面面尽玻瓈
　　夏云多竒峰
　　初见云从山里出须臾云结势如山一声霹雳催时雨云不能闲山自闲
　　秋月扬明辉
　　谁为天公洗眸子试将把酒问姮娥清光一片巳如许斫却桂时应更多
　　冬岭秀孤松
　　凛凛苍髯晚节孤雪中倾盖若旁无一经元亮盘桓后气压秦时五大夫
　　沁园十二咏
　　熙熙堂
　　眼前草木强争春往日繁华一聚尘山水中间赏心在不知谁是肯堂人
　　翠兰亭
　　蓬艾丛深特地藏游蜂何处覔幽芳楚人大叚无分别不识离骚传里香
　　暗香亭
　　三两横斜鹤膝枝一朝须有返魂时试看今后黄昏月得似西湖七字诗
　　七贤台
　　放迹山阳志尚同至今林下仰髙风欲将人物圗中看恐过生前李卫公【李卫公焚七贤圗】
　　潄玉池
　　古人观水必观澜一滴涓流一滴寒放取黄陂千万顷莫教龙口吐吞难
　　江源亭【有流杯】
　　羽觞到处不容停争看中流落酒星彼此一时修褉事未应人物愧兰亭
　　屏俗庵【子猷别墅】
　　世上无人可立谈眼前只有此君堪当年借得谁家宅疑是今来屏俗庵
　　清晖亭
　　髙山森似劒铓立流水平如罗带舒人在水光山色里笑渠潘阆倒骑驴
　　富览亭
　　天于万物岂私我领略风光天不嗔自古山阳景佳处尽都分付与闲人
　　桃园
　　一时得意笑春风不见春风满树空老去惜花心尚在为君留眼看蒸红
　　意在亭
　　绿水古今流不尽好山前后势相连适来荷蒉者谁子应笑有心哉此贤
　　涌珠泉
　　渊底睡龙徒有颔沙中老蚌恐无胎疾雷惊裂苍苔地迸出鲛人泪颗来
　　碧落四景
　　横峰卧云
　　蛰龙起后愿相从便有人间润物功一片青山是归处无心更逐渡溪风【白云无心逐风渡溪耳】
　　阴壑积雪
　　漠漠山阴雪拥门何时天道变寒暄虽然不是回光地销得阳和几许防
　　寒泉潄玉
　　沥沥山泉枕畔鸣六根先得一根清从来只向琴中听不识徽弦意外声
　　枯松挂月
　　门前老树数难推独有栽松道者知夜半风催山月上政当鹤睡觉来时
　　周昉内人图
　　吹笙
　　旧曲闻来似敛眉料应秪恨赏音迟梨园传得新翻谱着意参差竹里吹
　　汲泉
　　非闗古井不波澜秪恨银瓶一掬悭欲助长流御沟水再教红叶到人间
　　倦绣
　　心情犹在未收时却顾花间影渐移不道春来添几线日长只与睡相宜
　　捣衣
　　一夕秋风鴈过声铁衣辛苦向边城将军不用和戎计双杵休辞月下鸣
　　剪爪
　　袖里纎纎只合存如何春笋不嫌髠金钗坠后无因见藏得开元一捻防
　　弹琴
　　休言三尺是枯桐大抵声音与政通曾得王君意中事便从弦上和薰风
　　学书
　　数幅云牋自巻舒试教落笔看何如休将彤管题闲句正要班姬续汉书
　　按乐
　　倚风无力见温柔初下喧天羯鼓楼犹向花隂理新曲君王不惜锦缠头
　　览镜
　　不教朱粉污天真长对菱花顾影频但把蛾眉扫来淡尚嫌不似虢夫人












　　庄靖集巻五
　　钦定四库全书
　　庄靖集巻六　　　　　　金　李俊民　撰七言絶句
　　襄阳　　阙
　　南岘山　阙
　　中岘山　阙
　　万山　　阙
　　江汉　　阙
　　古隄
　　年平地溢四丈五尺魏太守胡烈补缺隄以利民至唐卢钧为山南节度因烈之旧而增培之俗谓附城北者为金锁隄南曰白铜隄
　　一决江源水自东长隄隠隠卧如虹不因传得襄阳操人世何由见禹功
　　注张参议诗未雨还须彻桑土白沙湖上水汤汤元祐二年邢恕守襄诏以汉有决溢之患其画经制乆逺之策公来访被水之地得之东南隅当汉水之冲土杂白沙水至輙防民号白沙湖隄之内其势平一决则两城相望三十里潴为污泽近郊之民趋西山甚至登木杪
　　白沙湖
　　闻道沙隄水防时茫茫无处覔完隄当时禹迹依然在以壑为隣笑白圭
　　戍逻垦田
　　羊公鎭襄阳吴人罢守石城戍逻减半分以垦田八百余顷公之始至无百日之粮及季年有十年之积
　　屯彻南阳井井田劒牛刀犊两功全石城惊落吴儿胆野宿貔貅万灶烟
　　樊城
　　在襄阳北汉江之湄张参议昔年山甫兴周地想见曹仁覇魏功昔仲山甫封于樊城曹公使曹仁守樊闗侯攻之不能破
　　暂来朱序秦还守初入曹仁汉复攻颠倒江山今几主樊侯依旧袭周封
　　汉髙庙
　　在襄阳县西南钟山
　　垓下未闻歌散楚泽中巳见哭亡秦乾坤到底归真主愁杀鸿门碎斗人
　　光武庙
　　在襄阳东四十五里光武南阳枣阳人今枣阳县是也舂陵在枣阳东望气者苏伯阿至南阳遥见舂陵曰气佳哉郁鬰葱葱光武始起兵还舂陵望舎南火光烛天今枣县在襄阳东界六十里
　　海内英雄待一呼云龙际会入东都季龙不识真人事徼幸中原欲并驱
　　楚昭王庙
　　在宜城东北唐韩愈作宜城记言之甚详愈又有昭王庙诗丘坟满目衣冠尽城阙连云草树荒犹有国人懐旧徳一间茅屋祀昭王
　　一间茅屋暗尘埃香火凄凉几奠杯故国到今如传舎后人复使后人哀
　　宋玉宅
　　在宜城县
　　离骚经里见文章水绿山青是楚乡往事一塲巫峡梦秋风揺落在东墙
　　保汉公庙
　　在襄阳子城南世传纪信忠义祠今为州之城隍
　　将将提兵气自扬一朝翻为沐猴忙得从虎口抽身去不必雷霆怒假王
　　鄼城
　　萧何初封在谷城县西汉功臣表髙祖六年十二月甲申封曹参以正月甲午封张良最后封萧何
　　谁是兴刘第一功我侯只合最先封当时猎犬犹争甚得鹿权都在指踪
　　三顾门
　　世传襄阳水西门为三顾门先主自此三往见武侯张参议水西门外公来处
　　将军命驾出门西想见门从向日题山下卧龙谁说破赏音元直在檀溪
　　注徐庶宅在檀溪之阳檀溪在襄阳西四里
　　隆中
　　诸葛亮宅在襄阳县西二十里
　　一朝师出震闗东料敌曹吴几日功未毕将军天下计乾坤容易老英雄
　　闗将军庙
　　在襄阳南九里凤林闗
　　鼎足相吞势未分谁能倾盖得将军曹吴不是中原手天下英雄有使君
　　鹿门山
　　有厐徳公宅在襄阳东南三十二里杜赠别郑链赴襄阳为于耆旧内试覔姓厐人
　　百年巢穴子孙安十日长闻九日闲说破姓名人不识鹿门山是徳公山
　　注杜诗昔者厐徳公未曾入州府襄阳耆旧间处士节独苦
　　厐士元宅
　　在襄阳
　　鹰自养来饥肯去龙从卧后顾须频到头骥足非难展只在当时驾驭人
　　徐庶宅
　　在檀溪之阳习凿齿与谢安书云游目檀溪念崔徐之交
　　谁知方寸去留初尽把功名付葛庐举目檀溪人不见空传谷隠念交书
　　注先主率其众南行诸葛亮徐庶并从曹公追获庶母庶辞先主曰方寸乱矣请从此别
　　刘表祠
　　祠前有墓在府城东门内
　　天运端能卧可收江山形势数荆州当时若听韩嵩策那得曹瞒享士牛
　　注曹操与袁绍相持于官渡韩嵩说表起乗其弊不然则以州附曹公今曹公先举袁绍然后称兵以向江汉将军必不能御表不从操征表表病死表之子琮竟以荆州降
　　谷隠山
　　衮斧留心汉晋间岂期谷隠避名难一人有半随秦去不得相离释道安
　　注是时桓温觊觎非望习凿齿着汉晋春秋以裁正之后以脚疾废于里巷襄阳防于苻坚坚素闻其名与道安坚俱舆而致焉与诸镇书昔晋平吴得二陆今获士才一人有半耳俄以疾归襄阳
　　厐公祠
　　唐厐蕴也祠在鹿门山本自衡山得马大师法来隠张参议家池龙种去无踪珍重厐公似徳公厐徳公宅在鹿门山
　　踏破衡山急急回凤林尽是漉篱材大家了得无生着倾出团圞话里来
　　注张参议摆尽世縁空所有谁知佛法异还同丹霞不用传心印灵照端能继父风
　　凤林
　　孟浩然故居在襄阳县南十里
　　天宝诗人去却回果曾北阙上书来若为耆旧无新语明主何曾弃不才
　　注张参议有朝宗强欲相牵率岂识先生玩世心
　　斩蛟渚
　　晋邓遐为太守襄阳城北沔水中有蛟常为人害遐拔劒入水斩之而去
　　乆愤汗干投水俗近忧泉室泣珠人到头不是池中物血溅惊波劒有神
　　夫人城
　　在今襄阳西北一里苻丕之攻朱序也其母韩深识兵势自登城履行谓西北角当先受弊遂领百余婢并城中女丁于其角斜筑城二十余丈冦力攻西北角果挫衂而退襄阳号曰夫人城
　　见说韩门素识兵故知西北势先倾未应有子如豚犬何在夫人自筑城
　　注张参议五申下令吴姬肃三遂无哗鲁筑城
　　诫虎碑
　　宋传僎字子成为襄阳令有善政县多虎僎常追虎入城诫励虎去不复为害邑人为立碑
　　未除不必烦周处欲刺何须待卞庄入市如羊听命去至今无害到襄阳
　　注张参议应无白额烦周处解使于菟字子文
　　杜甫故里
　　杜易简预之逺裔有从弟曰审言生子闲闲生甫世居襄阳甫徙家巩县
　　不知故隠几时离天宝年间处处诗过客不须寻世谱万山山下防沈碑
　　按杜诗吾家碑不昧王氏井依然注杜预沈碑岘山之下
　　尹氏一门四阙
　　在襄阳县东南三里唐尹怦有父曰嗣宗居丧逾礼贞观中旌表怦年十三竭力就养父卒负土成坟紫芝产墓侧天子下诏称扬龙朔中刺史改其闾曰南陔里子慕先孙仁恕皆着孝行万嵗通天中继被宠褒一门四阙张柬之张九龄为之记赞欧阳文忠公集古録言之甚详
　　萱堂犹是忘忧地乌屋相传反哺恩一叚家风谁出自千年鼻祖守闗门
　　注东坡尹可元诗千年鼻祖守闗门
　　武安君庙
　　祠白起在南漳县
　　归去咸阳是老头如何此地肯重游分明祀典无交渉只合英灵在杜邮
　　修褉亭
　　在岘山半王子年拾遗记云江汉之人思周昭王至春上巳袚褉集王祠下如屈原故事
　　相唤相呼上巳游国人无日不思周近来烽火遭三月那得闲杯逐水流
　　汉隂台
　　在宜城西三十步庄子子贡过汉隂见一丈人方将为圃凿隧而入井抱瓮而出灌用力甚多而见功寡子贡曰有械于此夫子不欲乎凿木为机后重前轻挈水若抽其名为橰为圃者笑曰有机械者必有机事有机事者必有机心机心存于胸中则纯白不傋神生不定吾非不知羞而不为也
　　怪来赐也多言甚笑倒忘机老汉阴巧拙大都归一溉宁教劳力莫劳心
　　善谑驿
　　在宜城县驿前有淳于髠墓
　　皆因盂酒与豚腣致使他乡笑滑稽无限驿亭来往客独言齐赘不归齐
　　沧浪歌
　　屈原既放游于江潭渔父见之鼓枻而歌曰沧浪之水清兮可以濯我缨
　　江上扬扬一棹波众中清浊笑懐沙不知歌后沧浪曲却入骚人屈宋衙
　　竞渡
　　屈原以五月五日赴汨罗土人追至洞庭湖大舟小莫得济者乃歌曰何由得渡湖自此习以相传为之戯
　　憔悴沉湘楚大夫魂招鱼腹肯来无至今江上渔歌在尚问何由得渡湖
　　抱玉岩
　　在南漳县卞和得玉于此以进楚王王以为诈刖其足乃抱璞泣于荆山
　　特特来从抵鹊山一心都在献芹间非闗楚国真难辨举世人皆厌等闲
　　习家池
　　即髙阳池也在岘山南百歩水经云沔水东入襄阳习郁池内郁依范蠡养鱼法作大陂列植竹木游燕之名处也
　　日日山公载酒过醒时常少醉时多儿童拍手阑街笑惊破沧浪一曲歌
　　的颅溪
　　本名檀溪在襄阳西四里刘表因防取刘备备潜遁所乗马名的颅走堕檀溪中备急曰的颅可努力的颅一踊三丈渡中流而追者至
　　得雨蛟龙未易圗枉劳木禺用机谟死生毕竟谁堪托今日才方见的颅
　　按东汉刘表本传云表欲卧收天运其犹木禺之于人也注云如刻木为人无所知也前书有木禺龙音义云禺寄也寄形于木元具反张参议云垓下众倾骓不逝合肥桥彻骑能飞孙权征合肥为张辽所袭权乗骏马上津桥桥巳彻板着鞭超渡至今合肥名曰飞骑桥
　　作乐山
　　郦道元注云昔诸葛亮好为梁父吟每所登防俗以作乐山名之今在襄阳西北二十里
　　悠悠曾不倦登临眼底何人为赏音白雪一歌犹掩耳安知梁父是龙吟
　　冠盖里
　　汉灵帝时宜城太山庙有四郡守七都尉二卿五侍中一黄门侍郎三尚书六刺史朱轩髙盖同日会于山下荆州刺史刘表行部见之甚欢叹其豪盛乃题道口亭为冠盖里刻石铭之
　　道口亭前多贵游一时来往亦风流若能共画安刘计岂独英雄记里收
　　呼鹰台
　　在襄阳县东七里髙三丈表性好鹰常登此台歌野鹰来曲台之侧有司马徽厐统二宅
　　英豪并起望人才底事将军谩筑台倘使曹公肉能饱如何唤得野鹰来
　　注曹公曰养士如养鹰饥即为人用饱则扬去
　　仲宣井
　　在万山王仲宣故宅郭帅果移井栏于戎司其后破碎埋没李帅奕收拾补甃置之便坐侧稽考古今嵗月为之记
　　试防汲古几何深犹有余波慰渴心谁把石栏移便坐并邻又得一繁钦
　　按耆旧传王粲与繁钦并邻同井杜甫诗云应同王粲宅留井岘山前张云繁钦有识还歆羡
　　兹楼
　　王粲楼按襄阳杂咏题曰兹楼盖取粲登楼赋所谓登兹楼以四望兮襄阳志亦因之而楼不存
　　见说襄阳有古风可怜耆旧老无功当年汉主龙兴地尽在登楼四望中
　　堕泪碑
　　在南岘山上
　　愤深借舘年年祭痛切夷陵嵗嵗祠不见征南遗爱地至今泪堕岘山碑
　　注伍员破楚鞭尸借舘郢中立庙今自湖北至淮西故楚之地处处有祠白起伐楚烧先王墓夷陵宜城有白起堰灌城中死者流东陂臭闻逺近号曰臭陂
　　沈碑
　　在万山下杜元凯刻石为二碑纪其勲绩一沈万山之下一立岘山之上
　　中原人物老书生塞破乾坤万古名俗子不知碑尚在一朝南渡愧荒伧
　　晋栢
　　在南岘山上即晋人所植下有小石题刻柯榦如铁
　　亭亭霜榦上参天色黛皮苍老更坚当日不知谁手植到今人与树千年
　　文选楼
　　在子城南门按祥符圗经云梁昭明太子于此楼撰文选聚才人贤士刘孝威等一十余人资给丰厚日设珍馔诸才子号曰髙齐学士又云世传文选成楼下所弃书与楼齐
　　朝朝暮暮蠧书鱼选尽人间得意书常恐不能精此理秪縁老杜近楼居
　　注杜诗熟精文选理又眼前文字积如山想见中间笔削难一自登楼开巻后满天依旧斗星寒
　　解佩渚
　　在襄阳西十里北临沔水有曲隄按郡国志郑交甫至汉臯台下遇二女佩二大珠交甫求之二女解佩行数里二女及珠俱失
　　相遇江臯事颇竒一双佩解去还遗未能南国无防女咏取周人汉广诗
　　弄珠滩
　　楚俗以嬉游为事襄沔记嵗以正月二十一日二十二日谓之天地穿日移市于城北津弄珠滩按南都赋云游女弄珠于汉臯之曲
　　江沙一日蚌胎虚防女争夸掌上珠美化不将风俗禁他年恐作媚川都
　　注襄阳志云楚女于弄珠滩寻水窍石穿簮于钗上带归又云楚俗三月防南山诸寺移市于山夀寺四月八日罢防谓之辞山
　　金沙泉
　　在宜城县东一里造酒絶美世谓宜城春又云竹叶杯
　　何处山泉味最佳从来独说有金沙楚人遍地宜城酒莫着淄渑诳易牙
　　涌月亭
　　在南岘山
　　徘徊亭下晚相宜月与髙人本有期不比寻常三五夜十分圆后是来时
　　七言絶句集古
　　南防
　　一片归心白羽轻【髙蟾】　　一塲春梦不分明【张泌】东风二月淮隂郡【刘商】　　总是闗山离别情【王昌龄】
　　自遣
　　南路蹉跎客未囬【樊晃】　　山桃野杏两三裁【雍陶】逢春渐觉飘蓬苦【才调集】　更向花前把一杯【严惮】
　　雨后出郊
　　柳塘烟起日西斜【鲍溶】　　马踏春泥半是花【窦巩】何处最伤游客思【武元衡】　緑阴相间两三家【司空图】
　　寒食
　　闲身行止属年华【薛能】　　故国春归未有涯【司空图】一树梨花一溪月【才调集】　不知墙外是谁家【郎士元】
　　寒食席次
　　秋千打困解罗裙【韩偓】　　把酒相看日又曛【韦庄】处士不知巫峡梦【莲花妓】　春来犹见伴行云【韦氏子】
　　郭外
　　寒食悲看郭外春【云表】　　数声鸦噪日将曛【潘阆】山中旧宅无人住【戴叔伦】　一树繁花傍古坟【卢纶】
　　小桃
　　桃花依旧笑春风【崔防】　　怅望无人此醉同【赵嘏】应是梦中飞作蝶【吕温】　　树头树底覔残红【王建】
　　看花
　　两岸山花似雪开【刘禹锡】　开时莫放艳阳回【李商隠】明朝擕酒犹堪赏【李涉】　　雨涨春流隔往来【刘商】
　　感花
　　无人不道看花回【刘禹锡】　犹忆红螺一两杯【陆防】曾是管弦同醉伴【赵嘏】　　来时欢笑去时哀【韦氷】
　　惜花
　　花树流莺日过迟【武元衡】　少年争惜最红枝【崔涂】何人尽得天生态【薛能】　　为报东风且莫吹【李涉】
　　又
　　绣轭香鞯夜不归【崔涂】　　看花只恐看来迟【韩偓】今朝几许风吹落【杨巨源】　多在青苔少在枝【崔橹】
　　暮春
　　一年春色负归期【韩偓】　　緑叶成阴子满枝【杜牧】公子王孙莫来好【韩琮】　　如今不似洛阳时【崔橹】
　　送春
　　可怜寥落送春心【髙骈】　　负郭依山一径深【李涉】燕子不归花着雨【韩偓】　　小溪犹忆去年寻【山谷】
　　又
　　二月已破三月来【杜子美】　常嗟物暗相催【樊晃】几时心绪浑无事【李商隠】　终日传杯不放杯【山谷】
　　遣兴
　　读彻闲书弄水回【赵嘏】　　绿杨移傍小庭栽【成文】闭门尽日无人到【韦庄】　　便有春光四面来【邵谒】
　　下楼
　　绣帘珠戸未曾开【东坡】　　却向春风领恨回【李山甫】行到中庭数花朶【刘禹锡】　遥闻语笑自空来【李端】
　　招饮
　　当时朝士已无多【刘禹锡】　故里心期柰别何【羊士谔】不用凭栏苦回首【杜牧】　　且来花里听笙歌【东坡】
　　春感
　　嵗嵗无如老去何【刘长卿】　东城南陌强经过【谢皎然】不知谁唱归春曲【曹唐】　　断得人膓不在多【王建】
　　春怨
　　己恨东风不展眉【段成式】　落花惆怅满尘衣【赵渭南】与君试向江边覔【东坡】　　赢得凄凉索漠归【吴融】
　　约同归
　　故国烟花想已残【卢弼】　　浮生各自系悲欢【司空图】青山一道同云雨【王昌龄】　步步相防不觉难【刘禹锡】
　　江村
　　夜添山雨作江声【羊士谔】　绿暗红藏江上村【韦庄】何处人间似仙境【刘禹锡】　寥寥一犬吠桃源【刘长卿】
　　送客之江陵
　　独上江楼思渺然【赵渭南】　故人去后絶朱弦【山谷】西南一望和云水【窦巩】　　入郭登桥出郭舩【罗隠】
　　赠别
　　萧萧落叶送残秋【权徳舆】　楼上黄昏欲望休【李商隠】满目暮云风卷尽【陆防】　亭亭孤月照行舟【盖嘉运】
　　又
　　洞庭风软荻花秋【郑徳璘】　客散江亭雨未休【岑参】南去北来人自老【杜牧】　　此中离恨两难收【魏野】
　　又
　　谁家红袖倚江楼【杜牧】　　白祫行人又逺游【陆防】今夜不知何处泊【权徳舆】　青山万里一孤舟【刘长卿】
　　秋懐
　　八月霜飞柳遍黄【卢弼】　　鸟鸣山舘客思乡【薛逢】十年马足知多少【雍陶】　　地角天涯不是长【张建封妾】
　　洛中
　　洛阳犹自有残春【刘禹锡】　水北原南草色新【张籍】山酒一巵歌一曲【许浑】　　不能回避看花尘【赵渭南】
　　洛中感旧
　　千里江山一梦回【卢中】　　悔縁名利入尘埃【雍陶】年光到处皆堪赏【令狐楚】　谁与愁眉唱一杯【山谷】
　　席上
　　春风寂寞斾旌回【武元衡】　两度天涯地角来【雍陶】重到笙歌分散地【杜牧】　　与人头上拂尘埃【李山甫】
　　忆昔
　　忆昔争游曲水濵【王驾】　　当轩下马入锦茵【杜子美】如今不似时平日【王建】　　风起杨花愁杀人【李益】
　　送客之荆南
　　千山红树万山云【韦庄】　　山鸟江枫得雨新【雍陶】我自飘零是羇旅【东坡】　　不堪仍送故乡人【顾非熊】
　　南征
　　两行旌斾接扬州【李涉】　　烽火城西百尺楼【王昌龄】九姓如今尽臣妾【赵嘏】　　青天犹列旧旄头【汪遵】
　　老将
　　蓬根吹断鴈南翔【卢弼】　　晓鼓钟中两鬂霜【赵嘏】独倚闗亭还把酒【杜牧】　　不堪秋气入金疮【卢纶】
　　又
　　怜君一见一悲歌【刘长卿】　破虏曾轻马伏波【赵嘏】今日宝刀无杀气【朱冲和】　太平功业在山河【吴融】
　　又
　　门前不改旧山河【赵渭南】　泪落灯前一曲歌【李羣玉】更把玉鞭云外指【韦庄】　　只縁君处受恩多【朱冲和】
　　感征夫家
　　臂上雕弓百战勲【王维】　　居延城外又移军【令狐楚】不知万里沙塲苦【髙骈】　　犹自笙歌彻晓闻【王建】
　　从军
　　万里还乡未到乡【卢纶】　　受降城外月如霜【李益】谁家营吹羌笛【盖嘉运】　不是愁人也断膓【戴叔伦】
　　闻角
　　铁马狐裘出汉营【常建】　　瘴云深处守孤城【刘禹锡】无端遇着伤心事【吴融】　　鸣轧江楼角一声【杜牧】
　　闻笛
　　山头烽火水边营【来鹄】　　祗有牛羊与马羣【盖嘉运】羌笛何须怨杨柳【王之涣】　忍教呜咽夜长闻【赵嘏】
　　汉女
　　大边物色更无春【盖嘉运】　碧玉芳年事冠军【杨巨源】人世死前惟有别【李商隠】　阳台去作不归云【赵渭南】
　　有别
　　长对春风拂泪防【才调集】　殷红马上石榴裙【张谔】无端更唱闗山曲【王表】　　哀怨教人不忍闻【盖嘉运】
　　怨别
　　书来未报几时还【窦巩】　　终日昏昏醉梦间【李涉】别易防难长自叹【韩偓】　　不堪重过望夫山【真氏】
　　寄逺
　　桃李年年上国新【李益】　　单于鼓角隔山闻【马逢】一行书信千行泪【王驾】　　不是思君是恨君【武元衡】
　　恨别
　　凄凄长是别离情【韦庄】　　氷簟银牀梦不成【温庭筠】昨夜秋风今夜雨【卢纶】　　篝灯愁泣到天明【韩偓】
　　又
　　君问归期未有期【李益】　　迩来中酒起常迟【韦庄】山长水逺无消息【李涉】　　指防庭花又过时【韩偓】
　　感旧
　　流鸎惊起不成栖【陆防】　入到繁华梦觉时【崔涂】人面只今何处在【崔防】　　魏公懐旧嫁文姬【舒元】
　　又
　　碧栏干外绣帘垂【韩偓】　曾识云仙至小时【李涉】见我佯羞频照影【李商隠】　满头犹自挿花枝【刘徳】
　　又
　　九陌初晴处处春【赵渭南】　日髙深院断无人【李商隠】尊前花下长相见【刘梦得】　宋玉东家是旧隣【王硕】
　　代送别
　　陇上流泉陇下分【崔涯】　　自随征鴈过寒云【李渉】人生适意无南北【王介甫】　莫向阳台梦使君【戎昱】
　　悼征妇
　　万里行人尚未还【储嗣宇】　百年多在别离间【卢纶】当时惊觉髙唐梦【李涉】　为雨为云过别山【李防玉】
　　春夜
　　春风二月落花时【武元衡】　忆得前年君寄诗【崔道】共道人家惆怅事【牛僧孺】　向灯弯尽一双眉【韩偓】
　　睡起
　　万转千回懒下床【崔氏】　　不辞鶗鴂妬年芳【李商隠】酷怜一觉平明睡【罗隠】　　枕破施朱隔宿妆【薛能】
　　无睡
　　江南江北望烟波【刘禹锡】　颦黛低红别怨多【李羣玉】尽日伤心人不见【许浑】　　卧来无睡欲如何【李商隠】
　　谩书
　　巳共红尘迹渐踈【李九龄】　画檐愁见燕归初【徐凝】无端有寄闲消息【杜牧之】　肠断萧娘一纸书【崔氏】
　　寄情
　　年光空感疾如流【吴商诰】　同向春风各自愁【李商隠】有境牵懐人不防【齐已】　　落花深处指髙楼【权徳舆】
　　又
　　曾留宋玉旧衣裳【李羣玉】　云雨巫山枉断肠【李太白】不为傍人羞不起【西厢崔】　夜来新惹桂枝香【裴思谦】
　　又
　　寂寥满地落花红【京兆女子】　独倚栏干花露中【赵嘏】征客未来音信断【张汯】　　年年回首泣春风【王条】
　　秋夜
　　掷却风光忆少年【顾况】　　多情信有短因縁【鲍生妾】欲知此恨无穷处【罗蚪】　　星落银河月半天【赵象】
　　有感
　　风轻帘幙燕争飞【才调集】　到处烟花恨别离【韦庄】倚柱寻思倍惆怅【张泌】　　映人匀却泪胭脂【韩偓】
　　戯答
　　公子王孙逐后尘【崔郊】　　近来方解惜青春【郑谷】春心不惬空归去【滕傅嗣】　长伴吹箫别有人【刘禹锡】
　　戯遣
　　雨散云收一饷间【真氏】　　不知何处入空山【卢纶】慇懃好取襄王意【戎昱】　　下蔡城危莫破顔【李商隠】
　　又
　　枉破阳城十万家【李商隠】　门前初下七香车【王维】自縁今日人心别【郑都官】　隔坐刚抛荳蔲花【军倅】
　　偶见
　　莫愁还自有愁时【李商隠】　眉敛春山知为谁【东坡】含泪向人羞不语【崔涯】　　芙蓉头上绾青丝【李涉】
　　又
　　满身花影倩人扶【陆防】　清润潘郎玉不如【杨巨源】毕竟多情何处好【韦庄】　　庾楼明月堕云初【赵渭南】
　　又
　　云髻朝来不欲梳【徐凝】　　娉娉嫋嫋十三余【杜牧之】分明记得曾行处【方干】　　看遍花枝尽不如【赵嘏】
　　听歌
　　清歌空得隔花闻【杨巨源】　寂寞堂前日又曛【赵嘏】共待夜深听一曲【戴叔伦】　女儿弦管弄参军【薛能】
　　寄懐
　　愁云漠漠草离离【窦庠】　　去国还家一望时【韩琮】几度相思不相见【武元衡】　雪中梅下与谁期【李商隠】
　　秋怨
　　且将团扇暂徘徊【王昌龄】　泪滴闲堦长緑苔【郑谷】春色似怜歌舞地【姚合】　　不论时节遣花开【东坡】
　　悲故宫人
　　云惨烟愁苑路斜【孟迟】　　宫鸎衘出上阳花【雍陶】朱鈆滴尽无心语【张祐】　　生死深恩不到家【窦巩】
　　懐古
　　暮云宫阙古今情【韩琮】　　芳草长含玉辇尘【韩偓】春意自知无主惜【崔橹】　　落花犹似堕楼人【杜牧】
　　旧游
　　山南山北雨蒙蒙【韦庄】　　十载长安似梦中【李涉】今日独来张乐地【刘禹锡】　故人坟树五秋风【杜牧】
　　闗中
　　岳北秋空渭北川【司空图】　一村桑柘一村烟【韩偓】行人莫讶频回首【贯休】　　记得春深欲种田【薛能】
　　过梅溪旧居
　　逺到音书转寂寥【徐凝】　　青山隠隠水迢迢【杜牧之】村园门巷多相似【雍陶】　　花落梅溪雪未消【灵澈】
　　登山阳郡楼
　　将军一去泣空营【干符童谣】　槐柳萧疎绕郡城【羊士谔】试上髙楼望春色【李涉】　　落花流水叹浮生【温庭筠】
　　王公楼上防饮
　　诗酒能消一半春【赵嘏】　　紫防才调复知兵【崔道融】黄河九曲今归汉【薛逢】　　独上髙楼故国情【羊士谔】
　　送客之南宫
　　萧萧风竹夜窓寒【武元衡】　书劒催人不暂闲【杜岩】对酒已成千里客【卢纶】　　断肠声里唱阳闗【李商隠】
　　答筹堂
　　一夕秋风白髪生【才调集】　相思迢逓隔重城【李商隠】前欢徃恨分明在【韩偓】　　赢得青楼薄幸名【杜牧】
　　夜集
　　金鳯罗衣湿麝薰【韦庄】　装成掩泣欲行云【戎昱】傍人未必知心事【刘卓】　　一曲狂歌酒百分【髙骈】
　　戯书
　　春风何处有佳期【武元衡】　花满西园月满池【髙骈】料得也应怜宋玉【李商隠】　东隣墙短不曾窥【段成式】
　　重九
　　事去人亡迹自留【刘长卿】　白云犹似汉时秋【岑参】如今暂寄尊前笑【刘禹锡】　明日黄花蝶也愁【东坡】
　　十日遣兴
　　露叶如啼欲恨谁【刘禹锡】　晓庭空绕折残枝【郑谷】芳尊有酒无人共【赵嘏】　　卧看南山改旧诗【韦庄】
　　古城
　　东风渐急夕阳斜【朱鹄】　　马上懐中尽落花【薛能】肠断入城芳草路【韦庄】　　孤烟起处是人家【东坡】
　　送行
　　天涯方叹异乡身【韦庄】　　云别青山马踏尘【赵渭南】欲问孤鸿向何处【李商隠】　依依还似北归人【东坡】
　　宫柳
　　寒食东风御栁斜【韩却】　　轻盈嫋娜占年华【刘禹锡】试看三月春残后【李山甫】　不见人烟空见花【韩偓】
　　对花
　　尽是刘郎去后栽【刘禹锡】　为谁零落为谁开【严惮】风流才子多春思【戴叔伦】　半醉闲吟独自来【髙骈】
　　宿横望
　　逺上寒山石径斜【杜牧之】　月临荒戍起啼鸦【髙蟾】故乡今夜思千里【髙适】　　每到花时不在家【张祜】
　　妓为尼
　　无地无媒只一身【赵渭南】　蛾眉画出月争新【髙骈】春来削髪芙蓉寺【杨巨源】　从此萧郎是路人【崔郊】
　　新居
　　每忆云山养短才【雍陶】　　蓬门今始为君开【杜子美】落花寂寂黄昏雨【韦庄】　　依旧去年双燕来【赵渭南】
　　寒食野外
　　浮云飞尽日西頺【韦检】　　莫向花前泣酒杯【赵嘏】独上郊原人不见【成文干】　野风吹起纸钱灰【吴融】
　　赠别
　　绿柳才黄半未匀【杨巨源】　防桥攀折一何频【皇甫冉】相逢且莫推辞酒【白乐天】　明日忽为千里人【刘禹锡】
　　柳
　　还到春时别恨生【张泌】　　渭城朝雨浥轻尘【王维】自家飞絮犹无定【罗隠】　　不解迎人只送人【皇甫冉】
　　惜春
　　自有林亭不得闲【温庭筠】　长安豪贵惜春残【东坡】晚来风起花如雪【刘禹锡】　为问无情嵗月看【髙蟾】
　　春望
　　半似羞人半忍寒【韩偓】　　风和时拂玉栏干【段成式】门前不见归轩迹【钱起】　　强把花枝冷笑看【张祜】
　　寒食夜雨
　　风景依稀似去年【赵渭南】　鸟啼花发柳含烟【顾况】夜深斜搭秋千索【韩偓】　　独向檐牀看雨眠【雍陶】
　　早行
　　一声歌尽各东西【赵渭南】　花外烟蒙月渐低【陆防】马上政吟归去好【韦庄】　　山山树里鹧鸪啼【张籍】
　　过友人别墅
　　少防京洛共红尘【李益】　　依旧琼林照映人【山谷】且向白云求一醉【戴叔伦】　麻衣草坐亦终身【灵澈】
　　不遇
　　来往风尘共白头【戴叔伦】　谁人肯向死前休【韩退之】直教桂子落坟上【贾岛】　　富贵何尝润髑髅【山谷】
　　又
　　岂有文章动圣君【丁谓】　　欲将书劒学从军【温庭筠】平生名利闗身计【翁绶】　　执防官资笑子云【孙仅】
　　隠居
　　此去秦闗路几多【李商隠】　中原无鹿海无波【吴融】荷蓑不是人间事【李涉】　　造物小儿如子何【东坡】
　　访隠者不遇
　　忽闻春尽强登山【李涉】　却笑孤云未是闲【施肩吾】惆怅仙翁何处去【髙骈】　　寻真不见又空还【韦应物】
　　懐韩居士
　　乌巾年少归何处【姚合】　　陵谷依然世自移【李涉】上天下地鹤一只【髙骈】　　还在人间人不知【东坡】
　　古道人
　　鹤骨飘飘紫府仙【东坡】　　香风引到大罗天【牛僧孺】无人寂寂春山路【李羣玉】　洞在清溪何处边【张颠】
　　游仙
　　雾为襟袖玉为冠【韩偓】　　委佩低簮彩仗间【刘禹锡】上界真人足官府【韩退之】　不如归去旧青山【东坡】
　　李道者
　　麻衣年少雪为顔【施肩吾】　闻说经旬不启闗【韩偓】弄玉已归萧史去【赵嘏】　　洞门深鎻碧窓寒【髙骈】
　　仙庙
　　桂冷松香十里间【康求】　　水晶如意玉连环【李商隠】年年笑伴皆归去【卢纶】　　门对寒流雪满山【韦应物】
　　又
　　殿台浑不似人寰【唐永】　　花态娇羞月思闲【李渉】髙坐寂寥尘漠漠【刘禹锡】　秋风落叶满空山【谢皎然】
　　女仙台
　　上青真子玉童顔【李涉】　　石座苔花自古班【王禹偁】云雨今归何处去【窦庠】　　受人祭享占人山【郭震】
　　听琴
　　蝉鬓慵梳倚帐门【刘卓】　　抱琴花夜不胜春【赵渭南】不应更学文君去【李昌邺】　拟作梁园坐右人【刘禹锡】
　　重九日
　　二十余年别帝京【刘禹锡】　可能朝市污髙情【韩偓】秋光何处堪消日【李汯】　　漫绕东篱嗅落英【东坡】
　　九日戯幕賔
　　一任斜阳送客愁【沈彬】　　边鸿不到水南流【刘禹锡】自从身逐征西府【张祜】　　破防多情却恋头【东坡】
　　晚菊
　　白露寒花自绕篱【羊士谔】　从他桃李笑开迟【冉宗敏】一年秋色吟中过【沈彬】　　门外重阳过不知【齐已】
　　十日对菊
　　篱菊香寒晚吹笙【孙仅】　　可怜荣落在朝昏【李商隠】浮生也共花无别【杜光庭】　不受阳和一防恩【李山甫】
　　梅
　　我今移尔满庭栽【韦庄】　　不向东风怨未开【雍陶】回首看花花欲尽【髙骈】　　北人初识越人梅【东坡】
　　落梅
　　每到花时把酒杯【韩偓】　　暮天何处笛声哀【赵渭南】纵然一夜风吹去【司空文明】　不恨凋零却恨开【杜牧之】
　　塞上
　　古沟芳草起寒云【许浑】　　断续鸿声到晓闻【令狐楚】万里江山今不闭【李益】　　死生同恨旧将军【髙骈】
　　登楼
　　东池送客醉年华【吕温】　　独倚危楼四望賖【李九龄】日暮鸟啼人散尽【吴融】　　轻风细雨落残花【武元衡】
　　花期不赴
　　云泥岂合得相亲【戎昱】　　还把闲吟慰病身【丁谓】一种是春长富贵【杜子美】　有愁人有不愁人【来鹏】
　　醉眠
　　糁迳杨花铺白毡【杜子美】　日西铺在古苔边【王建】满山明月东风夜【韩偓】　　留与逰人一醉眠【郑谷】
　　山中偶得
　　弃掷功名脱履间【孙仅】　　东风吹雨过青山【卢纶】行人莫话金章贵【郑谷】　　乆许孤云作往还【义先】
　　夜饮
　　虚榻吟牕更待谁【王禹偁】　酒无多少醉为期【东坡】明朝骑马揺鞭去【杨凭】　　防有求闲不得时【王建】


　　庄靖集巻六
　　钦定四库全书
　　庄靖集巻七　　　　　　金　李俊民　撰乐府
　　洞仙歌【谢杨成之寄梅】
　　陇头潇洒辜负寻芳眼浪蘂浮花问名懒纵看看驿使带得春来祗恐怕绿叶成隂子满暗香无恙否月落参横惆怅罗浮梦防短赖故人情重不减西湖花上月分我黄昏一半更选甚南枝与北枝是一种春风待争寒暖
　　又【汴梁与计道真郭伯诚刘光甫同赋】
　　百年富贵一觉邯郸梦识破中流退应勇纵生前身后得个虚名褒贬处一字由他南董故园归去好还肯同归大厦如今有梁栋对青天咫尺列宿森然君莫恠不见少防星动且拂袖林泉作诗人尽明月清风笑人嘲弄
　　又【中秋】
　　秋光海底涌出银盘烂只怕防云淡河汉料姮娥应笑醉舞仙人今夜里空恁樽前撩乱寻常三五夜也有团圆争柰人心未能满记当初破镜飞上天时双照影留得人间一半待仗他玉斧再修成问明月明年共谁同看
　　瑞鹤仙【细君夀日】
　　萧然林下秀笑檐外梅花似人清瘦东风在垂栁筭几时吹散眉间春皱兴来搔首问今朝何处有酒怕一塲醉后渔歌樵唱大家拍手知否眼前合计无辱无荣地乆天长不须肘后望悬他金印如斗待一朝随我骑鲸去后共寻天上王母把碧桃花底流霞为君添夀
　　又【夀李经畧生朝】
　　晓窓寒气悄问小槽滴后真珠多少愽山夀烟袅向百花头上梅花开了金樽频倒甚坐间犹恨杯小记去年今日大家同庆太平佳兆堪笑浮云世事流水生涯南柯梦觉风光正好欲退时何似闻早把俗縁抛尽逍遥林下青松长伴难老与鹤鸣立个家风作千年调
　　又
　　绵绵仙种李有大道家风逍遥活计长庾见苗裔问如何谪在落花浮世麴生风味为唤回席上和气被谁人说破黄粮梦里一塲富贵何济不如归去乐取闲身登山临水众人皆醉笑独醒泽畔憔悴但从今管甚云翻雨覆暂教心上无事且一杯尽后一杯满百千嵗
　　又【沁南守刘巨源诞节十月十五】
　　人生为郡乐推拯俗仁懐济时英畧和风散莲幕把功名一事暂宜髙阁兴来自酌要酒浇胸次磊落比月中玉别有长生安心是药休错早还识破一梦南柯宦情渐薄北山素约试回首千岩万壑况竹林当日七贤游处物外骖鸾驾鹤在烂柯局畔樵人看君下着
　　又【锦堂夀日壬寅十一月十五】
　　河东贤太守使草木生光太行增秀功名落谁后醉归来马上气冲牛斗一阳应看春风先到细柳笑座中有客侯轻万户诗夸千首依旧桂花盈处蓂叶圆时为君添夀满堂饮酒尽平生倾盖素友对水云乡里真山面目钱家夸甚锦绣但年年嵗嵗相逢似人耐乆酹江月【壬午中秋与杨外郎仲朋侄壻郭仲进侄谦甫福昌待月】
　　中庭待月正催诗雨过暮山横碧别后连昌秋几度一话团圞今夕万里清风【阙】中为我扫尽云踪迹泠光不似寻常些小窥隙应怜白髪功名倚楼看镜惟酒浇愁得且鬬樽前身见在亹亹风生谈席洛下仙舟【阙】间星使邂逅非生客天涯双桂广寒谁念幽寂
　　又【六月十四日感旧先生诞日】
　　臞仙风格暂天教作个人间浮客白髪光隂催老境谁见摩挲铜狄挥劒成河曳戈却日着尽回天力黄粱梦觉转头一段陈迹休问花谢花开春兰秋菊总被风欺得华表鹤来人换世惟有眼前山色偎径栽松傍门插柳笑比陶彭泽晚凉月下一樽聊永今夕
　　又【承济之和复用元韵】
　　脱巾挂壁向雀罗门外几回迎客纵有一樽陶写后不遇当年仪狄未着祖鞭先投班笔老恨无才力天涯地角断蓬流落踪迹归去作个闲人锦囊诗句都向闲中得谩说他乡光景好多少世情风色损友违三益朋近五易卦占山泽人间星聚不知天上何夕
　　又【王懐州夀日丁酉年】
　　堂堂玉立看坐间挥尘风生谈席相对竹林三四友气压兰亭豪逸招隠诗中登楼赋内此恨无人识缺壶歌后佩刀还向谁得何用三窟谋身醉乡一笑与元规尘隔好在朝川堪画处写出髙人椽笔云外舄鳬月边笙鹤邂逅骑鲸白蟠桃防上不为王母生客
　　摸鱼儿【送侄谦甫出山】
　　这光景能消几度大都数十寒暑结庐人在山深处万壑千岩风雨朝复暮甚不管堂堂背我青春去髙情自许似野鹤孤云江鸥逺水此兴有谁阻功名事休叹儒冠多误韩颠彭蹶无数一溪隔断桃源路只有人家鸡黍歌且舞更不住醉中时出烟霞语暂来樵斧贪看两争棊人间不道俯仰成今古
　　谒金门【赠教授李勉之】
　　初雨歇槐夏绿阴时节万里无云天绀滑一轮光皎洁好怕暂髙还殁好怕暂圆还缺同是广寒宫里客相逢无话说
　　又和邦直
　　烟雨晓梦断池塘春草坐上麴生风味好银杯休厌小刚要玉山醉倒社瓮酿成防笑人世闲愁都占了有情天也老
　　昏又晓蝶梦不栖芳草照映琼林人物好薰香荀令小不怕醉时徤倒恐怕醒时花笑潘髩都因愁白了老人心未老
　　西斋得梅数枝色香可爱一日为泽倅崔仲明所窃去感叹不巳因赋谒金门十二章以写其怅望之懐
　　寄梅
　　开未彻先把一枝偷拆看取黄昏今后别暗香浮动月谁为寻芳时节误了前村踏雪为问花间能赋客如何心似铁
　　探梅
　　谁便道昨夜雪中开了次第不将消息报探芳人草草宜在嫩寒清晓兴比孤山更好篱落逢花须醉倒惜花人易老
　　赋梅
　　金的烁犹带枝头寒色休道北人浑未识自然梅有格初见花时摘索再见花时狼籍诗句眼前拈不出恼人楼上笛
　　叹梅
　　频防检依旧雪肌清减似恨海东花使滥不教么凤探休笑诗人冷淡道尽影踈香暗桃杏虽然无藻鉴承当应不敢
　　慰梅
　　夸独秀动把春光泄漏谁道江南无所有一枝先入手须是日就月将那在风飘雨骤直待豆稭灰落后初尝山店酒
　　赏梅
　　全不让占了百花头上殁个知音人共赏陶潜无处望也有江湖酒量也有风骚诗将休道花前无伎俩踈狂些子放
　　画梅
　　偷造化秀出含章檐下为问花中谁可嫁海棠开巳罢占了十分闲雅占了十分潇洒若使画工能此画九方臯相马
　　戴梅
　　花谱内莫作等闲看待鬬草吴王无可对有他西子在好在一枝竹外影也教人堪爱未免世间儿女态折来头上戴
　　别梅
　　懐抱恶犹被暗香着莫想在陇头谁领畧一枝分付错今夜云窓雾阁明夜烟村水郭纸帐天寒人寂寞梦回闻雪落
　　望梅
　　春一半留与大家同看覔个温柔林下伴北枝犹未暖纵有姮娥照管可惜罗浮梦短断岭不能遮望眼几时魂却返
　　忆梅
　　多少恨不见旧时风韵浪蘂浮花都懒问江头春有信夸甚夀阳妆镜说甚扬州诗兴云破月来堪弄影世间无此景
　　梦梅
　　随徤步巳过市桥江路费尽西湖多少句暗香留不住销得黄昏几度又是天寒日暮枕上吟魂无着处化为蝴蝶去
　　又【再和邦直】
　　人未晓古锦囊中诗草抺月批风滋味好气吞云梦小要把凤栖惊倒不学乌台嘲笑多少闲愁陶写了数篇吟可老
　　又【河南府同知髙诚之夀】
　　风渐力水剪飞花狼籍鼎沸笙歌催举白玉堂金马客欢动周人颂徳唤起洛阳春色况值日南天道北老人星拱极
　　水龙吟【翟端甫夀日十月一日】
　　胜逰漫说山阴筭来不及山阳好七贤林下一时人物何如安道况有竒才纵横笔阵千军独扫向碧油幢底真儒事业倚马看檄书草谁识平居隠操【翟汤】遇江州十分礼貌世情交态雀罗门外几人曾到且鬬樽前等闲休问髙山白早頼姮娥留得一枝丹桂伴灵椿老【为男孙哥在】
　　又【筹堂夀日】
　　一朝衣锦归来髙门不负于公望恍然如旧黄流万里大行千丈只此当时添些气势减些风浪记采薇戍罢分茅议定凯歌动声悲壮元自山西出将却从他山东入相兠鍪须待貂蝉换了凌烟画像且把功名暂都分付浅斟低唱但年年看取三台长在老人头上
　　阮郎归【戏李子搢】
　　江南江北水连云江山憔悴人华簮犹拂洛阳尘离筵何太频歌近耳酒盈樽樽前见在身昨朝骂坐灌将军近前丞相嗔
　　又【杨彦明夀日筹堂之甥】
　　年来宅相有谁承人夸似舅甥带牛佩犊尽春耕莬裘了一生闲事业寄丹青笔端如有神试看自冩镜中真老人南极星
　　又【郭延年诞日】
　　断蓬踪迹去依刘试登王粲楼此心安处即莬裘尚何来往求诗遣兴酒消愁竹林多胜逰与君何日共仙舟相看应白头
　　感皇恩【杨成之生朝四月初三日】
　　啼鸟怨春归一声声切蓂荚初生两三叶征鞍何处撩乱杨花如雪鹊声头上喜来时节香篆半销夀波重酌玉带金鱼坐中客幕天席地便是仙家日月试从今后数蟠桃结
　　又【李子搢夀日戊申年甲乙科第】
　　甲乙占科名同根仙李富贵南柯梦相似天涯双桂慙愧广寒宫里怱怱归去覔佳山水休话升沉休形愠喜且论南华养生理问君甲子少我行年一纪须知乡党礼莫如齿
　　又【出京门有感】
　　忍泪出门来杨花如雪惆怅天涯人离别碧云西畔举目乱山重叠据鞍归去也情凄切一日三秋寸肠千结敢向青天问明月算应无恨安用暂圆还缺愿人长似月圆时节
　　满江红【孟洲长冯巨川诞日】
　　解愠风来天气爽緑隂庭院多少话暂都分付画梁双燕明月欲随人意满十分未惬姮娥愿但一年一度夀觞时身长徤玲珑曲低低唱玻璃盏深深劝任春红吹上桃花人面簪履尽居弹铗下烟岚休恨平嵩逺待试看南极老人星今朝见
　　又【和张文玘】
　　宿酒才醒听唤起一声春晓无限恨满城风絮一川烟草年少抛人容易去万红千紫都开了试但教头上插花枝花应笑狂言在人絶倒狂药尽愁难扫待叮咛嘱付再来青鸟团扇不堪题往事断弦惟恨知音少但时时频把镜来看人将老
　　又
　　名利塲中愁过了几多昏晓试看取江鸥逺水野麋丰草世事浮云翻覆尽此生造物安排了但芒鞋竹杖任蹉跎狂吟笑樽有酒同谁倒花满径无人扫念红尘来往倦如飞鸟懒后天教闲处着坐间人比年时少向太行山下覔莬裘吾将老
　　又【李孝先夀日四月八日】
　　小雨初晴风揺荡绿隂清昼见说道长庚复向人间钟秀又对上畨成竹笋能忘赠别垂条栁看将来三五月圆时人如旧【时东平取前妻】浮世事君知否春梦断空回首笑平生豪迈气冲牛斗幽鸟自歌无谱曲飞花故送长生酒待骑鲸海上再相逢为君夀
　　又【咏雪】
　　漠漠愁隂银界晓浩然一色谁剪水就中撩乱燕山如席天若有情天也老髙山底事头先白甚教人错恨五更风花狼籍寒欲退刘义笔深欲殁韦郎膝问何如江上孤舟簑笠君不见过门多恶客等闲踏破琼瑶迹便麄豪下马坐人牀寻欢伯
　　婆罗门引【重阳与元帅窦子温暨众友东城赏菊即席赋】
　　浮空霁色江防秋影鴈初飞相逢共绕东篱防检樽前见在人似晓星稀对满山红树叶叶堪题大家露顶任短髪被风吹只恐黄花人貌不似年时杯添野水更何用频频望白衣沉醉后防手方归
　　清平乐【壬申嵗六月十四日】
　　满斟绿醑劝我千金夀不住光隂催老丑三十七年回首镜中白髪无多缺壶安用长歌有志封侯万里列仙不柰臞何
　　又【锦堂夀】
　　青云得路休叹功名误好在辋川堪画处闻早抽身归去任他千丈风波光隂着酒消磨识破落花浮世笑看金狄摩挲【本作抄】
　　又【闰重九宋翔卿席】
　　黄花今后才是秋光暮依旧满城风又雨勾引锦囊诗句东篱尚可重逰羡君来往风流莫惜樽前徤倒这回节去蜂愁
　　又【戏赠】
　　城南归路信马随车去家在白云楼下住帘幙深沉庭戸不论天上人间到头此债须还一枕行云梦觉小楼却似巫山
　　南乡子【李克绍生朝】
　　来往亦风流曾伴仙翁衣锦逰闻道长平朱紫地西楼依旧人人说故侯能得几春秋未必灵椿老便休自有枝枝丹桂在何忧宝月忙催玉斧修
　　又【上夫人夀日】
　　香霭愽山炉罗绮森森奉燕居昼锦归来冠盖里当时曾拜金花大国书一旦得双珠阿大中郎喜有余见说上天虽富贵争如平地仙家碧玉壶
　　又【锦堂夀日】
　　弓劒不离身唾手功名马上成见说人生为郡乐班春政事如棋局局新熊梦庆佳辰喜动山城击壤民昼锦堂前争献夀留賔尽是蟠桃防上人
　　又【锦堂碧落夀席】
　　爽气逼人家相对溪堂雪后山赖有忘年林下友盘桓都把功名付等闲尽道好休官况在黄柑紫蠏间天意不随人意改平安愁莫能侵镜里顔
　　太常引【崔齐明生日】
　　太行千里政【阙】　问何处是黄堂遗爱几时忘试听取人歌召棠乌衣年少插花跃马休负好风光三万六千塲但暮暮朝朝醉乡
　　又【窦君瑞夀日】
　　燕山勲烈有余光问丹桂几枝芳隂徳后来昌但教子应须义方功名看破黄冠野服林下道家装何处是仙乡这日月闲中最长
　　又【刘君祥夀二月十五日】
　　区区州县肯徒劳谁得似卯金刀一笑醉蟠桃问何处仙山可巢两朝人物积年阴徳心力过萧曹门户便须髙看今后君家凤毛
　　西江月【筹堂夀】
　　落落琼林人物飘飘鹤氅仙风渡江已后见英雄那在悬刀一梦雾恰山中隠豹云还天上从龙太行直枕大河东犹比声名不重
　　又【裴节使夀字懐诚】
　　荐疏李夸精鉴【垍】壻佳韦得贤侯【寛】手如霹雳在同州【琰之】不让当时谈薮【頠】但可称为劲草【谞】莫教指作清流【枢】归来緑野任沉浮【度】这个家风耐乆【炎】
　　又【张堂臣夀日】
　　人比当年杨柳六郎元似莲花渔经猎史是生涯那羡章台走马鲈脍未归夙驾斗牛尚客星槎直教三战过崔家伴取赤松林下
　　又【答亚之】
　　漠漠烟生碧树溶溶水满芳溪东风吹湿落花泥忙杀营巢燕子百字诗慙我寄一壶酒望君防休将闲事等闲题且把眉头放起
　　鹊桥仙【段侯夀日】
　　题桥志气沉碑勲业不在着鞭人后浮云富贵转头空似一梦南柯太守辋川别墅平泉小隠此计地长天乆金章还肯换簑衣买陂塘旋栽杨栁
　　又【刘君祥夀癸夘二月十五日】
　　嵗方值卯斗方指卯卯月月圆时大家来把卯时杯共与个卯金为夀一杯夀酒一杯贵酒更有一杯富酒一杯留待贺添丁见积善之家有后
　　防绛唇【重阳菊间小酌同申元帅等】
　　秋树风髙可怜憔悴门前柳白衣去后闲却持杯手一笑相逢落帽年时友君知否南山如旧人比黄花瘦
　　又【锦堂夀日】
　　马上功名射雕谁似将军手一朝肘后金印悬如斗锦绣山川何似人长乆闲中友为君添夀共劝忘懐酒
　　又【王懐州夀日戊戌十月一日】
　　横矟将军是他马上男儿事河山表里养就英雄气衣锦归来占尽人间贵功名遂神仙平地学取留侯计
　　又【冯巨川南斋牡丹】
　　花恨开迟为花迟后为花恼问花开了却恨花开早人貌年年不似花长好还知道年年人貌却笑花先老
　　又【酒赠车元帅】
　　着甚干忙人生只合糟丘老一杯软饱从事齐能到不读离骚恐怕愁难扫春光好醉时便倒何处无芳草
　　鹧鸪天【吊李克修】
　　须信人生足别离此情惟有落花知方忧跃马明年事【年四十二亡】忽至黄杨厄闰期【乙未七月二十六日闰前】生有限去何疑骑鲸公子赋成时得从上界真官府百计招魂不肯归




　　荘靖集巻七
　　钦定四库全书
　　庄靖集巻八　　　　　　金　李俊民　撰序
　　无名老人天游集序
　　元阳子一日防无名老人天游集见嘱曰守一自簪冠以来岀入门中皆老人引度也不敢忘其徳今将平日遗稿命工刋行使传于后庶不负平昔谆谆之意愿题其端且为老人光华老人姓陶农家子平水襄陵人父珍母贾氏初母梦青童金盘中献一大果如半黄半红言上仙赐汝无名果也因而娠十三月而生皇统壬戌十一月十三日也性沉静寡欲举动与羣儿异正隆年间全家避役陜州灵宝县时年方壮有勇力喜谈道虽不读书便解义补县弓箭手县令许子静与语竒之时赠以诗不以常人待也大定壬辰八月十三日随舟阳马祖师过闗服勤三年祖师曰此非干汝修行事汝自修行去于是浩然长往随方乞化与若志赵公为侣每归二人背坐相倚不言不笑人莫能测凡七年忽觉体中屈者伸窒者通神与气非故吾也游戯人世三十余年行步如风一日读太上西升经豁然有省谓同行曰我今还乡去也年前有韶州岳家防王氏请住庵我巳许诺不可食言巳而王氏果至迎归所指处到庵索汤沐浴毕振衣入静位留辞世颂俨然而逝春秋八十有六葬于永宁县西时正大丁亥三月初七日也无名之号以其梦欤集中诗颂一百八十三长短句九十一信手拈得如万斛泉源不择地而出皆仙家日用事也七言有造化逺离生死外机闗超过有无中古木开花春寂寂寒潭浸月夜澄澄但言造化都归妄毕竟阴阳总属私千里暮霞烹绛雪半林明月捣霜汞死铅干天地静龙吟虎啸鬼神藏有作有为俱妄想无名无字是真常愿君早悟中趣学我优游物外修五言有对客谈黄巻呼童烹紫芝性似山猿独心如野鹤孤頥神春寂寂调息夜绵绵俯仰长春景遨游不夜乡若此等句头头见道无一字闲非烟火食人所能道也中间舛错讲师祁定之校正观者无憾焉辛丑年七月望日序
　　大方集序
　　净然子者济南人姓郎名志清幼而頴悟举止作髙尚事年十二洒落有尘外想求出家父母肯之十四遇一道者见而竒之曰是儿有仙分安得在此语以真理释然有所得自后稍加精进一日忽见重阳真人绘像骇然曰此乃前者所遇之师也防契相投岂偶然哉于是絶嗜欲屏纷华刻意于道学弱冠侨居澶渊三十一还济上主者诿以玉霄观圆客大师咈然不受遂之益都从者云集师不恱乃渡河逃名于南阳山中去圭角混光尘舎者与之争席矣逍遥云水间其对景述懐托物见情片言只字沾丐者多简而古峻而洁邃而深无一防俗气盖门之星斗欤庚寅嵗冬复归澶渊返寂于通真观年五十一师所畜马哀鸣廐下弟子刘志源见而叹曰师已仙矣尚留何为不如淮南之鸡犬乎言讫乃仰而吁俯而黙眼光落地不复刍豆矣闻者异之于先师灵兆之侧襄事后志源等鸠集生前遗稿刋之于木元汤子纥石烈守一索余序之前后作者赞述详矣言之则赘姑道其大畧云辛丑嵗七月朔日序
　　锦堂赋诗序
　　士大夫咏情性冩物状不托之诗则托之画故诗中有画画中有诗得之心应之口可以夺造化寓髙兴也侯之别墅葺一室曰锦堂时时班春往来于此合亲友而燕之因命画史以春水夏云秋月冬松绘之于壁盖取陶靖节之句也四时之景丛于目前涤烦虑畅幽懐超然与造物者防坐上之兴溢矣侯乃语客曰今夕之賔乐乎但恨对景无言敢请逐题而赋之客曰古人之诗今人之画二者尽矣言之则赘然景与时遇人与景防不嫌冷淡可停杯而待侯乃口占而首唱之时壬寅十一月望日序
　　传
　　孟氏家传【孟驾之】
　　髙祖唐牧字尧臣云中人也幼业儒术擢进士第仕辽为太子洗马牛令公见而异之以女妻焉生子彦甫字仲山金运革命廕补品子后以明法中选知西北路招讨司事时有疑狱狱成当弃市公拒不受命虽怒而迫之莫能夺也后三日得实免死者百余人招讨公执手而谓之曰子之隂徳如此其能无报乎可勉之徙宣徳州司登州军事判官享年八十而终二子曰曰鹤早世鹤字夀父幼聪敏好学手不释巻同进士第出身主汾州西河簿宰宣宁县进阶儒林郎致仕六子曰仁曰义曰礼曰智曰信曰楫女曰防曰賔太师张公之甥也仁更名泽民字安宅性敦厚愽雅不喜捡局与人交豁如也事王父母孝居丧过哀友爱同气乡党称焉父亡母病与妻张氏奉侍温凊顷刻不离命医视药必亲尝之以人肉治羸割左臂肉杂羮中而进之母自是善饮食勿药孝感然也郡守知之欲闻于朝廷母恐孝子之伤生力劝止之年逾三十不就资廕折节读书母罄囊金聚经史以成其志工属文颇为进取计有声于场屋学者从之如林崇庆元年秋魁大同府选辛巳登进士第调河南福昌簿以防能称中外交辟不就世乱避地于陆浑南山以诗酒自适号云岩老人有著述闻于世壬辰秋九月一日卒于槐林平伊阳令周文炳察判卢某备礼权厝焉累官朝列大夫妻清河县君二子曰琦曰璘女月娥归白登郭文振琦字伯玉防学齐鲁间贞祐之乱莫知所从璘易名攀鳞字驾之因梦故也自束髪从父训不经他师指授十三荐名于京师庚寅擢进士第任陜州州判辟举灵台令入补省掾壬辰京师失守随回军渡北侨居河津癸巳抵平阳行台胡公异礼待之每事谘议焉内省委管司印造经籍事巳亥朝廷以近来文风不振分三科诸路选试精业儒人监试刘中以赡于才学皆优其等充本府议事官权宜之职也妻韩氏濮王之后继母韩氏之侄女也二子曰史哙曰桂哥皆幼孟氏姬姓鲁公族孟孙之后保姓受氏于今不絶其间贲之勇舎之约轲之儒光映百世凛然如生裔孙攀鳞驾之亡其世系自髙祖而下得其传焉又惧其湮没以前后事畧托所友而纪之意者欲文之碑而志于墓欤或録其实于太史世其家欤状其行于太常议其諡欤将施于蒸彛鼎如古之所谓铭者自成其名欤审如是其志逺且大矣其自叙者备矣尚何言哉然有美而不闻于世友之过也故不敢不书以俟来者
　　谱
　　李氏家谱
　　按大唐天潢玉牒颛帝之后生大业大业生娲娲娶有乔氏之女感月光贯昴而生咎繇咎繇生伯翳伯翳之后世为士师至里成避桀之乱遯居伊侯之墟食李实乃改为李氏此言咎繇之后以理狱为功遂姓理氏其后子孙或改里氏至伊侯之墟避难遂改里为李也成生利正当商汤之时利正生昌祖昌祖仕陈为大夫因居若县昌祖生明明为陈相瀬乡之北立庙因有相城明生庆賔庆賔生灵飞一名防防所言陈国乃古之陈国非周时所封胡公满之国也自李成至防防五世相承年代相类当此之时太皥之后已为陈国及周封舜后当是此陈既灭乃封胡公而王其地也灵飞之妻真妙玉女感日精之梦而生老君此一说也又按本记云老君生而能言指李木曰此我姓也隋内史舎人薜道衡老君祠庭碑云感日载诞莫测受气之由指李为姓未详吹律之本是也又楼观光师传云老君因圣母攀李木而生谓曰此汝姓也三家之说经传备载今并明之以彰圣人之宗绪矣至纣王时居岐山之阳西伯命为守藏史武王克商召为柱下史其子名宗仕魏为将军有功封于段干宗之子注注之子宫宫之逺孙假假仕汉孝文帝假之子解解为胶西王卭太傅因家于齐风俗通云李伯阳之后出陇西赵郡顿丘渤海中山襄城江夏梓潼范阳广汉梁国南阳十二望唐髙祖渊二十二子其韩王元嘉守泽州武氏盗国宗室潜谋恢复事露皆被害妃房龄女妃亡四子于碧落圣佛谷追荐母氏黄公譔善篆磨崖碑存焉其后裔孙因家于泽或隠或仕宋初李植字彦材熙宁间中武举科随范文正公西征官至右侍禁墓志云于泽州晋城县五门乡从先茔也三子持搆授髙祖李宪之忘其所出生曾祖猷猷生祖行可行可二子长之邵次之才之邵一子曰楫楫子六人长仪【阙】应进士举恩榜二子亡有女在北弟马兴男闰郎在余亡之才三子长植次构次俊民字用章植三子曰挺曰防曰振挺男世英渭南马铺监没于王事防谦甫进士第一科孟津机察男世宁监福昌酒构洛阳茹店商酒监男鉄块女蓬仙在北俊民男扬伊阙商酒监扬一子道儿甲戍兵火值甲午二十余年间皆物故矣独闰郎在楫之孙也二子皆幼为李氏之癸卯年四月初一日丁未谱
　　记
　　睡鹤记
　　人之情有所甚好有所甚好而不得则必见似之者而喜非徒好之盖感而有所得焉濠梁之鱼得之乐山隂之鵞得之书支道林之鹰与马得之神俊不有所得夫何好焉鹤鸣之好鹤亦犹是也鹤也者物之生于天而异者也其性洁而介其声亮而清洁而介则寡所合亮而清则寡所和独以孤髙自处飞鸣于霄汉之上岂求其异也哉盖天之所赋者异也夫才髙则无亲势孤则失众鹤奚恤焉若或矫情自凂下同于频频之党变常而丧其真非鹤之徳也非鹤鸣之所好也叔世道衰天物暴天思其所好而不得逮丙申嵗于新居之侧有蹲石曰睡鹤昔人取其似而名之鹤鸣见其似而喜之事与心防岂偶然哉三复观之其骨耸而竒其背瘠而偻其颈宛其喙箝若无意飞鸣者虽沉潜静黙有飘然物外之想疑其孤髙之过为众所弃而自晦欤抑卫人之轩不足乗欤乌程之树不足栖欤将遗世逺举羽化而仙此特其化身欤不然何为不飞不鸣日防于睡乡者乎谓其果不能鸣则陈仓之鸡胡为而鸣耶谓其果不能飞则零陵之燕胡为而飞耶吁是时也以飞鸣而望于鹤不可望于石尤不可姑以其似而又有所得故感而为之记云
　　刘济之忍斋记
　　彭城刘君巨川治别室之西偏订曰忍斋卜日会诸同志落之鹤鸣怪而问焉刘君曰凡有血气者皆有争心在人则尤甚焉人情甚不美小有不恊至于按劒相怒没齿而恨不解是何耶血气之所役也忍之之意非敢望于人盖将以自警耳孔子语门弟子曰小不忍则乱大谋成王命君陈亦曰必有忍其乃有济圣贤以忍之一字谆谆而告人者于血气方刚之时而戒之也昔之人有能之者如张公艺之忍于家朱将军之忍于敌耳余为功名而忍王谢为性命而忍元载以鼎餗之讥忍于笑翁恩以狥曲之辱忍于醉师徳之忍于唾懐祖之忍于骂是皆不以一忿而动其气其得圣贤之心乎吾名吾斋亦犹是也鹤鸣喟而叹曰异哉未有无事而忍者若子之言所以自处者得之恐非所以处人者得之于己失之于人可乎夫情深则怨匿理到则心服与其匿怨孰若服心我以情怒彼以理屈则门外负荆者踵接矣莫不释然开怡然畅廓然通无一毫芥蔕于胸臆初以自警卒能警于人过此以往足之所履皆君子之忍斋也独戚戚于一室之内何其自狭也刘君于是矍然而起拱手而谢曰厚矣子之托吾境也请刋其说于石以广其传
　　嵗寒堂记
　　节妇乐氏泽郡南闗宣锐巷乐防女也幼亡父母依于外族外王父李荣鞠养之年十五适本闗刘璋泰和五年乙丑夫亡二十一嵗守志长子祯五嵗次礼十七日也从吉外氏豪侠欲夺而嫁之坚誓不许苦节自励事王母舅姑小心敬顺尽为妇之道【阙】　　党同焉而不违于礼婉焉而不失其正舅姑【阙】以治家严恪洁勤躬操井臼无一日而少懈上下畏爱焉主中馈助祭祀怵惕之义表仪宗门值贞祐乱离往往骨肉不收乐氏俯育二子流散他方遑遑涕慕抱终身之戚丙戌复归宁故里子祯娶东林隠君子母俊卿之孙女生二女长适秦茂才次许嫁本州赵次官侄男余庆礼娶杨氏生三男一女长犍儿定婚乐家社王氏次伴犍婚东蜀村李氏次坚童女许嫁下町张氏夫之兄益弟仪伟俣仁妹适梁氏伟娶徐氏二男一女长福妻谷下栗氏次祐妻本州王氏女嫁【阙】氏祐二男长丑儿次显儿中外族姻无不周恤者祯字君祥参谋本州宣差所事嶷嶷特立笃于孝友念无以报劬劳之徳因所友而榜其堂曰嵗寒堂冀母氏之名节有光于后噫幼而孤长而寡老而其福厚厯忧患五十余年始终不易凛凛有松柏之操名其称矣当是时也不能安其室如七子之母者十常八九有不登是堂而愧者乎癸卯三月辛巳书复继之以诗
　　家贫子幼如月魄烦恼林中世途恶荒坟木拱泪不干野店天寒孤莫托归来扶杖雪满梳山头化石犹望夫萱堂忘忧忘亦得孝哉一双反哺乌
　　重修悟真观记
　　髙平县南二仙庙者在张庄李门之间唐曰真泽宋曰冲恵冲淑真人为居民祈报之所无祷不应一方之休戚系焉大金真祐甲戌嵗国家以征赋不给道士李处静徳方纳粟于官勅赐二仙庙作悟真观俾其徒司见真主之额之后有慊于心为其名位之乖也其意若曰以庙为观则是无庙矣以观为庙则是无观矣不亦诬于神违于人乎惴惴然不安积有日矣于是市庙东之隙地为三清殿为道院蠲庖湢表坛埒外力所施田以资工役其修斋行道拜章启步虚华夏仪鸾而引凤者于此焉观之西曰庙栋宇宏丽像容粹穆防以重门翼之两庑旁列诸灵之位其时和嵗丰民无疾厉龡豳击鼓婆娑而乐其神者于此焉各事其事互不相杂名与位判然矣识者韪之按礼云凡祭有其废之莫敢举也有其举之莫敢废也盖礼所重者祭或举或废不可得而私即庙而观既观而庙是未尝敢举亦未尝敢废岂私也哉两得而不两失神人俱恱无遗恨矣此重修之意也徳方请以其事书之于石余用其意而笔之徳方陵川人年二十出家明昌三年壬子礼本州神霄宫郭大宁为师泰和丙寅奉祠部牒披戴登坛为大法师后七年贞祐改元赐紫号达妙充泽州管内威仪偶值丧乱晦迹不出大朝丁酉嵗遣使马珍考试天下随路僧道等共止取一千人徳方乃中泽潞二州选第一是嵗八月于燕京受戒回请以白鹤王志道知神霄宫事郡长段公从之俾遂其髙懐乃于宫西别院为鹤鸣堂三间日与方外友弹琴话道焚香煮茗诵周易黄庭老子书究诸家穷理尽性之说与悟真相去五十里时时往来适游衍之兴不以傲为髙不以诞为异简而和婉而通行必合于义动不悖于礼其肯诬于神违于人慊于心乱名改作者乎
　　重修浮山女娲庙记
　　泽之为郡在太行之顶其四面乱山环列东向望之突然而起孤髙峻絶不与众峰相连者曰浮山也山之腹有岩穴中有二像庙而祭之传者以为翁婆神居民之为嗣续计者往往祷于是焉按图经翁婆神在郡东南二十五里浮山北坡上宋元祐六年建计屋八间共二十二椽周围七十五步又绍圣三年丙子李旦亦言此庙自元祐六年及观至和二年郭宝碑已重修矣图经所云元祐六年建亦重建也究其原莫知所从来或曰女娲庙并无所据按淮南子云女娲氏链五色石以补苍天断鳌足以立四极杀黑龙以济冀州积芦灰以止滛水苍天补四极正滛水涸冀州平此皆有功烈于民者也民追而祀之其以此耶传者通谓之浮山神大定二十六年郭道珙等增旧制而新之盖五载工始毕值贞祐甲戍兵火复毁逮大朝庚子本郡次官赵唐以其男山儿幼亡不能忘情因谒是庙慨然有起废之心遂命耆老张珏辈庀工计费又令总领景用与提控许坚督其役斧斤者瓦甓者版筑者不召而从不鸠而集富者输其财贫者竭其力不日而告成自是公得男女三人又从而起敬焉辛丑嵗三月十八日防郡人而落之索余纪其事将刻之石姑以前人所闻而书之噫人而无后为不孝之大然人生于天地之间果由人乎哉或得之于卜如成季者生而有文在其手曰友或得之于梦如唐叔者生而有文在其手曰虞周之翰皆嵩岳之神鲁之儒乃尼山之秀是山也果能以英灵之气赋予于人者乎求而得之者有之不求而得者神何与焉天地万物父母也物莫灵于人天地之委蜕也岂私于人哉夫臧孙逹之有后也以徳其所求者异于人辛丑年三月十五日记
　　阳城县重修圣王庙记
　　按图经阳城盖汉之濩泽县也属河东郡今县西三十里故城是也晋平阳郡后魏文成兴安二年癸巳自故城移于今治隋属长平郡唐武徳元年于此置泽州宗天宝元年改为阳城县又云殷汤庙在县西南七十五里析城山上宋熙宁九年河东路旱委通判王伾亲诣析城山祈祷即获休应十年五月某日牒封析城山神为诚应侯政和六年三月二十九日析城山殷汤庙可特赐广渊之庙为额诚应侯可特封嘉润公宣和七年重修庙记云本路漕司给系省钱命官增饰庙像及广其庭坛髙其垣墉列东西二庑斋厨廐库客次靡不毕备华榱彩桷上下相焕以称前代帝王之居而致崇极之意以其余材完嘉润公祠合二庙凡二百有余楹大金革命庙止存九间共六十椽大朝壬寅年春因野火所延存者亦废民间往往即行宫而祭之本县行宫在郭内东西街北右去城门五十余步左距县衙一里强至大金壬【阙】年厯一百二十八年而毁邑人王元武全王升张义王【阙】王汉等虽在扰攘之际相与鸠工复起正殿三间元帅延陵珍补盖西庑嵗有水旱疾疫祷无不应民之戴商厥惟旧哉噫神依于人庙食百世亦岂有升沉时耶抑成壊之数幽显莫能逃耶何天祸未悔如此之酷耶仆重过是邑王元等托友人燕子和求识其始末故书以示之时壬寅十月庚戍朔
　　重修佛堂记
　　吴道子画酆都宫畏罪者众韩吏部题木居士求福者多世之人莫不知罪之为可畏福之为可求然信赏有所不能劝必罚有所不能惩而覩道子之画吏部之题竦然有动于心不待赏而劝不待罚而惩何耶岂正率者难从幻化者易感欤兵兴以来俗狃于恶以强陵弱以众暴寡以勇苦怯怙终自若当是时也未有不嗜杀人者夫佛教自杀者不复得人身况于他人乎宣差察之镇是邦也因谒防事后之佛祠闵其为风雨所坏遂命工起废缺者补之汚者墁之壁绘像饰为之一新乃与其妻孙氏时时敬礼倍坚回向益励斋严其见于临事寛而不苛仁而不虐皆如来慈悲之心下之人亦复归依见善则乐而为之见不善则惮而不为不陵弱不暴寡不苦怯皆如来慈悲之化夫以易感之化易难从之俗亦救时之一助也若夫化流天下使人有士君子之行如周家太平之时其待木铎之政乎
　　重建修真观圣堂记
　　按图经修真观在东门内街南宋大观戊子陈迁孟新堂之故基也值大金贞祐甲戍兵火而毁煨烬之余瓦砾堆积二十八年间无一人刮目者女冠张守防与弟徳忠因逃难四方俱获生还欣然有起废之念乃求访本观遗迹道士李君浄厯厯而告之曰此殿堂也此道院也此客舎也此堵而环也此圃而蔬也此井而饮也既得其详于是首建圣堂三间为修敬之地复夷荒壤刜恶草出墙根而筑之仍为后图是堂也经始于辛丑十月甲子次年三月丙戌工毕始终其事者郡侯段公暨夫人卫氏守防晋城县髙都管乐南中社人防妇赵氏夫亡正大甲申五月舍俗出家礼太原榆次县专井村玉真庵洞妙散人杨守为师师乃长春真人门下宁神子所引度者也传授有源故其信道也笃守志也确肃而庄强而敏新故而洁汚萧爽峻逸虽在城市有林下风异时天上定归王母之家今日人间获覩飞琼之室弟徳忠及妻王礼善益加归向皆生无上道心男留住女梅儿庆仙宜哥满惜告成之后伏愿免离五苦延纳百祥中外存亡同证妙果壬寅年五月初一日记之堂上以警来者
　　题登科记后
　　承安五年庚申四月十二日经义榜
　　李俊民字用章年二十五泽州晋城
　　郭伯英字伯诚年三十潞州上党
　　刘从谦字光甫年二十五解州安邑
　　张孺卿字介甫年二十七大兴府左廵院
　　王知进字崇礼年三十一东平府平隂
　　孙璵字子玉年二十七大名府夏津
　　彭恱字子升年二十三真定府録事司
　　舒穆噜世勣字景畧年二十八咸平卓齐特千戸所李适字适之年二十九大定府长兴
　　晁李中字宝臣年四十一通州三河
　　朱焕字文伯年四十四开封府警巡院
　　伯徳维字公理年四十一中都哈勒珲千户所赵楠字庭干年二十四泽州髙平
　　王元字善之年三十三解州司候司
　　糜元振字彦升年二十八磁州司候司
　　祁午字子善年四十一解州闻喜
　　潘希孟字仲明年二十八磁州司候司
　　孔天昭字天安年三十大兴府左巡院
　　王毅字知刚年二十八大兴府左巡院
　　侯尚字世卿年三十太原府平晋
　　髙应字大中年三十二磁州邯郸
　　赵铢字敬之年二十五大兴府左巡院
　　晋蕃字天佐年二十五奉圣州矾山
　　钮赫希奭字仲杰年三十五博索路尔佳下郝钧字国器年三十五大名府舘陶
　　鲍元字善长年四十四潞州长子
　　康鼎字晋卿年二十五傅州髙唐
　　阎咏字子秀年三十七兖州磁阳
　　邓浩字君猷年二十六平阳府録事司
　　宋克俊字英叔年二十七河中府録事司
　　赵宇字八定年二十八泽州陵川
　　刘磻字溪叟年七十四济南府章丘
　　杜实才字克彦年四十四南京巡院
　　余阅承安庚申登科记三十三人革命后独与髙平赵楠庭干二人在一日邂逅于乡邑哽咽道旧壬寅嵗五月初吉庭干复挈家之燕京感慨忍泪书五十六字寄之试将小録问同年风采依稀堕目前三十一人今鬼録与君虽在各华颠君还防幼去燕然我向荒山学种田千里暮鸿行断处碧云容易作愁天癸卯春
　　大阳资圣寺记
　　晋城县汉之髙都县也属上党郡晋因之后魏改属建兴郡明帝移建兴于髙都城孝庄帝复改建兴郡为髙都郡县属焉北齐置长平髙都二郡后周又以长平安平二郡并入为髙都郡隋开皇初郡废为泽州十八年改髙都县为丹川县因县北丹水为名属长平郡唐武徳元年移于源漳水北三年析丹川于古髙都城置晋城县属建州六年州废县属盖州六年省丹川县盖州入晋城贞观元年盖州废为泽州县亦属焉宋及大金因之不改本县境内寺院二十一区大金贞祐甲戌至甲午存者十之三四资圣寺在县北四十里大阳社北齐文宣天保四年癸酉梁元帝承圣二年也号永建寺至武成河清二年癸未建石塔二级后唐明宗长兴四年癸巳立尊胜幢宋真宗天禧四年唐申改赐资圣寺周围二百六十三步屋宇二十八间共一百二十椽与碧落治平院泽州浴室院皆法眷也本寺素乏常住且过者稀贞祐兵火后居民荡析乡井荆棘寺几于废里人王简等亦流落四方艰苦万状黙有所祷异日平安到家当舍所有以荅佛力既归乃以所居之正堂五间与本寺修香积位其殿宇寮舎缺者完之弊者新之靡不用心焉且语耆老曰本社宋阿李生前为无后将本户下地土一顷五十余畆施与本寺充常住见今荒闲有无借众力开耕给赡本寺为修饰润色之费仍与住持僧添鉢不负我辈报恩之愿众忻然诺之命本寺僧行广主其事行广俗姓李本社人纯慤谨愿可托故令专之自齐文宣天保四年至今癸卯七百五十一年其间升沉兴废者屡矣虐熖之酷未有甚于此时者頼有其人家风不坠不幸中之幸者也刘巨川济之欲传于乆逺求碑以实之故书癸夘年四月初六日壬子记
　　泽州图记
　　禹贡冀州厥土惟白壤厥赋惟上上错厥田惟中中九州之中为第五周礼职方氏掌天下之地图河内曰冀州汉地理志曰河东河内得魏地觜觿参之分野其地帝尭夏禹所都之域诗唐国风此晋也而谓之唐本其风俗忧深思逺俭而用礼乃有尭之遗风焉三晋属韩周赧王五十三年秦武安君白起代韩抜野王上党路絶上党守冯亭以上党归赵赵使平原君受地五十五年秦攻上党拔之上党民走赵赵军于长平以按据上党民秦因伐赵四十万人降白起秦并兼四海分天下为郡县汉兴因之先王之迹既逺地名又多随时改易不同汉地理志河东郡秦置濩泽端氏二县焉上党郡秦置髙都氏二县焉河内郡髙帝元年为殷国二年更名沁水焉按泽州圗经属禹贡冀州之域后魏置建兴长平安平三郡明帝移建兴郡于髙都城孝庄帝复改建兴郡为髙都郡后周又以长平安平二郡并入改为髙平郡隋初废郡为泽州按晋城圗经本汉髙都县也属上党郡晋因之后魏改属建兴郡至孝庄帝改属髙都郡北齐置长平髙都二郡后周并为髙平郡隋开皇初郡废十八年改丹川县因县北丹水为名属长平郡唐武徳初移于源漳水北三年析丹川于古髙都城置晋城县属建州六年州废县属盖州是年省丹川县盖州入晋城贞观元年州废属泽州按阳城县本汉濩泽县属河东郡今县西三十里故城是也晋属平阳郡后魏兴安二年自故城移于今后隋属长平郡唐武徳元年于此置泽州八年移州端氏县天宝元年改为阳城县按端氏本汉县属河东郡史记赵成侯十六年与韩魏分晋封晋君以端氏今县是其地也其故城在县西北三十里郡汉治也晋属平阳郡后魏置安平郡县焉真君七年省太和八年复置隋开皇三年郡废十八年自故城移于今治属长平郡唐武徳八年移泽州于此治贞观元年又徙州治晋城按髙平县汉氏县属上党郡后魏于古髙平城置唐志云汉氏县地因以名之属长平郡隋因之又并氏入焉唐武徳初于县置盖州贞观初州废按陵川县在汉属氏县地隋开皇十六年以户口滋息山川修阻遂割长平郡二县户析置为中县至唐武徳元年改长平郡为盖州县亦属焉六年移盖州于晋城县贞观元年改盖州为泽州县属泽州按沁水县汉县属河内郡晋因之元魏为永安县后于此置广宁郡后齐郡废改县曰永宁隋开皇十八年复改为沁水县属长平郡唐属泽州五代后因而不改皇统三年程先生左辅国碑云泽之为州盖以境内有濩泽名焉州之治晋城盖以其地故晋封名焉夫晋者尭所居之墟舜所耕耘之地二帝遗风至今犹存自开皇三年为州迄今五百六十一载盖开皇三年癸卯至皇统三年癸亥也宋张商英题桃固岭云大舜耕耘地斯民聚落居昔人皆以舜泽名之舜耕于厯山郑曰在河东渔于雷泽郑曰雷夏兖州泽今属济隂图经引墨子云舜渔于濩泽墨子本云渔于雷泽不同舜泽取舜耕处名之也厯山河东之境近之必有辩者州四至东至卫州界二百里以孤松树为界自界至卫州一百六十里西至绛州界一百九十里以乌岭堠为界自界至绛州一百四十五里南至懐州界四十五里以土堠为界自界至懐州六十五里北至潞州界一百里以山口村为界自界至潞州六十五里东南至懐州界七十五里以枯冢为界自界至懐州六十里西南至孟州界六十里分水岭为界自界至孟州一百二十里东北至相州界二百里以城岭为界自界至相州一百六十里西北至晋州界一百六十里以长城岭为界自界至晋州一百七十里至南京四百六十二里河南府二百二十五里系大定年前里堠也隋开皇三年至天兴甲午六百五十二年厯唐五代宋金易十二姓或兴或废有如传舎金国自大安之变元兵入中原北风所向无不摧灭者贞祐甲戍二月初一日丙申郡城失守虐熖燎空雉堞毁圯室庐扫地市井成墟千里萧条閴其无人后二十年大兵渡河甲午正月初十日己酉蔡州城防金运遂絶大朝始张官署吏乙未遣使诣诸路料民本州司县共得九百七十三户司候司六十八户晋城二百五十五髙平二百九十陵州六十五阳城一百四十八端氏一百一十七沁水三十至壬寅续括漏籍通前实在一千八百一十三户以乡观乡以国观国以天下观天下其可知也噫生斯世者何不幸邪百六之数莫能逃邪死者巳矣生者倒县何时而已邪上天之祸如此其酷尚未悔邪然记之庶几父母疮痍之民者生怵之心

　　庄靖集巻八
　　钦定四库全书
　　庄靖集巻九　　　　　　金　李俊民　撰碑铭
　　重修真泽庙碑
　　柳子厚书南岳大明寺律和尚碑隂昔者公室礼得用碑以其后子孙不去遂铭徳行用图乆于世及秦刻山石号其功徳亦谓之碑而其用遂行自是所在营建者莫不用焉大朝龙集庚子九月十五日丙子悟真观树落成之碑冠盖云集酌酒相庆循故事也或者谓碑之所云异其名也名虽异人心未尝异也所慊者材不中度不足以壮福地此处自有石岂无知者乃相率而求之于荒榛间防露节角出土而得之真良璞也徳方以易卦筮之得临之节有大而可观之象于是命工加磨礲焉无毫髪恨父老愕然相视曰夫神所依者人其有所待邪或废或兴亦其数邪事与时防岂偶然邪是庙也自唐天祐迄今三百余年庇庥一方实受其福水旱疾疫祷无不应贞祐甲戌烽火以来残毁殆尽幸而存者前后二殿神且不安人其安乎由是感激奋厉踊跃就役斧斤者陶甓者版筑者圬墁者不募而来不劝而从缺者完之仆者起之绘事之墁漶者色之不日而新无愧于初父老请以其事实之碑徳方笑而诺之就用其石慰人心也其使之敬鬼神向化振仙风徳方有力焉因索予为文以刻之其详具于前后之作者言之则几于赘姑颂之以诗以告其成云
　　川原自秋色　爽垲变荒土　腾空仙驭逺阅嵗遗庙古　颓基埋草莽　败壁剥风雨枯松噪寒鸦　老瓦窜饥防　煌煌星各位耿耿月独苦　鞠躬香火民　黙与杯珓语真游厌尘杂　非类敢狎侮　岂惟夺时享乃又虐神主　曾无一震威　荡涤还净宇黄冠得仙李　起废心已许　闻声应如响争地筑环堵　图全出众力　能事在一举周旋礼俗中　百福神所予　刻石示将来不朽迈石鼓
　　重修王屋山阳台宫碑
　　王屋山者在底柱析城之东仙家谓之清虚小有洞天三十六洞天之一也坛之南十六里曰阳台观者小有洞天之一也其靡然而逝隆然而起似近而逺欲断而连隠隠乎山之阳者九龙戯珠岭也东向二百歩许溢天一之水白而不浊甘而不壊为九鼎金丹之祖者洗参泉也岩窍其腹廓然有容嘘吸元气与山泽通者西北白云洞也位髙而自抑势仰而还俯如竦如惧如趋如附北面而朝坛者华盖峯也乱峯之间邃而深幽而往窈窕而入延袤而上者紫阳谷也树林丛翳虎豹郤走萧爽森肃鬼神防守者上方院也自是出避秦沟陟瘦龙岭蹑仙桥欵天门然后登坛而朝玉顶淩风汗漫披云杳防其去天阙犹咫尺尔时天界诸天悉以天众见于每嵗朝山之会宜其为洞天之冠也大唐中中岩道士司马链师始奏置阳台观道塲立像而严奉之并御书额壁画神仙龙鹤云气等升降辇节羽仪金彩辉光满宇遣监斋韦元伯赍圗画事迹题目奏闻时开元二十三年六月十二日也祖之教繇此而振山林学者皆生无上道心不退转志宜其为福地之冠也又按司马别记曰余届王屋清虚洞侧获真篆仙经二品一曰元精一曰丹华又覩玉皇宝箓乃知上古丹宝并传而莫不遐年自夏禹后遂止亡有继者余不敢嫚泄复藏于名山以俟其人开元十七年仲秋十五日记以是考之阳台观之成也在司马链师藏丹宝后之六年开元二十三年乙亥也下值大金贞祐二年甲戌凡四百八十年兵火而毁观改曰宫随世沿革崇其名尔呜呼玉笈秘文流运道气犹有升沉之时况巍峩华构岂无成壊邪累代重规一夕焦土草木色敛烟霞气沮方外之逰未尝过而问焉正大四年丁亥林州先生王志祐由平水抵王屋周览胜区感叹陈迹慨然有动于心邑令及司氏昆仲挽留住持养道余暇以起废为事不募而役集不鸠而材具变汚以洁易故而新宏大殿堂修直廊庑复灵官之位列斋厨之次接遇则有賔舘招纳则有道院其用简其功速旋天闗回地轴华日月而平北斗其为力也大哉废始于戌终于戌兴始于亥终于亥一纪而废一纪而兴疑其有数存乎其间尔先生少业儒术长慕理年髙行积境灭心休幽人逸士望风禀受号曰栖神子一日与余邂逅于山前颇得其所长盖以静为基以慈为宝慤而愿厉而温有竹林髙致不啸傲升平有盘谷雅尚不轻欺富贵味老子五千言不读非圣书悟广成长生说不作矫俗事龙伯钓后长愁海上之鼇子晋归时难驻云间之鹤大朝巳亥嵗三月二十二日壬辰登真于岳云观春秋八十有八其徒曰定曰忠曰祥曰曰温索余文其碑故欣然书之以示来者其辞曰
　　太行肆几　连亘王屋　天设之险　神竒所畜烟萝眇然　若化若迁　谁其主者　小有之天天台錬师　即宫于兹　奕奕荣观　百世之基中原绎骚　刼火莫逃　虐熖毒燎　毁仙所巢猗欤王公　复此故宫　彼徒者清　始终厥功事举其坠　风振其颓　滥觞源　实实枚枚欲去者留　既往者来　云轩羽盖　肃焉徘徊突峰秀峦　光凝翠寒　乍隠乍见　耸如髻鬟泉涌流决　岩回岸薄　或抑或扬　响如佩玦栢茂松悦　芝芬桂芳　可糗可粻　既夀且康鹤翥龙矫　鸾翔凤鸣　可驾可軿　游乎太清朝烟暮霞　我仙所家　坐阅人世　浮如落花大哉道域　悠乆不息　何以志之　他山之石
　　县令崔仲通神霄宫祭孤魂碑
　　人之生或幼而殇或壮而夭或幸而不殇不夭获考终命者则防而独或不幸而遭天之变人之祸邦之宪身没而名灭者宗亦覆吁幸不幸皆命也其视世其家碑其墓庙其貌而配飨不絶者异矣夫不幸之中又有幸不幸者焉人死曰鬼鬼者归也故郑子产有言曰鬼有所归乃不为厉吾所以归之政谓此也道否以来刄政交恶玉石俱焚寃魂无依哭声相闻哀于泰山之虎猛悲于桓山之鸟别其无所归几何不凭于人而为厉者哉当是时也生且不遑恤况夫死者乎独晋城县令愽陵崔公逹恻然有动于心乃于野外拾遗骸而瘗之又与前上清宫提防大师孙景道正李处静十月十五日就本州神霄宫设黄箓大醮为坛位而祭焉其幼而殇壮而夭者在此位幸而不殇不夭考终命而防独者在此位不幸身没名灭覆其宗而无配飨者在此位师乃于科之外以幽明之故始终之说施报之理因果之事发扬呈露豁人心而骇鬼听公乃吉蠲从事其迎来也有余敬其送往也有余哀欲其惨而来舒而往新大故小皆适其归呜呼恤人之所不遑恤使不为厉合于子产之言识者以为知礼其可以无辞乎铭曰雅废国屯　四海扬尘　魂兮来兮　天地廓清虐熖方沃　虿蜂揺毒　魂兮来兮　防鲵被戮干戈厥躬　腹背勍敌　魂兮来兮　灵台偃伯骨肉不收　离居荡析　魂兮来兮　宜尔室家不周之粟　不虞之腊　魂兮来兮　今荐馨徳不屋而号　不宫而吊　魂兮来兮　今有寝庙忠肝义胆　不辱不屈　魂兮来兮　此乃血食暴露风日　沙场草白　魂兮来兮　此乃掩骼洋洋如在　曵曵而出　公之丰洁　是享是格如歆而类　如祀而族　公之信孚　宜介之福
　　郡侯段正卿祭孤魂碑
　　无战之国民多夀好战之国民多夭夫战危事也民之夀夭系焉春秋二百四十二年间书战者二十三内战败绩六外战败十二岂惟战哉其侵伐袭讨溃灭殱获等例书者不絶故其民夀者少而夭者多岂唯民哉死而不得其所者何可胜纪或见于新城之巫或啼于贝丘之豕或踊搏于寝丘之梦或呌登于昆吾之墟或如若敖之馁于楚或如伯有之惧于郑或与献子而相讼或同实沈而为祟皆不得其所而又无所归可哀也哉闻内史过之言者则以物享之用郑子产之事者则抚之乃止由是鬼有所归无复为厉故笔之以为春秋法自中国雅废以来天道在北日寻干戈无异于春秋之时糜烂之余百怪争见无异于春秋之民吁是时也孰能以春秋之法享而止之哉泽州长段直念常在此欲为之而未暇也嵗在鹑火毅然力行之应于郊野暴露之骸敛而裒之卜于马英得凤凰之兆且其繇曰鬼宿腾芒积尸在傍月建之下可以伏藏正月十一日壬午随所指而窆焉乃以信士刘巨川检举典常严修祀事外内戒饬以洽百礼建立坛塲设无上黄箓浄醮三昼夜位分三百六十不以逺近无主孤魂并投坛附荐亡灵等众一切召请而祭之十五日丑时解席告毕以清虚大师前提防上清宫太上升内教秘箓弟子赐紫孙景妙逹大师前管内威仪太上正一三五都功赐紫李处静奉行法事暨法箓道士程徳元等四十余人三时行道华夏步虚备演三洞灵章敷露五方真文拜表启散花赋水恵风与芗燎清尘壁月共灯辉缟夜无碍筵前至者相怜升仙桥畔度者争先听元始符命受九真之戒佩升天宝劵出五苦之狱悔深吝消行髙障灭逈脱津咸跻道域呜呼死生之说果如何哉夫死者生之尽物之变者也其有知乎其无知乎岂荡为大空与化无穷乎将与木俱腐乎岂精爽在天结为光辉以助临照乎将复乎还名山大川返其英灵之气乎岂奋为明神庙食人世福善祸滛乎将厌人间之劳贪南面王之乐乎是未可知虽圣人亦所不言然而于死者之礼尤尽其详者盖欲尽其事死如生示民之不忘也以春秋之事考之则见矣谨属辞而为之铭曰懐沙楚骚　江沈浪漂　不有巫阳　孰与之招横纵战场　地涂肝脑　不有李华　孰与之吊豺狼路荒　羁鬼相望　咸殄厥祀　君子攸伤悠悠返魂　我公所賔　享之吉蠲　靡踈靡亲肃肃灵坛　我公所建　诚之感格　靡近靡逺盍簮星防　恪居精思　不倦于勤　用相其事敛彼弃骸　筮之地　告以兆语　于艮之位暨启冡土　其日壬午　入此穴处　灵其鼓舞送之而往　迎之而来　来迎往送　且敬且哀靡神不举　无虐神主　以礼始终　宜福是与亡者可矜　存者可恤　存亡之民　系公休戚
　　故王公辅之墓志铭
　　世传王氏周灵王太子晋之后以其是王家太子其子孙遂称王氏有二十一望各以分封食采而立史记秦有王翦汉有王陵最为显姓太原琅邪二望为尤着今按王姓非独出于子晋之后又非分封食采而得出太原琅邪者子晋之后后汉逸民霸司徒允魏司空昶晋司徒浑后魏龙骧将军慧龙梁太尉僧辩唐侍中珪并出太原汉諌议大夫吉晋司空祥及宋齐梁朝王氏盛于江右者唐宰相方庆皆出琅邪王子比干之后以王为姓者出河东天水六国齐王田建子孙以王为氏者出北海陈留魏公子信陵君无忌子孙以王为氏者出髙平京兆公讳翼字辅之其先河中人疑王子比干之后世逺不得其传祖明避靖康之乱徙家濩泽晋城之王城里父徳迁于星轺镇生翼惊姜之后不闻啼声者数旬王父以为痴及能言与他儿小异性頴悟稍勤于学七嵗常从师行有诵杜牧之华清宫诗后师举似厯厯能道之师颇竒焉八嵗能属文既长日记千言应进士举因感疾遂留意于医与名辈【阙】全道赵子华友讲究难素及本草物性药证病源以拯济为务贞祐甲戌郡檄诿以巡检南山土冦一日破葛万赋性不嗜杀遂辞职晦迹月院山耽味经史百家之说每有疑事书之别巻疑释涂去之尤精于易占无不应与人交尚义重然诺友爱同气分财取众房之所不取武城张氏数口遇盗不知所适公一日因采药偶得张遗橐及书契瘗于岩下后其孤还给之寡妇李氏有少年安姓者强娶之不从力毙之弃尸古冢继而妇活公乃诱其父兄诉之官安服其辜人皆义之丁先生女以父亡值艰食凡鬻与豪民焦氏焦妇疾笃命公视之曰若差从公所欲报之公曰但得丁女可矣焦诺之妇安擕女而归长嫁于汝阳庾氏医不取利众医让之曰予所重者人命奚以利为利心一萌何异紾臂夺食乎咸愧其言薄防河南从者如市谓其徒曰汝辈若依得论语知之为知之不知为不知此两句便可行医如孙思邈者亦有所不知若不知为知虽思邈亦不足敬卢氏刘氏各遣子学医亦令二子说论语人或有疾医不克痊公至问所服药曰是也但病深药未效尔及愈谢之曰非独此药亦向者服药之功也常谓其子从俭曰人与汝有隙病而求治何以处之从俭徐应曰若羊叔子岂酖人者邪公首肯之致仕阿不罕特进在汝州忽暴风疾不语公曰服此药三日愈十月又病公曰宜吐之后服明粉半月愈恐来年十月病必复次年如期而病公曰此不须药过后月十六日寅时无恙上遣太医庾公来视疾服药輙毙公曰药势太急正不胜邪故也日晡当复苏其二子哀泣求药不许曰药能起生人不能起死人翼日寅时特进公毙十一月十六日也河内崔氏子年三十余病不救将就敛公至曰此已不能药当针之犹可活其父不信公三针而体温明旦再针而目开七日如故梁县尉范某伤寒不起公曰六日汗解请药曰善攻不如善守过五日昏左右手无妻子泣谢公熟视之徐笑曰勿惊汗将出矣顷刻汗而愈防御完顔公问易曰当先理防心又问曰以静以诚如水动则浊浊则不能照物王彦明问读经皆能诵之然临证切多感何也曰汝但口诵而心不悟譬犹按圗求马果得马乎时吉仲器在傍曰学者尚如此况不学者乎于秀老徳老二人处悟禅理太原公处精术数诵古今才人诗得句法平生著述有素问注疑难二十卷本草伤寒歌括各一巻筭术一巻古律诗三百余篇长短句二百首杂文四十篇辛卯至日召子从俭谓曰早来望气不祥我数将尽汝勉之过次年二月初八日酉时可免壬辰正月入汝阳山避天兵所临过防骑俘至营中被害皆如所占临终语妻李氏我平日别无大过恶惟破葛万贼不能无寃此其遗恨尔死于兵与死于病相去几何古人视死如归我死无憾男从俭必在可往求之李氏以遗命入山见从俭曰我岂是要活为汝父所嘱今既见汝死无恨矣终于玳瑁寨公始娶山阳张氏生三子长曰从约业进士次早卒季曰从俭再娶马氏无子再娶李氏一子夭从俭有父风业儒大朝委刘中试诸路精业儒人从俭中平阳选癸卯春将以某月日状其父行托所友徳老李子搢求志诸墓故哀而铭之曰家世儒业　靡忘厥初　尤所长者　活人之书葛万之贼　一扫灭迹　不忍于杀　乃退厥职遭时之变　潜居月院　左经右史　好学不倦周流河外　声震汝海　向风而从　无小无大有疾则视　得于指　囊中探丸　起人之死神妙不测　莫善于易　拟议而动　与时消息恤人之寡　棰挞之下　赎人之孤　备礼而嫁徳如叔防　药如宋清　宜其有后　不坠家声浅土之丧　客于他方　有子克孝　防还其乡委骨原野　其谁与藏　魂□独归　閟此堂
　　姚子昂宜休斋铭
　　物极则反器满则覆居安虑危身宠思辱金然眉坞之脐玉刖荆山之足室髙为鬼瞰货积为盗蓄名不可贪利不可逐宜休宜休以小人之心为君子之腹
　　赞
　　中书君赞
　　心乎其画腹乎其藳云烟落纸龙蛇挥扫汲冡孔壁殷盘周诰嗟乎孤秦欲穷吾道黔首未愚彼恶先老呜呼噫嘻天之将丧斯文也吾不得而知之天之未丧斯文也何屑屑乎使中书君而枯槁
　　启
　　郡守段正卿上中书启
　　某启伏念职在分符有忝承流之寄权归造物共推论道之公凡预奬提奚胜庆抃钦惟中书相公经邦伟器佐命元勲自有典刑盖是相门之相一变风雅或覩诗人之诗宰天下思天下之均遇国士以国士而待岂谓吹等之末亦防推毂之私然鳬胫续之则忧念鸡肋弃之可惜猥辱衮褒之字愿为颖脱之锥光耀郑乡春回邹谷某敢不勉所未至求为可知白首效勤不惮执鞭之事赤心圗报宁无结草之功谨奉启事躬诣台屏陈献伏惟钧慈俯赐照察
　　上行省中书启
　　某启伏以任尊百揆盖优佐命之勲望峻三台咸仰调元之化逺依大庇倍积欢悰钦惟行省中书相公治世栋梁清时羽翼唐资房杜遂开田口之基汉任良平竞启卯金之运位常虚左志在圗南方当师渡之朝遽播公归之咏以申伯之功文武是宪宜郑武之职父子并为不吐不茹激古人之风无党无偏公天下之选致令庸琐亦预甄收某暂脱戎行获膺民寄忝荷玺书之赐重加衮字之褒承乏力州增辉梓里某敢不益坚素守少效防勤待用无遗物幸充于狄笼见知则说恩难报于苏天
　　榜
　　段正卿祭孤魂榜
　　易为防魂遂着返终之说传因化魄乃明为厉之由未有所依是诚可恤虽卒归于防漠犹不昧于英灵勿伏道慈曷超幽域愿殚欵素冀有感通谨择某月某日命前上清宫提防大师孙景就某处设黄箓大醮三百六十分位祭一切无主孤魂并各家投坛追荐逺亡近化姻亲及收敛暴露骸骨正月十一日安裒集诵念经文来春正月一日会疏将兴法事预戒前期因岂无因有佀树花之落死犹不死还随月魄而生尚赖同心共成善果
　　崔仲通祭孤魂榜
　　伏念无可奈何者命欤终归于尽不得其所而死者奚祸之深义有当为祭而非謟况乃龙蛇嵗在蝼蚁生轻或因师旅饥馑之加或在桎梏岩墙之下以棘林为长夜以薪野为佳城京观非楚子则谁封战塲无李华而谁吊通愿倾诚恳庸蒇浄筵所望上格神休下开路闻而起起如从梦里之呼乐且融融皆自隧中而出今请到讲三洞宝经提防大师孙景拟于十月下元日就本州神霄宫设黄箓大醮一坐计陈一百二十分位祭河东南路无主孤魂并投坛追荐各家逺年近代姻亲同登道岸富如王氏宜输请命之钱贫似杜家可翦招魂之纸敢希胜侣同结善縁
　　髙平县瑞云观祭孤魂榜【王希及道渊】
　　伏念纵横血刄之兵毒痡安忍暴露衣薪之野精爽奚归其生也不辰其死也无地徒有青蝇之吊奚胜黄鸟之哀形可复乎亦莫能于司命魂兮来些或有頼于巫阳所依者人得请于帝岂特融融之乐偏及黄泉抑令鬰鬰之居重见白日尚希善众同启防心
　　孙讲师约束亡灵榜
　　当坛谨按太上法箓修设无上黄箓浄醮荐拔孤魂亡灵等众夤奉髙真祈求拯济除巳依科闗奏外诚恐亡人从来未知坛内威仪误有干犯重遭隂责须至出榜者
　　右具如前今出榜晓示亡灵等众即听次第呼召昭与昭齿穆与穆齿无引非族无杂非类其间孝子顺孙义夫节妇有新有故有长有幼无相弃背如在左右不腊之虞荐未必馨杀牛之邻福未必受无求人祀无夺人享无啸于梁无见于堂善有余庆恶有余殃天之施报无异存亡固当率相教戒敬心归仰领受功徳速求超度无致别有违犯故兹告示各使通知
　　孙讲师约束孤魂榜【式同前】
　　右具如前今出榜晓示孤魂等众即听呼召男有男位女有女位无乱人伦无参异类无托物为妖无凭人为祟无逞私憾无寻寃对无呌天无辜无请罚有罪其有强弱相欺贵贱相侮弃义陵上背恩憎主或号或呼或泣或诉或攘或夺或贪或妬轻躁跳梁笑傲狂舞前过未除重犯灵怒永系幽囚难寻生路固宜率相教戒敬心归仰钦受符戒速求超度无致别有违犯故兹告示各使通知
　　开元寺重修经阁榜
　　本州开元寺经阁近遭坏刼幸有遗基虽存起废之心尚赖赞成之力今则度材计费鸠役募工冀我同诚毕兹能事且平地为山尚有往者岂道傍筑室独无成乎髙下随宜共敞黄金之地废兴有数复来白马之经徳不妄施福从实受暨善知识结大因縁
　　碧落治平院祝夀榜
　　窃以丛林标准法海津梁开诸佛方便之门证无上菩提之路虽云教所重报恩今请到因公和尚本院开演圆觉静讲为国祈福祝皇帝万嵗伏愿宝厯无疆洪基永固四海享太平之乐百僚崇相让之风一切有情同登觉岸
　　结冬开讲榜
　　伏念海防福田忽跃啣经之藏隂净域寻来听法之鸡物尚结縁人何背境本州碧落治平院者近将就毁今复增新欲开重悟之门庸閳大乗之教今请到裕州宝泉山因公和尚结冬开演圆觉静讲一百日为国焚修祝延圣夀者勿谓一花五叶止掉葛藤要从万水千山尽来瓶鉢庶几善众咸仰宗风
　　化供榜
　　伏以衲衣云集共依弥勒之龛鱼木雷鸣咸仰如来之粥顾兹香积頼我檀那但学雪峯住山莫讶赵州贪食常念助縁之力敢忘惜福之心幸免负牛头之粮少望送南台之米稍能添鉢无愧上堂
　　请益榜
　　窃以钟鼓声边尽入雨花之界钳锤手底未施防铁之功不有发明难成顿觉伏惟讲主因公和尚维持宗教模范丛林孤如岭表之云莹若波心之月虽长空过鴈不立文字然枯木龙吟无离语言身后茫然莫举三生之话指个歇处愿扬百丈之风倾落妙音发防太众曲垂慈悯无吝奬提
　　茶榜
　　诗人多识遂留茶苦之名文士滑稽乃立叶嘉之传岂谓诗情之重或成水厄之忧驿徒致卫公之泉吃不得卢仝之椀今兹团月别其典刑与其强浮泛而体轻孰若自快活而心省甘易回颊枯免搜肠但归爱惜之家以待合尝之客
　　设粥榜
　　人方着土举闻卖劒而买牛嵗虽在申不应乞浆而得酒岂君子之不周急况居者之有积仓转壑之民之四方者几矣满堂之乐如一夫之泣何宜损有余以补不足
　　青词
　　段正卿祭孤魂青词
　　民不聊生岂亦自求之祸天无私应盖由所感之诚爰沥丹悰仰干洪造臣诚惶诚恐顿首顿首伏念臣某立身艰险涉世忧危偶叨五马之荣承乏三刀之寄欲使化霑逺迩恵及存亡可堪暴露之余犹在照临之下念就死之地以无罪而隠焉恐不善之殃所由来者渐矣冀悉宿愆之殄必须大道之依是用精建灵坛防修法供肃延羽侣妙绎真科伏望上圣降临众真孚佑曲加哀眷开济涂出彼黄泉咸赋融融之乐见夫白日罢形郁郁之嗟
　　崔仲通祭孤魂青词
　　民虽易虐宁无就死之寃天岂私亲盖有感诚之应輙披丹恳仰渎穹伏念臣某遭世艰危脱身荼苦幸延残喘念及非辜然命之短修皆莫逃其数尔而理有施报何如此其酷邪庶招漠之魂宜腆馨香之荐谨差谷旦爰敞净筵萃羽裾之清流绎琳科之秘防伏望上真垂佑列圣降临鉴是哀之嘉贶人生有限卒随宿草之陈物化无涯妙证落花之果
　　马子华百日子九成追荐青词
　　靡瞻匪父奚胜痛割之情不反者时尤切孝思之感輙倾丹欵上渎穹伏念臣父命不其延身莫能代向者劬劳之徳今而漠之灵冀拯迷涂须凭法廕谨因卒哭肃建清坛萃琳宇之胜流演琼科之秘防伏望上真昭格列圣降临亮是哀锡之休应多生积衅潜消籍之书未防幽魂并造朱陵之境
　　刘济之禳烖青词
　　生不可轻幸遂求安之请应由所感誓殚图报之诚爰沥丹悰仰酬洪造伏念臣某内守或戾外邪所侵盖不善于养和敢遽期于勿药心因黙祷身即小康愿惟无妄之烖恐亦自招之咎不依大道曷洗宿愆是用祗建灵场精修法事肃延净侣妙绎冲科伏冀上圣垂慈众真孚佑蠲除过责殄息忧虞周济存亡保宁外内将安将乐不罹六极之凶难终难穹宻赉一门之庆
　　郡守郭彦卿禳蝗青词
　　民犹艰食幸逢多稼之秋物或为妖欲作穉田之害敢披丹欵仰叩洪私臣某诚惶诚恐顿首顿首伏念时雨既霑嘉苗未实虑失垂成之望夙坚恳祷之诚爰建灵坛防修法醮伏冀圣慈眷佑鉴照临亮是精锡之休应遗殃悉殄并无入境之忧和气潜回永纳降康之佑臣无任祈天请圣激切屏营之至谨词
　　冯裕之析城山祈水设醮青词
　　民服其业式坚望嵗之心神享者诚聿获降康之佑肆彼恳欵仰叩明灵臣伏念岩邑遗黎下田薄产切虑隂阳之沴或成干溢之烖爰即祠宫精修法事仰祈冲佑垂鉴防衷云上于天常沐既霑之泽稼丰于野屡书大有之年
　　裴懐诚禳蝗青词
　　臣某言民初务本恒深伤稼之忧物或为烖益儆畏天之戒爰输丹欵预荅洪私臣某伏念摄领郡符疚懐民事虽秋成之在迩柰田害之未除非诚则无以动于神而妖固不足胜夫徳虑尝在此为之然故有事于灵场冀潜垂于嘉应余殃悉殄并无入境之虞和气顿回不失有年之望
　　段正卿新居谢荅年丰青词
　　物其多矣颇酬望嵗之心天实佑之以笃降康之祜肆倾丹欵少荅洪恩伏念臣脱迹戎行分司郡寄所愿公私之给仍求中外之安卫公子之居亦既完矣汉良吏之职果能称乎贵恐难逃忧未尝歇欲立于无过之地必依夫众妙之门是用肃命清流防修法事仰祈灵鉴俯亮精衷福锡厥民普浃三刀之境庆钟于后光增万石之家
　　杨荣追荐母及侄男青词
　　无母何恃奚胜终慕之懐谓天盖髙未获孝思之感爰披欵素仰渎圆灵伏念臣涉世多艰遭家不幸方痛虞丘之树或忧谢氏之兰慼恐自贻应如此酷冀悉罪根之洗敢忘道廕之依是用延集羽流肃陈法供仰祈昭鉴俯荅哀悰长夜幽魂早遂往生之果合门残喘潜消旡妄之烖
　　斋文附
　　事亲为大匪母何依徒深瞻望之悲未尽劬劳之报爰陈法醮周济防灵
　　崔时可举子醮谢青词
　　皇矣盖髙必以至诚而感居然生子允符吉梦之占爰罄丹悰仰酬洪造伏念臣某幼违慈训长慕贞【阙】稔经二纪之艰危逺頼一家之余庆方笃奉先之孝俄膺锡之祥续莫大焉望不到此难称生前之报预图身后之修是用精建灵坛肃陈法供命琳宫之净侣演琼笈之冲科仰頼圣慈曲垂嘉祐岂惟见在潜消无妄之烖亦冀未来获享自求之福
　　秦赘孟赟追荐妇翁青词
　　业由所履遂分善恶之涂情未能忘故有死生之说輙输危恳仰叩圆灵臣某系自孟孙出为秦赘缇萦父丧巳修过去之縁卫友母存豫证未来之果谨因诞月肃建灵塲命琳宇之清流绎蘂章之秘防伏望上真孚佑列圣降临俯鉴愚诚式垂嘉贶敬终敬始益坚报徳之心身后身前悉荷降祥之祉
　　孙徳为弟男设醮青词
　　家道或乖念其亲之难保天鉴不逺谅所欲之必从乃罄防祈庸偿夙愿臣某艰危兹乆聚属不收方懐急难之原仍建求亡之皷居尝虑此为之然俯怜无告之民仰冒盖髙之听缅惟灵鉴亮是哀衷既夀且康永介一门之庆由中及外均防百福之崇
　　郭彦卿谢雨青词
　　臣某言和气未回徒切三农之望至诚所感遽霑一溉之恩爰沥精衷仰酬灵贶臣某叨膺民寄承乏州麾顾多稼之在田柰宻云而不雨恐因亢沴或害秋成肆伸恳祷之悰即获休祥之应神之所赐天且不违有开必先式表年登之瑞无徳不报难忘祀典之常
　　崔仲通中元醮青词
　　天所亲者无私惟徳是辅人之应也以实有感必通肆蠲克享之诚仰渎盖髙之听伏念臣某幼违真教长昧风属百年丧乱之余当四海毒痡之后艰苦万状保存一家上以慰陟屺之恩下以全防犊之爱夫何修而致此实莫大之幸焉尚虑过未能亡悔犹可及庶几获其终吉敢不为之敬威冀涤罪根依须道廕是用谨差谷旦肃藏浄筵萃羽裾之清流绎琳科之秘防伏望上真孚佑列圣降临荅是精衷锡之嘉贶爰念恢恢之网不失之疎益坚翼翼之心聿懐兹福
　　郭彦卿追荐夫人青词
　　时往不返恒深逝者之嗟道穷必乖尤切慨然之感肆伸丹悃仰叩穹伏念臣官以恪居室靡遑处遂致起家之配俄成弥月之栽忧喜相寻祸福莫测事宁免于一失义不容于两全数实难逃孽恐自作冀悉余殃之殄敢忘大道之依是用肃建灵坛防修法供集琳宫之羽侣绎蘂笈之冲科周济存亡普安中外伏望上真降鉴列圣垂临荅是精衷锡之休贶克蕃厥后已符夣姞之征不及其泉早赋出姜之乐
　　秦氏得子后报谢青词
　　责已也周犹有求亡之恨应天以实庶几所欲之从伏念某识昧风动违真教虞丘蚤嵗遽纒风树之悲谢氏晚年方覩庭兰之瑞念常在此为之然嗟穷而无告独四者之民恐积者不善非一朝之故痛自惩而悔过若不及以检身恩涤罪根仰依道廕谨因谷旦即事灵坛萃羽服之清流绎琳科之秘防伏望上真垂祐列圣降慈荅是精诚锡之多祜无后为大免贻不孝之讥由渐而来获保有余之庆
　　裴懐诚禳蝗青词
　　膏泽既濡已有顺成之望嘉苗方秀或忧飞孽之烖爰罄丹悰仰干造臣伏念民服其业稼多于田在三务垂成之功皆八政所先者食虑因贪类有害丰年肆坚恳祷之衷冀速余殃之殄缅惟灵鉴庸示休征







　　庄靖集巻九
　　钦定四库全书
　　庄靖集巻十　　　　　　金　李俊民　撰祭文
　　郭彦卿祭蝗文
　　三日为霖巳沐溉枯之渥八月其获尚虞飞孽之烖方致防祈遽防嘉应盖以至诚而神感遂使大田之稼多无害有秋敢忘昭报肃陈菲荐仰荅灵休
　　又秋报祝文
　　旱蝗为虐年谷未登肆殚恳祷之诚即获休征之应不妨穑事有恤民劳属大田多稼之秋皆上帝诸神之赐胜妖以徳易俭为丰祗荐菲仪仰酬景贶
　　又汤庙祈雨文
　　亢阳为沴时雨乆愆徒深稼穑之忧未荅云霓之望神或不祐民何所依肆坚恳祷之诚冀获休征之应仰希灵鉴俯亮精衷普垂一溉之恩庸示三登之兆速回和气宻赞生成尚飨
　　史冲霄祭清源王文
　　导流既东书备明乎禹绩祭坛而北礼详着于周官昔者封侯今而王爵善利于物克长厥灵驱雷叱电以张天之威腾云致雨以泽地之产不爱其宝故时时而效珍所享者诚宜翼翼而懐福肃陈菲荐仰渎明灵冀有感通曲垂眷佑
　　设醮祭亡灵文
　　嗟嗟汝灵生非汝有寄此浮世薤露易晞风花易坠倐然而来忽然而逝贺者未巳吊者随至亡者之魂存者之泪伤心哉隂徳之门或子或孙兰刈之后有时而生急难之原或弟或兄荆枯之后有时而荣投江为父孝感者女化石为夫思深者妇悲树之风念亲而哀望思之台欲子之来顔死相继一家忠义袁死相告一门忠孝呜呼人之生世如梦一觉其间利害竟亦何校生非所恶死非所好伊谁不然在顺其道日月之行慼其来往霜露之降助其凄怆虽在幽不昧英爽洁我庶羞宜其来享
　　设醮祭孤魂文
　　嗟嗟汝魂生何不辰罹此多难道丧生轻时危命赋夀夭所系将军一战同为枯骨防魂之变可哀可矜可吊可喭蚯蚓钻额乌鸢啄面月苦霜白风悲露伤心哉时邪命邪何不幸邪蜂虿之毒邪防鲵之戮邪彼气之竭旗之靡邪彼血之流戈之倒邪泰山之哭虎之猛邪桓山之悲鸟之别邪爱人之官鬼之朴邪为人之役鬼之伥邪枕者之尸谁其封邪防者之骸谁其掩邪呜呼天地之间人为过客能夀几何各反真宅何者为休何者为戚虽皆人祸亦乃天厄所栖者魄有兆有域所享者徳有黍有稷魂兮不昧宜其来格
　　斋文附
　　扰攘兹乆奚堪血祚之戈暴露者多长叹衣薪之野今则遗骸既掩旁魄未招欲通幽爽之灵庸致荐修之欵肃陈净醮周济涂
　　崔仲通祭孤魂斋文
　　佳城马过益增郁郁之嗟华表鹤来徒切累累之恨谅惟漠不昧英灵肆陈黄箓之筵为指未陵之路
　　疏
　　赵子容之河州赠行紏疏
　　适齐而请难为继富之周在宋者辞宜有逺行之赆且闻大夫之无者贷岂惟君子则赠以言矧夫易足之亷望有肯来之恵
　　显真观重修三门疏
　　昔年楼观之居几成而壊今日烟霞之侣既往复来相与合谋共圗起废今则度材计费鸠役募工尚虞经始之难须借赞成之力敢希信士同结胜縁
　　请杨仲显同住神霄宫疏【李徳方】
　　伏念白首鹅经颇媿山隂之士青云鹤驾望来华表之仙某夙业琳宫近经灰刼所欠烟霞伴侣风月闲人共坚道之心庸敞栖真之地伏惟先生主张宗教壮观门虽所乐者岩居亦何妨于市隠当如修静暂辞莲社而来那在李真更乞镜湖之赐幸无固拒曲示光临
　　请宝泉因长老碧落开讲疏
　　一把盖茅便是开山之祖九年面壁岂无立雪之人不举话头曷传心印伏惟堂头和尚花开震旦雷震丛林每笑古灵放光不许丰于饶舌宜示谆谆提耳之诲以破昏昏无眼之禅行处道塲谁非法器宝泉岩下拈起拄杖便行碧落云间放下鉢囊且住宜无多让少振家风
　　留请因老住持碧落治平院疏
　　五叶开时不昧栽松之境一庵破后忽来结草之人但恐縁疎岂求旦过隙光难挽讲席易终方惓惓乎法中之王何屑屑乎桑下之恋当须摩顶授记何在摆手便行发药丛林复萃鉢瓶之众主张教阈载扬钟鼓之音少屈髙懐俯从众望
　　请云老开堂疏
　　窃以团圞坐上共话无生烦恼林中便覔重悟方怅逹摩去后却嫌弥勒生迟试拈一瓣之香为阐三乗之教伏惟云公长老机锋峻防戒行孤髙曾向维摩问禅不许丹霞下着以一则语振祖师将坠之风于万斯年祝圣主无疆之夀早陞法席伫听潮音
　　开元寺重修经阁疏
　　刼火腾空忽碎雨花之界业风荡地渐摧龙藏之基不救其危将归于尽欲复翚飞之势必须鸠僝之工见义则为当仁不让量财助役施虽毛髪之轻随喜结縁行若丘山之积敢希善众共启诚心乐赞其成有光于后
　　张村寺为佛寂灭设斋疏
　　十方兰若乆为灰刼之尘六祖丛林未覩花开之兆逹摩归去后弥勒下生迟虽铁石人皆有向道心于瓦砾中谁是说法者因縁佛事举似家风暮鼓晨钟惊破龙蛇之地千山万水唤回瓶鉢之流
　　史正之酒疏
　　伏念君子有酒既多且防众人皆醉奈何独醒可以忘忧速宜就饮聊共孔文举之客坐莫听刘伯伦之妇言恵然肯来永以为好
　　燕子和重修阳城县庙学疏
　　能修泮宫鲁美僖公之化不毁乡校郑髙子产之风天未丧文人能道本县文宣王庙梁木将壊仞墙未窥牧儿为薪刈之塲童子无咏归之地思与众共期于一新是皆好事者为之未见有力不足者当仁莫让同气相求庠序未遑乆仰诗书之治弦歌不絶复还礼义之乡
　　陵川县重修庙学疏【郭子昭张仲徳卢仁美】
　　大成教立共尊百世之师释奠礼行敢怠二丁之享今则仞墙就毁庙貌无依虽汉之庠序未遑在鲁则弦歌不絶大凡被三迁之教者有能用一日之力乎得助者多图成也易梁其壊矣第形安仰之嗟学果废邪能免不修之刺傥防许可请恵好音
　　本州庙学筑墙疏
　　学乆不修几废大成之教庙虽如故悉摧万仞之基时然后兴文斯未防自行束修以上者岂无一篑之往焉所助者多其成也速敢希同志共力鸠功
　　段正卿西学请刘汉臣疏
　　郑校不修举是在城之子邹舘既假悉为受业之人须鸣其待问之钟方鼓此入学之箧汉臣殿元先生吾党领袖士林范模凡一巻而立之师不三年而至于谷行束脩以上者就有道而正焉春暮风雩未遂咏归之志秋凉灯火防看同队之亲无倦发防当请主善
　　李君卿药局防疏
　　秦缓未来罕悟膏肓之疾孟孙犹在复何药石之忧生不可轻命由所飬固尝媿扁鹊之先见岂徒望叔微之隂功细详肘后之方共济笼中之物用虽一粒重若万金知伯休之价乎守之不贰受康子之馈者达则敢尝
　　张伯宜药局疏
　　未精所业猥叨三世之医欲济于人赖有万金之药岂云小补非敢自私
　　李徳方画十王纠疏
　　善恶两途难逃隂责幽明一致各有司存生而上柱国之荣死则南面王之贵不冩尊严之像曷伸夤奉之诚尚赖同心共求妙手
　　枯骨疏
　　礼备后人奚取衣薪之序迎春孟正宜掩骼之时况乆惨于毒痡尤不堪其暴露可为矜恤当共瘗埋庶为亡魂一同荐拔
　　又
　　礼详月令具垂掩骼之文辞按离骚尤重招魂之句盖所哀者民命其可后于天时爰收暴露之遗俾反措安之兆且希同志共赞隂功
　　抄简疏
　　浩浩穹宻运资生之化防防长夜良多不返之魂未知所依是诚可悯爰轸荐修之念但无幽赞之人与我同诚毕兹能事
　　抄纸疏
　　焚纸钱而祭唐之遗事用纸衣而周之俭风习以为常俗莫能易然念鬼神之感岂求享祭之丰不腆防财曷伸哀欵庶能周恤须赖劝縁
　　抄经疏
　　译而为经作者为圣岂惟贯道之器是亦升天之阶将有事于灵坛可不资于精业仍希善众共积隂功阳城县杨敬之重修太清观四圣阁疏
　　奕奕灵宫爰敞栖真之地巍巍重构忽揺经始之基不救其危将归于壊本观四圣阁者光扬道域威防法门厯嵗月而渐深困风雨而就毁欲复翚飞之势方图鸠僝之功莫不闻风而恱之多见得道之助者宜坚信向同结胜因香火縁中载肃太清之境鼓钟声里一新华夏之音
　　段正卿请讲师孙仲逺疏
　　初罹多故长昧大方虽存耻过之心未有投诚之地不依法廕曷荐愚衷伏惟提防大师洞贯机表仪羽众谓此道善于利物况其力可以回天咸仰登坛无辞枉驾傥垂恵肯何幸如之
　　乔舜臣酒疏
　　百年能得几时斗酒可以自劳好向幕天席地纵意所如免使明月清风笑人不饮况值麴蘖事了何妨指防索尝肯令坐上之尊空不比街头之价贵一时胜友共醉新醅
　　頴阳镇修宣圣庙疏
　　欲复汉庠虽在未遑之际当思郑校常存不毁之心念道实在于人文岂由乎天丧今兹頴士不负孔门舞雩虽有咏归之风在城尚多挑达之子欲择采芹之地重修释菜之仪备礼执经得从兹而北面连年取第庶不减于西城
　　表
　　丘和叔析城山祈请圣水表
　　东作西成方着舜耕之土春祈秋报必因禹奠之山盖以享者克诚岂有求而不应臣伏念本境土兼冀壤俭袭晋风小人知稼穑之艰大旱有云霓之望神或不祐嵗何以登肆坚恳祷之悰冀速休徴之应缅惟灵鉴荅是精衷雨不失时以毕三农之务祀有常典仰酬一溉之恩
　　冯之析城山祈请圣水表
　　三代以还咸仰配天之泽百世而下犹多戴旧之民凡致防祈必防嘉祐伏念臣某职专奉上志切忧时室家袭晋俭之风稼穑辟舜耕之壤虑因旱虐有害秋成是用谨请灵宫肃伸恳祷仰希昭鉴俯荅精衷应若桑林咸沐溉枯之渥祀如那首敢忘降福之私
　　上梁文
　　髙平县宣圣庙上梁文
　　百世大成之教将丧于天二丁释奠之仪欲行无地庶几见圣须頼有功况河东人物之豪在长平朱紫者半悯其梁木易壊仞墙未闚悉存起废之心方属未遑之际而乃度材计费鸠役募工于时则咸谓之迂而为之犹贤乎已防因言志必期春暮之风符欲读书奚待秋凉之雨所望入其门见宗庙之美升其堂闻丝竹之音今则畚锸具陈斧斤告毕谨差谷旦爰举虹梁因采欢謡式扬善颂
　　抛梁东比屋衣冠似鲁中二十余年荆棘地一朝刮目见华风
　　抛梁西水漫城根欲断时不见向来挑逹子尽为市上买书儿
　　抛梁南谩说中牟异政三何似此开防学路流为万古作名谈
　　抛梁北路从辟后无杨墨琴堂美化及民新吏事方知有儒术
　　抛梁上吾道随时有消长迩来门户争相髙要取人间卿与相
　　抛梁下往日蔬园今学舎不遇当年董仲舒谁为后世修书者
　　伏愿上梁之后家家爼豆处处弦歌政夸令尹之新人有君子之行不独文翁之郡学亦能兴抑令子产之乡校无敢毁
　　汤庙上梁文
　　礼莫重于祭神所依者人享以克诚思戴商者乆矣放而不祀肯与葛为邻哉肆坚肃敬之心爰敞奉安之地五丁为之戮力百鬼为之骏奔奕奕而新巍巍乎大庸俟斧斤之毕具修俎豆之容不日而成盖天所佑今则谨涓谷旦肇举虹梁因采民謡式扬善颂
　　抛梁东人物熙熙乐土中了郤公田无个事豚蹄豆酒庆年丰
　　抛梁西人事天时一旦回伫听春雷起惊蛰世间翘首望云霓
　　抛梁南四面山光滴翠岚惟有新城嘉润地休功美利与天参
　　抛梁北宅土芒芒咸仰徳惨舒一气两仪间无物不资神妙力
　　抛梁上峻宇淩空雄且壮春祈秋报有常时灵贶应人如影响
　　抛梁下吹箫击鼓农桑社百灵受职风雨时万顷连云看多稼
　　伏愿上梁之后俗化衣冠人离涂炭泽被九围之逺礼还三代之初精意感通栗栗桑林之事欢声歌诵洋洋那首之诗
　　神霄宫上梁文
　　金碧朝真之地刼火所焚斧斤起废之人家风犹在方圗鸠僝俄覩翚飞莫不闻风而喜之未见有力不足者告成有日当落霞孤鹜之秋防集如云尽佩玉鸣鸾之侣谨涓谷旦爰举虹梁因采欢謡式扬善讼
　　抛梁东万象咸归道域中灵宇岿然还旧观共为鼻祖立风
　　抛梁西成壊须知自有时技痒逰人休疥壁留为君子防花题
　　抛梁南辇玉夷荒共结庵绛帕防头多少众从今剔耳听谈
　　抛梁北清髙地位仙凡隔天风吹散步虚声化鹤时来千嵗客
　　抛梁上冠劒登坛环佩响门外黄尘不见山致身福地何萧爽
　　抛梁下人物山隂随所化不须更覔换鹅书手内黄庭皆自冩
　　伏愿上梁之后地天交泰神鬼防持徐甲复来不惮扫除之役可元再出一新香火之縁
　　锦堂上梁文
　　徳迈于公素有髙门之望贤如晏子欲更近市之居此心所安乃卜既吉爰即鸣珂之里以新衣锦之堂为天下士欲得万间在大丈夫安事一室象盖取诸大壮歌载播于斯干巳许王翰为邻将见许伯入第谨涓吉日肇举修梁因采欢謡式扬善颂
　　抛梁东崇构巍巍耸碧空天际浮云风卷尽放教逺岫列窓中
　　抛梁西落霞孤鹜与齐飞扶揺万里垂天翼肯向枝巢借一栖
　　抛梁南百屋堆钱不可贪何如养取闲中趣渐渐佳如食蔗甘
　　抛梁北归意浓于山有色故乡曾见几人还多少朱门锁空宅
　　抛梁上子子孙孙枝叶壮不知更有贵甥谁能与外家成宅相
　　抛梁下壁上尤堪三絶画更将黄巻教儿童学取邺侯书满架
　　伏愿上梁以后门阑多喜家道克昌鬼神为之防持民物于此安逸岂止梁间之燕咸贺其成抑令屋上之乌皆知所止
　　崇安寺重修三门上梁文【僧圆胜】
　　嵗月既迁乆旷庄严之境家风不坠大开方便之门结十方随喜縁种三生无量福恃者众力期于一新使檀越如此用心欲衲子有个歇处谨防吉日肇举修梁因采欢谣式形美颂
　　抛梁东一旦精蓝扫地空谁似崇安能起废圣人门戸见重重
　　抛梁西横峯侧岭防招提却还旧观淩霄汉气厌龙门一望低
　　抛梁南瓶鉢生涯共一龛试问龙蛇今几种前三三与后三三
　　抛梁北色即是空空即色有时天女散天花莫认毗耶居士室
　　抛梁上一榻茶烟小方丈几年面壁少林师肯向人前呈伎俩
　　抛梁下山林所在皆莲社此心安处便宜休销得盖头茅一把
　　伏愿上梁已后永光法界不堕刼灰看取佛堂放光且为道塲起本金得长者之布日日而兴衣自祖师而传源源不絶
　　髙平显真观三门上梁文【郜志渊】
　　瓦砾积年未敞栖真之地斧斤一旦共为起废之人时然后兴应者如响同力莫不相济下手惟嫌太迟得助者多能事将毕谨差谷旦爰举虹梁因采欢谣式形善颂
　　抛梁东壮观门似有功幽事不妨清净念便从林下立家风
　　抛梁西看破栖霞不肯栖别为道塲重起本红尘背镜笑人迷
　　抛梁南杖屦山林处处庵但结卧龙冈下伴不须海上覔仙龛
　　抛梁北地位清髙风雨隔一朝白日上青天得道旌阳人不识
　　抛梁上有作有为俱是妄问君何处是真逰试向仙翁山下望
　　抛梁下萧爽残年香火社姓名今已籍丹台空界时来鸾鹤驾
　　伏愿上梁巳后羽衣云集宗教日崇不羡陶家隠居如在壶公谪处灵宫载肃盖多星斗之临厯刼长存自有鬼神之防
　　杂著
　　镜山人陈时发屏风
　　道尊孔氏妙窥三絶之编市隠君平坐阅百钱之肆在忧患而作者其精防之教乎傥学者加以数年则愚者必有一得镜角折五鹿阁束九师以变者为占其应也如响滕公之室屈子之居晋隗昭之索金汉张伯之懐璧知来者逆情见乎辞筮而不从动则有悔莫灵如卦定因三画之吞或泄此书未免六丁之取盖有圣人之道以断天下之疑秦镜虽亡幸斯文之未丧楚巳朽頼其防之无遗问而以言渎则不告
　　副元帅讨乱臣谕将士
　　伊慼自贻乆露滔天之恶帝徳乃大尚寛弃市之刑傥滋蔓而不除将噬脐其难悔某官某诱窃戎柄包藏祸心飞书构乱华之夷诡计为奔军之将幸免崇山之外放敢兆萧墙之内忧众叛亲离人怨神怒虽欲不忌器而投防或恐以蹊田而夺牛若执小嫌有伤大义忠于为国奋不顾身少正两观之诛彼自取尔赵盾一字之贬我其免乎无为彼先勉出乃力
　　道藏经后
　　洪惟祖逺振宗风垂三洞之灵文演一真之妙理要使学仙之子咸与道俱尚忧误读之人或遭隂责宜新刋正用广流传
　　劾张唐臣酒过
　　欲解忧于杜康佳期难遇俄立威于甯越和气有伤民自速辜酒以为礼序防扬觯而语杜蒉厯阶而升罚以兕觥胁以童羖被醉不臧纵意所如受爵不让多言数穷登牀而忤郑公脱靴而忿力士鸱夷过左阿君之家沐猴舞平恩侯之第自以为适不知败徳自以为真不知丧身至有汝阳涎流公孙腹溢贺监眼花夷吾舌出未歌骊驹先赋相防犯朱虚之令激灌夫之怒拳安刘伶之肋防脱张旭之顶曵堕地之遐骂到官之郑不闻南康之纳狂客不见后阁之遣穷賔在侧虽有二豪所指岂惟十手醉犹未醒死而复苏初逐武坐之蝇便可去矣谁谓宋门之犬如此恶邪仰天而呼乌乌向空而书咄咄几年程普方思公瑾之交一旦楚元罢设穆生之醴宜加薄责用儆非彛盍省前愆勿贻后患
　　酒檄【山堂酒不至戯檄以督之】
　　人生贵在意适我辈况复情钟念乐事之难并须同欲之相济山堂主人作真率会鬬见在身掉船寻贺老于稽山赍具邀渊明于栗里盗瓮而饮者醉指瓶而索者尝伶妇无言宋犬不吠乃有忘形尔汝痛读离骚了一生于蟹螯视二豪如蜾蠃以其无公田而种秫故不待酉嵗而乞浆莫谓宁逢恶賔亦可便称名士独不与李将军为地方且共江谘议论兵徒使汝阳涎流想见子幼耳热酲犹未解酿可速倾得到于齐请鉴青州之事或薄如鲁未免邯郸之围恵而不伤吝则有悔余言不食众怒难犯
　　焚问舎劵
　　髙堂主人好客不倦肇开东阁大辟南舘坐上簪盍户外屦满客有趑趄而不获进者乃持问舎之劵而见焉其文曰百尺楼前问舎万人海里藏身谁念入室相如四壁徒立自笑移居东野一物全无略叙幽懐勿嫌多事不欲起楼背山借宅种竹当门蓺兰开径访菊不欲犬吠于门枭鸣于木鬼啸于梁鼠穿于屋所望取友必端序賔以贤屣为粲倒席因贾前邹不可不迎枚不可不延醴如楚设榻似陈悬无使籍耻臣蒋云羞吏宣谔谔者去唯唯者来纡余者恱卓荦者哀岂乐正子后长者而不见而燕昭能自隗始而筑黄金之台乎主人读毕怒而投之地客懐归以语鹤鸣鹤鸣曰吁夫心契则言入目击则道存岂不见鸟能择木木岂能择鸟哉子欲以垂云之翼投覆卵之巢其可邪乃取其劵而焚之客于是浩然长往不数日主人及于祸而客免焉
　　求田
　　愿为圣人氓但得一防田大庇天下士安用万间屋我馆既定我邻既卜人夀几何生理易足约以自处能者养福非敢望设醴楚元指囷鲁肃冯驩食鱼子思餽肉乃有郑相葫芦薛公苜蓿隂将军之葱叶麦饭石季伦之萍虀豆粥吏部公之藜苋天随生之杞菊商山隠士之紫芝少陵野老之黄独请学为圃中有樊迟之禄至于华元羊羮庾恱鸮炙监州螃蠏典籖熊白虽不至于嗟来而客不可以不速盖在人者己所不为在己者人所不欲以小人之心为君子之腹是则釜不须轑鼎不须覆犬不须吠蝇不须逐无事而食有腼面目噫忘其朶颐之凶以养吾之老饕何其耐辱
　　悼犬
　　家有畜犬始善终恶众劝烹之姑息间其恶弥甚戊戍秋烹以飨众众意颇快独恻然悼之
　　非土性而畜常戒于书祖阳气而烹敢违于礼生岂不好祸皆自求尔心则兽心食者人食其志不如槃瓠其力不及韩卢盗如在齐吠如在桀楚人之井为汝溺宋人之酒为汝酸孝子为之去妻里媪为之逐妇徐勉不敢以还宅杨布不敢以易衣饥则乞怜饱则反噬不敬而养虽猛何为稍能听指跟于萧何自可得终老于栢直孔门弟子宁无弊盖之思哙等少年争効鼓刀之勇有此行者其能免乎盖与众而弃之岂无故而杀者虽然逐难忘上蔡之情可柰嗾獒终速桃园之祸












　　庄靖集巻十
