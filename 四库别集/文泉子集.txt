　　钦定四库全书　　　　　集部二
　　文泉子集　　　　　　　别集类一【唐】
　　提要
　　【臣】等谨案文泉子集六巻唐刘蜕撰蜕字复愚长沙人大中四年进士及第咸通中官至左拾遗外谪华隂令案孙光宪北梦言载蜕为桐庐人官至中书舍人有聴其父命死不祭祀一事所叙爵里皆不同或疑为别一刘蜕未之详也是集前有自序曰自褐衣以后辛卯以前收其防词属意古今上下之间者为内外篇复收其怨抑颂记婴于仁义者杂为诸篇焉物不可以终杂故离为十巻离则名之不絶故授之以为文泉盖覃以九流之防曰文配以不竭之义曰泉崖谷结珠玑昧则将救之雨雷亢粢盛干则将救之岂垂之空文哉观其命名之义自负者良厚其文冡铭最为世所传他文皆原本扬雄亦多奇奥险于孙樵而易于樊宗师大防与元结相出入欲挽末俗反之古而所谓古者乃多归宗于老氏不尽协圣贤之轨又词多恚愤亦非仁义蔼如之防然唐之末造相率为纂组俳俪之文而蜕独毅然以复古自任亦可谓特立者矣髙彦休唐阙史载蜕能辨齐桓公盎之伪其学葢有根柢旧唐书令狐楚传载咸通二年左拾遗刘蜕极论令狐绹子滈恃权纳货之罪坐贬华阴令则蜕在当时本风裁矫矫宜其文之拔俗也原集十巻今已不传此本为崇祯庚辰闽人韩锡所编仅得一巻葢从文苑英华诸家书采出非其旧帙存留唐文之一家姑见崖畧云尔乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀















　　钦定四库全书
　　文泉子集巻一
　　唐　刘蜕　撰
　　文泉子集序
　　于西华主之降也其三月辛卯夜未半埜水入庐渍壊简防既明日燎其书有不可玩其辞者噫当初不敢自明其书十五年矣今水之来冦余命也已矣故自褐衣以来辛卯以前收其防词属意古今上下之间者为外内篇焉复收其怨抑颂记婴于仁义者杂为诸篇焉物不可以终杂故离为十巻离则名之不絶故授之以为文泉泉之时义大矣哉盖覃以九流之防曰文配以不竭之义曰泉崖谷结【一作枯】珠玑昧则将救之云雷亢粢盛干则将救之予岂垂之空文哉自辛卯迄甲午覆研于襄阳之埜
　　悯祷辞【有序】
　　小子出都城见邑大夫为民之祷者属石燕不飞商羊不舞民有焦心请大夫祈龙波祠以厌民望彼巫歌伶吹竹鼔栧呼空者讫唱屡夕俄然防洒轻霎若神之来意似悯巫之役是也作辞以吊民云
　　公邑之南兮祷龙之潭空波邻天兮云物中涵鳞飔縠碧兮渊怪相叅风翼轻翔兮直带烟岚吏不政兮胥为民蚕政不绳兮官为胥酣彼民之不能口舌兮为胥之缄进不得理兮若结若钳隂戾阳返兮民之不堪燥日流焰兮赫奕如惔奫泉沸涌兮如汤而炎役巫女兮鼍鼓坎坎【平声叶韵】风笛揺空兮舞袂衫衫胥不防祈兮官资笑谭胡不戮狡胥兮狥此洁严胡不辠已之不正兮去此贪婪荷天子之优禄兮胡为而不亷又何役巫女而【一作兮】祷此空潭
　　吊屈原辞三章【并序】
　　吁三闾大夫之事司马相如【一作长卿】班孟坚各有言蜕不载故也噫大夫之贤怀王之事蜕得之涕泗下衣濡毫沥【一作血】辞噫大夫之为臣千万年其谁肖宋玉淮南王刘向东方朔王褒继有悼语蜕一小儒也思贤人之作悲哿【一作苛】人之佞着吊屈原【一无原字】辞三章吊公之志也雨蒙湘波浮檝揺歌既【一无既字】而悲伸纸波辞祈公兮来之
　　哀湘竹
　　怅二妃之泪竹圆红滴滴兮临乎湮沚竦枝与脩榦兮吟哀风之不巳揺劲节而锦舒兮垂髙防【一作隂】而自美招翔鸾之与翠凤兮缉晴霞之数里繁柯重乎舜祠兮瘦影叠乎湘水谅髙节之自任【一作佳】兮匪庭篠之云比鄙众防之延接兮耻凡羽之栖止入清溪之浪声兮无笙簧之相拟恨叶翻波兮骚屑之风露滴烟防兮濯缨之子怅灵均之节兮依然想贞姿兮千年若此
　　下清江
　　清江之上兮心夷犹清江之下兮烟波浮风软雨丝兮湘波髙云昏竹暗兮鬼神愁逺霞开兮鸟【文苑作乌】防随碧江平兮桂檝移带隠虹兮衣凝云披【一作被】薜荔兮扈江蓠岁华髙兮水东注秋色下兮红兰渡瓴甋合兮荆和丧岐凤翔兮龙媒去又曰心既洁兮道云端水之浪兮人之【一无之字】波澜浪可平兮人心不可平波澜一翻兮孰测其情水之深兮不曰深怅前恨兮泪沾襟
　　招帝子【文苑作招魂】
　　招湘灵兮澄澜之渚云蔽烟沈兮明月之浦唱宵歌兮抚云珰击鸣桹兮荐清醑鸾去鳯飞兮云不归九疑叠翠兮横湘雨防轻飏兮扬防波激楚怨兮下湘娥缉荷盖兮集云坛洁桂席兮纫芳【一作奠椒】兰霞为裳兮琼为佩举云旗兮持风旛若有来兮窸窣敲悬珂兮珊珊张孔盖兮临瑶台月凝袖兮云裁冠目眇眇兮千里春怅【一作恨】无言兮苍梧濵戢蕙带兮握芳芬抚【一作拂】瑶琴【一作瑟】兮泪斑筠乘桂华兮下清湘拖无【一作金】波兮渉沧浪【一作茫】九疑之翠兮不可寻怀沙之水兮恨之深
　　禺谤【文粹为皮日休作】
　　有肪兮墨而谓之不洁有泉兮壅而谓之不决有兮躝而谓之不芳有轴兮锲而谓之不辙声咺唏以无音兮气郁悒而空咽既愸愸以憎惧兮又谩谩而不诀诬彭祖以为孺兮谲殇子以为耋伙众人之难信兮挦夸者之不悦佞为赘兮何去奸为疣兮莫劀讟为辔兮莫衔谤为玉兮何切彘既防而必烹兮木方而必折心以似车兮思绵绵而如瓞手欲动兮似拳足将行兮如絏既不辨于盗跖兮遂一贯于尧桀吾哀生之不逢兮奚至死而惙惙念帝座之不爣兮胡交光于巻舌既何路以自辨兮遂没齿而痨刺






　　文泉子集巻一
　　钦定四库全书
　　文泉子集巻二
　　唐　刘蜕　撰
　　山书一十八篇【并序】
　　予于山上著书一十八篇大不复物意茫洋乎无穷自号为山书
　　天地之气复则结者而为山也融者而为川也结于【结于一作为非】其所者安静而不动融于其时者疏决以【一作而】忘其及【其及一作反】故山之性为近正川之性为革为【革为一作融】是以处其结者有【一作为】君子处其融者为利人
　　天地之先未尝有形故字其形为人民为禽虫万物然后受其字据其形之动曰生形之静曰死呜呼我苟不生乎天地先而未尝用其形窍以出纳斯非混沌之似乎故吾以混沌不尝在天下先而在我之不为万【一本无万字】物凿者而巳矣
　　懐人者天地也使其数出故观数而象动则有争杀乱患夫数始乎手足故离吾之指为吾视其指而心亦离则数数人乎心【数人乎心一作入字】矣故知指生六而为有余生四而为不足不足与有【一作其】余也为体不备呜呼心既分身之有余与不足也则争杀乱患何尝不足尽【足尽一作目】其数出
　　圣人重其生以榆出先济其用故甘羶之臭出于榆末而后网罟不足于野【一作也】以牢养【一作豢】于宫中故天下忘身以自给呜呼上古食而弃其余【一作榆】热而弃其皮亦足矣是知圣人欲化而更乱其生听凤鸣而吹管果象也故有象竹之声者必有象葭之器然【文苑作其】则造其为【一作鸣】而耻葭学者凤也故不世而来造其象而耻人学者圣人也故末世而不出呜呼
　　江河凿而山木泣以为川既出而必伐舟也舟既入水而蛟鱼相市【文苑作对】以其居泉而逺于杀者也今则造泉之具成是大道存而异其质大道亡而运【一作连】其祸利以观【一作劝】天下利尽而天下畔道以归天下道薄而天下去呜呼为利物所间【一作恶】为道亦不伪故始爱其应者终亦将以应人然则利尽所畔者以灭其后道薄而所去者贵不杀其孤而已
　　城郭沟池以固民也有窃城郭沟池以盗民【一作氓】者则杀人甚于不固夫有窃固之具必有功【一作攻】固之利苟有利之物防必生其下是以太古安民以巢故于野则无争巢固民则相杀
　　车服妾媵所以奉贵也然而奉天下来事贵者贱夫有车服必有杂佩有妾媵必有娱乐圣人既为之贵贱是欲鞭农父子以奉不暇虽有杵臼吾安得粟而舂之呜呼教民以杵臼不若均民以贫贱古之弓矢所以防恶也懐恶者在内所以能避【一作持】弓矢也故射恶未及死而夺械可以杀人于天下天下从而禁畜私械者呜呼古之弓矢所以防恶也今则不然反防人之持弓矢也万物无常声而主声者定其悲欢则听在心而耳职废也谓雷为可畏则以畏声听之不知有时雷可长养也谓瑟为可狎则以狎声听之不知有时瑟可流哀【一作衷】也则有幽思之深砧声之悲也去家日逺雨声之愁也呜呼悲愁果在心也雷与瑟无常声也
　　为学岂有嵗故劳于农夫以其有遇世也故佚于使人然而虽佚不忘【一作妄】学以其劳而未尝运是故死而不得止【一作正】其心古有志者犹悲日月之易于人也故谓【一作为】飞乌走在其中付大藏之钥未必有信之友也夫取人之钥必荐信以入其中【一作心】受人之托必有情以寄其内故大信者不使人付【一作信】有道者不使人求棺衣之厚葬以王礼百姓不贪其死以其爱名不甚于爱身任时之重必多怨借君之权必易死是于名则君子爱身不甚于百姓焉
　　圣人有意哉故劝善以爵使利爵者乐修夫恶杀人与杀盗均为仁人之心则亦召盗以爵呜呼使圣人无意则劝善不以爵矣故君子为善不独乐欲为【一作与】圣人而出是不见仁人之术使爵以召盗乎
　　食秦人之炙则懐其妻子闻秦妇之嫁则垂涕悲其身当是时亦疑天下之妻矣吾过富贵之门则怀其爵矣及闻秦人以爵死者则垂涕悲其身当是时不顾天下之贵矣有恶雀鹿【一作爵禄】之甚者挥【一作持】帚以驱雀结罟以禁鹿夫帚罟既可以骇物则帚罟必可以取物呜呼执其具以逐雀鹿安知不有学其具以取之故善恶去者不必恶其名善逐者不示人以其具
　　猿鸣不过薜萝以其有蔓蔓者必组物夫能过其组必自硋【一作骇】其心呜呼髻之组吾发也带之组吾腰【一作身】也线【一本下有拊字】之组吾衣【一作身】也亦是矣今蔓在天下安得复硋【一作骇】其心哉
　　禹书上
　　以功不就而受诛则可谓勤民而死乎曰不然然则夏之郊也奚不寻其先安得以鲧配曰功不就则可谓勤民【文苑作以功不可就则不可谓勤民】而死也以诛其身则可谓【一作为】勤其家也【文苑作矣】不怨君诛而寻父功鲧当诛也传曰不以家事辞王事既勤其家为天下故报其勤家于夏郊而已矣有鲧之诛而不废其功禹为其子也不得以天下而择其功者禹为【文苑无为字】之事鬼神也防禹之为子先人之罪将不食矣故其子之功由勤父嗣也然则夏郊宜矣于是君诛其怠也而子不怨其家祭其勤也民神【文苑无神字】弗畔盖禹以天下不逮事其父而致孝乎鬼神云
　　禹书下
　　治天下之野见之于夏功而未见先于夏功者乆矣夫八年之间生聚非不壊也委积非不耗也帝忧则民愁乐则民喜【帝忧二句文苑作常无忧则人怨无乐则民愁】故以忧乐隐显而助之帝【一作常】能治其心者【文苑有也字】故禹后虽以身先天下而不以一身负天下之土石以其得治世之心而易使也呜呼必不得和心之人而谓可以智治则岂羽山之下忍不以智献其父者欤天下【天下文苑作夫】见濡手足之禹则不见土阶之上以治忧乐者也故曰心治乎人也功治乎水也其可独禹云乎
　　古渔父四篇【有后序】
　　叟行山逐禽而逢虞人虞人反以罟而猎叟叟欺虞人以事鬼神而得逸他日叟之子壮围山而讐猎吾父者曰今日凡在山泽杀无赦虞人亡于大泽虞之父教之以渔渔利厚于罟末之年富于泽上反闻叟将杀其子于帝侧帝教之以渔天下天下之利厚于陶稼末之年富于九州渔者常以此自笑而闻于士师士师以法执之渔者对曰始臣学渔不学笑而天下入臣笑舜闻之亦曰始朕学事叟不学受天下禅而天下禅朕
　　晦冥之后渔者啼而奔帝辛曰始风防水上鱼聚臣舟臣垂之十钩鱼方眂臣钩未及吞而雷惊臣舟夫雷不发而震盍戮于燮理者辛应曰尔不得鱼市不阙鱼亦殷人得鱼耳夫多鱼而垂之十钩鱼必争而且威后其饵然而犹相与眡其钩岂非君其饵薄乎何戮之有防子自旁闻之亦曰殷饵薄矣臣不受戮殷民惊矣抱祭器而入周
　　暮有二舟还而争一舟于中流空舟中者恃其无伤舟中也则盛鬭以薄两舟果与俱覆明日讼于王王以其罪均也平于二渔既而空舟者归吿其子曰吾胜矣覆彼所载载鱼者归亦吿其邻曰吾胜矣其邻笑曰罪均而子独覆所载孰谓胜乎
　　有置鱼于苇间仰见鸣鸢集其上乃冠木于器旁以惧之明日泽西渔者乃刻材泽畔前日置鱼者目眡而去而三年不敢渔其妻笑曰始伪以绐一器之鱼学伪得盗一泽之利
　　篇后序
　　防昌甲子岁余于西岩下见版洗而得渔父书七篇尚多古文然其三篇甚怪妄浅近类词赋今皆舍之其四篇余特为之笺正其文字然前二篇文有髙致后二篇则托寓鄙狎以其颇有讥动余亦存之然不知其年代故谓之古渔父
　　文泉子集巻二
　　钦定四库全书
　　文泉子集巻三
　　唐　刘蜕　撰
　　太古无为论
　　不得时者之言太古也无为而成化其禁畏也以使待令而从之也夫既为之君又为之师以受令而教其供也畏生而自禁畏令而君从则是不待君令而为太古时人也既君令之不立与人且犹不辨孰能得人心而化其无为哉夫天下之服一人也必其有所相须果身服欤自化也已果心服欤而心无为也已谁为太古之人也而勤何居焉夫庖牺氏之用契【一作结】书也始代结绳则太古之政安用契无为之心太古之家安用契无为之信果使有其【一作异】心则是贱教而尚不教者也夫人之祭也必待诏相教而后能敬若豺獭也则不教而祭君子苟受其不教而能则豺獭亦敬也何贵人为故曰不得时者之言
　　嬴秦论
　　无有天下而不知秦之焚书也无世而不谓不用圣人之道所以亡也呜呼秦亡自亡也安能焚书为秦亡耳天下不用秦如圣人之道故秦不得其道而用也当其时天下一家而尊已外无非心之人故深法禁人之恶也则不当去法以禁人之善是则果习天下之离心而背已也岂秦区区之心欤盖天必以秦之强暴非大败无以叛其四海之心故先絶其事君敬长之术而后从天下以亡其天下焉夫天与秦则书存不与秦则书焚而秦终无自焚之心也且圣人宫先自藏其书是秦未始有焚书之心圣人之家先有其心矣故曰秦亡其自亡矣且圣人之道与天地合其乆与鬼神合其防则不得毁置之在秦也然矣陶唐氏之水前有圣人之化后有圣人之勤而后民知事君敬长之术自秦之火前圣已逺后圣不作而其术不数世亦已成矣岂非天之欲有絶而先立欤今或怨之火不全其道也不知秦火息矣
　　较农
　　功以救于民赖其功者有违顺德以化于民敦其民者有疾徐夫以三月除谷地五月谷入土虽当世不拔其苗后世不毁其谷其饮食之道顺于情也故生不疵疠其道死则爼豆其功【一本无功字】圣人救壊以礼垂世以法当世伐其树后世毁其法所以礼违其情法违其欲者也是以生为旅人疵疠于天下肉腐于爼酒干于器然后为圣人是愚民頼圣人之功忘圣人之道呜呼礼亡而争器矣虽有粟弱者安得而食之法壊而夺其三时矣虽有山泽农者安得而种也【一作之】
　　疏亡
　　盗恶名也取之有以合圣人若取其乱而理之取其死而生之则民乐其取也后岂择其故欤故昏夜之盗为小人衰乱之盗为丈【一作大非】夫能知其取者而尝蹈其背也故不以无人而弃其守者有大弃天下者仁义盗其名有小弃其国者小人有盗其器故春秋不贬其器圣人以正其名呜呼盗非恶名也左右前后亦可惧哉
　　删方策
　　古以记恶将以鉴恶而后世为昏防淫逆徒而将徴于古谓古不尽善若其涕泣以信其诈罪已以固其防隂谋反覆从书以滋其智矣然而记恶者将以惧民也去善者不足惧昔纣读是【一无是字】夏书而尝【一作常】笑其亡国呜呼恶既不足以鉴则刑【一作刋】可也古无其迹可也无其迹可也【无其迹五字一本无】
　　朱氏梦龙解【一作辩】
　　吴郡朱氏言昔之夜梦龙入井客之好诞者作佳占以祥朱氏予曰予未尝识周公孔子者也然而使予得梦一丈夫苟冠衣之古者因谓之周公孔子人必知其自欺也未尝识越不知越之城郭宫室途巷苟或梦之未可自知其何城也然则朱氏之所梦入井者朱氏安知其龙乎岂非常见画工者屈其挐其爪施甲鬛云气于身则似乎其所入井者邪是朱氏之梦画者也殆非梦龙矣自夏后以来人不见龙然而言龙者信其画而已汉魏之数见者见其画者也薄姬之娠者亦画者也时门之鬭者亦画者也史皆谓之龙且明史之妄况朱氏之学妄哉夫龙不轻出又不可防乎妇人有徳不鬭故知皆非龙也呜呼龙以变化为徳也故孔子曰唯龙也不可知是则徳也而如螾如蠖如虵如鱼未可知不为龙也或者谓如所画亦可谓之龙也则朱氏所梦曾何龙乎
　　梓州兜率寺文冡铭【并序】
　　文冢者长沙刘蜕复愚为文不忍弃其草聚而封之也蜕愚而不鋭于用百工之技天不工蜕也而独文蜕焉故饮食不忘于文晦冥不忘于文悲戚怨愤疾病嬉游羣居行役未尝不以文为懐也适当无事而天下将以文为号文明代生殖【文苑作植】明晦皆效文用【一作明】故日月星辰文乎旂常昆虫鸟兽文乎彛器徐方之土文于侯社夏翟之羽文于旌【文苑作旗】旄登龙于章升玉于藻百工妇人雕砻染练【文粹作涂】以供宗庙祭祀之文【文苑作用】岂独蜕也生【一作固】知效用不及时文哉然而意常【文苑作尝】获助于天而不获助于人故其穷虽穷无憾也当勤意之时不敢嚏不敢咳不敢唾不敢跛【一作跂】倚嗜欲躁竞忘之于心其祗祗畏畏如临上帝故有粲如星光如贝气如蛟宫之水又有黯【一作暗】如屯云如乆隂如枯腐熬燥之色则有如春阳如华川逶逶迤迤则有如海运如震怒动荡怪异夫十为文不满【一作得】十如意少如意则岂非天助乎常欲使天下闻之而必行覩【一作劝】之而必蹈散之茫洋以为道演之浸遥【一作润】以及物然后为农文之使风以时兵文之使戎虏以顺文于野文于市使得【一本无得字】其所幽隠之士以出口者使之言材者使之用然而自振者无力终知者甚稀岂非不获于人助乎呜呼十五年矣实得二【文苑作一】千一百八十纸有涂者乙者有注楷者有覆背者有朱墨围者于是以周易筮之遇复【震下坤上】之同人【离下干上】筮者曰鸣于地中殷殷隆隆七日而【文粹作不】复复来而【文粹作其】天下昭融乎他日更召而合【文粹作令之二字】将听袭吉卜于火如秦兆惟曰不吉卜于水不成乎河洛兆则亦惟曰不吉卜于木而闷闷【一作閟之】土叶吉累累【文苑作累累】为冢则汲之兆乎峭峭为壁则鲁之兆乎且其占曰土之文为河山【一作阿山】为华英将不崩不竭为滋味而传乎结为丘陵为其设险乎融为川渎率其朝宗乎华为百谷以洁祭祀【文苑作礼】之粢盛乎不然使其速腐为墟【一作丘】壤乎【文苑无乎字】生刍藁以食牛羊乎化涂泥为甄陶以作器乎将块为五色而茅社分封【文苑作分封茅社】乎流于乐为土鼓为凷【古块字】桴以泄其和声乎夷为都邑以兴宫庙坎为洿池以泽生殖【一作植】乎祀为坛灶乎窽为井墓乎吾皆不得而知也当【文苑作尝】既不为吾用唯速化为百工之用慎无朽为芝菌以怪人自媚慎无坚为金铁以作货起争慎无滴【文苑作潏】为醴泉以味乎谄口慎无祷为城社以狐鼠凭妖慎无耸为良材以雕斵伤性慎无萌为兰以佩服见艺【文苑作防文粹作爇非】呜呼介而为石使之能【文苑作服】言舒而为螾使之饮泉既而他年游魂之未返者亦命巫师而吊【师而吊文苑作以巾】三招之号曰在几阁而来归兮奄【一作掩】为尘垢在耳目而来归兮奄【一作掩】视汝丑在口吻而来归兮誉不汝乆噫笔絶之年而麟见祟文其无祟乎唅非珠玉敛无裙襦后世诗礼之儒无惊吾之幽墟其冢也在莽苍之野大块之丘时有唐大中【文苑有之字】丁卯而戊辰之季秋铭云【一本作曰】文乎文乎有鬼神乎风水惟贞将利其子孙乎






　　文泉子集巻三
　　钦定四库全书
　　文泉子集巻四
　　唐　刘蜕　撰
　　上宰相书
　　天下固有良时既去而悲歌叹泣之不同故当时则叹已去而泣过时而歌然君子居其位则耻闻之不在其位则耻不能言之其为士君子之不忍闻之与闻之而不忍弃之则一也夫思虑可以精安危歩骤可以负戈殳彊劲庄勇持乆有守临事不乱然而良时不与斯不得不叹既而信不见任智不见谋周游而晚归风相半苦其精力良时不集而畏事之不成斯不得不泣及其田园已暮始反乡里白头无事或有自疑斯不得不歌是其为人皆有忧天下而欲用其道者也不私其身之安佚而休者也既不私其身则公于悲歌者叹泣者也而是人岂以富贵而后天下之心哉蜕也歌之则已太早泣之则不得不豫计叹之则正当其时而君子未闻虽然阁下及其少壮而用之无以使后时泣歌耻累君子幸甚太曰当时则贵已用则贱其不可后也已矣当今岩无人矣溪无人矣佐王活人【一作治民】之术一皆以文学进苟文学进而君子不动心则蜕也不知其所以得罪【一本无以字】
　　献南海崔尚书书
　　所谓大丈夫岂天使为之哉以其进为天下利退有百世名显为诸侯师黙成万【一作髙非】世法而已为退黙者为避人得时而退黙者为自进为进显者为必行不得时而进显者为失志是以雄才盛德不可以不兼其时故无其时不可行也有其时而志未达又不可行也志达而未信于天下又不可行也上位之人有不可故下位之人有逾垣塞牖而自遁者又岂唯退黙而已矣【一作哉】方今天下百姓不敢争步畆四夷不敢犯守陲自元和以后国家不伤一夫不亡一矢虽有竖子弄兵曾无根【一作筋】穿皮蠧之患寻已伏诛【一作诛伏】然而阁下不谓无其时乎昔雍丘不能以才达求讨吴蜀以自试班超不能守其家儒然后得官校尉夫文【一有家之二字】不遇清世不免操弓矢而擐甲胄也今则仕由文学着官自清显尊阁下不谓志未达乎夫南海实筦之地有金珠贝甲脩牙文犀之货非茂徳亷名国家常重其人阁下不谓未信于天下乎当其时士亦故不以天下之广居自隘其身【一作不以天下之广自隘其居】不以天下之道自负以不知已故赂媒请介则不忍为守媒待介或有所自弃故退黙者不得不自进矣阁下以为时乎未可也呜呼蜕之生于今二十四年虽天有南无可置其门虽天有东不得开其序伏腊不足于糗粮冬夏常苦于皲湿然而因时著书满十巻自谓不有得于今必有得于后不有得于人必有得于鬼神今则力疲于天下笑日暮而邮舍闭今阁下进为天下利而又显为诸侯师之时奈何得为逾垣塞牖之蜕乎故先自弃南向再拜不胜恳恳穷泰有时未可知也谨贡旧拔刺书一巻以其最近于情杂歌诗共二巻以其颇有逸事伏惟周赐观览无惮僇笑
　　复崔尚书书
　　男子生而射四方所以有四方之志故懐其道不可以退已非其人又不可以动心今蜕也伏念仁人在位野无君子不敢隠忍自置削简授仆夫堂上犹逺况千里之悠悠哉亦将天未甚弃果遇阁下响不私岸谷与髙下为应不戮其使得复庐下而又重币厚词素未尝遇知【一作始】者尝谓齐桓公之明活俘而相晏平仲之贤赎而友夫俘未至而鲍子先言之桓虽智不逮安得勿相未言而晏子已见其色虽智未逮安得勿友岂如左右无先言之人阁下未见蜕之色而与叹息乎与之教道乎则斯然后心因阁下而动已为阁下而知不复遗恨幸甚幸甚虽然敢不再拜以谢知已而自道其所得罪蜕早不量已尝欲与其道以死生乐之自以得其位即【一作则】欲立殊节于君友不得其位即欲垂长幅于后世然而以为身屈则道不胜语卑则道不明以其諠哗不敢安已矜道也不敢矜于口也伏惟阁下以忘道而图已孰若道胜而已劳乎从俗而饱其亲孰若道在有君子而后显其亲乎阁下不以行已失态天命拙塞乃复书间曰恃才傲物与论议险直与侪伍挤毁与夫承贵仕之后身尊而食足然踞辱卒吏犹有陷人于急【上四字一作隠忍】况蜕近世无九品之官可以借声势而又当时无绵络之旧无一箪之食设有乘人之气而穷贱夺其气矣何能为也使蜕一旦为病狂妄人而行之俄而自成怪笑不止人之怪笑也然则希权门以媚嬖媵随众口以赞曲私瞻视行坐倾身预起则信乎对南面如濠壁之相峙也如此岂曰恃才傲物乎险直之在已不得其人而尽言之则有杀身磔尸【一作终身杀戮非】之祸得其人而尽言之则有忠义谅正之名使蜕前不得其人而言之则身死【一作辱】已乆得其人而言之则安得困而至此故岂曾论议险直乎蜕伏以冠衣不完【一作髙】洁趋拜未识威【一无威字】仪又伏念春秋时四人受县而后见魏子则古人之见也其不在受防之后乎谨重遣前使以谢殊遇以结后计蜕再拜
　　贺友人拜右拾遗书【自外府恊律召拜】
　　今日街东见诏书以执事拜右拾遗朝廷之意将有在择能言者而使之言哉虽执事材气壮健它日无不乘之若骤以地【一作他】迁耶【耶一作即】未尝有也故蜕谓朝廷之意将有在也鲁欲用乐正子为政孟子闻之喜而不寐仆不止为执事且为天下不寐也丞相致主上复贞观之业自此敢伺察者必得伺察敏【一作敢】口舌者必得口舌所嫌忌出弃者稍稍引用蜕幸未老一二年得见朝廷治平着歌謡为训诂也然人世防何时不可遭伏惟执事饮食起居无忘丞相意



　　文泉子集巻四
　　钦定四库全书
　　文泉子集巻五
　　唐　刘蜕　撰
　　上礼部裴侍郎书
　　临其事不能苟有待而先自请者阁下以为难乎赞功论美近乎谄饰词言已近乎私低陋摧伏近乎鼠窃广博张引近乎不敬钩深简尚则畏不能动乎人偕俪相比又畏取笑乎后情志激切谓之躁词语连绵谓之续【一作俗】夫临其事而自言者其难如此也然不有听者之明言者无病则固当恐惶踖踧【文苑作秼】俟乎知者而自知也用者而自用也安能持一言于已难之时者哉然或不得已而言之者亦将自言而已矣又岂敢因其时而遽言大体哉蜕少时不知小人通生有自可之事树之为栀茜种之为谷粟贾于市钓于江亦以【亦以一作弃】老也无何罗络旧简附防时律懐笔启【一作誉】于缙绅家十二三年矣谓丱而习之齓而成基壮而歴级乘时无难梗寒苦之疲今者欲三十岁矣所望不过抱闗输力求粟养亲而已何者家在九江之南去长安近四千里膝下无怡怡之助【一作趣】四海无强大之亲日行六十里用半岁为徃来程岁须三月侍亲左右又畱二月为乞假衣食于道路是一岁之中独余一月在长安王侯听尊媒妁声深况有疾病寒暑风之不可期者杂处一岁之中哉是风雨生白发田园变荒芜求抱闗养亲亦不可期也及今年冬见乙【一作丁】酉诏书用阁下以古道正时文【一作闻】以平律校郡【一作羣】士懐才【一作道】负艺者踊跃至公蜕也不度入春明门请与八百之列负阶待试呜呼蜕也材不良命甚竒时来而功不成事修而名不副将三十年矣今而后阁下进之蜕亦得以至公进阁下退之蜕亦得以至公退进退者由阁下也未可知也干凟尊严敢忘僇辱情或须露岂曰图私不然则蜕也岂敢蜕再拜
　　与韦员外书
　　蜕性甚【性甚一作虽】冥顽识不及髙尝以当今由文学求用迟其显遇在执事未知如何蜕辄自爱而庶防不惑也故进不暇视地食不及卒哺起居不忘于文穷泰不忘于文虽分不出【出下一本有其字】畛实爱且専也执事以为爱乎未也蜕为人子二十二【一作六】年唯初七年持瓦石为俎豆戏其余卒不离前之志也执事以为专乎未也伏念方今人人自谓力然沛若有余今日以执事如重星轮月争下堂而观之畏已后耳宜乎人之心适在徃越而使去有人正从越来执【执下一本有事字】车而问于路执事以为可教与否如曰吾幸知其径途安得勿教则执事正可以其手呼而指画也果遇他人以其有徃而犹不逆则蜕云所爱而専者有谒执事之余勇也深如此而已可则道合而服从不可则道异而更学
　　移史馆书
　　蜕早懐忿懥常有所欲言而卒不得发今虽蛊惑病妄犹将自复其意况逢足下以中正许身以仁义自任者乎伏以释氏之疾生民也比虞禹时曷甞在洪水下比汤与武王时曷尝在夏政商王下比孔子孟轲时曷尝在礼崩乐壊杨墨邪道下然而圣主贤臣欲利民而务其民害如此其勤也今释氏夷其体而外其身反天维【一作性】而乱中正【一本有者字】自晋以来相率诡怪而往之半天下而化其衣冠苟未徃者不其【一作自】欺亦不资其生矣圣人之教弃不相守防数百年唐初有天下以为刑政禁民乘间作诈伪以欺刑政果所不能公禁之也故寝防其事以愚其民为殃罪疾苦随所作诈伪而及诸身也是【一作其】欲教化固【一作因】天下之心以助行政教化之一道耳今天子聪明以为中正衣冠之所弃则刑政教化亦无所取故絶其法不使污中土未半年父母得子夫妇有家室是以复出一天下【天下一作家】也仆故谓其功业出禹汤武王孔子孟轲之上万万不类然而洪水开则有禹贡商周平乱则有诰誓孔子孟轲则至今歌诵之足下以文用于时为百家所托善恶焉其不为则已若为之斯其时也勿疑夫立言者不惟能言亦欲言得其时得其时不朽若奚斯史克者也无其时虽多述前事犹有讥焉仆早传古学身处草野知其时而无位敢言又窃见足下未有其意故以移云【一作私焉】
　　与京西幕府书
　　汉武帝闻子虚赋初恨不与相如同时既而复喜其人之在世也若然者居蓬蒿而名闻于天子富贵固不足疑其来爵土固不足畏其大今按其本传云官则止于使者居家初则甚贫呜呼有才如相如有好才如武帝然而不达者蜕知之矣于时武帝以四境为心中国耗弱爵土酬于谋臣金帛竭于战士虽念一篇之子虚固不能减十夫之口食冝矣蜕也生值当时天下无事以文争胜得居第一独蜕居家甚困白身三十过于相如者盖无人先闻子虚于天子今又不然使有闻之于今藩翰大臣则其人自不废弃老死者也呜呼异矣事古矣相如之时虽遇天子不能致富贵于今之时遇藩翰大臣则足以叙材用伏惟执事以文学显用士之得失无不经于心谓小子之言何如哉













　　文泉子集巻五
　　钦定四库全书
　　文泉子集巻六
　　唐　刘蜕　撰
　　投知已书【或云与大理杨卿书】
　　复何事哉弓矢乎制敌之事今为导衞羽仪金革乎勇众之器今为节奏和声射宫蓬蒿幽燕少年耻蹈其下文之用莫过乎当时文之人莫过乎阁下复何事哉汉既治世诗书礼乐皆已逸坠求亡书者故冬官考工闻千金之购议帝制者进退赞拜定茅蕝之中而今河洛冢壁图简编修登降俯仰不倒步序便蕃之仪莫过乎当时优游之学莫过乎阁下复何事哉材力既以相誉忠正得以相扶及秦世为之妖言东汉为之党禁公道畏忌相顾而野死今布衣匹夫得歌王公大人之盛德先进达生得荐布衣匹夫之事业唯其公当举之不以为疑扶之不以为党无私之道莫过乎当时誉能之心【一作人】莫过乎阁下呜呼苟有其时而无其人虽有举能之心【一作人】斯为阁下惜有其人有其时而阁下苟不畱意属念斯为来世吊蜕生二十余年已过当时之盛栖迟困辱者过【一作未】遇当时之人书成而尝乐乎其时出车满于道路而才髙于蜕忌蜕侵已才下于蜕畏蜕擅名是以深知之者不得终其朝欲振之者又自无其力也谓其书空【一作终】为来世吊已矣乎不意得与阁下不为异世同乎文字所谓当时之人斯非阁下者乎则其人未死口能言手能尽【一作画】阁下见之复用何礼以接之既接之复用何词以誉之誉之得尽其才接之得尽其礼斯人也读书业文徳【一作得】有知已居穷守道死且不朽复何事哉
　　谢旧恩书【一作答知巳书】
　　蜕尝感近世知已【一作友】隳离交道沈【一作旷】废不忍终日疚之于心思出其门闾上谒于公卿水行吴楚之城陆走商周之甸旁听天下岁晚而归卒无所遇是十六国之故墟四渎之隅落未足为大也卒不能副蜕也区区之望况有一言解相印一见爵上卿者乎斯不无人晚乃遇之不自绍介之口不因媒属之势缨绥车佩下入蓬蒿一言而胶附不离有忧其终始出处之事者况蜕之遇执事于南康也其来六月而余无不得日奉论议欲变隂谷为生植之地起死人为奔走之夫返覆【一作徃返】逾时将止复动虽人有昆弟亲戚之爱哭其死忧其病荣其逹则或过于执事之心至于诱掖殷勤不遽以违命见絶者则昆弟亲戚相强一不相从则终身不复意之蜕前日来求人为知已交道之心一旦得遇昆弟亲戚之爱又自思之而夫人【夫人一作尽此】之身宜如何之报谢将报谢复与执事何所补哉然而有意益厚违命固难者则不敢书且试托之韩繁秀才风雪满砚不获多书
　　论江陵耆老书
　　太原王生尝移耆老书以江陵固楚也子胥亲逐其君臣夷其坟墓且楚人之所宜怨也而江陵反为之庙世飨其仇谓耆老而忘其君父也吾以为不然楚人之性慓悍世【一作大】能复其仇讐其后自怀王入武闗楚人怨秦不忘干戈况其人之性能忘胥之能破其国家而事之乎且今【文苑作令】江陵之人牵牛羊而祝【文粹作祀】其庙者将祈年谷而获防荒祷疾病而得死亡者乎如厚其饩而虚【文粹作虐非】其报则江陵知胥之不可祠【一作祀】而不祀矣若果祈年谷而得丰穰祷疾病而获康强有其饩而寻其报则破人之国而居其土辱人之君而受其飨遇一食而自忘楚人之杀其父兄则胥自为无勇也何独江陵之人而忘习讐乎吾以为其庙申包胥之庙也包胥有复楚之功年代寖逺楚人以子胥尝封诸申故不谓包胥耳不然则子胥何为飨人之食而江陵何为事讐人之神乎耆老得书速易其版曰申胥之庙无使人神皆媿耳
　　江南论乡饮酒礼书
　　昨日送贡士堂上得观大礼之器见笾豆【一作爼】破折尊盂穿漏生徒倦怠不称其服宾主向背不习其容呜呼天下所以知尊君敬长小所以事大者抑非其道乎天下之用其道不过于一日尚犹偷惰如此况天下尊君敬长能终日者乎是以朝廷时诛不顺邻里日起纷争固当然也夫布衣匹夫始则用其道自达故化耕稼为王侯化陶渔为公卿其变化不测若此然而一旦居上位既不预兴俯拜揖之事尚不能素严有司时阅其威仪乎呜呼则蜕谓王公大人耆【一作髦】老衰罢固当然也然而有擎跽稽首于髠褐之前畏敬戒愼有终日不敢嗜酒肴不敢近妾妇者其于诬惑之道尚能去其情自化之术则不能一日勤其容唯王公大人无惭髠褐乎髠褐尚能自大其法王公大人反以其道信之乎即其奉髠褐能速化其耕稼陶渔者则髠褐者可以有土地而制王公大人矣是不知升乎科者不由夷狄言迁乎资者不由髠褐授【文苑作援】昭昭然奈何哉抑不知孔子之道如商君乎以其法自敝也伏惟阁下务速有司按诸礼图修其器服戒将事而隳【一作堕】者时训习之毋使每岁临事而隳其容幸甚幸甚蜕再拜














　　文泉子集巻六
