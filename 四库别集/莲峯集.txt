　　钦定四库全书　　　　　集部四
　　莲峯集十巻　　　　　　别集类三【宋】
　　提要
　　【臣】等谨案莲峯集十巻宋史尧弼撰尧弼字唐英眉州人其仕履不见于史传焦竑国史经籍志尧弼莲峯集三十巻而世间亦无传本故录宋诗者多不能举其姓名惟永乐大典载有是集原序二篇其一作于乾道丙戍自署曰省斋不知何人其一为任清全序作于嘉定癸酉称尧弼童丱即逈出不凡少以古乐府洪范等论往见张浚浚谓其大类东坡留馆于潭与张栻逰每开以正大之学嵗丁丑偕其弟尧文登第云云而亦不言其所终考周宻浩然斋雅谈云李焘十八嵗为眉州解魁时第二人史尧弼方十四嵗人疑其文未工赴鹿鸣宴犹着粉红袴太守命分韵赋诗尧弼得建字援笔立成云四嵗尚少房元龄七歩未饶曹子建后为张魏公客不幸早世云云其所记与任清全序相合又江湖续集载张炜题莲峯集诗一首亦有句云一梗江湖客三朝忠义家以诸书参互考证盖尧弼登第后未授官而卒也尧弼天姿踔絶其诗纵横排宕摆脱恒蹊其论防诸篇明白晓畅澜翻不穷亦有不可覊勒之气大抵有其乡苏氏之遗风惟其夏绿霜凋故不能如李焘之著书传后然就其文章而论要亦不失为才士任清全序乃因集中有论学之作遂以张栻少年自得为尧弼磨礲浸灌之功欲援而入于道学之列则门户标榜之习转不足以见尧弼矣其文在宋巳多散落是集乃其从孙师道所重刻今亦不可复覩谨从永乐大典中掇拾裒辑厘为十巻着之于录俾懐才赍志之士无声尘翳如之慨焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀












　　原序
　　蜀士以文名者皆获传于世惟青衣史公尧弼唐英之文未传昔张丞相魏公一见公洪范等论谓义理之学大类东坡手其文示诸子侄曰读是则知为文之道而况今天下学士欲拜下风而不得宁不瞩目于斯文也哉比因编次公平日所着文凡三十巻刋出与众共之亦以备蜀士之阙文云乾道丙戌八月既望省斋书莲峯先生史氏讳尧弼字唐英童丱逈出不凡绍兴中史唐英之名满于搢绅间天下知名士也李巽岩以南北六朝策首送眉阳莲峯在第二年甚少其文尤该博非防学所能兄弟三人兄长讳克俊嵗辛酉四川类试第一人莲峯下第束书游东南时张魏公在潭雅闻其名欲一见之莲峯乃以古乐府洪范等论贽之魏公得其文以示南轩曰此东坡先生之学也留馆于潭明年试湖南漕莲峯第一南轩第二莲峯因以文章正宗示南轩而尝曰文章一小技耳盖每开之以正大之学引而不发也是以南轩平生尊敬东坡先生不忘莲峯嵗丁丑莲峯偕其弟尧夫登第弟卒南轩以书相开勉具述中庸复性之理是时南轩盖年未二十也其自得已如此非莲峯养正之功也哉初魏公谪于潭祸不可测莲峯独从之游观其所防诗章虽以战守为正然其末未尝不归之爱民也辛巳用兵魏公复起莲峯亦登第人为之喜莲峯则曰魏公再用勿用兵乃可不然必再败未几果有符离之衂人以为知言其议论据正不随世俯仰盖如此是岂夸张诞谩苟以名胜相推激为重者之比哉清全总角侍先公家青衣江上莲峯于先公为同年进士寓居栖禅寺时以小舟过先公率夜漏三十刻乃去清全傍立拱侍听其言犹河汉无极也其文至多皆散落不存旧集漫漶今莲峯兄长之嫡孙师道取而再刻之加以南轩少时一帖并诸公所跋附于其后使人知南轩少年自得乃莲峯磨礲浸灌之力可考不诬也师道顷官蜀口遭值用兵亦主爱民之论不贪苟进之功狂童在傍讫全其节以是受知于制阃相公擢守古戎防邻路有干戈之扰亦不乐用兵以去其尚莲峯之家法也哉嘉定癸酉年家子任清全叙













　　钦定四库全书
　　莲峯集巻一　　　　　　宋　史尧弼　撰五言古诗
　　寄上苏卭州兼呈八座
　　稽首仇池翁归住小有天葛公尚逺孙岣嵝丹山传道骨亦有种而今见婵嫣大小茅山君霞襜两聮翩弟兄对谭道舌本风雷旋嗟哉空山子妄意身飞翾忍饥啮草木阅嵗烹汞铅岂知至妙门端在中知公夙领此妙契遗蹄筌神凝物无疵合侍虚皇前我亦山泽臞防了区中縁防没望仙鞚愿言执风鞭相将丹丘上一笑三千年
　　逰洛阳寳盖寺赠长老道琼诗
　　一念落人境世路分崩犇车轮战黄埃荏苒还自昏安知摩尼珠岂处浊水浑今我虽纠纒犹有故我存云山时独往一笑清心魂旧闻寳盖峯气压羣山尊拂衣事幽讨烟杉转山根道人素所懽踊跃欣门清眸夹明镜耽耽老彪蹲招邀语宻室欢颊生春温往往到极则寂歴双防言从今尘境空冰销了无痕但觉江汉流浩荡旋其源至道黙相喻不许诸方论
　　送章孝偁归荆南【都官计用章郎中卭州人庆歴中倅延安与范雍论西事忤雍意窜雷州文正范公抗章雪其愆乃还孝偁即其孙也】
　　峩岷西南横盘石含灵光有蓄不得发澒洞难卷藏泄为万夫豪聮翩鬱相望缅懐嘉祐初赫赫都官郎蓍抱先识虎豹披其章幕府西陲开挟防驱酋羌喑哑竟莫吐反被按剑防青天徒昭昭万里自投荒直气终凛冽身仆心难僵髙平伊周徒奏疏排未央忠义一朝振朱鸟吞光芒还知百嵗后生此鶵凤凰粲粲五色羽欲下虞廷翔先民重世徳君子思不忘祝君期无忝追攀轶飞扬防使坤南隅气象还苍茫
　　次友生杜应求韵送中岩印老往成都正法
　　原原临济孙一一孤峯峻旧来正法眼不许窥阃仭古路人迹絶况复遗辙轫只今谁健者公亦师子迅倚天劒气寒掣电目光瞬平生缚虎手肯击死蛇阵如何閙市里撒手乃勇进前时老狐臊腥气存已仅倾河看洗涤余刃聊斥摈坐令防府地圜悟宗复振缅思中岩老今代无此隽喜闻亲嫡子髙提曩真印要知天人师此位那可闰好去露鞭影广道收驵骏睠言清浄闗莫遣众魔磷愿为一事大他物非所赆
　　醉卧至夜半半醒中若有所愧者闻空庭石渠流水防防清亮不觉心体顿舒醉卧俱失因赋其所感
　　吾生少懽娱遇酒増慨慷殷床惟一眠万虑防消亡半夜还有觉惕然喟中膓世故何足道诚恐此志荒人生苦为乐我岂醒而狂孰为见在心勿正能勿忘涓涓石渠溜起予者卜商泠然落枕寒解渴不待甞坐令肝肺间一一流天浆须防四体喻髪肤了无痒梦觉与醉醒忽落俱亡羊流水去不舍此心湛如常恍疑奏箫韶仪凤碧云翔眷此听愈淡杳谁见其乡乃知天宇中一气同苍凉平明视渠水非笙亦非簧矢诗以自歌浊清付沧浪
　　连州守王大寳元建双溪阁于放生池上为作诗以效颂祝
　　二流西北来东迤方茫洋斗岸苍石裂突兀森堑防邦伯此经始华榱压崇冈下俯古碧上粲新髙堂恭惟绕枢辰朱旛照沧浪银刀决网散揺漾涵恩光冠剑拥呼舞穉耋纷欢康我亦歌且謡请祝天无疆缅思长淮北忽焉惄中肠余黎尚网罟割烹燎其汤戢戢生理防岂足膏铦铓吁嗟中道呼西江谁为扬湟流去沄沄伫立东南望安能挽溟渤一洗濡沫塲八荒共灵沼四海为濠梁帝力尔何知江湖永相忘陛下千万夀乐恺未渠央
　　同冯蓬州当可游中岩分韵得林字
　　羲和转日毂北陆鞭穷隂天地不自持年老去如骎卉木浩萎垂江山动萧森变化故不干乐哉此幽寻蓬州老摩诘玉齿锵璆琳相擕亦忘言一笑孤云岑至人鹫峯来分坐兹岩深摄衣请从之宛如在中林聊欲荐清供无物致所歆端有白月轮烱然碧潭心赏防讵偶然夙昔谅合簮别去莫惨恻渠无去来今当有羲黄人甞识太古音
　　再别谯宰
　　相逢恨不早相别苦相逼相对若无言相望恐相忆夙期夫君深寤寐先已识嵗晩飞双鳬此地见顔色为我作眼青窈窕问心臆谁言淡如水有味宁忘得尘里讵可堪髙才未宜抑平生赵魏优教育傥其职菁菁在中沚行矣要封植扶揺那知程聊尔六月息
　　静心堂
　　曲士懐轩裳铢寸较得失纷纭战宠辱矛盾相撞抶大方惟逹人天防寄虚室巻舒傥由已出处要无必时来作砭针一起当疗疾时去收龙蛇夭矫自超逸隠见了无碍妙迹那可诘我公天人姿宿有补天术心縁静见理心静与天一当年风雨防黄道賔出日乾坤方疮痍涂炭入忧恤神锋指幽燕酋领将斧锧世数有长消忽忽谢簮韨归来卧林薮道自无伸屈庆堂示余彦亲洒银笔述聊遗郢人斤千载斵妙质定应山水观中与胸趣匹仰看衡云飞云静山崒嵂俯眄湘流水舟楫空荡潏可怜天东北狼烟暗郁律神州见苍莽悲风为萧瑟再拜愿有期经纶勿韬郁天心酌民言公再调鼎实风霆驱八荒游戯须一出
　　故仁夀簿张府君挽诗览府君事状见其居靖康国难时读李晟传慷慨不觉泪下防然有感于中作诗哀之
　　羊肸与鬷蔑雅好非宿敦擕手遽升堂一语不待烦物理适相感岂用防戚论夫君今则亡遗言空复存乃能使余悲览之涕澜翻曩在嵗丙午烽烟塞天阍四溟波荡沃公方卧山樊忽抚西平传愤闷神飞鶱尚想绣帽翁凛凛躬櫜鞬指顾还两都笋簴安陵园唐家有遗黎不识金鼓喧掩巻泪如迸汗简犹班痕平时闾阎中聊乗下泽辕岂知中激烈感慨在元元斯言当余意为恸声复吞但闻神州地昼暝烟尘昏故老不可得华屋今丘墦九原傥作兴余欲重与论
　　孙叔度挽诗
　　简州古遗直冰雪映当代茫茫防回首凛凛欲无对居无屋漏愧动必绳墨内秋风看独立缥缈一兰佩从先大夫防持此傥无悔何意寥阒中值此一门再有马谁千驷曽无徳与载富贵饕一指回首失肩背夷恵百世师曹李九泉辈丘原余恸哭天地日芜秽
　　七言古诗
　　将至江州中流见庾楼慨然有感作庾楼行
　　江州江城赤如赭江吞孤城去如防忽然华楹出城角庾公之楼髙照野云空翚飞粲丹雘树杪鳞差排碧瓦行人转盼居人夸云道风流有存者庾公当年志恢拓神姿从来本夷雅偶驱百万撄虎狼反斾南归惟匹马如何倚栏向北顾坐俯惊湍弄杯斝岂知宗国风灯似膏尽烟空欲煨炧朅来抚事一悲慨泪落清波为谁洒细思兴替总人为有昊何能擅坯冶
　　东丁洞效江西体次知难韵
　　洞中滴沥防何深犹有太古之遗音我来一唱三叹息闗雎之乐元非滛无声也复鸣东丁入耳偏向幽人清端胜恵山味甘好奔走水驿烦瓶罂
　　春晚饮西湖上归借榻吴山睡起偶作
　　旅愁底物堪破除闲出西湖弄妍靡苍山为鬓水为鉴烟幕霓裳秀而绮兴酣剧饮醉如泥妄意将湖比西子傍人见之为絶倒谓我愚痴长康似归来寂歴竟何得只有熏熏黒甜美梦魂依旧过西湖潮怒殷床惊不起
　　谒周侍郎
　　大江之南英灵窟瑰竒万古输不竭往年鼓柂穷壮观见公更觉人超越当时持橐趋明光径度蓬山跨奉常汉仪周典一朝重斧藻皇度看翺翔只今自合补衮阙元有胸中丝五色如何一麾渺江海扶揺未嫌六月息此邦齐鲁伯仲间乡来文物余班班天遣儒宗作邦伯风流正始应追还老稚何知但呼舞平易近民吾父母悃愊无华两京似宴坐黄堂物安堵小人不识冲气机况知道学穷精防羲文孔圣演三画后来百代谁传衣图书不见出河洛禹箕九畴那复作一时覆瓿笑迂濶子云太元亦寂寞振起此学非公谁心匠妙处玑衡齐定知数术本天授无乃太一燃青藜草元遗编当不朽还许侯芭传业否旧来甞辱河南幸从今肯在诸生后
　　留题丹经卷后
　　武陵郡西桃花源水盩山厔蛮区连秦人避秦乆寓此种桃千树春风前落红满地溪路断鱼郎舍舟得洞天瑞光浮动见宫室桑竹交映膏腴田苍崖老木含太古民物朴野天理全男耕女织无租庸鸡鸣犬吠通陌阡东家西家走相问客来何许今何年歴将时事为具言二世不守嬴氏颠人心归汉沛公起四百余载瞒窃焉迄今已复为晋有尚何惧死长城邉岂知世态多废兴闻之抚髀皆喟然辞归未许留数日陈列俎豆如賔筵生逢乐土自可乐山林朝市非相悬明朝棹开落尘境恍如梦破陵谷迁渊明一记故实在世俗竟作神仙传裹粮问道不复往大笑子骥真无縁我今置酒嶂峰巅醉防起舞凌风烟大还有诀谁所传始自广成授黄髯髯龙上征老聃出谷神立説洪其源隂符黄庭龙虎经伯阳契易诚多端况复后学如牛毛支分别徒纷然先天一气谁真知来如阳徳升九渊疾雷破山坤轴裂政要主者定力坚前弦之后后弦前药物不可锱铢偏黒白相寻秘融结髣髴有象形质圆周天运火循屯防非同坡老烧凡铅无中生子夺造化脱骨洗髓乗云軿鞭笞鸾凤隘八极铜驼一笑三千年胡为知此不自錬先儒甞戒偷生安人身生死犹昼夜以道顺守全此天何须行怪出世法屏弃骨肉潜荒山君臣父子与夫妇兄弟朋友纲常间圣人设敎若大路反趋旁径迷榛菅方壶员峤渺何许徒令世俗滋欺瞒房公便合扫尘壁大书我诗为订顽【莲峯书故宫道者丹经后作也学仙之术形容殆尽然极其説而归之正有晦庵感兴之遗意读其诗则其学可知矣前进士信武赵继珪防】
　　贺杨緜州除武陵守
　　越王楼前佳气浮涪翁江上恩波流防年结佩作邦相万物气吐人歌讴白鹤池邉嗟来暮武陵溪畔桃花路忽传芝检九天来防拥朱旛两轮去辕攀蹬截无留停痒爬垢栉待苏酲仙人延贮一笑喜探丸付授真长生老成自合朝家用未许三刀频入梦鹤髪行趋鸳鹭班更作吾州九鼎重
　　送胡庭美解成都筦库赴凤州学官
　　署鼔咚咚大府辟敛板争趋后先入归来坐曹吏接肘簿领埋头课铢粒学宫柳揺昼日长清风巻舒编简香纷纷燕雀稻粱急往聴鸑鷟鸣岐阳
　　大海水
　　大海汤汤水所积太山岩岩云所出飜腾一俛仰能为雨三日旱苖滋生物滋殖田夫得耕女得绩式歌且謡拜手乞泰山云勿纡郁大海水无终极
　　题大光寺诗【寺旧有石床刹后忽不见】
　　百转细落修蛇蟠两间螺髻巉青峦其下碧涧流清寒天旋路尽不复去环为絶嶂凌空攅伧儜左右更折旋摄伏犀虎蹲猊狻忽然覆釡落山趾化出寳宇中平寛石床曩事知有无猖狂欲往心渺漫空忆盛时元壮观鸣钟击鼓侵云端天魔禠魄不敢干那知刼灾须防间凄凉瓦砾荒丛菅但存四壁空青山兴亡一去宁复还独遣道者身苦难我喟而作坐长叹乞为白云千嵗闲
　　赠友人
　　悼往不知篱菊芳岂知篱外逰人忙寒暄节物覆手异依然大树堪彷徨羡君真比道州政间饮醇酒南山阳遥想文殊造摩诘元妙深谈舌广长中道相呼互濡沫相忘各适遮无伤要知风鬟太华女夫岂秋思悲空房智拙方防汉隂圃才多端谢鼂生囊青天自不憎白眼好在宗之快举觞















　　钦定四库全书
　　莲峯集巻二　　　　　　宋　史尧弼　撰五言律诗
　　癸亥秋陪张丞相逰西湖和周去华机宜韵二首
　　天上辞魁柄拂衣岩石间乾坤双眼静日月一身闲目极朝东水心懐直北山应怜沙际鴈亦解向阳闗幸陪双絶巘偶念莽苍间埜旱经时赤行云尽日闲萧萧看脱木悄悄对空山防欲兼忘去江湖独往还
　　重题湖上
　　林端落照尽湖上逺风清水榭芝兰室仙舟鱼鸟情人琴何寂寞烟月足平生一泛钓璜处再吟锵玉声
　　白云阁
　　阁虗云出没云阁两无心旌斾千山立笙竽万籁深相君聊暇日蓝轝得幽寻徙倚天东北狼烟犹尔侵
　　送青神宰樊允南解官次杜应求韵
　　折腰真漫尔掉鞅忽班如心委身来去人懐政巻舒宦逰三釡计臭味一编书此道傥同趣何曽有别欤簿领侵寻地淹留寄此乡相逢谭笑共不觉嵗年长物色重阳近秋髙万象藏赋归三径里篱菊有余香从昔安平易无心问疾迟才知中自守不逐世多岐赫赫宁期誉悠悠去有思丰碑人口是看取祖行诗并辔中岩寺芳樽一破愁更寒谭衮衮云晓玉浮浮防有相从乐还如此地不合离真有数那敢作人谋
　　舟过黄州上赤壁因懐东坡偶题
　　赤壁今朝过苍梧防日期天旋疑水逺风怒恐樯危断岸余千丈英雄只一时多情雪堂老月白夜探竒黄雀饷隠者文素翁其人有天文歴数之学
　　珍重文夫子山林日月长谭天邹衍口痛饮伯伦乡宴坐看飞动相呼死稻粱黄腴风味好聊足荐君觞
　　古松
　　人之生也直此物自长年雾雨晦深谷风云乗半天扶危正须尔得道亦超然惨澹空回盼长吁立暝烟
　　赠别
　　江湖闻逺役风雨弄扁舟邂逅逢吾子周旋冩我忧云瞻三峡晦波动五湖秋恨别休惊鸟相忘已两鸥天地有佳处岷峩横翠防茅庐介山趾岚色入书帏共社公应可论心我亦稀他年能似约江汉防思归
　　送谯允蹈解青神赴永康学官二首
　　簿领尘埃地淹回嵗月阑青山应有素去路肯留难吏隠宁官冷心清则体胖不嫌时拄笏三十六峯寒亦有澹台者时升单父堂匆匆能防见忽忽两相忘明日舞雩地薫风编简香防勲归圣域此道乆微茫
　　挽故眉守张廷琛
　　伊人湖海士夙昔想风流决防元戎幕宣威塞北秋分辽空往恨保蜀尚前筹落寞三刀梦真成取次休碣石峥嵘嵗何如扣帝阍狼烟今昼晦鲸海正波翻遗恨公流涕当时独抗言荒阡新宰木谁酹曲江魂【公甞论燕山事】
　　公典吾州日人懐不忍欺辕攀那复得巷哭竟成悲外祖松楸在空山草木萎防逰傥来否尚作凯风思
　　挽宋邑宰
　　充宇蝇头字寒更豹体膏当时书鴈塔晚嵗试牛刀便作泉台去难酬雪案劳凤雏家学在飞翥看秋髙
　　杨夫人挽诗
　　奉嫔归盛族观奠及遗芳藻巳空南涧萱应茂北堂人间空堕骥地下复鸣凰惨惨闻吹棘纷纷想断肠
　　挽程淳老
　　宣和全盛日经畧府潭潭智出人千百时资防二三福星须尔往邉琐定谁堪防辈能华髪猗欤北斗南戒定通前念苏黄早见期源流知衮衮金印漫累累白首风尘外丹砂嵗月迟泉台无复恨乔木有余悲
　　挽刘中逺侍郎
　　神主多艰日归安九庙中忌才终引去退卧敢论功未省真防世甞疑数悟空欲谘黄髪老几杖合扶公精神曽感防帝念老臣余内阁陞严直褒章赐命书同时那得有回首却成虚露电从渠过吾逰自物初沄沄緑水邉丈室一萧然顾陆留青箬宗雷老白莲研朱看防易揺尘听谈忽忽风流尽长懐晋宋前故国余乔木萧条今作哀舂容思曩昔懐抱复谁开浩刼真难诘防言不重陪未忘吾里在华表一归来
　　挽虞齐年运使
　　曩把司农节蠲民百万资公今随夜旦谁与疗疮痍贮羡时包匦槌人吏剥肌九原难再作堕泪阅丰碑吁嗟先晚季寂寞慨前修斗仰公无防云披我末由扁舟方楚越华屋已山丘耆旧襄阳尽归来涕欲流
　　孙致平尊人挽诗
　　再见书楼氏风流继六贤素轻千户拟还守一经传好学嗟亡矣伤心为防然郎君今二妙早晚慰深泉
　　七言律诗
　　离临安道中有作
　　拂袖归与喜欲犇回瞻不觉鼻含辛有情犹作迟迟去何事空余咄咄频颍水旧来堪洗耳西风当日苦多尘人间触处皆宜隠不必桃源始问津
　　师伯浑至青神约访而潜归以诗相别因戏之
　　开门脱岂非痴空费追亡急作诗雪月防知思戴老枣方欲问安期梦魂莫逐人千里遥夜还同月一规此去相过吾得计定应掎角待伊尼
　　胡氏旧逰临行赠别二章
　　孤枕懐归夜夜倾闭闗犹作旅人行絶知半路能逰客难忍终年欲别情雪里梅花逢的皪风前木叶任纵横一鞭明日三岩路可是泠然马足轻
　　妙契还从盖始倾无言与共四时行可堪嵗晚仓皇别多谢诗来缱绻情最喜伊家三树秀故应我辈一经横人间定价如金玉入眼那能较重轻
　　挽彦承知监
　　蚤年独出弃繻闗肯作辕驹老故山澒洞烟尘甞解难从容矢石敢投艰尚余长短苏张术不值风云楚汉间还想湖湘对床酌泪滂原草不胜斑
　　程隠君挽诗
　　武阳昔有埋轮使慷慨风声今未休此老典刑余故国乡来仪槩动殊州曽无遗憾登三夀忽遁优闲卧一丘招以哀诗追楚些未忘吾里尚魂游
　　挽李提刑乆善
　　絶知嗣法一枝香作意开堂嗣雪堂早悟锥沙传笔画旋收珠玉入诗囊巻藏人閟龙蛇字炳蔚家余虎豹章衣鉢两郎公不恨班班文物未凄凉
　　大江南畔按澄初兵弄潢池悉就俘坐使奔鲸无脱网当时悬鼓不鸣桴后来盗起螺川震却恨公归蜀道趋但使国侨长在郑定知卖剑化萑蒲
　　曩持玉节问痌瘝邂逅南昌一解顔亲见疮痍摩手拊夜深父子短檠间行装约束有琴鹤道力较量无素蛮自合明光将剑履如何零落遂丘山
　　梦寐平生杖屦从惯看髙论吐长虹滕王阁畔樽罍共房琯湖中啸咏同忍乡西州悲谢傅空期斗酒酹桥公缄诗髣髴招英爽泪湿西风未有穷
　　挽邑令王公
　　君家家学有传衣事业如何只漫违九万鹏程终莫上一双鳬舄叹频飞空传是处棠隂布倐作朝来薤露稀楚些莫愁招不得山头骑鹤防来归
　　挽湔江令何公
　　家在岷山第一流世収科级万人头同时看接才华盛大梦真成顷刻休尚忆依莲王俭逸空传治县次公优茫茫蝼蚁王侯尽六六峰前汗漫逰
　　五言絶句
　　题无热轩
　　饮水不救渴利害成火攻那知在人世长夏有清风
　　竹斋
　　樗栎虽不才亦各言其长媿此万丈夫寐卧无何乡
　　山斋
　　祷公一邱壑何似东山起可怜丹青手置之岩石里
　　醉石
　　有时醉浊清随意眠小大何须酒池中始了一生课
　　三老亭
　　可怜商山乐黄绮不同归闻公有二老晚节自离竒
　　寓斋
　　庄生十九言妙处如筏喻我欲问公居公心无所住
　　李文山读书堂
　　堂上中圣贤心醉百不理堂下笑糟粕未知其趣尔
　　丛桂
　　秋风芳桂丛的皪好顔色乃公欲盘旋戒子勿剪伐
　　泛宅
　　四明有狂客归计亦风流好激鉴湖水泛君天上舟
　　枣
　　后皇有嘉树剡棘森自防安得上摘实贡之白玉堂
　　柔桑陌
　　姑待三年采聊为卒嵗谋可怜齐鲁俗乃欲比封侯
　　虎川
　　暴虎须袒裼冯河必褰裳想公川上叹谁与共行藏
　　七言絶句
　　贺宋嗣宗除岳阳守五絶
　　暂驾湖山两毂华便应云海去乗槎蓬莱弱水而今近看上鼇峯判五花
　　鼎就轩皇上白云遗音那复数韶韺湖山依旧鱼龙在要识当时奏乐声
　　太息滕侯绩未成尚须堤土作湖扃万艘丹槛屯江浦千尺长虹鎻洞庭【郡邉洞庭风涛莫测舟至无所寓皆泊南津去州甚逺又有覆溺之忧庆厯中太守滕侯宗谅欲自岳阳门西距金鸡作偃虹堤堤下尽以舍舟楫堤未作侯召去后无有继者今不知能兴此大利嘉恵湖中往来之人否】
　　龙虎十年气壮哉抵排霜雪傲风雷湖邉老树勤封植防有仙真邂逅来
　　不乐还思上岳阳江湖回首路茫茫欲生两翮从公去濯足波涛望八荒【杜子美寄韩谏议诗云今我不乐思岳阳又云濯足洞庭望八荒】
　　送王昭祖国史吏部归丹阳七絶
　　尻脽连接召徐严谁羡平生太史谈汗简杀青推老手未应留滞只周南
　　知君家住练湖边家近东南尺五天一棹赋归天有意练湖归防满湖莲【练湖满湖发莲华则丹阳是嵗必有为执政者】
　　万牛回首重丘山才大谁令挽不前只好礨胷浇酒遣未妨洞腹晒书眠【公有七夕诗云礨胷浇酒遣洞腹晒书眠】
　　秋毫得失肯悲欢北固山邉更一看龙虎四雄那复见今余铁镬两团团
　　康庄车马沸骈阗直欲辕攀挽不旋空使州人行砥道睠言相顾却澘然
　　飞下翩然云锦衣风流未忍此邦违相逢敢觉吾文进太息空持此道归【公初来眉州云持此道归判不为俗吏之语觉吾文进防当依词客之评】稚老丁宁劝复回烟霾秋静九闗开定知青琐黄扉去那得朱旛皂盖来
　　试何企笔偶书
　　北酣卧日轮髙梦寐平生五栁陶睡起羲皇千古意挽回却向一秋毫
　　绾蛇萦蚓应无用拘虎囚螭傥有余付与刘侯堪把笔尊师不解世间书
　　不用濡毫滴砚干更随曹植作波澜碧窻防易真吾事洞府归来玉露溥
　　次程右史韵送僧南逰问果佛日
　　问讯风颠妙喜师天南海北防孤飞如何指是无还地却作梅州万里归
　　南岳髙台长老道光甞为灵源清侍者邂逅一见颇能谈其行戒走笔为赋两絶赠之
　　长记涪翁旧有言太平清老世无贤而今一见髙台面遗烈真能頼得传
　　晓上髙峯破晓烟室中老子衲中贤对谈移日无人付乞与清风万壑传
　　湖上
　　浪汹涛翻忽渺漫须防风定见平寛此间有句无人得赤手长虵试捕看
　　当年敌骑敢穷妖只恃重湖汹怒潮谁谓山川堪设险向来还作盗之招
　　题南岳祝融峯
　　祝融峯上蹑云根咫尺苍霄欲手扪闻道东山曽小鲁洞庭今已一毛吞
　　黄雀饷师浑甫家仲安
　　人事如何只好乖即今懐抱乡谁开短檠阅罢三千牍遥夜相望把一杯
　　深秋风露豆苖肥一粒才贪触祸机万里头颅无处覔刺天那复见羣飞
　　黄雀饷程右史二子
　　梦逐桃溪流水回靖州防日赋归来风流却喜诸郎胜邂逅相从把一杯
　　闻道赐环消息近旋防一叶泝江来黄腴风味殷勤去遥望沅湘属贺杯【他年一叶泝江来东坡离江黄贬所诗也】
　　乙丑中秋与山僧数辈自虎邱灵岩泛太湖登洞庭东山曰翠峯望湖中羣山髙下出没如大圆镜见百千万亿青螺髻然瑰玮絶特盖入眼未之见恨风作不能过西山睹林屋洞天之胜然已得其髣髴矣
　　太湖三万六千顷如今试呑无一毛目力未应论近逺泰山之本只秋毫
　　七十二山湖面横横斜出没乱青冥只疑亦有钧天奏惊起鱼龙舞洞庭
　　羣山相望有无间髣髴三生常往还不用张防越清泚化身先自遍西山
　　孤峯直上散青眸山峙西东浸碧流弱水人言三万里是问我已到瀛洲
　　海门湖上东畔开海东飞僊呼不来乗桴便欲径浮去无人从我复空回
　　泛舟回邑次韵
　　人言佳句有风流不羡骚人赋逺逰坐遣目前无限意笔端风起白苹洲
　　离临安舟中有懐山薮朱文之子聊作五絶以寄
　　杨栁垂垂小港流杨花无算逺空逰离情自是纷如絮不是伊能惹客愁
　　无頼南风怒客船梦魂惊撼不成眠何当月白虚窻夜仍复论文更説禅
　　仙舟轻漾首仍西我独南征未得归相望两鸥空浩荡何如双鸟共鸣飞
　　吴楚风光美甚都好雕肝肾细扪摹还家若问东西事为举新诗当画图
　　亲庭遥望属坤隅凭子还家与説吾为道江南足鱼蟹乡来不复似臞儒
　　贺苏卭州移鼎州兼呈八座四絶
　　州并重湖水入云天邉鸿鴈影还分政成鲁卫因循地人是茅山大小君
　　何须万里寻岣嵝更问君王觅鉴湖箭镞玉床今在手桃花流水去分符
　　白鹤山头留防时白鹤池畔歌来迟浮邱伯去无消息老眼而今傥见之【卭有白鹤山盖仙迹顶有白鹤池浮邱伯故迹】
　　云海相望定渺然已惊别梦不成圆他年胜处烦推毂此道沧洲好待看
　　送青神丞刘平仲解官三絶
　　多竒赵北燕南地还喜超然出兾方气习敦厐今复见余风千载有陶唐
　　笑谭裁割发硎余岂是丞能不负余并舍过从无一事坐防防防水循除
　　祖烈班班汗简编乡来人物觉尤贤辕攀耆老空遗恨不受渠侬一大钱
　　甲子春过浙和周去华韵五絶
　　迟回独立湘江头湘江无情空自流拟呼妃子弄云瑟一防胷中千斛愁
　　贪看衡麓数峯山那觉江风猎猎寒吹乱衣巾都不记橘洲沙上防遗冠
　　谁家花栁暗门邉投憩同维药玉船醉卧黄鹂新弄舌一声唤起小窻眠
　　满眼残红正乱飞端如棹入武林时此身也是鹪鹩様乞与桃林借一枝
　　双峯翠扫半天余遥想岷峩霁雪初足踏东南今已遍却思归卧旧时庐
　　题南岳方广后洞五百罗汉所居二絶
　　岳势扶舆峻莫攀岂知深处鎻幽闲千岩万壑争回互别有乾坤藏此间
　　山自周回溪自流沉沉万籁不胜幽此间有句谁堪话五百真人今在不
　　戏中书岩寳印师方丈
　　宁堕眉毛出为人舌端雷电不无神如今有口却挂壁草木岩中元自春
　　放形漫浪蜀山西只是人间一阐提不拟将心覔安处闲来洗脚玉泉溪
　　张府君挽诗
　　频年来往郑公乡邂逅论文膝上郎已讶树风増感叹忽闻薤露送凄凉
　　见説亲顔昼日嬉夜窻膏火对书诗功名底事身终悮孝友平生政已施
　　诚孝从来此物根只今谁与践斯言夫君泉下傥无憾大字壁间犹有痕
　　惊起龙蛇忽梦归一朝脱屣万縁非遥知月露寒松滴不是波涛木叶飞
　　气象重归金马地更看埋玉乱松楠他年父老还能説道上书生为指南
　　和衢守张舍人龙眠捉马图诗
　　笔间幻出马中龙放牧平沙细草中亦有昆仑元圃意萧骚骏尾欲生风
　　世间凡马那知数便觉从今一洗空不遣奚奴严玉勒恐因风雨渺龙宫
　　公肃在东南三有书来未报闻其除司直以诗寄贺且谢
　　江北江南罢战尘两阶干舞作升平河东五色真毛羽九奏箫韶防一鸣
　　小试犹为天下平恵文柱后要无刑从今凖拟于张传吾世常司汗简青
　　纵横才力自时须今代鹓行政要渠亦有故人岩石里未嫌不奉子公书

　　钦定四库全书
　　莲峯集巻三　　　　　　宋　史尧弼　撰表
　　代柳观察谢御书表
　　宸章飞动昭垂奎宿之文黉宇辉华増重坤隅之势耸观多士欣戴羣黎臣诚惶诚惧顿首顿首窃以卦爻彖象之言歴更四圣仁义道徳之防着成七篇用敷美于本朝尤推尊于先圣躬制赞词之润载形心术之微布在丹青焕然云汉此盖伏遇皇帝陛下神心经纬圣学缉熈探金匮石室之藏应河图洛书之瑞放牛归马方将修文徳于逺人卧虎跳龙岂止逹书名以外史颁行天下昭示方来臣谬居承宣获与瞻覩天顔咫尺如临泮水以甚严神物防持当与岷山而不朽
　　代张观察贺皇帝幸学表
　　清跸风驱徃傃胶庠之地儒冠云集幸瞻天日之光岂独一时之荣允为千载之盛恭以临雍之礼从古已行莫如我朝数举斯典必命儒臣之选讲眀圣奥之归太宗询爻象之文深研消长章圣探典谟之训益励忧勤丹青具存风烈如在自非孝治之世孰绳祖武之休恭惟皇帝陛下学本生知理有心防以斯道几微为宵衣之念以人才未作为侧席之忧乃辟贤关一陶士类欲使衣冠之俗悉知礼义之尊爰率旧章以风寰海臣尝污迩列邈在逺隅阻望后尘暨百僚而称庆式观成化与三代以同风
　　策问
　　问后防师旷之于音而有惉懘非所以为善乐也王良造父之于马而有蹶骤非所以为善御也禹汤文武成王周公之于政而犹有疎阔乌得为善治者哉孔子曰行夏之时盖以建寅之正奉天时授民事为最正者夫夏之时既巳尽善而商周何乃建子建丑纷更之为四时之令十二气之事无乃舛逆而不顺欤龙子曰治地莫善于助莫不善于贡禹勤劳于天下民之便不便利害纎悉之际宜无不尽者而贡犹有所不善者何也夫助法既已善矣而周人必改为彻岂亦好为更张而不宁者欤周初五刑之属二千有五百轻刑与重刑相若文王以来未之有改也至穆王始作吕刑其属三千减大辟三百宫刑二百而増墨劓为千使轻刑多而重刑寡夫周之初其刑皆重而今始轻意者文武成王周公之仁不及穆王欤三代之法可谓尽美矣而时独夏为正赋独商为善刑独周穆王为轻凡其法皆圣人作而各有未尽常求其説而不得愿与诸君论之
　　问所贵乎圣者贵其能知天命也命当行耶吾之道与之偕行命当止耶吾之道与之偕止盈虚消息周旋曲折圣贤之所昭彻独见乎此其必无失也矣然而孔子执贽行于天下所见之君无虑数十而尤眷眷于卫灵鲁哀齐景而不去甚者至于南子之汚公山佛肸之叛而犹徃焉何其求用之汲汲战国之世则又大异于春秋矣而孟子持必不可合之説以见不足与有为之君如齐之宣王既已不能用孟子而犹徘徊于昼以待其召而复也虽蕞尔之滕其在天下眇然甚微而亦与之论王道惟恐其不见用也无乃于道自轻而不自重欤岂知其不可而强与之欤抑不知其不可而冒进欤皆非所以为知天命者也圣贤之意将安在愿与诸生辨之
　　问天生财而民用之君理之必使民裕于下君足于上上下兼得而不可以一缺此古今不易之道也然夏商周之时两得之汉唐之时两失之有不可不论者禹之治水勤天下之力冀兖之作至十有三载乃同而余州犹不与焉汤之兴以七十里之国而文王武王亦不过百里当其初造之时四方君长日交于廷征诛之师日出于外汤又以余力饷葛伯文王亦嵗奉商之职贡当此时泽梁不禁闗市不征赋敛薄而国不匮民不困未尝闻其理财而沛然常有余卒以此成王业此何为其然也至于汉唐以全盛之天下而又理财之道日夜讲求无所不至汉之酤盐铁白金皮币唐之隠户剰田间架之利转漕之法无所不用桑羊孔仅赵过宇文融第五琦刘晏李巽之徒鞭算心计无所不尽然而君民皆耗虚至以此生变此又何为其然也岂天之生财饶于古而啬于后耶抑时有盈有虚而术有善不善耶恭惟国家军国之费亦广矣然比年以来罢力役之征以惠四方又念蜀逺民或有未裕则万里遣使求所以裕之者甚惠日者恩诏之下所以搜求其条目罢而去之以厚民者甚备普天之民孰不衔戴而蜀民呼舞独为甚切吾君吾相泽流天下为甚大矣其所以足国裕民而两得者近所未有此亦何道而然欤夫不求汉唐之失无以知夏商周之得不观夏商周之得无以见今日之美愿详着之于篇
　　问异学之在天下君子必锄而去之者以其有害于吾之道也孔子曰恶莠恐其乱苗恶紫恐其乱朱所恶者恶其似是而非耳夫异学者必并縁圣人之説而有甚似于其间墨氏兼爱而同是尧舜许行欲君民并耕而其説本于神农孟子因而辟之岂非以其近似而为害深也欤吾宋元祐间伊川程氏进于朝其学始盛于伊洛至今而遂广及于天下其説一本于中庸大学举诚与恭以为谨独之要务在黙识力行而去人欲而全天理凡佛老杂説皆摈斥不道而一以孔氏为宗天下之士见其本于孔氏也是以波荡而从之无疑其説之是与非同与异甚似而难辨者与墨氏许行又相逺也而论者疾之断然以为奸何哉今庙堂之上又将行其説而言事之臣皆谓异学而攻之抑以其似是而非欤而推原程氏之学所从得与其所从失于吾夫子之道是否同异果如何以明晓天下庶几少佐今日扶正道去异学之治云
　　问今学者率喜措意于性命之表务为滉漾不可究知之説以为圣贤之极至礼乐之文绸缪委曲灿然可以相接则指以为粗云徃徃荡然习放旷而以区区之文为不足学学其极至者斯已矣吁亦既甚病哉且唐虞之盛而皆出于周旋揖逊其所以变化天下之士使之日就道徳之质各适于文武之用刚柔缓急皆不失其中进退语黙而无愧死生祸福之所不能动者意其当时必有大出于礼乐之外然唐虞逺矣犹可以想见者惟其雍容之风尚在耳而三代之法又养之于大学试之于射宫其文为甚详士生其问出入于和鸾玉佩之中而燕处于雅颂琴瑟之际衣服有常几杖有铭视听言动莫不有节若此者抑亦可以为粗欤则洒扫庭内卫武之所警恂恂乡党孔子之所居者皆今之学者所尝忽也而二圣人之所笃行者独何哉然昔之论君子者以为不必相与言也以礼乐示之而已夫礼乐之用又何以不言而相示欤夫成于乐立于礼所以为学之终始者其防安在愿闻其实
　　问振天下于怠惰废弛因循苟且之中而与为刚健奋振卓然有立之治此人君之最难能古今之最难逢当世仁人君子豪杰有志之士所以咨嗟愤闷慕望而不得见者也自非人君赫然有立于上而天下之人杂然应之于下有不能至者矣昔者周之治放于柔弱宣王起而振之汉之治放于因循宣帝起而振之唐之治放于姑息宪宗起而振之三代以来迄于五季独能以刚健振起者惟此三君而已是可谓难得也矣夫岂三君者独能赫然自为之哉盖亦天下之人杂然应之而后能至于此也尝考之于其书周家之臣王命之肃必与将之邦国之否必与眀之衮职之阙必与补之何其忠也神爵甘露之间至于文学法理工匠技巧之事皆极其能何其精也元和之初荐士三十以助成其治者何其盛也岂天下之人自尽其力而为之欤抑三君者有术于此以起之欤不可不究眀其所以然恭惟主上当中兴平定之余虑天下之人久废于无事英断独运动荡振刷而大作起之广开众正之门杜絶羣枉之路宪度一新威令一振风声所暨际天所覆罔有内外莫不悚动鼔舞以观千载希濶之举诗云周虽旧邦其命维新今欲使天下之人尽革去前日怠惰废弛因循苟且之风羣臣皆如周之忠万事悉如汉之精众才又如唐之盛以大应今日惟新之治将何道而可其并三君所以然者悉陈之以佐今日之万一云
　　问三代以降天下之俗何纷纭其亟变也一时之士必有一时之俗一时之俗必有一时之一时之必有一时之害未有有士而无俗有俗而无有而无害者此何为其然也士患智不足以识变而战国之士智而至于诈患勇不足以立事而秦之士勇而趋于利患无寛柔和易之行而西汉之士柔则失于偷患无刚毅挺特之操而东汉之士刚则陷于讦患无髙逺之志晋之士髙矣而荡为虚浮患无文章之用唐之士文矣而流为华靡岂三代而下者其俗终不可革欤凡所以至此者其故何也其始必有以作之作之必有其端其终必有以成之成之必有其渐以至于风成俗定而不可复改此又不可不求其故而论其所以然也其始不过出于士之所习尚而其利害祸福及于天下而莫可解其可不思所以救之之道欤今欲使天下之士智而不至于诈勇而不趋于利柔不偷刚不讦髙不荡于虚浮文不流于华靡去数代之以成一代之俗其亦有道于此乎否也易大传君子之道或出或处或黙或语二人同心其利断金所趋甚异而圣人以为同何耶太公佐武王伐商其功列于诗书伯夷不食周粟而传称其仁是皆天下之大老尝经圣人所去取者而不同犹如此出于圣人之后而其趋异者将何以定其同与否耶张良佐汉有天下终从赤松游而四皓则遁秦亦不仕于汉梅福尝上书论事一朝弃官以去扬子云校书天禄严君平李仲元皆其友也而终于隠严光当光武世亦可出矣而老于钓荀爽申屠蟠徐孺子之于辟命或就或不就诸葛孔眀厐士元事蜀而厐公采药鹿门不反当此时管宁亦不应朝命晋孙登居宜阳山但抚一弦琴而不言陶潜尝为县令矣而赋归去来王通讲道河汾著书垂后盖有志于世者而称仲长子光为天隠是众贤者之所以或出或处或黙或语其意各安所出于君子之道其亦有合乎否耶所趋如此其不齐其心果同乎否耶
　　问甚哉文章之变其得防之闗于天而盛衰之闗于世也孔子曰天之将防斯文也后死者不得与于斯文也天之未防斯文也匡人其如予何文之用否其大矣哉三代之盛训诰誓命之文风赋雅颂之作道徳仁义礼乐寓于其中圣贤之心术天下理乱之几微皆在得非闗于天者哉至其衰季孔子出焉删定系述之文作而其用被于千万世何其甚盛也岂亦禹汤文武有以作成之欤汉司马相如辈所作而班固遂以为汉文章与三代同风其果信然耶然固之论如贾谊司马迁扬雄不在其列何也唐文自太宗以来犹未改六代浮靡之习大歴贞元间韩愈李翺柳宗元出而唐文始复古亦可以庶几三代之文否也汉唐之文君亦有以作成之欤恭惟吾宋二百余年文物之盛跨絶百代盖其始盛于庆歴嘉祐治平而后一振于元祐文采述作论议术学众多繁伙又非汉唐之所可几及矣然则祖宗之所以作成之者亦以何道哉夫得防之闗天盛衰之闗世千百年之间其盛不过汉与唐与吾宋三而已但吾宋之文章其所从兴与其所从盛者何由与三代与汉与唐何辨作成之道何由断而论焉一王之法为百世之鉴可也
　　问为天下者既有巳行之法必务为可见之效而后天下可为也使其法令虽行而成效不见民不被其实利而国不防其休美则所为法令者是徒为无益之文具而已其将何以致天下之理哉国家自军兴以来嵗周一星有半亦久矣今始享一旦息肩之安则夫所以讲求乎国本设为已行之法而责其可见之效使民厚其业而乐其生者在今日所不可缓也昔汉文当髙祖创业之后专以农为务其诏之为农而下者十常六七亦以其不可缓焉耳是以当时海内富足兴于礼义几致刑措亦其效之可见者也主上比嵗以来务农之诏旁午于郡县不啻汉文之日矣而犹以农不加劝糓不加多户口不加益而仓廪日虚为叹何哉日者下诏防欲责漕臣使率属部守令正经界均赋调趣耕殖以为民仰事俯育养生送死之计夙夜之意至深切也然考之于田野之间则今日之犹前日也经界之未正赋调之未均耕殖之未趣者尚多有也呜呼当循习之久经界未易正也多寡之不齐逃匿隠落之不一赋调未易均也荒芜之多而游手之众耕殖未易趣也然则将何术以正之均之趣之使效有可见而法不为虚行使民被实利而国防休美哉方求其术而不得诸生其条陈之
　　问三易之书名之所命必有其义书之所作必因乎人卦之所次数之所占孰同而孰异取而为卜筮者孰当而孰否其推明之【案史氏自拟策问仍自拟试策原本附録两篇于策问之后今仍其旧】甚矣道之难明也闻道者多而知道者少语道者众而味道者希其盖起于世之儒者措意太过立言太髙而不能知道之深味道之切是以道日逺人而人亦以道为清虚无用之物举而措之庄老之间是不知道可以一言而尽孔子曰天之将防斯文也后死者不得与于斯文也天之未丧斯文也匡人其如予何此言道也非言文也语道至是则道之兴亡非天而何苟天下幸遇圣人百度修明庶政和穆则是道也应入于刑名度数之间而为礼乐刑政之化天下不幸而逢暗世则是道也亦将自晦于无用之地厯古而来圣圣相承虽所尚之不同所为之各异而区区所传亘千古厯万变亦无非是道而已矣故董仲舒曰道之大原出于天天不变道亦不变三圣相承而守一道故系辞亦曰形而上者谓之道形而下者谓之器化而裁之谓之变推而行之谓之通举而措之天下之民谓之事业故古之圣人所以体道之妙用道之实其示天下也虽有可见之迹而实运于不可见之心虽有可知之事而实藏于不可知之用其举而为事业则可知而可见者常载于诗书其化而裁通而变不可见而不可知者独传于三易则易之书实天之所畀道之所在岂可轻议之耶昔伏羲之作造于太古之初其圣神之妙仰观俯察可以画卦矣然而未敢以自为也及龙负图而出于河龟负书而出于洛乃始作八卦以通神眀之徳以类万物之情文王当眀夷之时羑里之难险阻艰难备尝之矣重爻之意亦未敢以自擅也及鳯凰之至乃始精六十四卦而重之仲尼值晚周之衰负天纵之将圣以好学之不倦亦可奋然而兴易道矣然亦未敢自专也亦曰文王既没文不在兹乎逮夫五十以学易且韦编三絶岂非是书也天之所畀道之所在而圣人亦不敢以轻议者耶向使鳯鸟不至而河不出图是数圣人者亦泯然而已矣奈何圣人虑患之心思天下后世之切至以谓吾而不言千百载之后吾之所为妙用者蔑而不传则道亦从而丧矣是以伏羲神农黄帝则有三坟焉夏商周则有三易焉三坟亦三易也三易亦三坟也其妙道一也是皆圣人不可易不可知之事存乎其间盖是书也亦幸而出于三皇之时而显于三代之际亦不幸而罹春秋更战国遭秦歴汉泯没于千百载之后遂使腐儒曲学得以肆其臆説妄议上古遂以为无用之具虽或取信于一时然亦不过目之为卜筮之书大抵其説不过有四以为春秋之时左史倚相能读三坟五典楚子指以视子革以能读古书春秋之至今几千百年矣时之久逺此其所以致疑者一也歴古而来典籍之阨不可胜数矣风雨之霑霈水火之沈烬亦屡矣西汉之兴虽间出于屋壁之藏未必能无遗散者故汉下求书之诏是书亦不显于是时艺文志所录古书为详而是书亦不载于当世此其所以致疑者二也周易实出于近古遭秦焚书又以卜筮独得不废罢然而载鬼一车需于血出自穴与夫系辞所谓子曰之辞后世之议者未免致疑于其间况是书姓纪皇策政典之篇文辞质略义防深厚不可以言语造者又焉能晓其义耶此其所以致疑者三也羲和湎滛夏后征之其出征之辞引政典曰先时者杀不及时者杀后世莫不以为夏后氏为政之典虽孔安国亦莫不以为然今此书政典之篇颇与书合则其辞之可具载于诗书隠而难知畧而不详又不过如此此其所以致疑者四也呜呼歴是四疑而遂使三皇与夫文王孔子尽心者流非特鬰鬰不伸又入于卜筮之学夫岂知治天下之妙用实在于此人更三圣世歴三古天之所畀道之所在者欤噫所不可知之事阙之可也所不能之事置之可也苟不能然而簧鼓邪説妄指圣人之书以为伪妄吁可痛也幸承眀问之及欲论是书之义则非止十稔之穷思数万之累辞盖圣人之神道妙用寓于其间而实非区区塲屋之文敢议也若夫止于名之所命书之所作卦之所次数之所占与夫取而为卜筮下及诸儒之论秘府之藏则亦不敢不论以攻邪説恭惟神宗皇帝以道徳格天下以淳厚化斯民天人之妙趣性命之至理蔼然见于当时故天不爱道河图洛书复降是道以助至化元丰之七年西京之部使者廵按部属歴唐州之比阳是书复出于野民之家天之未丧斯文岂特斯民之幸而亦吾道之幸也昔孔安国叙书以为伏羲神农皇帝之书谓之三坟言天道也今考坟之所以有三曰山坟言君臣民物隂阳兵象谓之连山气坟言归藏生动长育止杀谓之归藏形坟言天地日月山川云气谓之坤干盖坟虽兆于三皇而其道实显于夏商周之际故仲尼常曰之杞而得夏时之宋而得坤乾坤干之义夏时之等吾以是观之此其命名之义作书之人有如此者连山之书以艮为首归藏之书以坤为首坤干以干为首虽三易之书卦之易次名之不同而其经卦皆八其重爻皆六十有四及夫揲蓍布数取以为占騐则隂阳老少之文大抵亦不离乎七八九六而已盖七八者少隂少阳之数而九六者老隂老阳之数天地之所为时运之所防虽圣人亦岂得与夺于其间耶此其次卦之序占数之际虽稍有不同大抵如执防要以观方来终于殊途同归耳此其卦之所次数之所占其同异有如此者然而周礼独载是书于太卜筮人之官而纯取以为卜筮遂使圣人之神道以为后世滛巫瞽史卜肆占市之设先儒或以周礼为战国之説不足怪者且左氏好巫其所载占筮最为详悉以周易为占者十有六以连山归藏为占者一南蒯之筮周易之筮者也遇坤之比其繇曰黄裳元吉穆姜之筮于东宫此连山归藏之筮也遇艮之八其繇曰元亨利贞是南蒯穆姜之筮皆吉兆然而咸以为不祥之事惟此二兆颇为近正其余又怪诞不经则是书谓之卜筮则可谓之纯为卜筮则不可此其所以为卜筮者如此然是书之不幸汨没于世而杜子春郑康成皆先儒之美者而无一言以及之又从而为之説曰此隂阳之説也惟杜预孔安国辈粗能得之而亦纷纷借借终以不振至于隋唐之盛括囊典籍文物灿然而秘府所藏尚不过连山归藏二十三巻而坤干之书亦未见其间此其诸儒之论秘府之藏不过如是而已此三易之始末也抑尝论之书之泯没于世非大圣大贤则不能振起之也有若荀子有若鹖冠子有若仪礼有若墨子非韩愈而振起之则与异端邪説并弃于世矣有若列子有若文子有若鬼谷子有若亢仓子非柳宗元而力辨之则其遗编余论亦与草木而煨烬矣是数子者尚不过论五覇之大畧或崇虚无之空言或为黄老刑名之学或出于战国纵横之流而二贤尚能扶持使炳耀以传诵于人之耳目况三易之书天之所存道之所在圣人之妙用存其间此正诸生喜与执事者论之
　　问东京何休道术深明有闻于世其解诂公羊之传也以春秋之论駮汉家之政凡六百余条其説虽不传然意其为人必非苟然者其后服防又以左氏之説正何休之駮凡六十余条则何服之学其可谓通经术而晓世务者矣诸君得为何休其能駮汉者何事使诸君为服防则其駮何休者何説
　　六经备于孔子隠于战国火于秦比汉兴稍复出矣而西京以朋党乱东京以图纬惑圣人之意其存者鲜夫诗书礼乐非明问之所及也请独以春秋言之春秋之为经一而为传者有三汉武帝表章六经公羊传盛行于时糓梁之学出于宣帝左氏之学起于哀平言公羊者有严顔眭孟之徒而胡生为之祖言糓梁者有伊胡申章之徒而鲁荣广为之宗言左氏者有陈钦贾复防之徒而刘歆为之倡刘歆尝欲立左氏矣而大司空师丹以为非毁先帝严彭祖尝奏议殿中矣而太傅萧望之折之以糓梁之言言世次则有孔子子夏传授之殊言逺近则有齐学鲁学之异大抵经有数家家有数説分文析字烦言碎辞信异説而背传记是末师而非徃古古人所谓党同门妬道真而无徙善服义之心者是也光武中兴承新室诡政之而白水卯金之语执以为受命之符此风一扇天下靡然从之于是圣人之经与邪説并行矣郅恽之论谓汉厯久长孔为之训而贾逵之攻二传则谓刘氏为尧后惟左氏独有眀文然则春秋之防其説杂乎防纬者类皆如此是可叹也愚尝论之西汉之士乱于朋党故朝廷之上无豪杰之士而新室之变遂以兴东汉之士惑于邪説故圣人之教日以沦亡而西域之书于焉得入此理势之自然无足怪者观西汉春秋之士如公孙宏董仲舒翟方进可谓大儒矣然公孙挟诈多私中伤贤士迁董仲舒杀主父偃皆出隂谋则春秋善善恶恶之理宏盖不知也方进内求人主微指以固其位善淳于长以持其宠此正犯春秋外交之讥惟江都董生慨然力学有意乎三代之际矣然犹不能卓立杰出而玉杯繁露竹林之书隂阳闭纵灾异之学皆守公羊之家法宜乎后世之所深惜者也东京郑康成囊括大典网罗众家号为仲尼之门未能逺过而贾景伯父子盖杜征南所谓先儒之美也然二人之学皆以图防从事则其他可以想见矣景伯常入讲南宫黜二传以扶丘眀彊执诬罔之辞以符异端之説使丘眀有灵其将喜之乎何休尝以私意着三传优劣论而康成为之发墨守鍼膏肓起废疾休见而叹曰康成入吾室操吾矛以伐我然何休之与康成要皆图纬之学也左右劔佩彼此相笑岂容一胜一负者乎陈元有言诸儒之驳议皆断截小文媟渎微辞以年数小差掇为巨谬遗脱微细指为大尤所谓小辩破言小言破道此两汉之风俗也眀问所谓何休驳汉事六百余条服防驳何休之所驳六十余事亦不复置言可也诚难以辱执事之听矣然审是去非学者之职也试以其学乎春秋者妄为执事言之汉自髙祖以来治杂覇道而叔孙通绵蕝之礼已为一代伟观则其君臣政事得罪于春秋者如何也春秋公及戎盟于唐已重讥矣而奉春君至于与匈奴结和亲约春秋初税畆已深贬矣而武帝至于算及舟车起栢梁台筑台于秦之罪也射蛟江中矢鱼于棠之诛也郡国建庙立武宫炀宫之黜也何休之驳不知其为何语而愚之所驳与休异者愚不学图防也公羊之书喜为怪僻而何休学之又复甚焉以春秋托受命于鲁托隠公为受命之王是则无君臣之分以絶文姜不为不孝拒蒯聩不为不顺是则无父母之恩以纪季之权絶先祖之祀是则无兄弟之义以至三统之论灾异之应皆为违经背道而血书端门之语尤为名教之罪人此何休之失也服防之驳不知其为何语而愚之所驳与防异者愚不党同门也呜呼何服之学愚虽未尝见而以为不足言者以其人观之也何服之学愚以为不足言而终有言者以春秋论之也春秋之学于今盛行左氏以杜征南谷梁以范武子而公羊则以休也愚纵观三家之书考其行事而休实非二子徒也杜征南竒谋伟论振耀一世而江南之役遂収破竹之功谓其不深得左氏可乎范氏之不私所学考圣经而质众传斥何晏王弼之论破晋朝浮靡之风此其存心以公之效也执事所谓通经术而晓世务愚意以为有二子之学而后可以当焉若夫讲论当世之务质以春秋之説则常日愿效二子之为人固不敢以容易谈也
　　问朝廷之所尚天下之所趋也所尚者正天下悉趋于正所尚者不正天下悉趋于不正枢机之所发本原之所自不可不谨也盖三代之季六经之书既作而专门之学未闻于天下也庄老之学虽出而浮虚之学未闻于世也至西汉宣帝与诸儒讲六经于石渠东汉显宗亦与诸儒讲六经于桥门自是朝廷所用之公卿大夫皆专门之士也如是天下安得而不趋于专门之学至西晋之君以山涛王衍为政东晋之君以庾亮殷浩为政自是朝廷所用之公卿大夫皆浮虚之士也夫如是天下安得不趋于浮虚之学此二学之行于天下岂非汉晋之君所尚有以驱之耶圣贤之君如日月也而二代之君放为淫僻堕为此学其失安在吾宋之盛朝廷之上未尝尚此而专门浮虚之学徧天下何哉其所以然者岂无所自耶主上神眀照见新申敇天下学校禁专门之学使科举取士专以经术渊源之文其涉虚无异端者皆勿取所以幸惠天下之士者大矣汉晋之君方且倡为此学真今日之罪人也哉夫专门之学行则议论将入于不通浮虚之学行则人才必至于无用则去之不可以不尽而除之不可以不速也矣汉晋尚此而其学亦行幸攷其所以然而求其所自并与汉晋之所以失者而陈之将告于上尽去而速除之以正天下之学术云






　　钦定四库全书
　　莲峯集巻四　　　　　　宋　史尧弼　撰策问
　　均税策
　　课治于王者之盛时则守株之诮不免于啬夫之口课治于覇者之末世则改弦之喻不夺于君子之志非王者之不足尚而覇者之有可称时适其变而法便于民故也请借齐秦以为喻齐之小白相管仲而从其言秦之孝公用商鞅而听其説是齐秦之便利苟简虽为好髙慕古之士所黜其量时度宜反为通逹国体之人所取是其不贻于守株之诮而有得于改弦之喻也何则五家为轨五里为连此轨里之法起于管仲也非管仲有拂于先王齐小白富强之急不得不然尔千而为阡百而为陌此阡陌之法起于商鞅也非商鞅有拂于先王秦孝公兵食之急不得不然尔若使不然追踪王者之迹图为治国之术岂不亦踈且逺哉大抵一时之治必循一时之法必循一时之便不循其法不足以为治不循其便不足以为法借是以观歴古赋税之得失盖可见矣自神禹治水分别九州底乃财赋时则有五十之贡成汤嗣兴受小共大共为下国骏厐时则有七十之助成王定周设为九赋以敛财贿时则有百畆之彻三代便民之法岂可企而及之哉春秋之世鲁宣公之初税畆则税赋为不足定公之作丘甲则税赋为不足哀公之用田赋则税赋为不足便时之法果将若何为足观也汉髙祖式遏乱虐除秦之暴天下平定区别疆界时则十五而税一迨及文帝治风灿然四海富庶时则三十而税一当此之时税赋为有余循时之便何足忧哉有若武帝专意征伐用度始不足加口钱盐铁铸白金造皮币纷纷然也无益于事是虽仲舒献名田之策是虽师丹献限田之策皆欲均其赋税也惜乎策之不用而止唐太宗济民水火除隋之暴身及太平法古遗意时则有租庸之制施及代宗前法稍玩有所更革时则有以畆定税之制当此之时赋税为有余循时之便又何足忧哉有若徳宗藩镇强盛用度始不足议盐铁兴钱币行括苖置和籴纷纷然也无益于事是虽陆贽进六币之策是虽齐抗进六奸之策皆欲均其税赋也惜乎策之不用而止歴观古者一得一失大率如此厥今赋税何如哉不均之有二有兼并之有流徙之何谓兼并之富者地日以益而赋不加多贫者地日以削而赋不加少奸民欲计免于赋役者割数畆之地加之数倍之赋而収其少半之直于是其富者地连阡陌膏腴沃壤奄而有之其贫者曽无尺地以置锥托足方且困于重役廹于追呼此所谓兼并之也何谓流徙之呉蜀有可耕之人而无可耕之地荆襄有可耕之地而无可耕之人又其凶年饥嵗转相散徙于丰足之邦于是所防之处如鳬居鴈集乌合蚁聚所居之里鸡犬不相闻马牛不相及又且伐户破灶析骸毁骨此所谓流徙之也为方今之计必欲去此二莫若行土断之法何则籍其地之广狭计其人之众寡限之以户数而授之以土地使有力者势不至于陵僣使不足者身不至于流荡是法既行户有定籍田有定分无有兼并无有流徙然后从之为什一之税则不均之又何患哉所以晋哀帝始行之安帝终复之亦能济其艰危免其匮乏而天下有息肩之所岂不嘉哉幸今主上屡降徳音以此为念庶几礼乐兴狱讼息明执事上体天子之意以此下询愚虽不敏愿以土断为献不识与其进否
　　冗官策
　　求天下之害而与民除之者君之职也陈天下之害而与君共除者臣之职也呜呼天下有未除之害而为人臣者有能深言而力行之为人君者又从而深信以委任之以扫清积世之故害可除而利从而兴焉嗟乎衰世之不由此也为其君者不知天下之利害闻其臣之言则掩耳而不听为其臣者虽能言之于上见其君不听则遂从而巳害既不去利何从而兴乎冗官之天下之大害也苟君臣欲有为于天下者不可不除也其事似小为害甚大其为害有四何则唐虞所以庶绩咸熈者庶官无旷也今也无其事而虚设其官无其功而空食其禄则是天下皆旷职也问之曰何职也曰备员而已小无益于民大无益于国此则旷职业为害一也国家所责有限天地所产有穷今也冗官布于州县坐无事之人而食有限之禄纵无穷之欲而尽有穷之财海内所以虚耗国用所以罄空此则耗财用为害二也官吏无数而职业有限故有运货赂于权门辇金帛于防里望尘拥拜揺尾乞怜冀欲超迁髙资擢除美职者矣此则长奔竞为害三也奔竞之徒固非夷惠之清而实饕餮之子也故其得职也曰前日所献若干所费若干则今日槌民肤剥民髓以偿前日之费而后已此则虐万民为害四也四害不去天下所以乱亡相寻也然在治平之世则尚可而于有事之时则不可苟于是时君不听其臣之言臣不尽其所欲言为其君者昧于安危之机不见天下之利害为其臣者除害之心不力君之不听遂委之而已故冗官不去而日以滋蔓考之于唐中宗不报卢懐慎徳宗不省杜佑是矣至于眀君良相则不然臣深言而力行之君又从而深信委任之为其臣者见事之智甚眀除害之心甚决慷慨激昂条陈利便为其君者熟知其害遂披襟以纳之决意以行之故去冗官如反掌尔考之于唐宪宗任李吉甫武宗相李徳裕是矣是四君者皆常有事也有事之时是人主中兴之秋也今欲中兴则当先除天下之而为新天下耳目之事舍省官何以哉何者四害之积天下莫不厌吾今于此一扫而清之非徒足以兴四利亦可以慰天下之心矣四君当有事之时而抚中兴之运是时冗官不可不省奈何中宗徳宗失之于前幸而宪宗武宗得之于后中宗之时袭武后戕杀之后当韦氏浊乱之际天下不可谓无事方是时也侧门用事墨勅授官凡数千员时号三无坐处其官何其冗也为中宗计者有事之时冗官所当省也奈何卢懐慎上疏以为诸司官数十倍于古诸牧宰不任职者一废省之是言也可听而不听而中宗不知报何不眀之甚也虽中宗之过也亦卢懐慎之罪也夫吾欲除天下之害则青蒲再伏可也皂囊屡上可也何一言不听遂从而已乎故治终不成也徳宗之时三叛分王于幽蓟华盖防尘于奉天天下不可谓无事方是时也官员益滥铨选益谬入仕之门太多世冑之家太优其官何其冗也为徳宗计者有事之时冗官所当省奈何杜佑上议谓救莫若省用省用莫若省官是言也可用而不用而徳宗不之省何其不眀之甚也虽徳宗之过也亦杜佑之罪也夫吾欲省天下之官力行之可也再言之可也何一议不听遂从而休乎宜其功之不成也故曰中徳不听其臣之言其臣不尽其所欲言故冗官以滋蔓宪宗之初两河未挈地悍将未悔过天下可谓有事矣而李吉甫秉政疾吏员太广其意谓今天下有事必先省官以新天下之心故其早夜孜孜以辅治者无非此也乃奏曰今存无事之官食至重之税遂省官八百员省吏千四百员故能成元和之治虽然吉甫之功也亦宪宗之功也何则非吉甫不能省冗官非宪宗不能用吉甫君臣相得此元和之政所以成也武宗之初刘稹未就诛藩镇未尽服京师未甚安天下可谓有事矣而徳裕为相愤官吏太滥其意谓今天下有事当先省冗官以新天下之心故其深思逺虑以为治者无非此也乃言曰省事不如省官省官不如省吏请罢郡县吏凡二千余员故能成防昌之治虽然徳裕之功也亦武宗之功也何则方徳裕建言武宗遂披襟而纳之决意以行之噫非徳裕不能去冗吏非武宗不能用徳裕君臣相与防昌之治所以成也故曰宪武之臣深言而力行之其君又从而深信委任之故去冗官如反掌呜呼天下有未除之患不可专罪君亦不可专罪臣天下有已成之功不可专归功于君亦不可专归功于臣君眀臣良治之基也君暗臣庸乱之府也中宗徳宗于卢杜莫之报省而卒至于乱宪宗武宗能行二子之言故治称中兴则知省官去官吏之冗实救之先务恭惟国家炎精厄箓强防干纪天下可谓有事正主上中兴之秋也而天下有大兵甲十年于兹矣财利之臣鞭算心计亦至矣酒酤筦盐铁闗市舟车有征山林陵麓有禁然国用告乏军储告匮者何也此皆冗官未省取得其道而与非其宜故也窃愿清入仕之门以絶滥进罢不急之职以去旷官斥无用之吏以省浮费则冗官可省而旷职业者无有也耗财用者无有也长奔竞者无有也虐万民者无有也四害去而利兴矣而主上又能以宪武为法而以中徳为戒大臣又能以二李为心而以卢杜为耻则今日中兴之功岂特元和防昌之治耶
　　私试策问
　　楚屈原述离骚为九歌九章赴河而死其徒宋玉和之又为九辨自是文人才士依仿焉又如枚乘作七发傅毅作七激张衡作七辨崔骃作七依曹植作七啓张华作七命唐兴作者尤多或者以此曹区区之文冀其有致身之阶果其然耶请折衷为之説
　　夫待人以必能者不能则防气倚事之必集者不集则挫心士之懐竒抱策出而佐时必期得君以展尽其底蕴而上赴功名之防矣岂意中遭挠败而功名不克就此固防气挫心而忧愤怨刺之言所以发舒于外而不顾死亡之祸也昔楚屈原为三闾大夫因罹谗毁流放江湖乃述离骚为九歌九章援天引圣而卒不见省遂赴河而死其亦蹈此者欤若屈原者可谓浅中浮外而不知大体者也盖为臣之道莫善于全节而次之以全身苟道不足以正君智不足以弭乱谏不行言不听则继之以死故甘斧锧安鼎镬而不悔者冀以区区之身一悟主上而纳之于善如龙逄以之死夏比干以之死商也脱或不幸忠谋而君不从正諌而主不信以独见之眀而知祸乱之不救杀身之无益则超然逺去虽髙爵重禄亦不足以系其心而介其意姑全其身以没于世如微子以之去商百里奚以之去虞也若屈原者其亦知此乎奈何不知出此而乃蔽于待人以必能倚事之必集而卒于不遇遂丧气挫心以发其怨愤之言而为离骚之文以葬于江鱼之腹呜呼使屈原而稍知全其身以没于世则必不忍为此及夫其身既没其后宋玉从而和之又作九辩自是文人才士依仿为文如枚乘作七发张衡作七辩崔骃作七依曹植作七启张华作七命以至唐兴作者尤多皆愿附于离骚之间遂谓之楚辞是皆不能自用其才而乃甘为忧愤怨刺之言以讥讽于时不然贾谊何以少年属文于郡中自负为王者之佐而亦不能自用其才一以不遇过湘为赋以吊屈原其后卒以自伤哭泣至于夭絶其亦屈原之徒有以激之欤吁后之为国家者其于忠义之士名节之流当在屈已礼遇虚心优容使引鉴皆眀目临池无洗耳若然则变故之世颠沛之时尚冀其有囘天之力复国之勲况兴平之际治安之朝何其不能成功乎课吏四善二十七最九等赏功十二转三阵三资法
　　西汉享国二百年传十二帝不世之主抑何多也英武如髙帝寛厚如文帝才畧如武帝愚皆不取之独以宣帝为难能谓宣帝有英武耶断断之技恐髙祖之不肯为也谓宣帝为有寛厚耶察察之政恐文帝不忍为也谓宣帝为有才畧耶拓地开疆则武之所优为宣帝不可企而及由是观之宣帝难能之事果何着见而髙帝文帝武帝焉得而不取之耶甚矣人之智愚贤不肖未可以一律而论不有以区分而旌别之愚恐奋迅卓越之才不自表见怠惰阻郁而不兴奸贪放纵之士不自警戒侵渔掊尅而益甚也天下乌乎而免乱哉故宜统天下者有以处之耳此所以考课之法不得不行于吏职赏勲之法不得不行于将帅者也推是説以槩之于宣帝难能之事兹可见矣何则汉自髙帝平定之后一切草创倥偬不暇此马上之治莫逃后世之清议是虽英武为莫可及而英武特用之以取天下传及文帝时方宴安仁政之施固不可缓此以徳化民实为后世之美谈是虽寛厚为莫可及而寛厚特用之以结人心至于武帝则不然嫚书之辱白登之围忍之久矣及当此时马足已践于河上不示之以威愚恐匈奴之变将可忧也武帝由是起而征之雪汉之耻倡汉之威是武帝之才畧亦虽莫可得而及于征伐则有补于考课赏勲则无补也夫无补于考课赏勲何以责治道而维持天下哉愚想宣帝之前吏职之不称将帅之不举虽有考课之法而实不考课虽有赏勲之法而实不赏勲可谓极矣宣帝之兴孰不咨嗟而愤悼之于此二者信有意也是故综核名实则考课之法行于吏职信赏必罚则赏勲之法行于将帅矣考课既行于吏职则吏职乌得而不自勉吏职自勉也用能政事文学法理之士咸精其能者焉赏勲既行于将帅将帅焉得而不自勉将帅自勉也用能单于慕义稽首称藩者焉呜呼髙帝之英武文帝之寛厚武帝之才畧虽莫及矣殊不知宣帝积之后使考课赏勲之法行则难能之事亦安可得而及之哉读史至此乃知考课赏勲之法诚国家之急务也兹承眀策以唐四善二十四最九等考课之法而以升降其才能十二转三阵三资赏勲之法而上下其功劳下询诸生此愚之所以喜闻而乐道之也试効一班之见且四善以眀其人在已之所长二十七最以眀其人在官之所能在巳未必皆所长则或最为可取在官未必皆所能则或善为可取最善兼得则在九等为上上善最不闻则在九等为中下或有一最而三善或有一最而二善以至爱憎任情处断乖理背公向私职务废阙居官谄诈贪浊有状莫不皆以九等而次第之故四善自徳义有闻积而至于恪勤匪懈二十七最自近侍积而至于镇防大率以此不复槩陈其详夫考课而升降其才能有如此者则当时吏职之循良盖可见也是以就其尤者而论之敢婴逆鳞不畏鼎镬以諌诤为事则有如魏郑公详眀治道深切时政以敷奏为事则有如陆宣公排众人之説陈伐蔡之计则裴度擅其能应一时之变成天下之务则姚崇处其任以至徐有功之决狱髙季辅之考校班班然见于当时以此而观他可类推而例见也岂不由考课之法升降其才能而至此乎且十二转以示其器秩之厚薄三阵区别其立功之难则谓之上阵则品秩之必厚其立功之易则谓之下阵则品秩之必薄其中阵亦例而推其三资亦例而见故见任前资常选曰上资文武散官卫官勲官五品以上曰中资五品以上子孙上柱国国子勲官六品以下曰下资计战功之多而取乎三阵则还以十二等者为之资议酬功之等而取乎三资则还以十二转而为之品莫不皆然不复槩陈其详夫赏勲而上下其功劳有如此者则当时将帅之奋发盖可见也是以就其尤者而论之阖门称疾畏逺权逼功大而主不疑则有如李药师朝闻命夕引道无纎介自嫌则有如郭子仪长于策敌之功精于制胜之术则光弼为之最陈范阳之谋致两京之复则李泌为之先以至张廵之婴孤城李晟之抗羣贼班班然见于当时以此而观他可类推而例见也岂不由赏勲之法上下其功劳而至此乎恭惟国家考功之法虽行矣而吏职不至于澄清此所以不免功过善恶资叙厐杂焉司勲之法虽行矣而将帅不至于铨次此所以不免勲劳剧易品级差叙焉吏职之未澄清将帅之未铨次盖恐有害于治道是宜朝廷之注意也必欲吏职之澄清莫若法唐四善二十七最九等之遗意可乎必欲将帅之铨次莫若法唐十二转三阵三资之遗意可乎夫唐法之善盖有得于成周之遗何则成周之制爵禄以贤以庸而分之驭之以八柄辨之以八职若夫考课之六计乃唐之四善二十七最九等之法也赏勲之六功乃唐之十二转三阵三资之法也唐之于周辽逺二千余年法其遗意而成其治道也如此况国家去唐之世不甚绵邈法其遗意孰不可哉苟其若然非惟吏职之循良将帅之奋发与唐无异抑将逺追成王之逸驾享其既醉鳬鹥之太平矣汉宣帝中兴之功何以过耶孤陋浅见执事以为然否
　　王导谢安兼统内外
　　古之兴王其所以委寄责成而任天下之托者一人而已故举天下之重任而付之方其用之也聪眀之鉴已洞然照其肝膈之间早知其文足以化成天下武足以威震八荒由是任之而不疑信之而不惑以为内外不专统则不可以责其大功故专之以内外之寄以谓军国不防总则不可以制服天下故专之以军国之权而责之以措置天下之务故有假黄钺而督内外诸军者矣有任宰相而为天下元帅者矣而当时之英才有受其责者必曰吾君付我以重任待我以赤心必当取天下以付之于吾君然后可以偿其责于是内则淬砺有官抚摩人民修整法度以兴衰拨乱外则鹰扬虎视运筹决策练兵搜乘以混一区宇凶顽肆蛇豕之虐吾则提横行之卒以征之盗贼逞蝮蝎之毒吾则兴问罪之师以讨之及内外已治矣凶顽盗贼已平矣四方亦晏然无事矣然后人主享天下之富而已有取天下之功顾不伟哉向非人君付大臣以重任而人臣有取天下之英才畴若是耶呜呼唐虞三代以来圣贤相遇未有不由此也降及后世鬼蜮青蝇之人进而天下无重任矣三光五岳之气散而天下无英才矣文武为二道而宰相元帅之职异矣是故天下或有英才而无重任或有重任而无英才此大功所以不立而大治所以不成也何则方时多故天下板荡荜门圭窦之中筑岩钓渭之叟抱经世之策韬康国之畧思欲整顿乾坤与华夏鼎新革故者人主举而用之然而国家之重权不在于已也阃闑之内外不任于已也中外不得兼统军国不得参预谗人鼓交乱之喙则异其任又眀日而罢其权矣欲望恢复岂可得哉此则有英才而无重任方时未宁人主于此捐千里之地举百万之师髙爵厚禄鱼符金印猎天下之英才伟望防一人而用之然而边庭有防窃之防河洛有饮马之盗而四方入于颓败委靡而不可救者何也所用无经国之才乏济时之畧徒务谨守封疆不能混一区宇望其一统实未可也此则有重任而无英才是二者其体虽殊言其致败则一耳且唐自明皇以来藩镇防扈悍将横行流血染潼关腥羶污伊洛当是时忠义贯日月声名惮戎敌者郭令公一人焉苟付之以重任则天下之难不难平矣奈何肃宗听鱼朝恩之谗间不过任子仪为朔方节度副元帅而已矣奸臣掣肘卒无显功遂使懐恩骚动于两河三叛分王于幽冀可不惜哉降及宪宗削平淮右孽芽未除祸根已结克融庭凑崛起匹夫倡戈魏博三晋瓦解方此时勲誉徳业为朝廷重轻者裴晋公一人焉付以重任则河朔之盗不足平矣奈何穆宗惑小人之妬忌不过擢为东都留守而已矣逢吉沮挠卒以无成遂使强藩有问鼎之心唐祚有缀旒之势可胜惜哉是二人皆英才而无重任焉若夫典午渡江一马化龙元帝任王导简文信谢安而江淮巩固然以君子公恕之心待之则当时如二人者罕焉以春秋责备之法论之则王谢二子终不逾淮而北殆有重任而无英才与夫子仪中立异矣幸承师问请毕其説且晋鼎中倾金华韬徳国政迭移于乱人禁兵外散于四方方岳无钧石之镇关门无结草之御李展石冰乱荆扬元海王弥溃青冀扰天下如驱羣羊举二郡如拾遗芥驯至于宫阙榛荒元帝匹马渡江下迨简文天下未定而王谢为之佐焉夫正统未一实在士大夫为之匡救以混齐区宇苟任重而无重功者何頼焉此王谢所以不逃后世之议也且元帝过淮尝思兴复一心任导初加以都督中外又封以始兴之地参总内外其任可谓重矣导于此时常懐匪石之心必翦吞沙之冦设学校于鼎沸之中立章程于栉风之际忠诚贯日壮志凌云以君子忠恕之心待之则导有取焉然而当元帝时越石挫鲸鲵之鋭士稚复九州之半太真宣王室之力士行拥三州之众蛮奴之兵屡战屡北中原之乱几于冰泮石勒屯江西之卒粮匮兵亡刘总以王弥之疑猜生间起方是时也挂斾天山封泥函谷北巻三晋西吞秦雍易若折枝导不知出此终其身而大功无成以春秋之法责之则导有重任而无英才焉下及简文方丁艰难委心安石既任以六州之事又加以征讨都督参总内外其任亦重矣安于此时起为苍生不从九锡衂苻坚百万之众折温氏九五之心以君子忠恕之心待之则安有取焉然而当简文时元冲之夙夜王家谢元之善断军事而淝水兵败之从慕容垂挫于中山拓防珪沮于定襄姚苌鼠畏于长安吕光鱼骇于姑臧方是时东取青齐南定梁汉迁寳鼎于郏鄏返紫宸于瀍涧不啻反掌安不知出此终不能过江而北定中夏以春秋之法责之则安有重任而无英才焉吁取天下者必有英才然后可以兼内外之任而翦四方之乱苟反是则乌能成功耶王谢二子未能洗刷中原者岂二君不能委任耶岂重任不在于已耶岂冦敌不可平耶岂事势有不可为耶非也无英才之过也二子者使当治平时端坐庙堂雍容议论则可矣丁时纷乱岂胜重任乎其为政事可知矣若较优劣则王优于谢何则王敦内侮慿天邑而狼顾苏峻连兵指宸居而隼击内难外患张如猬毛是不可为之时也而导以草昩之余制礼乐正法度而晋以安而安石时内无奸人强氐自泯于时西逾劔岫而跨灵山北振长河而临青洛荆呉战旅啸叱成云而六师屡防是可混一之时也安反乃豪饮淫宴荡志悦目故胜敌而兵愈弱得地而民益贫夫晋所以任安者亦重晋不负安而安负晋多矣则导优于安亦明矣且春秋责备贤者于齐小白召陵之盟书曰师于晋重耳城濮之战遽书爵其进之亦至然文与之实不与者为其不以征伐防盟之功归之天子王谢终不兴复殆类是焉其才虽有优劣以春秋之法断之其罪一也恭惟国家冦敌干纪华盖南廵驻跸呉防余氛未扫播越海滨固不异晋东迁之乱上天悔祸殄灭之秋而圣天子委任大臣设为都督兼统中外文武之职不分为二将帅之任合而为一委以天下之大则其任可谓重矣圣天子既专其重任而将帅大臣又皆天下之英才所为之政所行之事浸泽区宇震惊中外天下复平之诗将再歌于今日矣下视东晋王谢如登太山而望丘垤也
　　三国六朝都建康攻守人物谋议如何
　　知天下之必可取为天下于必可取而后天下可得而定是故古之神武之君于天下未一之时而能使天下之势已在吾掌握之中而吾之所以措置经畧之术固足以运天下于未平之际故能以孑然之身当多难之冲而其措置绰然而有余虽犯天下之至难以图天下之至逺而天下之势必折而入于我者其故何也盖其所为者甚大故足以兼并天下而有余然其所为之大者不待行之已平之后而已常行于未平之前惟其行之于未平之前故其逺大之效必着见于已平之后如炊无不熟爨无不成此无他为吾之敌者其施设甚小而吾之规模甚大是故小者不得不折而入于大而天下可得而定矣方秦之亡羣盗之所为甚小而髙祖之规模甚大是以其势必折而入于汉方莽之乱羣盗之所为甚小而光武之规模甚大是以其乱卒平于光武方隋之亡羣盗之所为甚小而太宗之规模甚大是以其势必折而入于唐甞因此以观江右六朝龙蟠虎视于建康之地夫建康者呉楚之襟喉也靣倚蒋陵背负洪流左京口而跨松江右采石而倚南州扼胸襟于石头抗形势于江上方其时也限三分于魏主当精兵于后周而又加之以兵强国富然六朝终不能因此以取天下者其规模之不甚大而取天下之术甚踈非地不便而势不利也窃尝览其已行之迹矣有可为愤懑者二可为长太息者五可为痛惜者二真取天下者之深戒也齐氏失其淮浦而其势弱是以自保之不暇此可为愤懑者一陈氏北丧淮淝而其地蹙是以受并于隋此可为愤懑者二孙权狃于赤壁之胜是以有合肥之奔此可为长太息者一文帝狃于伐魏之胜是以有河南之败此可为长太息者二庾亮乘石勒之死而有复中原之志奈何终有邾城之败此可为长太息者三殷浩乘季龙之卒而以中原自任奈何乃有姚襄之败此可为长太息者四梁武虽有复淮之胜而终失河南之地此可为长太息者五而其所尤可痛惜者东晋之末天下之大机凡再至而皆失之孝武之时一至而谢元失之义熈十二年再至而刘寄奴失之是以天下终不可得而一且晋自永嘉而来大河以东浊河以北氊裘横邉马逸绛头炽赤面张寖有年矣及苻坚之败也慕容盗陜东苻冲乱关右坚冲相持其势俱惫此正卞庄子刺虎之时也向使晋人能投天下之隙乘淮淝之鋭练兵搜乘直捣长驱一军北収燕代以揺赵魏一军西巻咸镐而定关河则天下可图也奈何反啗敌以粮养虎遗患而前日之功今已扫地矣此可为痛惜者一宋武之初定长安也秦民大悦相与泣涕而留之举山陵宫室以动其心此正汉髙祖入关之时也向使因悦附之民起并吞之志南济江淮西通巴蜀举青豫之师以巻幽燕发秦中之甲以荡陇右则天下可图也奈何反留孺子以扞强敌而前日之入关适所以辟赫连战塲此可为痛惜者二是数者足以见六朝之规模甚小非地不便而势不利也职此之由尔故六代之居江左虽与今日同而六代之不能复中原所以与今日异如前六朝之失因足以为今日戒然六朝之人物谋议亦有可道者何则请并刘备西兼巴蜀周瑜之策可取合呉蜀之长为唇齿之势以进兼天下邓芝之策可取也摧锋冀朔延誉江南温刘之志可尚也乘秦之乱求自北征谢安之策可取也先荡临淄扫清河洛谢晦之诗可咏也养鋭息肩观兵洛汭则刘裕之谋可用文轨大同然后迁都则王懿之谋可行是皆其臣之谋有可取者然未足以比今日规模之大幸承眀问又以事之难易敌之坚脆攻守机要下询试妄陈之汉光武起南阳一邑不六七年间而取天下南阳者今之邓州也其地不得南方百分之一而能大创中兴者盖当未平而所欲为固足以运天下也洪惟主上运逢多难正中兴之秋也为今天下之大计必将连呉并蜀安民息力以为固守之规耶然振国家之威以混天下者必勇于进而后可议荀攸策刘表之无志王导斥周顗之郁郁念艺祖提精兵二十万拓封疆之万里不为不难复其故地主上所急务也固守之策不足行也必将运江淮汉沔之资率荆州西土之兵以进耶然进取之术贵于分道并进使敌枝梧不暇是以晋攻关中则六道并进唐平淮西则九节度并进今欲如檀道济自淮向洛如沈林子自汴入河岂不可乎进攻之策未尽善也必将观天下之势有可乘之便耶然使百年而便不至吾将端坐而待之乎衅隙虽出于敌而作之者在我六国以纵散而亡作之者秦也项羽以势孤而亡作之者汉也今欲取天下非作敌之隙不可也乘便之策不足取也是三者皆不可用必有取天下之术焉夫事无难亦无易在我而已敌无坚亦无脆亦在我而已吾果能于多难之时宏谋巨术足以运天下则事虽难变为易敌虽坚变为脆所以致此者其攻守之道乎此非孙呉李靖所论者也此乃天下之大攻守而今日之急也必欲守乎荆州居上流江州居中流扬州居下流是三流者呉防襟喉建康藩翰者也必也据其冲使蕞尔敌国与夫叛臣吾得以坐制其命故应敌之暇得以自治而有余故取天下亦有余吾则淬砺吾百官抚养吾人民练兵择将修吾道以深结天下之心治楼橹于濡坞习歩骑于长乐礼贤于延賔亭储食于徳充宫守已得策然后大举以问背叛之罪自南郑定三秦髙祖之遗迹可访也出石门自河入汴沈林子之故事可访也自彭城定青徐至幽冀谢防度之故道可访也彼胁从之民讴吟我二百年之厚徳必有喜见官军者守之道得于东南攻之功収于西北故天下可以必取也以主上之聪眀神武必得其妙用以兴天下以建康而创王业彼六朝之君将负荆尔草茅妄论惟执事恕而取之









　　钦定四库全书
　　莲峯集巻五　　　　　　宋　史尧弼　撰私试策
　　君臣遇合
　　干健乎上坤顺乎下明良之防乾坤之义也乾坤一于生而以气相合则万物育矣明良一于治而以道相与则天下定矣故乾坤之相合贵于久而不息一或息焉则万物不得其育明良之相与贵于久而无间一或间焉则天下不得其定久而不息则万物之生无已也久而无间则天下之治无穷也是知明良之防乾坤之义盖有自然一定之数存乎其间而岂可易哉古之圣人深知乎此也故凡所以遇其大臣者崇之以天下之髙位而不以为泰畀之以天下之重柄而不以为专异议之不揺谗间之不入犹以为未也吁俞以尽其谋赓歌以交其欢欲其久而不厌也古之大臣亦深知乎此也故凡所以事其君者与之靖天下之变而使之安任天下之繁而使之逸夙夜而不辞勤劳而不倦犹以为未也为之典章以求其传为之制作以成其化欲其治之久而不已也凡为此者岂特以致天下之治而已哉将以正夫乾坤之义使其久而不息者当如此也三代盛时其明良之间大抵皆然而未有若成汤伊尹相与一德之际深得乎此者何则汤以一德而为之君尹以一德而为之臣而乾坤之德固已合矣故汤之举尹也选天下而举之举商邑而听之隆之以阿衡之名吾之所以取平者惟尹之信也付之以革夏之事吾之所以救民者惟尹之望也当此时天下之事一则伊尹二则伊尹而不敢二也此无他干之所以合乎坤者其道当然耳而尹之相汤也始与之载自亳以除天下之暴终为之宅九有以成天下之治其任至重而不为之忧谓其责在我而不敢辞也久居其位而不以为劳知天下之望我而不敢逸也自币聘三至之初至咸有一德之日亦久矣未尝一日忘天下也此无他坤之所以承乎干者其道当然耳盖尹之为相几五十年而汤无纎芥之嫌尹无告劳之意此非乾坤之义久而不息者欤其德至于格天其造商之业至于五百有余嵗者用此道而已然则尹汤之所以为盛岂非深得乎此哉恭惟我主上专任相臣以乗中兴之运旣深得乾坤之义而逺轶尹汤之隆未有如今日之盛者也兹承明执事下询欲讲求汉唐臣主难遇之因铺张今日君相同德之懿此千载一时之遇其可不揄扬以为万世之休哉彼汉唐之事董仲舒陆贽之不逢已无足言而贾谊之才宜见用于文帝而不用裴度之功宜有为于文宗而不为其难遇之因有不得不论者且文帝承髙惠之后海内方离战国之苦而始获一旦之安方当举画一之法尚清净之治内因汉家之业而外结匈奴之好谊当此时宜有以赞文帝休养生息之德而乃以一时之鋭气处士之大言欲系单于之颈笞中行説之背更已定之法改火德之王其説之不可用亦明矣然则文帝之不用谊无足怪也文宗承穆钦之后两河三镇之间悍将强藩节麾之自专号令之不禀为文宗计者宜乗太和之盛专任威德之臣以振朝廷不振之势而制诸镇莫制之患亦不可缓矣而乃信牛李媢贤之谗从阍寺自恣之计使元勲巨德之臣去京师之重而从外镇之逸其用贤之心亦可谓不固矣然则裴度之不留亦无足怪也是坤道贵静而贾谊则失之疎将何以事其君乾道贵健而文宗则失之懦将何以用其臣不然文帝岂弃贤之主而裴度岂真忘世之士哉呜呼文帝有可为之资而谊不得事之之道裴度有可为之才而文宗不得用之之术无怪乎明良之难遇而至治之难得也此君相今日同德之懿所以冠压百世而独为盛欤窃以草野之中窥天地之大日月之明而知之矣我主上之任相也知之甚深故浮议不动任之甚专故重权不分严之以师相之尊大之以两国之封表之以绘像之赞然犹若报功之未尽也而吾相之事君也还东朝以成孝治息干戈以全民命收兵柄以尊朝廷建太子以作人才礼乐文章粲然大备然犹夙夜而不倦也然则一德之盛舎尹汤其谁配之尝观咸有一德之篇于至治之后方将丁寜申勅以终始日新为事将久于一而不为二三之德故其书至于列之诰训为万世法则今日之盛宜有以作宋一经垂于无穷以见乾坤之大罔俾一德之篇专美有商也
　　赋役
　　三代之法至成周而备成周之法得周公而定夫周公所以定周之法而使之备者岂有异术哉举天下之法至纎至悉尽归之于中正重之而不加毫厘轻之而不损锱铢如斯而已矣是以其养民之政虽若甚繁而不乱其救民之制虽若甚悉而不伤田各有制赋各有等役各有差取之有时故用之有节司之有官而行之有序又安有作法之弊哉故行之当时虽循其旧制犹可以为国而施之后世虽祖其遗意犹可以为治也且其取民之赋园防二十而一近郊十一逺郊二十而三甸稍县都皆无过十二唯漆林之征二十而五然犹太宰得以总其计小司徒得以经其土载师得以物其地惟恐民之或困也夫是以虽取之而不以为贪其役民之力上地家七人可任也者家三人中地家六人可任也者二家五人下地家五人可任也者家二人然犹司徒得以稽其民均人得以时其力卿大夫得以办其全惟恐民之或怨也夫是以虽役之而天下不以为劳然则周公之法其本于中正者其详如此宜其后世数百余年春秋之际晋楚齐秦之强兵无嵗而不交防盟无嵗而不讲然其所居之国犹周之地故所役之兵犹周之民其兵皆藏于民出则备行陈入则散于田野是以未尝无事而聚亦未尝无事而食非若后世之民兵开口以待县官之哺则其兵虽用而费不若后世之伙而况齐晋擅山东之饶秦拥陕西之富楚得东南水国之利加以管仲通鱼盐以斡其利秦穆公覇西戎而资其富魏绛为政于晋孙叔敖为政于楚皆能裕其民而使之不困其所以兴作甚多而不闻有财殚力屈之弊岂亦由此也欤若夫郑区区之国北通于晋南通于楚二百四十二年之间凡晋楚之战郑必先受兵焉故常惴惴然束币篚玉以待命于郊者嵗无虚月月无虚日疑其不可支矣然而国小而易令民寡而易集虽受兵于外而中不失其所以为国之计虽应役于晋楚而皆有常数而不紊况以子产之徒执其政养民以惠使民以义宜其驱之无不率令之无不顺也故虽作丘赋然以听之田畴则周公井邑之制宛然其犹在是以加少而不至裒取以为无穷之患斯其所以舆人诵之封内大治者盖亦由此也欤以此观之周公之治后世慿借以为国而其效尚若此则其法之中正无弊可知矣彼汉唐之时赋役之制如汉髙十五而税一如汉文一男三年而事如太宗租调之法受田者为租丁嵗有粟稻之输而用人之力嵗二十日虽各出一时而初不外乎周公之遗意也我国家徃者多艰之初赋役虽久加于昔然比年以来庙堂轸裕民之念减月桩而两浙荆湖遂絶科抑之患除广西布估以苏岭峤僻逺之民蠲免租税于荆扬而田之荒斥者无虚额之税分屯汉上之兵而蠲蜀民馈运之费而比又亟申徭役之禁所以阜民财裕民力者如此则主相恤民求治之意至切矣可不讲求郡县之弊以仰副宵旰之念乎若夫戍兵冗官之费可省则省之覈其实数而使之不滥斯可矣将帅边鄙之给可损则损之计其实用使之不费斯可矣浮屠道宫之入可收则收之计其入使之不失斯可矣如此而民之财可丰也抑工贾之末不若禁其无益之货汰佛老之徒不若清其披度之源纠游手之惰不若加无职之民以夫家之征如此而民力可纾也能考之以周公之法酌之以中正之意何施而不可哉苟足以利天下则行之又何疑焉今朝廷方致成周泰和之治庙堂之上必有举周公中正之法而措之天下者矣愚不敏何足以知之姑以此塞明问
　　汉刘歆作三统歴谱以天地之数五百一十三年谓之防四千六百一十七年谓之元九防而后复元一元之间灾嵗五十七而隂阳有三五七九之厄自入元而有阳九百六之防其后谷永于成帝时述灾异遂因百六之防而陈三七之戒至光武中兴世俗多言防法而或者又因三七之戒而言四七之主如三者之论其有考而言耶其无考而言耶
　　圣人之垂教有先天而言者有后天而言者先天而言则详天道而畧人事后天而言则详人事而畧天道详天道而畧人事此以天道而禁人之所为也详人事而畧天道此以人事而戒天之所为也禁人之所为者禁于未然之前而戒天之所为者戒于已然之后故禁于未然者有不敢为而戒于已然者有不复为此圣人之垂教吾昔于书与春秋而见之曰雨曰旸曰燠曰寒曰风此上天之事也而皆起于视听言貌之间呜呼岂视听言貌之防足以致上天之变哉盖圣人先天而立教以为如是则雨如是则旸如是则燠如是则寒如是则风欲人君先事戒惧恐悚修省而不敢或为一不如是则上天谴责必有大祸此洪范所以详天道而畧人事禁于未然而人不敢为故欤曰日蚀曰星殒曰山摧曰川竭此亦上天之事也而圣人不着其所应呜呼岂灾异之自来而无以致之者哉盖圣人后天而立教以为如是曰日蚀如是曰星殒如是曰山摧如是曰川竭不复附防以着其变欲人君因事戒惧恐悚修省而不敢复为一不如是则灾祸继致不可复逭此春秋详人事而畧天道戒于已然而人不复为故欤尝怪刘歆作三统厯于天地之数五百一十三年谓之防四千六百一十七年谓之元九防而后复元一元之间灾嵗五十七而隂阳有三五七九之厄自入元而有阳九百六之防其后谷永于成帝时遂因百六之防而陈三七之戒光武之时或者又言四七之主呜呼若三者之论其有考而然耶其无考而然耶愚谓刘歆先天而立教则不言其所以致之之由若后天而立教则其以一世之人而决意明言数千百年之后于前则无所考于后则无所据亦是妄言而已矣如歆之説是使人君于人事则不修于天变则不畏推之于无可奈何之乡而曰数已先定非区区人力之所为焉然则残教害义莫此为极故无取于圣人之门焉大抵汉自仲舒倡为灾异之説而一时之士从而和之迂若刘向僻如京房狂如眭孟夏侯胜怪如翼奉李寻诬如杜钦谷永皆弊精神劳心术于天命之间终其身而不知厌焉至如刘歆特又甚焉者一为其説而王莽遂以符瑞自立睥睨汉鼎而窥之岂非刘歆之徒有以启其志耶推乎此则虀粉其骨不足以谢天下矣
　　六韬与诗书异
　　愚尝读汉史至张子房传观良之为人画隂谋则不如陈平善征伐则不如淮隂攻城野战则不及曹参供饷给馈则不如酂侯然卒能掉三寸之舌为帝者师封万户侯而四人者不及尝读至此未尝不叹惜也及推考其事然后知汉之兴皆子房之功焉何则始良起下邳有一父老授以兵法曰读是则为王者师良视之乃黄石公之三畧也故髙祖用之以西定关中南取蜀汉约三章诛暴秦破强项而天下服其仁义解鸿门之阨陈灞上之师裂韩彭之地散垓下之卒而天下服其权谋虽曰髙祖之治而实留侯之策虽曰留侯之策而实出于黄石公之书因徐考三畧乃知上畧设礼赏别奸雄差德行审权变下畧陈道德察安危仁义权谋之道相为表里参用之黄石着之于前子房行之于后皆二道之相济也幸承师问请因是而论太公六韬之法焉呜呼郁郁乎洋洋乎洸洸乎周文王武王之治也纪于书咏于诗杂出于传百家之言昭如也有道德焉有仁义焉有礼乐焉有教化焉有法度焉其休功骏烈裕如也其深恩美泽蔼如也其典章文物灿如也其纪纲制度炳如也其所以治天下之法何其仁其所以除天下之暴何其义虽寥寥千百载之后可端拜而议焉然尚有可疑者今兵家者流有六韬之书文武太公答问之辞也有文韬有武韬有龙韬有虎韬有豹韬有犬韬自文师至战步其二君一相军旅答问凡六十篇以至兵车楼橹粮草器械山川险要风云天象无不备论而详説其间又杂以权谋之言夫诗书亦文武之书也六韬亦文武之答问也何六韬与诗书相反戾之若是耶岂文武之功兼权谋而用乎抑非太公所作而后世好事之人妄传乎试折衷之夫仁义者常行之道权谋者辅助之术时可以用仁义则用之时可以尚权谋则尚之譬如造大厦焉其柱石栋梁旣已具矣而榱椽楹桷亦存之岂以其防小屈曲而遽废其用哉仁义者栋柱也权谋者榱桷也两不可废也然而仁义为其本权谋为其末是故三代之君有以行仁义之兵而亦参用焉何者成汤之伐桀民有来苏之望亦可谓仁义之兵矣然汤誓之篇乃曰升自陑而孔安国谓从陑出其不意则权术亦用焉商髙宗伐荆楚克鬼方与天下除残暴之害岂非仁义之兵乎而商武之诗乃曰罙入其阻而郑康成谓冒入其险阻则权术亦用焉周宣王内修政事外攘夷狄劳徕万民岂非仁义之兵乎而常武之诗歌曰如飞如翰而郑康成以谓啴啴然疾如飞鸷如翰则竒兵亦用焉盖其以仁义为本而以权谋辅之焉推是三君之事则文武从可知矣今取六韬之书而观之无非出此也盖王者之兵专用仁义故必进贤退不肖以清其源赏功罚罪以修其政利而无害成而勿败惟以爱民为心此仁义之术也不然何以六韬之篇独首之以仁义耶及不得已而用兵方且选将练卒料敌应变上得天时中得地利下得人和深思而熟计之此权谋之术也不然何以隂符之篇独首之以权谋耶则其兼而用之亦明矣噫向使文王武王非仁义则何以退修文德崇虎来降八百诸侯不期而防云合响应哉向使非权谋则何以破牧野之旅降崇墉之人哉意其必出于太公之言也夫兵凶器也战危事也戎国之大事也故古人必审谨而用之一举而有功则禁暴除乱安民和众混一区宇一怒而安天下之民用而无功则海内虚耗人民流离大兵之后必至凶年而民受其殃故善人教民七年然后即戎盖如是审也文武当虐君之时思欲有以拯天下之溺而除天下之残然而知兵之不可轻用也故丁宁反覆问于太公详悉细究知其必然故方举兵以除暴孰谓六韬而后人妄传乎仁义譬之五谷可以养生而不可以伐病权谋譬之药石可以伐病而不可以养生文武之时海内未宁知权谋之可以伐病也故以仁义为本以权谋为末而防用之及天下已平四方无事知权谋之不可以养生也遂偃武修文归马华山之阳放牛桃林之野干戈包以虎皮将帅使为诸侯示天下不复用武亦六韬之防意也自斯以降宋襄公弃权谋而行仁义故卒败于秦始皇舍正道而专诡谲故二世而亡向使二君知太公之书仁义权谋兼而用之则乌得为三王之罪人乎惟张子房之用黄石亦可谓造其阃域矣承学荒残姑诵所闻以塞明问幸执事裁之
　　伏羲神农黄帝尧舜之君不忍民之无知而恶其无以别忧其无以生是以为网罟耒耜衣裳舟车杵臼弧矢宫室棺椁书契凡若是者一切便民而近于人情若夫秦自始皇废封建破井田置书以更大小篆为纸以易简策后世遵之至今未已斯亦便民也何帝王则圣贤称之以为变通之利而秦则论者讳而不言
　　知经而不知权则其失常在于乐因循知权而不知经则其失常在于乐更变此古今治乱之所由也古之人君虽乐于更变而不失为盛帝者知经之由也后之人君亦乐于更变而不免于灭亡者其不知经之罪也愚尝为之説曰有天下国家者当在于守经而达之以权盖经非权则泥权非经则悖二者相资而相成苟经之失则权虽有取亦何以为治也哉孔子于系辞序十三卦皆伏羲神农黄帝尧舜之为制愚与其知权也惟数圣人能守之以经故可以为治焉降及后世秦皇帝变徃古之制以行便民之法愚亦与其知权也惟秦皇不能守之以经故终不免于乱焉呜呼知其全则昌得其一则亡此秦之知权与上古同而所以异者其不知经常之制也窃观包羲之世无网罟之用而于是为之结绳神农之世无耕耨之利而于是为之耒耜无为市之制而于是为之聚货黄帝尧舜相继而起垂衣裳而治天下作舟楫以济不通服牛乗马重门击柝杵臼以为利弧矢以为威造栋宇以易古者之居作棺椁以异中野之葬为之书契以代结绳者皆伏羲神农尧舜之为也呜呼可谓不知权乎然其所以治天下者皆五常之道也皆相授之制也曷尝作为聪明而失于不知经者乎此所以为孔子之取云尔秦始之兴其英迈过人之才似可以为治其废封建置郡县此皆可为而始皇勇为之而井田之制与封建相表里封建废则井田不可以独存由是阡陌开焉夫封建废而郡县置井田废而阡陌开创书而易小大之篆为纸而更简策之繁斯皆始皇以英武而作此伟事也人皆曰简便之路秦实启之而不知公天下之端柳宗元以为自秦始者亦非过论矣呜呼亦可不谓之知权乎然而其焚先王之书销天下之兵尚刻削之政者岂非其骋一人之见而废万世经制之法乎此后儒之所以去之云尔夫上古知权而守之以经故治始皇废经而达权故乱何足怪哉然愚于始皇有所深取者以其可与权而有所深恨者以其不能守之以经故也或曰马迁谓三代之政若循环周文矣秦救之舍质故亡矣数者何足取乎愚曰壮士不复幼东水无复西秦之简便施之于夏商之世则不可若以之救文之弊得其宜矣今欲得以质而救之是犹使壮士复幼而挽东水以西之者亦难矣故愚于此以马迁为庸士而始皇之权可以为后世法或曰何其亡乎曰不知经
　　元结陆贽言论
　　扬子云汉末大儒也作法言以凖论语大抵商畧古今人物少有许可至论唐虞人材则曰臯陶以智为帝谟论后世之事君则曰谟合臯陶谓之嘉夫自尧舜至于西汉之末凡数千年岂无一人翘然献忠赞襄弥缝以为后世之法哉子云孜孜臯陶以为臣子献言之模范者不为无説也愚尝反复而论之熟矣盖太上有立德其次有立功其次有立言立德之士鲜矣士之生于世当佐人主兴衰拨乱以立非常之功苟为不然则必铺陈利害条别是非明当世之得失而补人主之缺焉观尧舜之时在廷之士如禹稷如益契或以治水有功或以播种有功或以敷教有功独一臯陶者碌碌诸子之间若无能为然舜以不得为已忧者诚以其谟可以治天下国家也考之于书臯陶谟之所载不过曰在知人在安民惟帝其难之知人则哲安民则惠黎民怀之而已然则扬雄孜孜取之者岂非美其知人安民之策乎其后如伊尹之训太甲傅説之诲髙宗周公之戒成王无非以此为念也三代而下献言之士云集雾合不可胜数独李唐三百年间有可采者何以言之隋失其鹿太宗举晋阳之网而罗之当此之时咄嗟叱咤所向无前人皆以为太宗能创业矣殊不知一不从魏徴十渐之戒唐何能兴哉盖十渐之戒不过讥太宗之逺君子近小人是不能知人也讥太宗之奢肆劳役是不能安民也宜乎太宗听之贞观之治寖寖乎成康之际欤女武为乱明皇提戈藩邸之中而剪除氛乱遂即帝位当此之时人皆以明皇能守文矣殊不知一不从姚崇十事之训唐何能治哉盖十事之训不过陈禄莽阎梁之乱汉欲明皇之知人也不以峻法绳下而愿政先仁恕欲明皇之安民也宜乎明皇从之开元之治巍巍乎文景之上欤然则唐之所以剏业守文者皆由魏徴姚崇能进知人安民之谟而太宗明皇倾心听之之效耳夫以祖宗创业守文皆由于此后世子孙欲中兴王室者岂外是哉自安史乱天下肃宗幸河东于斯时也攻城陷阵折馘执俘专阃外之寄者郭子仪李光弼之徒是矣元结之于肃宗初无肺腑之托也特以当天下扰攘之时自揣其才智不足以立功于当世于是三篇之时议上焉自泾卒犯京师而德宗狩奉天于斯时也陈师鞠旅备御盗贼以清一时之难者李晟浑瑊之徒是矣陆贽初无葭莩之亲也特以当国家艰难之际自度其智虑不足以有为当世于是数篇谏论上焉然结之所陈不过数百言贽之所陈无虑千余言其文简严峻厉汪洋大肆为能切中当时之利病大矣哉虽臯陶之嘉谟魏徴之十渐姚崇之十事其知人安民殆未能逺过也请撮其机要而言肃宗违李泌河阳之谋而不能从任诸将征伐而心怀犹豫是昧于知人矣安史之乱来归者戮于独柳之下待罪者毙于缧绁之中是昧于安民矣故结之所陈不过言将士临敌而奔贤人君子遁逃任贤人斥小人乃帝王之常道其知人之谟有如此者国家失于太明太信故力役乞丐冻馁不足苍生危窘贫独流亡其安民之策有如此者德宗任卢杞之奸邪盘固如山祸乱屡作而犹且不悟知人安民果安在也故贽之所言以致冦为羣臣之罪纳谏为帝王之德一酬一诘未尽臣下之能君子小人必辩明而精审知人之谟孰能出其右哉断失于太速察失于太精寡恕多猜祸难滋至必使润泽洪而人心悦安民之谟孰能出其右哉呜呼二子所陈分别利害条陈是非载在青史炳若丹青有不可掩者然撮其大畧不过知人安民而已譬如兵家之书千章万句不离乎多方以误之之一句耳使肃德二君皆能虚已听纳以成中兴之功顾不伟欤恭惟主上抚中兴之运祸乱之变又甚唐室之季然则知人安民之谟诚今日之药石也天下之士防被朝廷教育者久矣行将淬砺词锋展摩天劲翮效一鹗之高翔然后伏劔束书直扣天阍吐胸中之所蕴如元陆铺陈安民知人之谟期不负所学而后已不识先生以为然否
　　歴代之君或以功或以德而受天命也然班彪作王命论以为出于天命唐柳宗元作贞符书以为由于人事何耶
　　呜呼天人之际未易言也人事得则天命归人事失则天命去是天命即人事也人事即天命也岂人事之外别有天命哉愚尝持是説以观歴代数千百载间上自唐虞下迄五季凡所谓尽人事以祈天命者不过德与功而已有德以受天命唐虞三代是也有功以受天命汉唐是也若夫魏晋而下泯泯棼棼例无功德天命亦从而去焉夫受天命以德则以位相禅而天下不以为私以兵相攻而天下不以为暴此无他天地有奉生民有庇也故乱而复治絶而复续必数百年而后已焉以功而受天命则布衣崛起而大业不难成仗劔请命而大勲不难集此无他亦天地有奉生民有庇也故亦乱而复治絶而复续数百年而后巳焉若乃无德与功而欲窃上天之命则近不过于数十载逺不过于再传安能绵绵不替如瓞之咏耶请试言之尧继喾而黎民臻于变之风舜继尧而天民防垂拱之治揖逊之德为如何也夏之有天下始于嗣舜而传世十有六王商之有天下始于克夏而传世二十八王周之有天下始于伐商而传世三十六王继述之德为何如也故曰唐虞三代以德而受天命者以此春秋之后六国争雄至秦并之而不能守汉髙祖起自丰沛乗秦之乱云合响应八年而天下为汉传世二十五歴四百年有功于民可知也典午之时南北分裂至隋并之而不能守唐太祖起自晋阳乗隋之乱席巻长驱六年而天下为唐传世十八歴三百年有功于民可知也故曰汉唐以功而受天命者以此若夫汉之后而有当涂之魏以至杨氏之隋唐之后而有朱氏之梁以至郭氏之周虽各得正统年号之纪承承不替然取以权谋则人复以权谋取之此魏晋宋齐梁陈隋是也取以诈力则人复以诈力取之此后梁后唐后晋后汉后周是也大抵纷纷籍籍代雌代雄故曰无德无功天命亦从而去焉国家皇天眷命厯数过于汉唐艺祖开基受禅同于舜禹削平僭叛混一海宇则有德于天下有功于民未可量也肆及主上运遭艰难未克复平或者归咎于天故执事作为问目以班叔皮王命论柳子厚贞符书下询诸生愚敢不罄所闻以对夫怪力乱神之事圣人之所不言图防符瑞之学君子之所不取若叔皮作王命论是特知髙祖之兴五星聚白蛇分而不知诛秦灭项约法三章则有功于民而后受天命者也以是观之叔皮虽世掌史书岂为无失乎然所可为今日道者非柳子厚贞符书而何观其痛隋氏之虐叹大圣之起如三代受命之符一切非之其言曰德绍者嗣道怠者夺岂非以功德为人事耶岂非以人事为天命耶推此则今日之事不过修祖宗之德复祖宗之功彼区区敌国不足患也虽然或者有曰关中天府之国四塞为固王不得不王覇不得不覇愚谓不然创业之君先定于关中人心所系可以卜天命之去就焉若乃中兴之君旣能慿借祖宗之功德则关中不患不能取也何哉髙祖之兴与彊楚相抗者屡矣论彊弱则楚彊而汉弱论勇怯则楚勇而汉怯是以不知人心孰归焉天命孰与焉不得不先定关中以卜汉楚之废兴也故先入关中而彊项遂灭四百年之汉始定于此太宗之兴与羣盗相持者亦屡矣论彊弱则盗彊而唐弱论勇怯则盗勇而唐怯是以不知人心孰归焉天命孰与焉不得不先取长安以卜唐盗之存亡也故霍邑一战而老生就擒三百年之唐始定于此若乃光武之起不过延揽英雄务悦民心以复髙祖之业而已是虽决策河北而其后果能安集关中以成中兴之业焉肃宗之起亦不过治兵讨贼委任将帅以复太宗之业而已是虽即位灵武而后果能恢复两京以造中兴之业焉故曰中兴之君旣能慿借祖宗之功德则关中不患不能取也我主上聪明神武汉光武唐肃宗之所不逮也则所谓功德固已万万于汉唐二君则朝廷之上岂无如冯异辈安集关中乎岂无如郭子仪辈恢复两京乎愚庶几尚及见之
　　采摭汉唐以来时君世主号令文章所以感动人心者以形容今日制诰之美焉
　　昔鲁君过宋都呼垤泽之门守者曰非我君也何其声之似我君愚于诏书亦云葢自古仁圣之君发一德音下一制令其所以感动人心使天下乐闻而喜见之者皆相似也如三代之君为训诰誓命周详委曲通上下之情开生灵之惑或导利除害或去危就安或立法审令或遣使誓军当时翕然而奉之后世欣然而传之读诵流布烂然百篇之书播在人口为万世法夫岂必区区类举而后足以为今日献哉请独借两汉而论之髙祖之初兴其制诏之可以上拟于三代者屡矣然末有善于约法之诏也其言曰凡吾所以来为父兄除害非有所侵暴何其言之足以感动人心至若是耶当时秦民必有至于流涕者矣向试使陈涉项羽发号施令无是言也髙祖之兴谅由是哉光武之中兴其制诰之可以拟三代者亦屡矣然未有善于举贤之诏也其言曰吾德薄不明冦贼为害强弱相陵何其言之切直至若是耶向试使王莽更始发号施令无是言也光武之兴亦以是哉虽然非特此也又有愈于此者唐德宗中兴陆贽为教令而李抱真为帝言山东士卒闻之感激思奋臣故知贼不足平武宗中兴德裕为诏书王元逵等得之皆震恐思効已帝每称魏博功则顾德裕道诏语言甚切于事而能代谋夫如是丝纶一出而感动激昻欢欣鼓舞万口一辞岂非有以顺人心之所在切其情之所宜而然乎恭惟主上禀帝舜之孝思躬文武之纯德所任者皆髙宗之佐所修者皆宣王之政重以侧身修行夙夜匪懈仗顺举义将欲囘北狩之銮舆复先圣之境土廼者发德音下明诏抚慰士民激昻在位孝悌之义禀于天性而见于言辞恤民之意出于优为而发于文章三代诰誓无以加矣如明策所谓更生之喜创见之叹诚不知其几何也恭承明问诸生采摭汉唐以来时君世主号令文章所以感动人心者形容今日制诰之美夫赞扬盛化末学鲰生殆不足以措手然敢不竭愚见以道其一二焉窃尝闻汉唐之世王言诏防不下千数固有足深嘉者以愚观之皆未足形容今日请得以我艺祖故事而证之干德初王全斌讨孟昶先皇帝觉寒而念征蜀将士遣使赍诏劳全斌等三军之士皆致感泣已而蜀平呜呼此其言之足以动人心激昻忠义之节古未有也我主上廼者下明诏所以感人心而激忠义者岂特汉唐之比哉葢所以祖述三代之宪章艺祖之故事也夫如是干德之成绩不逺而全斌之忠节有继矣中兴之功愚将拭目而见之
　　钦定四库全书
　　莲峯集巻六　　　　　　宋　史尧弼　撰论
　　洪范论上【并引】
　　洪范之要有二出于天者其数也施于人者其用也天不能言其用故示之以数圣人者知天之意原其数而得其用者也且天之与人其势必不能以相接则洪范之所从锡何如其锡也箕子曰天乃锡禹洪范九畴曰九畴者则天亦不过示之以数焉耳世之不知乎此是以其説不传也久矣诚欲得其传乎必先有以考其数而后得以明其用数与用皆得而圣人之意乃可以见矣作洪范论上下
　　六经之作有出于人而易知者有出于天而难知者其易知者天下皆可以意推而其难知者虽圣人不能以义起也甚矣説者之惑也举夫不可以义起者而施之于可以意推者之间而不得其要圣人之道遂以灭没不振天之所以畀付圣人者因以晦而不明亦可惜矣且诗之作不过于咏叹而书之作亦不过当时相与诰戒故其意若指诸掌无疑也春秋之予夺礼乐之名数虽若有所难知者然皆出于人之所作是故可以意晓而无难也六经之中惟易与洪范乃皆出于天而有所不可知者而或者乃一以诗书春秋礼乐之法而求之则亦不思而已矣昔者河图之未出九畴之未锡也伏羲与禹之圣盖亦拱手而莫能窥也及夫天之有所畀付而后二圣人者始得以措意乎其间此必有所系乎数而非人之所能与也数者虽非圣人所用心道之出于天下亦非数之所能尽然而非数则道无以见故夫不通于数而论易与洪范者皆一时之曲説而非其实耳然或者犹知以数论易而不知以数论洪范此何也易之为数详洪范之为数畧详者显而畧者晦是以或者之有所不见也且彼不知夫九畴之数圣人不足之为十而止于九皇极之大不加之于初一次二之间而反列于次五是二者其故必有説也窃尝推之洪范之数盖与河图合河图则施于天而洪范则施于人者也河图之数本于九独五处其中而为之用其所谓五者即易之天五其余八位则五之所统也意夫圣人之初见天下之大事物之众变故之多而不可以寻常治也是以观天之所为神者揽其要防以制其治皇极之次五而处于九畴之中者盖取夫五之为用而畴之所以有九者盖本夫河图之数加之不可为十损之不可为八而天地事物之理无所不在是也夫然后圣人处其中建皇极以统治之使其彞伦不至于斁以及于乱此洪范之为作而天之所以畀禹也彼不知者则为臆説曰五论人事天则吾不知而遂以论天者为诞如是则行道之人皆可率其私意而作洪范何待天之锡禹之传武王亦可以自陈而何俟夫箕子哉故尝论之知天之数然后禹与箕子之意明知夫五之为用然后皇极之所以列于次五之意可见本乎河图然后畴之所以为九者有所一定而不易其所从生者可考也不然则去道也逺矣
　　洪范论下
　　洪范其出于天乎曰固也其出于天也曰然则孔安国之説浅矣歆向之以灾异相传而明天人之应也不几于妄乎嗟夫其所谓天者特牵合五行五事庶徴福极之应而为之説尔道之出于天总其要而防其归设为九畴之用举而措之天下以成圣人之事业者歆向则无毫发于此矣且箕子之陈洪范将着其应而已乎抑亦求其可以措之天下者之用也若欲考其应则歆向之説且犹未至而况其所谓措之天下者之用哉葢尝考歆向之书其牵合而有所不至以自乖张其説者葢不少矣然其为妄则莫甚于举皇极以防五事而配之以六极之弱也不知歆向以皇极为何物也哉福旣止于五已分事无复余矣独六极余其一而无所遂牵强皇极以充之又外引眊与阴而配之夫眊与阴皆洪范所无者不知歆向何从而得也此亦见其妄甚矣且彼不知夫箕子所以列四畴于上列四畴于下而以皇极当其中独于次五始明言王道以为之主此其意葢以皇极赅九畴而无所不统也或者之论旣知歆向之为非矣而断以已説曰洪范百归之五十五十归之九九归之三三者五行也五事也皇极也知皇极之为本其説是矣然曰以一治三三治九九治五十则恐夫箕子之意或有不然也彼葢知九畴之中有相为用者之相应而不知夫不相为用者之倶统于皇极也五行之数五五事之数五五福之数五庶徴之数五其理有相应者故彼得以合之举庶徴福极以应五行五事而系之于皇极而遂以八政五纪三德稽疑为不相应而在数者之外则亦惑矣夫皇极之于天下犹人之有心谓心为无所不治百骸之理不理系于心之正不正则可而谓以心治首以首治足以足治耳以耳治目则理岂有如是哉故尝论之皇极虽均为一畴然以道观之其他八畴皆不过入于形器事物之间而皇极葢居其虚位而无所不治者也苟王道行而极之建则五行之用于物者必得其常五事之见于人者必得其和八政之布于治者必得其理五纪之施于天者必得其叙三德本于中则不悖稽疑定于正则不妄于是庶徴无所致其咎六极无所措其极而五福得以均被天下矣极之不建则反是如是而后洪范之用乃可议矣且洪范之要葢亦简约易晓非若易之道广大悉备而无际有所不可窥者苟知皇极之无所不治则知禹与箕子之意无难也彼或者之説乃欲以一治三以三治九而今之説则曰以一而无所不治夫彼是各以其説而皆曰此禹与箕子之意也呜呼其将何所取正哉天下其独无明者欤于此三者其必有能择之矣
　　诗论
　　圣人之于天下所以设为礼乐品节次序绸缪反覆常若迂缓而不迫者此非苟然而已也要使天下之人入乎其中周旋曲折不敢为放恣以消烁其忿戾顽悍难制之气使其性情和平而乐易其心纡徐温厚而不刻方其无事相与优游雍容以居其安其或与之处危亦将徘徊眷顾不忍割去以及于乱夫天下之情惟其忽焉而合者故亦必将忽焉而离圣人恐其忽然而离以及于乱也是以设为礼乐节文而与为久逺相得之计故夫迂缓不迫者将以求其眷顾而不忍割去也甚矣夫三代之治其朝廷乡党闺门之间何其文礼之繁且曲也其朝防之际先之以五玉荐之以缲借而后得入一揖之为简而三揖之为礼再拜之为易而百拜之为礼其卿士大夫之相见必遵之以僎介表之以三帛二牲一死贽其平居相与宴饮乡射必严其齿德之分定其位置以法三光之象币帛觥豆酬酢终日而不乱其宗庙之中伛偻跪起分毫不敢为慢易其大者旣总于朝觐祀享冠婚丧祭而其细又及于进趋步武鸾和之鸣笾豆钟鼓乐舞之数无一不为之疏数之节使其公卿大夫日从事于其间虽其匹夫小民亦于农隙登之公堂合之以大蜡野衣黄冠讴歌鼓舞以尽其欢欣而莫不有文采之序自今观之虽若濡滞烦数而不知圣人所以调理天下使浸之深习之熟乐不至于淫悲不伤于怨而不为变者其权固在于此也盖尝得之于诗虽其危乱困苦而其人犹有徘徊眷顾不去之意然后知圣人所为迂缓不迫者之效至此而后见也且周自幽厉以来虐政弊俗布满天下当时之人非不怨之深切而犹恋恋比物引类称述先王而隐讽之其言常及于理乱犹冀其或闻而改也且其言曰静言思之躬自悼矣静言思之寤擗有摽又曰心之忧矣不遑假寐忧心如酲谁秉国成虽其思之至于自悼自摽而亦未尝痛割以去忧之深而亦未尝一念不在于家邦虽心意繁乱而终复于仁义道德之説周衰天下不宁者数百嵗而人终不至崛起以犯上者由此之故也不然忧思而至于割则乱将有不可胜言矣嗟夫后世日相与从事于急迫惨刻而无复有迂缓不迫之治故虽其至尊与至亲之间一有所拂逆至于相背相击亦无复有不忍之意尝思所以反其本者窃以为欲上之人以情接下丁宁而不倦宜必观乎书欲下之人以情爱上眷顾而不去宜必观夫诗庶乎王政可得而闻也
　　中庸论上
　　中庸之説曰君子之道造端乎夫妇及其至察乎天地虽今日为中庸明日为君子圣人以为必可至者非其故为是广大以私天下彼盖有以晓然知天下之可与皆至于此也今人有百顷之田不自知其五谷之贵而外慕夫商贾金玉之利使其一旦自取其田而深耨之则其无穷之利岂特金玉而已哉甚矣天下之患莫大于不知有其所有弗能反身而充之以极髙明此天下之所迷焉而圣人所以为之率也夫圣人所与天下均者道心之防天下之所以与圣人异者人心之危其自充与自弃之间乃有天壤之异仲尼见其然也故其教无所不受虽其门人不仁如宰我踞傲如原壤可弃而皆不弃者知其所有者犹可与为善也圣人盖因天下以其所有岂能与之以其所无也哉惟能开其匹夫匹妇毫毛之端以至于察天地此其所以博大深逺而天下无所逃遁俾天下各以其所有而入于吾教故力不劳吾亦未尝强之以其所无故道易行以至于今不废嗟夫荀况者乃一举天下所有者而尽付于性恶谓桀纣性也尧舜伪也夫使天下自知充足饱满而易入然犹奔放而弗从今乃举其良璞而剖击之彼无所慿借而以入于善则将荡然肆于恶必矣且所贵于君子者以其能尽性以入道率道以范世也今况之言反若此则况之所学者不知其何为也仲尼之道传至孟轲轲之心惟恐人求之于逺而不自反其所有故其诱人也皆以圣人之事期之自取诸身推入于深防之域是以坚持四端之论而专斥义外之説要以广容而博受俾人各率其毫毛之端以入于中而已非求立论也论性之争不自于孟氏而实起于况道本无异故不争况不探其端而务为立异论论不当而争遂起扬雄韩愈纷然失其真自况始也本于太髙而反失于太卑求异于孟子而反有叛于孔子是亦过矣且尧舜禹汤文武周公之为治天下虽待于圣人圣人亦有待于天下彼盖取中于民还以导之要使避恶就善斯已矣夫五帝三王周孔之所用六经之所范围皆所以使天下之性归诸道而止况之书亦知帝王周孔之为尊六经之为贵而乃甘持性恶之论是反尽其所尊贵者而捶提之矣且今天下皆知申韩杨墨之为异端而共击之而况也倚吾墙反有祸于吾教夫万金之家盗其千金而不足忧狡悍妾无故窃其一金则深可虑何则祸自内者所丧大也义外之论君子且深惧而况于性恶乎使世不从况则已使世而从况之説则为善者苦其难必曰吾性恶矣不可为矣有志化天下者必曰其性恶矣弗可化矣喜刑名者必曰人性恶矣刀锯于是乎用矣尝恐其害之至于此故特举而论之云
　　中庸论下
　　中庸之道万世之所通行而不可违者也故圣人之在上也举是道而措之于用使人油然而皆化圣人之在下也敛是道而施之于教使人黙然而皆识尧舜禹汤文武成康之际措之于用者也故修诸身谓之执中观于民谓之取中举而措之谓之用中又大为之名谓之皇极当时圣人未尝不本乎此以化人而当时之人未有不由此而得为君子者故能刚不吐柔不茹寛而有制从容以和行之当世而无弊矣此唐虞三代之士俗所以为大过人也欤晩周之衰斯道不复行于上矣故孔孟汲汲以诲其徒敛而施之于教而其説曰中庸其至矣乎民鲜久矣民旣鲜则卑者必入于汚髙者必入于僻智不制而至于诈勇不学而至于荡圣人忧其然也故极髙明以导中庸而躬率之要使天下皆入于中庸而不为小人之无忌惮是以独取顔氏之子为庶几不取狂者之过而深嫉乡原之害德以为天下之劝焉呜呼圣人之欲行中庸之道甚切也有人焉于中庸则过然犹可以入于善则圣人虽无取而犹或可取也又有人焉近似中庸而反有害于德则圣人之所切恶而不可复教矣狂狷之徒是过中庸而犹可为善者也乡原之徒是近似于中庸而有害于德者也执是而论西汉之士斯可得而议矣汲黯之直萧望之之刚得非近于狂狷者欤郑庄之推贤倪寛之下士韦元成之谦逊平当之通明得非入于乡原者欤何则汲黯之面折廷诤可以为直矣而失之戅萧望之堂堂折而不挠可以为刚矣而失之太刚而必折虽可谓贤而于中庸则过岂非嘐嘐有大志狂而进取狷而有所不为哉彼郑庄之流则异于是矣屈志以下贤弃产以市义郑庄以此为善而力行之卑体以下士循黙以逺名倪寛以此为善而力行之疑若近似中庸者矣然二人处武帝之世庄有趋和之讥寛有封禅之请是失之佞也其可以之入德乎避侯以为逊自劾以为谦元成以此为善而力行之逡巡而有耻坚卧以辞封平当以此为善而力行之疑若近似中庸矣然二人处元哀之间元成不能守正平当无所建明则是失之懦也其可与之入德乎然则是四人之为善不过同乎流俗合乎汚世奄然以媚于人者而已由是观之汲黯望之虽过乎中庸然而用心之刚有圣人而引之犹可复也彼四子之所为自以为善而固执之不知其失之佞失之懦没溺而不可复返虽有尧舜不可化之于道矣兹不亦乡原之害德者哉使之用于世必无益于成败之数而汲黯望之之贤犹足以为近古社稷臣此孔孟之深疾夫乡原而或取于狂狷也欤呜呼圣人虽不轻许人以中庸而欲使天下尽入于中庸之道其所以望于人者皆欲其刚不吐柔不茹如唐虞三代之士俗而后已也至于狂狷犹或取而于乡原则深疾之学者之志于道者其可不求其意哉
　　尧言布天下论
　　圣人之为天下何其道之神用之妙也以其一身处乎巍巍之上以其一心运乎茫茫之中而意有所趋治有所向虽四方万里之逺不崇朝之顷防然如影响之必从使之治则治使之化则化而不敢有后是岂待于谆谆然令之而后从哉此其道之神用之妙所以鼓动其心者有不在于言而其效之速施之博又有甚于言则其为言也不亦大乎若是者虽非言而谓之言可也昔者尧之治天下未尝有一言加乎民也而夏侯胜以为尧言布于天下窃意其道之神用之妙其鼓动天下者虽不在于言而其效有甚于言欤独不观夫天之所以成四时生万物乎确然而不见其动也寂然而不闻其声也疑若天之所无为也及其运也吾欲生物则春为之荣吾欲长物则夏为之秀吾欲揫物则秋为之肃吾欲蛰物则冬为之藏至于日月为之照临风雷为之鼓舞雨露为之滋殖雪霜为之坚凝是数者皆从焉而不敢违虽毫忽之间皆不爽也而天下实运之夫天亦曷尝有言哉而其道如此其神用如此其妙则甚于有言矣故吉凶祸福之间天下之人兢兢然常若天之日临其上而戒勅之祗惕警惧而不敢慢也是天之所以言于人者无所徃而不存矣孔子曰大哉尧之为君也惟天为大惟尧则之荡荡乎民无能名焉尧之圣岂有他哉本乎天道而已矣以天之所以言于人者如此则尧之言布于天下者从可知矣夫尧之时昊天之象羲和司之洪水之害鲧禹治之贤能之举四岳任之百揆之职虞舜总之而尧未尝有所为也曰吁曰俞曰咈哉曰钦哉曰徃钦哉其所言者是数语而已非有所谓布于天下者也然欲明俊德则俊德明欲亲九族则九族亲欲平章百姓则百姓昭欲协万邦则万邦和欲于变黎民则黎民变是数者尧未尝训之以一词以求其如此也而其意之所欲至有不期化而化不期率而率者岂非其道之神用之妙不动而章无为而成有甚于言欤是以七十年之间天下之人从其化而不敢违惕然常若帝尧亲临其家晓之相与尽入于仁寿之域至于画衣冠而不犯则是七十年之中尧未尝一日而不言言未尝一日而不布于天下而何待于哓哓然而告之哉是以圣人不以言为教而以不言为教敛其神道妙用而黙运之以磅礴于天地之间而施及于四海之外则其言布于天下者广矣是以内而精神之运心术之动无非尧之言也外而礼乐之作法度之备无非尧之言也自是而动容周旋以示天下之仪施设措置以成天下之治无徃而非尧之言矣何待出于口而后为言哉彼不知者乃以都俞吁咈为尧之言此知尧之粗者是不知尧言之布于天下者在彼而不在此也此尧之所以配天而列圣所以不可跂及者欤而或者之论昧于夏侯胜之説而遂指尧为能以言布于天下夫三盘九诰之作孑孑然沥心腹肾肠以告于人之不暇此乃商周至变之事岂陶唐甚盛之举哉胡不观有虞氏未施信于民而民信之夏后氏未施敬于民而民敬之葢亦尽行尧之道而已由此观之治至于道之神用之妙而能以不言之言而布于天下治之至也中庸曰上天之载无声无臭至矣呜呼其尧之谓欤
　　唐虞三代纯懿论
　　所以致天下之治在道所以行天下之道在心古之圣人修之身举而措之天下国家至粹至美而丝毫之无杂至久至逺而须臾之无间夫岂有他哉其心术之妙见于天下有不可得而名言者天下之人见其然而昩其所以然也于是言动求之而不得礼乐求之而不得度数求之而不得则以为圣人之心或几乎隐而不知其心术至粹至美至久至逺者未尝不行于日用之际未尝不行于天地之间凡所以育万物而抚四海者盖无徃而非纯懿也岂可以言动之端礼乐之具度数之末而求尽其妙哉深知乎此而唐虞三代之所谓纯懿者如取诸目如指诸掌王道之论有未尽者请因而毕之纯懿之道帝王之心也其本出于心其用达于天下尧不得之无以为尧舜不得之无以为舜禹汤文武不得之无以为禹汤文武然而天下之人皆知纯懿而不知其所以为纯懿者不能论圣人之心故也夫纯懿之在心而不在政自心而发于政则唐虞三代之纯懿可得而见也自政而求其心则唐虞三代之纯懿不可得而见也尧之理隂阳舜之叙百揆禹之修九功汤之正六事文王之和庶狱武王之范九畴天下之事无不毕举当是时民休而不役刑寝而不试礼乐则兴学校则辟此皆其纯懿之发于政者天下可得而见也至于正心诚意之本修于宫庭屋漏之间勤于夙夜旰食之际诚明以得之中和以养之仁义以行之礼乐以文之其于为善动容周旋颠沛造次无一毫违于道者及其发于至幽而见于至着也不令而人信不威怒而人感无声臭之可接无始卒之可穷此其纯懿之本于心者天下不可得而见也故尧之心见于钦明其所以钦明者不可见舜之心见于濬哲其所以濬哲者不可见禹见于无间所以为无间者不可见汤见于日跻所以为日跻者不可见文武见于式孚下土所以为式孚者不可见夫是以其用不可测而其功不可穷非真心之如此而动如此而静如此而始如此而终一于纯懿而不可见者孰能与于此哉由是言之纯懿之心唐虞三代治天下之妙用也论唐虞三代之纯懿而不论其心是言干而不言健言坤而不言顺亦不穷其本矣且三代之时已与唐虞之时异三代之治亦与唐虞之治异然言治必曰唐虞三代岂非以其心同于纯懿而不可以异欤是知言心之道岂独唐虞三代为然哉后乎此有圣人焉亦不出乎此矣然而不能者非不能也不为而已故汉髙祖杂于纵横文帝杂于黄老武宣杂于刑名光武杂于防纬是则汉之治失于杂而不为纯懿唐太宗怠于贞观之末明皇荒于开元之末宪宗惰于元和之末是则唐之治失于末而不得为纯懿非失于治也失于心故也向使汉之君移其杂好之心而一于道唐之君移其慎始之心而一于道虽不可以望唐虞三代而其用心岂不庶几于尧舜禹汤文武之万一哉且孔子顔子皆不用于世者而孔子则曰文王之后文不在兹顔子则曰舜何人也有为者亦若是岂非同其道故耶岂非同其心故耶夫惟圣人之道同故其心同孔顔犹同于舜文况于有天下之君而以唐虞三代纯懿之心为心则与尧舜禹汤文武之盛易地皆然矣
　　周秦之士贵贱论
　　举天下而驱之以道则天下之士必将相率而入于道举天下而驱之以利则天下之士亦必将相率而趋于利士以道为务虽欲其贱不可得也士以利为务虽欲其贵亦不可得也夫士非能自贵也道之所在何徃而不贵士非能自贱也利之所在何徃而不贱然是二者皆本夫上之人驱之上之所驱则下之所必从是必然之理也由是观之非士之能自贵而自贱亦非道能使之贵而利能使之贱其所以为贵贱者其权盖在于上之人也扬雄曰周之士也贵秦之士也贱呜呼是皆当时驱之使至于此欤盖尝论之周之君举天下而措之于不得不为道之地秦之君举天下而措之于不得不为利之地士之所以为贵而所以为贱者其故盖出于此也且周之所以驱之者盖可见矣昔文武成康之致治其朝思夕虑惟以正天下之风者何其详且尽也党有庠遂有序家有塾天子有辟雍诸侯有泮宫天下之人其入则有家塾其出则有辟雍泮宫而小则有庠序是无适而不学也其朝夕之所游泳耳目之所观听起居饮食未尝一刻不在于孝悌仁义礼乐之间是无适而非正也及其取人也宾之乡闾论之司马升之天府六德有所不正六艺有所不备者弗升也其试之以射容体有不比于礼进退有不和于乐者弗取也其登之于朝有一言之失中有一行之未尽者弗用也其幽隐僻陋之中有抱道怀德之士天子则安车束帛以招来之诸侯操币执贽以就见之其所以驱之者如此则天下之士相率而入于道者必然之势也若夫秦之所以驱之者则不然使之以术诱之以赏贵之以法其用人也非使之屠戮人则使之倾覆人也吾欲事防説若之口不利而辞不险者不用也吾欲辟土地若之不能屠人邑而践人城者不侯也吾欲破军杀将若之首虏不多者不赏也设为十二级之爵苟无尺寸之功虽有周孔之才曽闵之术不是选也其驱之者如此则天下之士相率而趋于利则亦必然之势也士苟入于道必自重而不轻故周之士三公有所弗屑万钟有所不就诸侯有所不见晋楚之富有所不居而惟道之务夫如是奚而不贵士苟趋于利则必惟利是徇而无所不至故秦之士闾阎以公乗侮其乡人郎官以上爵傲其父兄其甚者至为穿窬斗筲之事而不以为愧夫如是奚而不贱由此观之非周之士能自贵也非秦之士能自贱也其上之人驱之使必至于此也及周之衰自幽厉失道至春秋之季数百年间王泽虽已衰防当时之人犹据礼守正以风其上其言纡徐婉美乐而不流怨而不伤怒而不戾悲歌忧思而终无犯上难制之气凡此者皆入于道而可贵者也是驱之以正之效也及秦之衰天下豪杰恣睢之士释耒辍耕徒手击搏环向而攻之秦以不祀凡此者皆入于利而可贱者也是驱之以不正之效也抑尝歴考古今之变而观之前乎周驱天下者盖无不正后乎秦驱天下以正者则亦寡矣曰三皇曰五帝曰夏曰商虽其时之或变详畧之或殊而其所以为天下者盖无以异乎周也故其当时之士无有不贵者也自秦以来西汉御臣之法重故其士相率而为委靡之俗东汉聘召之礼重故其士相率而为沽激之行魏晋之君贵庄老故其士尚浮虚而不适于用隋唐取人以辞章故其士务华藻而不由于正其弊也西汉以乱东汉以亡魏晋隋唐天下何其纷纷多故也然则为天下者可不谨其所以驱之者哉














　　钦定四库全书
　　莲峯集巻七　　　　　　宋　史尧弼　撰论
　　五帝其臣莫及论
　　圣人以神道役天下非特使天下可由而不可知可知而不可议虽贵为大臣而所谓天下道德浑备之士吾能黙然运之于不可知之间而使之自尽于天下以助吾为治而卒不知其所以然者何也盖役人者道全于神圣之妙而役于人者道偏于职业之间夫道一而已大者得其全而为君小者得其偏而为臣是以天下之偏者必聚而求合于大全之君以为之用为其君者能廓吾大全之神道而黙然运动其中故在上者得以优防无为而道常有余在下者谓之服勤而道常不足此天下所以不劳而治也故晁错曰五帝神圣其臣莫及夫五帝役人故其道全其臣役于人故其道偏君臣之间职此而异矣呜呼五帝之时天下淳风未散也天下之人皆君子也皆道德之士也其间与人主大有为而天下推其贤者必其英伟矫拔之人也有如是之臣宜必有大过人之君如五帝者以运其材智使之常为我用而自以为当然而不逃吾神道之中苟非君有所过之臣有所不及畴克尔哉今夫大匠指挥百工而无敢不从其令者因其智能技巧有以过之也五帝之治天下亦若是而已故立制度风敎化使天下陶至治之盛未足以窥其妙用也子万灵柔逺人使薄海内外浃吾恩而渐吾泽未足以观其妙用也其妙用常存于不可见之间能使亮功熙载之人可以为之用不可以企而及此神道之至也孟轲有曰充实之谓美充实而有光辉之谓大大而化之之谓圣圣而不可知之之谓神神也者妙万物而为言见于施设而难可名极天下之至精通天下之至变道至于此无以复加矣而五帝之治天下一本于此故其时也斯圣人者端然于法宫之中未尝动容变色而能运用夫风后重黎与夫四岳九官十二牧之徒绰然而有余雍然而有序而天下之人莫能窥其界量及成效已见而当时亦不自知其为神其妙用可胜言哉是以仲尼系易至神而化之必归之黄帝尧舜固其宜也彼为风后为重黎为四岳为九官为十二牧使之穆天縡经国体则固其所长至于神其道妙其用则在所不能故五帝之所以显诸仁其臣可得而能也五帝之所以藏诸用其臣不可得而能也能其所易而不能其所难不及其君也可知矣五帝之道何异乎天地之道也天以神地亦以神故育万物而不可得而名然星辰雨露皆天也而终不可以侔天之大山川丘陵皆地也而终不得防地之厚故五帝之臣终不可以及其君然而其君虽过其臣天下后世皆以为过而五帝不自以为过闻其臣言则惟恐不及此又其过人者也嗟呼后世之君非无聪明睿哲之资非乏勤鋭希慕之志而终不能跻五帝之万一者盖其臣负其才而欺其君为君者复无微妙运动之术以临其下上无所长下无所短此莽撡所以亡汉仲达所以倾魏也其甚者希五帝而反乃违戾或矜材鬻智以求过其下而自谓神圣或设边幅厓岸以待其臣而自以为不测不知已大失圣人之意是岂知有心无心之间哉以是而治天下其五帝罪人欤由是推之帝王之王天下必有以过其臣然后其才可得而运用非过以才也过之以道也后世之治虽弗逮五帝然亦有可观者观汉髙祖度量汉光武沉防过其臣唐太宗英畧过其臣故能运用当时人才以取天下彼晁错得之而未尽何待圣人之浅而自叛其説也七国之反请帝自将无乃前日自亲之策乎然腐儒曲学不论五帝所以取天下而区区陈晁错之失盖亦疎矣
　　泰伯可谓至德论
　　君子之于天下不求其德之可见而求使其德之不可见是以功足以及百世君子于此辞之而不为泽足以被万物君子于此避之而不居寜举而推之于人使天下受其赐而已不与焉此其用心不亦甚大而其为道不亦甚逺也欤呉泰伯之将逊商之将衰而周之将兴盖可必也以泰伯之兴而得立于天下其功之可以及世而泽之可以被物者亦可必也而泰伯方且逡廵固避若无能然必举而逊之王季以待文王之兴宁使天下被文王之道而已不与焉此其志在于天下而岂屑屑然逊国以为髙逃名以为美哉孔子曰泰伯其可谓至德也已矣三以天下让民无得而称甚矣世之人不足以知圣贤之意则以为举当受之国而与不当受之人此人之所以难能者既有逊国之实而深逃逊国之名此又人之所难能者而遂以此为泰伯之至德夫举国而畀人好名之士可得而能也有其德而辞其名遯世之士亦可得而能也泰伯之德岂好名而已乎抑亦遯世而已乎是二者皆不足以为德而况所谓至德者哉方太王之居也周之王道虽未行于天下而天下之心已归于周矣君子幸而出于此时岂不欲有为于天下哉使泰伯于此奋然以周家之业自任天下必不以我为贪使王道自我而成天下必不以我为専而泰伯则不然以为天命之归有待于文王天下之人方陷于涂炭亦有待于文王寜使王道待文王而行不必其行于我也使王业待文王而成不必其成于我也于是脱然舍去其所当传之业而不以为嫌逺托于蛮夷之地而不以为陋以成文王之德于天下率天下之诸侯环向而惟文王之归举天下之民无有逺迩莫不均被文王之泽而周之勲遂大集于天下此其心岂逊之以位哉亦逊之以德而已岂特为周室哉将以为天下而已及夫王道既已行王业既已成天下皆知其为文王之功而已不与焉此岂寻常逊国以为高逃名以为美者可希其万一哉是知以天下逊于人犹可能也逊而使天下防其泽所不可能也泽及于天下犹可能也泽及天下而使人不知其泽之所从不可能也非天下之至德其孰能与于此哉昔之以位逊人者非一矣尧之于舜舜之于禹以天下逊者也伯夷之于孤竹子臧之于曹季札之于呉以一国逊者也其事之大小不同故其效之浅深亦异今泰伯之逊不过区区之七十里之国而已而孔子乃以天下逊归之此与伯夷子臧季札逊一国者何异而乃加之以尧舜逊天下之名何哉尝闻之孟子曰以天下与人易为天下得人难君子之不以天下轻授人如此故尧之逊为天下得舜也舜之逊为天下得禹也今泰伯之逊是为天下得文王也此其用心岂非尧舜为天下之心欤尧于此使舜之道及于天下舜于此使禹之道及于天下而泰伯于此亦能使文王之道及于天下此其所收之效岂非尧舜及天下之功欤逊行于蕞尔之国而其道大被于天下虽谓之天下逊其谁曰不然是以伯夷之逊人不过称其清子臧之逊人不过称其节季札之逊人不过称其义而防伯之德至于民无得而称岂非其道之在天下有不可得而名言者欤虽然泰伯所用之心所收之功与尧舜同而其所遭之事则与尧舜有大相逺者尧舜之逊也当徳业之已成天下之全盛而舜禹又皆有已试之功故尧舜之德可得而见也今泰伯之逊也当德业之未着天下之未一而文王之方防又无已行之验故泰伯之德不可得而见也孔子之定书于尧舜之逊止直着其事而未尝论其所以然岂非以其显而易见也欤至于泰伯则不然必断然表而出之曰至德以明示天下后世呜呼泰伯之心非吾圣人其谁明之
　　曾子论
　　道之难言也久矣不可以一言而求其几也使其一言而可几也则圣人岂不欲尽言以告人哉圣人惟急于告人是亦尝有言矣然其为言亦不过举其端而深托其意使人探焉而自知浅深随其所受而得斯已矣其所以为言者盖未尝指名其实也非不欲指也而有所必不可也昔者虞夏商周之君始举其所谓道者而明用于世而犹未着于言也及商之衰文王适当其时有所廹于中而不能自已者于是始观隂阳之变以为易始见于言矣犹未施于教也及春秋而天下之不幸无有尧舜禹汤文武之主而人亦不复有知此者是以孔子隠而有所不忍而必至于为教凡天下之教盖自孔子始然而未尝定其所以为教之名今夫欲制器于天下而独指物以为用则其用必将有所穷而不可以及逺惟其能设为方圆而虚之以待天下之器故吾之方圆无穷而器有尽彼虽百变而终不离吾方圆之域圣人之教亦犹尔矣天下之人孰能不日由其仁义孝弟礼乐而行者而圣人终未尝指人以吾道止于此尔其如此而为仁义如此而为孝悌如此而为礼乐也盖亦尝因问而应之矣且应者不同而亦未尝立为必然可指之説要于其终俾各有得焉而已尔是以天下视圣人如天之恢然不可指名以一而物亦无所遁者孔子曰女以予为多学而识之者欤非也予一以贯之虽然言其贯与一矣其所以为贯与一者终莫可得而闻也然则圣人之意亦可见矣顔囘伸弓防于其门可谓得其深者而亦未尝见于言也至曾子始举一以贯之之理而指为忠恕以告门人或曰门人之不可深告故告以近似者盖尝观之曾子之见虽不止于忠恕而其所性则有近于忠恕者故其言若此其几以一言之几而言圣人之道者盖自曾子始子思学曾子者而始指为中庸孟子学子思者也而始指为性善夫忠恕中庸与性善三者孔子虽尝言之然而未尝指是为吾之要而三子始各取其一夫弓人之子或习为箕而豢鹰之家或至于薰鼠何者其所习者然尔今天下之人莫不知孟子为性善之论而不知其源流出于曾子无怪也且邦之兴亡其变也有状宜可以言尽者而圣人犹曰言不可以若是其几而况夫圣人之至者而可几也哉故尝谓曾子孟子之説固天下率从之易矣然常恐夫学者之昧其致道至此而或分也其可以不深思之欤
　　墨翟论
　　孔子没杨墨始鼓其説以率天下当是时人惟杨墨之知至孟子始奋而辟之曰杨氏为我是无君墨氏兼爱是无父无父无君是禽兽今天下之人亦从而和之曰是禽兽也夫墨与杨其君子欤其小人欤其为道必有所据依其説亦必有所本矣甚矣瞽者之暗于明也人曰此东西也而谓为东西此黒白也而谓为黒白彼盖未睹其实也今之从孟子者亦犹尔矣夫君子之斥邪説岂苟然也哉淫辞必求其所陷邪辞必求其所离而后得以致其攻今也特随人以辟杨墨而实未能明知其所为非也使天下不幸复有杨墨而不能以自决是将反为其惑溺必矣故夫君子者必求晓然知其端而无务为相应和之説庶乎其可以有守矣且杨之道不若墨之盛也自战国至秦汉以孔墨为一是以墨之书至于今不废故尝求之墨氏之初盖学圣人而亦有所措于世者惟其所见之颇僻遂陷于邪途而不反流于禽兽而不知也昔者上古之世其人鄙陋质野荡然如兽之在圹不知所适从惟各任其性情而不知有上下长防亲防之分圣人恶其无间忧其终之相贼杀也故因其尊卑隆杀而设为绸缪委曲其口腹耳目周旋进退以至于床箦几席之间无一不为之等差而人亦终日安行之无以异于饮食起居者是亦足以见夫礼义者乃人之性情见于节文而非节文之外复有性情也彼墨子者乃始患其然而更欲合其爱而使无差等其意谓人之爱一而已不可分也而不知其混并以入于乱也故孟子诋之曰天之生物使之一本而夷子二本故也荀卿亦曰一于礼义则两得之一于性情则两失之儒者使人两得墨者使人两失也夫惟一本故能两得惟其有二本而始两失之矣圣人之道虽一于内而必有别于外此其所为两得而彼乃欲以待人者而待禽兽待于兄者而待途之人兄为亲而途人为踈人为贵而禽兽为贱各有分也苟以待其兄与人者而待途人与禽兽既以失其分反而论之是以途人待其兄而禽兽待人此不亦两失欤孟子之时申商仪秦惠施之徒非一矣而孟子未尝排之其论仪衍之为非盖因问而发独于杨墨乃若是切齿而于墨尤详者岂非以其两失其本以乱人之性情破坏先王之礼义为天下祸至深也欤
　　苏秦论
　　昔之圣人将立事于天下必先有以变而通之而智者之所以为智亦贵夫利而行之天下之事惟其能有以变而通之利而行之而后无所不济嗟夫苏秦张仪以小人之资变之之极而利之之过以入于倾覆之域是以君子鄙耻其事而不道然其以区区之匹夫无尺寸慿借而能动天下于静合天下于离六国皆以万乘之尊随其指意而不敢有后秦之强视之以为轻重之决方其用事天下非无豪杰智略之士而皆拱手熟视而不能投其隙此其为智必有过人而其为谋必有能尽天下之利者且齐楚与赵皆天下所谓强国也而苏秦之説必始于燕张仪之説必始于魏是二者其故何也夫以孑然之身而欲合天下之众此诚事之至难而又谁敢听从惟能先得其一以招其余而后可以集事于天下故夫仪秦之説六国必先得其一国而后可以合其他夫既已得其一而使人得以撼动之俾其势易以破而其隙易以乘则天下将有所不从而事必有所不济故尝观其纵之所以先于燕而横之所以先于魏然后知仪秦之斟酌夫天下之势而巧于术也纵非秦人之利横非六国之利天下所共知也纵成则秦人必起而防其纵横成则六国必起而破其横是皆必然之势也今也欲纵而使秦人得以散之欲横而使六国得以破之则二者皆不可得成是以苏秦之説必始于燕者以燕为逺于秦燕若叛秦则秦人之攻逺而诸侯之救近使燕知纵之利而无其害然后决意而惟纵之听得燕而后纵可合也张仪之説必始于魏者以魏去秦为甚近魏而不事秦则秦人之攻近而诸侯之救逺魏知秦之可畏而诸侯之不足恃故决意而惟仪之从魏从而后横可成也此皆其至计也使秦仪而或先説赵与齐与楚彼其皆强大之国见纵横之无利害于已则必有所不听夫惟始于燕而后纵成故秦人不敢动始于魏故横成横成而后秦得以逞然则二子之游説其始终盖亦有理而岂苟然也哉是知天下之事必使之无衅隙之可动揺而后可以望其有成然世之君子智不足以及此故事有所不立而或至于败孟子之所谓居广居行大道者既已不可得见而当世之事又多无成故仪秦之事亦或有取二三策于此也
　　项羽论
　　项羽有盖世之勇曹操有纵横百出之术刘裕有英发豪健之气皆天下所莫及也天下有所短而我独长焉则长者胜三人皆以独出天下之资而卒无成操﨑岖中国裕亦崛强以卒世而羽又防至于败何哉夫惟圣人退藏于无穷之原而以无事役天下是以愈用而莫量其所止苟惟不若于圣虽独出天下其用盖有所尽也三人之无成意其鋭有所尽欤官渡之役操之鋭尽矣燕秦之师裕之鋭尽矣京索荥阳之间羽之鋭尽矣有所动有所不动有所战有所不战此智者之事也而曹刘能之利亦动不利亦动可亦战不可亦战此勇者之事也而羽甘心焉宜其亡之亟不若曹刘之犹有成也古之善用天下者使之常有不足之心而后有有余之气凡人之能天下之力盖有时而穷尽也少强则老必弱朝奋则暮必隳彼善用兵者养其强且奋而重发之俾力不尽而有余勇智不尽而有余术欲不尽而有余求而吾亦得以雍容条理未尝疾胜亟败以乱吾气气不乱则智益明而愈不竭是以有所不用无所不胜其不善者反之故事未成而天下之心已帖然共止而不可复用则我之鋭亦随索而已异哉羽之战也竭力转鬬以窘髙祖屡战而屡得志不胜而愈不止此其意谓与我争天下者惟刘季一人耳是以利害之不知成败之不审穷日之力以逐于百鬬要以得刘季则天下悉归我不知彼未易得而此之鋭已先索矣垓下之战楚歌一唱八千之师委甲而溃非其有所怀而去盖其勇厉之气用之久而耗之已甚则亦有穷而已也是八千尝奋迅百战从羽而不去亦欲冀尺寸之劳而后已尔使其负有余之力岂肯一旦弃垂成之功狼狈而归哉羽不知养其心而反销铄其气则屡胜者乃所以必败而无疑江东之业虽可复兴而江上之舟彷徨而不得济意羽之心亦自见其百胜而尚未成立则气亦委而不振是以舍去而弗恤也曹刿与齐战师将鼔刿曰未可齐人三鼔刿曰可矣齐师败绩公问其故曰一鼓作气再而衰三而竭彼竭我盈故克之夫顷刻之间犹有盈而与竭之异况数年之间屡战之后岂有常盈而不竭也哉是知强弱之相推胜负之相荡此兵家消长倚伏之理也易曰寒往则暑来暑往则寒来日往则月来月往则日来往者屈也来者伸也故夫项羽之败者其徃也高祖之胜者其来也屡北而怒方作是以来者之必胜屡胜而鋭已尽是以往者之必败而羽方曰此天亡我非战之罪也虽然天亡羽矣意其亦战之罪也
　　又
　　古之英雄其力之强未有若项羽者其败之亟亦未有若羽之亟者此其故何也尝读史见楚汉转战以必争成臯也不然羽之亡不至若是亟也沛公长者天下之所归羽暴害残贼故天下去之速且当是时齐魏燕赵九江已尽入汉羽孤立无与为助而又轻用其锋使汉得乘其弊是数者羽所亟败而岂在成臯之得失哉虽然羽之势固必亡然汉之君臣论战皆无足当羽者使羽裒百鬬之鋭亦足与旷嵗相刼而岂遽至于遁哉夫人必有羸疾之乆筋力精气悉已耗散一旦赫然就尽此无足怪者至于雄勇健特之人冲击水火冒犯风雷而不少衰而亦卒然不救此必其有所重伤亟困以至于此也呜呼羽之强亦必其形势有所大去故其败若此速也且楚汉百战之塲实当中原八逹之地使其无有要害岩险为之阨塞则楚汉之成败将决于一日之间而又何俟夫百战哉夫惟当时之势楚东而汉西而成臯以天下之险介其两间以限二国之冲彼此皆不能以逾焉故相持而不决者数嵗使其不然则髙祖可以长驱于楚之彭城羽亦可以直捣汉之关中而又何难哉始羽东击齐成臯不可守故汉得以刼五诸侯兵直指彭城据羽之巢穴幸其兵败故引而西羽亦知天下之势在此而不可缓也故百战京索荥阳间而必取之既得而使枞公守之汉亦力破而必据之及汉败于广武而成臯复归羽羽又使司马咎守之戒勿与汉战俾汉无得东是时汉已失据欲退保巩洛防听郦生计故复留遂尽鋭诱司马咎而破之成臯始复入于汉而羽明年遂亡此其理岂不昭然甚明也哉今夫猛虎负嵎咆哮而凌厉虽使万夫荷戈而不可向及其失势奔走平地则匹夫设穽取之如杀狐无异也向使羽得成臯出入乎其间以冲汉之腹心汉将为羽冲轶之不暇而能窘羽哉惟其形势一决使汉得通兵于东追羽固陵韩彭英布四面以至当是时羽欲不亡得乎故夫兵家之要必求重地以为门键出入往来之孔道而重扼之以制敌之命不然则反为敌制汉之成臯光武之河内唐之潼关皆当时所谓孔道者也汉惟得成臯而楚亡光武得河内故河北遂定唐惟一失潼关禄山得以西唐社几不血食然则兵家孔道之所在其可不谨之欤
　　吕后论
　　天下之事顺其理而各适其所则安行而不悖惟其有所咈逆而触其怒则必有所不平以至于怨乱而莫可解是以变之作未有无故而作者其未作之初先有以激之而弗得平抑欝而不能发散则必溃裂四出以致其忿而后已故天下之变或起于内或起于外而其始皆有以激之而后作然其间尝若有无故而作者是亦有无意于相激而势必至于相激而其乱乃与夫有心于激之者均也有心于激之其激也有所指则其祸发也有所归如晁错削七国而呉楚因以叛若此之类人皆知之而无难而独有无心于相激而势必至于相激者虽髙见之人亦莫知其故是以乱每出于意外而莫可止尝怪汉唐之初收天下于秦隋鼎镬之余而与民休息意其根蒂卒未可揺动也然皆不再世而几夺于一妇人之手者盖武氏之初一言一顾而遂为后其得之也易则举而委之也必不甚惜髙宗又尝欲废之而事不谐宜其愤毒惨烈至于烹灭宗室菹醢大臣以撼取神器而后已盖其享之也易而又有以大触其怒其所以然者无足怪也若夫吕后则不然彼其初随髙祖颠越狼狈艰难劳苦之态亦备尝其极味矣故得天下而为汉家谋虑亦不可谓不至而实未有暌忤之怨然一旦忘悲别付托之言乃欲举天下授与不相属之人隂沉险刻将必取而后已夫其情理与武氏异而其反乱与武氏同盖未尝不怪其无故而作也呜呼此必其闺门之间事有无意于相激而势必至于相激以至于此也尝观髙祖以爱故欲易太子然后知其有以激之而无疑且其同冒百战而后得天下其情岂不愿其嫡嗣有天下哉今乃无故立戚姬子而视我如路人焉百战离合之恩爱至此已了不相属矣故得意之后遂鸩如意粉戚姬以发其至痛其愤闷急切纡郁无所逞必举天下而授诸吕者其意以为若能置我以从若之爱则予岂不能外若以从我之亲哉妇人之情至此而后已也是知诸吕之祸虽起于吕后之隂险而实原于髙祖之激之也今夫惟天下至亲者易合而亦易以离易合者以其爱深易离者以其情切而怨不可解古今之乱有朝为父子兄弟夫妇而暮已如禽兽之相食者皆其情切而怨不可解也故贵其顺而深忌其相逆若夫圣人则不然必曰以义制事以礼制心心无为而不正则理势必不至于相逆而乱何由起哉夫以泗上一亭长而能以大度盖天下而王之亦古今旷絶矣圣人之事未之容责焉然而祸之所自发则咎必有所归亦不可不督过之也
　　安刘氏者必勃论
　　天下之事在我者可以必为而在人者不可以必为见于今者可以必料而出于他日者不可以必料图于有形者可以必成而为于未兆者不可以必成汉髙祖临终之时天下未有大患难之可忧而周勃亦无大功业之可见然帝付托之语乃曰安刘氏者必勃举天下不可必之理而加之于必然此盖髙见逺虑存乎其间而非世俗之所可知也窃谓髙祖之意有不可晓者四【原本缺】当其时天下无事刘氏既安矣而勃又何安耶此不可晓者二也陈平之智足以应变而无穷而勃椎鲁若无能为者乃云安刘氏者必勃何耶此不可晓者三也若谓周勃可以制诸吕胡为乃面属吕后使用为太尉又何耶此不可晓者四也此其髙祖微机乎甞原帝之亡嗣君防弱诸将尚存侯王太盛惟吕后之多谋而更事然后足以制其变此髙祖之所以不去吕后也然堇毒足以治病而亦足以杀人吕后足以制变而亦足以起乱妇人之情好私其外戚则诸吕之势必至于倾汉此又髙祖之所以逆知吕后之乱也然诸吕之祸起于萧墙缓之则养乱急之则速变是必顽然若无能而使不吾虑确然若不动而使不吾察而后可图也此又髙祖之所以必周勃之安汉也既知吕氏之必倾汉又知周勃之必安汉然私用为太尉则吕后有致疑之心勃不绾兵柄则刘氏无可兴之理此又髙祖之所以面属吕后也髙祖其有忧患乎何其虑之深而计之尽也且制天下者莫易于治亦莫易于乱盖其发也有状则吾处之也有方而最不可为者莫难于不治不乱之际以为治耶则乱藏乎其中以为乱耶而治见乎其外此其祸必隂沉而莫可解既不可弭其变又不可聴其乱而诸吕之祸盖亦在乎欲治不治之间欲乱不乱之际欲图之而无可图之形欲救之而无可救之状以才与之角则才有所不足用将动而求成功则势有所不可废故王陵之直而无所措而陈平之智亦难独任然则将何为而可耶曰是必有厐然无能为颓然若不足虑者而后可以定乱于天下此髙祖之所以必周勃之安刘氏与勃为人厚重而少文故其镇重足以压天下之乱而使之不能动其椎鲁足以安诸吕之心而使之不吾疑然后徐起而取之则大事必决于我方是时直谏以抗之者王陵也隂谋而图之者陈平也合将相者陆贾也结吕禄者郦寄也倡大义者朱虚侯也握重兵者齐与灌婴也而刘掲御史窋张辟疆之徒皆并力驰骋乎其间是数子者皆以其才与之角惟勃能以不才而合其谋皆欲动而求成功惟勃能以不动而制其防是以入北军而人不知士皆左袒为刘氏而诸吕不之觉安社稷定刘氏而天下不见其状此髙祖所以必其成功而陈平所以自谓不及也向使勃处危疑而以区区之才动于其间则奸人得以乘势而夺其权又何刘氏之安乎吾乃今知勃之无能者乃所以为有能而不足虑者乃所以为深可虑也呜呼周勃今以无能而安刘氏髙祖亦常以无能而取天下矣方项羽咄嗟叱咤其势若飘风震霆天下以为无汉矣而髙祖以其不智不勇之身横塞其冲其顽冒椎鲁虽足以取笑于人而卒能张项羽于始而翕之于终其知人之术无乃其取天下之术欤其所以任人者乃其所以自任欤不然何其能必周勃之安刘氏也耶方其既没之时天下虽平而内有诸吕之祸蓄怒而欲发不可谓之治亦不可谓之乱故髙祖知其然也以其治焉而付之曹参以其乱焉而遗之周勃参卒能行其清浄无为之政安然而致其治勃卒以椎鲁无能之才安然而平其乱此非髙祖知人之效盖其御天下之术也尝观西汉之事有可怪者二周勃椎鲁少文而高祖必其能安刘氏霍光不学无术而孝武必其能辅防主皆卒如所料盖椎鲁少文者乃所以安刘氏而不学无术者乃所以能辅防主也世之人不知夫不才之为才无用之为有用踈矣晁错以其才而发七国之乱窦武以其才而速防官之变西汉以乱东汉以亡沈重而不发者未有不成踈狂以速祸者未有不败故晁错窦武用则刘氏必危周勃霍光用则刘氏必安岂非自然之理耶
　　光武授邓禹西讨论
　　善平乱者必审观敌人之势而用其将帅之才今夫敌人之势必有坚脆而将帅之才必有长短故古之善取天下之君其所以收万全之利者岂有他哉盖亦固敌人之坚脆以用将帅之长短能使将之才与敌之势相称然后能相当能相当然后能相制故能取胜于天下而其兵不可败方其将发也必观敌之兵而又观其气观敌之气而又观其势彼为吾之敌者谁乎其气果怠耶势果缓耶虽以雍容之才亦足以制其乱其气果鋭耶势果急耶则必以纵横百出之才而当其冲亦犹因病用药而已非惟以丹砂而去其易除之病而又以乌喙蝮蝎而抟其难攻之毒其理盖甚近而易晓嗟夫世之人不斟酌敌势而酬酢之乃以雍容之士当飘忽震荡之敌而兵始败矣甞怪光武扫荡羣盗而不能不失威于赤眉其故何哉其失在于以邓禹雍容之才不能与敌人之势相胜亦无怪乎兵之至于败也方其命禹也盖曰禹有深沉大度故授以西讨之略夫当时之盗其剽鋭而轻者莫如赤眉剽则彊悍而不可敌鋭则奋发而不可当轻则倐忽而不可禁而欲以深沉大度之士顽然而当其冲是犹冠冕佩玊之人而使之悍御山林之勇其不毙者几希矣虽然禹发光武取天下之心不可谓无智然而可以决一定之议而不可以应无穷之变可以优游于帷幄而不可以奔走于征伐向使民有未安耶禹也旦暮而抚之者其所长也谋有未决者耶敌有未抚者耶决其谋而镇抚其敌亦禹之所长也而光武舍禹之所长而用其所短以当赤眉之鋭则西讨之师适所以败北而已今夫有雍容之才者必无纵横百出之智稷契未必能当蚩尤之锋曾闵未必能制盗跖之怒孰谓禹也而能当赤眉也耶呜呼赤眉之势本不张张赤眉之势者邓禹也邓禹之才本可用悮邓禹之才者光武也请论邓禹制敌之踈以观光武用人之失夫天下之乱莫难于当飘忽震荡之乱自古以来其乱有四在汉则有项羽有七国有黄巾在唐则有安史其势类皆如迅雷暴雨遽而不可遏然而卒破灭者制之有术也髙祖之取项羽李郭之制安史是百战以摧其锋而已亚夫之制七国皇甫嵩之破黄巾是坚壁以老其师而已锋之摧则势有所折而弊可乘师之老则气有所竭而亡可待虽有震动之势终何为哉赤眉之乱大类于四者而邓禹有老其师之势而不能用于始以防其功有摧其锋之势而不能用于终以至于败且赤眉之势不终日之势也虽有难拒之形而实有必败之理虽有嵗月之彊而实无经久之患所谓寄生之冦无根之盗盖可必取而无难方禹之临山西也苟能乘悦附之心当屡胜之后直捣长安而据其险积财于内使我师优游而有余闭关于外使赤眉皇皇而无所归如是而赤眉不破吾不信也奈何得关中而不能守使贼势横行于长安而不可禁故曰禹有老其师之势而不能用于始以防其功方禹之入长安也苟能困赤眉扶风而其气已沮犒吾兵养吾鋭于是以素饱而乘其机以至逸而待其劳以方鋭而攻其衰如是而赤眉不败吾不信也奈何以饥馑之卒而当其鋭于威损之后而继之以战是以二战而至二大败故曰禹有摧其锋之势而不能用于终以至于败夫禹之出也与更始诸将三战而三胜与赤眉遇则二战而二大败更始诸将懦而无立故禹胜之为有余赤眉之势暴而难敌故禹当之为不足其有雍容之才而无纵横百出之智盖可见矣而光武反使之当冲突之敌以取败故曰非邓禹制敌之踈光武用人之失也昔者髙皇帝料韩信必能当柏直料曹参必能当冯敬萧何之镇重不使之运筹子房之多谋不使之征伐任人各当其长用人各当其敌故能取胜天下光武之用防恂用耿弇亦若髙祖之用萧何韩信矣而反失之于邓禹嗟夫禹之才置之于帷幄不失为断大事之谋臣而反用之以当飘忽震荡之冲则不免为败军之将此光武不观敌势之过也兵法曰知彼知此百战不怠呜呼深知乎此而后可以将将矣








　　钦定四库全书
　　莲峯集巻八　　　　　　宋　史尧弼　撰论
　　光武以柔道理天下论
　　惟天下之至柔能制天下之至刚甚矣天下之人不能无纷纭好变之心亦不能无猛悍难制之气也方天下之未定则有以发其纷纭之心猛悍之气故强者胜焉及天下之既定其纷纭之心猛悍之气抑而不得骋蓄而不得作则将有所难服也是以天下之患常起于此而莫可止善治天下者必有道焉寛大慈祥雍容和易以消磨其心于茫茫之中折服其气于防防之际使好变者不得为变难制者皆易以制潜消隂服而不知所以然则天下之大可以拱手而治然则柔之制刚其用为如何此东汉光武所以以柔道理天下之意夫治天下无以异于治水也善治水者行于水之所无事善治天下者行于天下之所无事如斯而已天下之不能无好变之心难制之气亦犹水不能无悍湍之怒横流之暴也故禹之治水必顺水之性而柔之使其暴怒无所施而水之势得矣光武之治天下亦顺天下之理而柔之使之不能为变而易以制而天下之乱息矣是知禹能行于水之所无事光武能行于天下之所无事在能柔之而已耳且光武之定天下无以异于髙祖也然髙祖于天下既定之后外之则困于冒顿而有平城白登之围内之则困于悍将而有韩彭英卢之变髙祖终身奔走于介冑之间天下几至于不测而光武之既定也冦邓呉贾服从之不暇匈奴西域帖然而不作传至于永平之间天下有百年之承平而无一日之警急此其故何也在能柔之与不能柔之之间而已由是观之髙祖非好胜也非好强也不得夫柔之之道故也光武非不欲胜也非不欲强也得其所以柔之之道故也髙祖无以柔之故激诸将好变之心而触匃奴难制之气而身受其弊光武则不然天下既定遂戢弓矢散马牛退功臣进文吏使天下知吾之不生事寛法禁薄征赋使天下知吾之不苛不荅太子攻战之问使天下知吾之不好战下黄石之诏戒广地之荒以塞臧宫马武使天下知吾之不开边修辞币礼匈奴之使闭玉门谢西域之质使天下知吾之不务逺是岂真柔真弱者哉其至微之机至变之权运于心术之间举天下而柔之使至刚之人消磨折服而无复作故其用柔之效见于天下而天下终不见其用柔之迹此其为柔也大矣盖尝观光武之初焚王郎往来之书而示之以寛轻行铜马之营而示之以信首举良吏卓茂为太傅戒冯异安集关中不务以战攻取胜当战伐之际方且投戈息马以论道艺此其柔道不特用于理天下之日盖尝用之于取天下之初矣吾以是知昔之人君善用柔道如光武者盖寡然而柔之在天下同是柔也有用柔而安亦有用之而危有用柔而彊亦有用之而弱何哉彼以姑息为柔后将有姑息之弊以怯懦为柔后将有怯懦之弊此以柔用柔之失也若夫善用柔者守之似弱而能巻舒天下之至强行之似懦而能驰骋天下之至坚至于使兵无所投其刄虎无所措其爪牙方矫揉帖服之不暇此以道用柔之得也尝试以两汉之君言之如惠帝如元帝以柔用柔者也如文帝如光武以道用柔者也惠帝柔而汉之宗社几至于中絶吕产吕禄几至于盗国元帝柔而萧傅刘向无所奋其忠恭石显有以窃其柄以柔用柔之失盖如此善哉文帝光武之治乎老上尉佗之慢侮文帝屈已遗书而南北之祸不作呉王称病不朝文帝赐以几杖而呉楚之变不起是文帝之柔有以胜之也四七之将光武优礼以慰其心而无葅醢之忧西北之戎光武卑情以答其意而无冒顿之暴是光武之柔有以胜之也是虽不求胜于天下然盖有以大胜之矣语曰柔弱胜刚强鱼不可脱于渊国之利器不可以示人是道也非文帝光武孰能知之彼南阳宗室之论乃谓光武少时谨信直柔耳今乃能如此呜呼是安知所以为光武者欤
　　曹公论
　　兵家之最难者莫难于坚者之必不可拔而实者之必不可攻也故善兵者必有以利而通之先攻其瑕而后坚者无所不拔先击其虚而后实者无所不破夫惟天下之势不能皆坚与实而必有虚与瑕此盖兵家之所亟赴而所速乘之而后能以得天下之利今夫两兵相加强弱相敌而未有所决此其间必有虚而易动之处而后成败以分故夫昔之欲求胜者必先自反以求其有所易动之处而重实之设为形格势禁使人无以乘吾然后荡然征伐四出无所掣肘而后可以得志嗟夫曹公之用兵其智畧纵横变化百出天下莫能敌者而曾不能以及此哉赤壁之师虽其平生未有若此之败然不足以为操之利害也许之地乃操之窟穴其存亡成败所寄者而使人得以屡窥之是以知操之危机莫大于此而终不为之备亦足以见其智之有所不及于此矣方其征张绣与征刘备及其官渡之役田丰许攸之徒盖三劝袁绍乘虚袭许矣而绍皆不能用及其北征而刘备又以劝刘表刘表又不能用天下之窥许亦屡矣张绣之役操闲田丰劝绍袭许遂释绣以自救彼非不知也而终不为之计夫与其奔走自为之不暇孰若使人有所不敢动而后能以必胜彼其意盖谓绍与表之心不能出此则亦已危矣向使田丰许攸刘备之计得行绍与表悉其鋭以捣许之虚挟天子以制操之命且分兵据其街路操闻之必狼狈自救东北诸防利其有内乱而乘其归必引兵袭撃其后操欲进则街路之兵遏其前退则袭击之兵蹑其后进退无防其败可立而待也昔章邯尽鋭于河北而髙祖得以入秦关羽起兵攻于禁而荆州遂入于吕蒙之手唐神策六军悉戍河北朱泚猝发而京师遂陷有所虚而使人得以乘之未有不败者也今操有易动必危之势如此而天下终无有以投其隙操亦可谓幸免矣袁绍刘表得天下之大机防拱手而不能应则亦土木偶人也哉昔光武之兴其敌亦多矣彼其见东北之不可不先事而恐西南之防之议其后也是以先命岑冯扞其冲而光武始得専意东北而无忧故天下卒以次平定帝王之经畧当世其深计逺算所为必胜者夫岂苟然哉呜呼操以百战百胜之威而终不能以一天下此其料敌制胜为有余而天下大虑有所不足故也
　　荀彧论
　　人之最难测者情也情而果易测则其黒白之辨虽匹夫可与知之惟其有所不可测者虽明智之人于此亦不能无惑也今一人焉或以为善亦或以为恶人一也而或谓善或谓恶此惟不烛其里而观其外冝其善恶有所难决也故君子莫大乎察情以见隠而天下难决之理得矣昔荀彧实为操之谋臣及操议九锡而彧乃死之故或谓其助操倾汉亦或谓其忠于汉而终不得其的此不原其情以求其故尔且彧之是非所难辨者岂非以其死生之际欤尝谓彧之死盖有隠晦之意焉而世莫之测也且彧之附操其朝夕所与谋者莫非规图天下之计也及功粗成操急谋九锡而彧乃以忧恚死此其故何哉且彧所与操主谋者盖有不可得而隠者是欲使之挟汉之权以殖已势而收已功而隂伏其所以取之之机持以嵗月优防不迫而徐待之功髙势极则神器自至而人不知天下后世亦将无以议吾簒而操不能忍于朝夕速欲得志以自暴露其奸状事未集而天下已明其欺孤之迹而议其后彧亦将与同陷不义之域此其所以深惜痛恨以至于死盖有以也夫功被万物而无欲得之心迟乆而天下自至者三王之事也今乃欲借圣人无心之迹以行田常王莽簒窃之志是诚何心欤昔汤放桀而曰缵禹旧服武王伐纣而曰于汤有光伐人之子孙而曰缵其服而且有光惟其志于援天下而无心于得天下者能之汤武惟无心于得故虽以伐取而不为嫌苟其有心于得之虽欲徐取之使人莫之觉而罪终不可掩盖世有操刀而戕人者而彼又教以徐毙之使人莫之觉抑又甚矣语曰兵莫憯于志镆鎁为下今必以情而听小大之狱则荀彧之罪当加于曹操之一等矣昔鲁悼公之防季昭子谓孟敬子曰礼为君何食食粥逹礼也吾三家之不能安公室四方莫不闻矣勉而为瘠则吾能无乃使人疑夫不以情居瘠者乎我则食食夫三家虽均为得罪而敬子之罪则少瘳矣何者犹愈于伪也今也借人之势以窥伺人之国而又能以不惜北面就人臣之位以待神器之至是礼也荀彧必有以处之矣或谓彧之事有合于文王之心者而实不知操之终取汉也夫文王岂挟商之势以取商也哉且其制变秋毫无遁情而岂不知操者祢衡谓彧可借面吊防刘备闻彧死亦曰老贼不死祸难未已彼目击其事意者必有以见其情欤
　　荀彧迹疑而心一论
　　为国之害莫大于天下知有臣之强而不知有君之尊故善为国家谋者常使人臣之功与天下之权皆归于君是以天下惟知有君之尊而不知有臣之强如是而不治者未之有也后之天下尝至于乱亡者何耶盖以反是而已矣其患毎在于奸雄之人攘臂于天下而权谋之臣敎之以深服天下之术使之挟君之威以为已之威而天下畏其威挟君之德以为已之德而天下怀其德威德之权天子所执也而奸雄得以执之故天下率归于臣之强而不知有君之尊是皆权谋之臣隂协其谋而隂辅其功焉故其一谋半策尝借王室以为奸雄取天下之资其迹似忠其心实盗此不可不辨也昔曹操汉之奸雄而荀彧操之谋臣也汉之制天下之权操窃执之以号令天下故天下知有魏不知有汉知有操而不知有献帝是皆彧敎以深服天下之术使之挟天子以令诸夏协谋定策尝借汉以为操取天下之资其迹似忠其心实盗而范晔称其迹疑心一防晔之説则彧之迹疑于魏而心一于汉以吾观之则彧之心一于魏而迹疑于汉何哉取汉者操也而彧实敎以深服天下之术故天下皆知有臣之强而不知有君之尊汉不亡魏不兴则取汉者虽操也而取之者彧也或谓彧之罪见于佐操征伐天下而取汉非也夫敎以征伐天下者取汉之利害轻敎以深服天下者取汉之利害重则劝操取汉者非彧而谁欤且曹操奸雄之尤者也名为曹操心实王莽士生斯时狐裘蒙茸吾谁适从为彧计者有三上焉起义而问罪如孔明之志复中原可乎次焉者竭力以抗之如孔融之志在靖难可乎下焉者逺引避世如管寜之渊雅髙尚可乎以彧之才而我之望彧者如此也曽不能然上不为孔明之起义次不为孔融之力抗下不为管宁之避世方且委质以为之谋臣又敎以深服天下之术使汉之权柄操得而执之是以天下知有臣而不知有君汉因以亡魏因以兴荀彧之罪有归矣或谓文若岂敎操反哉所以辅操者急于平天下之乱而不知终簒汉也噫彧岂不知者耶彧之料敌察吕布揣袁绍其智如神岂长于料敌而不长于料操耶彧之知人举二荀荐郭华其鉴如神岂长于知人而不长于知操耶人才惟奸雄易知而操乃奸雄之尤岂不可知耶奸雄惟亲防易知而彧腹心是谋岂不能知乎大抵彧见天下惟操足与有为故一心辅之隂协其谋而隂辅其功故尝借汉以为操取天下之资则其心一于魏而疑于汉何足怪哉然晔谓其迹疑者谓其功申运改也然彧之迹疑于汉而不疑于魏何哉彧之意谓非挟王室不可以令天下故教操以迎天子于洛谓不服人心不可以取天下遂教操以服天下之术晋文定襄王欲诸侯从而非为周汉髙立怀王欲天下归而非为楚是皆权术也举以劝操是欲诸侯从操而天下归魏也其説曰奉主上以从人望大顺也秉至公以服天下大畧也仗洪义以致英俊大德也是殆欲借汉德而使英雄辅操挟汉威而使天下归魏故天下皆畏操之威而不知有君皆悦魏之德而不知有汉是皆啓操之奸心而助操之篡夺也由是观之则彧迹疑于汉盖可见矣然则晔谓其杀身成仁也奈彧心一于魏而不一于汉何夫教操以服天下真情也迎献帝以都许下拒董昭之议九锡权术也若谓迎献帝为真情耶则勉操以忠可也喻操以义可也何为而教以服天下之术若谓拒九锡非权术也耶谏操可也絶操而去之可也何为赴召而有寿春之行乎彧若有心于汉当劝操归功于天子而无挟之之谋彧若无心于魏则当饮药于馈食之前而无寿春之行是彧也阳为辅世隂实佐魏名为辅汉其实叛汉由是观之则彧一心于魏盖可见矣以其一心于魏而论之则其迹不足疑以其迹而观之则益见其心实背汉噫何有负于汉而有功于魏耶吾尝为彧计矣将为孔明乎天不佑而功不成将为孔融乎非融诛操而操害融将为管寜乎名虽髙而实无益三者皆不可也为彧计则辅操可乎而以忠义之言遏其强梁之心彼寜不畏义哉如是则心自一迹何疑奈何不知出此乃使一心于魏而迹疑于汉也呜呼彧之才大类子房惜乎其以曹操而为髙祖也昔管仲以小白霸舅犯以重耳霸然孔子于小白则正之于管仲则仁之于重耳则谲之而舅犯未尝挂牙纵齿何耶岂非以小白有尊王之心而仲佐之下拜受胙之风作而天下知有君而不知有臣重耳有无王之心而犯佐之召王请隧之风作而天下知有霸而不知有王惟曹操无王之心甚于晋文而荀彧教操之罪重于舅犯矣刘备闻彧死故曰老贼不死祸乱不已晔虽秉笔史臣果能如刘备知人乎
　　河朔挈地还天子论
　　天下之患莫大于君臣之不立不立之弊始于柔懦废弛而终至于大壊而不可救药是故古之有天下国家者至于绵地万里拥兵百万其势非不强且大也然不能以此号令天下而或至于削弱者何也为其君者柔懦畏怯思朞月之劳而忘千载之患为其臣者委靡软熟守防常之论而不逹于事变故其弊至于不立是以日趋于削弱而不自知至于刚明果断之君慷慨特逹之臣则不然方其乘天下扰攘之时袭前人削弱之后其意以为苟不能奋吾刚健涤荡振刷而卓然有所立则不足以制天下之变而弭天下之乱是以相与合谋而有所立张其纪纲振其号令敛天下之权以归于上故四方虽有强臣悍防闻朝廷之上人主如此而大臣又如此是以惴惴然惟恐朝不効顺则讨叛之师暮加其境是以负其版籍挈其土地奔走匍匐而惟命是听呜呼立与不立安危如此可不谨哉窃观唐自安史乱天下之后肃宗惑仆固怀恩之议分河北地以授叛将在代德则藩镇跋扈而陵京师至宪宗则河朔挈地以还天子岂时运使然耶抑藩镇之臣前日好乱而今日悔心耶非也是必有所致而然也愚尝为之説曰代德之君柔懦畏怯而不能有为其臣又委靡软熟故其弊起于不立而日趋于削弱是以藩镇跋扈而陵京师至元和之间宪宗以刚明果断之智而任其臣裴度竭慷慨特逹之才而佐其君故其卓然有所立是以河朔挈地而还天子请毕其説夫易六十四卦而干为之首仲尼于赞必曰天行健君子以自强不息由此观之天之所以刚健不息者以其动而有所立也惟其动而有所立故生养于春夏肃杀于秋冬其光为日月其威为雷霆其泽为雨露向使天而不知此则其块然将腐败而不能自振况能育万物哉苟有天下国家者袭微弱之后而欲制跋扈之臣则是术又不可失也且跋扈之臣常起于姑息之世而不起于刚健之朝何者畏刚明果断之君而轻柔懦畏怯之主惮慷慨特逹之臣而狎委靡软熟之士也譬犹妖禽孽狐当昼则自伏遇夜为不祥苟人君一日赫然奋其刚明果断之威使天下知人主欲有所立则人臣于此智者効其谋勇者致其死纵横颠倒无施而不可则所谓跋扈者又何足忧哉昔东周之衰爰自夷王下堂平王东迁两观衰而臣礼亡朱干设而君权防征伐不由天子之命号令出自权臣之门命令不行于数百里之外诸侯跋扈亦甚矣而周之君臣不能有所立是以千八百之国终不闻挈其尺寸之土以归职方之籍而终以封建亡唐之镇帅古诸侯比也当时跋扈尤甚于周则君臣之有立讵可一日无于天下耶然是术也失之于代德之朝而得之于宪宗之世何则唐自肃至宪唐之不立盖四世矣肃宗之幸安代德之寛柔此三镇所以割据于河北也德宗之姑息顺宗之短祚此三叛所以分王于燕赵也牙璋之防横行纵恣无所不至京师禁旅未尝薄悍将之城两河职贡未尝入大盈之库朝廷益弱藩镇愈强而当时君臣方且股栗胆悸缩首惊畏又焉得为君者奋其刚明果断之威而为臣者竭其慷慨特逹之才以清积世之乱乎愚故曰失之于代德之世此藩镇所以跋扈而陵京师逮及宪宗承四世削弱之后跋扈之臣日甚一日傲视朝廷行行然无顾忌而帝自初即位慨然发愤覩三藩之愈强而愤四世之不立也于是四顾朝臣决用裴度大举九节度之师四征不庭明年平夏又明年平蜀又明年平江东又明年平泽潞惟呉元济最为强防连王承宗李师道以为猿臂势而帝与度又决意平之然而今年髙霞寓败明年李光顔败又明年袁滋败故萧俛沮之王涯又沮之逢吉又从而防之宪宗裴度之心疑亦少沮矣而帝方且谓倚度足破三贼度方且谓誓不与贼俱存故能馘元济以献庙社窃尝求宪宗所以任度之意而度所以佐宪宗之心矣其意以为三镇如此其强而四世如此其不立吾能于此扫前世之弊而卓然有所立也则遂可以斩元济而令河朔河朔定而天下服矣故君臣相与合谋共图中兴则其所立为如何哉方是时也河朔虽不欲挈地可平哉是以七年而田兴以魏博七州归十三年而成权以沧景二州归王承宗又以德棣二州归此数贼者岂其忠义之志欲尊王哉盖以为庙堂之上有刚明果断之君慷慨特逹之臣如此今日若不纳地则明日斧钺加吾颈也虽欲不纳势不可也故至今想其刚健之威犹凛凛在人耳目予故曰得之于宪宗之世此河朔所以挈地而还天子断而论之非宪宗不能任裴度非裴度不能佐宪宗要之非二人之有所立不能使河朔効顺向使二人生于贞元之前则藩镇不能乱唐矣出于元和之后则藩镇不亡唐矣奈何降及于僖昭之间以其时而论之则实无异于宪宗裴度之时也而其当时之君率皆柔懦畏怯朝廷大臣则又委靡软熟是以皆不能有所立遂使奸臣得以盗移唐鼎也如其不然则唐之为唐岂止龌龊十八帝局促三百年而已哉
　　赋
　　圣主明目逹聪赋
　　主既克圣道能博通览万事以明目兼众谋而逹聪大极弥纶御此迩遐之广悉祛壅蔽昭吾视听之公窃原逺莫逺于四方繁莫繁于庻政以博照为德则乃可周遍以自私为智则焉能兼并不蔽于物独髙乃圣惟广充于睿知无得而逾必洞逹于聪明大亨以正尔乃天地其运运行莫窥日月其照照临不遗丛然裁万几之务邈然临九有之师不决去于壅塞将自招于蔽欺是必逺者近者视之聴之包尔堪舆之大入吾耳目之司茂乃广渊顾一身之独运廓其闻见举万物以周知不妄观也观进善之旌不苟聴也聴敢谏之鼔凡形声而必察无幽遐而弗覩内焉照羣下之邪正外焉究生民之疾苦广辟治路允为英主知有临而刚有执独冠羣伦戒不睹而惧不闻坐周万宇大抵以独见为见则岂尽逺察以偏聴为聴则难通下情既徇党偏之蔽将闻浸润之行我是以内正五事外周八纮广矣尧闻无嘉言之攸伏大哉舜视有庻物之皆明则知旁黈纩以塞聪前冕旒而蔽目盖将幽隠以必逹窃虑见闻之任独得不谋当博访既揺纳谏之鼗事恐弗闻又设求言之木夫然不出户而灼见方外不下席而悉该事伦明无幽而弗烛德广运以如神良由衢室咨度总章博询以暗以明岂待魏公之对作谋作哲自符箕子之陈彼师旷非不闻也止闻六律之音离娄非不视也但视一毫之末任小已以偏徇将众情之壅遏是岂知圣天子廓万里之刚明旁四通而五逹哉
　　太学教化之宫赋
　　太学中建人文外隆诞布圣神之治允为教化之宫设以在郊爰重上都之本首于斯地形为四海之风惟王日靖四方独观万化谓教养之法不立则士或佻逹谓儒术之治不行则俗将鄙诈乃即天邑鼎兴庠舍凡问道承师之所莫此为尊宜渐仁摩义之方由斯而下轮奂儒馆典章圣时隆师友以为之追琢养老更而示之孝慈方领矩歩肃肃而至止夏弦春诵洋洋而咏思敷五教以在是风羣方而动之设序开庠式示神州之盛移风易俗是为王政之基桥门外峙兮巍巍辟水环流兮混混一人由是以表正万俗于焉而草偃言其治由中而及外语其聴自近而及逺致神道之无外由儒宫之为本式孚下土罔逾于五学之庭于变黎民不越乎三雍之梱议夫庻俗至繁也何术而纳之坯冶九州至广也何为而作之范模欲使回心而向道莫先设校以隆儒习俗已正浇风自无故此成均之灋首乎众大之区严东序西序之名禹声逺暨辟上庠下庠之制舜德攸敷大凡格时雍于民者教为先畅文明于世者学为重建于上而下孰不化设于中而外无不耸故王民归皥皥之美而髦士有峩峩之奉圜门者亿万迈汉治之丕平鼓箧者三千轶唐家之髙拱其或文物积微之际干戈平定之余声名犹郁于中土揖逊未还于里闾斯时也欲敷善教以颙若尤在贤关之建于苟既化矣不其伟欤世祖躬临必在投戈之始武王袒割率先归马之初今我后建置胶庠载櫜弓矢道德之威既肃然而外被礼义之俗宜油然而内起丕哉三王四代之宏休复隆于此

　　钦定四库全书
　　莲峯集巻九　　　　　　宋　史尧弼　撰启
　　贺晁子止除合州启
　　伏审荐被恩荣光膺郡寄一麾出守已夙着于风謡三命益恭冝茂隆于天眷宠灵狎至懽诵交腾恭惟知府学士业履精深器资宏博盖养以文元之事业【晁迥】而畅以太史之风骚【晁无咎】景迂之道数以根其中【晁以道】崇福之词华以丽其外【晁之道】全提祖印防妙贯于心传益显家声集大成于玊振故虽处二千石之重而不骄于富贵犹且阅三万轴之藏而间出其绪余将大用之岂久居此惟赤水巴川之防有铜梁石镜之竒冠盖往来集万艘于江浦仙真隠见遗九链于茅山资道德之照临庻风流之衣被坦然正路之日启行矣大贤之彚升笔倒三江合防稽古之力政成余地姑试发硎之功尚疑暖席之未遑已有追锋之遄至某夙防恩奨叨预姻聨闻休命之播传喜穷途之防映宻分余润犹切小人之便私伫入中台即为天下之公贺
　　谢解启
　　某闻之物无小大必有用于世人无贵贱贤不肖必有事于天下农以耕贾以货工以器百执技艺各以其能聴天下之役而不敢后非有他也天之所以命我者当然而不可已耳君子之立于当世岂无所命之者哉得之于天根于性命之间发而为道德仁义忠信孝友黼黻文章之光举而措之天下以成事业者盖君子所受命于天而不可已者也农不可一日不耕贾不可一日不货工不可一日不作器百执技艺之人不可一日不事其事故君子亦不可一日不求用于天下古之仕者三月无君则吊虽一日出疆亦载质焉是岂乐进取慕名位而干富贵者哉要以正夫天之所以命我者而已某愚不肖敢自列于古之人哉然内度其区区则亦有不敢自弃往年所亲虑其所闻不广于四方爰命以逺逰是以万里冒犯湍悍以至东南既而憣然渉沅湘以归此其心虽非必于求进者然其中之亦欲有用于世以正夫天之所以命之者则亦未尝一息而少忘故场屋之役或未能免焉伏防某官不鄙夷其愚羽翼而推挽之者百方意欲使之有所着见于当世而后已则今尺寸之获虽无足言然亦有自呜呼天其欲摈厄其身使伏草莾不得施则已或者欲有以用之于世必将始于今日其为赐何如也夫有以千金与人而人不喜有一言之相与而人终身为之不忘况三阅嵗之间日拜于下风而又防奬借而诱掖之似有以知其中之所怀不至于碌碌欲与之相期于高明博厚悠久之域者诗云我思古人实获我心况其生于今而能获其心者耶此其不可以不谢谨具启事述悃愊之万一以布下执事
　　通青城程宰启
　　伏审荣绾铜章居古子男之地光临玊垒号佳山水之乡当此下车之初截然报政之敏士流増仰民气已和盖字人之职实以恺悌风流为贤而比嵗以来廹于赋输星火之急每闻督邮而已惧未觉县令之为尊虽欲鸣琴讵能闭阁惟皂江岷岭实两蜀秀异之所钟况福地洞天有羣仙翺翔于其上竹云齐合山色翠流不妨引骑从而数逰或可释簿书而一笑顾此县封之屈得非吏隠之竒兹縁地灵以处名胜防惟某官江乡人物酥酪弟昆族已并于苏陈政乆传于鲁卫两州赞治泛緑水之红莲百里承流揖西山之爽气更假才华之刄一新废置之纲起鲁恭卓茂之风继兹辽邈踵清献汲公之迹自此权舆曽骥足之可淹亦牛刀之暂试如某者樗才无用蓬户至微白首双亲卧疴累嵗平生半菽待养一身猥防桑梓之依方借江河之润虽知旷度为三十六峯而来得沐深仁同十万余家之庆再三抃蹈倍万等伦
　　谢王郎中启
　　迂愚何取初无堂下之言奬拔过优猥玷幕中之选论交非素宠命偶加岂徒拂拭其生平方幸吹嘘之有自矣伏以古昔既逺遗风莫存孰能收士于寂寞之濵灼分鉴别自非用意于防常之外莫障波颓岂无德人力振斯道某学空惭于自守才不足以适时生而濶踈数复屯棘简编自乐付出处于无心蓬荜粗安任穷通于定命不由绍介忽奉版书俾陪賔佐之逰将遂安舆之奉夫何特逹有此防逢伏惟某官性赋中和道尊皇极贯百代之学而归于有用尽万物之变而行之以仁窃考名德于先朝获闻故家之遗烈昔在祖宗之世实深社稷之谋勲业不磨具存制诏祖孙相望合冠近班少屈星轺之临聊庇井络之分岂期朴学特荷深知俯念孤踪何以辱湖南之賔客仰高德度顾莫攀江左之风流但知益励于操持或可勉循于职守请学为政幸日亲长者之风誓盟此心其同効众人之报权舆兹始咏颂莫陈
　　谢李守启
　　伏以恩有大而难酬情有迫于至切辄犯英重岂期矜从惟大君子为能推无碍之慈顾愚不肖私获遂必从之欲嗟欤手足之至痛永矣幽明之既分寂寂帷防久沈萧寺茫茫原隰未即幽墟鹤髪双亲长怀夙夜之感鸰原一念何胜风雨之哀滞魄八年归安一旦此盖伏遇某官用法虽严而行之以恕持心甚厚而守之以公谊已薄于层霄仁不遗于纎芥闵其无所归之殡深足悲怜察其不得已之求出于危廹兴哀泉壤施德丘山没而有知当结草以为报生者未泯誓藏心而不忘颂铭之私笔舌难露
　　代朱緜州囘苏邛州季文启
　　访别呉江乆矣嵗年之换言旋蜀道嗟欤防合之难遥闻桑梓之乡已沸袴襦之咏方图赞庆首辱贻音感既溢而中惭神已驰而形绊伏惟某官峨岷英冑湖海胜流闻道乡来已防心于汗漫不妨聊尔尚俯首于轩裳谅简帝心俾绳祖武小试八州之督旋升两禁之华言念曲台想光尘于僚旧防扶藜杖从啸咏于邦君
　　代张承务谢试官启
　　某启伏覩漕榜猥叨荐名者窃惟科举之设以搜爽异秀发之才不图孱弱之资偶合规矩凖绳之内学未知其所向宠忽至而若惊尝闻古者国家之取人也必教育之甚久而非择之于一时故当时君子之为学也亦涵养之有素而后发之于一日盖教之不乆则或失于苟简养之无素则将入于轻浮是以上之所以取人之法至严而详下之所以为学之方甚难而备始置之于庠序学校之中而后措之于选抡论辩之域大必造于道德性命之理而小亦习于射御书数之微取之虽甚宻而天下不以为烦学之虽甚久而天下不病其缓务尽其实无求其名故能网罗当世之英才而无所遗陶成一代之习俗而底于治人知积学之美自无苟进之风某虽憃愚学且迂濶粤从童稚之嵗深杜苟求之萌浪为场屋之游盖自父兄之命不谓微琐亦防甄收此盖某官以庙堂求贤为怀以菁莪育才为念用心甚广将为一世之公择人至寛不求一夫之备聊取寸长于今日责其成器于他时仰惟激扬晚生之心岂胜感荷刻骨之至誓当退力于学不辜所期日思所以脩已深造之方庻几少报盛德万分之一
　　考试省闱谢丞相启
　　较泽宫之彦方妙柬于衡平服筦库之聨乃滥尘于竽吹荷一时之盛遇知小已之至荣镂极感丹爰占谢墨伏念某学无根柢词乏华芬第杜牧之阿房蚤惭异等官阮咸之骑校分隔清流不图犇走之卑忽有传宣之宠囘思薄技歘起厚顔书中之字蟫生久兹废思门外之袍鹄立犹是等夷冒焉操去取之权或者骇见闻之旧至若讨论商略参天子之从臣燕劳匪颁贵朝家之内帑是为优异迥出防常甚思山片玊以搜材正恐日五色而过眼曷逃旷负只玷陶成兹盖恭遇某官賛极以叙民彞秉诚而穆天縡纪宏休于白玊聿高同德之勲歌世美于缁衣克笃好贤之志褒典特加于洛学恩光徧及于里居抑子弟以寛寒畯之涂申禁防而覈材能之实凡此力扶于公道卓乎增贲于斯文遂致琐庸亦叨器使某念无以报誓不辱知脱选者谓再登科自怜此日代天者为真造物永托余生
　　代人上杨节使书
　　两府节使太尉钧座某尝谓有国家者不可使威重之臣一日无于天下威重之臣其功效不特见于纷纭多事之时而尤见于治平无事之世盖多事之时其为功也显而易见无事之世其为功也隠而难知方其犯烟尘冒矢石以摧难挫之锋鼔行于大敌之前以取百胜之利如震霆如破竹如转圜石于千仭之山以扞社稷以救生灵于累卵阽危之中此为功人孰不见及夫事已而兵休养安而务闲暇然其威灵之所震荡气焰之所慑服使奸宄陆梁窥伺之人望而畏之破胆折气于防防之间盗贼冦敌之患潜消暗伏而不敢作譬如湍悍之水巉险之山神龙之所宫猛兽之所宅若不可得而犯使社稷固于防山不动之际此其效尤为至大而世莫之知也自非威勇胆气之奋发智术方略之运动忠诚节义之激烈有以絶出于众人之上而高视于一世之表者孰能至于此哉以是知固国不以山谿之险威天下不以兵革之利以有威重之臣而已唐有天下三百年多事居其半然其所以立国者以有威重之臣可恃而已是以天宝至德之世所恃者汾阳王子仪临淮王光弼也建中大厯之际所恃者侍中韩洪仆射愬司空光顔也夫岂必安史之变朱泚之变淮西之变而后见此数人之功哉其平定之后内之诸镇外之四夷有所忌惮帖服而不敢为变者以有此数人而已然则唐之有天下岂非以有威重之臣为固哉由是观之其为用于天下也大矣恭惟两府节使太尉执事知勇忠义卓出当世方敌国深入四蜀震动奋然一身转战百鬬上以衞朝廷而下以保吾蜀其功固已大矣爰自讲解之后环数千里之间百万生灵安于田畆农桑之乐无有烽燧桴鼓之警全蜀晏然乗间窃发之盗不作而朝廷得以尊安所以如此者非执事之頼而安归哉夫为天下威重之臣功盛业大吾蜀恃以无恐者方且深执谦德防以下士此当今之士所以愿归依于门下而不敢后也昔唐杜黄裳元和间名宰相也而实出于汾阳王郭令公之幕府韩退之百世文章之士也而常逰于北平王马燧之门以是知威重之臣其勲业盛大可以垂万世而不朽虽杜黄裳韩退之之贤犹愿出于其门以托其光耀而况于他人哉某虽一介无用之人然自少亦欲有所建立于当世者窃服执事之威重二十余年矣尝愿一出于门下以望见光采托勲名以垂不朽焉然寸禄之所迫遑遑奔走于四方终不得一遂其愿今者莅官而适庇身于旄钺之下此天实赐之使夤縁幸防以副其平生之区区不胜踊跃进伏墙屏伏惟执事幸进之徐察其所能将有尺寸可以备使令不碌碌而已者惟所裁幸不宣














　　钦定四库全书
　　莲峯集巻十　　　　　　宋　史尧弼　撰小简
　　与张丞相
　　某今歳依迹寓緜竹所幸者日在钧府数数闻相公动静于数千里外甚悉如日侍台坐然不知楚蜀之隔也每以自释与常歳僻居欲问而不得长怀歉然不满者异矣迩日冬令已半缅惟体道夙夜大川方增精神所运天人毕相佛氏所谓其福胜彼者非此而何某逺借广厦之覆两亲益胜健自明年山林潜伏之计渐遂緜竹邦风久熟察之良近古礼义独在父兄子弟方勉学而相门近族子一二皆秀可喜但乡邑耕民与茶园者焦急特甚于嘉眉间春时流殍载路所不忍见仍歳已如此又不知来春如何更旬日将归侍邉南首恩情欲往不可临风浩叹伏冀坐御六气以逰无极亦乌乎待哉不胜恳恳之私某近于戒仲四十九哥所窃伏闻相公温清之余闭閤深居天逰独得大易微言著书已就虽圣贤常徳但造物者亦将未许忘世耳宓牺氏时近太古逰于易初难方生而未极至西伯周孔而变极矣三圣独体此履险防难一时乗马虽若迍邅而灵龟内得岂复为朶頥而失当时与后世固已如鸣鹤之子无不应者得非能居其室出其言行无不善者哉相公膝下两隽器又共讲此道乐未易言长公英特超诣见近文益快人意又窃闻少公深厚亮逹异甚某恨蹲伏蜀底不得遂下风之情以幸绪余且纵观两公凌厉大为门下之庆凡此向仰其中如何伏纸飞越
　　与张丞相子钦夫
　　今嵗来緜竹五收所惠书三得所着文眷眷于我厚甚累年别来无如此慰满也仲随所附书果在严隆后到冬气已深比来侍秦国太夫人和国大丞相起居复何如近与仲随数数欵晤具言钦夫夙夜孝友上奉重亲外接事物酬酢一切周旋切至之状贤业方进如此仲随极言之不觉感慨出涕闻之重增叹想益充此心放之四海何往而不可也文字真小技哉愿益勉之不倦不息深所望者楚蜀邈然恨不得相与朝夕仲随每过从相对日相念耳小道士闻益竒近作何文怀抱千万殊未能布惟万万为亲益尽珍重
　　与李久善防议
　　某违离门着又复累月居僻左地不能问起寝状不胜依依有自少城来每上询台座伏闻比来气体益充神观愈迈此固道力所致岂亦岷峨之神宻赞祐以隂厚吾蜀耶辄易少禀传闻刘叔夏将赴眉倅而程右史季子侑未有移牒想台座必与荐名矣此小程所深望于门下者叔夏固自与右史有契更借九鼎一言端可必耳某不逺归侍谨先録近所鄙着一二上干闻聴惶恐惶恐旦夕即面请锄削尚冀为庙朝调防倍万之恳不胜勤渠
　　答张德明求志铭
　　某伏防专人惠书伯诚已辱诲谕矣委曲深至如此某何者乃敢当只用战惕且审此曰霜劲侍奉寿母令人起居万福某出朝议先生之门岂敢于志铭辄有违避但文字拙踈姓名么麽非任之属敢不惴哉伏承见采之意厚甚且往复再四诚意激切恐益无地今更不敢逃命以重取罪容续杼思却告转求当世知名逹官名位以充之使其姓名不玷金石幸甚幸甚德明与伯氏齐年以丈见目尤非所冝自此告削去比来敦匠谅劳神观叔介今有消息至即往问左右他面以敷谢
　　与邛守苏季文
　　某禀顿首拜上覆知府太博知炤乡丈台座即日冬序极寒伏惟坐啸余暇燕处超然明神宠绥台起居万福某奉亲里居防大庇粗无他拜侍未期伏几倍保英重以俟环召为斯文九鼎之镇不宣
　　东坡先生妙道絶学乆矣不闻于世也而绪余发于文章政事言论风防者又谁似之伏惟知府太博文慨然收之晚季全提祖印复盟斯道一世士防頼甚厚分符小试开府未几而异效卓然抑黄豫章所谓海涵地负声实相当内外称职今复在兹乎窃惟知府太博丈乡来道学鼎盛若将与惠荀辈相期沧州之外此特见于善者机耶风声流闻不独眉山增重而某亦被辉映多矣景仰
　　往者髙安奉辞以西不闻诲谊者又四年矣其为道德文章之仰惓惓如何自闻归为白鹤之镇日夜延颈企踵以望綘节之来甚于邛民而开府至今几一年迫近无几舎乃不能一扫门下以释其慕而又缺然无一书以承动静输欵素则礼有似不遑者而岂其情哉盖自春末朱文约过左绵度夏及秋更归又值邱嫂自湖外还一病不起灾祸相恼百况感怆因循怠慢今始获遣人以干记曹伏惟深照有素虽或以情矜亮而其忍媿负疚亦何以寄此顔也
　　文
　　庆公和尚茶榜文
　　方灵芽未动时尽大地无防处争奈而今碾破不嫌与众分甘须慿世外通人为辨个中真味恭惟庆公禅师根苖特异风味不凡迥超百草头边独秀孤峯顶上明招铫子直与踢飜则老篮儿已曾抛下上穷佛子下尽羣生如今总与一瓯普同甘露从此不妨两腋各起清风
　　未露灵芽已知善种况是生先天地自本自根自固存要须饱熟风霜勿正勿望勿助长何劳摘取便足家珍苟非其人鲜能知味踢瓶翻铫不须公案重拈储月分江便是东坡活法
　　印公和尚医眼茶榜文
　　窃以起一生于万死属大医王破羣昏而独明是为圆觉特持絶品逺向胜流防惟印公大德宝镜当空金篦在手透见祖师心孔刮开诸佛眼睛岂惟受龙树之秘方抑亦造轩辕之灵窍九衢暗暝真推明月照临一片太清肯使微云防缀功德实难思议文章未易酬劳漫慿两腋之清风为谢万金之良药
　　祭唐惠父知郡文
　　士盛吾州公独早秀负笈飞翔扬于天校颢噩遗文深探厥妙发为词华常出人右士争取式锓木以镂迄今诵传载于人口登名大庭歴试云久俾囘郡邑政术愈茂余刃恢宏乃缩于袖晩始拥麾方州是守千里之民叹未始有神胡不吊夺民父母沉疴永已抱才莫究来以朱旛还以丹旐峡风秋悲送鹢西首嗟我与公弟昆中表寓悲此觞敬以文侑有怀惟德有涙如溜
　　祭谢宰母太夫人文
　　有僚潺江令尹则贤鲁山洁清武城歌弦岂弟牧人不勤棰鞭厥惟令母实诲使然頋慙颛防获防宦聨熟闻德声考之佥言曰初作嫔睦婣家传慈祥肃雍幽贞静専馥郁壸闱如兰荪荃藻苹余闲服膺简编图史纷纶旁罗贯穿授子以经籯金笑捐发为曹训妇言盈篇谢蕴吟咏的歴珠蠙笔追卫家落纸云烟具此众美妇德之全诗歌女士夫人有焉谓冝寿岂千载华颠风木不停朝露忽先岂防瑶池云辎翩跹或往浄方坐于宝莲凯风之悲攀援莫还我卜升堂使妇拜前是则令仪奉之周旋今也来思空抚几筵恭陈豆笾泪流迸泉
　　徙坟祭文
　　易墓非古也孔子闻雨甚至防墓崩然流涕而况于体魄归复于地兹久乃一旦震动暴露以迁为人子者其敢忍见而情有大不可已者前所塟地水流于寅在风水隂阳之法当祸长盖频年之间血属相望于死凢六人皆长也寅之流祸无穷血属之存无几祭祀之承其不可以多杀意吾二父之灵亦不得安于此土也今改卜新兆叶吉灵其将永宁呜呼子孙幽昧愚塞不娴习风水隂阳之故使墓师恣为欺误诞谩至于多杀灵之血属且震动暴露以迁其何所逃归罪戾惟灵尚慈哀而赦佑之
　　祭程右史文
　　呜呼人之出没乎混茫之中其偶然耶才之洪纎智之明晦传授之际亦有司之者耶凡荣粹得防升沉通塞其有数存耶岂倐来而暂去初亦无定耶人相与离合悲喜之变死生契濶之异亦有説耶其无有耶天耶人耶孰撡柄是孰主宰是何其不齐不测不常之若此耶使仆之悲至此其极耶悲夫人之病在才智之不足而公为有余发为精悍蹈厉淘汰峻洁之文足以取高一世东南与吾蜀之士皆推称焉天既畀之若将大为时之用者而止于是耶盖尝立螭坳劝讲读掌命书横翔孤骛震惊一时何其忽然而遽却耶见忌于人三黜而归天地日开明才者日登用众皆谓公且召入司帝制胡为溘然而谢去耶公之逰布天下独与仆弟昆亲笃无间言往执别于鴈峯之前约相与为嵗寒之逰仆既行千里竒祸横出而天亦夺公以去天乎若此其毒耶孰知夫前日之欢变而为今日之恸耶虽然公处宠辱若逰戯然其于死生之际岂逰戯视之耶在易精气为物逰魂为变而况于公之英爽如此谓之存耶没耶此为逹观者言也若其情钟念结又将何以已耶孰能诘其説以纾仆之哀耶顷以患灾阖门且久比公葬不得临其窆拊其匶深有愧于古谊公尚寛其戾举其觞耶
　　墓志铭
　　广汉杨君大年墓志铭
　　绍兴歳辛未余过广汉郡太守馆留余于房公湖有客冠仪肃然谒入恭甚盖郡人杨其姓椿其名大年其字也察其姿外重迟而内敏悟多技能尤工于琴与医指法及脉法往往自得余时病寒大年为胗脉论曩所为受病之説如目击凡月夕必抱琴来为余鸣弹于茂树翠竹湖水淡荡交映之间饮常夜分不倦观其趣非有求于余而相亲重有味如此彼其真诚不以世合也一日从容为余言某早不天失所怙不自收束间近非侪类饮酒博奕放废以故生无师友源流之益今始知贵学惕然疾病于中但年浸大扞格无所至奈何余为言若于琴与医率能日造入移是术智于书能不辍不厌其何不能则喜且恨遂不复废书余由是爱之问其乡之人皆云大年家故饶于医非以为术特病夫世之贫不能致医以死与误饵食之中道夭者乃探赜岐黄之文五运六气之化又旁究他方书脉诀既有得则制丸剂施病者辛未春郡大疫死者相借有亲族忌不觇伺者大年不择髙下往赴无惮家人惧甚拘是不得出则谬为他适其人多頼以活亦不自以为德也间持缗币适市遇贫急探怀袖与之不省问谁氏余由是益异之后五年余复过广汉其子浩来拜且泣乞书其墓则大年没既四年矣为之澘然不得辞按杨氏世为郡着姓大年之父承节郎母彭氏没数月大年毁骨立遂疾以没得年三十四一男浩也三女长适朝奉郎张某之子某余尚防以绍兴某年某月某日从母夫人葬于雒县宗贤乡鴈桥里原其心笃于赒人赈物之事后将有显者铭曰志莫充齿莫啬没以孝幽不隔往从所恃永元宅
　　杨君夫人彭氏墓志铭
　　广汉杨君之夫人彭氏既没之四年将葬其长子松之配张氏与余之外家有连松又以余友生张耆状来乞铭辞不可夫人世为新都县望氏曾大父某大父某父某皆有学不仕母氏少有淑质父母择所冝归归杨君杨君家素豪夫人入门一相以慈和恭俭持其家而周施以待物使杨君得以日赋诗饮酒燕賔客自娯不知有家之为劳且勉杨君使不以心计钩距取富曰厚薄聚散若有命其安之庶为子孙百世之计以故家虽豪而无乗时射利之为建炎初方师兴上下告匮杨君倾家财佐用度朝廷命以承信郎宠之夫人谂之曰君父方在难一介臣可坐受官爵宴居自如耶杨君由是出领歩卒备边守有劳迁承节郎夫人则为之主祭馈祀必洁以防理家事纎悉中度睦内外亲皆得其欢诲子弟使志于学杨君既没舅姑春秋高多疾恙夫人夙夜治汤剂进饮食求以顺适其意无不尽得以怡然不啻如杨君之存杨君有女弟与夫人之妹早嫠居生产空索夫人取养于家无间然收其孤穉抚摩聘嫁必择大家如已子笃于亲爱多此类绍兴二十三年微疾以没年止六十族党与其州闾悼惜焉夫人平生喜尊礼师儒出于天性始耆之父岷少从其伯父张公正已学文教授为乡先生夫人使松从受业积十余年敬爱日加于初一夕盗穿学宇欲攘取未得夫人闻之未黎明即函袭衣往劳问其勤厚如此已而松预郡賔荐若将昌其门以报夫人教廸之勤者未赴礼部试而夫人没季子椿以毁致疾后夫人数月亦没一女许适人未行先夫人没孙男女若干人松举夫人葬于雒县崇贤乡鴈桥里先茔旁实没后四年某月某日铭曰不以富自娯行慈祥相防爱以延儒门将昌时不待今则亡我书其石光其藏
　　兄伯振墓志铭
　　余伯兄明甫讳尧俊一字伯振少頴悟轶羣为文必争竒无秋毫世俗气年二十有六类省试陜蜀考官沈黎守费公枢得其论汉屈羣策惊异絶叹以为非今世之作也手其文示同考官秘监何公伦防亦持其策来见谓识治乱体如制举文而驾部外郎李公百药已定其赋诗有天下之选之语擢为第一人文既出士皆传诵余时行东南留在所见何公自蜀致其文于兵部外郎朱公辂宰相取观嘉叹黄甲恩解褐拟剑南西川节度推官从辟教授永康军防被诰授左文林郎教授维川郡未几除改四川茶马事司属官事素号繁浩兄始仕使者阙一切裁之无留难自先朝来赋取出入盈缩一日尽究深久于吏者之所不逮间论事诸台稠人中声吐洪畅琅然动左右坐皆増气利害多所从其风神秀拔识度恢踈故论者期以功名可立致当世大事为可办此余闻凢大夫士言然兄异时书来江湖当曰凢吾所以仕者盖为养耳必子之归相卒业以求吾所闻于古而根于天者悲夫以累百絶于人之才内未极其所止外亦不一施于用不幸年仅三十有二以没于是闾里州党及天下之善士又相与出涕太息歔欷不置矣兄性虚澈囘转古今理道先民微防人莫可究测者皆一见洞悟穿贯无遗滓自余及季氏尽力终莫能与俱也盖别七年而兄没没之二年余始归归二年嫂刘氏亦不幸卒先时皇大父坟地人率咎风水曰在葬书长不宜故兄之卜最谨久乃得在眉山武徳乡冈如龙夭矫旋盘来投大溪止溪有潭洞号大小龙湫相望碧如珠聨与山相纡徐以绍兴二十四年十二月丙申俱葬史氏占籍眉之青衣故久自余曾皇大父尚义侠皇大父有文闻太学至余父学务躬行周人急如已余母辅以无倦而兄益遇寒士慷慨视财如粪土一子宿孙益慧几兄之不亡铭曰龙湫之旁龙蟠其冈维伯氏之藏后之昌
　　王老僧塔铭
　　嘉州龙逰之属镇曰平羌岸大江人伙以繁有院曰大悲屹焉市防中有老僧绍宗眉厐骨立頺然出入民伍间供其钟磬梵呗之事阛阓郊墟莫择所适遇人无贵贱尊少懽愉无间暇则敞轩面竹曰梢云兀然终日若槁木然平生未尝见欣戚藏之有无一不问或胠箧持去虽空乏亦不以动意得年八十有五以化几若无心者夫浮屠人之说余不能尽诘大率欲旋反于初不滞于物死生变迁有不能入者余不知师果能通其説与否特喜其能一切不系着于心与今之利于山林墨墨而居于于而作自以为有得而其中往往遇物则勃蹊抢攘不知自息者是于其説余又不知其孰为通与否也师之化以绍兴二十八年正月甲子火而塔之以三月丙寅小师法圆既奉顺其生又能厚于其终求余书其塔师姓王氏世为儒生于余祖母为母弟铭曰不住着止系留身百年海一沤泊焉沤灭今何逰
　　哀词
　　宝文阁学士开国郡公程丈哀词【并引】
　　绍兴二十有三年冬十有一月宝文阁学士通议开国程公年八十有三以没公宣和初为侍从持节察数道作镇大藩晩爵彻侯就里第诸子吏二千石通守方郡诸孙曾元数十人皆宦学歳生朝朔望上寿赫然一时逾四十年老而益康寜聪明如少日今逹官贵人在天下声位出公右固不乏至福禄寿善具美子孙蕃炽昌大必称公皆以为莫及常考验公所谓得报于天如此者数闻长老言公平生帅边未常杀人军法当死必为道地生全之徒流亦末减以论然所至设方略张纪律人不敢犯边以安常推是心凡治狱必恕理民财凡厚取以刻不为夫天地之心惟生物为事人诚合于是天之丰其报其理不信然耶今人帅边治军率忍于杀谓不如是威不立治狱务锻链人法惟恐不极敛以急刻刮民膏髓殆尽犹不慊以是故不得尽其年以长有其富贵子孙不旋踵不振不知几何人报章章如是世曾不以戒何哉东坡翁常着外祖逸事实公四世祖以直盗芦菔根者寃寜免官去已而寿九十其子寿八十五曾孙皆仕有声同时为监司三人其为德源流所从来已逺至公益推是心施用程氏之世益大不以是故邪公生世满足何憾吾特哀夫德人长者之于世寡也故表而出之为世鉴戒而系以词六章章各五句其词曰有其存延阁其崇彻侯其尊子孙后前金印累兮或驾以出里人以观指以谓人曰是寿善耀吾里兮有防其亡昔惟华颠燕笑林下几杖罍樽今委蛇兮里人告言曾是华屋忽焉丘山里无斯人悲莫御兮相其哀荣夷考乃行维是不忍不黩于杀天则报兮咨尔后来懋乃厚德无或于薄以侈公禄永厥世兮
　　宇文龙图时中哀词【并引】
　　龙图宇文公之防大夫士吊曰此今之德人长者也始其二仲兄在二府赫然上亦注目公践外内任有声身尊而德荣余三十年间与人未尝大色词虽卑者言蔼然闻人善若已有可谓德人长者今亡矣虽然是殆见其温恭自牧者孰知其刚明立事奉身进退盖甚武且决者哉夫士所为不及于古者刚不能沉潜而吐柔不能高明而茹皆不足以成德吐者必折而茹者不可与立若公者非沉潜矣而又能高明者之谓哉宣政间权臣震天下天下士毕由其门尝与之并朝而不少贬焉是时方恃治忘乱公独惧国势之弱及数言诸公不合则乞补外上留使賛读不可遂知平阳防用师燕山燕将刘嗣初来分屯反侧汹汹莫测公从一骑抵其营纳以信诚谕以败祸而隂设备张势使兕虎豺狼帖帖不敢出穽以阚两河頼之有司方倚燕事幸功公不乐恳请解郡去不数日嗣初叛杀守将屠平阳未几而遂陷两河最后守潼川朝廷方欲用公又力请祠于是蜀之敛日益急郡县益削吏益以惴惴而公则已家居泊然矣独何所见而然哉余行东南归始获拜公公不以年辈爵德与之论议无所不尽则以是知其私尤详信平其温柔而能正静而敏于先几退然若怯而毅于事方进颉颃而勇于退盖处事甚勇且决而恨不大着于世以没也故尝以为如是乃可为德人长者哉彼甘于自卑曲拳而擎跽窃窃然谨毫髪畏绳墨以为是德人长者之行此特以媚世取宠固名位而不去者之为耳而何益于治乱之数哉莠乱苖而紫夺朱恶其似也考论公德者庶其有别乎词曰甚矣吾衰世泄泄兮末俗善柔波頽靡兮以是媚妩丽权势兮稻粱之谋网罗隘兮孰深而厉浅则掲兮有怀夫君横流涕兮被服明月中晰晰兮廓寥将翔方凌厉兮忽何所见戢而逝兮进也夷犹退勇鋭兮曽是温良能果毅兮爱莫可起九原闭兮矢词泄哀悼此世兮
　　程右史哀词【并引】
　　吾州右史金华公以文字行于时交防满天下晩特与余善盖乐余之诚而余亦得公之心别未几而讣闻不觉失声以哀因追论其平生有世未尽知其心之然者始公东逰余与之偕宰事者一见公以其文有西汉之风荐之策府擢右史兼外制劝讲西清数引经谊合于国是天语褒称之南方士之秀咸自谓莫及宰事者权益张惨舒恣肆惊一世莫不惴畏务软熟顺事之人谓公稍囘柔两地可立致而公素通脱平眎之论议风发中其机的见忌恶出令防之安逺安逺在荒徼人谓之不堪公作歌诗饮酒一不问诗语间含讥刺于书常引喻切讽之皆人所难言闻者为之惧益见忌使为彭州丞以归防媢者日至由是有武昌之狱又有靖川之移自安逺归与余邂逅豫章城欢呼论文终日不识其为转徙也将之靖川送石笋峯下则对客嘲哂如平时浩然以去宰事者没公始归英儁渐升用语诰命者必属公而讣已闻莫不悼其有文而无年夫物之理跌而起起必大振而乃止于是岂能使余之勿悲然其终始三黜处之常若嬉戯然此亦岂无得而然者哉又岂可以死生脩促为悲友生家伋仲安善论公以为精悍而实坦荡其眎交宰事者与交一命之士无间仲安盖知其心者公之文世皆知之而未知其心之然故序列之以泄余之哀而系以词曰孰披云锦之陆离兮泝清都而高骞忽囘颷之振薄兮惊堕翼于修闗理或柅而必行兮亦消息之固然不须臾而留待兮据华屋而丘墦彼轩裳而泥污兮此翰墨之虹蟠较轻重于锱铢兮信天公之常悭抱连城以自珍兮顾通塞其何患矧逰戯于宠辱兮谅死生其一贯念掺别之曽几兮倐音容之莫见心怅恨而长摧兮涕淋漓而日澘嗟露电之无住兮夫圣贤而能免非浩刼之可摄兮惟妙有之莫变傥此道以同符兮防将相求于汗漫
　　简池守孙公哀词
　　吾州所以重于天下者以风俗厚论议正士大夫有家法而子孙能世守往往可以传后世风州里盖孙氏自少师公更内外任以风节闻简池守朝议公又能嗣以清白亷谨饬子弟在家一切严法守不违在官动以礼义蹈绳墨在乡吾州人喜论议率难服至言家法则称公父子再世无间言曩吾州守有大为奸利不法者而性暴傲不祥以吾州衣冠之防作意侵辱之务以声势吓人使不得窥议则肆志张甚公自简池丐祠归以礼一见守来谒公戒门以谢于是深居未尝一与之私觌使若不可得亲踈者终守之败秋毫不敢以无礼加公古之仕者出则泽在人其居泽在州里至于动以礼义蹈绳墨使人视之而可则闻之而必作又泽之尤者则其没也得非可以祭于社者之谓欤公之行治其详则有书墓之刻吾州里之评与凡贤大夫士之公言在词曰瞻故国兮乔木峙德人亡兮谁仰止验平生兮无少累凛家法兮世其美入于学兮出以仕佩徽兮循辙轨善一乡兮人则视纷后生兮恬委弃乐旷放兮事诙诡捐榘度兮逾德礼噫九原兮爱莫起哀以文兮诏吾里
