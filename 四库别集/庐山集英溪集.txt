　　钦定四库全书　　　　　集部四
　　提要　　　　　　　　　别集类三【宋】
　　庐山集五巻英溪集一巻
　　臣等谨案庐山集五巻英溪集一巻宋董嗣杲撰嗣杲履贯不见于他书集中元宵懐乡诗有清河坊里灯宵月负却东风已两年句又抵北新桥诗归逢乡井心才穏句案咸淳临安志清河坊在临安府左一北厢北新桥在余杭门外则嗣杲实杭州人以诗中自志嵗月出处考之庐山集乃其于宋理宗景定二三年间榷茶九江富池时所作英溪集则为武康令时所作中有甲戍大水诗案宋史五行志有咸淳十年八月安吉武康大水事正与相合时瀛国公已即位距宋亡仅二年而嗣杲亦遂于是年任满代去其卒嵗虽不可考而两集之中无一仕元之显证则仍当系之宋人西湖志载有道士董嗣杲盖即其人扵国亡后隠于黄冠矣其集为诸家书目所未载独明焦竑国史经籍志有嗣杲庐山集而阙着其巻数今据永乐大典所録有题庐山集者又有题英溪集者是嗣杲本有二集但其名不显集亦久絶流传今观集中多与葛秋岩唱和诗秋岩即葛庆龙为宋末髙尚之士见于刘绩霏雪録则嗣杲亦必胜流又有题周伯弜手泽诗推挹甚至则其诗亦江湖集然吐属新颖无鄙俚琐碎之态固非江湖游士所及也谨甄次裒辑依仿原目分为庐山集五巻英溪集一巻着之于録庻论宋元间诗人者犹得有所稽考至若富池客中诸作应编入庐山集者永乐大典或标英溪集当由缮冩之悮今并详悉攷正俾各从其类焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀














　　钦定四库全书
　　庐山集巻一　　　　　　宋　董嗣杲　撰五言古诗
　　小孤山
　　小孤舒州谁将峭崖削一尖漾浩藤萝缀璎珞緑篠裹山脇白浪沸山脚向背千万态浑不假防凿危亭嵌空搆四絶屯烟幕几防沤浮现灭没鸥自若庙额锡恵济轩辉丹雘夫人象服严香灯闪踈箔风露展幽扄震撼陵虚阁朱方金焦竒莫敌此开拓来时棹扁舟两岸成巨壑所厯焉能穷懐抱徒尔恶未临不测渊胷次先陨获西偏磨崖上吟句大手作一来一归兴其尚由来各志旷谁推许恐贻世所薄穷冬水正缩期傍洲沙泊岂料风更横飞防随岸掠遂令搜吟懐汲井苦无索彭浪讹彭郎祠南顔有怍相对隔津逺知拥何封爵颠船泛涛巅何异跧屈蠖埋篷且斟觚失喜免酬酢明月水禽飞不奈栖鹘搏【磨崖诗赵信庵有多谢君恩好归去夜来又泊小孤山厉小山有灔滪拓瞿唐二孤障澜蠡大哉神禹功天地相终始志恬退志功名不同若此山上有鹘月出则抟水禽食之放翁日记亦载此】
　　次湖口
　　湖水出澜蠡江水下巴蜀恰当相合处清浊皆荡沃扁舟凌浩渺渡者苦局促卸防与立桅黄帽不须督纸钱望空飏饱肉为相触江神昭灵休压浪无留瞩遂使惊魂苏免得遭鬼録去程天茫茫滩过有矶续矶头熟风波寒草失旧緑所愿晴风恬遵陆脱羁束
　　入寓双泉寺
　　大江沙岸虚防寸水痕落萧萧双泉寺佛像剥丹雘纸轮转晴鼓灰塔断风铎残僧极荒怠深得酒中乐西风客子来栖暂得矮阁开望村疃四下尘漠漠人烟极零星鸡犬更萧索自罹开庆扰景况恍如昨周章见世态雕瘵叹民瘼梵呗忽传声饱饭且藜藿
　　舟上感兴
　　饭时发雷江倐已泊东流南北两岸雪荡此无根舟逺山失翠眉近山生白头冻极方徯晴云沍含雨羞尘境那得见泛此如瀛洲宿惊恍未定醉疑此难留落日漏防光光暝无限愁风厉万水立舟子惟搔头慷慨触潜抱行止负隠忧志士亦徒苦俗竖多不侔天公酿雪甚八荒元气浮无语坐舟尾景与年俱遒乱眼逐胜去奔迸少自由风烟下江异髯邉渍霜稠余樽侑登临惜无水际楼
　　出城
　　骤暄试单衣出城看荒圃满径鬰纎茸药苖青可数篱花渐吐艶艶盛如织组人烟聚营屋随事厯勤苦春沙落飞鸟春水上层浦行子晩未憇贫樵出深坞孤生真蜉蝣顷刻即终古归途多上灯沽店半扄户
　　泊蕲州城下晚思
　　日落乌雀下笛声起谯楼舟泊倦欹枕枕此秋江头寸心积万思浪寄非久留斩新雉堞壮环堑栁影稠城中酒旗飞窈窕吴姬讴风传何凄然抑扬邈难俦往时委黄茅今此开青油香凝燕寝晓喜见鸿集秋矶月照客衣苦触听砧愁夜深不敢语我吟月解不月落不旋踵云过江声浮逗晓入城步将诗扣郡侯
　　官舟上富池二首
　　富池遡流上险在登官船浮动不堪伏薄命危丝悬枫叶舞片轻芦花袅漪鲜晩景自可冩肯想涛头颠荒舟可隘守难供渺茫泛忽罹风水髙愁覩防脚蘸凉薄有身纪平白虑此防闻说所侨地昼夜演空梵
　　夜泊富池
　　望穷破寺楼趂月沙岸泊更深河汉淡砧□出篱落凄然不得睡俄顷风作恶遥程已不计心胆尚陨获移舟傍深防穏借今宵托不须叹邅廻所苦在离索知身寄何处只得呼樽酌波涛晓方定掀篷卸空槖托目祠宇新榱桷灿丹垩共指甘王灵古墓出林薄
　　晓出西门问程庐山因懐云翁
　　谯楼罢传角将啓东方明我欲披野衣西出湓江城整屐休迟回径作匡庐行是时凉云阁茅屋鸡互鸣萧萧篱落破已逓机杼声防回且多趣仰睇山峥嵘湛露着草木秋色何光荣云树漏初曦小立伤前程岩翁乐髙褰因知防涉情盘兹翠阁深自照泉影清聴猿步荒寂乳窦百恠呈屏障互隠见松竹相廻萦兼懐知己多此际莫合并萝隂匝道周野卉难辨名聊从兰若留危防压飞甍丘垅入怅望牛羊践榛荆人生如浮沤失壮良可惊及时不济胜老去懐不平了然看山眼山意争邀迎穷崖由此探大笑长江横
　　阻风系舟
　　避风急投港港狭水如线沙头虎迹多此是铜陵县乱山号枯松长风舞寒霰饥鳬宿荒畈小鴈帯飞箭废刹撞破钟催科走邮传娼家编棘门村饰无钗钏日纳抱酒钱夜陪县官宴有身怅此生又复堕贫贱荒谯更防差信步空阶徧未昏行人絶月色荡江面啜尽茶叶苦不与愁魔战托兴入短歌聊以记吾见
　　酒边冩兴别陈石泉
　　强求斗升禄三年困山城羇栖不敢恨眼为溪山明上借台府寛下遂吟啸情束装待航归积霖咽秋声排忧歩园径难舍曲折清东望气鬰葱緑槐冒飞甍缅懐交际叹嚬笑阳春生求田役梦魂投老归此耕愿心尚茫别酒那忍倾归步故林月寄梅坚斯盟
　　爱客有感
　　在家最喜客出外复过之相逢旅间所恨力莫支迂旷胆相照相顾何须期或者诮交泛责我无藩篱我性得之天懐抱更坦夷谤随爱憎兴而我了不知义利界限分我心石不移风月賸佳趣未易以迹窥有吟莫辞和有酒须共持古道巳不作徒重旅心悲
　　春逰
　　山童擕竹杖支我歩城头东风扑酒香吹醒殊乡愁江波荡太阳万顷金色浮土人不识此我可専春逰登城最凄黯絶殢脂粉醉万里烟尘蒙掩此战争地江风荡渔歌便觉春光异嗟我道不行颇动乗桴志日日步春去偶值江色晴杨栁翠频蹙不管黄鹂声归栖官屋寒月暗灯不明独坐想逰衍西湖无限情买鱼缕银鲙鲙细供春醉醉立海棠风看山负慙愧万事可离踪白髪不容伪我屋枕干溪日揖南峯翠
　　感兴
　　荒菊死石罅小梅发岩阿时换物色异雨过霜晴多寒乌抱枯栁悲鸣愁网罗哀哀如诉人人岂无风波风波久自定静黙可御魔同心议否臧有酒能消磨不兴短生思奈此嵗月何掩门忽思归睡熟闻棹歌
　　予辛酉春哭钟松岩于余杭灵溪壬戌春于江州马头渡得家问知田耕月亦为古人因述长句
　　去春哭钟子奔走余杭路今春哭田生栖迟九江渡在家在客中两友两春讣伊谁夺天年有天不可吁老泪无由制立见眼隔雾风晴江气暖日夕山色暮髣髴懐清扬同逰散幽步百年屈指顷浮生草头露凭高悄无人我鬓亦非故何当归西湖往拜二公墓
　　畏风
　　病骨怯风寒懒纵江头步江头归船多奈我未得渡自知年尚壮顔髪就衰暮南峯山庐在户掩髙树猿鹤想凄黯应笑我出误欲退未有由欲进且无路何当探仙源多织逰山屦顾影忽伤怜难缚嵗月住
　　读旧书有感
　　生髪未燥时朝晩将书劬意可掇髙科措世跻唐虞安知齿年壮为计堕拙迂依人逰四方骨骼甚鹤臞孤坐苦病婴浪走遭时拘哀哉踸踔踪谁念嵇绍孤傍新谩利口温故真良图信归简编香字字不我诬饥食托饭鉢渇饮借水盂聊以适吾天贫富斯何殊恃书志愈坚亟返南山隅归途休云遥长宵梦西湖
　　泊黄家渡
　　舣舟黄家沙寻酒聊自慰麦田袅露梢果林饱霜味江色射逃屋灯熖爥断纬徘徊强展眺清风袭肠胃饮畅人痛快说醉言不讳居人甘淡薄那复羡荣贵但知安麤粝了不辨泾渭年丰村畽乐排忧岂无谓抱衾坐终夕无事啓愤悱清晨过隣舍童孺见我畏时艰赋敛重租外有百费徐徐亟开喻喻极转歔欷自来闻打门如冒鼎镬沸我逰兴未尽两眼万彚邻翁意度真爱我馈饔饩北风吹沙暗大地雪积未我衰易成悲肉战若刺猬何时洗纷争海宇方吐气
　　清虚闲步有询吴灵耀近履者
　　晩风吹山空闲步策藜杖纡从砂涧头行过崖石上庵门耀金碧中觉天地旷神泉夜光灿禽鸟互酬唱黄冠扣闲趣发语知不妄因拈故人迹流辈所钦向我荅亦附防不想失宜当随口诚卒然聊纪客中况
　　客寄冩兴
　　平生负竒崛语出见肝膈栖栖离故巢乃作富池客僧廊搘瘦竹苦吟自相索不恨春雨横但恨春懐窄百花艳阳吐枝叶未鲜泽芳草极茸茸迷尽旧辙迹浮云蔽江树急浪涉津石掩引緑樽暖此身寒瘠
　　江行遇风
　　风急难开船髙浪泼银屋下水輙畏之病篙舌愈缩商人货物重久谙风信熟我舟轻抵叶防破无完幅归心劈箭忙傍晩犹颠狂忽将絮帽披沙头寻酒坊欲滞两三宵船上无赢粮转晴頼晓霜中夜祈彼苍
　　庐山杂兴二首
　　钟声警征人顿者廵溪步转盼失路头红日生黄雾看松乗西风荡此林影趣古翠扑面老肯放所厯住幽聆采樵怨薄言向谁诉且复栖野店低头解芒屦
　　新桥迤逦去胜迹遗仙佛想像名胜逰题字尚髣髴失笑我仆痡偃息松鬰鬰絶景借云掩野香趂风拂看山意自消令人厌簮绂随意幽行清无縁逢俗物
　　过银树
　　买舆过银树水落见潦迹残雪闪斜照篱落掩鱼泽鸟飞山意冥鴈度水光碧乗兴覔酒垆荒市絶殽核入暮路程杳寒皲面颊赤时艰人烟稀终日涉荒僻岂独慨风景亦且倦行役茅店投深幽月明野田白
　　江城忆逰庐山逢隠者
　　饭余睡相魔啜茶即退舍支藜强窥园试此双不借逐胜思秋初曾命庐山驾飞瀑醒心眼流从空下狂欲诛茅依可使不知夏披襟纳西风溪风荡虚榭凭防眺夐絶极望大田稼韬光有畸士相逢顿生讶遗踪扣地主颇觉倦邀迓失言徒自咎其实非予诈山居俗事简难律世情吓归栖公宇浄顔髪苦衰谢家遥二千里托兴相借因晤隠者讷天性两难亚初非钓虚名又非求善价束防全孤贞老欲就闲暇约畧斯人心执一不易化眺此五峯云矍然发悲咤企脚北坐月漏松叶架无眠亲短檠懐孤嫉遥夜
　　自曹家沙风中抛江危甚抵铜陵县
　　朔风吹沙昏聚落风物蕃剧邑此寄治零星数军屯奸狡纷鴈鹜生殖丰鸡豚猎子事兵仗儒家扄荜门时闻读书声句读失讨论小舟泊洲虚入市市不喧何年弓戈戕覩此惊心魂百里余几户谁肆科调繁邑令率以摄凋瘵真难言俊佐覔幕檄不洗部民寃气象日益靡莅政防触藩野老采野果倚篱喂病孙逢客乃靳吝出语妄自尊细故起叱咤徒御嗤蛮村失笑向此适窒忿思倒樽云簇天沍寒有酒无从温劳生愁万端不语将虱扪深虞弱防腐浮寄芦荻根铜陵只隔江起矴防若奔既涉庸自悔死生归乾坤
　　闻鴈有感
　　鴈声入泬寥节节传哀音哀音不可聴聴之感中襟客从逺方来幽忧久攅心始为饥寒谋今无可栖林浮生抹电如休计升与沉奈此口体累议者何铄金为客亦良苦愁见积叶深壮气归消磨羸病力不任狂走拥虚器空卧庐山隂蒙头难御风煮尽石鼎葠何时理晴竿把钓花溪浔思归未可归床蛩自纵吟
　　晩晴
　　空庭断履迹江色揺篱门夕阳雨忽收晴意回乾坤水零鸥鹭光烟淡芦苇痕逺客此栖迟敢昧元造恩青衫避骨癯白髪笑镜昏向来期婴鳞今委荒池村眼枯莫制泪梦破多惊魂读书不得力乃如泛萍根出门且散步殊觉身可尊时巻亦时舒天定理自存难忘懐土思百年徒声吞徘徊月魄吐呼灯倒清樽
　　舟出西门
　　扁舟冒冷雨初出安定门天开水墨图浓淡迷湖村渔板哄白昼庙钟撞黄昏客船行虚明天净水不浑向行数十程万愁谁与论去家幸已近方信萍无根湖歌发夜分欸乃惊梦魂江行两月余不负惟酒樽
　　春逰
　　江城趂春逰爱寻郭外圃烟花羃酒帘风声飏商鼓午风荡江靣兵船问沙浦浦断官栁隂絮雪待晴吐野花媚逰眼红白开晴雨谁怜荡子身年余滞江浒徒羡庐山髙万峯青可数朝晩挹烟霏释尽客懐苦兹辰快移步突觉沈疴愈树头叫归禽流年如箭羽
　　过新桥
　　江城局吟思每觉心神悄意行西郊旷直渡新桥小香传酒垆异枕此清溪窈南望元公茔峩峩翠林杪宰木屯髙隂牌门灿华表风霜二百年剥落几昏晓我来增敬心道脉伊谁绍有泪盈衣巾举头闻蜀鸟
　　新桥上岸
　　雨隂忽收霁云气失闭封才转横里港西睨南北峯似畸人归天亦开喜容万僝与万僽销铄无留踪近京村舍盛年丰多尧农门户饾饤新团圞傲穷冬北城入望迩瑞霭何葱茏败笔亟收拾不须写心胸入闗至急需衣断须先缝南山故业在此去羞迎逢
　　梅根港欲泊不泊其况可想
　　梅港絶梅根渺莽芦与荻芦荻揺北风正逢霜雪激岸津只两家泥草落四壁何人舟欲进想惧少遮羃我舟强来依无故此涉厯所嗟浮寄人见舟甚仇敌其説自和易举柱累梳剔舟子自髙鶱呼月吹短笛同行更迂旷索瓶倒余沥浑忘值危途去住尚怵愓胆消羁思苦此际谁拯溺悭囊纵有金斗升何处籴
　　次赵屯
　　船防江北行不见江邉树飒飒芦苇空栖鴈泣如诉波涛极冲撞沙岸已頽仆东傍赵屯来结茅是谁住檐破炊烟散岂足御风露小儿索午饭病妇织芒屦良人籴米出烟江未明度妻儿久待归颈伫想回路今年迁避早寒衣不曾具薄业何能问苟且遣朝暮此地多遗基向也盛生聚闗洛几时清徒激冲冠怒客子重吁嗟半世多窘步无位进瞽言慨此嵗月误有地不可耕有天不可吁抆泪归来休三径想如故
　　夕憇西林寺诗【看率更所书寺记】
　　忆发徳化门饱看屏风叠五峯自孱絶两脚谁登蹑山髙白日暗溪断清泉接闲倚迸崖松静踏粘露叶珠台势巍巍玉斗光撞钟警三生聴禽愁百折圣峯足眺望禅观宜妥帖髙蹈忘俗縁逈处离尘刼废塔任敧仄古碣尚岌嶪归询打碑人摹向斋壁贴
　　雨饮无殽
　　昉见嵗律更不觉春醉厌都来九十日多被风雨占鸣鸠肯停唤谁测隂晴騐欲问陌上花花枝无絶艶东风吹栁烟羃緑波防灔客子痴不归挂壁羞琴劒独有逰山盟未能得断念夜饮叹百拙饤坐果殽欠
　　暑夜露饮
　　夜步闲堦长月出照独立御暑借杯酌便欲和月吸野童笑不巳散髪风露袭浮生弹指顷能几寻胜集何当脱尘垢江湖负蓑笠心知临渊翁岂在得鱼急浩歌沧浪吟续此思雅什相从苦无人眼睨星河湿
　　饮王倅宅
　　聚散有定数悲欢能几年年年塞鸿来叶落霜满天黄昏痴儿闲强勉陪秋筵嵗月流水外江湖短灯前载聆金玉清未信造物偏济胜亦罕逢思归心谩悬情深转眷恋不语却自怜我尽今日醉得三昼眠
　　舟发
　　万愁聚眼底城下登江船江穷如身堕栖栖然初来情颇浓既去情尤牵纵目入虚空顺济皆由天回思发程艰时刻多迍邅本无镇浮能意者造物怜造物相始终百嵗亦可延风花鼓雪霰飞舞防幅前未行风还严既离浪更颠薄命亦何辜动自罹惊逢人不须説徒招讥孤鶱醉歌赤壁逰遐眺追坡仙
　　清明日晩隂
　　跧伏性易屈口强心无主今日届清明此身客湓浦花草各自芳谁能问园圃客懐值佳时冶游有何覩江头风飏花天际云兴雨隂沍叹时迁集条燕羞舞世故堕煎熬乡愁终古栁色西湖隄初更尚箫鼓


　　钦定四库全书
　　庐山集巻二　　　　　　宋　董嗣杲　撰五言古诗
　　客来得邻人携酒共饮
　　我无肤寸能强顔茶课若是玉川子见之生馋唾客来无可欵谈空面壁坐雷声绕枯肠啜茶宁忍饿邻翁好竒甚携酒为我过醉我我客共随觉诗胆大云烟灿盈幅意逺不可和客去忘羁愁寒灯照髙卧
　　早泊江城三首
　　俗务脱始轻病体自然愈今朝泊船早消揺大江浒前林青芒回众芳锦唇吐庐山知几峯闲背晓星数下江逢好春入城赏新霁千花春有机四望天无际老篙不语还晦迹得少憇登览且穷探岂顾防涉滞归栖借知旧相视絶秦越无言叹生浮尘鞅磨嵗月数时苦驰骛百计学休歇芒鞋走庐峯掀泥挑笋蕨
　　渔郎
　　儒者困章句负抱希圣贤披缁谈虚空要悟西方禅仙人説金丹飞步学长年三者亦何心不过夀所传争如打鱼人心契太古前万事絶无想生计归小船晴逐白鸥去夜傍黄芦眠青莎纫短衣备在风雨先得鱼不上岸博酒不博钱相牵醉妻儿短笛吹空烟桃源共楚泽枉为时所怜行路苦信脚负载多赪肩夕阳下西山水云无邉我欲从之逰浩歌乐其天
　　晩步巻雪楼基上
　　客中避尘喧惟寻幽夐憇扶行趂斜日晩色荡沙际渔湖尽数罟营利若聚蚋水退江岸落天寒民屋敝万景朝暮聊足供凝睇雪翻虚空涛吐气嫉吞噬临江旧有楼兴吴谁此誓云树掩荒基灵乌趂船祭
　　庐山中闻桂香忆逰茅山时梦中逰桂花下
　　我逰三茅山月下丹光丽梦驾翠蜺车凉云拥金袂两耳波浪透广漠不可际犹记抟扶揺乗风曾问帝今秋逰匡庐身有飞举势淩虚褁白云白云镇相卫毛髪极森竦草木露华缀飞泉涌潮响真可涤昏滞向来句曲行有遇抑何鋭岂知凡骨癯不能于彼蜕西风催此逰破我梦浮世衣襟被月香苍岩折丹桂
　　登城楼
　　登临慰两眼不暇顾炎天万顷大江水枕压城郭邉沙际少渔皷岸曲纷商船洪波沸赤日碧树沈苍烟行客迷古道逰尘眯嚣防伟哉乾坤秀聚此楼观前夕雨濯暑烦便觉体欲仙山光已滴滴月色何娟娟更深天宇净灯火照管弦归去抱凉睡梦里嗟流年
　　程申叔来备言近况因与之饮
　　程子过我庐俛首发悲叹前年遭兵火故业委涂炭乡邦更疫疠骨肉尽离散不觉两春度梦中度昏旦昔仰茶园给到此复牵绊山荒不可摘旧引莫反汗挂官名籍在催期有虚案出江既无力安得便离岸东奔又西走踪迹甚防窜我今语程子不消苦疑难为生固艰苦得利亦浩瀚逢时纵艰险当作顺境看今夜月色朗谁将眼界换呼酒聮吟句失笑两醉汉棹舟过槃塘身世入汗漫
　　饮黄池朱友龙舍
　　换舟入里港那惧江风横今夕月色朗天下呈圆镜小舣蕃庶乡夜灯万星暎倐逢可人情立论不失正挥毫喜相誉笔势自遒劲酒壶不住荡斟酌各取性不强亦不辞此醉颇入圣江行苦波刼到此昉相庆岂知接谈笑春生絶嚣竞賔筵接几夜殽馔抑何盛酒酣月更明拭眼万境净清欢旅四体都忘病恠我当此时吻噤絶啸咏夜影横牕殊牕外梅花靓
　　舟上晩望庾楼
　　大江雪月灿维舟畧无惮天地开画图付与快士看防声塞北鸿千里江南岸篷牕引醉吟搔首待平旦每依小港泊地名莫能审才逢江靣寛岂顾风色凛眺空强禁寒破浪可痛饮醉极忍冻眠涛声拍孤枕风顺掠口岸直觉市声沸转瞬西门髙晩色羃江气醉诵琵琶行寄兴岂无谓撼揺黄芦津谁知此风味跨城作州治隂晴巧变幻庐峯翠色老逐日供逺盼白云擘碎绵随地巻舒惯春先紫烟楼梅花雪前绽吴李制属同寓富池双泉寺畏寒索饮因冩真愫
　　秋扇已弃物寒衣还催装偃息觉寒侵客况入茫宿疢不时作难恃筋力强畏热亦畏寒此固人之常今此露寒初畏缩尤周章共君蛰寺楼雨话几对床布褐莫禁风芒鞋莫抵霜无聊思往时意惬交秋凉散髪醉瑶台濯足歌沧浪悲凉所不识安知有摧伤邻家浊酒香邻僧不住尝亟沽两甆罎连倒浇酸肠敌寒固尚赊姑遣秋宵长少年挽不来乌兎有底忙
　　行兴国宫前市中
　　聚落风物古环住神仙麓鱼盐无多腥蔬茹有余馥彼此通有无朝昏事樵牧罢市不待晩饱聴溪声熟扶携醉山醪醉去观飞瀑斯人甘翛翛其识不碌碌生来分已定痛抚时光速容我寻梯媒横溪结吟屋
　　过林口市
　　浮泥踏着软危坡倩谁絫家家翠岚压此是林口市山中何清孤聚落颇填委快果甘如饴浊醪淡如水只是石眼泉聊慰行子齿此景自献酬此市亦清美纷纭趂墟者未晓聴钟起盛传有畸翁韬晦翠樾里姓名素不闻十载安所止多言风月夜吟啸传逺迩
　　横峯港
　　日落大江浒苦无多人烟风湍鸣耳根饥鴈声相联雪止月未上境界太古前天低平接水水逺遥粘天横峯港头栖客子心胆悬四面不极防树对我船万虑集双鬓顾影空自怜哀哉行役苦收拾归短篇
　　雨泊蕲州岸下
　　连日雨滞留孤舟坐寂歴自量迂亦甚托人寻竹笛展转耗音絶失笑何防溺无计遣羁懐倾壶倒余沥小醉自不恶篷牕未收滴天隂鹤忽鸣何时离赤壁狂疑明月出移舟出芦荻浩歌蘓仙吟破此夜寥閴
　　过蕲州
　　清霜染岸枫扁舟渡蕲水蕲城傍新筑无此至坚垒谁怜多病苦委命空江里艰险巳备尝万事谨谋始追忆数年前精神岂今比酸辛赋逺逰晩泊问沙觜
　　逰赵提干园
　　有亭可洗心亟应招呼命蠧叶下井枯空江皷风劲幸借贤主人寻胜愁尽屏平生性不汚惟喜眼界浄笑睨斑竹林金商逓声应古桂香何迟黄花色最正何当过栗里把酒酹陶令行矣又他适孱质莫任病酒酣喜索句鬓改羞对镜寒蛩咽青莎难制客泪迸
　　泊江城下
　　雪后抵江城江云转凝沍我舟舣沙浅煑酒御沉雾少年缪误多今缪亦如故流年无药挽如水必东注失笑白司马曾与商妇遇空亭自水际知机有飞鹭懐想何能已坐见暝色赴襆被且入郛衰顔更逢暮
　　过琴斋
　　乗闲过琴斋作意登漪岚棠湖漾其北紫霄耸其南阑干压池芳渌净拖柔蓝行人冒逰尘名利多沉酣尽倾沧江水莫洗浊世贪出羣赵家玉吏此长子男台府严且明举动百不堪临流自照心谋饱无肥甘景物固尔佳何暇同清谈买舟过柴桑东归面无慙
　　下江
　　下江值云簇水色透沙清挂席风势烈两岸无人行野市门多闗久絶鸡犬声时势驱之然茫昧嗟予生兴懐孤山人种梅千古名浮荣梦幻耳世事春云轻邻船羞小鲜佐以红酒烹欣然暖曲身慨此奔走情退省毋悠悠进寸徒营营拄笏看西山归来有时成
　　中伏
　　五世单丁家在家亦如客悲欢恼客抱每恨江海窄今日初伏过浴出易絺绤树头来禽熟隔水不可摘明年西湖去凉云簮借白此时且健饭宁耐朱炎赫淮童少解事醉拾西擘强笑领其真寓吟自成癖
　　庐山折桂一枝
　　风露木叶飞崖谷清气足不知月中花几畨破粟玉深岩得秋易香味真絶俗幽人领此妙况寄虎溪曲花放怯衣单祗叹嵗时促折来浸瓦瓶夜赏欠醁
　　送李制属入蜀
　　君从甬水来我弃西湖走共入九江城又客富池久相照道义心不数胶漆友所嗟迹漂萍每为世味诱云何忽舍我仓卒举别酒风霜七千里勇徃胆如斗遡流防换舟大紧上峡口谁谓此程迂机防谅非偶功名快着力岂暇殢株守西陲江山程大阃人物薮不日胆略舒金印落吾手此别不胜难临别忍回首继此旅中交如君不复有大笑凭江楼折赠江头栁
　　雨凉
　　客中贫莫支万事付不理今秋易觉寒雨意犹未止青青梧桐树蠧叶浮井水秋来未为久俗尘已披靡夜分无眠处西风裂牕纸茸裘蚤闗心奈为病躯使云开天宇净晴霞散余绮却扇披野衣出门扣知已
　　黄池与朱一防偕一老商欵曲连日
　　共客黄池镇各从上江来恓惶见谈态僦屋傍古槐商人接殷勤期我不世才晓风吹寒江雪意又有媒隔水界宣城山路多早梅旅逢此清问渡休徘徊梅梢月色佳僧房罗酒罍商人亦何心两日相追陪
　　返察矶回望九华
　　日落返察矶无地可卓笻回首池阳山九朶金芙蓉溪流出港急树色收云封行客快两目欲逰悔无从依依此时心维舟当要冲山逰形梦寐梦觉聴遥钟应有神仙居隔此江水重移棹近荻港月出霜华浓
　　游东林寺
　　庐山白云拥絶似兠罗绵覆得丑好尽何啻万万千东林香炉峯生在寺门前山隂土脉润草木鸣秋妍意行梵庑旷单下谁栖禅主僧淮东秀眉目棱棱然谈麈自髙蹈往往来着邉我逰欲结社有愧逺师莲草堂流水环遗像俨乐天西风号万杉趺坐青石颠野老喜我陪谈吟超极上方僧谩多多结粥饭縁方且局诸妄焉得安三椽浮生忘有家妙句知无传尘垢送短日风霜侵頺年斜阳透西树独支竹笻坚钟鸣拟寻睡酒至流馋涎月上三笑亭醉聴渔家眠
　　重约逰山
　　江州庐山隂万象蕴竒秘笑扶鬼面行趂云步幽邃虎迹过溪明龙气蟠松翠香炉紫烟合灿若金布地诸佛妙庄严千灯烛魑魅向来逺法师絶识具圣智白莲曾结社今古想标致客子徒仰髙可望不可企山头日落易木隂混清閟野禽叫瀑顶预知夜无寐懐抱挹仙芬欲将世情弃斯逰防重寻直待凉风至
　　酒邉见烧各赋一体
　　淮山烧色起隂剥应期约开辟界限定蠧根不借镢焦枯烬无踪艳阳春有脚爆烈狐兎窜惊廹魍魉烁尖危腾斜焰汊角迸横焯死卉沸沉烟逰云避浮虐入夜光尤皎逮晓焮自若蛰虫潜穴散猛虎奔渊跃势欲凌虚霄倐忽风掠绰荧荧断续见江流飏昭灼青黄数宵陨何在事采斸逺客诧希遇俯仰发叹噱斗杓指东寅天公又斵削霜气逼衾重对眠向溪阁
　　寓江州分司衙随笔五首
　　街声崇墉隔畏客陶诗兴枯梅三两株仅有枝条剰斜晖卧竹棚叠藓覆石磴始来觊聮属久去归蹭蹬万丈庐山髙苦恨无楼凭此时坐寛凉忘却船如甑
　　官采山利朝廷责办重敛散各有司设置不为冗商人突如来责去不旋踵闲时不飬恬且絶追胥恐独嘅无依人心迹徒距踊何人干共二望蜀觊光宠
　　闲中望庐阜棱层翠如栉所恨身重累莫学飞举术逺眺晓云障横截山半出其下瞰苍流其上烁红日竒谲千万状云行自徐疾江风忽西吹云气转头失
　　前忧将尽捐后虑方觉伙举动必有碍侧近类鼈跛但知就酸吟不悔为计左秋令向老去甘困樊笼鎻愁境畏风波慵捩秋江柁四顾无可寻白日醉白堕
　　掀帘掣吾肘偶牵衫袖裂腐缕积汗垢欲纫向谁説忙起易衣披不暇惜叠雪试新反相恼转觉身触热天凉日渐深装寒逼时节身章素不尚临事转添拙
　　壬戌闰重九客中冩梦
　　今日闰月九重新做重阳东篱賸有花金黄熨晩香大江东下处其地为柴桑靖节余真祠祠下荆棘荒想像义熙年此老醉花傍寄情付傲睨有句哀三良我思前月九菊蕾初含芳萸气却绽烈登髙苦雨妨闰延花盛开东曦荡晴光绕径行已匝倦去憇竹床逺梦入无何随云还故乡故乡余故园境浄浩莫量仰睇南峯松俯引北海觞小亭俯溪南溪声流宫商两年身不到此时梦欲狂梦归转无益梦觉生悲伤浮生能防度客久空回肠醒来日已午寻醉歌沧浪江鲜可斫鲙笑引杯行长夕晖不相知眼投西冈欢情亦云暂旅困空相望月出照庾楼思归转徬徨
　　还彭泽山中早发
　　揺落山中曙秋气满林隈萤光映草头鸟影出枝来残星避日尽断霞逐风开空返陶潜县终无宋玉才
　　清夜偶成
　　东林与西林祗有矮墙隔逺永共家风各自立茅棘我逰难尽兴入眼金碧孤塔挿空斜万树屯云窄香炉拥烟紫莲花照亭白未闻海潮音多时坐饥廹淮僧心胆麤迎送勤朝夕疾趋谓有礼健论本无益谁夸絶俗髙反事望尘役逆料逹者性防心灭踪迹日西乱鸟啼俯仰阅今昔清逰未遽返忍冷坐寒石
　　与徐税过淮民家市果
　　寒水落沙洲随地营送年徐卿邀我行逺渡呼脚船荒津絶鸡犬断篱掩人烟柑梨土民收饤坐风味全及公出酒瓯提篮寘我前甘香种子异脆腻色泽妍定价随语准质直何其坚淮乡习俗纯处士亦如然闲厯慨流离百丑皆可怜抚机奈失时彼此嗟华颠酒酣饫此快哀歌地炉邉携归备晩需雪片防江天
　　浔阳馆邉泛小舟夷犹沙浦中遇翟违大舟过
　　沽来官亭酒艳流胜琥珀髙歌大江上聊以信所适借舟喜逢君春沙涵润泽傍沙得鲜鮰过似河鲀白斫鲙搜姜椒食枯鄙殽核浮阳下峯迅晩风撼渔碛深洲卸防处闻角易防魄津吏量水痕两夜长三尺
　　自富池江入兴国军港留三日归回舟防甚摭实冩意
　　到此未入郡入郡由别港不意好竒人黄堂争説项説项非所私况无适时资驱驰靡所惮重苦登覧悲开庆扰攘后民力未通透如斯斗底郡俗习因仍陋只今良二千恻出心田耕桑匝原野謡颂周市防遡舟走麾下容光托假借坐卧寄酸吟转首已三夜将行我深语语吐直心发笑酌我酒垂情饷我金平生慨可至毋若此急义忍违离荒津陆行且无地秋寒筋骨疲风雨更厄之病亦坐酒困乐在遇已知下水浩然涉出港何其防及门祗霎时不想无吏接
　　重逰清虚庵
　　夏初曾厯此信宿强舍去及其还城中旅若羁驭凉秋复过时又坐题诗处黄冠苦相佞往往多过誉且谓笔力遒真得鬼神助但将虚名污不具实眼觑顾予欲栖止未有抛茅据难忘整屐逰赢得寘浮虑地旷实仙源野步岂宜遽且须穷嵌岩何在事啖茹祗酌神泉清垢净不待滤拨云峯下石晚霁且箕踞
　　风水僧善用期之不遇
　　用僧期不来子午针头误沉迷负所传老去眼隔雾言甘説中少见陋遭时恶三椽当道架山色翠回互空旷乏人守有欲絶反顾岂无世事非何能日如故昨收松下书欲见展心晤遍寻莫知踪望极栢山路马荒人亦倦酒熟秋垂暮浮身真是浮参取折芦渡
　　招铁镜明上人同舟入京
　　蓬麻冒日气舟过风逓香香气入晩秀月色迷官塘此时同载僧眉上生毫光心镜不待磨一碧四方遂此终夕安推篷睇茫凌晨泊北津分手各自忙追随逰径山奈何吏鞅妨何时重聚首叙我歌河梁世縁苦聚散人事多短长兴言偶及尔不觉耿中肠薫风荡栁烟吹面无多凉晨曦晒屋裂独恨冲尘黄
　　对月
　　徙倚短牕下月色照平地江头见渔舸更欲扣舷醉山川蔼夕霏菰蒲颤凉翠景色自纷糅造化祗儿戏慨叹几今古不过荣与悴胷中难贮愁万縁可弃置三更北风暴顷刻天地异掩牕抱膝吟欹枕不复睡
　　与葛秋岩小园看月
　　回峯月魄上照我方壶寒轩絶四掩流光压空阑凉袭荷沼幽隂冩竹迳干逺泉助清思佩声何啼鸟寂无闻何枝能择安空青闪虚碧纎翳莫可干有酒此不斟徒坐夜漏残相逢此时快瞠目终宵看
　　赠接泥渡下李廵检
　　一官坐渡头事简多是闲口口説庙灵祭赛纷强顽逐日享馂余赢得酡客顔江风吹不散借此资身孱俸钱给不多悔离禁卫班妻子号寒饥语下嗟间闗俟代尚尔遥掷珓卜善还随时了应酬惟恨得酒悭
　　山行
　　山路本无雨雾滃露防湿脚滑几欲缩举步真如絷剉过万千山云磴莫计级更多仙泉甘潭深絶绠汲力疲骨节酸逺眺空竚立旷懐无与言付与诗收拾
　　银树道上客懐
　　舟絶顾城湖始知泊银树脚夫亟装担顿足防涉惧水行困弊舟陆出借芒屦望逺有异观山水陶兴趣太息足力疲趂程眠日暮髙价租蹇驴意欲代吾步
　　破舆不忍登恐负看山眼遥程入荒夐栈道践嵼蹇载亦徒劳登顿资笑莞气馁不足苏只得仰酒琖暂免极寒侵围春想歌板何当位经纶尽把凹凸刬
　　四安乗舟上安吉州
　　日出雪意消云敛万山紫水步发船人相竞更填委弛担苦多虞买渡须谨始向来受摧挫至今失料理溪南树隂开沙上鸿声起独行良辛苦淹留叹行李寘恨复怜生归欤安坎止奔程入湖城茫东门水
　　又过妙智寺后因赋
　　我貎甚癯棘极爱山林住才説庐山去不惮葺芒屦鬰懐得少解动脚即徤步谁言多岌嶪堂堂大驿路万景山莽旷逰惬心慕荒坊偶小憇周覧入薄暮西隅壁灰净半堵若缣素方此欲题名已触野僧怒
　　逰盘塘山后废寺
　　前生修行来见山入骨贪自昔盛缁流无处无精蓝大风起江头吹我菊帽簮景物日自殊登顿我所甘青红夕阳光隠约埋空岚矮松冷尘屋暗灯明破龛好月亦爱人离云印寒潭诗壁不待题禅偈不在谈还须蜕浮尘投林结莎庵平安火一烽愁可寛江南
　　舟中对月
　　过峡水不清浑浊甚他处今朝喜得晴看月莫犹豫尽力掀篷开浄着两眼觑月色更婀娜炯然洗积虑前矶水冲撞传若小灔滪令人厌水程惟祝江灵助天地境界古恨无槁梧据余樽就手沥适口乏啖茹嗫嚅味自佳不须劳举筯醒去掩篷眼零落故衾絮呼天招仙防同学列子御傥转北头风穏涉芜湖去
　　雪后
　　雪后江靣净客子不畏寒掀篷篷上坐静见天地寛风平势未减小舟荡渺漫万里莹无波琼树幻翠峦大江此胜槩景与心防难须臾世界殊月拥白玉槃凡身寄广漠酒杯不可干严沍何能禁醉眠更巳残




　　钦定四库全书
　　庐山集巻三　　　　　　宋　董嗣杲　撰七言古诗
　　天池寺夜与主僧觉翁圆上共坐谈浯溪山水之胜信笔因赠长句
　　空云驾我登天池江山秋无津涯渉溪蓦栈借杖藜光景体认归裁诗峥嵘寺门窝风低塔铃喧风际天吹方丈轩槛供毗尼老僧喜气扬须眉浮屠名纪主簿题偶拈椽笔书年时秋棱初劲树叶飞蜀锦糁缀斜阳枝文殊阁上爇香迟天灯荧煌放者谁暗中拾取懐袖擕一灯一叶光陆离千古此竒不可知独此防干纳此竒月落泉响松籁迷畏寒蚨坐身如痴觉禅论徤能祛疑伤今悼古涕交頥自矜夙抱山水资曾为浯溪强住持浯溪溪上波渺弥波涛冲撞天寳碑寺门废圯日就衰急拾断碣分龟支二水八景犹纷披浮踪又向庐山羁残骸未散挈鉢栖所至殊忍吊迹遗浯溪谁究稔祸妃有唐立见宗社危陵庙弃掷奔峩嵋最苦杜陵嗟流移元郎颂公雅可禆大书纪勒中兴辞读之愤悱生凄悲平生未采湘江蓠闻此幽妍空心期觉翁泥古多发挥逆知流辈莫我追回思太史过浯溪曽有野僧相追随傥如觉翁能投机太史肯以庸目之夜寒灯花糁防欹无酒可涤吟肠饥推下望夕烽微东西天地犹旌旗
　　九江驿纪梦歌
　　西风吹净汀洲明萧萧雨荻霜芦声江山幻出琉璃屏谁歌谪傅琵琶行三更月满十二城梦超弱水登蓬瀛九派水九叠山水水山山锦四环绿罴猿守朱闗雪鹤舞影石台干瑶树琪花不可攀花上结子千嵗悭花子错落鱼鳞斑践幽济胜清肺肝回首空睨双云鬟萝香防渍衣袂寒不觉罡风吹倒还琼跳璧溅鸣録秋日藁因写客况寄王倅昆仲仲亦曾任衡倅
　　富池羁客吟穷秋吟成写出还包羞王家兄弟领此幽识迈子瞻与子由欲织寒江无机收两眼逺睨邉烽楼前时水頽岸不修今日云族防荒洲洲上秃树叶不留丹缬都渍泥涂浮烧薪晚煑云子柔方才落斧鸣潮头欲填饥腹消客愁饱时熟睡迷荘周蝴蝶梦破嗟年流不觧俯首寻茶瓯飞鸿整阵声何遒忆君金玉孰可侔自期雪夜访君游乘兴肯逊山隂舟
　　寄程申叔
　　竒才不泯扬马名善政况着龚黄绩政绩才名分外荣山林意趣无方覔人生富贵骨相中何湏强力争豪雄三光五岳蟠心胷嵗寒春色梅花风我有小隠傍石屋石上几回斸黄独看来我巳不啻足何事攅眉劳案牍程子谈何不碌碌古意今情两堪掬归与归与毋忍辱同寻牧童过天竺
　　初至江城寓分司衙
　　书生浪出值暑天何啻千里身在船今辰忽向船亭坐头犹类濒江牵履平刬地若恍惚四体不舒惯杌自嗟时滞久劳苦驱驰负得贫筋骨奉使衙深少吏胥干官占了东偏居西偏有轩扁清足憔悴几竿苍竹踈射檐莫禁落日晒平白将身随炉鞴不奈羸躯苦热情无故要偿行脚债富池狂游期者谁巻雪楼燬空有基离船未久抱虚晕孱弱忍蹈波涛危官衙寂然且卧病便行小伺西风劲庐山夜眠不熟泪不干梧树支离凋井防
　　午隂坐清足轩
　　云过秋天乱擘絮风透秋遗剪刀客衣难禁如此离家失侣徒呼号肌骨癯然病易入况复加以思虑劳行来行往失神隽蛰此何殊悬壁猱莎底促织声更苦唧唧唧唧声转髙防槛谩尔寄清足石阶半落埋蓬蒿无人洗竹起荒翳脆竿蠧叶纒薜荔繁隂不宻絶午梦安得清风袭襟袂摧残其来亦巳久心欲扶植茫无计钩帘痴坐空搔首直睨秋云割新霁云卷云舒天自空风生风止且闭未暇防搜清足吟邻园老鹤传孤唳
　　西风
　　大江西风三日起激起怒涛三万里客子口噤悄无语纵有髙楼危莫倚楼前秃树剰几叶更有咽蝉埋叶里大船小船不见影冲沙入峡苍黄舣偶笼窄衫上冈头茫茫莫辨天与水浪花旋舞山岳迸鳞鳞白露江豚齿乾坤浩渺昬八极秋髙伟事无过此正愁梧上凤栖空谁传水底蛟鬬死
　　得少顺风又值小雨二首
　　浪逰几抆还家泪贫抱遗书羞拥篲短篷独载冒江涛平生触事成淹滞所为素守三不欺人所不知心所知欹枕赋就归来兮风伯前呵雨师随
　　风色幸顺逢小雨小雨蒙细如缕矶上积得雪片坚雨暗烟沈无所覩无邉无岸江气埋谁将混沌为胞胎送愁急取孤樽开诗思不知从何来
　　午睡中懐约山游
　　苏州藤枕蕲州簟更着洪州蝉翼扇髙卧西风外榻栩栩羲皇梦中见客寄无聊归未易搜吟搅得酸肠徧莼香鲈肥自相忆季鹰肯羡洛阳掾为客不似家居好身老江湖巳云倦要盟东林逺法师白家池上泉珠溅聴泉坐石且幽寻收拾胜迹归吟巻我欲往游志巳坚只恐同游心易变
　　贫游
　　厄贫作客嗟不辰栖危更觉懐家频接泥渡头漫簇云飞雪成块打倒人隔江黄梅山嶙峋莫障疆场风沙尘巴河未放船出津嵗晚客子多苦辛伊谁急利行移新茶引濡滞太不仁书生枉困千金身呕尽心力无由伸乾坤误我此行役徒然梦想南山宅庐阜要穷仙佛迹湏将姓字磨崖石春风春日春酒碧脱却俗务劳双屐携耡賸采白云薇只欲了此心愿归
　　辛酉富池元宵写懐二首
　　七年交春七日强蒙蒙春雨吞江乡此夕莫知是元夕地炉埋伏身犹僵鼔箫声絶想景物灯火熖短如寻常逢辰往往思济胜此际何异栖幽荒推且畏江风恶风柔却忆沙河塘一竿星防富池庙随炙随灭无精光江南江北那识春况此寄镇埋烟尘卑栖客官困垄断无故汚此金玉身浊醪自醉复自觧空恨梗政吏不仁忽传街鼔聚嬉戯两株枯柴挿烛银涂抹脂粉破涕泪覔酒献笑酬佳辰震揺荒市官不嗔传是黄梅县西人
　　吟客枉访酒邉走笔以赠
　　读书无灵时易过剰得此身寄寒饿浮议徒然强雌黄孤生已蚁旋磨江湖説诗在处多字不堪煮诗奈何不若将军氊帐醉儿郎帐里传羌歌归寻种秫安愚分微名微利天所靳长沮桀溺隠者欤耦耕曾答仲由问浊世悲欢无歇时公事不了归痴儿胷蟠今古何足恃得醉且醉莫湏疑酒边説诗真是赘説诗断是败人意醉入羲昊洪荒前消取霎时邯郸睡嵗年寕免驱尘劳劳不成功亦滔滔终湏侪入千百众坐对栢烟穿布袍
　　余明逺订游庐山
　　清谈得子夜巳中彼此歴叙平生穷知子曾为四明客亦曾献赋明光宫万人海里不相逢狂游却向江城同寻盟要采庐山杞香炉峰顶烟生紫便从山北过山南趂取春光攅桃李洗心涤虑先潄齿况是天下第一水
　　答问游庐山日子
　　欲游庐山恨不遍防子先湏两脚徤山中浪走不知方逢人问路空徬徨人言五老山水窟半是神仙半是佛独行直待西风髙未可议我无仙骨
　　删旧藁感赋
　　少年嗜吟如嗜蜜诸公竒之有竒质学荒志旷不自量躐登将坛多所嫉薄游六朝废兴处逺嘅疆场分离日江草江花幻缜宻下字如禅家律吁嗟旧存无二三侧近所取不偿失因知嫉者岂轻易敛尽浮华能就实趣入空湏正传趣得于心暗如漆搜剔造化鬼神凴天孙云锦可织出客寄多时转萧瑟趂取风寒冩旷逸九江五峯金翠湿风月悉归三寸笔
　　官廨凉夕醉成
　　湓江城里九江驿今作分司主人宅我脱富池茶责借住寛闲忘主客移栽庐山竹半百障得西厢斜日赤西风揺影失半壁梦觉只疑泥土窄呼酒当天聊复适説诗正可凉风夕银河万顷镕琼色旷放莫名狂太白留此亦好归亦得免使向人説离拆月明酒醒尘絶迹直欲骑泛空碧
　　离湋源口即事
　　悠悠漾漾泛烟篷两耳聴彻江声空水歩渉厯休折栁晴宵又泊湋源口何待月上淮山头黄昏更好寻泊休红糟醸鱼可荐酒剧饮谁能尽五斗斗斜月出夜已分江声人语寂无闻惜无苏仙共此快独自吹箫离廵砦
　　蟂矶
　　蟂矶耸防大江东枭能害人时所恶或谓水沃石上来以浇易蟂本无据【放翁云】前对三山削遥翠左望邑庐如栉布政和观额颁宁渊青墩月出寒沙暮仙屋周遭二十间常容苦行挂单住于湖题字迹已湮拍矶只有风涛怒下观转经送轮藏若徒自希檀施顾饱饮临江望此矶此水终身不曾渡青鞋寻胜亦痛快斜阳迅如箭锋度蒲帆挂起祗瞬息顷刻便舣芜湖歩破舟可弃迹可安邑桥官店暂寻寓酾酒欢歌谢江灵髙眺月江足诗句
　　苦寒
　　隂崖月余雪未消春入富池江上遥寒林万木絶枝叶终日强欲收堕樵古屋羁人鬓萧萧三冬暖曲无炭烧掘地作炉煨榾柮如此为官徒折腰
　　赠萧链师公弼
　　吾家阿京爱公弼吾家泽兄敬公弼半生梦与公弼游岂意相逢在今日春风和气见眉宇玉壶氷鉴藏胷臆人间万事君自知未必君材人尽识苏门水木无纎埃闻君家近公和台仙家近日多官府黄帽青鞋归去来【时汰佛老家甚急故云】
　　留九宫山封道士饭因赠
　　菜本芃芃剪青玉馔成浇饭填清腹孤鹤出自九宫山双眸如鹘歩如鹿我闻深谷少得盐食淡眠幽体巳仙轩轩意趣神气全中夀亦过八十年
　　五言律诗
　　太平兴国宫
　　旌幢龙虎卫台殿鼓钟浮水乱浑疑雨山深祗见秋九天严采访元老主焚脩得禄安萧散前身几世修
　　过岳家市
　　鄂侯遗部曲多嵗此为农茅店罢残暑松峦出乱钟溪流分别坞晚色失前峯去去遗仙迹苍云几万重
　　过富池水军寨前
　　山暝沉晴霭江春荡夕晖水从螺港下云接鹿矶飞雷鼔茶船众风旗酒店稀黄昏入凄怆营屋柝声微
　　宿雄江统制衙
　　徃分莲社供归向草庐眠山寨差更皷春江走战船风光随处别鬓影倩谁怜花栁西湖曲招邀忆去年
　　李正将病归
　　从军传勇畧信脚困行间病废羞长劔秋归见故山镜中双鬓改众里一身还风雪沉昏夜犹思戍散闗
　　客中拟游庐山
　　依违春梦破悲壮晓鸡鸣旅舍隣淮士家书附逓兵东风吹浦树落月下江城办取游山具天池聴水声
　　懐庐山
　　屏心寒梦枕屋角晓城钟客子几多想庐山千万峯仙源云气叠溪坂雨声重杨栁西门外禅人屡此逢
　　泊安庆得郭澹溪书
　　客檐停坐久军逓接程初狂醉舒城酒欣将建业书宦游空叹老吟思未应疎举网谁家子欢然饷巨鱼
　　江城春日寓懐
　　丘园劳积梦天地厌劬书立晚分孤鹤跳春喜众狙风多醉有竹雨久饭无蔬又见江西估收苖蓄巨鱼
　　天池寺忆雪屋韶上人
　　恵诗传驿旧立雪想师遥一别此山去清风不可招经云半掩石塔水偏朝托迹今三宿伊谁共寂寥
　　安庆新城
　　清香凝燕寝春色遍龙舒市井无遗地人烟有定居柝声营屋邃帘影酒坊虚白首三山客编茅作校书
　　过安庆旧城
　　市邑新荆棘风沙旧路岐重添多少恨可想战争时蟒气纒荒塔萤光出废池纎纎城角草应是得春迟
　　送刘统辖自黄冈归光州
　　偃武身还老还家计未非贫依山寨住喜访竹楼归度陇书鸿少翻塲战马肥月明羞北望谁撷故园薇
　　赠圭上人
　　几年防四教孤影托三衣自识闲机了谁甘苦行归秋藤溪水活雨叶寺墙肥觉得真如处空房不掩扉
　　秋岩入城后寄
　　心知沈迹堕耳熟旧诗夸返照僧归寺西风客忆家微寒侵病骨新梦惜年华独坐无聊赖沿篱防菊花
　　拙寄
　　岑寂风烟异荒寒梦寐危择交贫可久为吏拙难医大阃粮艘上孤营竹笛悲快沽桑落酒浇此满懐诗
　　冷翠谷看瀑二首
　　闻得西岩窦髙飞直下泉贪竒曽结屋接润可通田晚竹侵云老凉蔬摘雨鲜野猿常抱子饲食下松颠清啸谷音答闲眠松防便山林防暑退钟皷逺风传足茧忧羸仆身轻羡散仙乍暄思午盥喜际石根泉
　　赠天池寺觉翁圆上人
　　单起浯溪寺禅栖主簿峰收诗入顽石礼塔趂昏钟好古心何癖观空语更慵觉翁才觉处明月出孤松
　　重游东林
　　溪水涵天影山云趂屐声信缘重一到流梦入三生瀑势翻空逺林隂障雨平炉峯闲览胜思附逺公名
　　留江城将还富池
　　吟断悲秋字愁归饯腊筵天荒鹏路絶水落鴈汀悬白羽沈邮箭沧江负钓船投闲湏有日处顺且添年
　　天池寺晚歩
　　傍通锦绣谷上接铁船峰月出龙潭浄风虚佛屋重四维天象朗孤阁野云封收得天灯叶荧荧却絶踪
　　出西城
　　舟车江郭隘钟鼓梵祠遥古驲停羁客深林出晚樵鹰呼风立至鸦窜雪垂飘市价招商急残冬未寂寥
　　东林寺晚歩
　　天地聚竒观山林负隠名月明僧影瘦风定水声清不觉忘身世何湏问死生有诗难举似真实避时英
　　旅次感懐
　　乱眼悲人事追程老客顔鼍鸣风鼔浪鴈断日防山此际尘劳混吾生赋予悭吟聫朝晚积负得贺嚢还周孚与髙伯庸同游王氏庵归而闾丘仲诗至因次韵贻显庵主以纪一时事
　　寂寞城西寺重来已素秋未霜芳草合欲雨暮云稠浊酒羸方戒新诗困复休翻然防心处烟径有归牛法水堪湔垢僧庐自辟尘饭炊云子熟茶泛乳花匀草草情何厚怱怱迹易陈他年辋川上为畵两纶巾
　　送史制机之鄂州
　　宿戍供王事膏车防客程折荣湓浦栁行色武昌城借印科邉饷廵江防骑兵忧时心更切满望邑尘清
　　过分水岭
　　看云忘斗峻倚石望藤悬鸟背斜阳去牛翻浅草眠井桐支野庙溪水沃山田隔岭僧逢客狂谈马祖禅
　　妙智寺
　　空凉妙智寺经始卧遗碑白日有精魅长年无住持雨淋泥灶壊草迸石炉欹才入庐峯界天风逐歩随
　　琵琶亭
　　艰难罹歉嵗寂寞向他州分絶青云上家遥沧海头空江荡寒月枯苇积荒洲不奈谯城角呜呜吹乱愁
　　泊黄茅潭
　　唳雪沧洲鴈嘘云碧浪鲸茅深淮渡逺日落海潮平庙树揺灯影船风送鼔声劳思于此泊无地趂春耕
　　广济县王氏山园
　　忧世须眉觉耡园梦想安封疆南斗隘天地北风寒野水通眢井山云补蠧防故乡营业堕嵗晩转艰难
　　曹家沙阻风与朱一夔歩入庐江县
　　剰浪淮南接踈篷岸北留聮镳入荒市扶杖渉虚洲有侣同寻醉无歌可遣愁风花犹未息却望隔江舟
　　富池晚兴
　　江花迷望望霜叶落纷纷翠嶂明分烧沧江逺载云聚舟应弭侮营屋又屯军欲遂平戎防湏将旧砚焚
　　小歩晚兴
　　板桥孤渡险草屋四檐穿逺客感新月短髭伤壮年水篱微雪沍天宇列星悬无地寻朋好归情托七弦
　　宿浔阳馆
　　病身归束缚枫叶见飘零云淡秋星白天遥戍火青旧盟无处续闲梦有时灵月色江声里愁多酒易醒
　　江墅秋晩
　　秋林不可寄九月已寒风鸿鴈云呼逺蝇蚊雨洗空篱花荒正色岸蓼卧枯丛别浦栖渔隠何期共短篷
　　入贵池逢张秀夫
　　风姿欣邂逅彼此略寒暄为客那知老相看不忍言湖鱼朝上市驿防夜穿垣共尔添贫病攅眉説故园
　　逢林舜举
　　命逢元造厄时使壮心违淮海三年客山林一布衣有家惟母在无犬寄书归明日重阳醉休辞上翠微
　　自接泥渡再还富池
　　接泥当有渡截水欲无梁白日风声恶沧波鹭防凉闲身纒暑疢故里报秋荒渺渺孤生托浑如堕絮忙
　　银树
　　银树驿桥废征车难久停月沉孤店栁雪掩败舟萍野冡明荒燐山田出断铭甫能投宿去厯厯过邮铃
　　春近
　　防月江当户编茅屋背崖久贫难养气独酌且开懐雪水喧淮土天风破楚霾鞭春明日早环佩想尧阶
　　愁中延客
　　染衣尘土厚览镜雪霜明朱墨増新病身名失旧清公防春草盛野市腊醅轻留客驱寥寞江光射北楹
　　客江城归期尚阻
　　晴坂桑麻绿春溪苹藻香家林方歉嵗身纪且殊乡澒洞时机宻淹留日计长此生归造物不必殢行藏
　　客久
　　身孤犹落叶客久向余英少睡夜逾悄多闻心更清县楼讹漏防雨市杂溪声海上仙槎在思乗几凝情
　　赠归客
　　嚢槖依然负烟波豁尔游穷秋多雨水归棹几汀洲舣月无言坐聴梧不觧愁退耕应在念肯向客途留
　　客寓即事
　　树头梅豆小水际荻茅鲜老客擕名酒顽胥纳俸钱喜寻临晚兴恨入惜春聫不似西湖乐东风荡画船
　　独客二首
　　独客梦中过千愁醉里生秋酲谁可觧晚卧自难成破屋无人气幽泉有雨声南多不掩想像竹房清官治寄栖冷僧楼凝望遥江山延客眼风雨聚秋宵荐酒蒸淮枣烹鱼糁汉椒莫能谙食味心迹转寥寥







　　钦定四库全书
　　庐山集巻四　　　　　　宋　董嗣杲　撰五言律诗
　　泊贵池驿
　　琴书湓浦担风雪贵池船问酒临津醉添衣入驿眠渔翁寒补网邻女夜调弦何日齐山去寻僧学説禅
　　西林寺
　　地分连寺树迳掩隔墙苔破屋无僧住深秋有客来号猿归秃树饥鸟立香台慧永当年塔隂云拨不开
　　客寓邻家有园尝欲过之不可得
　　形容淹白昼意向落清樽客榻犹移雨邻园自掩门秋髙江一色风起月多痕忽忽孤生感真难薄俗论
　　送矩上人
　　单悬淮楚寺裓染嵗时尘踏雪归何处看云悟此身三乗新见性一鉢晚随人江北萧条甚还期莫待春
　　寄别余明逺
　　别离临水濶迤逦望城微落日犹回首空江独自归遥峰攅石树饥鸟立沙矶谁悯貂裘敝还家且掩扉
　　寓城一首
　　推枕萦残梦开扫积尘病深难御酒贫极莫依人野树依山暗春林受雨新晨兴闲整履休惜看花频
　　约余明逺
　　静极占鸦鹊闲来弃简书风停思晚醉泥软便春耡透屋哀歌切懐人吉梦疎余樽湏共倒莫惜过吾庐
　　客约游山久未践盟
　　居安懐蔀屋处约客雄藩风日山川媚城池草木蕃花时贫久减春醉约多畨顾我留情极怜君苦事繁
　　雨后
　　一雨收残暑新凉夜顿添秋声满落叶虫语傍虚檐衰疾便髙卧游程叹久淹山林虽寂寞亦足养吾恬
　　四安舟上
　　复添三叹处回泊四安时野市人言犷官坊酒味醨聚船要价重涤釡待粮迟客况那能遣终身厌路岐
　　舟过彭泽
　　栁移彭泽县江泛木兰桡逺水初凝暮青山独去遥沙明回断鴈月黒起寒潮爱酒侔元亮而今懒折腰
　　安丰朱一防同舟
　　寒劲滋烟浪根浮蹈雪霜同舟谙楚俗空槖返吴乡聚散羁情逺行藏话柄长骤逢接言笑直觉背时妆
　　庐山中即事二首
　　树宻攅烟霭泉甘防土田妆严仙佛徧呵防鬼神専莲社招无地桃源别有天万峰空削玉分絶构三椽聴泉聊觧带望塔谩驱车山屋潜花犬沙溪泛叶鱼野僧朝自碓牧子夜犹耡风景浑生意尘劳尽扫除
　　舟泊蕲城下
　　秋芜埋戍雨暮荻巻壕风御侮弓刀利扬威皷角雄云连淮树暗月透汉营空捩柂资遐眺兴衰自古同
　　题江州天庆观
　　隘寺鼓钟透殊庭瑞庆垂上清唐塑像正一汉遗师经箓青城派楼台紫极基尧天跻寿域羽佩有威仪
　　妙智寺明上人他适因得一游
　　主僧何所往闲客自来游山阜秋棱劲村塍稻把稠落乌攅梵庑腥鸽堕经楼借鼎烹茶去无人説赵州
　　七言律诗
　　留兴国宫懐城中友人
　　拜章坛下桂花清客子看山眼更醒万竹梳风凉透碧乱峰收雨晓争青城中佳客还相忆月下幽泉政好聴谁肯结茅邻逺社白家犹有旧池亭
　　九江易帅遂得尽游郡斋
　　郡吏东征迓衮衣不知郡圃掩芳扉樱桃熟处香山识杨栁栽时靖节归壁帖嵌尘钟鼎碎楼歌压市管弦飞庐山面目清如此几客登临几夕晖
　　谢村
　　暮役朝行此可停临平山色入船青烟窑惨淡多逃户泥井虚圆有废亭贫衲施茶营屋小老渔曝网绕篱腥客懐久困飘萧里风撼枯桐不可聴
　　欲附蒲海云制干舟归
　　江上楼髙暝树连壮游空慨禹山川客中问醉当秋晚梦里懐归在燕先水送流年遗楚恨风吹残雪上吴颠几畨谩附鳞鸿便不若相依买去船
　　泊韶村
　　泛然归息苦冬隂小泊烟塍却旧寻荷叶久空晴浦近麦芒还吐晚村深鲙鲈雨压还吴兴寄鴈云迷客楚心便可放懐天地外揽将竒思援孤琴
　　又憇西林寺有乗马人来同宿
　　孤凭水阁坐斜曛七级浮屠压暝氛慧永祠空依晋树率更碑古宿唐云自聴逺鹤情偏逸谁防羸骖趣不羣同向西林卸行槖溪风摵摵叶纷纷
　　岳园醉宿二首
　　荼防叶暗石床平醉倚池台午影清洗酌更尝桑落味推忍聴栗留声能仁寺里塔孤立见易园中人独行此地酬春谁得共东方月上酒船横
　　名园独歩欲谁羣午醉醒时坐夕曛暝色移花侵几暗野香带酒隔闻逺山翠蓊春初老落月消夜已分杜宇苦催濡滞客晓愁相并落归云
　　莲花塘
　　啼烟禽鸟役羁魂又泊寒崖近水村暗谷霭深迷树迹败塘水涸见莲根自收堕叶投官店谁缚枯藤鎻庙门浊酒不浇寒极恨几程陡入醉乾坤
　　欲脱司东归
　　担尾心期有破琴絶怜无地覔知音形神怯冷犹迎客风雨催春亟治任眼落牛羊沙渡逺情凝江汉寺楼深津津谁染鹅黄栁想可挨排醉绿隂
　　江州税亭清坐
　　西郭江头坐午前春汀裂笛出商船才晴旅舍湔裙雨未晚军营发防烟泥【去】饮自知人共厌思归相视眼徒穿征亭逢着田间老又説今朝损额钱
　　舟归富池纪懐
　　风月幽情借绿樽奔驰水陆最无根官舟独载年穷雪社鼓相迎晚泊村到防茶商期又失懐家莼客眼添昏烟芜不断休回首心迹从谁逐节论
　　铜陵县废寺
　　铜官山下梵坊欹谁为昭明太子悲鹤去不归松下柱埋空负草间碑谁言象教无销歇自剖鸿蒙有乱离独倚倾墙望淮水残僧絶影立移时
　　自兴国军治出富池
　　澒洞尘沙迹寄浮霜茅风棘断堽头几家白酒山城暮一穗青烽野戍秋战马向年荒此垒羁鸿今夜宿何洲扁舟直下寒江口不见甘王卷雪楼
　　登临
　　登临乗此暮江风数尽南飞几字鸿秋水巳清天更碧晓枫未赤枣先红诸公轩冕留情处万里山河拊髀中壮志巳销思拥衲饱餐蔬饭想虚空
　　富池镇上感懐
　　富池镇上土风殊谁悯流民涸辙鱼樵子乞租营屋住渡官强占庙门居贾舟聚港传官防鬼店扬沙托法袪第把沽浆招社赛垆头还有马相如
　　髑髅如雪混涂泥浪打沙填晚更凄烽警上流兵未觧灰寒中土客徒栖懐归日积思鲈切歌凯风闻集鴈齐忧患转深头转白江云不障夕阳西
　　流民土著两纷纷朝暮惟知射利勤隔县小家多钓弋近沙虚地少耕耘望中红叶秋何极直北黄云路不分僻处絶无佳客过酒邉安得有新闻
　　荒村风物几嗟吁鬼笑陈人旅更孤鸦黠待船抛食饱骨灵撑岸蚀泥枯酸肠百结攅年里古镇三义截路隅平漠展残斜日赤有书无鴈过西湖
　　富池寓懐
　　求佚徒将意揣摩临髙又惜嵗蹉跎隔江山秃秋烟空入树风号夜浪多童子得钱思逺引邻翁借酒强髙歌谩传客路饶孤笛若老山村只短蓑
　　闭户
　　客篱倐见野棠开红紫无心委雨苔闭户自偿书债去题桥谁作酒佣来晚知屋上青山改老为江头白骨哀岛瘦郊寒诗是祟断然难画入云台
　　重入东林寺
　　鴈门市里梵坊通整理重登兴未穷双劔风髙云气压五杉阁峻水声空欲抛世网离尘境要扣禅机演祖风况有昔贤遗迹处白家池上白莲中
　　李勉之摄广济尉
　　我滞湓城每自怜相逢相倚杖头钱盍簮愁想年穷夜览镜羞称壮士年萱草满堦堪夀母梅花绕屋可名仙近家何往非安地又买槃塘对防船
　　送张子秀入京
　　玉立当归香案傍平时髙论凛秋霜锦嚢自富惊人语寳劔犹埋断佞光雨外雷声随地起江头虹气接天长有谟入告需时用未忍将身学子房
　　黄池客楼
　　得子相慰忍袂分还栖黄池朱子门雪花着鬓久方湿酒味裂肠空自温欲问笛起市楼破不知井通河水浑冻尘难浣见谁説蜗角蝇头争噬吞
　　送越人姚日章逰淮
　　气宇凌虹驾海长薄逰感慨旧封疆家邻贺老千秋观袖有曽公一瓣香遍走江湖谙客况快吟风雪过淮乡井蛙我且安愚分未卜何时共酒觞
　　重泊杨港
　　交石夹头栖落鸿缷桅强饭伤飘篷隔洲渔屋披乱草入港客舟维古枫际晚望断风帘矗才晴洗得雪林空旧侨野寺重寻懒回眺炊烟揺苇丛
　　舟宿湖口
　　汀沙如雪水无声舟倚蒹葭鴈不惊霜气隔篷才数尺斗杓挿地已三更抛书枕畔怜儿子看劒镫前慨友生尚有乗桴无限意催人揺橹转江城
　　长年人海混潮声水宿荒凉却夜惊月照空巢乌绕树风吹短草鴈知更要观此地秋涛壮更待明年春水生不比蜃楼多变见防云初日拥层城
　　清明日懐孤山
　　身寄湓城嵗月奔逺懐仙苑自乾坤梅林有影吟魂在陈栢无枝古意存独客此时思上塜孤山今日定开门西江不似西湖上处处酬春把酒樽
　　重游能仁寺
　　古寺踞城为甲刹巍峨殿阁矗江云香烟昏壁沿廊黒砖塔喧铃彻郡闻白日僧归春更静清明鬼哭夜初分住持羞接闲人话要访时官杜广文
　　过林静学湖荘
　　宿雨初收湖水香水邉风月阑干长幽情多驻古松里旧梦几空春草塘移竹栖鸾钟野趣巻帘通燕怅年光衰残谩自恋名酒足弱体瘦谁扶将
　　白家池亭
　　白傅流风尚可寻炉峰蓊紫掩天隂石埋遗像丹青落泉绕虚堂嵗月深老木寒拖千谷翠小莲凉矗两池金挑包知是何方侣空论能参惠逺心
　　家书不至自嘲
　　客愁难遏鬓华添昼寝醒来饱黒甜春雨褪花粘藓屐晚风吹燕入芦帘自知阙下家书断不过城南卜肆占萧散形骸天分定江城惟有醉厌厌
　　江州寒食
　　殊乡寒食亦风柔桃李春香掩燕楼周子墓头谁拜扫岳家园里自嬉逰云连阃节旌旗暗水泛商船皷笛浮江国日长饶客思不知何事阻归谋
　　暑中客懐
　　飘蓬于此趣何迂破却牢愁是酒壶世上利名休羡有胷中丘壑不应无秋侵客鬓从添白春满侯门亦谩朱无地追凉身坐甑藕花多处忆西湖
　　泊李家渡
　　鴈字书空极劲遒江流东去不流愁梦归破屋南山下身落寒沙古渡头雪意巳坚狂问酒风威未厉懒添裘土人识得沧浪客特地相期剧醉留
　　入庐山
　　断陇横溪出酒旗乘疲小憇晚隂时幽林合翠痕痕净逺瀑飞琼竒水逈起风传鹳垤村荒入夕见鸡埘竹间谁拂农家壁覔写如今夜醉诗
　　午睡
　　茶灶烟沉午睡迟故山云逺思依依桑麻得雨侵檐长燕雀临风掠水飞簮帽无花徒绕砌探瓶有粟且扄扉翔空何处胎仙唳华表当年识令威
　　入东林寺
　　晴向过溪亭下留拂碑慨想晋时流云生古树茑萝雨风卷脩廊松竹秋登阁冷知山扑面照池凉觉水澄眸捻香礼遍逺公墓僧舍乞茶谈赵州
　　又泊杨港
　　蒲帆发处回程杨港渔家晚饭晴日转江空风势紧水浮树秃雪枝明饥肠恋酒垂涎覔愁眼供诗就口成天念奚嚢向艰澁故令嵗晚迓春行
　　龙华寺北板桥平几户淮民结屋成屡向封疆窥版籍独游淮海陋功名去年过此曽寻胜今日逢人似隔生懐抱激昂无可制埋篷心折聴江声
　　又寓富池双泉寺三首
　　蛰龙潜介入寒极目沧江浪不生沙渡觧舟人语众淮山纵火烧风鸣身栖萧寺蓬久雪压槃塘草店明莫説此为孤陋地白云流水助吟情
　　丹枫叶叶委江塘旅况空余古锦嚢阙下有家劳梦寐灯前无酒遣荒凉陈踪浮泛栖僧舍往事消磨落客床世态自应酬酢懒已双鬓受年光
　　晚来抱懒炙孤灯临水禅楼独自登鸟道草深云宛宛鱼湖波定月澄澄诗聫呈佛方堪读俗语汚人不可譍归隠南峯峯下宅纵谈今日岂无僧
　　银树道上
　　银林驿路雪离披行迹茫茫自苦悲不忍早梅经细雨却欣折竹压枯篱身嫌出陆肩舆破足渉沿溪口岸迟荒店无人尘满釜岂堪独力任晨炊
　　雪阻李家渡
　　迹寄邮程冒冷云病身染透客衣尘欹倾茅店清眠雪想像梅村逺醉春樵子独还衣缷湿篙人相告酒赊频荒鸡唱断天将曙快觧孤篷野渡濵
　　泊雷江
　　沽酒难浇傀儡胷风平浪息卧孤篷寒知僵舣雷江口醒落狂吟雪店中劳去有身侔病鹤愁回无耳聴哀鸿行人那比淮人逸豆饭藜羮乐嵗终
　　入庐山感兴
　　古翠深中拥紫烟幽行先酌石溪泉未能畊野安愚分且乐游山趂壮年五色在前难障碍连镳来此可留连杏花林里闲风月况有宗人演地仙
　　庐山道中
　　叠叠苍峦别是天徃来即是地行仙拨云峰底落红雨冷翠谷中浮紫烟树色浄依山色古樵声清共瀑声传逺公不作渊明醉结社徒然懐白莲
　　马头渡
　　几回问渡野隂浓趂早相呼舣短篷千里晚沈鸿翼信片帆凉卸马头风官坊酒浊秋旗破客店人荒晚釜空量取异乡愁几斛只湏倾防锦嚢中
　　江城懐隠
　　病身尚蛰灌婴城归梦长悬醒复成衰鬓防褷搀鹤痩安书隔阔见鸿惊山遥晴有侵檐色树秃秋无撼野声只欲养疴求退静栖迟泉石适归情
　　重过清虚庵
　　絶境惟闻天籁音山游重缀壁龛吟春生仙瓮新篘酒尘锁书床旧调琴丹井月空梧积满瑶台雨渍藓埋深明朝襆被归城市万叠苍峦有梦寻
　　晚过陈峰廨酒邉懐旧
　　相过失喜晚炊香同坐闲曹况味长江日下山云半赤淮柑离土叶全黄殊乡酒味聊濡口吊古诗章易刺肠忆得旧邀梅院醉万灯环锦阁新装
　　秋夜对雨
　　对月飞觞徃事休胡床寂寞庾公楼西风觧使蛩専夜长日能无酒送愁新鴈阵分离塞徼残萤火死落汀流醉来独卧梧下静聴胡琴拨怨秋
　　又浔阳馆晚歩
　　独下闲堦信杖行虚空万籁挟秋声天连淮树千章暗月照庐峰九叠明旧信传讹寒鴈过短生催老晓鸡鸣可忧何止心头事戍接荆流尚甲兵
　　广济县【寄治富池】
　　云罨防檐草拥门荻花掠岸雪纷纷龙行费圣祠前雨鸦聚甘王墓上云絶巘树环孤市尽乱溪水入大江分邑民还有思莼兴帘底琴声寂不闻
　　芜湖县
　　云樯风柂舣江湄客寄何心聴是非国课转亏商旅瘠县官频易吏胥肥花迷夜市灯初合栁匝寒田水自围今古通津离别地晓沙晴日出蟂矶
　　泊庐江县界几遭冦掠
　　酒兴那如归兴浓此行谁信破嚢空扁舟小舣庐江外雨夜深埋虎穴中独客痛心无可説何人料事偶相同昏时抛过铜陵去不管长江起北风
　　天池寺
　　吴説天池两字真梵坊突兀鼔钟声圣灯逐夜朝文阁雷火何年损相轮足下有云如隔世眼前无地可容尘追严不枉祠忠定招得吟僧作主人
　　秋凉懐归三首
　　清幽自足倚绳床雨过浮云敛八荒雄郭西风鸣夜籁太虚凉夜防秋光槐花缀粉粘苔砌桂子飘香入草堂倦卧不知身是客残灯欲灭泣寒螀
　　风凉赢得四肢清泛寄谁知去就轻临水有亭秋更净对花无酒月空明鴈行愁落荒汀逺梧叶寒填露井平独绕曲廊心汗漫附书千里述羁情
　　元龙减尽旧时豪尚落湓江枕怒涛月下聴歌情浩荡灯前支病髪萧骚少年偶负投机愧今日徒工煮字劳归兴已浓秋思壮垂虹亭上问三髙
　　又回至兴国宫望天池一簇云气中因杨道士留有赋
　　迎面苍峦泼黛浓几畨回首想行踪白云拥海文殊阁老水屯烟圣治峰方别衲僧谈梦寐又逢羽士接从容明朝还踏青虚路重掬神泉聴乱钟
　　次韵重九
　　懐古凭髙厌客身秋深愁望隔江城狂支灵运东山屐醉漉渊明栗里巾楚泽岂无餐菊友汉宫还有佩茰人今年不作风和雨见得南山面目真
　　重叹
　　心知天地厌羇留痴坐忘言不防头活脱世间泥塑様痴贻江表陆沉羞思仙廨竹招苍凤学老溪梅翠虬嵗晚説归何所待厚顔安足耻时流
　　逰蛇岗岭庵
　　逰厯贪行入暮惊蛇岗岭北衲庵清西风扫叶秋初劲野火烧空晓尚明尘役未能抛白日仙家不独有青城借眠熟睡全无梦服了黄精体自轻
　　寄湖口张监渡
　　寂寞邮亭紫翠中有懐不得逺相从渡头几发东西棹西角长鸣上下钟江晚燕鸿秋信杳野凉桑枣绿隂重天空水濶云查断收拾新诗寄兴浓
　　寄周堂长
　　回首大江秋水西杖藜闲歩菊花篱百年清白瓮中酒万事安危枰上棊梦入庄生迷蝶处歌穷子饭牛时西风徐榻独栖惯屋枕濓溪云锦池
　　舟行不及逰九华
　　下水风帆势若浮雪深且向贵池留两三渔艇有歌送咫尺仙家无分游劔削山棱云气直镜涵江影日光流神驰杜牧题诗处客里光隂别是愁
　　和翟建大见寄
　　乡人谊槩如公少彭泽辞归过永兴合向校雠争地歩屈于监当负声称故家吴苑频回首新治淮山任曲肱见説沍寒移足懒只凴红粉胜扶藤
　　访三桥歩隠者
　　翠竹苍松贴屋牢屋前径狭长蓬蒿蒲团坐久侵肌薄柏子焚来结气髙山雨湿蜗腥薜荔野烟蔽鹊损樱桃终期脱迹相从去参取微学郑遨
　　过富池水军寨统辖姚子雄公廨畧栖迟且有约同上杭京
　　春云冷压渡头槎春色晴翻浦际沙并浴防防依水栁成围蝴蝶舞江花富池军额无全籍治邑农功有几家指日并驰天路去莫挥客泪苦悲笳
　　客寓无眠信口赋秋感
　　赤枫又积灌城头如此江山不掩愁青眼无人同乐嵗白头有句独悲秋词章全拙知谁信身世多虞谩自谋篱角黄花消正色北风更急莫登楼
　　客次狂吟
　　野服支离号散仙望晴闲倚柁楼前江山风月多寻酒芦荻汀洲几泊船水路愁疑孤障鴈野庐清隔雨溪烟来春不负笻枝去杨栁桥西聴管弦
　　客久
　　衣裳敝尽客逰防三月江城雨更寒小店有翁赊酒易名园无主看花难驱驰尘土身千里荏苒光隂指一弹种种旧愁归杜宇青山碧树带愁看


　　钦定四库全书
　　庐山集卷五　　　　　　宋　董嗣杲　撰七言律诗
　　秋岩自山中见约
　　九江驿里见春风几度懐清隔晓钟思白有人伤柳色依刘无地感萍踪半生力学羞长剑两载心期信短笻九叠屏髙有标致逺公相约则吾从
　　棠梨湖
　　西城转地有湖光矮矮荆榛出土冈爼豆零星传野哭舳舻聫络急边防夹壕杨柳犹秋色贴屋桃花自晚妆芳草不除生意在此名谁命谩华堂
　　泊接泥渡
　　笑泊虚寒古渡沙沉晖逺衬楚山霞江乡酒薄难支日客路诗多转忆家金弹耀林悬橘柚翠绡萦浦泛蒹葭船掩定身如石篱落何人有菊花
　　又晩立接泥渡边
　　逍遥行乐立西风多听秋声耳欲聋供世难分心力异浮家易感古今同小花糁渡遗晴蓼碎叶填津积冷枫博望有槎撑不去岸头横卧树心空
　　东林寺上方塔
　　尘外乾坤岂易窥上方寻胜短笻随病僧借榻山衣破卧佛当门石塔危乱竹迸阶交宻树荒苔沿壁纒疎枝幅巾居士修行久爱説浮光死战时
　　蕲城晩泊值雪
　　鴈声哀怨极淮天际晩惊呼雪打船古驿鱼稀谁撒网虚沙马过自随鞭人烟顽犷空多智形胜丘墟又几年龙眼矶头风浪恶今宵归兴此方坚
　　壬戌元日二首
　　青灯挑雨晓光凝嵗律回壬万象新心上痛懐松里友客中忍视茗山春谁横烟竹惊孤旅自饮屠苏笑八神折起朝衣羞老去驱车犹冒路岐尘
　　万里东风起楚皋流年祗染鬓萧骚富池江口听春雨昭勇楼心看雪涛薄俗苦无公可论全身惟有隠方髙故山猿鹤应相笑抗走殊乡实自劳
　　富池客中寄范药庄
　　客子惊秋易断魂江塘落叶雨纷纷蔽江云势山头合隔竹泉声屋尾分无日不宜闲问酒有懐犹且强摛文灯几忆同居话卷里新篇可得闻
　　寄杨云静
　　公借椒涂成达宦我传草檄守清贫闲曹奔走徒云仕薄俸沾濡不逮亲饮水曲肱无此量解衣推食有何人凉风四壁蛩新咽偏恼淹回独客身
　　东林寺赠宜上人
　　幽阶苔藓翠纎纎屐齿沾濡逐步黏晓涧迸泉迷杏坞春风停雨暗茅檐禅髙何待音声悟诗好争传格律严谁凂我师重主社社中休更外陶潜
　　寄冷翠谷葛秋岩
　　入眼万欲勇舍难岩头飘尽枫叶丹心憎湓浦户庭热身入庐峯毛骨寒尘面只掬野泉洗醉吟且呈泥佛看几多清话动人忆梦落成围苍竹竿
　　镜禅人欲归灵隠
　　袈裟褁定老禅翁云隔家乡是几重两面庐山曾徧览三生天竺防相逢揺凉竹箑收江羽醒困茶瓯瀹建龙午借客床寻偃息不知身在紫霄峯
　　赠罗汉院志逺上人
　　披缁受业在淮南不觉流年七十三罗汉院中余古栢将军坟上落枯杉纒绵宿病逢竒药收拾頽年坐破龛自说旧栖真佛境罗田山里毒龙潭
　　江城与秋岩同赋
　　江柳青青暗古津悲歌不独是商人愁生独醉重闗晚梦破相思故国春声迹衰迟难应世山林枯朽易全身归期渺徒懐想怨鸟花梢叫月频
　　防叟悟禅人俗舍在湖口县予留江城闻其归省且有书贶因寄二首
　　要识闲栖彼此轻平江浪逺暮帆晴青春晚处羁懐恶白发生时老眼明花落无心寻笑傲客乡有日苦逢迎云包尚寄双钟下若过吾庐祗半程
　　富池归去欲相从几想苍云碧树东夜月庾楼懐抱在春风陶径梦魂通前峯路断锄犂少古渡征苛网罟空难语数年牢落恨千林如海夕阳红
　　留江城
　　灌城眠食叹羁身凭晓偏惊索镜心南纪山川秋望逺西湖风月夜懐深功名鬼妬投机罕诗酒天嗔絶侣寻陈迹自应遅料事断鸿信杳况云阴
　　赠封禺山翁
　　鹁鸪鸣雨鹤吟风可羡山中白发翁百事不闻天地闭四常见水烟空春时聚社寻屠伯晴昼科书授学童此外惟知安分去鹿门真隠畧相同
　　淫祀
　　水泛牌头五里亭尚留破庙压空坰松萝阴覆鸦羣怪里社声传土偶灵幡袅欹竿三丈赤溪分荒藻数丛青头陀强解愚夫卜瓶缶花香带肉腥
　　寓江州西城
　　奔忙梦落富池程归托蘧庐恋灌城有石醉乘新月坐无家吟逐乱云行衣遗母线寒针在烧起公山晩阵呜邻屋酒香堪洗恨拟栽松菊效渊明
　　暑中访平山坦上人
　　遥遥殊积入山心勇涉湖西且解襟当暑行松探古迹追凉踏藓入晴林信知浄境无三伏犹幸悭囊有几金白酒青衣随所遇此来祗爲此僧寻
　　思归
　　秋老江城起戍尘山收西日掩云津留连光景多无酒俛仰风埃独有身旷野鴈填遗阵阔虚沙船发落痕新故园松菊犹三迳梦过烟霞水石邻
　　晚过张分司园
　　偶乘意度过东邻芳艶多情媚柳津欢笑直邀云际月酣歌狂惜雨余春亭台花木销官酒城郭风烟老客身回首庐山图画里不知愁落软红尘
　　题濂溪书院
　　逺径溪流水自圆光风霁月渺无边前生意休除草堂上清风独爱莲万古共知归有极一尘不染见先天未知涵味其中者谁是元翁得正传
　　登庾楼
　　重支瘦竹上危楼凉袭纶巾羽扇秋天地江山风浪起汀洲芦荻水烟浮谁听调夜琵琶苦拟泛吟秋舴艋游唤得元规魂梦醒何妨小作踞床留
　　千年传说庾公游逺戍秋尘障两眸往事未知谁可语今朝聊复此登楼淮山鸟去冲烟灭楚泽帆归带日收闲客望穷江北晩月明无赖几沙洲
　　顾城
　　初闻春日水天迷此际湖沙拥岸肥炊甑有尘籼米腐酒坊无壁纸旗飞猿栖晓树青藤瘦雀啄冬畦白菜稀寂寞旅懐禁得否断腔渔笛钓船归
　　新桥遇秋岩
　　出郭看山眼便醒故人相值说云萍了翁屋后晩烟碧茂叔阡头秋草青絶壑雨过溪水响髙峯月上谷云停乌巾漉酒菊花店醉拣陶诗书纸屏
　　富池客中
　　舍舟遵陆几程来家事身谋两未谐九地渺茫怜骨肉四方轩豁畅襟懐雨翻茶崦春离岳风飐监旗晓渡淮短景不延愁思逺只堪长醉向茅柴
　　舟上食菜粥甚美
　　莫望池口浪接天羁懐沉迷衾枕前老船荡雪橹声澁破釜煑粥蔬味便烟锁淮俗子城下风生野坊僧树巅懒能登岸蹑寒屐因数杖头无百钱
　　冷翠阁与秋岩同赋
　　笑携琴册上昆仑分坐溪头藓石根崖树有霜飞老叶野泉无雨落秋痕几畨闲借樵人屐何许追寻隠者门多种杏花依此住要知董奉得仍孙
　　江州重午二首
　　晴光绕砌看葵倾独恨无文吊屈平梅溽润衣身体倦竹风入牖梦魂清良辰美景须臾事往古来今节序情不信沧江传竞渡彩旗画鼔閙西城
　　蒲节殊乡借楚夸绕城社鼓不停挝争歌神曲羞溪藻遥送瘟船滚浪花世上莫非儿戏事江头无奈客思家西湖今夜笙歌月凉拥红莲灿落霞
　　懐潘宰留方家峪别业
　　想恋西湖赏物华清依水石结生涯凤凰山下泉萦草燕子楼前雨压花翠枕谩欹听夜雨朱帘闲卷望朝霞柳塘不遏东流住肠断江城尚寄家
　　题冷翠谷道者庵
　　万计千谋浊世纷莲花峯下寂无闻丹泉潄冷齿凝雪翠谷虚凌身入云藤杖卓苔防险峻石炉炷柏起氤氲独游独宿露寒夜絶顶想多秋几分
　　离江城遇雪
　　头上同云宻布饶湓江门外揖华镳舟穿苦竹黄芦去帽任回风急雪飘踪迹几年懐玉石江山一夜变琼瑶旁人莫讶吟穷返慷慨殊胜过防桥
　　接泥渡头再遇雪
　　几涉沙汀与水村几看云物幻乾坤渡头冲雪哦诗老船尾乘风破酒昏未晩防声先傍岸乍晴江色逺侵门白鸥无数西飞急鸣落淮山不见痕
　　戏酬李勉之留江州懐琴之什
　　当时两别惜分双客了三吴客九江何处挥金曾驻马此身懐寳尚迷邦水流嵗月添新恨尘扑箫弦失旧腔柳下燕楼风雨外梦魂多绕唾茸
　　漫兴二首
　　倚竹欹巾望逺天脱鞋自在取髙眠无情嵗月催双鬓有様文章委少年吟卷乱抛幽枕畔客床寒对短灯前沈迷谩想华胥乐还有痴儿鄙孝先
　　浮名浮利有传讹薏苡囊疑马伏波镜里鬓毛谙世故笔头诗句答樵歌风穿树秃寒林浅月展江空夜浪多脱病欲归归便得花家鱼港自烟蓑
　　留分司衙
　　往来几苦浪涛惊尘役而今亦懒营雪积墙腰连屋莹日涵城影接江平市楼有酒晴旗小宾舘无人夜榻清孤坐搜吟难造妙霜风吹月纸明
　　富池江上荡舟游望二首
　　江风吹得乌帽偏江水惊秋狂拍船此身客逺积乡梦何日丹灵朝洞仙将军庙无老鸦异罗汉院有古栢坚荡桨津头来往遍北望淮云成怆然
　　上江落水渺莽中入军遡水曲折通此镇巧当两路毎日饱看千帆风客知鼓棹白日急人伤对镜发空荒寒殊甚只自笑悲声绕井余枯桐
　　客居余明逺来访
　　风浪而今自忍闻尚甘客隠大江濆酒家债负将偿足诗境情懐任醉分爱睡有魔销椀茗遣闲无事对炉熏梧桐井畔敲门处问字何人访子云
　　发黄池与朱一防相别情思黯如
　　同行谁际此心同我去君留怅北风两地相分云袂逺前峯自掩雪林空几多遣兴懐樽爼千万将书托燕鸿独过顾城湖上晩已絶饮蛰孤篷
　　别王监镇
　　侨寄荒津厌鼔鼙逆行遣日守羁栖天兵未卜何时解心事难侔此日齐雨醉田家无屐借春眠野寺有诗题蒲帆行趁东流去应目狂踪类阮
　　醉后登黄池港舟
　　大江胜絶此无俦不省荒寒醉酒楼秉烛尚嫌杯数窄换舟便觉橹声柔山连青意爲仙塜池接黄名是逆流僵卧莫知身纪堕岸南灯火属宣州
　　舟次示朱友龙
　　雪花侵鬓转栖栖身寄篷醉似泥荻港水寒鸥聚逺芜湖山近鴈飞低客舟泊夜秋无奈社鼓催春梦欲迷津岸喜登无可语不堪明日各东西
　　初欲登小孤惠济庙水盛风驶回首已逺矣
　　芦荻萧萧掩败汀抛南抛北惯曾经淮山有雪侵云白江水无风接树青吟卷纪游挥小草醉篷埋恨载浮萍庙门转眼随帆过不得重登絶顶亭
　　得京友信问曾观三叠水否因寄
　　破槖萧然不自休芦黄苇白九江秋抗尘狂作两年客看水悭为三叠游得酒问鱼愁入市有书无鴈却登楼征裘几揾思家泪两眼凝穷桑落洲
　　冬寒客懐
　　争锥无意志摧藏嵗晩栖然滞客房井臼自亲犹火食琴书谁力谩时装前峯雪洗心方快破廨风穿骨欲僵烧荻御寒身尚曲有人皲守边疆
　　九日留彭泽
　　牢系扁舟在树根依然风物晋时村几年思采东篱菊此际狂倾北海樽野鹤离羣翔碧落江鸿排字入黄昏有人若学渊明隠五柳萧疎静掩门
　　五言絶句
　　江上晩眺
　　江北西风髙江南新酒熟长笛吹梅花月色满营屋得酒终日醉都忘醒后愁往来狂走马直过皖山头
　　游冷翠谷
　　急流潄乱石石色白齿齿瞥见水色浑篱头过山麂
　　寄江城口占
　　梦魂荡孤舟波声塞两耳不眠闻管弦方悟江城里蹉跎嵗事空次第春风起雪消夕阳平彻底清江水
　　乍归信笔写兴二首
　　闲抛南峯云狂泛西江苇眠食思故栖吹灯任山鬼身絶一毫荣胆落几回醉难忘踏霜茅忍冻吟冷翠
　　闻笛
　　四海水尚浅孤城愁更深船上何人笛吹入芦花林吹腔不识愁愁耳偏闻吹月明吹更苦泪洒降羌儿
　　初八日立壬戌春
　　腊尽春犹客春来病转多孤樽洗块礧万事付无何
　　冷翠谷口占
　　乱山蔽天尽丛涧绕山流茅屋冷欲压今日方中秋谷深谁吟诗吟惹白猿听万景虚空生风微涧光定我来寻幽竒破屋枕木末向阳不闗川僧补直裰苍童负诗箧百钱挂杖头何当倩画手画我庐山游
　　七言絶句
　　下彭泽
　　江气弥漫接楚浮潘郎双鬓不禁秋欲浇靖节荒祠酒附得沙头贾客舟
　　分司卒至富池
　　疲兵喜离九江城且报新篁长数茎未问主人先问竹要分吟屋听秋声
　　江岸春日
　　见易园中春艶时千朶万朶好花枝楼台祗有提壶叫晴雨能无蛱蝶知
　　夜宴赠筝妓
　　方响琵琶借当家十三弦上雁行斜雨筵合出残春曲愁扫屏风满地花
　　乍热
　　树禽苦叫不如归午睡醒时已落晖新暑渐回身尚客此无黄葛可裁衣
　　赠莲花洞僧二首
　　山枯叶落晴纷纷莲花洞前流水分流水自送夕阳去洞上白猿啼白云
　　老僧眉毛霜争妍重补袈裟防雪天闲看青山忙看水庵门不掩今几年
　　寒食日偶出
　　漪岚堂下野芳晴杨柳枝头歇雨声笑逐游人城外去沙洲沽酒做清明
　　宿九江驿
　　孤灯花烬糁窑台古驿凉扉傍月开数事支持愁外去十年憔悴梦中来
　　闻笛
　　凄凄吹笛裂寒云羁客难禁醒坐闻声逐逝波流不断月明吹老戍回军
　　元宵懐乡二首
　　万宇灯辉敛暗尘几年醉赏禁街春良宵独宿双泉寺负了吟风啸月身
　　难覔围香醉玉仙短灯油冻梗孤眠清河坊里灯宵月负却东风已两年
　　赠葛秋岩
　　云翁独栖冷翠谷三月不出令人疑圆通老僧逺相报病中忍冻更忍饥
　　宿清虚庵二首
　　拨云峯下拨云亭万竹凝秋列画屏皇甫真人遗业在满林寒叶佛灯青
　　来此看云骨欲仙竹秋雾蓊炉烟西风正满溪头树直送寒声到枕前
　　舟上望九华山
　　雪残半积阳山矶大江云涌涛头飞九峯不受夕晖掩杜牧一亭空翠微
　　夜坐东林寺
　　晩云敛尽鹤声迟万木号空夜景移三笑亭前山月上却如身在冷泉时
　　过梅根港
　　雨压云低雪气浑风帆未午过梅根港头惊见官舟泊野老争先掩荻门
　　病起懐归
　　絶饮还知百脉清病夫明日值阳生治装肯发迟疑口要趁江寒水色平
　　九月十五日有感
　　浔阳江上看明月月落孤眠百感生十二年前如昨日竹斋曾醉凤箫声
　　庐山道中
　　偶呼邻稚携竹杖试入仙窟寻桃源日斜小憩冷翠谷惊散挂树黄黒猿
　　春步岳园二首
　　暖风晴日艶芳天独客心情不忍言何处有花春掠眼金陀坊里岳家园
　　将军墓域在杭州如此家园入梦游谁惜再传无嗣续至今匙钥属官收
　　王倅寄弟富池酒边述兴
　　竹亭难障隔淮尘补种疎花几树春若忆六龙南渡日到今我亦是流民
　　晩泊烽火矶
　　野阴逺阁雪风干向暮维舟水色寒火号荧荧今夜烛因知江北报平安
　　春去喜无怨乌二首
　　春尽江头望几回支持愁态入衔杯要归便问西门渡行止何闗杜宇催
　　失笑羁人泥听禽年年春老益愁心江城树少无栖处堕落千岩万壑深
　　厉屏山祠
　　漪岚堂北县楼东香火新标旧令功此地岂知钟鼔乐月明如水藕池空
　　过彭蠡口
　　云凝入港大孤山芦荻翻风秋夕寒水急乱从彭蠡出来舟不似去舟难
　　再逢黄山矶上老叟
　　过此未几还问归归时又眺黄山矶不如矶上钓鱼父雪霁扶藜行夕晖
　　野望
　　过午浮阴掩石台疾风掠草散狂埃江豚吹皱空江浪逺见淮云卷雨来
　　天池晩眺二首
　　古塔寒擎夕照红泉声涌海入虚空分明九十九峯翠都在天池眼中
　　天灯逢夜涉江危直绕文殊阁上飞暗里试将衫袖褁只余树叶几星归
　　自庐山归城赋四首
　　絶壑松风泻瀑声此身如寄画图清余生结得东林社三笑亭前看月明
　　才去还回似不情萧然两耳乱泉声衣巾染得江岚透谁道山人骨亦清
　　入城囘睇万松横只隔浮云几万层八月秋风明月下天池池上看天灯
　　重葺芒鞋约更坚山家意味况相便须先折简同游客剥藓题名就石镌

　　钦定四库全书
　　英溪集　　　　　　　宋　董嗣杲　撰
　　五言古诗
　　钧天曲
　　圆丘崇且髙广汉清且浅元祀播鼔钟严禘列瑚琏天酒泻琪花遵此奉常典恩流昭感通报称示丰腆鹤鸣集霞台凤曳翔云辇已际天人和八表清尘巻
　　拟古
　　海上采珠人惟视夜光吐携持以为珍美价重合浦异哉足照乘殷勤献明主逺物奈不寳弃之犹粪土河汉金气老海月光陆离蟋蟀鸣我床声声有余悲美人天之涯言旋杳无期西风吹脱叶抚时伤所思
　　武康邑俗
　　邑俗尚巫诞竭力营鼎爼无方絶此幻举口輙龃龉衰世无真儒反欲构室处顾我暂尔栖信得子不语官廨俯官溪溪流极清泚鱼游值天阴竞指龙光起古祠偶相邻愚徒望风靡我欲照衰顔且展阑干倚由京买航还武康夜泊中途因醉晓还邑中摭实有赋
　　上船且偃卧月出揽衣起周览郊原旷肆毒暑未已河汉水色浄身寄图画里幽情苦跋涉未克安所止忆荡西湖舟白莲弄清泚歌声透夜响钜丽瀛蓬比景絶四无人风揺六桥水今如梦中觉乍离官河觜板桥余店灯酒旗三尺纸狂来发兴深野航暂时舣崖凉胜埋篷独信桥阑倚倐然想归程便迟二十里醉眼忘离津风顺差可喜入邑日已髙不掩罍之耻因感孤生浮若此能几耳
　　甲戌八月初九夜武康山中洪水骤发越十日漕司檄往检涝
　　甲戌纒国哀时属秋八月近辅余英山洪水中夜发狼藉彻句雨拔地殊飘忽滔天肆奔迸变幻起崒徒步登县楼浩渺沉林樾妖氛混泽气势极火焰突绵亘山下乡逃难想颠蹶晨兴雨更澍邑屋已陧杌髙跳空刺肠何异覩溟渤飘尸不可计强者布竹筏栖危或得命其奈服食阙号天天不闻不若就灭没瀑派裂青山溪岸奔尸骨杵臼埋虚沙蛇虺出深窟边方乘孔殷糜烂事征伐民生不奠枕复罹此酷罚隠忧非一端国脉存如发检涝亦具文民力各已竭岂知坐困穷终嵗常矻矻奉行亦漫尔持论敢躐越步步涉坑堑路梗劳舆卒归愁强就床魂梦随恍惚
　　甲戌武康大水净林寺山门殿屋悉皆倒敝
　　仲秋秋阴合壁落走鼯鼠彻宵风雨骤平地生洲渚莫辨路与溪庐舍失处所净林古梵屋木佛岂得御当门金刚恶兹复化何许方丈九旬僧足废不能举徘徊想旧歴突突起沙屿遗闗茁芝菌卧竹压麻苎山民穷无吿谋食屡多阻三乡凡几户竟堕鱼鼈侣伤痛李生迂卷尽牌头墅独慨虚浮身昏迷怯幽伫上流未偃戈战血沍荆楚近畿天示儆嵗月不我与就食难下咽酸恨彻心膂
　　古意
　　山中有流泉洗耳今无人树阴互防宻乌语交昏晨谁能观大运达此秋与春生意自尔蕃叶叶分光新藤蔓附女萝兰茝披荒榛兴言混栖托随迹安可伸悲哉倦游子感寓徒酸辛荣枯了不计老大将廹身澘然眼中泪堕此衣上尘所耽轩裳故殊失烟霞亲
　　赵南康可斋筑屋武康孟保园池乔木极有思致东野故庐借以表出感古伤今成重游三十韵
　　东野英溪英妙寄寒苦诗里社今有井谁构亭覆之想彼异代贤孤标夺葳防可斋出帝冑结庐探幽竒分符庐山阳归葺园与池髙懐敦薄俗万象共眇窥惟怜时不与舟壑忽夜移身世付永摈逸驾沦西驰我此偶窃稍荏苒垂三朞两获憩絶境真与浮世遗牵裾古木底洗屐官溪湄想像贞曜公沦落长安时壮心侔元造沥思抽肝脾衰谢入硬语难以好爵縻此乡所自出指防余芳茨相去五百年随胜营诗词清扬借发挥昧者迷藩篱孟公能归欤赵侯今已而罢酒闻清弹眼在空涕洟孰能经始初欲绵无穷期再传至斯荒旷望逝水悲丘壑漫独存岂不重尔思拘情失寝处触事逢乖离无端菊帽破不管西风吹俛仰兴替间惟余鸥鹭知心遥嵗年遒行将谢尘羁我穷吟更穷逐逐亦已疲有愧快士志名盛位任卑制愁游学宫弗读国朴碑四顾云树苍雅道谁扶持
　　酒边忆去年苦病
　　发誓游四方言归多自责秋髙风浪险懐家万山隔江北与江西梦寐困行役去年病防褷客死亦何惜心空病自退药褁漫山积今日秋又深谁念饥冻逼祗幸徤于酒酒尽从堕帻醒来听谈空鸟啼晩峯碧
　　闻赵芳洲已归武康梅廨
　　归来慰我思山畴稻田熟雨骤不终朝水退出平陆梅庐暮色黯欲入足尚缩月地举深杯杯光泛纎菊灯明不借辉来去絶慙恧所恨懐寳迷失计资薄禄鄙人更旷纵肯作阮途哭有时得亲书多是不再读
　　坐暑病初招汪学老医次招黄平斋两公枘凿之甚病者反取多事而黄终奏药绩因有中秋共醉之约漫述长句
　　卧病不知暑况在英溪隅入京涉夜航药物艰所需汪公业于医其实真癯儒医故不违理非但以理拘览镜面百皱半月怯步趋积忧那得解肌瘠徒长吁兹晨近秋中疲惫凭杖扶忽枉黄公驾慰此困枥驹指我伛偻形旦暮耽书劬病源肇于心证与芝术殊所嗟露电如满嵗罹艰虞寒暑复见防阎浮可久图行止任天造其或诮以迂凉轩聆欬唾眷眷非世娱浮荣信飘风况复假合躯堕落焦熬坑难炼六一炉感公致汤馈瀹盏浮雪腴仙传起死剂顿醒爪发枯西风卷茅屋篝灯竹牕孤蔬肠转阳脉趣向归酒壶谁传病退舍可奈流俗徒汪黄信可人彼此皆枌榆往缔中秋盟未卜月有无因拈二公姓激我懐东都
　　装伯弜周先生手泽
　　桐溪恩上人留遗盈束纸初疑龙蛇奋不敢傲睨视呜呼汶阳翁父子传心防手泽落世间枯尽几砚水言言闗世运字字穷物理悲风飒双鬓涕泪挥不止思超汉魏髙人可晋唐似逸态出天然凛若对英峙此时吟啸者跌荡何可比巻舒手不停光芒射桯几下取防六丁急寘空谷里
　　宿嘉兴新城市
　　泛秋入禾乡钝舟无期程西风吹官河其壤惟新城云围畆遍星零聚落盈前畈出顽犷有可敌无勍梵坊名能仁所向乖幽情房房市药富涤面尘不婴习俗困促廹意度无専征市沽更漓甚不堪客子倾偕行得佳士共此秋榻清未晩急掩扉屡贻暴客惊
　　防牲谢响应龙庙予不及往
　　龙宫蕴特异精祷通万灵昭著二百年锡封専朝廷去年偕宰公投诚涕欲零驱车入松扉雨势如建瓴仰髙迓灵昐云敛不暂停烟沉瀑声凉分坐瀑外亭从兹感佑助争谓胷百铭治任亦已速洁谢资芳馨缄素展真忱要终寄防防愿恢溥济功致此百里宁夜披东堂集孤灯炯深青朗诵神之聪壁落山鬼听
　　越城步月不知子城已闭因托宿赵义斋宅
　　晩步初月髙忘却子城闭客楼枕新荷几夜香袭袂羸骸奔走倦不拟尚凝滞白面佳少年塞途莫胜计低顔谢许可不甘暗拭涕穷廹傍人篱傍篱畏奴风采就衰惫心孔转昏翳见舟思江湖懐隠睨松桂故人立霄汉敢诧平生契兹时进退难假宿义斋第官桥醉尉多大惧获重戾徘徊益羁愁愈痛乏边际谗毁那能免失拥文侯篲身如被酒酣心类垂旒缀嗟嗟文不绩有学谩经济逆行且倒施犹幸舌未敝月西黯蓬莱城乌声更厉借榻逢可人度夜等匏系履险复自笑汨没信此世愿逢阳明仙餐霞度千嵗
　　病中步入蔡公桥村落闲
　　水浅篙师劳况值夏日炎舟维蔡桥晩扶行御顽痁谁期村疃中双屐苔花粘同行幸同志出语无猜嫌晓霞晩必雨故老尝所占两行桑麻香农计得尽觇偶闻读书声白叟依茅檐自奋力稼耕其志方隠潜延我坐俄顷障日西垂帘竹床半已暂睡亦安恬传酒强我饮饮絶徒掀髯神思偶尔清吟兴为此添
　　自武康入京随即渡越
　　意杳轩中坐坐见新竹长病夫欲寻睡不禁竹气凉昏昏度白日神倦慵举觞偶然探吟处谁谓醒为狂扶行壶中天草树含夕光雨桥荷柄閙亭亭云锦张中有窈窕质忽透洛妃妆引领不忍去水风逓幽香檐梢鹊啑啑戒我租夜航我生尚未了何地安韬藏宵程促登津食息何皇皇郭南待朝渡西陵晩苍茫
　　七言古诗
　　乌栖曲
　　緑阴凉透城头树月明正照乌栖处黄昏角起吹晴云乌欲啼愁愁夜分夜分湖波幻絶境境絶月漾玻瓈冷栖乌忽过别枝栖何人采莲移舴艋
　　赋得河中之水曲
　　清莫清兮河中水白莫白兮头上丝河清头白自千古有身清白知为谁提篮采桑西城妇容发蓬勃霜色欺传是长安估客女二八嫁与东邻儿东邻儿郎负枭獍别家出戍征羌夷沙场杳邈絶信息譍门无子难撑支花荣草枯知几度日升月落常双驰力勤织絍活旦暮堂前姑老心惊疑攒心万苦失头绪年如逝水何能追不恨儿郎祗恨妾有生无分安齐眉西邻女儿年将笄双髻压颈簪花枝金钿贴额腮凝脂笑妾采叶愁蚕饥妾身薄命何暇恤所嗟母子各天涯空闺誓此守清白不愿封侯愿早归
　　武康防风王庙前入西乡山中旷游归看邑志偶成
　　苕溪直西山嶙峋莫干矗空参北辰荒村去县未甚逺日落将尽埋红轮羇人憩此醉徒御僻壤曾际神禹巡敝祠古木质拥肿色泥痴塑防风身遥遥石径险如栈芒屦掣足移换频狂贪游歴不顾倦肯因崄嗟迷津锦巻要演江海思拍塞景物描天真偶繙邑志宁讹舛下笔希古今无人
　　武康附夜航入京
　　今晩后溪风色顺暑威未肯回凉信独泛官河雨气收野林鸦落归无阵听钟揺出港汊重新塘光现横空龙松头暝破月色吐油云散尽回千峯
　　秋夜宴客歌
　　宾从齐声歌提壶有酒在樽殽在防秋髙广寒桂子落时零金粟成泥涂秋空月露炯冰玉情深莫出南山屋自驻南山持酒巵愁人惊糁陶家菊花枝易空人易老人生安得无丑好只须傲兀醉乾坤人老花空如电扫
　　羽觞飞上苑
　　日色荡晓香尘起上苑春融锦屏里蕙枝小叶攒石台桃英乱糁浮池水鳞波皱云展翠绡羽幰逐风飒珠履骝飞步褭蹀躞髙杯行声度提壶美提壶朝暮啼芳阴啼尽东君脉脉心螭毬流影晩阳浅兽匜喷香淑景深灵鼍鼓曲肯停调緑蚁漾艶争欢斟醉情得向芳辰畅香车回碾银蟾沈
　　五言律诗
　　和楼恪斋自述
　　碧树前林合黄云百里迷月髙溪水定风逆漏籖低列宿来花邑凉秋入菊畦比闾回善誉招得颂声齐
　　题蔡主簿小园
　　聒耳禽声细澄顔池影浮襟懐犹徼塞松竹自林丘剪韭疏畦阔分兰贴石幽吟笺满芸架闲乐野僧留
　　官舍病中
　　古劔秋埋匣昏钟冷压楼吟情临晩锐归计待春谋鸡绕村墟捕鱼空薮泽收敛将筋骨悴所恃有新篘
　　客滞
　　粹容成槁木浮迹类流萍天地春明净江山晩晦冥花芒环野茜柳桁接檐青淹滞知何事思归梦短亭
　　题城山道人庵
　　官俸胥方给山殽市可需雨多沙碛失桥断路程迂古树声何壮秋萍迹已枯病身慙到此有愧竹笻扶山晖丹气紫路隠翠林香野道依城社山童执纪纲田髙秋敛薄溪曲夜湍长谇语令人倦蚍蜉肯自量
　　过证道寺
　　证道山门旷延僧草座禅不知为额始曾记有歌传驿路桥梁壊沙溪石藓填往来荒廨近时可托清眠
　　武康姓丁人号生魂神合邑骚动
　　世降多淫祀时荒扇盗区妖丁肆荒诞结甲走昏愚揭帜营祠庙椎锣誷市衢大夫清似水勦絶莫踟蹰
　　雨夜感
　　风停暑雨竹簟展寒波酒醒乾坤小林昏鸟雀多凉堂喧管钥秋戍淬弓戈殊感征行苦悲蛩咽楚莎
　　清穆乡农户
　　山峭回峯紧场空得雨忙赤枫溪觜立白草渡头荒寒市虚声隘秋畴喜气扬野舂连屋响瑞入雪匙香
　　题园堂壁
　　廨扉临水掩世路入山穷暑谢晚尤炽秋髙凉未通莲香霞沼废竹色月楼空天地机难测山林志少同
　　题意香壁
　　朱户编帘掩花颠览镜羞酒多无客过茶尽有僧留世虑经心久花时撚指休悦生怜浊骨愧死混清流
　　题方用卿书屋壁
　　野云埋墅晩城树掩江春门巷人烟古云山屋宅新悲歌陶此世尘土汚吾身无地堪挑荠殊乖晩膳真
　　泊鴈汊寄主簿
　　穷通归造化踪迹易参商自画新居様谁传旧稾香寒沙埋虎坂晩烧起龙冈相望风尘濶愁懐不可量
　　夜坐
　　西原阴接树东浦暝沉篱月落溪沙走星飞岸柳移鲜萤萦浅草幽鸟择深枝背水中宵坐愁多病莫支
　　坐病不赴姚总统席夜闻乐声因寄
　　精神疲夜漏弦管沸秋筵想醉黄花下谁歌翠幙前病身空羡酒愁耳爱听泉月转羁破萧萧照客眠
　　甲戌九日和楼宰乌回寺登髙
　　乌回何代寺鸠唤此山晴心契将军约肩摩小队行明年人更健今夜月初明更过谯楼饮偏垂野客情
　　满替在眼即景赋二首
　　野分霜信薄溪落雨痕干僻邑催冬早遥林积暝寒鸡栖隠壊壁鹤老恋空闗烛下哀筝发楼头送漏残菊向篱阴老松连石影交山棃寒脱树溪鸟晩投巢欲把肩舆卸先将手版抛是时柴户月任客带吟敲
　　七言律诗
　　干防圣节赐宴
　　瑞霭薰风遍赤墀共歌随佛下生时报班立笋嵩呼逺接宴簪花拜舞迟聫坐不矜朝士贵缀员深愧醴曹卑山中雨露恩荣溥赋得三宫万夀诗
　　暑中宴张穆父第
　　席地莫禁流汗体阴阴竹树埋虚堂夜分几传逡巡酒暑甚一沃沆瀣浆不听哀弦知兴逸才舒清簟觉心凉青碧李凝冰齿万蕚南花吹湿香
　　刘閤舍迁居山中
　　玉粒荣途税驾难遯栖山屋乐顔箪写梅当画同谁赏采菊成粮独自餐五字诗成消兴晩半缻酒熟抵秋寒太空月色清如洗多向疎林缺处看
　　壶中日月与葛秋岩纳凉
　　身离匡庐紫翠重壶中且寄水云踪故人逺梦迷千里浊酒髙懐万钟台上苦吟无别事枕前间籁有孤松不知忧乐随时意但虑荒芜钝笔锋
　　陈石泉送诗走笔次韵
　　依刘殊乏仲宣才方重相逢笑口开恶况败人佳思尽寓公贻我好诗来夜寒归梦迷松菊灰冷尘踪混草莱别后莫裁驰恋意寄梅须带雪枝苔
　　题大赛山中人家
　　课孙课子业桑麻最喜无人识故家八口日支资地力一头雪色感年华甜苦过王戎李古木枯如博望槎岂得不谙培植性又思寻客学餐霞
　　玉绣毬花
　　芳妍独殿緑阴阑几簇流琼拥髻鬟攒粉倚风揺舞地妬晴抛日透飞闗蝶魂春聚苍枝顶雪片寒团翠幄间花压露梢如许重有瓶难挿懒能攀
　　洁身自拥翠枝寒遗得春魂寄素顔夜月曳光凝絶径晩风抛影入空闗几团白雪能娇腻五色流苏只等闲宛似恋香蝴蝶乱緑阴深处不飞还
　　送陆明府归嘉禾
　　尘杂莫湔游宦非端忧何暇寓琴徽孝先便腹尚嘲懒元亮折腰须问归所惧弃官乡曲笑不思献策庙堂稀义和市尾渔舟聚独乐披裘坐钓矶
　　水退小园散步时垂替感赋
　　移来菊本已成丛潦退园篱失笑空梦蝶自应知境幻问牛谁谓可年丰渺茫天地浮秋水寂歴溪山截暮虹蛩咽莫禁莎砌湿万愁愁付酒杯中
　　近苦多故坐病乏药
　　江郊雪沍莫知津客泪双垂怅此身魔障在前无妄想饥寒随处肯言贫畏途日有风波恐病骨时需药石频屏息支吾心已扰眼前谋絶故乡亲
　　甲戌重午留越寄武康同官
　　湘累莫吊楚云迷力疾喑喑客防稽心想同寅分席醉身逢重午借楼栖今朝气象悲欢异几种葵橊色泽齐水际晚凉应有赋藕花多处想供题
　　县斋东堂盆荷着花楼恪斋约客赏之时葛秋岩作草圣和席间韵二首
　　酸辛莫甚此时心忍过琴防散客襟万竹静涵空翠杳孤莲愁吐妬红深岫云有信投林晩溪雾无根涨郭阴谁草数行鸦蚓墨东堂古壁遇知音
　　帘底陪清傍两年愁城筑得许能坚诗章罢咏犹评画管乐沈声却得蝉花县无心听夜漏英溪有日罢归船敲更苦西风急又揽闲情伴葛仙
　　越城客中
　　暑滋衣袖苦逢迎濡滞连旬梦亦惊奔走泥涂谁送死浮沉光景自怜生鸦穿晩照栖公馆龙挟晴云入子城乱试法歌攒碧落无端新月客明
　　武康邑中刘王庙
　　水围聚落蔼藤纒灵纪金刀祀典専碑语谁非年月误神功自托道途传三乡捐廪祈多福百里赍香卜有年争怪野云头上起村村先欲雨公田
　　抵北新桥
　　指出飞梁是北新羁懐冰释返吾真归逢乡井心才穏羞对湖山迹已陈彻钥要芟三径草懐人空睨一汀苹满头残发凝霜腻达旦梳云却爱频
　　题意香壁
　　养生肯羡葛洪砂醒困还评陆羽茶溪上揽云归酒屋雨中看瀑忆樵家时时禽鸟呜心曲嵗嵗风霜防鬓华户生香还有意夕阳红皱石榴花
　　思隠二首
　　岌嶪愁城不可攻三年心事入秋空虚名已出诸公右往事都归一笑中植杖耘田思北墅补炉煮药老西风临归自照凉池影不与初来面目同
　　梦落家村野屋矶欲治生事与心违偃禾雨久溪声改采菊人归鬓色非灌圃肯差陈仲子登山莫逊谢元晖从今举步防轻蹈更演潜书急掩扉
　　五言絶句
　　夜坐
　　秋清道院空更筹受风掩二更看斜河湿却万星防
　　陌上二首
　　水花粘稚蛙野菜恋残蝶麦岐苦薄收青黄两不接恨鹃啼桑颠丑妇泪如洗手中捻银丝阶头博红米
　　估客謡二首
　　浪儿重规利半世家如寄千金得美人长向船醉溺利谁知轻性流甚于水东去复西回难将逝水比
　　七言絶句
　　逢曹子敬知录三首
　　相逢愁醉霅溪西老却陈思七步诗二十年前亲擢第孤忠曾际穆陵知
　　州县间闗老调官青衫敝尽只儒酸玉堂学士思求代珍重春风在笔端
　　屏气安时彼此同此时虹焰已销空东君造化搀春早看取花开自在红
　　陈石泉送芍药花
　　花分近侍了春残分付荼防糁雪寒天色转阴阴转雨愁人可凭柳边阑
　　寄庐山道士二首
　　才懐故里余清梦方说庐山得好诗何日与师传菊酒剧谈浩刼未分时
　　常常有约寻幽趣汨汨无从避俗喧欲断世间千万事须穷纸上五千言
　　秋夜
　　秋堂初霁短檠凉堂外风帘减旧香萤火正流孤溆焰闲来坐觉二更长






