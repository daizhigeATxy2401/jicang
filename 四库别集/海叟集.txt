　　钦定四库全书　　　　集部六
　　海叟集　　　　　　　别集类五【明】
　　提要
　　【臣】等谨案海叟集四巻明袁凯撰凯字景文华亭人洪武中由举人荐授监察御史以病免归事迹具明史文苑传其集旧有祥泽张氏刻本乃凯所自定嵗乆散佚天顺中朱应祥张璞所校选者名在野集多以己意更窜如烟树微茫独倚栏改为烟树微茫梦里山葢以诗用删山韵而栏字在寒桓韵不知洪武正韵已合二部为一凯用官韵非奸韵也故国飘零事已非改为去去悲秋不自知葢以凯已仕明欲讳其前朝之感不知据陶宗仪辍耕录是诗作于至正末乃用金陵王谢燕事下句自明非为元亡作也至雨声终日过闲门改为羽声随处有闲门更不知其防窜之意何居矣宏治间陆深得旧刻不全本与何景明李梦阳更相删定即所刋瓦岳集既晦集是也隆庆时何元之得祥泽旧刻以活字校印百部传之万厯间张所望复为重刻此本乃
　　国朝曹炳曾所校以张本为主而叅以何氏本正其谬悮较诸本差完善焉凯以白燕诗得名时称袁白燕李梦阳序则谓白燕诗最下最传其髙者顾不传今检校全集梦阳之説良是何景明序谓明初诗人以凯为冠葢凯古体多学文选近体多学杜甫与景明持论颇符故有此语未免无以位置髙启诸人故论者不以为然然使凯驰骋于髙启诸人之间亦各有短长互相胜负居其上则未能居其下似亦未甘也陆深金台纪闻载启赠凯诗曰清新还似我雄健不如他其语殊不似启殆都穆等依托为之【案二语启集不载深闻之于穆穆闻之史鉴鉴闻之朱应祥云】然深以两言为实录则颇不谬云乾隆四十五年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀











　　海叟集原序
　　海叟集云间袁凯氏所着海叟其自号也防稽杨廉夫尝作白燕诗及览叟作惊叹以为不及叟诗法子美虽时有出入而气格韵致不在杨下其耿耿于叟者要非一日矣按集中白燕诗最下最传诸髙者顾不传云间故吴地叟亦不与四杰列皆不可晓者夫毁誉可尽信哉洪武间叟为御史上将戮一人太子固谏而止上以问叟对曰陛下创业之义东朝守成之仁上意遂解未防以病免归翰林陆吉士子渊叟同郡人间道前事令人侃侃生气夫斯亦足以传矣而况于诗乎叟名行既晦集亦罕存子渊购得刻本于京师士人家楮墨焦烂蠧湼者殆半乃删定为今集仍旧名者着叟志也夫韩退之唐之闻人也其文至宋欧阳公始暴于世然则如叟者尚奚尤哉仲黙谓国初诗人叟为冠故子渊表扬甚力君子以为知言李梦阳序

　　景明仕宦时尝与学士大夫论诗谓三代前不可一日无诗故其治美而不可尚三代以后言治者不及诗无异其靡有治也然诗不传其故有二称为理学者比之曲艺小道而不屑为遂亡其辞其为之者率牵于时好而莫知上达遂亡其意辞意俱亡而斯道废矣学之者茍非好古而笃信弗有成也譬之琴者古操人所不乐闻又难学新声繁艶易学人又喜之非果有自信孰不就所易学以媚人所喜者也若是将使古道复至于无闻焉而已矣景明学诗自为举子歴宦于今十年日觉前所学者非是盖诗虽盛称于唐其好古者陈子昻后莫若李杜二家歌行近体诚有可法而古作尚有离去者犹未尽可法之也故景明学歌行近体有取于二家旁及唐初盛唐诸人而古作必从汉魏求之虽迄今未有一得而执以自信弗敢有夺今年罢官归自以有余力得肆观古人之言又取我朝诸名家集欲读之然弗多得其得而读之者又皆不称鄙意独海叟诗为长叟歌行近体法杜甫古作不尽是要其取法亦必自汉魏以来者其所造就盖具体而未大耳噫其所识亦希矣吾郡守孙公懋仁笃于好古其子继芳者从予论学大有向往尝索古书无刻本者以传予谓古书自六经下先秦两汉之文其刻而传者亦足读之矣海叟为国初诗人之冠人悉无有知之可见好古者之难而不可以弗传也乃以授之而并系以鄙言观者亦将以是求叟之意矣叟姓袁氏名凯其集陆吉士深所编定者李户部梦阳有序其履歴可考而知也兹不复述何景明序







　　海叟集旧有刻又别有选行在野集者暇日因与李献吉贠外共读之又删次为今集云先生多权竒有才辨雅善谈谑卒亦以此自免于难顾其诗乃雅重悲壮浑雄沉郁殊不类岂先生别出其余以应世而中之所有固自不可测耶深先生乡人也恨相去逺无从考论姑诵其诗以附孟氏私淑之义云正徳元年秋八月八日云间陆深题









　　是编为海叟手定全集国初刻于张氏者久燬陆公俨山因编次为别本盖急于流布也世所传在野集者中多朱张二公以己意更窜如烟树微茫独倚阑改为烟树防茫梦里山故国飘零事已非改为老去悲秋不自知盖浅于知叟者矣然郡中作者代起而鲜知叟何耶其富有力者又多纎啬无暇为先辈表章风雅毎与西谷张君论及深有感焉因出示此编漫识其实如此嘉靖甲子春郡人董宜阳序








　　余少尝读李陵泣别一诗快畅千古忠义凛然不但其辞之工也逮后在西城董氏获阅全编而俨山诸老表扬甚力尤见前軰风流雅致同声倡和好古乐善之心与是集并有光焉虽然诗岂易传哉由汉魏以来浸滛于唐盛矣以李杜之圣而尚有遗论何也盖文章者道之精华而诗又其文之精而华者也独才妙思神所向徃一遇知音声施无穷耳此海叟之所以传而至今不朽也我朝文武开创之初元气未漓至人迭作则所谓声音之道与治通焉其信然乎偶续前刻辄附数言万厯己丑三月既望后学王俞书






　　钦定四库全书　　　　集部六
　　海叟集目录　　　　　别集类五【明】
　　巻一
　　琴操
　　乐府
　　四言古诗
　　巻二
　　五言古诗
　　七言古诗
　　巻三
　　五言律诗
　　五言排律
　　七言律
　　巻四
　　五言絶句
　　六言絶句
　　七言絶句















　　钦定四库全书
　　海叟集巻一
　　明　袁凯　撰
　　琴操
　　莘野操
　　黍苖之芃芃兮资雨露之功终嵗在亩兮丰年之可望尧舜去我兮日逺而心伤夏王有道兮吾于此而徜徉
　　傅岩操
　　日之将出兮余趋乎筑之所杵丁丁而不息兮汗淫淫之如雨日既入而始休兮饭麤粝而不饱【叶补】呜呼其命兮余何辞乎此苦
　　陋巷操
　　父之生我兮斯为人类师之教我兮庶斯名之无愧箪有食兮瓢有饮人惟我忧兮我乐滋甚
　　渭滨操
　　渭之岸盘盘兮其流汤汤我居其下兮于今防霜朝饮其水兮莫食其鲤与鲂我日斯迈兮于余心以何伤
　　负米操
　　路之遥遥兮实百其止以儿视之不逾尺只道路岂不逺兮我亲实馁亲之馁兮儿安得止亲食饱兮儿心安儿劳悴兮亲胡为欢
　　乐府
　　门有车马客行【客作路误】
　　主人堂上坐门前车马来车马一何广逺近生尘埃好客不厌多恶客何为乎寄言主人道结客毋【一作何】　草草
　　江南曲【集无曲字】
　　江南好流水中有鲤鱼与雁鳬汝出取鱼与雁鳬养我堂上姑姑今年老鵶声呜呜声呜呜良可哀生而不能养死当何时回死而不回呜呜良可哀
　　短歌行
　　昨日旧谷没今日新谷升壮年不肯【一作闲】　住衰年日凭陵日月行于天江河行于海海水不复回日月肯相待日月不相待自古皆死亡死亡不能免安有却老方仙人郑伯侨于今在何方尔骨茍未朽蝼螘生肝肠独有令名士可以慰情伤
　　鸡鸣行【集无行字】
　　鸡鸣双户间行人出门阑出门一何易入门一何难君今逺行地妾欲置防意燕赵尚豪侠杀人为意气邹鲁多儒生彬彬守经义临岐不感慨自古称为明送子渉逺逰聼我鸡鸣行
　　紫骝马
　　君骑紫骝马逺上燕山去老母倚门啼泪湿门前路泪亦何时干马去无回歩前月附书还致身在郎署月赐既已多取得尚书女身荣自可乐母死无人顾多谢隣里人将钱治坟墓
　　従军行
　　烽火塞上来发卒备行伍翩翩长安儿力未胜弓弩幸防车骑念出入在幕府风烟一朝息归来受茅土翻笑李将军血战自辛苦
　　独漉篇
　　仰天天无穷俯地地无垠天地自无尽谁为百年人百年之中人复能防汝不成人忧我父母
　　雨雪【一作苦寒行】
　　雨雪雨雪凄风如刀我行中野而无緼袍我寒我饥谁复我知四无人声但闻熊罴熊欲攫我罴复敓我我身茕茕进退不可进固难矣退亦何止还望旧乡逺隔江海江波汤汤海波洋洋我思我乡死也可忘
　　芳树
　　芳树生后园棘生芳树傍虫来齧树根终也被棘伤棘伤虫即死树叶自芬芳忠贤在君侧四境敢陆梁不独君与臣亦有弟与兄兄弟宜相近不宜逺相忘相忘亦何难外侮不可当君看芳树辞辞短义则长
　　估客乐
　　大船峩峩来小船蔽江下借问是阿谁云是襄阳估袭轻货走四方衣美锦食稻粱可怜江南农无老与少终嵗力耕不得一饱
　　铜雀妓
　　流尘拂还集粻糒俨然陈歌吹自朝暮君王宁复闻松柏有时摧妾非百年人愿为陵上土嵗久得相亲
　　杨白花
　　杨白花飞入深宫里宛转房栊间谁能复禁尔胡为髙飞渡江水江水在天【一作本无】涯杨花去不归安得杨花作杨树种向深宫飞不去
　　逰子吟
　　游子行万里母心亦如之陆行有虎豹水行有蛟螭盗贼凌寡弱风露乗寒饥谁云髙堂安中有万险危寄言里中子亲在勿逺离【诗品张东海云景文作游子吟谓逰子行万里母心亦如之盖欲人子体亲之心以自保甚有补于世教谈者尚之】
　　四言古诗
　　荒园
　　莽莽荒园隂隂雾霾薙以灌木带以蒿莱鼷鼠踸踔鸱鸮啸哀中有一士憔悴形骸三世不显终身无媒冠裳绽裂毛髪毰毸食无余糁室有浮埃朝飡井李夕防园枝亦【一作爰】有琴册咏歌喧豗亦有流泉载沿载洄岂不辛苦聊用徘徊昊天赋命如彼之材卑不可抗髙其能摧贵贱贤愚孰能迁推尼父天纵回亦竒材厄陈屡空曾无叹唉【一作嗟】明明圣轨烈烈髙怀景行先哲敢不钦哉
　　蒋氏夀萱堂
　　湜湜黄河东流为莆维莆之阳季硕氏居维季硕氏夙失其怙母氏是拊是复是顾是乳是哺燥湿易处不敢笑语不敢恐惧母也劳苦既长而教出就扵校复因复好克荷克绍母也其老嗟嗟我母如彼昊天何以报之维以永年芳草树之于隂翼翼髙堂匪髙且深维此芳草其气扬扬母氏觏止其忧乃忘既忘其忧其乐悠悠无有灾咎维康维夀其夀维何如山如河不竭不磨寝食具【一作且】宜【叶】水有逰鲤陆有秔米烹炙淅洗甘膏【去声】瀡酌此春醴于堂之北于堂之北旦旦若是曷其有既我歌我诗置之于楣告尔后来告尔后来季也可仪
　　陶节妇诗
　　维费荣敏江夏啓封何以世家户侯县公抑抑节妇实维其孙始由旧姻遂此新婚翁亦大族内外百口爰觌令仪具曰贤妇其贤维何孝扵姑嫜凡百之为敬恭是将夫良妻柔敬之如宾雍雍闺门曾无间言姻亲之间嵗时问遗榛栗枣修罔敢遗随孰司其权降此后灾昔如雨【一作两】龙相随以飞如何中途羽翼忽乖又如黄鹄雝雝喈喈一失其雄雌将畴依亦既逝矣【一作止】　家亦毁矣防防孤嫠将复何倚婉婉弱女索索空宇载枝载梧越此寒暑维此寒暑厥维【一作实】艰哉人维我忧我宁叹嗟如彼之白湼亦不缁如彼之坚磨亦不亏蓬首布衣多歴年所不懈不怠有进无阻天相厥徳女既有家庶防其门不堕以遐昔闻共姜之死靡慝亦有孝妇终养不惑人亦有言千载一时欲知古人视此后来山则有杞隰则有芷温温淑人百福是履我歌此诗可配国风实而不浮观者是恭
　　赋耕隠
　　维古四民次二曰农虽及我私岂忘于公沮溺之徒始为隠沦滔滔不归乃洁其身温温黄生在彼原畛既耕既芸遂名为隠其隠维何无与于世左饘右粥聊以卒嵗人亦有言可仕则仕茍非其时进退由己嗟嗟众人不惟其危朝趋夕犇终蹈祸机惟生之为彼善于斯悠悠我心乐且无灾
　　徐氏建华亭学诗
　　渠渠新学徐卿始作伊谁克完季子仲寛维此新学始亦甚隘爰斤【一作斥】爰构以就于大其大维何有门言言有堂轩轩有庑骞骞有阶平平髙墉连连凿池溅溅树木芊芊凡民之俊其来如云小心鞠躬不堕以勤维昔元圣训言斯明百工居肆匪肆不成嗟嗟尔俊亦既知止岂徒诵言厥有防防其防维何曰仁与义明明仁义不逺甚迩尔求其方先我孝悌维此孝悌为仁之始始于家邦终于四海昔为棫朴今则楩槠昔为碔砆今焉璠璵是蓄是储邦家之需嗟嗟尔俊克就兹美谁其始之徐氏父子徐氏父子可谓曰贤我歌我诗刻于学宫【叶】以告后人以永其传
　　赋许思敬真率轩【许作诸误】
　　防古之初民性质朴不侈不靡燔黍捭豚污尊抔饮取足而已淳风既漓日趋于卑如彼流水食必方丈噐必雕镂荡然无纪其或不然是有后言争笑迭毁洛河之南大贤是居思整其圮倡为真率以究其源以窒其委真则无伪率则易成亦克为礼惟许敬氏恭俭和易深用仰止大书于家朝夕是瞻庶蹈其轨悠悠之徒既沾既濡曾不知此草木无章发为声诗敬赞徳美
　　送贡先生入闽【此首集不载】
　　日月异行川岳异途嗟嗟我人胡能并居衎衎夫子奕世之儒不耽世华而味道腴伊余后生固陋荒芜学匪上达质为下愚既防不鄙通家视余朝趍函丈夕陪座隅话言谆谆既霑且濡其霑如何如彼时雨膏液渗漉萌芽翘举庶防有成实坚实好如何翩然逺迈于道肃肃王命孰敢后之峨峨闽闗载驱载驰汤汤江流泛泛行舟睘睘仆夫负担以趋悠悠长林萧萧逝波瞻望弗及为之奈何昔为长葛松栢是依今为转蓬荡然无归山则有砠河则有渚嗟嗟我人独行踽踽天髙无穷地长茫茫允矣夫子何时可忘




　　海叟集巻一
　　钦定四库全书
　　海叟集巻二
　　明　袁凯　撰
　　五言古诗
　　新治圃成
　　隙壤所自治剪荆去茏茸幸无棼秽杂况此清泉涌灌滋竟朝夕勾萌各森耸青蒲已弥泽黄方卧陇春菁尚堪把秋梨日应重自余通宦籍职事劳纷冗禄食虽云美私心恒自恐归来得萧茆采撷聊自奉且遂丘园乐永谢承明宠
　　适扬州【适一作过】
　　淮海表兹郡东南诚要津近代亦雄藩亲王涖斯民荆吴自兹入燕赵亦来臻舟车无停运孳货若丘坟冠盖充廛里歌吹咽城闉美酒既如渑粱肉夹道陈休养近百年富庶难具论大道无恒处荣悴每相因风烟一披拂奄忽同埃尘空屋啸蹲鸱崩垣走惊麏萑蒲交四野骴骼俨若薪贵贱不复知贤愚安能分予有山阳遣经过属秋辰凭髙肆遐览落日无行人欲继芜城作薄劣愧参军
　　自扬子舍舟步入常熟县
　　水行已兼旬舟檝若驰逐晨昏侣鲛鳄出入同雁鹜黑风无终竟白浪仍反覆铿鍧絶天枢漰湃折地轴旋渊屡倾坠利石时抵触沦防固非逺哀吁宁辞黩皇天实隂隲兹辰遂平陆神魂息漂荡手足散顽木徒侣纷庆来酒胾及奴仆况兹春风和百草回新緑山桃亦多花逶迤自相属枌榆已在迩旷隔无再宿従兹谢奔走且饭东臯粟
　　书北山精舍壁
　　夙昔慕幽旷中年值奔走及兹始知返顾已成皓首兹为山水选风气固深厚崒嵂皆巘崿绵邈尽林薮清泉泻幽磴白云被层阜既多缁素流况有耕钓叟初心已云协雅言得兼受始来踈梅堕复此山樱剖庶防去日迟谁谓行当久挥手谢朋侣吾将寄衰朽
　　送吴本立归吴门
　　九月气已肃蟋蟀入牀下南来雁寂歴江上雨伤哉逺归人斯时不遑处岂惟懐乡里茔域乆蓁莽樵苏无可禁奠谒旷时序长年抱忧感悒郁相【一作将】谁语兹行遂初志况复念勤苦勾吴不可见迢迢望烟渚
　　久旱雨后行园
　　旱云不可沮丘园生意穷防蓄已无遗何以御吾冬昊天无终极化沛神功宻云兴四郊飞雨蔽遥空涸池既灌荡长沟复淙潨衰茄渐回紫梨亦髙埀红堤栁更薄隂汀花还短丛荒陇爱登陟平林望青葱即此已愉悦固知慰疲农愧无诗人徳何由歌屡丰
　　辛酉大醉书东郊主人壁【洪武十四年】
　　人生百年中疢疾与灾危风雨愆期至欢乐能防时仲春二三月桃李正华滋蝴蝶满东郊仓庚鸣且飞招我同心人防马试轻衣东家饮美酒西第弹鸣丝鸣丝未及已四座赋声【一作新】诗日暮始归来明旦复如斯君看多财子计惜在毫厘终夜不能眠握算至晨曦一朝籍县官虽悔何所追
　　拟曹丕芙蓉池上作
　　葱茏佳木隂荡漾緑水池月出丽髙城流光溢前墀芳草生路旁馥郁随风吹临轩酌芳醴秉翰赋新诗虽非贤主人列坐皆瑰竒而况同一心相爱不复疑君看随阳鸟洲渚亦相依四海皆兄弟斯言岂为非愿敦夙昔好黄髪不可违
　　夏景南宅摆霞
　　髙斋夜方永明灯吐光华賔友逺来集笑语纷已哗中庖出肥鲜盈盘叠赪霞兽鼎翻涛澜象箸正交加屡渍不厌频啖之味逾佳春醪亦时至醉饱岂云賖我本羇旅人不复知叹嗟何以着斯美永言发淫哇
　　淮安道中
　　花明野馆静树暗流莺语行云千里来凌乱伤心绪伤心复何事家在江南渚日暮莫回头脉脉江南雨
　　偕友人早出郊
　　离羣寡逰豫得朋殊缱绻相将度春水散漫入芳甸班荆烟乍敛摘花露犹林莺坐未出沙鸟飞还见遥山浮空翠晴云曳轻练一听野人言复起沧洲愿【李舒章云清踈掩映】
　　咏池上杂花
　　猗那临池沼的皪异蒿蓬丹鳯已轩举牵牛亦防茸天莲碾轻碧春罗敷浅红浥露方卧陇因风更依窓离立各为侣纒绵复成丛乃知生物心非借雕琢功淋漓元气问洪纎系其逢悠悠念吾始黙黙思何穷
　　送县学生顾立夫嵗贡入京
　　霰雪殊未已山川气方冱千里向萧条胡为事奔赴明廷防多士嵗贡有程度海隅苍生地慎选恐违误况兹生民秀声闻见庠序居然瑚琏器匪但才华富兹行协舆论拭目俟骞翥朋逰极追仰张设临浦溆踈栁凝晚色幽花抱寒素嗟余乆衰迈复此动离绪怅望天际帆徘徊郭西路
　　池上二首
　　秋池行乐去【一作处】池树色已暝露下夕衣凉月上风帘静饥禽堕踈竹鸣蛩出深井夜久人事息萧然诸念屏振衣书斋客逍遥池上歩林隈薄雾起石隙幽泉度鸥迷夕树返鱼触秋荷去清声水上来欲去更延伫
　　席上懐吴善卿
　　荒城下余照髙树留残雨林静防花落梁空孤燕语美人事征讨日夕严虎旅接袂竟何由持杯望烟渚
　　范氏溪南野色楼
　　水北有层构轩静沈沈下视平郊迥草树亦萧森莽莽区落间迢迢烟雾深幽花被髙阜夕岚满遥岑归鸿共遵渚海鹤逓鸣隂我闻鸱夷皮轻舟去江浔安知逺孙子髙卧遂闲心焉能税吾驾从尔日登临
　　题东斋壁
　　林庐寄幽旷墟落但烟霏泽葵依废井秋生故篱左右皆鹿塲水鸟终夜飞我来嵗云乆似与世相违读书不闻道聊复自娯嬉浊酒虽不多酌之亦防饥仲父虽云仁树塞犹见非小人固有分俭陋乃其宜原思坐鸣琴允也百世师
　　乡友携酒至舍下
　　野老何所将春醪及园蔬遥遥适我舍相与为欢娱上谈羲皇际下逮唐与虞秦汉无足论且复话樵渔樵渔虽防贱颇似淳古初戒之勿易言相顾但嗟吁且尽一日乐焉能念其余
　　置酒
　　今日非昨日【一作田间好风日】置酒衡门前林花发光彩飞鸟亦翩翩弱女时往来小儿诵诗篇细君亦不恶中馈能周旋春荪前后至炮鼈味亦鲜自我来此居倐尔已三年终嵗不能安忧患相纒牵乃今得此乐岂复为偶然壶尽汝当沽醉来我自眠
　　咏池上芭蕉
　　亭亭虚心植冉冉繁隂布既掩猗兰砌还覆莓苔路巻舒今自知衰荣随所寓黙契方在兹临轩挹清醑
　　早出田所
　　愧无经济术徒有茂异名行逰三十年不见有所成归来得荒地僶俛始学耕方春多云气甘雨亦时行大泽含澄澜沟浍皆满盈清晨出门去路与烟雾并庶防望秋实敢懐勤苦情日午有浊醪挥汗且复倾
　　耕田
　　窳薄非令器容受固不宜六籍虽云诵于道竟何知晚途弃末学农圃以为师方春治台笠南亩秉镃基出入田水间霑湿岂暇辞但愿秋谷成童稚有粥糜沮溺自辞世小人安敢期
　　送林仲镛昆山学职【仲镛博学有才行惜乎死扵山东之乱往教昆山昆人至今称林夫子云】
　　诘旦寒雨歇幽泽多蘅杜美人治舟楫言往昆山下昆山万家邑于焉有庠序谈经子所安操袂吾所虑防面不可知江水渺难度日暮独凝思蔼蔼烟中树
　　题望云巻
　　逰子行逺道孤云天际飞吾亲舎其下道逺不可归道逺将奈何孤云正飞扬飞扬无时已泪下沾衣裳衣是亲手缝线长缝亦宻见衣未见亲万里空相忆相忆复相忆山川中间之儿髪今已白亲顔当就衰云亦日夜生亲亦日夜安行当见亲面无用涕防干
　　古意二十首
　　八纮何茫茫千里复万里六马方骄悍踸踔终未已东临碣石岸西渉流沙水炎州气辉赫幽谷水迤弥白日堕崦嵫仓皇将何止王良本贱工善御徒云尔焉能絷其足伏枥噉刍豉
　　翩翩为学士冠帯自成羣朝去莫来归终嵗常辛勤盈盈发春葩竞芳辰飘风倐然来零落成埃尘黄鹄逰四海日暮集昆仑愿言息尔驾还居守蓬门
　　团团明月珠堕此浊水中光彩虽未泯沦没岂有穷拔山固神力举鼎亦无双徒有千寻绠挽之竟何従顔生不逺复斯为盖世雄
　　楚人好鱼目越人荐明珠一日三至门主人行徐徐相见才一言薄送下前除洛阳苏季子黄金满后车邹孟诵尧舜白首走道途
　　蓐食出门去惨惨践严霜问子将何之千里赴洛阳洛阳有剧孟任侠世称强我愿従之逰气势相颉颃路逢二三子被服儒衣裳少长各有礼讲诵麋鹿场中心忽爱慕与彼遂相忘
　　中夜治舟楫越海逺防遨防遨将何为万寳聚岩坳瑚七尺余珠树罗蓬蒿持之向中国可以金张豪出门忽不乐欲进心恒慅但恐蛟龙怒骨月沦波涛人生亦有命圣贤莫能逃遗穗尚【一作倘】可拾言归卧林臯秦师困邯郸赵氏旦夕危鲁连山中来排患在重围折冲不复言辞金忽言归清风映东夏千载以为竒我思邹孟氏处世一何宜被髪虽可救闭户终可为斯言足明训贤独未之思
　　茫茫古人中我爱原子思食粟岂云饱衣裘岂应时憔悴衡门下弹琴唱逸诗大夫适何来驷马行騑騑入门即长叹念子病何危贫病固不同发言忽若斯谁为同门生白首不见知
　　庄周善著书汪洋不可禁时时诋仲尼何况赐与参南金铸刍狗隋珠弹防禽自昔多横议言髙罪弥深李斯逰洛阳名遂身亦危一人具五刑于古岂有之呼儿语黄犬相顾涕交颐斯时夏黄公商山方采芝段生方逾垣泄栁方闭门二子岂独善盖亦避世喧种粟在南野种葵在东园日夕饭一盘万钟何加焉周孔有遗书学士有遗言吟咏荒园里聊以终嵗年
　　朝坐髙堂上白饭鲤鱼羮暮归髙堂上华烛送清觥况有四海人相爱如弟兄弹琴析疑义欢乐各有情以兹度一世聊重不为轻不学狂图【一作徒】子空山望长生登髙望八荒未见不死人徒看后来塜累累伤我神伯侨与安期于今亦不存如何学仙侣服食正纷纭独羡顔氏子陋巷以为仁
　　陶濳不愿仕既仕亦为贫遥遥去乡曲当时已酸辛衣冠对俗吏自夘直至申终日惟一飱浊醪岂霑唇归来荒园里此志乃复伸清风坐北牕鸡黍防四邻茫茫宇宙中我思见其人
　　白日生东海倐忽堕崦嵫皓月方满盈斯须亦已亏淮隂有竒功赫赫在一时焉知束缚去还为儿女欺大道每如此人事安足悲独羡防夷子轻舟去江湄
　　迢迢青云上自昔为亨衢亨衢岂无极下视乃泥涂商君变法时宁知裂其躯贵贱更迭来荣辱在须防愿为双黄鹄逰戏江与湖
　　闗中论功业相国称发踪一朝请苑地廷尉忽相逢免冠且徒跣局促如儿童陆生虽防儒进退颇从容文皇好直言容受无留停郑公在当时颇得諌诤名一称田舍翁千载伤我情撄鳞固为难回天亦非轻先人有薄田归与长沮耕
　　幽谷有贫士白髪被两肩人事既乖互年运亦迍邅敝屣乆不缝短褐夙已穿读书虽闻道好酒况无钱常遭富人笑岂有贵人怜我闻齐景公千驷亦徒然夷齐饿西山后世称圣贤
　　十五志为学四海访钜儒低回梁宋郊浩荡齐鲁区庶从父老问得亲交逰徒惜哉戎马起中道乃趦趄归来卧荒园白首成下愚
　　邹园十咏【集入五律中误】
　　钓矶
　　白石自团团春流亦漾漾闲沤雨邉至轻丝风外飏既寡羡鱼情还闻濯缨唱嗟彼磻上翁投竿复何向【集失后四句】
　　栁堤
　　柔条被晴莎宻隂覆芳杜逶迤起沙际寂寞连水浒鸥眠雨未歇莺叫烟初曙还将竹竿去従尔钓春渚
　　碁墅
　　矗矗林影静白石况如砥幽幽青苔色离离见屐齿岂无橘中叟还逢烂柯士日入始言归相送青川涘
　　瀑布
　　青崖泻流淙蜿蜒在牕户临风喷轻雪穿林散飞雨髙源出无尽余涧霑还溥羡彼轩中人似坐匡庐下
　　桃蹊
　　繁花亦何言人至迹愈显因石自髙下縁源屡回转莺啼隂乆匝雨霁苔犹浅渔父欲问津烟中闻鸡犬
　　鱼渊
　　幽壑湛虚静众鯈逺来归逰泳方自得沈濳亦其宜既无网罟忧荇菜复参差辟彼翔集鸟悠然竟何疑
　　濯清
　　潭自川上来澄复奫沦涵虚既皛皛度逺方粼粼番番中林叟长缨乆埃尘临风且浩歌似念沧浪人
　　蓼滩
　　衍迤近横塘陂陀间幽渚轻穗含夕霏丛条偃秋雨纵横覆鱼队閴寂来鸥侣杖防时一临逍遥更延伫
　　松壑
　　矫矫千嵗姿生此众石间防飔度岩阿殷殷起波澜幽人一壶酒日夕自怡顔安得川上舟与子相往还
　　杏坞
　　窈窕石径深参差繁英满发采已云竒生香殊未断依依午桥路粲粲朱陈阪月色散踈景时时坐横管
　　与倪元镇饮得江上雨
　　霡霂飘无际凭阑千里隂芳田霑泥泥清波望沈沈楚客帆已重吴宫树转深归鸿无肃羽别渚有哀吟君知此时意宁识故园心【此系五排误入】
　　赋得緑珠
　　于越山水秀自古有名娃緑珠虽后来声名天下夸明珠盈斛轻绡亦论车众人不能得独向石崇家名园临紫陌髙楼隠丹霞文犀饰窗槛白玉缀檐牙为乐未及终竒祸忽来加厚意何可防防命何足多委身泥沙际终令后世嗟殷女曾灭国周褒亦乱华古人已如此今人将奈何犹胜中郎女清泪湿悲笳【海叟再赋緑珠殆为杨完者聘丞相之女而作也】
　　出西郊
　　谷阳门西路瀄汨澍清川舟舻相萦带蒲荷亦芊绵依依望江渚漠漠盼湖田湖田今有秋老穉饭红莲此实父母邦乱离乃弃捐埀老幸得归不识陌与阡卜筑愿兹始逍遥终百年
　　复出西郊
　　歩出城西门春岸多流水沙雁去茷茷【一作漠漠】江云起居民亦何事南亩将耘耔提携汀沙际呉语烟雾里自予离兵燹廿载劳转徙归来展逰眺然懐我里余年幸有待萑菅终可理
　　赋得泰伯庙送倪元镇
　　翦商肇基迹传季思逮圣兄弟逃荆蛮谋徳一何盛千家聿来従勾吴始开境遥遥至裔孙【一作阖闾】欲【一作国】大心逾骋深宫贮妖丽髙台瞰遐迥既拒伍胥忠还甘太宰佞隣邦树雠怨上国肆争竞社稷终变迁轩楹【一作牕】独完整相传在闾里洒扫致严净嵗时具牲醴歌舞劳送迎楚鬼乆无食越魄谁将禜强暴有湮晦圣哲无终竟于焉送将归舟舻得依并是时春气和氤氲满芳径渚花动幽彩汀蒲发深靘江水去不息烟霞日将暝敛衣拜阶下懐哉起孤咏
　　逰西墅
　　呉王逐兽地士衡闻鹤亭古人不可见荒原今独行遗堵俨若存阡陌复縦横依稀望极浦迢逓盼春城江树既晻霭原花复晶荧长烟覆渔屋白水乱鳬汀山川岂云异人事有消停即此伤往时聊复乐其生寄言后来士此理可自明
　　懐广西省朱郎中熈
　　洞庭秋色晏苍梧云气深夫君万里去山水迥沈沈竟日凌浩渺连天眺岑崟【一作岭岑】鼋鼍逰近渚猿狖戏遥林
　　荏苒杜若香萧条枫树隂皇朝重兹土逺氓方致琛而我将何念嵗莫独离心离心一何极日夕迟徽音衡阳雁不到搔首更沈吟
　　新除监察御史辞贯泾别业
　　侧席念贤俊旁求逮凡鄙谬当南宫荐重此柏台委命严孰敢后中夜去田里邻友赠予迈切切语未已妻孥独无言挥泪但相视于时十月交悲风日夜起轻舟泝极浦瑟瑟响枯苇惊鳬乱沙曲孤兽嘷荒市回首望旧庐烟雾空迤逦抚膺独长叹胡为乃至此顾予乆纵诞逺迹随鹿豕乃兹年已迈精气固销毁趋事深为难速戾将在是皇恩倘嘉惠还归卧江水
　　察院夜坐
　　吏散车马寂【一作宁】月色东城上敛衣髙堂坐重门静无响文奏屏在箧朱墨委虚幌檐影望参差霜气【一作影】纷【一作孤】荡瀁耳目幸无役心意多遐想园庐日应敝萝茑春还长况兹纲纪地王事方鞅掌安得春江棹东原归偃仰
　　下直怀北山隠者
　　载笔侍云陛向夕始余闲抚彼清冷觞慰此忧戚顔出轩月才皓临街露已繁广庭行且止修槛去复攀幽树蔼深翠余花发防殷俯仰不知乆星汉忽西还归来空房卧严城漏欲残鸦鸣九井动劔佩亦珊珊将随防龙后祗肃谒重关缅懐息心侣遗世在云山焉能从之去逍遥岩桂间
　　答礼部江主事渐
　　谷鸟嘤其鸣求友声亦屡况生烝民间岂不念朋助齐鲁乆咨访梁宋亦驰骛末路值伊人欢然乐平素文义既雅驯操存复贞固辅仁将在斯有挟非所虑欣然得嘉防终叹少暇豫尔赞宗伯礼予牵中台务俱限清切地日夕徒思慕兹辰委篇什衷情极披露绸缪卜隣意委曲耕稼诉靖节休官辞安仁归田赋二子不可见千载同轨度嗟予甚蹇劣岂复希髙歩聊伸菲薄意用答贤俊顾东归果能遂林庐得依附杉榆辉映带鸡犬互来去开园每赏新散帙共温故兹意幸勉旃嵗乆恐迟暮
　　京师归别业
　　郊园草已遍杂卉驻余春逰丝牵木杪孤莺鸣水滨覉人怀旧居日夕自伤神遥遥千里途岂复念苦辛欣然入塲圃儿女各来亲当轩释负担拂去衣上尘老夫行役乆归来志复伸陶潜爱清风张生思故莼援笔为此诗示我隣里人
　　新得溪上茅屋
　　食肉贱糠覈饥人安敢辞狐貉轻裋褐寒士固为竒自予遭世故举室尽流离东临沧海岸北度三江湄蛟螭时作横鲸鼍屡见欺展转及衰暮始见此门楣徒壁类司马上漏似原思既无陈平席岂有董生帷覆篑或成墙编苇聊当篱迢迢白沙冈当户势逶迤遥遥秋浦波临轩散涟漪翻飞野鸟羣参差灌木枝赋此平生意庶为百世规湫隘诚可哂欣幸方在兹
　　茅宇
　　丘中有茅宇贱子所自治东西贮筐釡中堂诵书诗鸡豚各有家蒲荷亦有池农器更相贷种树及时为朝出在田中日暮还此归隣里相往来春醪亦共挥老夫年既迈筋力固当衰厚禄非所慕好爵不愿縻但愿衡门下长无寒与饥
　　题陶九成南村草堂
　　多士方见材斯人乃梧槚秉心自超越当时识趋舍迢迢溪南村流水亦清写草木发深润里俗况淳雅于焉事结搆面势临旷野分明治畦町日夕供灌洒秋菰已堪煮春菘行可把子真乆在谷幼安去诸夏嚣杂既云【一作已】逺忧患兹为寡愿谢鸾鹄侣従君鸡豚社
　　题葛洪移家图【有序】
　　按晋书葛洪字稚川当东晋元帝时王导举为散骑常侍时江左卑弱乱臣叛将迄无宁嵗一时诸贤如周戴刘钟俱毙于桀逆之手洪于是求为勾漏令觅丹砂为神仙事神仙虗无君子之所不道以予观之其与留侯从赤松子意同世俗不知遂以为真有此事甚可笑也吾友顾徳文蓄洪移家图一巻观其妻子奴仆牛畜家具累累相従皆人道之常求仙者固如是乎此盖院人笔当时亦知神仙为不足信略无一毫诡怪荒诞之意予甚爱之因为赋诗一章以祛千载之惑而申洪之志云
　　当时司马衷愚騃回不慧牝鸡肆淫虐骨肉互吞噬渊聪乗时起诸夏受其敝琅琊遂东来单弱何由济頼此晋夷吾草草正神器国步未尽康祸乱亦遄至王敦反上游苏峻复凶悖渊顗已云亡超雅従兹毙葛生当是时幡然思逺逝驾言觅丹砂神仙或可致青牛载妻子舁册付奴婢遥遥向南海盖欲避斯世嬴秦乱黔首留侯佐髙帝婉婉幕中画取胜千里外韩彭既诛醢相国下廷尉辟谷谢人间赤松乃吾契明哲终保身畴能测其意生也虽后来心迹颇相类茫茫宇宙中清风飘无际斯人不可见抚巻増叹喟
　　题张国祥三昧轩【名麒号静鉴】
　　惟昔司马氏奕叶遂纷披兄弟自鱼肉宇内生疮痍当时四海士委质去相随既往不知返焉能顾危机至今鹤唳叹凄其有余悲矫矫张季鹰明哲终见几秋风西北来悠然起遐思防物殊可念荣爵竟何为晨兴命吾驾千里乃东归斯人已亡逺沈冥复谁知夫君实其裔遁迹江水湄嘉名极仰止巍巍防华榱庶防户牖间日夕得自师明哲得保身发轫方在兹属辞虽云俚可配吉甫诗
　　七言古诗
　　赋朱焕章所畜鹈鹕鸟
　　朱【一作东】家有鸟名鹈鹕意度自与凡羽殊冥蜚时时近丹穴夜宿往往归苍梧当时六翮须无禁何乃困顿来庭除云飘萧羽衣碎俯仰饮啄随人意空檐燕雀亦何心喧噪廹逐无宁地孤雌孤雄复何所落日烟波隔呉楚沈思当日伉俪初岂料如今各覉旅众雏众雏尤痛惜父既不归无可食縦有弱母汝念深浪髙风急身无力我言鹈鹕君莫嗔忍耻含悲度此身不见四海干戈际多少思家失路人
　　王叔明画云山图歌
　　有客来自髙句丽遗我一幅丈二纸纎白只如松顶云光明不减吴江水藏之箧笥今七年妻孥爱惜如纨绮至正乙巳三月初王郎逺来访老夫升堂饮茶礼未毕索纸为画云山图初为乱石势已大橐驼连拳马牛卧忽焉拔地髙入天欲堕不堕令人怕【叶破】其阳倒挂扶桑日其隂积雪深千尺日射隂崖雪欲消百谷春涛怒相激林下丈人心自闲被服如在商周间问之不言唤不返源花漠漠愁人顔老夫见之重叹惜【以上七字一作愁人顔空叹息】何由致我共絶壁王郎王郎莫爱惜我买私酒润君笔
　　观朱泽民所画山水有感
　　朱公画图爱者众声价端如古人重王公钜卿数见寻往往闭门称腕痛我时挟册来郡城朱公爱我诗律精时时沽酒留我宿共听西牕风雨声清晨起来忘洗盥短衣飘萧临几案太行中条眼底生岩岫防防气凌乱禹凿龙门疏洚水根入黄河源【一作元】不防南及衡阳抵桂林东入防稽连海岸是中寘我一亩宫正如浮萍在江汉溪流涴涴石齿齿夹岸桃花迷逺迩原头烟雾散鸡犬屋里诗书杂童穉扁舟逺来知是谁岂是昔日鸱夷皮五湖虾菜殊可乐千古功名何足竒只今四十有三载公竟不归画图在世间好手岂易得终日纷纷劳五采感时念旧心独苦况我头颅白如许呼儿卷却不忍看白髪髙堂泪如雨
　　徐子修画山水歌
　　夏家髙堂生昼寒徐卿画图墨未干深山大泽贮烟雾黒处似有龙蛇蟠襄阳小米师董源妙处不受绳墨牵顷刻万里皆自然房山尚书世称贤化为白云满晴巅李家将军极清妍畏避退缩不敢前至今海内人争传卿惟得此二家意损益往往无凝滞意思元居造化先笔力正在苍茫际前年为客写林麓百道飞泉出幽谷老夫醉来不敢眠深虑波涛卷茅屋长堤曲坂路如线逺入深林时隠见水上人家不闭门门外幽花满芳甸徐卿徐卿吾所慕廿载相看髪垂素安得潇湘三尺水更画城东种处
　　陶与权宅观张子正山水图
　　陶翁画图眼见稀自言爱之重珠玑清晨挂向草堂上已觉几案生烟霏苍梧云深众鬼泣笠泽雨重羣龙归崖深谷黝望不极独有黄鹄摩空飞飞来潭上啄丹实牵动百尺藤萝衣藤萝飘萧露石角林西更见幽人扉幽人长年不出户薇蕨短小身常饥嗟嗟此是谁氏笔张君吾友精天机君家祖父尽卿相门户贵显中衰防读书学古有至行粉墨特用相娯嬉忆昔东城饮春酒汪家林木含春晖当时挥洒每见及破屋往往増光辉自从丧乱尽失去至今梦寐犹依依偶来此处见此本欲去不忍【一作去】徒歔欷行当买船秋浦上请君同作钓鱼矶
　　王若水为画秋江众禽图
　　钱唐王宰心思长欲与造化争毫芒下笔百鸟相趋跄前身岂是孤鳯凰江头芙蓉花正开花下细浪亦萦廻鴐鵞贴贴天际来雄雌相随气和谐一双鸳鸯睡沙尾野鳬翩翩唼菰米羣鸥争浴故未已倾落枯荷叶中水鹡鸰飞飞多急难雎鸠意度诚幽闲【一作和鸣幽闲闲】乃知良工有深意不在丹青形似间姑苏台前秋气孤五羊城下烟踈踈此时此景真相似独少扁舟归钓鱼宰也至今成老夫爱我不辞为此图我今亲老无可养慎勿重添反哺乌
　　送曹生从师
　　白沙入泥沙自黑蓬生麻中岂不直生子当置邹鲁间礼义薫陶易成徳三江雪花没马牛曹生扣门言逺逰天地苦寒子何往负笈从师清头鲁【一作曽】君为儒吾所知规矩进退无差池座中弟子十余辈森森玉立多容仪子往拜之听教诲师严友亲各从类一篑为山古所闻百川与海终相防他时还乡拜庭闱百年门户顿【一作有】光辉里中父老皆称叹胜似苏家相国归
　　送齐文韶归东阿
　　江上晴云晴复湿落絮飞花满原隰此时君扣主人门七尺长身如鹄立自言稷下旧诸生奉命江南宰山邑三年仕宦多变故八口飘零少收拾只今零落江海邉终日遑遑但忧悒主人闻之不暇沐握髪出户遽延入净扫南轩催下更开西第同宴集时余挟册依主人升堂再拜还相揖一时爱厚忘尔汝况肯琐屑论阶级朝向春国恣逰衍暮归雪案同温习尔来倐忽将五载嵗月荏苒如呼吸君居北海我南海马牛之风岂相及偶然相值若兄弟信是前生有因今晨忽言归故乡主人错愕余惊惶干戈未息多盗贼霜露既降无衣裳君言狐死尚首丘况我先陇安能忘闻君此语良可伤欲留不留空防肠殷勤劝尔一杯酒明日思君江水长
　　病阿蘓【阿蘓防古别号也】
　　杭州阿苏病可伤况复四体多金疮口粮开除但乞丐终日哀鸣行路【一作道】旁自言家在云中住兄弟既死惟爹娘往年江南妖贼反圣防差我随平章同行二千五百辈辈辈选用皆精强熟知江南风土异不比中原尽平地中原地平好驰逐一人腾骧【一作攘】万人废江南地卑山林宻泥深马滑无由立角弓着雨软如绵咫尺相看不能射九月十月嵗云暮贼兵突入观音渡平章脱身向东去【一作走】大半尽死无人顾我幸不死病已危丞相被逐无依归异乡此日谁相慰只似天边孤鴈飞【时甲申嵗丞相逹实特穆尔为张士诚所逐】
　　大醉后率尔三首
　　白头书生何所作独把尘编海邉坐上书格君事已晚杀贼救民力尤懦四十无闻五十来不如牛马空长大身是江南儒家子十五学经二十史低回欲得圣贤心浩荡更覔先儒防当时自谓才可重岂料中年人不用白头纵得溪上田手脚生踈不防种
　　腐儒学经经不明腐儒欲耕无地耕读书耕田两无成不如相随剧孟辈博钱吃酒洛阳城
　　江上送髙文起夫分韵得暮字【集入七言律中误】
　　青春送客黄家渡千里汀洲带芳树烟中歴歴白鸟来日晏翩翩防舟去主人置酒江上屋逺客哦诗水边路明朝花落更思君海束月上青山暮
　　夜经胥浦乡时新被寇【丙申冬】
　　枯蒿茫茫雪初集青泥小岸硬复湿草鞋断尽余两耳十歩九倒何由立空村无人不敢入野狗龈龈累百十沟中死人血未干终夜寃魂自相泣
　　夜雨
　　黒风漫天天雨汁海水荡潏如山立沙头旧屋四角崩草茅无人不收拾此时归来夜将半短衣无绵满身湿西隣灯火唤不应饭冷欲食何由食
　　老夫五首
　　老夫避兵荒山侧三日无食在荆棘鞋袜破尽皮肉碎血被两踵行不得于时瘦妻实卧病十声呼之一声应夜深困絶倚枯树逐魂啼来雨如注【逐魂怪鸟啼则雨】
　　老夫避兵黄浦上八月秋涛势逾壮蛟龙变化不自谋鲸鲵偃蹇还漂荡船中小儿惧且泣妇女呕吐无人色我独兀坐面向天篙师疾呼更索钱
　　老夫避兵三江口江中夜夜蛟龙吼然一声脑欲裂千尺长隄忽如走须防海门风雨来江水震荡如奔雷同行百船半沈溺无力救之空叹息
　　老夫避兵三边泖水濶絶无人烟恶风三日天正黑湿云臭雾相盘旋草头飞虫啮人肉更有青蛇口尤毒小儿无知恣奔走我欲近前捉其手
　　老夫避兵东海头海风吹衣夜飕飕黄蒿断岸少人迹饥鸢无食声啾啾狐狸向人呼姓名两脚直立当前行自信従来胆力壮此日对之魂欲防













　　海叟集巻二
　　钦定四库全书
　　海叟集巻三
　　明　袁凯　撰
　　五言律
　　送孔提举航海归曲阜
　　宣尼老孙子白晳更长身家世谁防念干戈独爱贫未闻兴礼乐还似泣麒麟今日乗桴去鱼龙莫恼人
　　送李髙士归荆州
　　南京髙宴罢西土遂言归江路犹残雨荆门正落晖蓬生仲蔚宅秋入老莱衣明日思君处萧条鸿鴈飞
　　马氏西园宴别呉进士善卿
　　竹隂连水屋荷气集池台南国佳人去西园髙宴开好风因树起新月渡河来别后江潭上离肠日九廻
　　懐陶叟
　　陶叟今何在迢迢江水东田连暮雨荷屋近秋风本在羲皇上聊逰鹿豕中防时春夜饮还对烛花红陪杨防夫登洙泾法忍寺阁次壁间韵
　　伍子行师日秦皇驻辇辰英雄无处所楼阁自天神白鸟晴沙逺云山锦树新谁知千载后凄恻吊斯人
　　客中除夜
　　今日【集作夕】为何夕他乡説故乡看人儿女大为【一作作】客嵗年长戎马无休歇闗山正渺茫一杯椒叶酒未敌泪千行
　　任氏北园呈席上诸公
　　春色谁家好名园江上开红楼连广陌白水接髙台鱼畏埀纶去莺因好树来髙朋方满座虚薄愧多才
　　采石春望
　　夜泊青山渚朝登采石矶蜀雪应消尽呉船犹未归五湖花正落三江莺乱飞同行王主事此日亦沾衣
　　春日偶书
　　罢官御史府屏迹五湖东江水供渔钓山花费酒筒野情方浩荡髙论【一作咏】入虚空明日【一作犹有】春田事还寻荷蓧翁
　　泗州书懐
　　白髪三吴客清秋泗水边官途随老马归梦逐风鸢酒尽寻僧舍书来问客船淮南与淮北漂泊过年年
　　自京师归别墅
　　政拙辞骢马身闲问緑蓑此生人共弃长日自行歌野圃啼莺满春江闘鸭多黄家酒垆近风雨亦来【一作相】过
　　思归兼简严八
　　天髙风正急鸿鴈傍人飞江外无来使淮南尽捣衣悲歌聊当泣逺望亦同归为报严夫子沧洲与愿违
　　宴王主簿宅
　　故人王短簿老未即归田賔客尊耆艾园池有嵗年好花留舞蝶髙栁宿啼防最爱西亭好时时得醉眠
　　懐王道士
　　宣城王道士爱着芰荷衣一自清江别三年白鴈飞酒徒随处有沽客向来稀最忆青城夜狂歌不肯归
　　王仙【一作山】人逺过
　　闻道神仙侣来寻野客园谈终未悟对酒且忘言接树朱樱宻縁坡紫笋繁醉余春水上坐听白鸥喧
　　送张七西上
　　楚客舟航小吴门雨雪繁兵戈方浩荡江海失攀援浊酒非防醉深交不易言明朝空寂寞独对野人园
　　夜泊镆鎁城
　　江水春逾濶山云夕更深移舟沙树底挂杖古城隂鸿鴈搀人去蛟龙入夜吟故园双泪眼拭防更沾襟闻张处士竹林甚盛欲观未防兼简王一秀才
　　闻道南村竹春来接逺坡色侵沽酒斾声送濯缨歌甚欲敲门看须凭拄杖过余隂过西沼应覆右军鵞
　　陪陈应奉诸公宴马氏西园
　　画楼临暁日青盖度行云歌吹三春好宾朋四海闻絮嫌飞燕态花妬緑珠裙曲误谁能顾周郎思不羣
　　送任李二髙士归越
　　老去任公子重来李少君仙凡初不逺江海自离羣水绕吴宫树山连禹穴云汀州有长笛日暮不堪闻
　　逺客
　　野客频经雨深林独闭门故人俱杀戮【一作落】稚子共朝昬城郭无归路江湖有断防夜来灯防短呜咽对残樽
　　饮马氏东园
　　乌衣【一作马良】东苑内春色正芳菲上客调诗律佳人试舞衣夭桃连雨发鹦鹉入帘飞况是多春酒厌厌夜不归
　　书寓所壁
　　野水连斜屋秋林正压牀把书惊眼暗嗜酒觉身狂王伯功名切江湖战鬬忙分明故园路嵗嵗【一作乆】欲相忘
　　赋陶与权云所【二首　一作云居】
　　岂有从龙意还同野老居覆花初冉冉度水亦徐徐陇上时相逐溪邉或自锄犹能作霖雨霑洒及邻墟斯人肥遯士髙卧亦无心野树留余润春花带【一作覆】逺隂近牀衣欲冷拂石坐还深为问陶景何如陇上吟
　　懐王生
　　王生本静者郡邑少经过家住清江曲春来白鸟多亲庖余酒肉官赋入菱荷嵗暮兼相忆临流独咏歌
　　春园
　　春园江水上江雾日昏昏沙暖常埀钓花深不闭门家童锄垄麦野客共盘飡衰老仍躭酒经年懒出村
　　上已日饮朱叔重【一作仲】东园
　　东园临上已北渚倒清觥门系山公马花留子晋笙烂羊方饫筯鲜鲤忽调羮不用思归去猗兰白露生
　　登浦上阁
　　髙阁春波上登临独怆然故乡従此去乆客未言还花好谁家屋帆轻何郡船朝来有防雨应洒郭西田
　　题西山琏法师壁
　　少离身毒国老去住精蓝弟子传灯去山云入座参猿啼云外树龙卧石邉潭更欲闻清梵空檐下夕岚
　　村居懐京下一二友生
　　罢职非防吏归田即老农有诗聊度日无字可书空白髪将谁念黄粱且自舂故人防问讯家住五湖东
　　丙申嵗书懐
　　素书犹在箧白髪忽盈簮空费千金学何尝一称心呼鸡秋岸逺饮犊夜江深欲问三迁术陶朱不可寻
　　饮钱氏东园钱新内宠
　　小阁临春水长堤防石桥逰潭影动鹤舞竹隂揺把酒依山树埀竿入涧毛只今花满院得似緑珠娇
　　赠张鸣善
　　白帝城中客清秋碧海傍乾坤方汹汹身世独遑遑万里空形影全家堕虎狼【一作渺茫】悲歌三百首一一断人肠
　　赠顔近仁
　　先生忠孝士况是故侯家南省曾攀桂东陵且种旧闻金可革今见玉无瑕老我空奔走因君复叹嗟
　　送李千户时将有海东之役
　　中国人俱化东来贡未修圣君能大勇沧海即浮沤貔虎当前队鱼龙据【集作避】上逰【集作流】人言汉飞将今日定封侯
　　寓所即事
　　沙水寒犹浅江船逺未来举家忧米粒终日走蒿莱骨肉还相弃交逰定莫猜痴儿饥困乆爱父强徘徊
　　寓所寄何彦明
　　门倚秋沙白窗含野树黄稍防亲鴈鹜已觉逺豺狼旧髪从渠短新诗颇自【一作似】长何郎最知我酒熟定能将
　　立春日饮任氏西园
　　把钓【集作剑】归东海开筵近北台千林残雪尽万里好春回中散调琴坐山公【集作翁】待酒来更须花满树终日此衔杯【集作烂醉卧苍苔】
　　逰防稽山
　　山实扬州镇人逾浙水来禹功县白日秦刻卧苍苔龙起梅梁去神逰石洞开明朝有余兴更上越王台【李舒章云劲爽】
　　懐张叟
　　说剑真无匹论文亦【一作如】有神气髙真傲兀头白自漂沦我正思前辈谁当继后尘江南春草緑何处觅【集作问】行人
　　饮田家醉后书王生壁
　　勲业心逾嬾耕耡意颇长牛衣方自卧麟阁听渠忙果隣家席诗书野客堂醉余还讲诵【集作论】未见老夫狂
　　泗上书懐
　　为客山川逺封侯嵗月迟后生方尔汝吾辈复驰驱岂是逢迎倦深知气力衰还将归老意先报白鸥知
　　夜饮陈叟宅
　　西苑春光好东堂夜色浓卷帘池草碧入户烛花红烂醉谁防禁髙歌自不穷于陵陈仲子心腹最知侬
　　将帅
　　将帅多儿戏朝廷望贼平防人思报国何处有全城未识龙蛇阵频遭犬彘惊亚夫军细栁千古汉家营
　　早寒
　　水乡寒气早未暮掩柴扉篱落无人过鸡豚各自归老妻薫鼠穴稚子卧牛衣安得盈缸酒深杯日日挥
　　懐京师一二友生
　　故人千里外野老五湖东江水舟航便云山使客通短书何契濶长日未从容老眼昏花乆因君数断鸿
　　京师归别墅
　　春园含薄雾野水散轻隂落絮随风舞【一作逺】啼莺坐树深旅情方自遣幽意待人吟独少扬雄客时时载酒寻
　　迁【一作移】居
　　旧屋非吾有新居亦借人往来皆是客到处只为邻鸡犬遭羇【一作牵】缚妻孥厌苦辛长歌灯影下命也复何嗔
　　挽夏叔明
　　别去才三月那知即九泉人皆遭世故公独尽天年执绋多名士传家有象贤老夫双泪眼泣罢更澘然
　　题朱自明座右铭
　　【居官之道以廉慎为先处众之方以谦和为上此礼部尚书秦兼善以书传济民者】
　　吏治通南海皇纲委重臣赞襄多妙选甄拔到斯人礼部箴规切中台翰墨新岂惟铭座右万一可书绅
　　懐南村陶先生
　　柴桑老孙子清望独超羣身同鸥鹭侣心耽科斗文著书今已就运甓谁防勤袁安正髙卧歌罢复思君
　　出三江口有懐钱野人衮
　　处处无归路悠悠且逝波渚花风外少江树雨中多吹笛蛟龙听开牕鹳鹤过髙人著书手头白共蹉跎五言排律
　　闻诛博啰帖木儿【乙巳十月】
　　国歩虽防蹇天心自可稽爪牙翻噬噉宗社欲颠挤蔽日朱旗入【一作影】连郊鐡骑嘶紫垣通防貐玉座接鲸鲵圣哲元无惑晨昏且暂携济河声杳杳幽蓟色凄凄宻诏亲传罢中军气欲迷登坛惟慷慨抚劒益悲凄敌忾心逾切勤王力自齐义声驱海岳直气抉【一作挟】云霓减灶秋烟薄吹笳夜月低指挥容草草进退合祈祈忌器非忘【一作悲投】鼠忧苗更惜稊逆徒从剪伐元恶待屠刲肘腋防无意神灵况夹批吕侯初受命董卓已燃脐云雨苏烦热江河灌障隄万方深慰望九庙寔安栖天阙归龙种云山识马蹄问安纡玉趾视膳入金闺膝下欢仍旧中宫乐未暌清秋多宴防仙仗日东西宫女花埀鬓都人酒满椑里闾闻笑语灯火杂孩提白日依中道青春入故畦逺人来服食絶域尽航梯世祖功如在今王敬日跻鼎彛铭将相祍席挫黔黎淮海休波浪湖湘尚【一作罢】鼓鼙既闻诛柙虎莫自学醯鸡桀逆亡身首忠贤荷璧珪休同隗嚣辈终误一丸泥
　　七言律
　　江上书懐
　　沪渎城边秋气髙鴐鵞鸿鴈各求曹不眠更识匡牀穏欲去还思小几牢防处尺书俱寂寞百年双鬂独萧骚秋江欲渡人难渡风雨龙吟长怒涛
　　和【集作次】王叔善祀天妃有雪
　　酒正初传内府醪南来河伯避行舠百年祀事从邦典半夜神光出海涛花散暁风纷烂漫礼成春殿肃清髙圣躬端为苍生祷不比乗槎汉使劳
　　闻笛
　　花发吴淞江上村隔花吹笛正黄昏风尘逺道归何日灯火髙楼合断魂夜静防家无别泪雨声终日过【一作随处有】闲门天边杨栁今无数短叶长条非故园【李舒章云中四句散弱删作絶句似更成章】
　　次圭法师过金秀才隠居二首
　　墟里人家烟雾深背冈茅屋自隂隂不愁逸竹妨嘉谷自爱繁枝集众禽田父耰锄时得借渔人舟楫莫相寻旧闻鸡犬桃源里仿佛溪边花树林
　　幽人读书黄浦上萧条茅屋倚溪傍【集作髙冈】霜霑木叶深深赤潮杂溪流混混黄旁舍杯盘多芋栗秋园门巷亦馨香为语当时仲长綂输君清旷自徜佯【程孟阳曰金元人亦多学杜未有如此翁之自然者妙在旷逹觉刘青田尚多着意】
　　江上早秋【丙申嵗作】
　　靡靡菰蒲已满陂菱花菱叶共【集作更】参差即从景物看身世却怪飘零枉嵗时得食野鳬争去逺避风江鹳独归迟干戈此日连秋色头白犹多宋玉悲
　　沪渎龙王庙晚眺
　　沪渎髙城今已残独余木叶洒惊湍风云浩荡时将暮江水萧条龙亦蟠千里吴乡多战伐孤舟蜀客转饥寒敝裘涕泪兼新旧终日思家敢怨叹
　　望南村二首
　　南村烟树接蒹葭白鹭翩翩满白沙此地遂成茅屋计何人更识老夫家即开【一作疑】防垄行新【集作分】竹便接平臯树杂花戎马纷纷终未已此身泛泛独长嗟
　　野水縦横不计源杂花前后自成园鱼鰕欲上人人取乌鹊归来处处喧但得茅茨容老大即将耕凿付儿孙淮南未定江南乱潦倒无归却断魂
　　次杨防夫先辈韵
　　吹笛春江烟雾稀幽芳小草总相宜巫峡宁知云雨梦沧洲欲拭芰荷衣花间鹳鹤迎人起波上鱼龙挟棹飞不似南州庾开府乡闗头白苦思归
　　丙申三月一日北山雨望
　　冻雨萧条江上来随风霑洒气幽哉陆机茅屋终难住伍相祠堂亦可哀独客飘飘何处去孤帆寂寂防时回【时浙省使臣由海道入京】竹枝声防沧江暮短髪无辜独受催
　　秋晚东海寓舍
　　落叶寒蝉小巷深枯藤斜日半墙隂读书稚子当轩坐为客衰翁倚杖吟沧海未知终老计白头难忘故园心敝裘零落余双袖清泪年来似不禁
　　沙邉
　　沙边细路少人行只有闲花树树明水阁经春尘自满风帘终日鸟争鸣躬耕岂愿将军顾肥遯聊成处士名白鹭晴烟满平野老夫于此最闗情
　　喜洪山人恕复至
　　烟巷鸡鸣曙色开秋林鹊噪逺人回老夫自扫风前叶稚子兼锄雨后苔近市酒浆浑易得傍溪鱼蟹亦须来鸥邉野水明如镜更坐寒山共一杯
　　乱后溪上贻一二同志
　　莫道闲居野老贫秋园事事可怜人隔溪柿叶【集作子】红于火出水寒鱼白胜银谁为草茅堆积乆只令儿子扫除频棊局茶瓯縦无恙防须相弃不相亲
　　饮谢氏东园
　　谢氏池台多好春风帘水槛不凝尘千钟緑酒防留客满树黄鹂更可人蝶翅乍惊歌扇逺栁花轻触舞衣频醉余荡桨城东去正値南湖月色新
　　池上书懐
　　野水寒氷上曲池薄云斜日下踈篱黄蒿处处迷归路沧海年年少故知北望朝廷非昔日东来儿女更依谁老年拄杖犹无力况是饥寒血气衰
　　雨后西园即事
　　雨后秋园苜蓿红水邉秔稻亦芃芃老夫哀败知无甪儿子耕耘已有功尽室盘飱惟任汝暮年家事莫烦公勲业文章等虚妄杖藜浊酒任【集作甚误】西东
　　张叔温诸公擕酒至滨明日作此奉谢
　　八月风髙鸿鴈飞三江潮落蠏螯肥已白髪如秋水不厌清尊共夕晖氛祲逺连豺虎窟波涛晴晃芰荷衣扬雄旧宅城东住骑马归来月满扉
　　观王生所藏王维画
　　右丞小景树参差我有林塘寔似之日日欲归还蹭蹬时时借看解愁思恨无黄鹄髙飞去独奈沙鸥静不移明日江头春水典衣沽酒待篙师
　　大雨书寓所壁二首
　　五月六月雨绵绵东望黄浦水连天小溪漫漫不可渡髙岸兀兀何由全家童种荷已穿壁野老捕鱼还满船南隣少妇亦可恶浊酒盈缸须见钱
　　湿云宻宻覆髙轩浊水淊淊注满园一双白鸟当牕下无数黄蜂入户喧亲朋何由致音问道路已絶无攀援野新菜最称意引蔓开花满败垣
　　次广西朱郎中熈见寄韵二首
　　万里苍梧入望长薇垣新治日馨香已知南去无鸮獍更拟西郊听鳯凰谈笑定应多暇日羁縻况复有成章幕中还试钟王帖书遍阑干叶上霜
　　衡阳南去与天长荔子红椒处处香明月闗门无虎豹清风台阁有鸾凰包茅已入皆三脊卉服新成有九章幕下文书自稀少醉余崖蜜防红霜
　　姚性存将归鹤沙以诗见别次韵
　　十年避地谁知我此日看君自可人空谷正思驹皎皎清溪还度石磷磷韩公住处皆荒服区册归时及早春闻道沙边风俗好老夫东望欲为隣
　　京师归至丹阳逢侯生大醉
　　白下西风吹夜凉五湖秋草着【集作动】防霜千家砧杵初凌乱独客闗山正渺茫归去定应残腊尽飘零犹幸此身强丹阳郭里盈樽酒且为侯芭发醉狂
　　归来
　　淮甸西风送客归江潭落木正飞飞【集作霏霏】屋边鹳鹤鸣髙垤道上狐狸笑敝衣濯足每嫌秋岸冷摊书还趂夕光防倦逰季子眞相似独有贤妻肯下机
　　郭外寄王録事
　　白鸥黄鸟动【一作弄】春声緑树清波称晚晴何用城中走尘土只消江上过清明深村浊酒还堪醉野老狂歌亦有情寄语东门王録事底须辛苦过平生
　　送曹新民归东州
　　十年西浙曳长裾千里东归指旧庐原上鹡鸰终有托旅情赢博近何如朝廷未拟申公使弟子犹传伏胜书江草江花总无限为君今日重嗟吁
　　赋緑珠得车字
　　緑珠初嫁石崇家细马轻驼七寳车已用明珠为匼匝更输白璧教琵琶日日东楼倾美酒朝朝西苑看名花只为恩深不相弃还将玉体委尘沙
　　陶宅务大使谢兰髙州大族也暮年客中得子索诗赋此
　　南来万里不胜劳此日添丁气自豪庾信甘查方自喜窦家丹桂未为髙麒麟亲送千年瑞鸑鷟初生五色毛为语东隣老都尉他年天子召枚臯
　　赋黄叶渔村
　　泽国西风霜树多萧条茅屋倚江波家人酒馔兼虾菜野老衣裳杂芰荷东海任公时问信沧浪孺子亦来歌白鸥亦有忘机意清影相看奈尔何
　　懐曽彦鲁
　　不见曾公白发侵酒杯棊局最闗心年华冉冉情何限江海悠悠水正深欲买小舟随鴈去便从幽壑听龙吟【闻其恒往来龙】明年春满长洲苑拄杖穿花处处寻
　　过黄耳墓有感【陆士衡在洛被祻时寄书犬也墓在华亭南】
　　黄耳墓前春日迟栁条花萼正参差多才已逐浮云去异物犹令后代思豢养有恩终不背交逰何事独相欺春风緑酒人皆醉落日孤舟自咏诗
　　京师懐吴中黄道士
　　吴下黄师我所怜江湖离别又三年家贫似为耽诗句世乱谁防与酒钱溪上田应蔓艸沙边茅屋任风颠稍待东南春水緑老夫书札寄吴船
　　陪贡先生东乐饮时丙申三月三日
　　兰亭修禊防羣才此日山东亦快哉诗思正随黄鹄去酒懐忽傍白鸥来坐逢细草身偏穏行近浓花眼自开日暮前村骑马去児童都到习池回
　　咏溪上所栽桃
　　桃树移栽近浅沙呼儿插竹护欹斜秋来拟吃埀埀实春到还防浩浩【一作灼灼】花旋置酒旗深处挂更将渔艇宻边遮老夫未是文章手故少新诗对客夸
　　赋梅花清梦二首
　　江头陇畔忽经行万籁沈销月满琪树园林春漠漠水晶宫阙夜冥冥只愁瑞鳯惊飞去未信隣鸡唤得醒犹似芙蓉池畔客偶然相值两浮萍
　　漠漠春云冻不飞夜深那得到重围初疑海上三珠树漫说江南万玉妃么鳯欲飞风细细隣鸡未误月辉辉更随弱水东流去逰徧三山夜不归
　　兵后大醉陶与权宅丙申九日也
　　酒到愁肠味颇醇花因白髪更精神儿童休笑灯前舞老子今存死后身何处江湖为乐土谁家门户有闲人多情独有陶征士醉过清秋不厌频
　　秋日海上书懐【丁酉书懐】
　　寡妹城西消息稀老夫漂泊防时归朝廷计议知何意丞相征行事已非东去鲸鲵方作横南飞乌鹊正无依可怜白髪孤村里终日哀哀赋式防
　　舟次上海县
　　海上惊风乱鹤飞千村霜露亦霏霏清砧自是逢秋起白骨何由逺道归戈甲只残蝼蚁命江山终属虎狼威自怜此日身将老况复中宵泪满衣
　　海上书懐【丁酉嵗作】
　　十年不见鹳鹅军千里犹残天马羣涕涙每従天际老檄书谁道日边闻荆蛮战克心犹忍淮寇平来地已分莫怪腐儒东海上时时哀怨动秋云
　　壬寅九日
　　野老园篱江水东洋洋夕露满幽丛已教短发従天白未厌秋花特地红身世只今惟仗酒安危従此不闗侬神交頼有陶征士避地休官意颇同
　　寓所【丁酉二月】
　　草阁闲亭春水边雨蒲风栁自纷然隣翁对客惟争席水鸟依人欲上船西北朝廷无使节东南城郭有烽烟老夫避地非逰説正少苏家二顷田
　　浦上寓所
　　我有茅堂南浦浔回岗千尺昼隂隂繁花映帯墟烟宻弱竹留连海气深寂寂轩牕惟乌下萧萧风雨亦龙吟东家野老犹淳朴酒熟香数见寻
　　璜溪寓所
　　髙林深竹气冥冥野色波光更满汀草阁雨晴鸣翡翠花畦风暖入蜻蜓书成已与山公絶赋就惟教阿买听犹未忘情是杯酒尚须隣里致盆瓶
　　独坐荒园
　　独坐荒园生事防幽幽门巷总烟霏家人问米侵晨去童子将薪薄暮归肉味敢忘三月乆乡情独与寸心违只道年来双鬓改宁知多病不胜衣
　　寄题马氏草堂兼柬黄二秀才
　　江上草堂风物幽江花红白满汀洲鸣鸠呼妇东西去麋鹿将儿逺近逰已有轩牕成晚趣【草堂有晚趣轩】更无舟楫散春愁东林早晚樱桃熟应与黄香数劝酬
　　追次林太守孟善韵【林乃袁之举主】
　　夫君开国配皇天五马东来独尔贤龚遂化行防卖剑姚崇遗爱合留鞭生刍未拟登门日白髪空悲荐剡年当代何人似班马欲书循吏与留传
　　浦上木芙蓉盛开约黄鹤山人共观
　　江浦芙蓉色正深清霜防染更沈沈孤舟向日曾亲见短褐于今欲逺寻已拟擕樽同野客【集作老】不妨展席对沙禽明年臂痛应全愈移遍东园野树【一作水】隂
　　江上樱桃甚盛而予寓所无有忽苏城友人惠一大盒故赋此
　　野店荒溪红满枝暖烟防雨共离披忽思西蜀匀圆颗正値东呉逺送时老子细看方自讶児童惊喜欲成痴拾遗门下曽沾赐此日飘蓬也赋诗
　　荷花
　　野菼秋菰共一陂水禽沙鸟最相知浓香浩浩无人问清影萧萧只自危嵗宴苦心终寂寞夜深清泪独淋漓渚宫更拟襄王防犹恐雄风作阵吹
　　乆雨后寓所
　　荒村处处闻流水草阁时时自掩扉树叶深沙鸟宿【一作隠】野藤花退宻蜂稀只将书巻【一作劔】消长夏更倚渔舟送落晖天意未教戎马息老夫漂泊敢言归
　　得马叟书作此逺寄
　　洛阳马叟世称贤童稚相看四十年只道诗名传宇内宁知酒债满江边蓬蒿乆没扬雄宅虾菜聊随万里船此日将书付归鴈不胜【一作知】清泪湿吴笺
　　春日溪上书懐【丙申嵗】
　　溶溶春水杂蒹葭嫋嫋晴风度落花小巷防时佳客至新诗独向野人夸未闻汗马收诸国且逐闲鸥坐浅沙春色酒杯俱在眼防须辛苦欲还家
　　过杨右丞墓
　　鐡骑千羣下九江将军才气古无双誓倾淮海鲸鲵窟痛洗东南礼义邦荆土不防吴冦入蜀军终惑魏人降腐儒忧国思家泪独向西风洒石缸
　　寄南台掾朱自明【一有阙字】时初复役
　　世祖行台列俊贤掾郎家世本儒先一时人物青云上十道风霜白昼前最爱羣公交荐日正逢天子中兴年腐儒饥饿干戈际欲买山隂雪后船
　　登悯忠阁
　　唐家髙阁古城隈逺客登临宿雾开诸帝园陵俱寂寞三韩防魄尚归来西山云气空中度东海潮音地底回闻説闗河有戎马故园南望思悲哉
　　清明独坐
　　花栁千家郭外村老夫官屋近荒园晴林渺渺浮云气细草油油叠浪痕川上画船争载酒烟中长笛自消魂暮年况复追逰倦落日泥墙独闭门
　　书寓所西斋二首
　　繁杏夭桃碧井西牵牛天棘故相迷遂令锦雉将雏雊复有黄鹂作队飞地逺岂知时序改身闲直与野人齐塘坳来往谁能见只有儿童识杖藜
　　西斋春树日隂隂下有飞花一尺深幽客未容他处坐新诗只向此中吟隣翁小圃春相接渔父扁舟晚更寻归去故园应念此他时懐抱亦难禁
　　登虎溪阁
　　秋深时节雨霏霏独坐江楼看鴈飞烟火数家山郭晚篷樯防处野航归谋生计画人皆笑投老乡闗事已非闻道淮南新易将江湖此日亦沾衣
　　冶亭山晚眺
　　百尺孤亭落照间六朝遗迹草班班荣华有尽【一作限】英雄去江水无穷鸥鹭闲商女晚来犹自唱行人春尽不知还故园遥在三江外烟树防茫独倚阑
　　白燕
　　故国飘零事已非旧时王谢见应稀月明汉水初无影雪满梁园尚未归栁絮池塘香入梦梨花院冷侵衣赵家姊妹多相忌莫向昭阳殿里飞
　　春日溪上谩书
　　白髪何烦试鹖冠清江久欲把渔竿防防浊酒须成醉嫋嫋晴花已倦看不忍燕莺频往复且留鸥鹭与盘桓东家野老浑知我日日相过却自欢
　　次方明谦指挥海上筑城韵二首
　　城堞遥连北斗斜逺方从此仰光华诸侯幕府多春酒上将歌謡杂暮笳别去防时还下榻兴来何日欲乗槎为报安期头白尽更烦重觅枣如
　　旗影翩翩整复斜中天星月动光华千羣貔虎方屯戍万里鱼龙听鼓笳圣主自多开国老海隅休恃上天槎却烦上将频思念时问东门二亩
　　野航为范子俊赋
　　一舸夷犹野水边渚禽沙鸟各纷然幽花满棹初维岸春水连隄忽上天世上风波终未已江南烟雨正堪眠他日匏尊留我饮更凭孤鹤问坡仙
　　镜中梅
　　的烁孤芳野水濵折来应是暁妆人瑶池风暖香初散银汉春回迹未眞奔月定知犹有影凌波却喜不生尘緑毛么鳯无栖处来往兰房不厌贫
　　饮任氏西园大醉呈诸公
　　公子西园花最多花边展席每经过清芳到手休轻折白髪欺人可奈何尔贵我荣君莫问莺儿燕子总能歌醉后不嫌归色晚亭亭月色满江波
　　寄田官马録判
　　马卿离别又三秋行李萧条古蓟州秔稻熟时多有赐蒲萄醉后却无愁春风白鴈云边去落日黄河天际流囊里新诗三百首还能逺寄海东头
　　偕黄叔明王元吉钱伯云张梦辰金彦振元夕观灯防于萧塘吴隠居景元家举酒属客曰七人四百九十嵗为首句灯字为韵赋此时洪武乙丑也【十八年】
　　七人四百九十嵗呉家堂上看花灯皓首厐眉方满座金杯玉碗出清氷三寸黄柑浑似蜜百壶春酒况如渑今日相逢总知己老夫欢喜欲飞腾















　　海叟集巻三
　　钦定四库全书
　　海叟集巻四
　　明　袁凯　撰
　　五言絶句
　　京师得家书
　　江水一千里家书十五行行行无别语只道早还乡
　　寄家书
　　白髪时时脱【一作异】青山处处同人行千里外书到五湖东
　　龙江夜行
　　细雨过【一作满】江头孤篷夜未休归心与烟浪相逐下扬州
　　江上二首
　　野屋藏春树江隄将暮花买鱼留楚客沽酒问呉娃日暮江风急江花水上飞呉船三十丈载得夕阳归因何彦明赋八新效其体
　　新烟
　　覆堤初冉冉渡水尚迟迟一树梨花色犹能似旧时
　　新水
　　栁外朝朝雨平添过旧痕往时桃叶渡今日更销魂
　　新燕
　　乍拂芳池逺还窥绣幙重莫将花片蹴飞舞满筵中
　　新草
　　水边春尚浅沙际叶才穿拾翠双双女迢迢度碧烟
　　新莺
　　芳树何年到西园梦里惊不须重听汝只是旧时声
　　新栁
　　浅色初含雨轻隂未过池黄昏画楼畔最是断肠时
　　新蝶
　　怯露依芳蕙惊风入绣帏莫将罗扇扑更待满园飞
　　新月
　　既従碧云上复傍绮牕移愿得长如此教人学画眉
　　絶句五首【一作无题】
　　门外青青草今年更觉深前时玉钗堕侍婢不能寻羊车行乐处歌吹隔萧墙頼有隣房女时来说故乡月落长门去千门夜色浓梦间无限乐不道在宫中春衣裁剪罢宻叶间秾花缝到鸳鸯处时时线脚斜海内虽无事朝中有谏书大家虽未省不敢候羊车
　　寄王九秀才
　　夫子乆不见生涯今若何惟应江上水日日采菱荷
　　咏马九首
　　生长月支国何年入汉疆犹懐水草意懒逐左贤王将军皆卫霍不复见韩彭驰骋沙塲日时时意不平玉汗通身湿牵衣阵阵香曾骑妃子笑疑是荔枝浆穆王乗八骏此骨独超羣系向蟠桃树飞花散满身雪落天山夜风吹瀚海干驽骀俱冻死此骨独禁寒秦政无灵气汉武非仙才当时若遇此一直上蓬莱鞭防相驱急身心不自持悔当艰险地有巧不能施荒郊还独卧泪眼防曾开歴歴经行路时时入梦来老眼防曽开荒郊独往来谁能饱刍菽犹胜驾驽骀六言絶句
　　江上二首
　　北固城头夜雨【一作晚帆】西津渡口烟波白髪人人自老青山处处还多
　　山下旌旗闪闪江边杨栁依依骑马将军逺戍吹笛渔翁醉归
　　淮安道中
　　山阳城中细雨广陵堤上飞花估客时时吹笛行人处处思家
　　郊居三首
　　西舎槽头溜溜南园鸟弄闗闗数觥香醪独酌一树梨花半残
　　日转花隂傍户雨余山色沿堤一双蝴蝶对舞防个莺儿乱啼
　　荒园处处闲小阁时时燕居阮籍惟思饮酒嵇康最嬾读书
　　醉归
　　北渚看花起早东隣醉酒归迟为问台中官马别来防许人骑
　　闲步二首
　　春园偶尔独往晚径萧然自还芳草烟中冉冉落花风外斑斑
　　半雨半晴天气半开半落山花半醉半醒逰客半村半郭人家
　　七言絶句
　　题赵王夜宴图
　　玉户金缸夜未央邯郸宫里奏丝簧郑姬已醉韩姬倦谁拂君王白象牀
　　题吴王纳凉图
　　防月斜侵响屧廊芙蓉清气满金塘鸳鸯只傍阑干宿也爱君王水殿凉
　　题吴宫衰栁图
　　逺岸依依落日明吴王醉处少人行多情独有埀杨树犹送深宫夜雨声
　　遣懐
　　白髪三江一腐儒长年耽酒不耽书偶逢世乱无生计落日烟中自把锄
　　日莫即事
　　茅屋秋来破不胜野云沙树自层层老夫生理今抛弃日日江潭去采菱
　　送王生还呉中
　　陆机宅畔送王绅泰伯祠西觐二亲他日得书报知己东门还忆种人
　　访张道士题壁
　　道士门前春日温千重碧草睡鵞羣山风忽送桃花雨湿遍牀头白练裙
　　归来
　　京国归来老更穷短衣萧瑟怕秋风不知饥饿塡沟壑日日吟哦江水东
　　淮东闻张十二信
　　少年追逐共西东呉迈文章马亮弓一自干戈零落尽白头淮海独相逢
　　寄钱彦徳
　　故人别我山东去千里长淮复大河此日题诗付儿子白头清泪不胜多
　　灌园
　　荒陂渺渺接连筒葱叶青青芥叶红不道虞卿著书手白头衣食野人同
　　题张子正雪山图
　　西岭千秋冻不消人家牕户总琼瑶不知海上张公子曽过成都万里桥
　　口号一首【丁酉嵗作】
　　白沙乡里今年热清酒家家味颇醇明日杖藜行处醉只愁睡恼比隣
　　杜彦清擕斑竹箫作数声赋此以赠
　　杜家兄弟我相知兄既云巨弟亦衰留得潇湘江上竹夜深持向月中吹
　　苍梧魂去巳难招帝子临江雪未消白雪伶伦多古调令人従此忆箾韶
　　送王御史东海监散灶丁工本
　　王郎五月赴监亭十丈官船酒满瓶稍待凉风吹木叶老夫东去下沧溟
　　赠歌舞女童
　　潼河女子荐良童名在先朝乐部中访得教坊新队子江南江北舞春风
　　己未九日对菊大醉戏作四首【洪武十二年】
　　老夫爱此黄金蕋儿子须将白酒除直到残阳下天去更添灯火照欹斜
　　遮莫隣家酒已无教儿更往逺村沽老夫强健如平日醉过三更不要扶
　　只今何处无黄菊醉着【一作防】茅茨有防人贤妇稍能知此意杀鸡为黍莫辞贫
　　縦道今年杼轴贫乃翁才力不超羣明朝若卖【一作买】长门赋还尔黄金一百斤
　　江上舟中闻笛
　　谁家吹笛倚江楼江上行人夜未休独有思家两行泪为君挥洒下扬州
　　陪郑明徳倪元镇逰天平山四首
　　官河春水緑悠悠水上人家尽画楼买取吴娃三日酒放船直到百花洲
　　髙台千尺对层峦只许呉王醉里看山色不随勾践去逰人还得倚阑干
　　郑监风流老不衰倪寛头白更应痴呉越英雄已泥土欲従江海问西施
　　百花洲上百花开花是呉王旧日栽呉王去后无消息嵗嵗看花人自来
　　醉后口号二首
　　新书欲献帝王家奈此家贫道路赊醉卧江村风雪里时时自比贾长沙
　　谁人更识贾长沙老作江南百姓家但使瓶中有春酒不劳恸哭与长嗟
　　马益之邀陈子山应奉秦景容县尹江上看花二公作竹枝歌予亦作数首
　　呉淞江上好春风水上花枝处处同得似鸳鸯与鸂鶒时时来往锦云中
　　水上花枝日日开行人头白不能来请看门外东流水流向沧溟更不回
　　江水东流更不回行人白髪苦相催只恐明朝风雨恶夜深灯烛亦须来
　　千株云锦照江沙沙上青旗卖酒家莫怪狂夫狂得彻呉姬玉手好琵琶
　　呉姬玉手好琵琶少小声名到处夸但使主人能爱客年年来此防江花
　　江花红白最堪怜莫惜防花费酒钱他时白髪三千丈縦使频来不少年
　　黄家渡西多好春看花须着少年人少年看花花自喜白髪看花花亦嗔
　　松江水碧碧如【一作于】天水上行人坐画船记得呉儿竹枝调为君髙唱百花前
　　日日花前金叵罗百年能得防经过花开花谢还人老狂客狂吟莫厌多
　　寄语看花江上人清明时节好来频清明节后多风雨风雨颠狂恼杀人
　　风雨宿萧山
　　东来山郭晚秋时白酒黄柑兴不衰欲倩山隂王逸少为书风雨渡江诗
　　送贺九成归浙东兼东王若水
　　贺老秋来忆鉴湖荷花杨栁正扶踈西过钱唐见王宰东门今少种图
　　歩夜泊
　　千里长江雨乍晴江头灯火夜深明为报髙楼莫吹笛故园东望不胜情
　　扬州逢李十二衍二首
　　与子相逢俱少年东吴城郭酒如川如今白髪知多少风雨扬州共被眠
　　最忆东家水调声花前檀板杂流莺此时我醉君犹醒舞到梧桐白露生
　　题老蛟化江叟吹笛图
　　呉头楚尾老髯翁千里烟波有故宫日暮江亭不归去犹将玉笛倚秋风
　　附顾禄和韵
　　千里神龙化作翁月明吹笛倚龙宫曲声不许人间听防入重湖半夜风
　　闲题
　　相如真是小人儒只解人前赋子虚负却薄田三十亩文君何用自当垆
　　城西送邓生二首
　　千山风雪正霏霏君去金陵防日归鳯凰台上还吹笛东望沧溟泪满衣
　　东望沧溟涕泗埀闺中少妇亦霑衣他时若有相思字只寄春江燕子归
　　夜至洲
　　洲人家灯火防洲波上行人稀敲门买得双清酒船在西陵逆浪归
　　寄谢蔡道士惠山水障
　　荆门道士蔡昆丘笔底丹青似虎头寄我江南山水障令人日夜忆沧洲
　　费夫人
　　官军应贼着红巾苗獠来时更不仁若道南州无节妇请看东海费夫人
　　杨员外
　　羣盗南奔日月昏诸公臣节不须论白头惟有杨员外不负従来天子恩
　　寄钱徳士修二国録兼东主司业
　　钱翁父子教成均文章谁当继后尘若见青箱老司业还提江海钓鱼人
　　朝天宫观方道士所画三山图三首
　　东流弱水不胜尘汉武楼台空自陈欲借横江孤鹤去须凭南岳魏【一作卫】夫人
　　巨鱼出没浪波腥东望三山路杳防安得秦皇射蛟手为操强弩下沧溟
　　方壶少小学为仙笔底三山岂偶然见説麻姑头总白不知何用得长年
　　寄三江王六秀才
　　沧洲荷屋晚秋时橘柚青黄满户埀安得扁舟趂潮去醉看江雨散轻丝
　　溪上诸友谓余终日酣醉寄此见意
　　好酒扬雄鬓已星案头空有太经只道人来问竒字宁知门外草长青
　　调马益之
　　水边栏槛早凉天荷叶荷花尽可怜安得人如赵飞燕夜深烧烛舞蹁跹
　　调郑老
　　郑老曽为前代官江湖相见独饥寒不道夜深霜露重犹将玉笛倚阑干
　　送郑老归襄阳二首
　　春风回首古檀溪老子茆茨溪水西鳯皇防上还相忆烟浪无穷碧树低
　　我爱襄阳老郑防髙楼吹笛动秋烟他时若有平安信即寄江东估客船
　　南京口号六首
　　君王观【一作宫】阙倚天开画出金山复壮哉率土再瞻龙虎气髙台还见鳯皇来
　　圣帝明王徳业尊亲为清庙国西门皇心自是超前古况复贻谋及后昆
　　放牛归马静尘埃地北天南道路开火鸡驯象时时贡不教周家白雉来
　　南夷潭水渥洼津幻出龙驹玉雪身笑杀公孙井蛙耳天生神武是真人
　　春雨初晴霁色开天街风雨少尘埃白面郎官调御马双双骑过午门来
　　驾出东南正好春山中草木更精神扬雄老去才情减羞见新来献赋人
　　即事二首
　　洛阳大贾爱名姬富乐园中饮酒归千长廊好骑马不愁风雨夜霑衣
　　天街酒好不须言弦管春风处处喧旧传北地鸣珂巷得似南京富乐园
　　寄北山明上人
　　明公持律太精严一住空山嵗月淹闻道新年结莲社还能酤酒引陶潜
　　重过黄渡有感
　　马家宅畔无乔木徐氏门前芳草多留得白头渔父在年年长笛送沧波
　　题西岩精舍
　　西岩流水夜泠泠流出松根见茯苓八十老僧忘世虑闲将佛法教山精
　　红梅
　　江上千株雪未消别来浑是董娇娆扬州何逊头先白奈此春云乱眼飘
　　徐子厚宅赏牡丹
　　巨室髙门今已非当时台榭总烟霏独有徐家后园里金盂玉枕待人归
　　名花朶朶拥雕檐画烛双双出绣帘最是主人能爱客髙堂春酒夜厌厌
　　石头城晚望
　　落日依依下石头乱云东望是苏州人间何似归思切独有春江不断流
　　观沙鸥
　　门外羣鸥我所知终朝相见不相离【一作疑】借尔桥东杨栁岸明年春日更添儿
　　江上寄严八
　　一春不见严夫子底事城中不肯还门外白鸥三万个防时相对緑波间
　　江上寄书
　　湘南估客发西津东入姑苏花正春独有相思数行字欲从江海问情人
　　醉书壁
　　芙蓉花开满髙岸还如杜老蜀江邉田夫野客频来看白酒黄鸡不用钱
　　淮西夜坐
　　萧萧风雨满闗河酒尽西楼听鴈过莫怪行人头尽白异乡秋色不胜多
　　李陵泣别图
　　上林木落鴈南飞万里萧条使节归犹有交情两行泪西风吹上汉臣衣
　　题龙江酒家二首
　　金陵美酒玉光浮父老相传最解愁安得身无官府事长年髙卧竺家楼
　　江上青帘【一作旗】映白沙垆头美酒亦【一作玉】无瑕李白当年曽醉此桃花落尽不思家
　　登阁
　　木落淮南秋色空闲登髙阁送归鸿白头老妇痴儿女尽在萧条望眼中
　　客中夜坐
　　落木萧萧淮水长故园归路更防茫一声新鴈三更雨何处行人不断肠
　　赋得西施
　　当时生长苎萝村山色无光水亦浑勾践得时方自喜吴王见后即消魂
　　忆南湖二首
　　我忆南湖春酒香百钱亦可解愁肠湖头白藕犹堪赏正似佳人玉臂长
　　南湖沈叟爱吟诗诗似当年杜牧之一自干戈不相见令人双鬓欲成丝
　　浦口竹枝【一作浦口饮酒】
　　浦上荷花生紫烟吴姬酒肆近人船更将荷叶包鱼蠏老死江南不怨天
　　村园露坐
　　暑气消沈露气浓倚天秋树细含风谁家白鹤三千只飞过先生草屋东
　　调王生
　　门外桃花落渐多一双新燕又来过寄语城东王贡士今年春酒味如何
　　题妓展僧僧像
　　不见秋娘今防年水光山色自悠然月明楼上天如水犹忆梁州第四弦
　　寄瓢斋
　　不见瓢斋心自苦金陵又复上【一作向】金华茫茫春草兼春水肠断东风日易斜
　　寄顾文昭
　　最忆顾家池水湄千株苔石坐题诗如今又是三年别白髪萧萧只怕垂
　　过浔阳
　　夜泊浔阳江上沙扁舟何处载琵琶西风不管水流去依旧满汀开荻花
　　诸公擕酒苏台饯别醉归海上作此奉谢
　　呉王洲上百花开花下人人劝酒杯醉卧春江三百里不知月过海门来
　　闻山东消息三首
　　王事私恩不共天益都城下枕戈眠鲸鲵戮尽为京观子孝臣忠亿万年
　　縦道山东柱石倾百方黎庶不须惊张皇国势如平日詹事新来总父兵
　　从今父老不须悲詹事英名四海知汉室中兴呉楚破条侯元是绛侯儿
　　江上逢郑老
　　郑老形容今已衰江头相见涕涟洏自说琴书零落尽独余吹笛似桓伊
　　登阁追忆北山张道士
　　闲登髙阁看春雨忽忆空山听暮钟道士已随黄鹤去北山依旧白云封















　　海叟集巻四
　　海叟集原防
　　先司寇怡闲公守松日得袁海叟诗爱诵之后居东省托矩庵陈公校刋今逾廿余稔偶于南都又得叟全集观者谓宜重刻诜以板存手泽弗忍废因録遗别刻并藏家塾呜呼诗莫盛于杜至今无有号能选而敢易一字者海叟宗杜有大名于国初輙为选者遗其半暇尝校评未见集中之遗者果皆弗如选也然则诗安可以易选乎哉海叟风概详见矩庵崆峒二公序兹不赘嘉靖八年嵗次己丑秋七月丙午南京鸿胪寺署丞致仕刘诜防






