　　钦定四库全书　　　　　集部六
　　提要
　　宻庵集八巻　　　　　别集类五【明】
　　【臣】等谨案宻庵集八巻明谢肃撰肃字原功上虞人元至正末张士诚据吴肃慨然欲见宰相献偃兵息民之防卒无所遇归隠于越洪武中举明经授福建按察佥事以事被逮下狱死明史艺文志焦竑国史经籍志黄虞稷千顷堂书目俱载肃宻庵集十巻而传本久稀藏书家罕着扵録惟永乐大典中所收肃诗文颇伙其时肃殁未久而姚广孝等已録其遗集与古人同列知当日即重其文矣朱彞尊静志居诗话称肃初谒贡师泰于吴山仰髙亭时贡方奉诏漕闽广粟当泛舟大海因与同载至海昌留居州北执经问难凡一诗之出一文之就折衷论议必当于理乃已是肃之学问渊源实出师泰观集中题天风海涛亭诗序云用先师尚书贡公玩斋所咏诗一句为起以仰止于公又师泰遗集亦肃所刋行均惓惓不忘其本故所作古文词格律具有法程其在潍州寄人一诗载所与同徴修礼书者有张绅杨翮等十人之名为明史礼志所未及又送行人蔡天英颁琉球国王印寳一诗考之明史外国传但有赐中山山南山北三王镀金银印一事而不言曾遣行人凡此之类于考史尤有所裨益谨采掇编次厘为八巻又戴良原序二首别见九灵集中今并取弁简端以畧还其旧焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　原序
　　文主于气而气之所充非本于学不可也六经而下以文雄世者称孟轲氏韩愈氏孟轲氏曰我善养吾浩然之气韩愈氏曰气胜则言之短长声之髙下皆宜然孟轲氏之养气则既始之以知言而韩愈氏之气盛亦惟三代两汉之书是观圣人之志是存耳文以气为主气由学以充见之二氏可考而知也后之学者乃或不是之求方贵华尚采粉泽以为工遒宻以为能吁亦未矣是故有见于此而思务去之者岂不谓之有志之士乎若吾友谢君原功斯为有志之士矣原功自幼强记防识敏于学问比壮经史百家皆搜抉搯擢毫分缕解积之既久渊涌溢浩乎其沛然矣尝一试浙江乡闱不利辄谢絶场屋抱其遗经见尚书贡公于吴山公一见即待以竒士已而同泛大海相与朝夕论辨一意古学刮摩淬砺讫为闻人后稍典教呉中从军淮右以应聘藩维而浮沉常调者数载迨疆土内附例徙南京既与攷礼乐而达官贵人有强致原功于逺郡者于是逾江渡河北走齐鲁登泰山临淄水而文气益壮奈何不一二年复以踈隽不羁弃去平生抱负百不一试而其志之可见者独文而已原功之文肖其为人其立论闳以正其书事简以悉其序记铭赞雅健而竒警其诗歌彬蔚而秾丽庶几杰出一时流辈无敢与并者原功既东还故里携其所着宻庵稿若干巻授予曰吾所与游而久者谁欤惟是文章宜有序敢以请于子予不得辞谨为论次其学之有得孟韩者书于简首使世知原功之文非徒粉泽遒宻之是务而其杰出一时者盖由有气以充之而又能本之以学也原功防稽之上虞人名肃字原功宻庵乃别号也故以题其稿云金华戴良序又序
　　余友谢先生原功天下之豪俊人也居于越之鄙越人无少长望见原功皆畏服始原功壮时闭影读书期以事功见于世当元之季抱其所学试艺江浙乡闱不即售仅取一校官以去后值兵起浮沉藩镇者久之入国朝尝被简拔入礼局与太常诸儒同攷礼继为忌者所不容遂出赞郡政千里外又以胥铺见黜困而归原功既不偶漠然无所向闻西北山水之雄壮其山则有泰岱恒岳太行之崛峍其水则有江淮沔济汝颍之汹涌伏羲尧舜禹汤文武之故都孔顔邹孟之故里与夫战国王侯将相之丘墓咸在焉于是由金陵走济南走太原盘桓吴楚齐鲁燕赵晋魏之郊感今懐古一发于声诗当其登髙临下或借草坐卧或剧饮大醉必放歌朗吟以适一时之乐何其壮也原功之诗五言古律则本之汉魏歌行则遵李杜近体则祖少陵六朝晚唐无论焉他若山川之离合土地之沿革人物之废兴可以正史防之讹谬补志书之缺畧者则又等前数人而上之纪行之诗而至原功可谓盛矣夫诗之纪行自少陵秦蜀以后作者岂无其人然皆循守故辙一唱百随求其自出新意以古为则者曾不多见而原功独卓卓如是岂其学问之富使然欤原功之学富矣至其为文尤髙出时辈沛然有古作者之遗风昔司马子长徧游名山川而文气益盛原功以既富之学沛然之文而加之壮游孟子所谓莫之御者也则其所恃以不朽者徒诗乎哉而余尤切切云尔者盖见原功于一声律之微亦无不尽心焉尔嗟夫原功年向老平生自信曽不及少试是以人亦无所因以窥原功之所至若即是诗攷其笔力之雄健胷次之魁廓亦足以知其志之有在矣金华戴良序







　　钦定四库全书
　　宻庵集巻一　　　　　　　明　谢肃　撰五言古诗
　　门有车马客行送倪季芳
　　门有车马客意气何桓桓旣持倚天劒复戴切云冠自云报恩子不畏行路难有能遇国士一语披肺肝而我不解事抱瑟齐门弹知己谅难得盛年嗟易阑拓落走呉楚与子聊逰盘懐才旣无补窃禄非所懽念彼古豪俊岂必卑小官逢时展经济乃使苍生安之子素倜傥此道期相敦明当别我去赠以琴琅玕
　　河阴渡
　　朝发武陟城夕宿河阴渡平原郁苍苍蔓草已多露展我素毺偃息并厓树洪涛与风会砉若迅雷怒揆余江海士止逝随所遇一苇茍可航济险亦奚惧所念形影单恒饿在长路中田岂无稼不受一饭顾引领望故乡已复星汉曙宣尼川上叹使我获深悟
　　饮龙头鎭
　　马上见晨月堠路行逶迤遂入龙头憩沙洲带蒲荷榆柳荫华屋正暑凉飚多怡然逢故老邀我还其家大儿击燕筑小儿倡吴歌黍酒劝客饮勿辞令颜酡维昔至正末日夜忧干戈太平今在斯白发已鬖髿若复不为乐徒死归山阿其言感余内壮志良蹉跎书剑两无就又不脱虚罗邂逅接觞酌念报当如何长揖登途去华峯碧嵳嵳
　　谒伏生祠
　　鸡鸣起冠带驱马出邹邑敬谒伏生祠堂陛邈难及上古帝王书防心事时习惜哉乖世用荏苒余九十孰知天憖遗絶学頼之立流传廿八篇奥义诚乃急区区梅内史所上何杂集古文反平易今文独艰澁茫千载疑欲剖空汲汲况复治道微断简谁为缉问生寂无言再拜重悒
　　荥阳
　　济水出王屋既伏仍流行大河不能限东南溢为荥荥阳古虢邑鼎峙京索城虎牢足形胜河汴扬浊清晋楚既迭霸刘项复兵争成臯口宜守敖仓粟方盈创业虽足頼匪德何由成东都绍炎祚不席地势兴山川失险阻天地载清宁昭代御宇内兹土丽神京人民日已众击壤歌隆平焉知客防士念此愧深情愿为东飞鹤一举还蓬瀛
　　游兰芎山
　　层峯上回盘承虚閟深坞外周峥嵘石中蕴开辟土磴道亘烟岚仙居絶云雨凿井贮泉沉泥灶并厓阻防范紫金丹雕焕青莲宇塔欹藤薜绵庭寂苔藓古甚念双巨杉支天象修柱虽依布金地终莫遁斤斧人生矧多难天伐何可数愿栖岩萝幽聊结麋鹿伍曙海看日生夕江窥月吐霁雪照百楼凉颷荡夭姥抚化周四时飡霞契眞侣神明一以超逍遥自遐举寄谢空学流胡为坐如堵
　　送杨知州赴吴江
　　五湖带三江形势东南雄名州控其会万井烟涛中鱼鰕足鲜食况乃秔稻充民生亦云遂歉岁稀困穷所忧鲸鲵作赤手难折冲至今边岸荡浊浪吹隂风谁能麾壮士据险浮艨犀甲习水战一扫妖氛空杨侯任州伯伟畧蟠寄胷下当理民事上当恢武功
　　三良冡
　　尚父亮周室夷吾翼齐侯尊王树霸烈治国贻隂谋奕叶擅强大英灵萃营丘田疆既虎跃古冶亦龙防公孙复隼勇智识相侔訏谟共幙幄肆伐参戈矛社稷有内安封城无外忧我君丰豫暇顾盼倐怀疑【叶】萋菲锦终就黒白蝇何稠同为二桃死连閟三冡幽苍凉荡隂里行李去复留事往义弥着世殊感焉休遄台蔓草碧牛山暮烟浮独念泉下人然双涕流
　　萧何冡
　　靡靡衢路遥行辕驻阳武崇丘积蔓草云葬萧何所念此人中杰张韩乃其伍荣名不足矜所贵忠事主入闗当王之背约自西楚劝王都汉中视死诚孰愈养民以致贤立国谁敢侮三秦良易定三河不难取荐信登将坛灭羽向垓下帝业一以成元勲着千古萧萧白杨风日暮振天宇悲吟画一歌欲去重延伫
　　游石室【在海州】
　　昨发涟水阳今息昫山阴低徊访石室上有桃树林芳华丽海日惠风拂尘襟相见芙蓉主琅然方啸吟畅饮挥玉斚哀弹进胡琴自适天下乐谁知匪荒淫安期蕴长筞中散识雅音举世既莫喻乃果仙游心芙蓉而犹尔灵迹留至今恨不驾白鳯逍遥以追寻
　　鳯凰山
　　鳯凰不世出览德乃游翔虞庭既来仪亦复鸣周冈云何太谷山而以名鳯凰山岑若骞翥佳气凌苍苍一朝有灵鸟至自蓬莱乡厥声应律吕其羽烂文章虽无醴泉涌饮之甘且香岂乏梧桐生菶菶当朝阳一枝暂栖托含意在八荒奈何鸡防羣呌啸方抢攘髙举戾云汉与世邈相忘
　　青州府学窃感圣人闻韶之事
　　鲁叟昔在齐君臣岂知敬何期万世后王礼祀元圣元圣去我邈韶音已闻聴厚味谅可忘至乐诚无竟君哉虞舜氏道德一何盛作乐化天下百王莫能竞于心得真契无味斯有命从容摄相间暂使礼乐正去鲁因馈女适卫还击磬徒怀经济具可奈兄弟政文王虽既殁周公当复梦【叶莫浪】不见鳯鸟来已矣何所伤【叶式亮】六经垂训明【叶谟郎】雒雒峨宫墙瞻仰愿没齿庶以希颜生【叶师庄】
　　长平
　　引轭方上牛参旂正南举行行堠路明忽在长平聚踟蹰念衰韩不得守兹土嫁祸于赵国移师与秦拒赵卒一以坑秦兵肆攻取惜哉廉将军制敌中见沮遂令锐头儿残暴逾猛虎善战服上刑赐剑非弱主咨尔头颅山委命复何语
　　出胶河送别刘用章
　　齐民犹未苏羁宦足长喟何意并州士轩车逺相慰旬余共食眠慷慨闻计议顾余非俊杰俯仰期不愧探道固夙心徇禄非素志未还陇亩耕忽值时事异零落遂至今非君孰能媚怆焉防乱余念旧如梦寐亲交存防人置酒当辄醉北海雪掩晨东莱草生地出饯胶水西踟蹰怅分辔相望虽匪遥嘉会难再冀愿言各自修毋独简书畏
　　淄川濯缨
　　淄川何悠悠东北赴沧海轻舟若可楫不去复何待青青波上萍演漾谁得采凿凿渊底石静阅人代改浮沉良自由进退独罹罪白日丽中天奄忽生逺霭聊且濯尘缨翻然落深海拯溺念神禹相去已千载登碕晞我发壮气犹魁垒安得赤鲸骑仙洲拾兰
　　夷白先生令咏庭树喜鹊
　　清风舒旭日双鹊鸣相和不惜辞野木唯愿巢庭柯主人诚爱物琼林亦婆娑髙栖有埀防低濯无张罗饥啄丹丘粟渴饮玉池波养此侯印质伤彼月树歌衔梁非偶尔送喜夫如何夫人已咏德织女将填河
　　伏羲陵
　　宛丘何隆隆宰木方蔽芾皇羲不可作封树表万世缅惟辟初人兽无以异虽有结绳政礼法殊未制自非神圣兴孰发天地秘人文一以宣三才道斯备立极尽恒性稽疑示精意大和熏八纮独守君师位羣帝承治统百王赖书契惜哉风气漓复古终莫逮曰余昧先天玩象冀深诣何能穷蕴奥一理贯万彚兹焉拜古陵时达酬素志愿求五十蓍决彼天下事
　　谒伯夷叔齐庙
　　孤山起千仭不与众峯俪飞甍冠其椒中列夷齐位爰从秦汉来时节修祀事此乡尝过化仰止宜不替何必覩光仪始觉顽懦厉至此圣之清师表向百世让国播髙风諌伐明大义饿死无所悔于仁得深诣精明一寸心终古照天地云胡孤竺城云暗辽水裔矧乃首阳山豺虎正相噬三复采嶶歌凭危独流涕
　　圯上有怀张子房
　　沂水东悠悠踟蹰立圯上固无黄石期留侯讵能忘留侯本韩人五叶为辅相国亡思报秦购士椎博浪力误虽不毙意气亦雄壮歘来蛰龙蛇举世莫知乡授书何恠奇任挟诚倜傥少年日以聚誓欲取金镜【叶】邂逅隆准公啸咤后诸将闗中奄席巻汉业知己创归还佐横阳欲以韩兴覇惜哉成见杀此意徒慨慷乃复从汉王灭羽垓下帐平生韩两仇反手咸扫荡深衷寔在斯宠禄非所望遂挟松子游髙风邈难伉余生千载下结想常入梦【叶】其貌若美人伟畧不可尚
　　过髙邮
　　方自越湖江厉马趋海岱秦邮道所经抚事一长嘅干符失其握政民自溃羣雄相并吞中土正樵悴长弓海陵来飞镞颇坚鋭遂令百万师竟屈三五队效顺乃天启开藩制呉会干戈分四隣柱石矻当代运去不可追战死亦可悔岂复念姑苏麋鹿游已再曩余过兹城薄从嫖姚征时事谅殊昔桑麦还青青悠悠甓社水流血一何腥相见断头将云旗扬窈防
　　晋阳
　　节彼悬瓮山晋水出其阯捍之湜方塘注之盈畎亩浩浩汾河流东行何迤逦叔虞受封地汾晋环左右维城屏宗周贻谋至孙子胡为封曲沃自使絶人纪兵戈日强大创霸在重耳悼公绍余烈王室暂宁止区区隋家帝宫中极华侈于焉啓唐祚天运不可拟我来游冀方斯境屡淹轨慷慨懐古心申章不能已
　　南山宴集
　　我在尘网中而有世外心逸步常独往静聴山水音矧兹同懐客陵缅极窥临振衣崇云表洗耳清涧浔阳葩霭芳气嘉树郁繁隂纵浪流觞饮低回攀桂吟丽泽悦来浅考槃乐何深穷栖谨素履达宦轻华簮薫风自南至曾泛有虞琴余韵已寥閴忧怀良莫任
　　己酉九日洲次陶靖节己酉九日韵
　　广陵值佳节游子欣慨交闲情日已适短发秋自凋俯愧鱼龙蛰仰瞻鸿鴈髙落木际遥岸微云翳层霄岂无沉尊醁薄慰行路劳采菊芳洲上独酌当金焦酣来登逺游怅望柴桑陶达人爱重九从古非一朝
　　勉任守礼进学
　　良玉不易求跻险昆仑上明珠谅难采杳渺没瀛浪何如探大道廓若天旷荡驱车行弗息圣域将可望人生孰不学此心在无放神明湛中存妙用能曲畅茍昧精一功利欲纷作恙灵台日已芜出入迷所向水游体习坎雷行法无妄德业一以成吾中胡不广嗟哉媚学子此道当勉强为山或自亏白首徒悲怅
　　相思岭
　　暮次大田驿朝越相思岭岭上奚所思思君善刑赏赏功固有秩刑恶良有等愿体钦恤意治平庶无枉泉南七闽地使节自兹徃谳狱在详明吐论当峻整微风振榕林仰睇天宇逈于心得真契凝光何焕炳
　　过相思岭因而有作
　　相思复相思与子分袂久岂无同心结十手不能剖愿一见华容托梦千里道回风拂中帷暂觏于杳渺闽山何巍巍浙水何浩浩悠悠逺别情徒惜芳年老不赠连理枝但赠宜男草
　　悲古墓
　　西出莱城门原陆何渺渺古墓如星罗威纡带长道行人日往来焉念窀穸窈鸱鸮鸣白杨狐兎眠蔓草零落忽在斯长夜终不晓贵贱昔分殊今复谁丑好圣贤谅拔萃盛德拟穹昊既殁常若生希慕苦不早流光疾于驷始壮歘已老溘焉朝露晞微命安可保自非立修名徒劳怅懐抱
　　过营丘【今临淄县】
　　幽蓟既分燕曲阜亦封鲁全齐周四履王室资夹辅眷言柬大藩鎭靖自前古左奠瀛海翻右据泰山阻匪直形胜会曾是贤哲处丹书藏太公内政修仲父田单复社稷鲁连委圭组髙风邈难攀竒计畴为举伯王事复湮末俗变风土矧乃邹孟氏特达王道语谅哉见阔迂未可干世主皇明御宇宙文教戢威武七篇仁义存于治非小补伊余餐至言无馁方自许重经纡辙地瞻仰极延伫雪宫有曩基画邑无遗堵耿耿钦圣心申章莫能抒
　　天井闗
　　昨发太行驿今登天井闗闗上一何异宛若城郭环晋河缭其下羊肠上回盘松栢被厓谷迅飚凄以寒敛衽东北顾千里接冈峦云霞屡变灭可以纵遐观壮哉河北脊元气结厚坤都邑多附丽熙熙生齿繁宣尼此迂辙宫墙尚言言汉帝犹巡幸云中旌帜翻如何曹孟德乃有摧轮欢脩坂虽诘曲徐行岂云艰日暮山气肃好衣良苦单努力驱车去眄彼龙门山
　　北闲卧
　　长夜畏溽暑闲来北卧树木有繁隂矧乃凉风过快哉一室间清謡欲谁和万物何必小天地何必大茍能顺其然一气终不挫逍遥陶靖节微官或求做李斯相秦国黄犬意悲咤悠然望白云孰可回我驾
　　登邹平县城
　　离离原黍茂蔚蔚栢叶青莺迁必乔林鹿食惟野苹生物咸得性惮人正飘零解鞍憩邹邑落日登故城岱宗虽峻极济水殊未清东陵死盗跖遗突凂山灵于陵栖仲子小廉何足称临眺转哀郁何以慰孤征伏生夙所慕华寝翔林坰
　　登昌邑城
　　汉季昔崩溃羣盗纷纵横黄巾虽已破余孽尚蚊虻磊落孔北海坐困都昌城苟非刘平原何以释围兵始觉天下士乃识盖世英求援岂不怍民社安可轻惜哉青复防竟负知人明守郡既无补升朝亦何成徒深奸桀忌巢坏卵亦倾防目汉廷内志节成足经宁以刚直折不为圆曲生千秋陟遗堞连云想髙旌凄矣钦贤叹曷由承一觥
　　朱娥咏【上虞人朱回之女隣讐朱顔欲杀其祖母娥年十歳力挽顔衣脱母于难娥被害】
　　稚松生涧底已擢凌寒姿春鸟出巢去反哺还髙枝何况十岁女所禀真英奇至孝自天啓利害焉足移临难愿代母白刃正差差奋身当刃刺挥手挽讐衣被血死瞠视尚恐追杀之母难一以脱遂达朝廷知诏书防其家乡里建其祠亦复附曹娥降集清江湄丹青着往事宋史不吾欺至今颓寝在四壁苔藓滋苹蘩既莫荐庶士徒嗟咨髙山何漠漠溪流亦涟漪魂归夜月皎树声凄以悲畴能复庙祀万世犹一时

　　宻庵集巻一
　　宻庵集巻一考证
　　第四页前七行　三良冢按三良子车氏三子奄息仲行鍼虎也今诗内説公孙古冶田疆应是三士冢梁父吟所谓二桃杀三士也据齐乗冢在青州临淄县南一里永乐大典因三良字遂编入秦三良条内尤为舛讹今题目姑仍其旧










　　钦定四库全书
　　宻庵集巻二　　　　　　　明　谢肃　撰七言古诗
　　扬子江值风
　　金山一舸沿潮落杨树沙髙大风作掀涛播浪舞阳侯裂石漂沙驱海若日光阴沉雨气昏长鱼吞噬穹奔恍若龙蛇起平陆疾雷急雨喧乾坤众工争先沉铁矴前后覆舟号哭竞苍茫神鬼纷戞摩咫尺鼋鼍争性命此时抱侄柁楼中乗兴欲徃蓬莱宫同舟相顾气沮防问我何独神冲融我今行年四十五足迹周流半天下寸心湛如江水白生死非天定谁主狂飚忽息狂澜平水天一色涵澄明吴歌杳眇双橹轻君山翠落江阴城回望中洲白鸟横
　　题墨竹
　　坡仙写竹如写字指端所出皆酒气意态飞时若有神风格老来还妩媚鵞羣鸿爪沙水明凤翥鸾翔山月霁流传戱墨在人间拂拭一枝防仔细
　　荪溪别墅梅花盛开
　　白马湖东岁云晏残雪茅居俯林磵邂逅南枝一防春歘忽繁花千树粲满地峥嵘眀月阴连空窈窕仙云深银阙凝光何照耀蕋宫爽气常萧森悠悠物外清防别淡淡琴中三弄歇漫将觞酌怡天和未怕笛声吹石裂青苔坐吟不洒扫风日清佳春正好却念逢春欲白头岂不令人思逺道广陵开时眀海暾天平折处横龙门絶艶迎人西子湖暗香随马八公村冶亭山寒归梦短城头欲曙霜角断飞花有意送行车倦客无聊经野馆自落三齐又二年不见玉面生暄妍非无红紫纷作阵转觉涕泪如奔川花应笑我长漂荡失脚真成落尘网知万里得生还仍向故园追胜赏后时花落芳事防黄鸟阴成佳实繁食实防花足吾乐不妨静寄东轩间
　　题永嘉山水圗
　　太初子来五湖示我永嘉山水圗洪涛积翠浮吾庐连天鴈荡森劔防出海蒲门竦岩防罗浮势接歩郎髙盘郁千峰拥城郭瀑雨松隂昼杳银牀瑶涧春寂寞紫金丹就隠容成青云梯髙蹑康乐容成已莫招康乐犹可求不出西城歩定向南亭逰眼中风物岂不好感叹乍登池上楼薄霄既愧雪飞鸿栖川复怍渊潜虬池草春生兮王泽下竭园禽变鸣兮佞人鼓舌纵学嵇康事养生难附任公逃天伐悠悠徃事付虚无谁复懐贤似太初应爱五言真妙絶粲然朝日映芙蕖
　　题四马圗
　　风吹细草沙塲春忽防东绢落骐驎一匹前驰复回盼二匹齐驱若飞电最后一匹奚官骑意态深沉目光太平天廐粟如山此物饱食长年间玉台阊阖遍防观五花满身云锦翻焉知汗血干戈底北伐南征千万里恵养之恩终未酬空负将军托生死此圗乃是吴兴写龙种权竒信无比呜呼安得真致此万岁千秋御天子
　　题汪资深所藏柯博士竹木
　　奎章阁髙风日清阁中博士丹丘生幽篁古木妙挥洒万里不尽江南情洞庭山青湘水碧二妃遗庙无行迹鹧鸪声歇江雨残夭矫蛟龙影垂壁向来懐古良悠悠零落此画知谁收汪子得之宜寳玩三湘咫尺可神防
　　娥江送别圗歌赠县丞逹贯衟朝京
　　越山盘薄龙马羣中有长江带潮汐霆驱雪迸欲滔天不没曹娥庙前石乡人共説曹娥孝天性生来不须教邯郸作诔已瑰竒中郎题碑尤絶妙流传曾与阿瞒防以孝移忠何所难丈夫乃不如女子况为同姓堪羞死衮衮江波不尽流曹娥庙下泊行舟舟中美人顔半醉纱防乌鞾苍玉佩浩歌渌水狎鳬鹥如此风流良可绘岂不见美人昔日渡江来杨栁青青莺乱啼美人今日渡江去凉叶萧萧马首西西上金陵天尺五青云士友多如雨莫忘江上别离时一玩新圗有所思
　　谕虎【并序】
　　行将之泉南道出兴化人云有猛兽伤人者甚众余未信薄暮而行果遇虎虎伏不敢动良久将遁辞以谕之并示八闽官吏云
　　海风卷雨闽天晴揽辔晚出莆田城人言前山有猛虎山雨乍歇溪水鸣邮亭传舎去路永古榕茂荔连林青极目人烟渺萧瑟猛虎下吼如雷轰当前立马一叱虎卒肆意气方峥嵘铁篮焚火明夺昼照耀崖谷无潜形頽然虎伏作卧石利爪铦牙徒狰狞纵逢乳犬郡敢搏孰谓百兽犹震惊我职分符省风俗狐兎必扫豺狼逐于莵跑跃最豪雄防人肥已当先戮林颷泠泠山月落伏虎欲行还踯躅应愧寻常肆凶虐深掩双睛光煜煜于莵于莵毋为狂且圣人宁百姓汝軰必在驱烈士不杀汝民害终未除弯我乌号重二石防我龙泉长三尺截汝头骨贯汝胷汝皮我寝肉我食汝虽后悔奚所益不如蓄威武为帝守九闗见者皆畏爱文采何斑斑
　　题等慈嵩岳青山白云图
　　昔逰河还厯览河南山山峰峥嵘三十六峻极中天是嵩山嵩岳之髙出昆仑衡恒岱华咸归尊下临豫野雄地六上应镇宿昭天文太室辟其东半夜倒暾沧海日少室辟其西青晨起挂青萝月风台雾阁何岧嶤翠崕丹谷随逍遥王子凤笙吹絶岭焦师霓裳翻绛霄便欲飞车徃栖息笑倚天门观八极闲云来徃作賔朋彼此无心自相得惜哉此愿未果遂徒防云山落画中山青云白倐逺近似闻兰若来踈钟八十禅公双目炯一瞬云山皆幻境不须咫尺论万里寸心要与天地并重曰山有岳兮岳有云云为雨兮泽无垠云不为雨兮舒巻与乾坤禅公出处亦如此浩刼不随名实存
　　题何参政所藏七贤圗
　　黄尘欲蔽日月明十年四海横戈兵士风已随习俗变尽舎仁义谈纵横遂使栖栖七君子独着儒服令人惊胸中岂有经济具眼底厌防龙蛇争大山长谷便同徃不独隠迹兼隠名由来贫贱足闲适岂必浊世干浮荣两生不来汉仪简四老既去秦运倾宁知贤人慎出处能与国家闗重轻况今作者已云七束帛合向丘园徴君不见旁求良弼到版筑一説能令商道兴
　　题何徳儒所藏顾周道水石圗
　　沄沄石下波郁郁波上林过桥仙客忽长啸一鹤来自蓬山岑蓬山岑不难至聊栖瀛海内自适沧洲意恍如出巨石羣峰落影洪流碧又似泊金山廻潮激树崩崖间江淮风景真竒絶来徃扁舟荫清樾鸟飞鱼泳醉吟中回首兹防防秋月虎头子天机清剪彼水石来轩楹使我一见气峥嵘龙蛇起陆雷霆惊尔宜藏此画慎莫素壁挂光气一冲天超然便神化
　　望海圗
　　蓬莱岧嶤沧海上玉作楼台屹相向共説神仙向此防欲徃从之隔弱流弱流滔滔三万里极目蓬莱何处是神仙有无良渺茫若为写向丹青里我家防稽山水乡蓬莱秀出东海旁碧桃千树开春昼月閤万寻凌昊苍长时飞鸟临髙顶海色澄澄天与永明月朝沉若木枝赤日夜照扶桑影淋漓元气任吸呼灵台不动光湛如直通天地有形外彼大瀛海皆潢污此间即是神仙宅不湏渉海求灵迹秦皇汉武何太愚楼船方士无消息凄凉徃事已千年蓬莱犹作画圗传巻圗还君三复叹有鹤飞来横九天
　　题王昭君圗
　　君不见汉道昌单于朝建章君不见汉道衰宫女嫁胡儿胡汉和亲自髙帝以色媚人非逺计遂令留患及子孙内家又遣王昭君昭君本是巫山女预恐蛾眉妬云雨一入深宫长闭门好梦何曾着人主宁期粉绘误婵娟玉殿辞君君始怜空抱哀弦写忧怨风沙万里向胡天胡天苍茫岁月促夫死氊城更从俗一寸良心不自持安用红顔美如玉画里传防出塞时胡骑萧萧汉日低即此堪为中国叹不唯青塜草萋萋
　　射虎歌
　　伏劲弩操长矛壮士射虎南山陬虎应奔俄自踣目睛犹熌烁不自追愆尤向来牙爪森锯刄一怒能摧万人阵飞行絶险忽炰烋崖石翻崩林木振朝馁吞鹿豕暮饥防牛羊狼狐骇遁伏藏去却又拉人充饥膓天生万物人最智虎虽恃力焉足畏是何头骨能瑰竒毒矢穿之终莫避此时中矢势益雄慿陵大呌咆层空风悲云起助狂视卞冯不敢当其冲哑哑林乌噪虎毙林西峤黄质罗黒章夺目光炳耀咍尔虎兮何不从轩皇战杀蚩尤绥万方不然百兽同率舞使虞朝治道之弥光胡乃山村肆饕口野窟畜圈皆践蹂自矜威武非众侔岂想豪横落人手君不见汉家飞将勇且狞弯弓射死不射生又不见周公一去今防代猛兽还贻中国害设防阱张闗机人始与兽角残害纷相持虎欲食人人射虎虎强人弱何以支以智鬬力斯获之食虎肉兮寝虎皮吁嗟壮士知为谁
　　龙女歌【并序】
　　洪武元年三月三十日余在淮安城北满浦舟将过安东因谒浦上龙女祠碑云龙者东海渊圣王第三女俪苏州栁大夫毅苏有庙此行祠也余异其事为龙女歌云
　　君不闻东海王三女才色少女良金冠玉佩云霞裳超忽六合陵三光四海托姻无与当画开水府如人世寳幄琼筵照天地羣仙冉冉防佳期招得神夫栁家毅毅也前身应是龙美髥广额苍顔容玩世亦与潜渊同时来踊跃返初服天与伉俪还珠宫至今庙貎临东海雾阁云牕事何在但使龙推泽物心天下祀之诚匪淫我谒行祠向淮浦黯帷中灵欲语十日一风五日一雨无冲波以危彼舟楫无大旱以败彼禾黍嗟尔龙兮顺济斯民千万秋龙亦永赫厥灵于此州毋乖其道纷逢尤
　　田横固歌
　　田横固在絶岛上出青天之防防下临沧海之浩浩迥隔三齐絶两淮洪涛日夜碎层崕蛟龙所窟猿狖宅孰谓英雄堪遁匿向来秦鹿走中原挥戈共逐烟尘昏汉家得之只三杰五百贤士徒喧喧便应入海长不返犹冀王侯斯可哂慨然决劔气仍豪何面长安见隆准隆准功成百战余鄼侯系狱淮阴诛子房不托赤松去一落猜忌宁全躯腹心爪牙今若此敌国争衡定何似始知夫子识先机万古谁能无一死香风壁垒树参天主客逰魂俱可怜虽乏竒勲立当世且将髙义垂千年
　　画龙歌
　　海云飞扬海水揺云水挟风相怒号重渊无底龙睡熟霹雳一声凌九霄额鼻如山目如电生金鳞甲光芒见倐忽变化可攀驱江卷湖不作难天下丰年在霖两勺水归潜还得所君不见丈夫用舎安有时吁嗟乎龙应解知
　　题曹娥碑【并序】
　　曹娥碑鉴定是晋王右军书者其波磔与汉蔡邕石经相似其结体与魏钟繇同一轨辙非右军不能作也此帖四明黄继民所藏余作歌曰
　　婉娈曹氏女生长虞江滨乃父按歌能乐神逆涛江心迎伍君偶然失脚成沉沦此时曹娥才十四日夜哀号动天地奋身跃入龙伯宫抱父尸出洪波中汉安年迄元嘉始淡荒坟烟蔓里度令深期民俗淳蕙肴椒浆方祭诔诔文本是邯郸作勒石垂光非溢美好辞玩赏蔡中郎妙墨重挥王内史内史临池示楷精出神入圣由天成风格真淳乐毅论气运逸迈黄庭经曹娥之碑尤注意外足婉丽中坚贞疾迟偃仰各合度正侧方圎皆有程金锥画沙锋芒敛玉树照水枝柯青秋风羣飞鸿鴈叙夜天行列星宿明元常铭石犹体力命雅深堪与比鸿都分法授于神笔势去来同一轨流传萧梁到李唐纷纷鉴者迷精光退之平时厌姿媚于此题识何端荘乃知嗜好在竒古况兼孝烈如曹女碑阴隠语亦了然可惜无言讥魏武魏武徒劳校色丝以孝移忠忍不为独觉遗风扇乡里顺孙孝子相追随四明有逸民示我碑一幅真若圭璋出羣玉书家徃徃无真识太息还君须韫匵
　　和杨铁崖次韵顾仲英春夜乐
　　回文织就春机红郎君归马如飞龙香闺画屏烧绛蜡小几清筝响银甲翠凤才炮白鹿烹郁金美酒玉花甖琼杯防灔妾为行气酣笑絶缦胡缨大地有维天有柱妾宁无心终事主还怜独宿含吟妇燕子楼寒半帘雨
　　聴王郎弹琴
　　王郎十日不相见今宵同宿流芳院试临月沼坐弹琴三四氷弦千万变澹如梦泽水涵虚奋如昆阳兵接战落如巨石堕层崕泛如飞絮飘晴防大江当春波浪濶深谷向秋樵唱逺双雉和鸣野木髙孤猿独啸山月转古文盘诰有艰澁治朝雅颂无俚喭接舆狂歌感当世屈子离骚赋幽怨安知虞帝鼓南薫后来操变声徒存凄凉凝响辍洙泗激烈浩叹兴河汾河汾千载有贤孙洙泗遗音宜乆闻犹将近调惊聋俗白雪巴歌谁解分嗟余岂是知音者颇于律吕穷根源大乐之和天地同舎汝弹琴吾与论
　　题王节妇巻
　　藁砧逝矣遗孤小白发姑嫜方夀考彼苍应念未亡人孝节于吾愿终保含悲黄鹄夜半鸣顾影青鸾镜中老百年耿耿一心存皦日当空照垣表
　　题朱元晖所藏赵魏公滚尘马圗
　　吴兴戱墨尤工马巻轴风沙满天下老壮骏羸皆入神况乃长年病肥者窄衣尖防唐奚官牵来铁牡从天闲纵缰滚尘沙苑濶落花青草随身翻既未得成战功又不令充立仗雄姿猛气空逸羣饱食带羁自多病呜呼此马多病尚可医此马长命谁得知
　　琅邪台
　　谁谓客行倦懐古方悠哉清风吹逸兴飞上琅邪台琅邪台临东海碧西直嵩髙暮霞赤半匡皎月分防稽别岫凝云低碣石天髙地回形势雄越王曾驻旌旗红九霄宫榭瞰中国今日辇路无行踪更有秦皇并汉武恣意干戈满天下岂不豪雄盖一时俯仰乾坤亦奚补偶来观日出即置黔黎三万家也复祠四时万八千里飞龙车劳民耗国有如此中夏外夷咸怨嗟奈何二君不觉寤欲火内烈无垠涯莫贵于天子六合今已一莫夀于仙人更冀长生术楼船采药泛沧溟桂馆神凌太清纷纷方士有何验去去童女无归情防度登临徒骋望缥缈蓬瀛隔烟浪银阙珠宫不得防骊山茂陵免君不见金人去国泪滂沱颂徳之铭石已磨琅邪台髙嵳峩
　　超然台
　　东方千里遭旱蝗嗷嗷赤子何苍忙使君适来守髙宻快意岂复如钱塘钱塘絶胜髙宻好却背烟花行野草雕鞍不稳画船安脱粟易饥香稻饱繁华回首得萧条膏泽如流堪沃焦吾民无忧使君乐乐意超然谁最超超然台髙北城上使君与民同眺望民爱使君如父母千载牲醪不能忘昔我读公文今我登公台台前风景发人兴再拜公像还低徊西瞻穆陵闗东俯琅琊岛勃海汪洋碣石孤常山嵚崟马耳小潍淄流水更悠悠叹息前人都已休唯有卢敖挟仙侣至今来徃鑪峰逰因招羡门子便约安期軰嵯峨切云冠缥缈凌风佩纷然为我集台端白日连空旌节寒紫霞深杯和石髓如大枣行金盘就中一翁称地主调笑羣仙迭歌舞玉壶天开俄倾间碧桃春融千万古我幸承清宴妙诀从此传防使日轮生月窟神眀无处不超然
　　将还荥阳留别
　　紫帘却寒碧香绕银灯结花金粟小主人捧酒起劝宾离别长多防长少明日骑驴郑圃东白莎黄叶满林风知君此际能相忆笑指灯花映酒红
　　虞美人歌【并序】
　　余甞读史至西楚覇王项羽所作垓下帐中歌知其深爱虞美人及骓马故骓马尚不忍杀况美人乎而世言羽败垓下美人恐为汉军得以劔自刎死然此事马班皆弗载岂偶遗之亦难明矣曩余从戎定逺过美人墓父老为余言美人从羽自垓下溃围渡淮汉军且追及美人乃自刎死此其处也是则美人讵乏古烈妇风哉及过宿迁美人乡也以其有徇主之节而祠焉已乆徴父老之言益信盖事固常有不幸者如美人徒以羽残暴失国人恶道之亦使美人之节不白于天下余甚悲之故作是诗于以咏歌美人之遗事云
　　美人已为英雄死乡里犹绵岁时祀姢然珠翠照罗帷两两女巫歌舞起短箫咽鼓相喧啾廻风吹入楚云愁楚云为雨防千里似洗重瞳垓下羞山河百战雄圗防顾妾何劳悲玉帐寳劔临危妾自裁素心不贰君应谅愿从跃马出重围艰难又渡淮西涯终将血染原上土空余碧草春离离我忆从军经此地南公慷慨言遗事香魂一断招不来今日荒祠堪重哀
　　羊肠坂歌
　　太行山天井闗闗南闗北脩坂盘略似羊肠百里千万折萦岩络嶂曲穿懐泽间泽州城南岗阜拥万牛服箱难引重絶厓黒入河底深竒石铁积坡头竦振衣揑板上青天时闻啸虎兼啼猿雄峰四嶂日色薄大树羣撼风声寒当闗有庙何丹碧鲁叟西来逰晋国一闻简子杀贤臣从此回辕余辙迹仭墙瞻仰重低徊轻车确行崔嵬白云在望亲舎逺翠华入想銮舆来聊憩松亭足清旷尘缨浄濯寒泉上遂飡梨栗度星轺更挽藤萝到横望横望何所见天地都苍茫大河沄沄通碧汉旭日杲杲生扶桑分明梁卫开原陆萧瑟烟芜连黍稷荆榛自上信陵坟菉竹谁歌武公徳拄劔微吟气凄前登碗子城巍巍失路深怜阮校尉摧轮大笑曹征西何如晋王今就邸并驾四牡安无危蹄轮相踵日南北闗吏独问余奚来我本石门云卧叟偶客山东转山右尧舜之化虽寂寞追寻禹迹聊奔走蟋蟀号寒再在堂却随鸿鴈向南翔此行周览太行了忽来俯睨黄河阳河阳自是形胜地天生许公才徳备公乎去矣梁木隳落日覃懐一长喟
　　海昌筑城行
　　海昌之城城海浒屹为钱塘之北戸行人但观形势雄焉识居民徭役苦吾闻役民初省连夜下谓非筑髙城无以保宁宇尔民不敢康服劳向官府东城树羽旗西城伐鼛鼓千夫凿山石万夫捄海土日未出已登埤日既入犹削屡筑得周遭百雉完临平山木半为杵天公有眼不下顾隳尔新城旬日雨城隳亦何害王事终靡盬城官来校工勤工赏慢工怒程期既毕民安堵浙河之西城似虎城外妖狐应栗股城中编民谁敢侮君不见王师昔南来奋击如霆雷髙墉絶垒俱擘开乃知设险不足倚以徳为藩坚莫摧呜呼海昌之城城新作落日重门闻击柝
　　翫月行
　　悠悠异乡人望望故乡月四十二廻天上圎廻廻见月归心折我家髙堂临海城阿母向天防月行月行若照儿行处应念白发増新明少妇持杯月中立劝姑赏月还暗泣良人在逺妇独眠洞房月冷如黄泉寻常有月谁不防别离防月情始见
　　马陵行
　　客行忽不乐停车马陵间上有悲风古树之萧瑟下有哀壑流水之峥潺阴深壊道余古雪崭岩两壁堆积鐡石面苔封劲箭痕草头露滴将军血青荧燐火黄昏明呼号木魅啼山精应羞刎颈偿断足此气千载真难平西流沂水东沧海胜负孙厐两安在为提寳劔舞尊前落日云霞射光采
　　五言律诗
　　次韵送周府引礼舎人崇徳程原道奉使入越买茶北还
　　万山盘镜曲云戞马头飞谷雨春芽摘东风使节归吴乡歌棣萼梁苑赐朝衣还念烟霞客聴鸎独掩扉
　　淮海懐古
　　淮阴访韩信海上吊田横相去四百里青山接故城风尘孤客泪义勇二豪名倚劔哦前史中阳太不情
　　登东莱郡城楼望海
　　旸谷知何地东莱倚郡楼日华鸣海夜沙色静天秋徇禄宁无耻归田可自由望中三岛近便欲附仙舟
　　将徃齐郡别相知者
　　佳期定何许逺别在于今去路随归鴈幽懐托素琴春波扬子濶云树穆陵深相望余千里瑶华好寄音既至潍州寄同考礼者胶西张绅士行上元杨翮文举吴郡钱逵伯行郑元长卿嘉陵杨基孟载吴兴牟鲁仲望燕山翟汾文中东嘉余尧唐臣诸暨姜渐羽仪余上虞谢肃凡十人皆自浙西而望至南京者也
　　西战重城陂诸公此日危忽收文苑士同草圣朝仪一死非余惜孤生念母慈故乡瞻望逺愁絶鬓成丝
　　五言排律
　　洪武十年余自越中北走燕南西度太行寓并汾南取道于覃懐絶河汴江淮以还盖太行东西咸厯矣乃作太行山五十韵
　　宇宙寻陈迹山川考夏书遂浮天堑筏来驾太行车修坂云端走髙峰石上驱岧嶤赴修武绵亘逹幽都既接恒山峻仍临碣石孤大河三面带沧海一浮盂天井闗雄壮羊肠路郁纡八陉天设险九塞地呈圗河元为脊星躔恰应枢阴阳钟秀异土壤剧膏腴五谷资民食羣材副国储萧森罗杞梓卓荦挺杉槠桧柏参天直槐榆向日敷隰原纷黍稷畎畞杂稉稌牟麦先秋刈蔓菁冐雨锄翠丛分韮薤碧蔓引壶岂但羣蔬囿由来众药区人参供土贡国老应时需苓产松根美脂生石里濡应蕤核疗必欵冬除参错梅桃树峥嵘橡栗株霜梨包水碧露枣濯瑚百谷喧啾鸟重渊拨刺鱼磨牙冲猰防过迹防于莵木客频来徃青猿或啸呼阳坡奔鹿豕丛薄隠熊防动植皆云遂跻攀敢惮劬哦诗泣山鬼防帻似仙儒流水鸣焦尾晴虹拂湛卢蒲萄微醉了杞菊饱餐诸草茂眠欹借泉香渇屡白云生絶壁古雪积深渠环坞疑城郭回崕夹道涂炕烟多燠寝陶穴尽安居生齿何其众淳风慎莫渝观逰吾岂倦行迈仆将痡漫尔穷朝夕悠然念古初懐襄存禹绩左右奠尧墟周猎登千骑秦徭塞万夫萧王逾射犬汉祖距飞狐魏武摧轮恐文皇扼窦谟陉兵楚王信晋甲季司徒出垒曾戡史临泜更斩余飞扬皆自此形胜定何如圣主家天下苍生率海隅兹山镇中域为国壮方舆偶踏烟霞表聊将意气舒挥毫余解赋好事孰言迂始怪夸娥负终寻李愿庐乌巾白羽扇放鹤向天衢
　　江阴江舟中次钱塘赵用行韵
　　风流白面郎生长古钱塘丽赋千金直雕弓二石强上堂辞父老谒帝入明光玉醖初筵赐宫衣内使将万言论至治一徳颂兴王共拟龙腾劔知骥服箱髙才憎命逹薄宦幸时康试鼓琴三叠仍传酒一觞早莺啼野馆独燕掠云樯江堑雄南纪河流带北方雨晴闗树碧天濶海山苍浩浩登长路悠悠别故乡王程知有限民社视如伤养尔风鹏翮终当九万翔








　　宻庵集巻二
　　钦定四库全书
　　密庵集巻三　　　　　　　明　谢肃　撰七言律诗
　　韩信城
　　淮流浩荡楚原平叹息英雄不再生天日可明归汉志风云犹似下齐兵千年城郭名空在百战山河姓几更还酹将军一杯酒黄鹂碧草不胜情
　　青州即事
　　东秦兵后半荒村尚觉遗黎可自存黍子酒醇终日醉木棉衣厚一冬温炊烟入炕家家榻刺棘苫墙处处门便拟卜隣依朴俗共栽桑枣满平原
　　太行
　　寻山不逺数千里始向羊肠见太行羣嶂北连恒岳翠众流南赴大河黄已知天地凝元气欲啸云霞俯八荒它日向平家事了不惟五岳恣防翔
　　太行絶顶
　　千里驱车陟太行秋风髙拂鬓丝凉关当天井闻灵籁路出羊肠绕大荒广武西连关陜近黄河东合泗淮长野夫不尽清防意缓节吹箫坐石床
　　登常熟极目亭
　　虞山积翠横东海上有岧嶤极目亭井屋鸡鸣穿晓霭石潭龙影落秋防风回江堑飞涛白天入苏台逺树青何处言公余故宅画桥绿港眼偏醒
　　壬子三月二十日送徐性恭往濠州省觐乃翁季子先生
　　再见东风草木蕃老亲犹自隔淮村关山千里不能觐天地一身何可存梦蝶坊深趋晓寝乗龙洲近侍春尊为言别后长相忆愁听啼鸎倚碧轩
　　宋内门
　　何处前朝虎豹闗海鳞桥上两斑斑落花暮逐流觞水芳草春迷叠石山列帝玉鱼孤塔底梵王金构夹城间空余往事南人説泛海龙舟断不还
　　过刘则敬五叠山房闻莺
　　五叠山阴坐石床爱听黄鸟韵笙簧东风急处野花落小雨干时緑树凉伐木敢忘求益友携柑长忆醉华觞秖今髪白风流在细咏绵蛮重慨慷
　　泗州
　　暂舣戈船上泗州兵余城郭似荒丘楚山犹是东南冠淮水何为日夜流断砌落花官舎静夕阳归燕防堂幽春光如此非吾土击筑尊前感壮防
　　舎弟原仁以驴车自太原来迎我于真定
　　我寓恒阳余十日青方逐小车来即呼严老装书册仍别刘郎把酒杯赵国新封滹水险淮阴故道土门开太行遮莫髙千仭不到河东岂浪囘
　　洪泽
　　东流泽受羣流广逺近云飞倒影过万古蛟龙深处有太阴雷雨四时多牙船实欲通淝水锦缆虚疑转汴河防整废田重灌溉楚农齐唱有年歌
　　武夷山
　　南下闽闗纡使节武夷幽事忽相牵几重山翠啼猿外九曲溪流钓艇前俯仰此身惊宠锡飞行何地覔神仙都熟煮金芽饮注目豪鹰捩海天
　　寓莆田分司望壶公山【山上有道观】
　　平地仙山起碧空虚疑日月挂壶中金坛一片桃花雨瑶圃千株荔叶风四海无波知献雉八闽有狱愧乗骢细论吾道禆皇治最忆邦人夹漈翁【郑夹漈先生作通志畧凡四十余书皆为朱文公所推重】
　　壶公山怀舎侄惟升【在兴化府作】
　　骢马西临莆口大一山千仭卓崔嵬泉当絶顶通朝夕日转壶中照殿台弭节偶然观海去省风寜为覔仙来还怜须鬓都成雪家侄何时共酒杯
　　井陉道中中秋值雨
　　青石岭头凉夜坐仰天不见月光阑陉山雷起楚王庙绵水雨来娘子闗逺道着鞭心骨折幽房织锦泪痕斑终寻花萼卑栖处太谷谁云隔万山
　　寒食出逰
　　凤山骞翠拂晴霄寒食骑驴过野桥翁仲新坟箫鼓怨秋千深院绮罗娇忽惊锦字书缄断堪望白云亲舎遥满眼客愁何处遣杏花雨色上春潮
　　送戴先生应诏
　　束帛加金贲海乡特舟千里上龙江天光照人尺五近文气凌云万丈长善走宛驹归汉苑和鸣岐鳯识周冈定知黼黻皇猷日金水河春细栁黄
　　下邳待月
　　万里吴船泊下邳秋风短鬓欲成丝孰无韩信酬金志已后张良进履时河水东迁非禹迹峄山西峙尚秦碑鳣鱼黍酒沙头办今夜如何月上迟
　　送行人蔡英夫奉防颁琉球国王印寳就与国王之来享者二人同驾海舟自福建起柁
　　五虎门西叠鼓挝行人承诏自皇家刻金鸟篆颁王号建节龙骧戞海霞两国夷君归絶岛万年天子御中华预知奉使旋京日浩荡秋涛涌月槎
　　大王峯
　　大王峯起压羣山想像临朝碧汉间城郭楼台余刻画烟霞猿鸟足髙闲正思问俗纡鞍马难逐飞仙振佩环九曲棹歌聊自唱天风音节动闽闗
　　长安坝
　　海寜州西来往频长安坝上最伤春东风桃李非无主归燕楼台不见人天未云防随望逺雨余江草唤愁新故乡门巷干戈底越客相逢话是真
　　题张建封击毬圗
　　击毬嬉戏动三军乗势奔驰若有神但见马头飞闪电不教杖底起纎尘鳯笙仙乐从归逺燕子云牕倚望频一代忠贤张仆射莫防天子动行春
　　挽王豫斋先生
　　槐树生阴书满庭风流儒雅想仪刑养亲固已营三釜教子还能受一经四海交逰如昨日百年耆旧见晨星东风忽断人间梦愁絶西原草色青
　　老母生朝
　　朝来佳气满湖堂唤妇升堂奉寿觞八袠慈亲顔色好中年季子鬓毛苍乌怜梅熟啼髙树爱荷新跃小塘愿得日长如化国永宜孙子乐无央
　　送梁典史朝觐
　　皇治无为自有声沨沨歌颂献时平四方海岳安坤轴八表皇辰粲帝清民在乡闾真力土士防庠序必明经参军暂主芙蓉幕便奉天书报政成
　　送浙东宪使陈天祥归永嘉
　　送客临江小小亭官梅华发酒初醒舟前浪起蛟门白马首风回鴈荡青进食吏人趋传舎牵衣儿女拜中庭防令宪法行东国三尺铦刀始发硎
　　题防猿圗
　　重重老树络苍藤空际飞行应此生江月白时同发啸峡云昏处总无声持环欲向何人献试劔真教处女惊千载心期如一日不知人世别离情
　　介休李贯道以安东知县听对于西山布政司与余同寓太原右衞知事刘景髙所其还所治也诗以赠之
　　李侯与我生同年解后汾阳觉汝贤半夜谈诗烧绛烛东风把酒问青天河山景物轻车外淮海波涛大舰前想见邑人迎令尹棠棃树在绿阴圎
　　送咸阳知县庄九畴之官
　　暂时学稼出淮村一日瞻天入午门又向清朝纡宠命可无佳政及黎元锦波扬子浮春色绿草秦城没烧痕莫惜此行千里别惟应思答主人恩
　　送陈德原之琼州寜逺县知县
　　承恩忽领丹符出作宰遥临瘴海南琼岛一隅为地窄邑人强半与黎参石船停浦长浮浪吉贝盈机不事蚕但使政成边徼静酿椰为酒且须酣
　　次韵徐季子北平道中
　　马首参横夜已防燕山翠削露初干云连郭隗金台峻风荡荆轲易水寒西楚闲居前日梦清河遗爱后人看朔南何处非王土仗剑毋劳畏路难
　　海庙
　　神龙宫宇俯沧溟变化无端善赫灵每作时霖苏后土又颁王号出彤庭天连万里长沙碧日照三峯絶岛青亦欲攀鳞防八表仍嗟踪迹似浮萍
　　寄龙泉长老岱宗兼简白云禅师
　　招提城里俯崔嵬金防争看步绿苔龙影晓随岩雨过鲸音夜送海潮来茶烟飏鬓歌禅榻莲社违盟把酒杯早晚相寻白云老雄文竒句与同裁
　　次韵具庵大璞和尚奉防还杭之南天竺夕佳楼
　　三经成注天顔喜一诏还山白髪踈捧箓每霑春殿酒赐金惟买晓盘蔬南髙峯翠分羣嶂西子湖波合众渠谁悟夕佳楼上意摩尼即是本来躯
　　次永乐寺归庵长老见寄韵
　　寳坊千仭俯层空定起龙山第几重一笔妙书连翥鳯五清响送飞鸿化行日本朝唐帝药炼丹砂伏葛洪坐我寸田寛似海等闲擒得火中龙
　　送翺天碧住萧山净土寺
　　罗刹江东寳地幽袈裟独上木兰舟青山度同深隐采笔文深结胜逰双树吹香连竺国杂花飞雨洒皇州道心何处非清净雪里芭蕉海上鸥
　　山
　　天际清淮春浩荡云边故堞暮嵌崟佛狸百战钩车郤水兽千年铁鎻沉举网老渔沿碧浪维舟孤客荫青林胜防谁在坡仙后沧海中原感壮心
　　狼山晚泊
　　巨鼇翻动蓬莱石五朶芙蓉落楚天过海每来青鸟使渡江重驻白狼仙云霄鹄影旋孤塔风雨龙吟出九渊闲覔旧题看岁月沧波老树暮厓前
　　题吕继道运使乃父孝感诗巻
　　学穷探心切至先祠追孝涕汍澜天教金鲤方腾井人报青牛已渡闗异事昔闻淮水澳新圗今见淛江湾贤郎喜得鹾台使忠孝髙风不可攀
　　次舎弟忠过思南望乡崖韵
　　五溪风俗共云山王化渐摩古所难防服洞氓双脚健雕鞍使者赤心殚望乡崖峻云飞白镇逺溪深瘴草斑自是成名须努力男儿休恐不生还
　　望台
　　髙台突兀俯晴空汉主旌旂在眼中西倚太行寒翠重北临滹水碧波通乾坤再造中兴业日月长悬佐命功谁料云台圗画黯依然魏阙起奸雄
　　逍遥台
　　逍遥台倚青天外玩物何须与物齐出水防鱼观未了穿花飞蝶梦先迷悠悠防县闲云近濠梁落日低若得先生从説劔乾坤容易息征鞞
　　歌风台
　　秉钺归来士若林登台何故泣沾襟应縁信布成枭首可但风云感壮心天入砀间佳气尽亭临泗上碧流深大风章在谁歌得击筑儿童振楚音
　　姑苏台
　　鸟喙含羞还故国蛾眉扬笑入深宫龙舟夜醉天池月仙乐秋传桂苑风错料敌雠难遽复那知霸业易成空层台景物如前日麋鹿自逰春草丰
　　滹沱早发
　　小车欲发鸣鸡榆栁参天路不迷斗柄正垂滹水北月轮将落井陉西九霄健鹄曾伤翮万里神驹敢散蹄忽见戌楼红日上却观瀛海蹑丹梯
　　题栁机仲所藏明皇跃马圗
　　开元天子骑龙马来徃骊山及太平华萼楼中张五幄集贤殿里校羣经不疑野鹿衔花卧却跨青骡首蜀行治乱有机如反手请观臣结颂中兴
　　长至
　　又见一阳生仲月谁知独客最伤神天涯霜露深先垄塞上干戈隔故人无酒歩兵仍似醉偷金曲逆岂忧贫唯应天意同人意欲放梅花树树春
　　瞻峄亭次欧阳圭斋韵
　　黄栋河西一草亭峄山相对两峯青云浮鲁观无今古石刻秦文似日星防子临流方叹逝醉翁行路已劳形亦知仁者偏多寿何必丹丘住福庭
　　紫溪道中【属铅山】
　　飞传清晨度紫溪横空桥阁絶云霓微波岸芷金鳞跃细雨山樱翠羽啼北望帝乡天咫尺南逾闽岭路髙低皇华最感旬宣意弭节迟回大树西
　　谒朱文公祠诗【在漳州府开元寺北登髙山趾西北城下陈北溪黄勉斋配食】
　　太守祠堂倚翠冈坐间龙象是陈黄草生书带只园里树蔚甘棠瘴海阳川岳何年如带砺墉壕终古似金汤边氓得离干戈苦一饭犹应祝圣皇
　　入土门【在获鹿县】
　　获鹿城西第五陉土门岌嶪倚青秦皇何可塞行路汉将偏宜出胜兵地势雄髙临赵魏民风豪侠带幽并鹿泉一曲如流玉为坐苔矶自濯缨
　　至泉州府决漳州衞狱寓分司作
　　莫道泉南非要地遥从海外控诸夷云涛大舶来犀象烽橹雄城驻虎貔正拟观风敷帝徳先应决狱示皇威此时若有民愁叹按部深慙着绣衣
　　龙舟谷【在祁县北关】
　　北辞太谷孤城逺南出盘陀叠嶂稠天作崇闗纡鸟道水渟深谷漾龙舟离离坂黍埀秋实嘹嘹边鸿送客愁万里归轩何日到胡桃阴里饭吾牛
　　浙江亭漫兴
　　樟树孤亭望防稽烟波浩浩使人迷此身漂泊半天下双泪潺湲尽浙西鴈起长汀秋叶脱鹤归华表海云低典衣也就垆头饮欲寄乡书醉懒题
　　题天风海涛亭诗三首【并序】
　　洪武十八年春二月十九日余与右参议杨从道自漳郡还过福之鼓山登天风海涛亭因作三律其一写登临之极目以致望京之意其一用先师尚书贡公玩斋所咏诗一句为起以仰止于公且柬清源禅师其一序崖壑胜处闻钟鼓之音知大士初度而羣僧赞叹也
　　全闽乔岳此第一谁作孤亭俯八垓风自天东吹日出涛从海上挟云来振衣千仭知犹健持节重临愧不才回望帝京当北极紫金佳气防蓬莱
　　天风亭榭玉芙蓉临眺令人忆玩翁万里乾坤春浩浩八方川岳日融融为寻陈迹纡骢马错料深渊应蛰龙佛国有珠悬白日光华无处不圎通
　　风涛亭下万山低度壑縁崖信杖藜杜若波澄池鳯浴桄榔月皎峡猿啼灵源有物云应防大顶通霄路不迷谁颂观音初出世铿锵钟鼓石门西
　　九月三日山堂桂花经雨而落慨然有作
　　桂树花开磵水南花时无奈雨涔涔囬风散漫天垂粟初日苍凉地布金汉武馆中犹賸馥月娥宫里更清阴谁知楚客淹留意寜与山猿自在吟
　　次汪佥事登北固楼送同年佥事之各府州县分治韵就送朝京
　　新峩豸角总英俦京口同登北固楼日月丽天钟阜近风霜卷地浙江秋勑书按俗乗骢马旄节还朝驾鹢舟自古长才宜大用太平功业焕皇猷
　　逰石塘东魏必闻并刘则敬
　　囬风萧槭振林臯满耳商声起绎骚逺水微茫江浦断浮云窈窕石门髙百年蜡屐随双足九转丹砂换二毛与尔逍遥人世外时来临海掣灵鼇
　　劔池
　　已闻神劔千年化空俯灵池十丈寛泉脉尚通江海润龙光曾照斗牛寒飞梁背负层楼重老树根将堕石蟠一啸苍崖囬杀气未容仙鬼咏悲酸
　　二月五日兰溪道中亷使陶公俾作一律并呈副使费公佥宪何公同一是正
　　大溪夹岸万山青官舸乗风五两轻百粤分符新部使太微执法旧明星岁当甲子天时泰春满乾坤圣化行喜得同寅俱俊杰愿持纲纪赞升平
　　六月二十五日按察使陶垕仲佥事谢肃为纠劾左布政薛大方贪淫等事既奏准令按察司就行取问彼亦造谤还词有防都取赴京于都察院听对肃与垕仲将出福州城城中老稚莫不哭送诗以记之
　　几行飞奏九重书一使追囬万里涂炎热可能捐素扇清氷元自贮寒壶气随虹蜺横南极梦挟风云入上都照见忠邪皇鉴在尔民何用哭行车
　　万安桥【并序】
　　万安桥一名洛阳在泉南之晋江恵安二县之交宋端明殿学士忠恵蔡公襄守郡时所造东西皆因山麓为阯长三千六百尺跨洛阳江上潮汐吐吞洲岛环映可谓竒胜而桥阯西北公祠在焉祠中对树碑版者二盖公自记其作桥岁月并大书而深刻者字体宏壮不在唐顔真卿漓潍记下是亦竒胜也洪武甲子春三月肃乗传决狱于泉过桥读碑摩挲伟画契挥翰之神顾视成功获渉川之利夫是以再拜公像低佪不能去览其竒胜咏之以诗
　　万安桥在泉南郡骢马来时踏淼茫羣柱直排沧海浪夹阑横截洛江阳荔花洲岛春风暖榕叶亭台晓日苍浩想蔡公能济险转因驱石笑秦皇
　　亚父塜
　　汉楚知谁与国谋中原争鹿几时休功成竟属三人杰遗恨空余一土丘寳匣龙泉还见发鸿门玉斗不须留系舟太息英雄事戏马台前大树秋
　　硖石山
　　淮甸西头寻禹迹维州硖右见朝暾石从厚地分双壁峯合遥天注一门洞泊雨添波浪涌川陂云接树林昏防修故垒防津要不使奸雄事并吞
　　八月八日纂风观潮示同防友人
　　八月纂风风正急合观海涛如涌山鱼龙挟势地维动鸿雁流哀天宇闲云断禹峯浮一盖烟轻吴峤濯千鬟挥杯不惜临流饮要使阳侯识醉顔
　　浙江观潮
　　落木无边江岸开巨涛排入海门来势连吴越奔千骑声撼乾坤鼓万雷宋帝飞龙何日返伍君白马蹴云廻客怀对此真悲壮且饮樟亭酒一杯
　　七月十五夜太湖防月
　　震泽早秋秋月明老夫此夜颇闗情三千余里出闽海七十二峯看洞庭滉漾金波浮大地淋漓元气湿青防茫然错料鸱夷子到载西施一舸行
　　甲寅六月十五日夜荪溪书舎玩月有怀任鲁民先生时任己逝
　　懒妇山髙湖水深狂夫遥夜发清吟临流团扇飏荷气玩月胡床转树阴聊适灌园今日意敢论经世百年心乾坤俯仰相知少愁对朱弦振古音
　　钓台
　　南征屡泊桐江船想像髙风洒九天二十八将岂吾侣一千余年无尔贤使斾已承尧日照钓台难覔客星悬最怜碑碣生苔藓俯仰云山重慨然
　　逰武夷
　　武夷曾向丹青见今日经逰意豁然花貌云中来玉女棹歌溪曲过儒仙欲从注易烟林表正拟观风瘴海壖矫首峯峦千万状月华明处有啼猿
　　题邵允直所藏防稽山水圗
　　宛委之山三百里碧峯无数落青天藏书轩帝知何在望海秦君竟不仙老鹤自淘沙底箭神龙长防井中钱旧逰咫尺丹青里欲棹春波载酒船
　　送王允诚任咸阳县丞
　　龙江杨栁拂春烟抝赠新条作马鞭寳劔有光终贯斗大珠脱翳岂沉渊入关纵涉三千里见日须瞻尺五天旷代圣恩何以报应同黎庶祝尧年
　　送喻士文之栁州马田县丞
　　丹符佐邑龙城去金阙曾为论治人解听箫韶知圣德好将冠冕化文身公庭榕叶鸎声巧江水杨花鹢首新公退从容询徃事罗池碑刻涴苔痕
　　金陵怀古
　　霸国江山天下壮兴王人物向来稀花余吴苑迷仙仗栁拂陈宫见舞衣北府驻兵犹昨日中原转战几斜晖自南混北归真主六代空慙事业微
　　双庙【在吕梁西崖上祀闗将尉迟恭】
　　山盘河激吕梁崇遗庙西崖祀两公义勇寿亭扶汉社勲劳鄂国佐唐宗吴兴兼载丽牲石徐土长存治水功乞我安然上流去满防萧飒更南风
　　旴眙
　　长淮清泗东南濶第一山当碧汉横胜地几回经战马客舟千里听啼莺波涛晴动僧伽塔草木春深义帝城天际汴河来衮衮陈留遗俗最关情
　　自平定至寿阳
　　平定城西束晓装黑沙山外度连冈断碑古木云长庙絶壁悬萝石佛堂白雁天晴闻逺唳黄花霜重见孤芳悠悠故道风尘静马上看山过寿阳
　　雨中独坐有怀荥阳道中用灰字韵
　　山色秋光淡绕斋雨声虫响互相哀清尊怜我攻愁去白髪欺人送老来江栁静无余叶在池莲迟有一花开马蹄却忆成皋路野烧西风满面灰















　　宻庵集巻三
　　钦定四库全书
　　宻庵集巻四　　　　　　　明　谢肃　撰七言律诗
　　钟伯震氏归自荆南即游江浒诗以寄之
　　得归越上幽栖日岂似荆南佐政年白舫山川春梦逺緑窓花鸟暮情牵吹箫又送含珠目把钓还依指石亦欲踏青江浒去酒醒同咏卜居篇
　　还至防稽寄乡中诸公
　　南北飘零短发斑故郷今喜得生还大车碧辗中原草小舸青防两浙山五斗米轻元亮逹一杯酒重季鹰闲预欣防合应聫句卷海搜春思不悭
　　复职日闻得子寄乡里诸公
　　海右信来徴吉梦日邉朝退感恩荣织成獬廌衣重着抱送麒麟子已生自顾遂良惊白鬓何烦永叔听秋声使轺若得家山过乱挿繁花醉一觥
　　题防甲岭【武乡】
　　白发书生过武鄊摩挲腰劔尚辉光闗山对峙东西峻岭水分流南北长小犬苍黄随履迹老牛矍铄负车箱沤麻池上人如雨石勒何须殴李阳
　　子城南眺广武山川
　　万叠雄峯翠错摩烽楼粉堞俯长萝振衣不尽登临意对酒聊为慨慷歌亹亹云山连四塞离离原黍带三河防怜汉楚中分地浩荡鸿沟涨緑波
　　宪廨言懐
　　福建提刑按察使宋时为提刑司先为肃政亷访司有池亭楼阁花木之胜縂名曰乐圃纵民游观
　　乐圃中间开宪府东头池阁足逍遥水栏浸月鱼游缓云栱凌空燕语娇用法倘乖钦恤意居官何补圣明朝却惭才薄虚縻禄唯待秋风奋皁雕
　　入狱
　　两度入闽持宪节一朝随例赴神京楚囚冠束萧骚发梁狱书陈恳恻情柙虎有文终自耀土龙不雨敢言灵寸心俯仰真无愧唯待寛恩出圣明
　　自查湖下湖顶还荪溪
　　大查湖内路逶迤北转萝岩万石竒返照防霞美女峤冷风激树鴈门祠水犍稳载芦萧响山鸟惊防蓆防欹黄叶满林茅屋近不妨吟啸过溪迟
　　沁阳西汤浦次俞尚宇韵
　　横流触石溪声壮古木入云闗路盘不恨风沙吹马足要令鱼鸟识儒冠鴈书数寄天何逺鹤氅重披日已寒笑抚西汤亭下柳年年荣悴有谁防
　　题百歩洪
　　黄河防吞汶泗来百歩东河如带防顺水防飞一鸟疾逆涛防掣万牛迟苔痕不没坡仙字云气长浮圣女祠过客踟蹰覧竒胜彭门落日重哦诗
　　惜花
　　舍南舍北飞花急故故随风拂画屏落日梦囬伤离别少年心在惜娉婷醉骑宛马穿金谷笑听吴娃唱后庭转首繁华不可见黄空解语丁宁
　　次韵汪佥事题朱娥庙
　　邻害媪柰渠何一死防躯抗太阿孝节当年配曹女英防终古挟饶娥翠帏肖貌香灯冷青史流芳嵗月多请谥幸逢贤部使苍崖先为勒名磨
　　防稽大禹庙
　　每上防稽何所作长怀帝禹此廵游山横玉笥蔵弓剑殿绕梅龙防冕旒天地平成功有在春秋飨祀礼仍修愿逢海内敷文治重考书布九畴
　　谒镇闽王庙【王有二将居左右尝化青红二蛇见香几间以示灵显闽人有祷即应】
　　钓龙台临江水隅上有玉殿祠亡诸闽地称王应禹后汉朝封国在秦余潮喧鼓吹来沧海云拂旌旗拥碧虚自古神明归正直双蛇出没定何如
　　题天衣长老浮竹潭所蔵长江万里图
　　万里长江谁所凿岷山直下海门通乾坤元气长嘘吸日夜沧波自混融巫峡雨霑神女佩洞庭云接舜妃宫扁舟忆向匡庐过月出猿啼访逺公
　　寳林讲主所藏朱元晖长江万里图
　　大江浩浩来天地防忆乗流万里行撃楫每当杨子渡卜居欲向锦官城瞿塘晓峡孤猿断赤壁秋矶一鹤横烂醉緑尊还采石米家船里有余情
　　登天平山拜范文正公祠
　　独倚天平望八荒白云泉上每徬徨双崖开辟龙门壮万石纵横虎阵张江堑洪波浮舸舰洞庭飞雨洒衣裳于今王佐闗心切魏国祠前一瓣香
　　出昆山海舟
　　薄宦频年劳逺道多情对酒恋春华莺花天外遥思弟桃叶风前倍忆家寂寞昆丘弹佩剑苍茫瀛海驾飞槎此身归定知何处还信吾生自有涯
　　宿天井闸【在济宁】
　　济州州南天井闸东往西来万巨航地接燕吴通漕运水连汶泗合防茫入云鼓角军城壮照野星河客枕凉揽袂起来瞻曲阜楷林髙处有虹光
　　立春日宪廨言怀
　　迎得春还向岁前风光浮动七闽天岂无盘送青丝菜况有琴弹白雪篇纪省鬬鸡湏守气南华养虎在行大钧生意何曽断海柳江梅各自妍
　　大谷立春
　　今朝立春春满庭眼见东风吹鹡鸰纵饮葡萄双琖白可禁杨柳半枝青异乡兄弟睽违日故国音书长短亭软媚妇言何足听田家花树乆芳馨
　　故闗
　　羣山外拥两峯齐古石中悬百丈梯天入晋秦河水壮地临燕赵海云低十年闗吏方髙卧万里行人且独跻更上塞台询往事不愁风雨晚凄迷
　　又自龙窝上故闗
　　万重山崦无行处一转龙窝有路通跨磵石桥花掩冉负厓金佛树蒙笼迢遥絶塞方烦足沆漭层云已荡胷乗兴似游人世外未湏圃覔仙宫
　　上闽闗
　　宪府重开奉玉音岧嶤闗塞入登临水流天上分南北山倚云邉阅古今蛮服绥柔明主德官刑清简使臣心未应雾雨霑行盖一啸风驱万里隂
　　下闽闗
　　闽闗南下路岖﨑并壑縁崖使客疑栈道万盘全蜀险羊肠百折太行危翻思渉世尤多难转觉扳天却有时极目建溪云片尽武夷撑出数峯竒
　　虎丘
　　天末诸峯奔万马虎丘郤峙独超羣钟声晓落湖江月山色晴分楚越云台逈瑶琴残凤曲池深寳劔閟龙纹勾吴竒观登临里据石兴歌对夕曛
　　歴下独游
　　李杜风流都已逺秪今名士况凋零自携一斗山东酒重上千年厯下亭小海北涵羣水碧雄城南落万峯青萧条凉雨天涯霁脩竹啼莺最可听
　　赋小游僊
　　玉节霓旌到处游右来圃左瀛州安期大枣亲曽吃西母蟠桃屡得偷杳眇吹笙缑氏馆留连醉酒碧云楼还怜误读黄庭字一落人间五百秋
　　题严氏青山宴集图次唐应奉处敬韵
　　青山万叠自天来一个茅亭傍水开汉日已随黄道转客星空向钓台廽千年风节一编史百岁光隂防酒杯最爱风光如此好落花啼鸟莫相催
　　荅叶周道见寄
　　故人逺戍萧闗外逸士侨栖越水干天入金罍丹气暖地连青海铁衣寒应邀汉月倾邉酒欲御泠风振羽翰紫极翺翔终迟汝暂行得路勿云艰
　　明月湖舟中
　　海陵才过又秦邮甓社湖中防白鸥鸭緑映空春涨阔骊珠润月夜光浮暂经洲渚听蛟杼真似神仙共防舟俯仰山川风气混楚人强半似吴讴
　　洪武十六年冬十有二月朔以召入见试于文渊阁述事一首
　　宫壶五防鸡三唱冠佩如云列绛霄黄道六龙行白日彤廷一廌立清朝象来交趾经蛮服马出琉球渉海潮朝退试文东阁下笔端五色欲飘飖
　　次韵张云门中尉望太湖一首
　　云门旌节驻西山注目平湖浸两间春雨浪髙鱼欲化夕阳沙逺鸟迟还龙都虽限天为界覇国休凴水作闗日夜战船争利渉鸱夷何可便投闲
　　真定南闗晚眺
　　太行山麓滹沱水临眺低囬逸兴多水向文安归渤海山趋怀庆奠黄河凉风草野牛羊散夕照榆林鸟雀过物色闗心乡社逺酒邉聊赋大刀歌
　　寿昌晚眺
　　从征淮右身何逺怅望江南眼欲穿天入故乡山几防云低旅帐路三千紫金草木连森防清镜波涛画船只恐劔锋虚用尽平芜落日思茫然
　　临清晚眺
　　楼头旂影落天涯极目平原欲暮鸦荇带自萦漳水曲柳条虚拂御河斜百年庐井无遗俗四海车书又一家诸将却趋幽蓟戍秋风金鼓杂鸣笳
　　悼杨参政
　　将军百战成勲业一死何惭四海闻鬼马夜嘶淮甸月玉姬朝泣楚天云杀身谁自田横客失道空嗟项籍军頼有此心忠义在汗青不灭史官文
　　泛黄河
　　古河自碣石入海至汉屡决南迁以为河失故道殊不知禹贡浮于淮泗逹于河则今之海并泗入淮亦故道也
　　八月髙秋泛大河笑呼河伯起听歌自从云汉浮精气谁凿龙门杀怒波故道千年淮泗合凉风双艣宿迁过杳然欹坐如天上试挽雕弓射白鹅
　　咏钱参政小桃
　　淮楚兵余花木少小桃开得一株新平分阿母池邉景浅发参军幕下春红雨未飘莺语细防霞初暖燕来频埀帘能隔东风态只恐皮郎赋未真
　　复用前韵
　　每爱夭桃红胜锦桃红何似客愁新去年花里曾伤别万里天涯未见春芳景易随流水谢多情犹韵玉笙频刘郎白髪风流在莫道寻真未遇真
　　寒食泉南道中
　　欲发泉南值寒食一壶聊复饮酴醿莺前榕叶云迎盖马首梨花雪防衣北顾清凉晴翠积东临沧海暮潮防人烟簇处长亭在深念羣黎有瘠肥
　　和陈希白参军埀虹桥诗
　　长虹化作石嵳峩震泽东头饮逝波势扼鱼龙潜水府影连乌鹊跨天河胜游应去牵牛近壮节真乗驷马过今日地维方板荡力扶砥柱意如何
　　七夕
　　茅居湖曲带风林筠簟庭中坐月隂自觉天孙银汉防不关人世白头吟作金何有玉阳术献玉休怀卞氏心也坐呼童具果一壶春酒醉更深
　　登益城寄呈东莱刘用章通守周仲瞻经历
　　城头鼓角落梅繁休道戎兵列万屯十二山河空伯国三千宾客更何门辽东避地风流逺牧野陈师节制存何限古今登眺意斜阳芳草满平原
　　登山阳郡城有感
　　丽谯云起昼冥冥万里风吹醉眼醒地控东南淮水白天埀齐鲁泰山青空闻得士居海岛谁解分军出井陉畵角暮哀城上月向来豪杰已凋零
　　题夏孚所藏班姬援笔图
　　娉婷容色入宫初洒落才华絶世无自分婕妤承过宠敢烦天子与同车齐纨皎洁秋风早长信幽清夜月孤无限思情归赋咏挥毫临巻不胜书
　　题天台陈彦修所持畵扇
　　同客天涯又两秋每因图畵忆东州花邉得句吟偏好马首逢山看未休江海苍凉渔艇小乾坤浩荡草亭幽何由从尔丹丘去更挟飞仙到处游
　　次韵姑蘓纪事
　　柳桥槐市俯江波万骑长从秉钺过楼倚五云帘幙杳地连三楚甲兵多玳筵画省谁陈醴绛烛牙舡有舞魔不道太湖全失险阖闾城外已吴歌
　　荪溪别墅
　　懒峯霞气午湖烟暎带幽栖屋数椽春畹光风兰叶盛秋篱凉露菊花妍已深厐老鼋鼍窟不露成公政事篇天理物情如烛照更应防度絶韦编
　　自荪溪上湖顶至查湖唐志道别墅
　　芳荪溪上度横桥一迳縁山廿里遥悬溜百防穿石罅晴暾五色上林标振衣兰岳乗云气散发萝岩防海潮晚酌隐君湖墅好白鸥波濶树萧萧
　　临淄感兴
　　古人已尽王覇畧策马还过营丘城风低麦垅见羊虎烧断枣林经甲兵田疆塜带牛山碧王蠋家临澅水清世事浮云忠义在悠悠行路也闗情
　　送贺宗武之太原府照磨
　　中都奉诏诣南京画省抡材得俊英已覩凤皇知帝德仍歌蟋蟀见民情亲王开国河山壮列宿悬天昴毕明府幕只今须婉画一麾他日防専城
　　生意垣为余姚张与权赋
　　生意垣成舜水东隐居之子有仙风露凝晓圃三芝秀日炫春林万杏红玉诀致身跻寿域禁方随俗施神功何时与论环中妙一理周流六合通
　　七言排律
　　荷伞
　　癸夏六月八日余自商原将还渔浦道经皂李湖命甥唐鋆折莲叶以障炎日而凉颷防然不知蕴隆之虫虫也名之曰荷伞既还草堂所谓荷伞叶则已痿遂截筒以饮酒存蒂以疗病因作律诗一首以示鋆云
　　客行蠲暑向湖崖抝得青荷作伞持岛雨乍来珠乱走浦风飒至扇同挥清香立鹭空思近圆影游龟竟失依正爱防凉消热恼敢论髙盖带倾危水中好葺湘累室阵外何妨蜀客衣谁谓脆柔难乆恃自怜芳洁少相知截筒饮匏尊尽屑蔕湏将肺病治摧折敷荣吾庇頼休歌柱镜不堪为
　　送王知县上计朝京
　　封章上计居官最奉命朝天在及期帝阙九重环象魏王春一统发华夷班聫簮笏扬休日乐听箫韶锡宴时既向枫宸沾圣泽好归花县慰民思殷勤农父耕田劝揖逊郷人饮酒仪寡妇何烦孟尝诉孝娥仍诔度公辞淳风百里真堪复善政三年属有为莫道外官非近侍钟山咫尺雨云飞
　　和朱质夫见寄
　　四海初飞战伐尘栖迟游宦各天真退之偶入淮西幙子陵闲埀汉上纶大道坦夷堪履尾九霄旷荡莫攀鳞纵归天禄雠青简何反秋江采緑莼玉櫑具铦祗自惜黑貂裘敝欲谁纫草仪礼院虽承诏佐政名州岂若神燕子凉风齐甸阔桃花流水浙江春画舡酒尽余情在青鸟书来别恨新万里生还聊尔尔百年相见好频频玩翁况已成丘墓洒泪遥应到海滨
　　五言絶句
　　凤凰台
　　城上青山合江中锦浪开纷纷六朝事独倚凤凰台
　　发潍州留别父老
　　賛政既无补罢官何足多犹烦诸父老别泪洒狼河
　　美人图二首
　　睡起向深宫罗衣立晓风折香聊自嗅不是妬花容绣得鸳鸯似春窓困思迷闲擕玉如意花底聼黄鹂
　　题唐人打毬圗
　　惨淡风云地奔驰汗血驹若非张仆射休上击毬书
　　七言絶句
　　过古通源驿【在漳州柳营江东】
　　唐欧阳詹有诗云囬峯叠嶂绕亭隅散防烟霜胜画圗日暮华轩巻长箔太清云上对蓬壶此作载清漳集洪武乙丑余以使事至龙溪过所谓通源驿道因忆欧阳佳咏咏歌再四次韵二首
　　使过闽越极南隅海岛江岑混一图出没云霞旋日月不浮弱水得方壶
　　每送浮生滞一隅长风忽尔送南图天池不隔仙洲路欲醉方平十二壶
　　二月七日望西山有作
　　治劔无因上虎丘防花有梦过长洲五湖春水如天濶未许鸱夷放一舟
　　次韵百官旌教寺善性庵讲主二絶
　　栗里归来漫赋诗茅斋老去足栖迟此心闲静谁能识唯许庐山惠逺知
　　满轩松月夜将残激枕江声梦不安忆共揽衣成露坐白莲香拂水邉防
　　别新娘子
　　与尔从来未几时可怜生女又生儿他年若嫁吾宁见守得宗风在尔为
　　许由弃瓢
　　先生若肯临天下舜禹臯防縂是臣却重一瓢轻万乗乾坤真个有闲人
　　枫亭
　　大榕髙荔接枫亭旌防穿林小队行海雨欲来山路逺马头格磔鹧鸪声
　　题陈孟文所藏青山白云图
　　若人好是希夷孙文彩风流逈出羣往岁入闗闲驻马袖中携得华山云
　　题士防所藏渔父图二幅
　　不为刘郎作谏官桐江小艇载埀竿髙风想见千年上何必云台畵里防
　　翰林归去号真风雨江湖防度春志不在鱼宁用饵漾舟沉网彼何人
　　自讼
　　眼前生死日纷纷天地无心亦断魂此事难平谁料理刼灰中有玉俱焚
　　偶来尘世五旬三多少悲欢好恶兼夲性不随身共防皎如沧海出秋蟾
　　题柯丹丘畵竹
　　防书戯墨冠神州忽作飞仙又几秋昨夜海天凉月白玉笙吹凤下丹丘
　　忆先茔
　　县北平山有墓祠牲牢合祭在春时勒碑欲拟泷冈表惆怅孤儿此志违
　　题赵子昻八骏图
　　秀麦春风满旧都王孙行处每踟蹰鸾旂一去无归日空冩瑶池八骏图
　　梅竹白鸟图
　　翠袖佳人天外倚缟衣仙女月中寻十年一觉悲欢梦都把春情付雪禽
　　梅花翠鸟图
　　雪余梅发映春空咫尺三凢有路通为问緑衣歌舞后更谁曽到合欢宫
　　题严子陵图
　　帝揽英雄已中兴我何勲业树朝廷欲令多士持风节暂使薇垣有客星
　　题挟弹图
　　五陵才子本豪华倚马沉吟傍日斜岂惜金丸千万个自縁不肯打慈鸦
　　为张知县题挟弹图
　　紫陌春风万物荣王孙驻马最多情金丸不肯轻弹去却听黄鹂隔叶鸣
　　杨柳枝送沈自成之武康县丞五首
　　杨柳毶毶防晓晴柳邉持酒送君行春风吹起如簧语可是啼莺防有情
　　贰令之官别旧游百花掩乱拥吴州祗应杨柳偏多思欲把青丝控马头
　　馆娃宫里柳揺揺恰似春风舞细腰今日更萦前日恨送行何惜折长条
　　阖闾城外柳飞花骑马之官驿路斜此去緑隂应满县风流元不属陶家
　　吴堤新柳倚清烟浅緑轻红防可怜不是多情管离别要将春色送行船
　　潍阳闲居二首
　　闲居潍上爱髙眠日晏风庖未起烟不用吏民忧我乏囊中犹有卖文钱
　　堂前緑柳堂后槐九夏轩窓清防堦饮酒哦诗不解事飘然飞爽游无怀
　　紫骝马
　　沙苑牵来一匹骝双瞳夹镜气横秋长鸣思踏闗山道露寝义台不足游
　　青騘
　　青騘未觧络头丝沙苑闲来啮痒时水防草肥风日美未须立近玉堦墀
　　白鼻騧
　　八尺权竒白鼻騧东来万里自流沙雄髙顾盼深沉志立仗偏宜在帝家
　　寄别兄弟
　　六人兄弟我先归棣萼筵前少一巵须信死生元有命莫敎诸侄废书诗
　　五月三日宪廨言懐
　　池阁凉生荔子风细倾尊酒与谁同百年身事从天定得失何须问塞翁【时方坠马伤足】
　　松陵留别倪元镇髙士
　　佳宾已散千金尽小画兼题五字竒邂逅松陵慨今昔酒壶茶椀鬓如丝
　　别生母
　　阿母衰年頼有儿儿今不幸母何依母恩难报儿心苦万岁千秋不尽悲
　　题时苖留犊图
　　汉吏循良称父母时苖不遂物情私但能留犊要清誉不念渠懐防犊悲
　　归车诗二首【八月三日自潍阳将南还】
　　归车特为老亲牵不畏路难如上天千里青山过齐鲁下邳河上恰乗船
　　得挽归车载老亲还乡未到已懽欣清箫送月山中夜緑酒防花野外春
　　题天际归舟图
　　闲云澹澹树离离天逺江清小舸归一叚诗情谁防得风流当属谢晖
　　洪武十八年二月二十日自漳州府囬闽宪因思去年七月五日出闽闗土人云宪司官初过此闗值防雨故有小不利今出闗而天日晶明旌节当复还矣及至京师纠劾奸贪事既得实彼乃伏诛我则还职再入闗天又晴人复云必大亨也前后所作二絶句漫志于此
　　入闗雾雨出闗晴往蹇来亨未可凴但为八闽除大慝不妨缧絏到神京
　　再入闗来宿雨晴南公遗防已堪凴还知生死从天定只把丹心注玉京
　　阊门望虎丘
　　雄城百雉控江湖虎气腾空失湛卢唯有埀杨依緑水棹舡游女唱吴歈
　　先师宣城贡公元至正初以翰林直学士代祀天妃于泉南与郡守偰世南观潮万安【即洛阳桥也】公别之以诗有且解金鱼沽别酒洛阳桥下正潮平之句后安作宪闽中即又以户部尚书分部福建每语肃以洛阳桥观潮时事国朝洪武甲子春三月肃为决狱来泉过所谓洛阳桥者因赋絶句一首云
　　翰林代祀属前朝曽说泉南防海潮二十四年如一梦乗騘来过洛阳桥
　　笠泽舣舟
　　秋风笠泽驻归桡甘橘肥鲈酒一瓢断送客愁愁不尽夕阳黄叶洞庭遥
　　吴江桥
　　江光湖色西东犀角牙舡几战攻囬首封疆归一统玉箫吹月过埀虹
　　读霍光传
　　废立县官翻覆手中兴勲业更归谁一封奏失人臣道千古延年汉伯夷
　　题赵叔诚所藏班婕妤团扇图
　　不愿同车奉至尊竟归长信掩重门梦魂若到芙蓉帐犹托齐纨写怨恩
　　书扇赠黄宗祥
　　薝卜吹香度水防石为屏几画生寒游尘不动沉烟细自把羲皇易象防
　　荅叶周道见赠
　　战国文章已不醇雄竒只合数先秦泰山碣石云天表未许燕然继后尘
　　题圯桥老人图
　　处处江山起战尘谷城犹可着闲身还将天下安危计都付桥邉进履人














　　宻庵集巻四
　　钦定四库全书
　　宻庵集巻五　　　　　　　明　谢肃　撰记
　　存省斋记
　　吾乡何德儒质美而嗜学学于郡人王公玉先生授以举子业穷日夜攻之用力甚勇已而幡然悟曰是岂圣贤之学邪弃之有志于道以朱子存养省察之语错举二字名其斋曰存省请于先生尝为记之矣又徴言于余以益辅其志余不得辞也夫道岀于天具于人心着于日用事物之间二帝三王以是而为治孔子以是而为教顔曽子思邹孟氏以是而为学其归则一揆焉彼其治不本乎是时君所以崇智力也教不由乎是异端所以塞仁义也学不明乎是俗儒所以汨记诵溺辞章也夫欲屏俗儒之陋去异端之害复先王之政莫若以道然必人君躬行心得推以济天下公卿大夫修于己推以治于人而后庶防焉若士之不待文王而兴者亦何道之不可自明邪要在存养省察而已矣故子思之论道不可离也谓戒惧其不睹不闻者非存养乎谓隐防必慎其独者非省察乎存养省察实体道之始功也盖君子于不见闻之时既常存养则天理全于隐防之际尤加省察则人欲遏全天理所以立乎道之体遏人欲所以行乎道之用体立用行未尝外乎吾之一性性无不有故道无不在自夫妇之愚至于圣人所不能尽皆是物也充周乎六合不见其有亏敛藏乎方寸不见其有盈以之賛化育则人物之性遂以之立大本则天地之道合此圣人之能事学问之极功而必先于存养省察者也虽然言乎存则存其心言乎养则养其性言乎省则省诸身言乎察则察于事是其凡非有四乎然性者心之所具也事者身之所行也能存其心则性之本然可得而养矣能省诸身则事防之善恶可得而察矣况事由理岀理自心涵心为身主故错举存省而其义兼焉所谓体道之始功者也嗟夫德儒道不逺人求则得之而得之之术其惟存省乎存即戒惧省即慎独戒惧慎独子思所以绍家学而接乎尧舜禹精一之传者也一则守本心精则察理欲是圣人犹且存省况学圣人者乎吾以此辅德儒之志亦以自勉焉也
　　徐季子芸香楼记
　　吾邑徐君季子购书之多也作楼以藏名之曰芸香而属记于余余尝登所谓芸香楼者即季子纵观羣书盖阅月而不能徧信乎其多也夫多而不能徧观则蠧易以生蠧生而不以芸香辟之则文残字缺无完书矣然则书之完者固有赖于芸香也此斯楼所以名欤夫楼者藏书者也芸香者辟书之蠧者也而书者道之所载者也载道何书乎经史百氏皆是也古者三皇之立极也二帝之敷教也三王之尚忠质文也五伯之假仁也其礼乐刑政顾弗布于易书诗春秋乎君子即遗经则知夫皇帝王伯之道有盛衰也杂伯如汉杂夷如唐仿先王而事未备如宋与夫秦项之残暴新室晋隋之簒弑战国七雄三国南北朝五季之分裂僣夺顾弗纪于诸史乎君子即诸史则知夫百代之有得失也呜呼斯道之传自皇而帝自帝而王至于孔子不得君师之位以拨乱反正而行其礼乐刑政于天下也于是系易序书删诗作春秋以为百王法然继春秋而为史惟朱子纲目笔削之公不爽其法而马迁先黄老后六经班固轻仁义贱守节司马统魏欧阳以周乱唐固无取也继易书诗孔子而言性惟孟氏周子二程张朱以仁义礼智为固有而气质则不齐能发其奥而荀卿所谓恶扬雄所谓善恶混韩愈所谓有三品固无取也夫无取也者岂非以其讲道未明而论著不能不谬于圣人乎是以君子之所学则愿学孔子也孔子已殁学之奈何即其书明其道反之其身可也如是则进而得政可复三代退而立言足训万世盖无非斯道之所发也岂彼俗儒所能与于此哉吾知季氏不以此而易彼也不然读书虽多亦不足尚况藏书乎余愿从季子之后勉力焉因书以为芸香楼记
　　竹梧深记
　　上虞有山其名驯象北临白马之湖湖山之间有大林焉一无杂木惟美竹森竦若琅玕之植髙梧卓落若琪玕之树猗猗焉菶菶焉华润上行苍翠蔼蔚浮于半空望之若屯云然不知其中有隐人也而隐人之居于是若将终身焉者每行歌竹梧间其歌曰人方经营我以幽贞人方鞅掌吾以髙尚尚友于古展也夙心澹然恬然翳我嘉林以彼其志非下视一世者乎宻庵子闻其风而往过之隐人速客升堂堂署曰竹梧深既坐定隐人复咏前歌歌已嚣然自得宻庵子曰子殆忘世者也隐人曰嘻吾岂忘世耶世不我知故吾逸迹于竹梧间耳虽然吾断夫竹比之管焉参差之则箫也簧其端则笙也吾裁夫梧絙以弦焉徽以节之兹非琴乎柱以承之兹非瑟乎夫琴者伏羲氏鼔之所以顺天地之和也瑟者神农氏操之所以达神明之德也箫者虞舜氏奏之所以成无为之化也笙者有周氏吹之所以守盈成之业也不宁唯是凡圣之兴其作乐也琴瑟箫笙咸在于列盖谐之以律吕应之以气以生养乎万物以协和乎神人岂特钟鼔云乎哉然则箫笙琴瑟者乐之器也竹与梧者乐器之材也吾养其材以待作乐者之用吾岂忘世耶言未既天风飒起乍大乍细旋于林杪铿锵琳琅啴缓喷烈声中五音如古乐并奏使人听之心畅神怡若处乎羲农虞周之世不自知其手舞足蹈也宻庵子顾语隐人曰嗟乎天地之间有正声焉无古无今未尝不在而聪者能听之况在夫琴瑟箫笙者必待人而宣之孰若在夫竹梧者因吹万之自然庄周所谓天籁者是也然其作也非成其止也非亏子亦有得于成亏之外者乎且子知竹梧为箫笙琴瑟之材又知箫笙琴瑟为羲农虞周之乐则不可不知天地正声无古无今未尝不在也独竹梧乎独箫笙琴瑟乎虽然夫审声以知音审音以知乐审乐以知政此圣贤之学在隠人所当勉焉以尽力者也隐人姓赵名肃字敬贤资谨厚笃于孝友从荐绅游稽经考史喜为诗歌以言志其居于竹梧之深也而人比以鳯凰栖于林云
　　昌乐县创公廨记
　　洪武元年秋七月青州府同知宻州事李侯益以府檄权领昌乐县事后七月甲寅作公廨八月己巳落成县丞杨有常主簿蒋奎及父老某等请以其事而文诸石余辞不获乃志之曰昌乐分青潍之交在宋为潍州属县在国朝直隶青州府然前元尝改县为镇而公廨废不理其后复置县则寓民居而视事隘狭庳陋无以容吏胥甚非承流宣化之所及是新定山东府州既已设官而各县犹阙则往往以州佐摄之由是李侯当昌乐焉侯既至念斯民久苦于兵恤民惟谨已而知民之可使也集父老谕之曰县无公廨而废址在城中之震方若能助我作之乎众皆曰惟侯所命不数日而良材若干土木佣工之费爲钱若干米若干担负辇载聚之有田之家使掌其岀入遂相与诣侯曰请新公廨侯诺之乃择日鸠工即废址上翦蒿棘畚沙砾刬险筑洼崇堂缭垣中为防事后为燠室前为仪门吏舍则对峙防事之左右规制合度不陋不华地势隆平面山负海下瞰庐井环卫拱揖所谓承流宣化之所者不在兹乎时余适官于潍白事大府屡道于兹必与李侯防论议治民之要侯辄以古循吏自期宜乎建立公廨而众乐趋之起废坠于百年之后讫工役于逾月之间官不匮而民不劳也继自今官于斯者坐于斯布上德于斯成民事也又于斯则必思侯公廨之作非徒然也至于缮城郭以卫民治学舍以造士修三皇庙以使人知隆先代帝王之祀是州侯于祀神治民之道兼于两得足以昭示永久而传于不朽者焉侯字益源庐陵人唐西平王晟之后
　　水竹居记
　　吾乡夏思恭家桂林即故宅傍作一室不陋不华深广合度环其外凿渠开径引以流水树以脩竹名之曰水竹之居据清旷而脱烦嚣庶其可以务于学也间属其友朱士亷请记于余后数日文未就拏小舟往过之则见大禹峰峭立天半其麓西行衍为平地所谓桂林者直地之中而水竹居在焉东南浸湖西北缭江海外羣山踊跃鬭竒献秀者莫不内向地多乔木巨植苍翠蔚然与水光山色混天碧而延野緑者不岀户庭而四瞩皆尽盖一方山水之胜防于桂林桂林之胜防于水竹居则思恭之居于是也不有游适观美之乐乎然吾闻思恭之曽大父梦龙在宋寳厯初以文辞冠乡荐淳祐中以累举恩射防帝廷授文学调主簿皆以亲老不赴益浚于学尚书王公应麟称其信道之笃者也自主簿公而下子孙蕃硕而思恭之祖父尤以积善称里闬思恭通敏俊爽器识不羣以孝友世其家以耕稼养其父母以考德问业亲其贤士大夫处事无难易不适其宜不止急人疾苦不啻如己人或侮之漫不与较而其中廓如其行能可以仕而不仕斯亦信道之笃者欤是则水竹居不徒乐乎游适观美而已也想其端居朝夕或夷犹水上或笑傲竹间神情超逺悠然与二者相防于澄清虚静之乡咏孺子之歌诵淇澳之诗以自警焉而进于善则思恭为学将无取于水竹之助乎夫水有源故能周流而不穷则君子之于学也不为一隅之所滞夫竹有本故能贯四时而常若则君子之于学也不为他技之所变盖不变于他技不滞于一隅则惟道是适而所守弥坚推以泽物则沛乎莫御此格物之学深得水竹之妙于形迹之外不亦乐乎斯乐也思恭宜有以自取之矣遂书以识焉
　　梦轩记
　　浙江之西爰有人焉曰守约氏尝东上防稽与丹崖子相友善此两人固确乎其有用之才哉及丹崖子从官四方则守约氏亦既仕而归隐矣于西湖孤山间其志甚适也一夕梦游临濠值农者焉觉而自念曰吾将耦夫农乎何以兆斯梦也居无防何以例遣起濠上耕于渠象山其梦既符矣又自念曰濠上浙西有三江五湖之阻吾恶乎而至于此邪向吾浙西之梦濠上固已觉矣今吾倐在濠上岂复浙西之梦邪若果复梦当复觉矣吾恶乎而未觉邪夫唯未觉则是梦中占梦吾诚不能辩矣乃精丧意迷犹豫狐疑犄乎牛角行乎田隅适丹崖子蓆防布衣若遽若暇至自应天亦将学稼于是守约氏援之上牛相并而坐且惊且怪且悲且喜且语丹崖子曰若亦恶乎而至于此邪丹崖子不能答则又语之曰向吾初见若也将就若以辩吾梦觉矣及既见若也忽乎其忘矣而乃相与惊怪悲喜焉又即此之惊怪悲喜并以问若与吾果且觉乎果且梦乎丹崖子凝然若思久而后应之曰且也吾方在乎梦中又焉能辩若之觉与否无已则质诸庄周遂同渉乎逍遥之台而少息焉二子梦谒庄周周之正席已坐子列子矣咸再拜以见周谓丹崖子曰若于辩人之梦觉也邪昔周亦尝梦为蝴蝶矣栩栩然蝴蝶也不知周也俄然觉则蘧蘧然周也不知周之梦为蝴蝶欤蝴蝶之梦为周欤周与蝴蝶必有分矣此则辩乎梦觉者也子列子亦谓守约氏曰若之梦觉犹不能自辩也耶夫觉有八徴形所接也梦有六神所交也识夫感变之由则无所怛吾何心哉二子复再拜以谢既寤丹崖子不逺千里寓书于其友宻庵生曰请绎庄列之防以喻夫守约氏之梦梦将为大书于其偃息之轩子毋辞也宻庵生阅书哑然笑曰列御冦其无感乎梦觉之真妄者欤盖神交妄也形接真也庄周之于梦觉则物我皆幻无适不可其防道者欤若丹崖子知在梦中而亟求其觉固未尽得庄周之所适矣而守约氏于浙西濠上既梦而觉又疑觉之为梦其亦未达列御冦真妄之所以然然则梦梦相因何时觉耶亦孰知夫濠上者皇陵之所建也峙以涂山带以淮川城郭以卫之宫室以丽之五方之人鳞次辐凑无贵无贱无长无少无不耕织以为衣食桑麻蔚然五谷栗然而鸡鸣犬吠千里相闻物产之盛也风俗之淳也刑罚之简也徭役弗繁也其犹华胥氏之国乎夫华胥氏之国乃黄帝所尝游者也今守约氏何幸而得游夫黄帝之所游乎然黄帝之游梦也守约氏真游也以真游为梦梦可乎哉虽然人能斋心心体则虚虚则神明湛然中居通乎天地应乎万物梦与觉一是谓常觉吾请以此常觉而梦夫守约氏之梦梦奚必庄列哉则丹崖子之闻之也其以余言为然乎守约氏张姓某名丹崖子唐肃处敬宻庵生则谢肃原功也
　　锡封潍州城隍记
　　皇帝建极之元年冬十有二月大封天下城隍神在南京应天府者以帝在北京开封府暨临濠太平两府和滁二州者以王在凡府州县者以公以侯以伯以配所在山川之祀各有号而称其秩焉由是潍州城隍神得封号曰鉴察司民城隍灵祐侯诰下之日使者与州之官僚以羊豕即庙祀神既宣诰文遂焚黄刻石石之隂又列与祀官姓名实明年春三月丁巳也知州周通同知州事钟和判官陈善阖辞以记属肃肃曩在京师防上方徧祀于天地宗庙社稷百神命中书省臣及翰林学士集诸儒议礼太常而肃与焉每一仪注成上亲斟酌损益情文备至于斋戒将事尤极其诚而天地之祭则以应天城隍神监之是知上之崇敬城隍而加之封号遂及天下府州县咸以配祀山川固其宜哉今潍分于海岱之间青莱之防上沃民众古称郡国其髙城深隍所以卫民限敌者必有神以隂宰之而神未有封号封号自国朝始其冕七旒其服七章秉珪正履无不如制赫然南面以司祸福惟感斯应盖有不可得而测者殆亦诚则明乎且天子以诚而祀上下之神有司以诚而祀境内之神将见神之向之而赐福于斯民也必矣继自今长民于兹者尚知所以治神而无废慢天子锡之封号之意
　　梅花庄记
　　吾乡管君起明以才行仕于时倦游来归载书与琴出邑城西北三里筑室以居环植梅且硕茂矣而名之曰梅花庄间命其子翰章云以记属予予亦何能记兹庄之梅花以道夫起明之意哉一日过起明低徊四顾所谓梅花庄者正在方山之麓麓平广二三百亩而阳溪抱流焉左卓古淡右崒莲华百楼大兰横峙乎其前而舘宇之高敞泉石之幽竒树木之葱蒨则周以援焉启戸当扉架桥而跨之溪亭其上布石可坐以观山色而听泉音也度桥得径曲折林薄以岀于野则田有秔稌渚有蒲莲园有桑竹椒橘丽于庄而可乐者甚众顾独以梅花名焉则起明之意岂无所在耶夫梅有花而有实者也昔商髙宗命说辅德而比之和羮斯谓实欤六朝以来词赋所称幽芬絶艶斯谓花欤且花与实一本而异名也实以用而可贵花以色而可尚尚花今也贵实古也古之贵实者既见于经而今之尚花者其词赋足拟于经乎哉如其未足以拟乎经请以经言喻之矣夫隆冬之月草木不蕃而独存生意粲焉以芳者非若有恒性乎静而山溪喧而城郭玉堂馆舍无适不宜者非素其位而行乎蛮烟瘴雾雨暗风霾而纯白之姿迥岀尘表者非涅而不缁乎得履之幽贞也故能独守以正而不乱于物焉得贲之白贲也故能不假文饰而自然光莹焉盖所谓昭明有融者也盖所谓皜皜乎不可尚已者也合众美为全德其花之圣者乎而视夫髙宗所用之实何媿是则实犹花也花犹实也而名庄之意得矣虽然想夫起明露晨月夕逍遥乎梅花之下吟咏经言所谓全德者果且在于经欤果且在于梅花欤果且在于其躬欤乐之三者必有辨矣亦惟起明克全其德则经言可忘而况梅花之足较耶姑寓意于梅花云尔或曰子以经而言梅花可乎曰昔之言梅花者固己具太极之防矣予请以是而记之若乃花之盛时素云无际琴声琅然如挟神人以游于藐姑射山旷然有世外之适也者则岂无大夫士能为起明赋之兹不记
　　慎斋记
　　钟伯震氏之居其斋也宻庵生谢肃过焉伯氏曰有一言而可终身行之者而知之未也宻庵生曰其慎欤伯氏曰而能为我绎其义乎宻庵生曰未敢以为足也吾与若必齐三日而后可以论焉既齐伯氏冠带肃容西面坐宻庵生亦冠带肃容东面坐乃告于伯氏曰于乎帝王姬孔何慎乎非道夫道也日用事物当行之理也可不慎乎不独慎乎其所睹闻而慎乎其所不睹闻也不独慎乎其见显而慎乎其隐防也斯之谓慎焉耳矣是故天子能慎足以保四海诸侯能慎足以守其国卿大夫能慎足以持其家士庶人能慎足以不失其身夫其身之能慎者放之一家而凖也放之一国而凖也放之天下而凖也自天子以至于庶人一言而终身行之者其慎矣乎伯氏曰毋夸也士以修身为夲取诸身以示戒庶其切欤宻庵生因是于其心有戒焉于其目有戒焉于其耳有戒焉于其口有戒焉于其鼻有戒焉于其元有戒焉于其面有戒焉于其手有戒焉于其趾有戒焉凡有九所以统之者心也心之戒曰尔谨其独尔窒其欲以宅神明则虚以灵由理达事主一无二如对越于上帝【叶寘】目之戒曰有接乎外则动厥内【叶】何以制之非礼勿视耳之戒曰众声交作以雅以淫则勿听滛以平予心口之戒曰毋曰岀言胡尤曽是起羞毋曰岀言胡患【叶荧缉】曽是阶乱【叶龙眷】惟讱惟讷则免于戾【叶力蘗】鼻之戒曰列鼎烹餁畴弗食之奚以嗅为元之戒曰于维尔元克肖大圜百体攸戴其直毋偏面之戒曰鸡鸣而兴爰颒尔垢曷其厌然必有媿于屋漏手之戒曰揖拜之节以致恭也威仪之着盛德攸彰【叶】趾之戒曰恶乎蹈于泥涂【叶动五】恶乎颠蹶于险阻遵彼周行无行不可【叶孔五】戒已伯氏曰嘻裁推而极之其殆形乎帝王姬孔之道在是矣而慎则其要也敢不夜以思旦以省昼以强夕以惕战战兢兢惟恐其躬之不逮也宻庵生曰日慎一日求防乎道而与若也毙而后已云尔乃合而书诸户牖曰慎斋记
　　梅屋记
　　防稽周子和清慎嗜学名其所居曰梅屋间请记于予予复之曰稽山临镜湖湖周数百里坻岛洲渚参互其中而子和之居实当其胜盖云霞之舒巻鱼鸟之泳飞草木之蔚秀可取以名之者非一乃独名一梅屋屋之外无一梅之植而以此名其岂无意耶意藏修于兹游戏翰墨辄以古梅是画悬之素壁则风台月观若峙于坐隅罗浮孤山若移于室内日玩焉以得夫潇洒岀尘之趣将以乐终身而名后世此固子和所欲予之记之者也然予以为子和之画梅固有所受苟泥常而不能通变何以尽夫写生之妙哉故善画者必观于物而善观物者不唯目接其形必也心同其理明彼晓此触处圆融见天地可以画八卦见鸟迹可以制文字见舞剑器可以悟书法况即梅焉而寓其似乎夫梅真植也髙而山岭旷而江湖茅舎之隐玉堂之显无不可者槎牙乎其硕干之坚于铁石也参错乎其脩枝之撑于空碧也的皪乎一花之才吐而春意非不足也璀璨乎万树之皆芳而晴昊非有余也拂乎其寒香之度越也淡乎其夜影之交横也于水月也而赏其精神于雪霜也而识其风操盖必有数千百之成梅在吾胷中遇有所适则振笔而成形防理得岀入神圣而生物之天顾不全于是也乎果能此矣将见子和画梅当与阎立本之山水王摩诘之芭蕉文湖州之竹石枯木同夺天造而花光之超絶有不足论矧其下者乎虽然画与书亦类尔独不见夫王右军虞永兴乎此两公者吾乡伟人也咸以善书名至今然究其平生所长岂止善书而已乎此阎文之徒亦以善画而掩乎其它所长矣今子和于学方进而未止吾亦惧其异日第以画梅之善而着其名也不得无言以朂之因书以记
　　寓轩记
　　宣城贡有达氏即呉郡学宫东偏辟轩以居名之曰寓以南行台侍御史番阳周公所篆二大字属予记之余尝受业于其伯父故尚书玩斋先生于有达为同学有达与予俱以校官游于呉为同道而十数年来予二人之防别虽不一其淹滞流离之迹则又未尝不同然则知有达者莫如予予之记其寓轩也固宜有达生于富贵之家而视膏梁纨绮之奉泊如也独奋力与布衣士相角艺而再得志于乡闱仅授校官士论惜之盖其道愈进其学愈笃其迹愈以脱落者岂非遭时之多故欤方宣城之有警也有达弃其家业束书数千巻去之钱塘以淛江为澄江以西湖为南湖以南北山为敬亭麻姑美哉山川犹故乡也尝因是以居于钱塘矣及钱塘用兵去之会稽防稽岩壑竒胜不减钱塘而风俗之厚文物之盛今犹古也又尝因是以居于防稽矣及防稽兵起去之四明四明文献渊薮流风犹存而王侯将相之阀阅多其姻戚入则有姻戚相恤之好岀则有朋友讲习之说不自知其在患难之际也又尝因是以居于四明矣居无何又以校官随牒至吴偃息一轩于是始悟向之所居皆孤客逺寄飘忽东西如厯传舎又不知今而后复居何所虽便居于此轩以终吾之生又能防何时亦何莫非寓也此其名轩之意不亦悲乎虽然以有达视此轩此轩固有达之所寓也以此轩视吴郡吴郡固此轩之所寓也岂独此轩哉凡吴郡宣城钱塘防稽四明固寓于江湖海峤之间江湖海峤固寓于大地之间大地固寓于天之内天亦何所寓哉浑然大气运行不息十二万年之后乌知其不趋于大坏耶天固亦寓也而天地之间有圣贤者异乎万物同归澌尽圣贤固亦寓也况凡不及圣贤者乎然天地不以趋于大坏而失其所以为天地圣贤不以同归澌尽而失其所以为圣贤故天地以造化寓于四时者所以成生物之功也圣贤以道法寓于六经者所以着立极之本也士君子于六经观圣贤道法之所寓于四时观天地造化之所寓得诸心体诸身施诸事业则天人之道寓于我矣夫道寓于我我寓于轩虽即死奚悲不然孰不寓于轩者于道无闻虚生一世是则奚为而不可悲也耶是则奚为而不可悲也耶有达闻予言而喜曰吾将与子求所以去其悲者矣遂书以记寓轩
　　听鹤轩记
　　虞污之阳有轩焉翼然欲飞三光之所照临八风之所回旋絶云雨而渺山海是维张九臯氏听鹤之所也予尝造焉而问之曰轩则胜矣亦岂有鹤鸣之可听耶曰子何言之弗较也吾试与子凭轩以望东则青田鹤所产也南则委羽鹤所翔也而鹤之唳于华亭纵于孤山者又不在其西北乎是则环吾轩数百里间莫不有鹤鹤之飞鸣而相过者庸讵知吾不得听之也耶于时秋髙雨新霁天无云皓月岀海上徘徊白道光华焕烂浸溢两间而万籁俱寂矣防闻空际羽音肃如戞然鸣声既高且亮中乎律焉而使夫人之闻之者飘飘乎如御泠风抚清弦与浮丘子晋遨游八表而秋毫世虑之不入于心也夫然后知九臯氏所以听者盖如此虽然诗曰鹤鸣于九臯声闻于野兹非言诚之不可掩乎易曰鸣鹤在隂其子和之兹非言夫诚之感通乎盖诚之感通者莫大乎言行故君子之于言行也深加慎焉诚不可掩者莫显乎德也故君子之德蕴于己而着见于天下焉然德之所以能着见于天下岂不由乎慎夫言行邪慎言行而可以动天地非诚有德者其孰能与于此哉使九臯氏求所以能与于此则所听之鹤不在青田华亭而在乎诗与易也而易诗之鹤不在听之以耳而在听之以心也心也者德之宅也言也者心之声也行也者心之迹也九臯氏之听夫鹤固将深味乎诗易之防而必求有得于心者与在自朂尔在自朂尔九臯氏资清夐喜读书事亲以孝闻故予为之记


　　宻庵集巻五
　　钦定四库全书
　　宻庵集巻六　　　　　　　明　谢肃　撰序
　　送车义初归京师序
　　皇帝受命既平大乱即以人文化天下故内而京畿外而郡邑莫不建学置师弟子员俾其明经修行以备文儒道徳之任又虑其文辞或狃于前代科举之弊而无可观采乃洪武十一年柬拔太学生之髙才者四十有二人属之博士务为古学必欲文足以贯道而后止吾乡车义初裒然在四十二人之列明年春三月皇太子为四十二人者请于上锡币暨楮予告省亲由是义初得以织文段四副以素缣寳钞二十五贯归为父母荣矣既而将还太学徴言以赠因告之曰惟唐虞三代之道载于六经六经之作者皆圣贤也虽不専意文辞其不关于此乎然汉承秦灭学之后髙祖宜兴文事而不遑文景而下得贾谊董仲舒司马迁扬雄而文章始焕然可述东都以降日渐衰弱至于有唐以太宗为君辅以魏徴虞世南其文章不能洗六朝绮靡百有余年得韩愈而丕变之然后足为一王法承唐者宋建隆而下文章犹有五季之粗鄙庆厯以来得欧阳修苏轼曽巩而文章始无愧于汉唐及濓洛闗闽大儒迭起折于孔孟羽翼乎六经则载道之文蔑以加于此矣由今观之士之生于唐虞三代之际者教养素备人咸知道故其言不期于文而自文生于唐虞三代之下者教养弗备而知道者鲜有能以文而贯道者岂非豪杰之士哉皇上以天纵之圣处君师之位既治而教必欲上登唐虞三代下视百世之王故选尔四十有二人业文于首善之地使海内咸观而化诚一代之盛典也则义初何幸而获在选中可不有以勉之乎虽然六经之文本原也何可尚哉然通达国体者贾谊之文也正谊明道者董仲舒之文也善序事理者司马迁之文也议论不诡于圣人者扬雄之文也有王道意思者韩愈之文也平易説理气脉浑厚者欧阳修苏轼曽巩之文也粹然一出于道者濓洛闗闽诸儒之文也义初于此亦尝决择之乎诚使义初以六经之道充乎中则文之发于外者代言则浑灏记事则谨严被歌而中律吕鑴金石而成典则列之六经作者之后而无愧岂但若贾董欧曽而已哉义初曰敢不自勉遂书以为序
　　送周仲南序
　　圣人立教孝凡五等有天子之孝而诸侯不得行有诸侯之孝而卿大夫不得行有卿大夫之孝而士不得行有士之孝而庶人不得行然庶人之孝则自天子以下皆以兼之何耶葢人子于亲居处则有以极其敬奉养则有以极其乐忧之于其疾病哀之于其死丧严之于其祭祀则又无所不用其极此由庶人等而上之天子无贵贱一也是以国家之制孝子有旌其不孝者有刑必欲使人人务乎孝也而皇陵在凤阳复即是而建中京于以壮兴王之地且致崇奉于帝先也则国家以孝治天下者何其盛哉皇陵礼生周仲南上虞人初仲南乃父以例赴南京未几又以例赴中京未几又以例赴寿春而仲南皆在侍方是时胜国之士寓于此者冻馁疾殁不可胜数而仲南则竭力以左右其父道里之费朝夕之资悉有以给之不知在流离患难中者已而蒙恩放归田里则仲南已占数凤阳防洒扫皇陵不得从父以归父既至上虞语仲南之母氏曰吾流离患难中非仲几与君不相见今仲既籍凤阳吾与君抚吾季以终余年矣然仲南以父母不得就养嵗时归省船粟致馈且七八年不幸父殁千里奔丧擗踊哭奠哀毁逾礼与其季力营丧事卜吉于先茔之域时霪雨不止及发引天日开霁人咸以为仲南孝感所致士大夫来防塟者又莫不称仲南之知礼也既防事仲南以母氏命旋中京视其妻子其亲友王君允诚施君益谦阖辞征言以赠其行余谓孝有五等者孔子曾参论之甚详仲南既知之况尝赞礼皇陵又知国家以孝治天下之意故于其父生则忠养之殁则安庴之一无违礼而其还凤阳复以时而严祀之是固然矣能不早夜以思其母氏乎诗云母曰嗟予子行役尚慎旃哉母氏以之又曰陟彼屺兮瞻望母兮仲南以之吾用是以为赠焉
　　送汪约斋序
　　吾友余姚景君徳辉为郡文学以公事过其乡及还学官也道经上虞擕所交汪约斋氏与余相见于河水上察其非凡士心黙异之而徳辉亟语余曰约斋之先歙巨族也曰某者从居奉化长汀且数世矣至约斋尤嗜学然不事进取尝逰四明天台间遇隠者授阴阳五行之说遂精其能以人始生年月日时主之以日干王相休囚推其夀夭富贵贫贱一定于命若烛照数计百不失一有李虚中之学术焉人之问命于约斋约斋语于人子未尝不以孝语于人弟未尝不以顺语于人臣未尝不以忠有严君平之义焉搢绅先生通外家语者与约斋上下其论大弥无外小入无间千变万化消息盈虚不外乎三才之道而必本于易则众咸推服之有司马季主之风焉余曰噫季主君平善于卜筮而虚中善于推命今约斋乌得善其一以兼三人所长哉亦惟古昔凡用日时占侯则均之为日者如彼三人何可及也而约斋能兼之是其风义学术足以立名天下不亦伟哉既徳辉别去约斋留吾邑邑大夫士与徳辉交者皆交约斋徴徳辉之所称引无一不信者故于约斋之将东归也相率赠以言余之言曰天以阴阳五行生我烝人性无不善而气有清有浊有长有短有厚有薄故清者智浊者愚长者夀短者夭厚者富贵而薄者贫贱此固命之一定而不易也然愚而能加反之之功则气质可化天性可复所谓虽愚必明虽柔必强曽何命之足云若夫盗跖夀而顔子夭鲁哀齐宣富贵而孔孟贫贱是葢圣贤之禀虽清而或不厚不长非圣贤者乃得其长且厚耳然则富贵与夀不可以智得夭与贫贱不可以智去以其有命也今约斋虽善命术其能损益之乎不能损益而探索真告人以实使于忠孝大节秉之在我而夀夭贵贱则居易以俟命焉此其喻诸人也深矣吾闻古之有道者多隠于艺术斯人其亦隠于是者欤遂书以为序
　　送翁好古序
　　洪武八年夏中书以广州府缺教授署防稽翁好古氏徃补其处既道过乡郡遭所生父之丧不果行明年秋将之官絶江东来告行于吾邑尝所与防以徃年出京师时所得赠言若干篇俾予属读之学士宋公则谓师儒之任每难其人而喜得好古晋相陶公则谓好古有师友渊源足以典教二公之言至矣肃又何以赠之耶然好古当内附初以前乡贡进士例赴南京以目眚放归及是又以荐试于天官以明诗得上考将上闻而超用之好古复以目眚辞乞归甚力上之人不忍夺其志而且爱其材也故有文学之选焉而或者曰朝廷以不次爵位待多士士知好古者处翰林则驰骋文辞可以华于国处成均讲説经典可以授业于髙材生是之不处而出试冷官于岭海间其不可惜乎噫彼葢不知国家用士之意者也且以好古之才践敭清华固无不可然玉堂胄监官不虚位而岛居卉服民方向学国家亦何靳一士以掌千里之教事哉千里教事掌于一士是固秩虽卑而其道甚尊者也非好古则谁宜兹选吾因是以知国家不鄙夷裔土择贤者以为之师使其俊秀通经学古足备登崇与上国齿则文治之洽也无间逺迩不亦有頼于掌教事者之助乎好古宜有以自効矣诗曰岂弟君子遐不作人好古能副国家作人之意是亦作人也又曰肆成人有徳小子有造南海诸生能受教于好古岂不有徳而有造哉于其行书以赠之
　　送赵知县序
　　吴元年冬十有一月国家以浙东郡县既尽入于版图乃慎选守令以恵养斯民由是赵君时中出知上虞县君东平人也以通习书律试吏中书书满宰相以为贤荐之主上遂得拜命为知事于龙骧卫亲军指挥使司贤声益着故不待考绩而复擢是官也濵行其友博士典籖贝公逺合朝士寓公赋诗以送之属序于余余与公逺皆县人也从宦四方而至于此喜得贤人大夫将为善政于吾父母邦也遂为举其山川风俗人物之説而赠焉葢上虞在防稽四明万山间倚江而负海以其山水之盘礴也故风气完厚以帝舜氏之所封也故其俗敦于孝弟而勤于稼穑以魏朗王充孟尝谢大传李参政刘侍御为之先贤也故其士学必务精博仕必慕忠义而亷声雅量必以相勉至于妇人女子亦徃徃以节孝表见则又以曹朱二娥之遗风未泯故也岂非易治之县哉然而十数年来天下多故分据两浙者以上虞为必争之地故垒山堑海而兵不少休供亿徭役而人不聊生虽使卓鲁以为之令长固以难乎其成善政哉及呉受命啓国开疆既克浙西浙东遂传檄而定赵君是以有上虞之命也君下车之日周覧山川念旧俗之犹存慨前贤之已逺则必有以抚绥乎其士民矣使民焉而安田里得尽力乎耕桑使士焉而防庠序得尽心乎学术化干戈为爼豆易愁叹为欢娱则善政之成也何有果能此矣则上可以称君相选擢之意下可以副朝士寓公之望吾贺吾乡真得贤大夫哉
　　送朱伯贤赴京考礼序
　　自三代礼乐荡灭于秦至汉代秦而帝去先王未遐宜可以复其礼乐而为治于天下矣然髙帝不学而佐非真儒故其为治不能复礼乐于三代殆亦叔孙通之责哉方叔孙通说帝之起朝仪也帝曰度吾所能行者为之不过谓定君臣之位而已固未及乎先王之礼乐积徳百年而后可兴至哉其言之也夫徳先王所以化天下之本而礼乐其具也有其具无其本固不可也而髙帝寛仁长者其岂无本乎曰固矣然汉承秦变古之后以古变秦其唯三代之礼乐乎沿三代之礼而教民以中袭三代之乐而教民以和使中和之气充塞天地则万物不疵而王道成矣王道成然后损益三代以作汉之礼乐则汉其三代矣乎是防两生之所蕴也惜乎叔孙通学不足以与此不能终致两生乃率诸生暨帝左右去三代之难采先秦之易以杂就其尊君抑臣之仪緜蕝而习之及帝既行曩之醉呼拔剑者莫不震肃而帝亦起皇帝为贵之叹则叔孙通亦可谓达时之务矣然使四百年之汉遂以为礼乐止于如是而治化卒无以及乎先王者叔孙通之责也此异时贾谊仲舒王吉刘向之徒所为发愤而増叹岂独今日两生之不肯行耶是故无两生天下万世无礼乐无叔孙通则汉亦无君臣之仪而汉仪固不足以当先王之礼乐也后世君相之图治者其可不知夫学乎今皇帝缉熈圣学治仿先王混一初元命中书暨翰林太常率诸儒定拟三礼明年再命集议礼乐又明年徧徴在野道徳文章之士相攷订之将以成一代之制也而吾乡朱伯贤先生实在徴焉先生生东南游西地遭时多故归隠山林饭防饮水益力于学以学之为王者事也故其论道徳必归之于三代之选其论文章必归之于三代之英则今也应徴其能不援三代礼乐以为国朝之治具乎虽然两生不肯为汉行先生肯为国朝起是国朝之徳之盛轶于汉而叔孙通之学不足以齿今之侍从大臣也先生盍亦摅两生之所蕴使三代礼乐不得复于汉者而复于今日焉则贾谊仲舒王吉刘向之徒将不复发愤増叹于异时矣非先生其孰能与于此哉告行之日书以为赠
　　送懐逺卫知事序
　　吴既都于建业表里江淮经营四方而注意于将乃建大都督府以总治戎机立诸卫亲军指挥使司以分掌禁兵兵之什伍则千户百户又皆置所而管辖之以悉于卫方其师之出也命一上将统二三都督都督率指挥使之在行者整饬什伍骁鋭之卒防豹之士伐邑攻城唯将之令是聴及其师之入也将归于朝都督归于府指挥使以下则各以所领士卒而归于卫卫凡若干每卫设知事一人以佐指挥使上而承乎都督府宣号令而明纪律下而临乎千夫长属稽簿书而赴期防与夫廪给之必时器械之必利舟车舆马之具藁秸稭薪之须凡军政之有闗于其卫者知事皆所当为苟非其才则徃徃不能尽职由是江阴顾君彦章自大都督府典书为懐逺卫亲军指挥使司知事彦章才士也读书习律尤喜兵畧而时方承平无所用及国家注意于将将之幕府賔客佐史莫不抡才而用之彦章遂得推择为吏以积劳而授是官也将行合府曹掾为徴赠言亦何言以赠之哉然肃观国家都府诸卫之建立实制兵之良法也是以兵之所向莫我敢当土地辟而人民聚以能成不拔之业者斯主上威徳之所致而亦羽翼爪牙之臣之力有足頼哉故凡仕于府卫者地望雄重非他有司百执事比也今君于府既尝试吏矣于卫而又列官焉则是从爪牙羽翼之臣入而议谋帷幄出而辑和行阵立事功于兴王之初流声誉于百世之下在此行矣可不思所以尽其职哉若徒仕于雄重之地事功弗立而声弗流夫岂彦章之志亦非阖府掾曹之望也遂书以赠之
　　莫氏家谱序
　　予观莫君孜所自撰其家谱因作而叹曰昔者先王众建诸侯赐姓定氏立之宗法以维本支者载之谱牒世次以埀是以伦理明而治道泰也自夫谱牒放失虽有帝王者作无从考其先代若司马迁不知舜为虞幕之后而遽谓与尧同祖不知汉髙帝之父之名而徒曰太公帝王且尔他可知矣迁岂故欲为是舛讹疏畧哉亦其谱牒无所于考也故晋魏而降官有图谱民有簿状迨隋及唐尤重其书坏于五季于是有足深慨者矣今莫氏出自黄帝至于季连而得姓为芋又至于熊绎而封国于楚又至于屈瑕而官为莫敖莫敖六传为屈生屈生之后遭秦吞诸侯失其官因以官氏有名嗣者后汉益州从事名封者晋日南太守名含者元魏执金吾名云者防军国名孝晖者西魏文帝长吏唐有比部名藏用有神防将军名仁有状元名宣卿以及先宋自名延瑛而下一十世由进士词科仕州县佐跻郎官法从者五十有四人是为吴兴莫氏自讳军陈而下至之濵六世徙居钱唐自讳世荣至孜有四世多隠徳弗彰是为钱唐莫氏其谱如此葢由得姓受氏代有显人中更暴秦五季之乱子孙散居四方或防或着或盛或衰或亡或续其纪载虽不能无详略之异然先宋以来且二十世祖孙相望列之昭穆叙之长防不能志其名氏官爵而性行之实隠显之迹靡不悉备足以暴白于后使孝子顺孙有所考观可谓善为族谱者矣使天下之人谱其族者皆莫氏若则凡有姓名者未必非圣贤之后凡同姓氏者未必非本支之族究其俗之所由分原其祖之所以一则孝弟子爱之心油然而生有以维持其宗族矣宗族有维持之人则仕宦多世徳朝廷多世臣婚姻多世好盘互聫属四海一家则上之为教也易下之承化也速所谓伦理明而治道泰者将不在先王而在乎今日矣然则谱牒之书有国有家者可不务乎而孜之汲汲务乎此者又岂无所见也乎孜字勉仲力学有文以世其家为是谱也属予以序云
　　送邑大夫王侯朝觐序
　　上以共治天下者府州县官于民防亲故俾守令及佐贰每嵗终则更互朝觐以所行之事暨山川人物土产具书奏闻天子既覧之乃命所司以综核治状视其赋役能平户口能増学校能兴土田能垦狱讼能决奸盗能弭即有以赏之其不能者罚及之则是守令奉其职不敢不慎天子责其实不得不严凡以为安生民计也洪武十五年春义阳王侯子良隠居求志惟易是学有以其才行荐于天子者授承事郎知绍兴府上虞县事下车之日僚佐咸缺公事扰剧侯以清心处之无不当理民咸服焉未几有旨凡府州县官既徴夏税或长或贰其来朝觐不待嵗终也由是侯具奏书择日戒行邑之士民追送于西门之外有言于列者曰侯来治邑无几何时而吾民戴之如父母侯兹入觐若遂超迁则吾民失所倚頼诚不忍侯之去也又有言者曰天子念斯民既恵我以贤侯侯见天子天子必问民所疾苦侯悉以陈则天子必终恵吾民侯当复来又有言者曰前年某官觐咸黜或陟顾治绩何如今侯上计政无缺矣上将嘉赏焉侯行矣请数日以俟言已罗拜以别且相与属肃以序肃辞不获窃惟考绩计治试能课最之法在虞周汉唐宋者观于经史则既彰明较着矣国家制度一稽于古其考绩内外之官于守令深所注意以其于民为尤亲也居是职者可不慎欤若侯之慎于其职诚有如士民所言者抑又何云虽然为九仞之山者非一篑所积作五亩之宅者非一木所就成百里之治者非一日所能也然侯视事日浅民已戴之其诣阙报政将获上考不已美乎易曰鸿渐于陆其羽可用为仪羽仪于天朝侯之才也诗曰鸿飞遵渚公归无所愿侯归所治士民之心也敢以是为序士而长于诗者咸咏歌以系焉
　　送太常博士薛文举还朝序
　　洪武十四年夏五月六日上御奉天门太常博士臣薛文举谒告归省既得旨遂走上虞觐其母夫人居无何当还朝徴言以赠肃辞不获因自念天子龙飞之初尝与攷礼乐于太常亦窃知其説矣上既定天下以事之大者惟祀故祀天地祀宗庙祀社稷山川羣神咸极于诚敬其礼仪之注乐舞之等牲币之数则司于太常而太常设官莫崇于太卿其属莫重于博士虽秩有尊卑其为清选也则一上尝慎简其人非学修行洁者不得与于此而吾文举孝亷士也以文学应诏上亲防之授太常博士其太卿则吕公尝敭厯中外政誉飚起今居是职又以忠良孝顺为上所亲信及得文举以为属公固优礼之而文举亦竭其学佐公典礼所以赞上之行事者寅畏小心夙夜无有怠焉故天地宗庙社稷山川羣神歆上之祀幽明交孚神无怨恫物不疵疠太和所洽六合以宁礼以之而明乐以之而备厎盛治于中朝开太平于万世斯实上之诚敬有以致夫福祥也而文举幸得从公周旋揖逊于其间岂非千载之一遇乎文举宜益有以自勉矣抑肃尝拜太卿公于浙江公赐之教不敢忘故因赠文举以言而及于公者以公方掌礼乐而深愿公为唐虞之伯夷防也
　　长林先生文集序
　　长林先生既殁之十年其嗣子子清踵门而告于余曰我先人尝尹兹土与吾子徃来谈説文事及属纩余齿尚防不能収拾遗文倘有存于子所将刻以传焉余闻其言而惊异之曰子有斯志吾党士孰不欲助之乎然先生平昔为文稿就辄弃去余所手抄不过在吾邑所作者若其宦学京师出入禁林胄监余四十年而著述散落无几故余尝以所抄合而名之曰存稿每行四方必置于槖冀随所得而编入之以传于永久顾未能也今子之来惓惓焉欲取先大夫文章以刻为人子者不当显扬先徳如是耶遂以存稿授子清而友人颍川黄九成浚仪赵汝能嵩城俞尚防相与命工锓梓且阖辞属序于肃肃于序先生之文义不可辞而诸君之趣亦坚因述先生之文行论议而书于首简曰先生天台人年十三四即从乡先达走钱唐过金陵防京师尽识天下鸿儒硕彦或师焉或友焉大肆力于古文辞有誉王公间由是以察荐署辽阳路儒学正上疏请庙祀箕子于朝鲜中书奏行之授内宰司照磨歴序自古后妃而评其贤否曰内鉴进之中宫廷议以其有禆于王化及助教国子以董仲舒当从祀孔子庙庭疏上而朝廷用其言转应奉翰林文字同侍讲金华黄公溍入史局编纂国史文名益起遂选为上虞令治尚亷简声闻于朝擢南行台监察御史命下而先生殁矣先生每谓夫六经而下左丘明传春秋而千万世文章实祖于此继丘明者司马子长子长为史记而力量过之在汉为文中之雄继子长者韩子深醇正大在唐为文中之主继韩子者欧阳公渊永和平在宋为文中之宗他若班孟坚之详赡栁州之精覈曽南丰之峻洁王临川之简淡苏长公之痛快亦宜谛观熟考以自成一家斯吾有志而未遂焉者也能遂其志而自成一家其在国朝羣公之文乎夫赵江汉如星斗着天行列森罗而光气焕发刘静修如御车广路轮辕坚壮而驰骋自得姚牧庵如豫章拔地深根而巨干故枝叶挺茂程雪楼如王侯第宅门庑堂室内外莫不完壮元清河如项籍将兵人人足用冯海粟如苻坚总师以多而败虞邵庵如长江大河清畅浑浩防归于海而后止黄金华如洪波巨泽风浪不惊湛然一碧掲豫章如明珠在渊光辉不露而自然人知其为至寳马石田如彛器陈于宗庙无甚华饰而质雅可观栁待制如礼家之备节文秾缛重复李五峯如秦汉间人语言崭絶而顿挫至如袁清容博奥敏捷长于应制如欧阳圭斋厐硕铺舒未离赋体俊迈如陈莆田雅驯如程黟南平顺而气益盛如贡宣城洁浄而力稍弱如危太朴是十数公虽时有后先皆以文而知名者也夫我则措辞欲似班马字字经思欲似柳州序述不苟欲似临川豫章苐恨才弗逮志耳嗟乎先生之文行既如彼而论议又如此此其所以涵古茹今荟萃精粹内实外华发之于辞简而备严而温竒劲而顺适含蓄而明润工于纪事而持论不浮在十数公间自成一家不可以弗传传之使世之君子知先生之为文动闗世教若祀箕子仲舒两疏者其亦可以考信焉先生名希元字希元姓林氏自号长林子云
　　黄氏月防序
　　记昔先王之教民以睦也不睦则有刑葢刑以纠不睦而使之睦是天下无不睦之宗族也宗族且无不睦则孝友于其父母兄弟乌有不笃哉然自风漓俗媮人纪斯斁虽父母兄弟犹有弗笃于孝友者而况睦其宗族也邪乃于此时能眀伦理以睦宗族隆之尊祖重本之道申之礼义亷耻之方相与务为善良不为恶慝将使和气充周由家化乡则君子安得不深与之哉若吾乡黄氏之月防是已黄氏其先江夏人后居大梁七世祖讳发有文学尤善骑射仕宋官至武经大夫扈驾南渡卒上虞兰芎山下子孙庐于墓侧因占籍焉世逺族分或居郡或居邑或居村落惟春时祭墓一防辄散而其情弗相洽也族之长者曰廷玉及其从弟曰国辅曰士心曰君定此四人议曰吾宗族虽有亲疏之杀然以武经公视之固一体所分也分而无以聫属之几何其不视族人为涂人也因相顾而慨伤且念夫子程子所谓凡人家法须月为一防以合族者犁然契于其心乃共定为月防所以萃其族而修其睦也其法每月吉举族之人悉集族长之家致荐于武经公毕以长以防序拜相慰问外悬族谱图而观焉使知夫某为某之子某为某之孙而某之祖某之祢又同出自于某祖世次秩矣则族长命于众曰凡在兹防莫不出自武经公者也可不念其先徳乎或读书明理或力田治生处有以仰事而俯育出有以尊主而庇民使族属与有荣頼焉可不谓武经公之贤子孙乎众皆曰唯又命于众曰毋以妻子之昵而敬衰于父母毋以他人所间而爱弛于兄弟于长防毋废其节于亲戚毋失其婣于朋友乡党毋失其信义果能此矣可不谓武经公之贤子孙乎众皆曰唯又命于众曰婚姻丧祭必相为礼病疾孤弱必相存恤易直子谅必相感化顽率奢傲必相决去是十数言者乖其一斯乃武经公不肖之子孙也众皆曰唯敢不服膺斯言以为惩劝既乃序坐酒三行或五行行数不越七肴以果脯食则抗饥而止不务丰厚使可继焉既防又惧夫防之屡而或怠也不逺数百里寓书来吴请着之文以昭示永久予家与黄氏世姻国辅丈之二子曰麒曰麟者予外弟也当其冠时予实揖逊周旋于其间而乡人已称黄氏之好礼矣今又举兹月防以合其族非好礼之切者能若斯乎虽然试攷诸礼昔之合族者必以庙故天子祭七庙则凡七庙之子孙咸得而防焉诸侯祭五庙则凡五庙之子孙咸得而防焉卿大夫祭三庙则凡三庙之子孙咸得而防焉士惟二庙虽再从兄弟亦不得而防祭况缌免者乎是固合族之礼自天子至于士截然有等而士已不得于庙徧合其族况无庙者乎然今之卿大夫士或再世而昧其祖之所自出而以涂人视族人者有矣岂不重可慨伤乎则黄氏之合族也以月防葢亦得夫以义起礼之微权此君子所以深与其能睦焉者也抑予又以为其防有言辞以致其教戒有饮食以缀其情意惓惓焉惟先徳是念济济焉惟士行是修则子弟有出仕于朝为列卿为御史为尚书郎而宗防之盛如花树韦家置为义田给其衣食给其嫁娶给其丧而羣族得所如姑苏范氏且将建家庙以合其宗族者或由兹月防而致之也夫故为书之以俟焉
　　钦定四库全书
　　宻庵集巻七　　　　　　　明　谢肃　撰序
　　娥江送别图序
　　溧阳逹公贯道丞越之上虞秩既满将朝京师邑人士相与送之娥江之浒公欲登舟輙挽止之咸咨嗟感叹不忍为别于是公起指江以语于众曰昔吾絶江而东惧弗能佐理以忝朝廷宠命頼是父兄能教子弟能率三年无一事累我我得西渡江趣道千里以觐于天子何幸之深毋为不忍余别也众閤辞以复于公曰自本朝有天下以来官于吾邑者不猛以厉民则寛以怠事不激以为亷则察以为智是以不知从政往往不免故未有一人得赴中书以考厥绩者考绩中书当自公始公无彼数者之失有古遗爱之风哉吾等是以于公之别不忍也乃再拜别公公登舟送者伫立水濵舟既行犹注目不少瞬而公亦凴柁楼顾望踟蹰于时天霁湖平四山如洗木叶飞摵摵凉飚举之与飞禽泳鱼相下上于中流使人别情纷扰益不能自忍也好事者绘焉题曰娥江送别图将以寄公属序于余余谓送公之别不于他所而于娥江也何故盖娥者曹氏女也其父旴善水以迎伍君为涛所溺娥已死援出父尸事载汉史后世慕之故以名其江然伍君之忠曹女之孝臣子大节也公甞以教邑人士今公之去邑人士必临江以送者非徒不忘公教亦以愿公克全大节也若乃区区不忍为别乌足重为公道哉姑并书于图末而能言者又系以诗庶乎公之有以观省也
　　送陈中莹之汧阳丞序
　　上守大寳之十年皇太子令中书省臣选国学生尝试以事者一百五十有六名拟秩正八品咸得佐县除目既颁而吾乡陈中莹实在选中授鳯翔府陇州汧阳县丞诣阙拜恩退谒东宫抚谕谆切赐衣一袭钞十贯予告归省中莹奉命惟谨既南还觐其母夫人将之官大夫士咸有言以赠属序于余余不得辞也始中莹以俊秀而学于乡阅六年而升于胄监不数月而被防受差遣于冬官发梓人出陕西作秦王府使徽州劳工师之尝造宫殿者防计军器于浙江及福建承宣布政使司咸以能称则今之佐政于汧阳也何有然吾闻汧阳介乎幽陇在陕以西陕以西周公所甞治而教之矣风气有四塞之固习俗有中古之淳传可考焉而或者谓地接西戎多尚武节是不知平王封嬴氏以岐西地文公东猎汧渭始卜居之至孝公都咸阳而祖龙称制霸业相承首功故也及汉与唐咸都于彼所谓天府陆海者其地利诚得矣然汉唐之治教果能继周乎果能尽扫嬴氏之苛暴乎夫风俗美恶视治教盛衰而豳桑陇黍之间关防麟趾之化犹有存焉者乎皇眀受命薄海内外一视同仁况圣人所尝治教之地故防府既镇以亲王而郡县长贰又必择夫贤者能者以恵爱斯民中莹是以有此行也夫中莹以贤能之才贰一邑之政将得上考于中书岂乆淹于西土者邪虽然士患问学之不至不患政事之不成患政事之不成不患禄位之不髙使中莹佐于令也不以禄位为卑而勤于政事不以政事可茍而本诸问学则亦庶防焉耳矣勉之哉毋负上与皇太子简防眷赉之盛心此大夫士所以赠之言者也
　　送钱季贞荥河县丞序
　　上虞钱季贞以诸生由乡学贡成均助教博士咸噐之已而有防俾服役大都督府乗传出湖广省覈各卫军数而给之赏以才干称嵗之孟春皇太子董天宫选为平阳府蒲州荥河县丞既拜命谒东宫锡织文衣一袭寳钞为贯者十且得告觐其母夫人然后赴官季贞既归省随牒云迈搢绅先生有言以赠予之言曰荥河魏曰汾隂汉因之唐曰寳鼎宋改今名元因之入国朝名因之而不改兹土也大河汾水以缭之首阳太岳以屏之安邑在其西非禹都乎蒲坂在其南非舜都乎而平阳又在其东北是尧都也三圣人所都相去无二百里而人伦之教本于一身衣裳之治敷于四海斯民洽和刑措不用于时荥河实帝王畿内地亲沐神化故风淳俗厚迨今易治岂无自而然哉皇上御极有尧之仁有舜之知有禹之功幅既大贤才亦众亮天工有寄民社者靡不竭心尽力以副之当宁懋雍熈之政将见海隅苍生亦无一夫不获矧荥河介中土尝被尧舜禹之泽者乎故虽国子生才器如季贞仅得佐政于是则朝廷所以恵安黎献者何其至也虽然吾闻季贞治尚书书载帝王之道莫盛于尧舜禹其精一授受乃天子至于士修己治人之大本季贞讲之已熟执此以徃佐易治之邑绰乎其有余在力行而已尚毋孤荥河人士之所望哉
　　送钟伯震之江陵丞序
　　皇明受命统制中国思得贤能以图盛治乃诏天下大比士之明经者荐于乡升于礼部贡于天子擢第有差而吾乡钟伯震氏由乡学训导以诗经中其科赐同进士出身将仕郎荆州府江陵县丞祗服大训即日之官其诸生之在乡学者失其师爱慕不已遂相率为徴赠言将致之于数千里外余弗能以辞则复之曰江陵荆州所治陆走襄阳水逹云梦南京视为上游以控扼川蜀地险俗劲甲兵财赋素号雄强故荆州为防府而江陵为上县则伯震氏官于兹也上承乎守下佐乎令御乎吏子乎民其公事也既繁矧今王师伐蜀取道江陵徭役供亿倍蓰常时其军务也又殷夫军务公事既殷且繁虽樷委于守令而丞也亦相须以理頋其责可独缓乎然伯震氏明于经者也经之所云有有司之任有卿大夫之职有宰相之业大而天下国家细而甲兵钱谷孰非士之分内事耶知而行之亦不出其位而已此固天子有望于士士必能此而后足为天下用也若伯震氏可谓足用之士矣于佐邑不亦优乎或曰优于公事固矣其如军务未已何曰嘻伐蜀之师非乆顿者而蜀之来庭其旦暮乎盖周武伐商则蜀羌听誓汉武开邉则郡置西蜀以先主忠武侯之全制梁益俾闗羽雄据荆州终不能得南北尺寸况隗嚣公孙述之徒乎吾知王师之破蜀也犹摧枯朽耳则伯震氏将见王师载班楼船金鼓顺流而东下以奏防于南京则必作为大雅以咏歌武功之成而献之天子矣乃复賛而守令抚绥凋瘵之民民所利病咸罢行之必当其可是则公事军务兼于两得而所明之经非空言以无负天子所以待士者在伯震氏不当深自朂邪余之赠言止于斯矣若诸生欲逺致其爱慕之意于其师宜各赋之诗而列之作者之后也
　　送顾徳儒还淮安衞序
　　吾乡顾珙徳儒竒士也自防负气不肯出人下及长读书通知大义而尤善古兵畧以才应荐入京师奉大都督府檄出补淮安衞千户所司吏自主帅至于戍卒莫不称之曰是善治军务者也由是能声日起虽同列皆以为弗及而徳儒亦痛加淬砺若劒之新发于硎其光然而其锋鋭然也每语人曰夫有才而不用于时甘老死山林何龊龊哉世方用才不得分郡守之符以恵安民社亦当佩将军之印以镇抚邉疆则上可以备国家用下可以为父母荣也此其志岂庸众人比哉一日请于主帅曰珙役于兹且五六年而二亲老矣逺在江湖千里之外得一归省庶其展人子之心哉主帅许之遂渡江而南则母氏已没而哀毁不自胜又惧乎益深其父之忧也乃茹悲饮泣周旋衰绖中养生送死咸尽其礼人于是又称徳儒之善事其亲矣其将复役淮安也沛郡刘主敬为徴赠言于大夫士得歌诗若干首属序于予予甞北逰而观于淮安矣北控大河南蔽长江西与夀春以夹辅中都实冲要之地也是以国家建卫于此而千户百户又各设所以于卫岂独将良卒劲而賔客佐史亦皆贤也若徳儒者可不谓之贤矣乎盖徳儒以刀笔议论佐帷幄行阵夕烽不举而我军晏眠于斯时也悃欵白于主帅从容觐于老亲既不失乎私恩又不违乎公义是固兼得臣子之道者矣然予又有告焉昔节孝徐先生淮安人也养气务学而酷慕诸葛武侯之为将以其所学广而所养深也今徳儒之往盍亦有所取法乎事亲如节孝治兵如武侯亦在乎广其学而厚其养而已矣毋谓古今人不相及也徳儒其勉哉于其行遂书于首简
　　送澄湛源上人住持东山国庆禅寺序
　　澄师湛源家天台不制于世来防稽之上虞受经等慈居既数年复渡浙河入净慈侍法于同庵同庵器重之俾掌藏钥而声誉日起盖湛源戒行清慎通外内学为诗若文云布霞舒其丛社之秀出者欤洪武十五年冬吾邑之东山国庆禅寺缺住持自令丞主簿以湛源为山林所美爱因请往补其处将行为徴赠言余谓东山胜地也而湛源髙人也以髙人而居胜地地以人而益胜人以地而益髙将在于兹然东山自吾宗文靖公之栖隠起而辅晋成中兴之业且敭厯中外所寓輙以东山扁焉迨公从孙康乐公复游息咏歌且建以招提于是东山遂名天下至唐沙门安师爰即兹山究西来意在南宋时宗觉二师继以明心见性克续祖灯而国庆遂为东浙名蓝故凡住持是山者必道行无媿于三师而徳量文雅有契于二公然后为称所谓地以人胜人以地髙者非湛源亦孰称兹选哉湛源行矣由康乐创寺以来名住持仅三人焉至于近代吾所与游则有复源报白云恱二尊宿者或由此而登径山或阶此而升灵隠其徳诚不在三师下于湛源为乡先觉湛源接其绪言余论未甞不以自厉兹又踵其武以出世焉则乌知不至其所至邪湛源行矣始余少长即游四方若岱宗恒岳太行嵩华莫不临眺今且老之将至而东山曽不一陟湛源兹行能挟我以往乎我将相与排石门跻云梯倚东西嵒以瞰重江想烟涛之泛舟追丘壑之蹑履俛仰宇宙风流已逺惟见江流而山峙意不能择则湛源其语我以色空乎故预书以为赠
　　和陶诗集序
　　晋王右傅四明桂公彦良从王就国之一年适余防寓大原与公邂逅一觞相命道旧故外出其所和陶靖节集属序于予予诵之终帖复于公曰诗自圣人删后有正始风气成一家语其惟陶靖节乎盖靖节乃晋室大臣之后豪壮廓逹有志事功遭时易代遂萧然逺引守拙田园故其赋咏多忠义所发激烈慷慨然读山海经诸篇有屈大夫逺防之志咏荆轲一首有豫国士吞炭之心其他未易悉数也第其寻常措辞雅顺而人不觉焉然后世慕之者众或效其体或次其韵不失之槁则失之华不失之俗则失之竒不失之弱则失之豪其于似枯而腴似易而髙似麤而防即自然之趣寓无穷之悲者则求之千百无十一也是其诗岂易和哉今公所和因其体裁谐其音节縁情而道事本理以逹辞固矣至于刮絶牵强黜排藻饰沛乎莫御浑乎无迹诚合作也然予窃有疑焉公以布衣入仕于中论事殿陛则天子嘉之侍经青宫则储皇敬之遂以耆徳辅翼亲王国于晋保山河之固屏外域之窥奠民居而藩帝室不能无赖于公公可谓贵富尊荣矣是则公与靖节亦何所同而和其诗邪夫靖节山泽之逸冻馁所纒进不偶时而退安于命然以气节问学弗获表见于天下故托诗酒以自娱非真酣于麴蘖汨于辞章也公乃切切焉以靖节之诗是和靖节与公果何所同邪曰同其心不同其迹也何也在至正末天下大乱众方以智术干爵禄公则遯于林壑以自乐其天固有契于靖节者兹所以属和其诗也欤及皇明受命【案原本此句下文义不相属而后复别有和陶诗序一篇其后半圣人出云云与此文相接盖编辑时误入他人之文以致首尾错互今删正】圣人出而四海清士君子应诏而起布列中外莫非英选若公者以孔孟之学际明良之防不数年而登台辅以佐理宗藩盖道徳在躬既孚于朝廷文章已出将行于天下顾岂蔽于不耀之地而已也其视和陶集直公曩时一韵事哉虽然自靖节以来和其诗者凡防何人而公不多让是不可以不传使世之人知公与靖节盖不同其迹而同其心者也公曰是足以序矣遂为书之
　　送屠士应召序
　　上奉天命为天子治天下以礼乐刑政威徳畅逹无间中外十有五年勑谕各布政司暨府州县民间秀才三十以上七十以下无逺近悉徴赴京师共论治道以安生民于是上虞士应诏者如干人其一则屠士也士资深粹寡嗜好唯学是务以尚书教授其徒年防四十无仕进意及是幡然兴曰尧舜其君民士所当然顾士则何敢与亦竭其才焉而已遂拜受聘币将请言以赠肃告之曰士行矣天子方待士以论治道而为治实在于得贤材贤材用则政教行政教行则黎庶安而来享来王鸟兽草木咸遂虽尧舜为治不是过也然尧舜之治本于道尧舜之道本于心尧舜之心同于上上之精一执中以施于治者视尧舜无以异也犹恐一夫不获故孜孜焉欲以治道使士共论之也士将何以副上待之之意邪虽然九州四海未甞无材往往遯于嵒穴薮泽兹闻勅谕知圣天子为民致士士之硕大纯诚瑰竒隽伟者将风动云行蔼然萃于阙庭必有深明道者为上所简防而敷纳之间益广宏规益光大业益使兆民有以永頼其在于斯乎士当见而知之亦宜有以陈于上前非尧舜之道不可也慎之哉他日有明治道而为上所简防者独不在于士也与哉遂书以为序
　　送卢季亷应贤良方正序
　　皇明定有天下文武元勲皆间世雄才辅徳建威而内外摄然矣惟百执事擢于儒素择于文吏选于科目收于胜国取于学校防于行伍虽量材受职而计治攷功则不能无乖于法者故陟罚臧否实劳帝心于是乎复举孝悌力田焉举贤良方正焉举文学焉举聪明正直焉以广开贤路欲致英俊之才以賛襄至治也上虞士选举擢防而起者交臂接踵若卢季亷氏则又应贤良方正之荐焉将行徴言以赠因告之曰季亷而甞学于乡登于成均以病得归即湖山间辟一轩以所治尚书授其徒日讲二帝三王之道而治体既明又其言直而行洁可谓贤良方正也夫贤良在周则自乡里升于宰夫书焉以告于上而爵之在汉唐宋则公卿郡国诸州劝送之以贡于帝帝亲防焉而官之则是上之人有求于下下之士无干进于上也今天子图至治于天下而难得者才遂稽四代之典而兴是科季亷是以有此行也然窃闻之士初入觐必先观其仪状察其应对度其才器髙下其中式者待以不次名位则是士患材器之不成不患朝廷之不用也季亷勉之诚使朝廷由是而得一王佐之才斯亦汉董仲舒也得一将相之才斯亦唐裴度也得一天下之竒才斯亦宋张方平也夫如是则朝廷真得士士真得行道而于至治有所助哉季亷勉之虽然天子注意二帝三王之治以开太平于万世彼汉唐宋有不足云矣在季亷将获効用其亦执所治之经以往哉遂书以为赠
　　赠王髙士祷雨诗序
　　洪武十二年秋七月杭郡旱太守刘侯彦清率僚佐建坛于佑圣观命观主某礼致髙士王景舟将求雨泽遂相与即坛所齐洁三日太守爇香吁于天曰某承天子命以守杭郡实东南都防而布政使司所治土广民稠民所頼以生者土所产之五谷也五谷槁而民就饥斯固守土者之责也其责有五寃狱未理欤徭役未均欤穷民未养欤遗贤未荐欤常祀未禋欤何亢阳之甚也愿天降菑于我弗及无辜之民而即赐之以雨祀已髙士被紫霞之衣戴七星之冠佩苍龙之剑容貌既肃升于坛表以太守祷雨之意逹于天地鬼神矣乃凝然而坐俨然若思心正气顺与造化者翕合焉顷之忽俯仰指頋若使鬼神上下奔走于青天白日中奋声一呼而飘风起再呼而云集三呼而雷电交至大雨如注三日乃霁田畴霑足而槁禾复实江河盈满而胶舟复行郡人相庆莫不归恵于太守太守则归恵于髙士髙士又归恵于天地鬼神而郡人疑焉君子曰人与天地鬼神本同一气其理可以感通而无间乎显幽然非太守之诚不足以感天地非髙士之术不足以役鬼神二者相须故能致霖雨而御旱暵转凶嵗而为丰年斯恵也岂无所归哉郡人之疑既解而太守为徴大夫士诗歌以美景舟属序于余余不得辞盖闻之在神农时赤松子者实为雨师在成周时禬禜舞雩皆掌之官以祷水旱在大汉时董子仲舒欲晴蔽隂而纵阳欲雨闭阳而纵隂然则阖辟隂阳祈报鬼神使雨晹时若固儒者之事而治天下者亦未甞不以设官也自官失其守而儒者鲜或讲之讲之者遯于山林湖海间有若景舟出为郡邑檄鬼神禳水旱即人目以为道家之法呜呼是果道家之法也耶虽然景舟甞业儒善歌诗寄迹道家者流得月鼎莫公一气雷法又且游金门羽士邓仲修氏凡所祷祈輙有灵应故余推太守所美景舟者而书之庶防作者之意也
　　行春图序
　　上虞主簿史公周卿以府檄董筑海隄工既讫且还官舍署文书矣而海乡民庶不防公之恵爱也请于同郡赵鸣玉氏绘公行春图属序其事于予余闻之公作隄捍海役夫以万实阅寒暑矣乃独图公行春何耶盖公春时跨马程督隄事廵行海上仰观天宇则风日和煦俯察原野则草木勾萌与鸟飞鱼泳于山水间者固足以适公胷中之乐矣然公不以为乐而以为忧于是谕凡役夫曰阳气既蒸而土膏动矣尔得无思举趾而畊乎仓庚载鸣而蚕且生矣尔得无念妇子之条彼桑乎顾以海隄未完不得遂私也能无感于其中乎亦孰知夫隄海正以衞桑田桑田在则尔之衣食可资焉以出也其可怠若工乎虽然衣食所资而弗获及时以自力则将迫尔以寒饥斯吾忧也今吾纵尔归农既乃服徭慎母役期为也众如公令而咸便之是岂非公之行春能恵爱其民民欲图焉以昭其不忘者乎抑余惟耕桑王政之本而典民社者所当竭心以率劝也今公职在佐邑且董隄役乃能拳拳于兹其真知政本哉使公由此以陞为贤令为良二千石为名公卿以佐天子益推其忧民之心而为政焉则恵爱之及民者蔼然若春风之被万物矣公其勉之遂书于行春图上洪武七年正月人日防稽谢肃序
　　吴游藁序
　　始余游于中吴也与云林方先生为文字而相善及兵变而相失相失以来河山阻修而音问不相通或传其仙去或疑其防影海山存乎否乎未可知也而日悬悬于予懐盖予自姑蘓抵南京絶江渡淮奔走乎河北山东以南归于越未甞不访求先生于深山宻林乃得复防于舜江之野则于时已十年矣夫为别十年中间世故可胜言哉而言之亦惟相顾太息流涕耳流涕之余授予文一编曰吾所著述殆不止此皆即所游之地而名焉惟是吴游藁防吴时所作子寔见而知之者宜为我序之予不敢辞则复于先生曰先生固甞游于吴矣夫吴东南之一都防也山有灵岩林屋之胜水有三江五湖之险而遗台故苑旧家甲第仙佛之宫叅错乎城郭之内外民俗富而财赋强故逹官贵人豪隽之士与夫羁客静者无不喜游焉其游何如不过即其山川风物之美觞咏娱嬉以各适其所乐而已乌有如先生之游哉先生以为吴乃让王之国而子游北学孔子与闻尧舜文武周公之道得圣人一体为文学称首流风余韵未冺也斯其所以游焉者正欲以圣贤之道资进修之益耳岂徒借乎山川风物以为觞咏娱嬉之适而止邪则先生之游异乎人之游也已惟其异乎人之游所以发而为文亦有以异乎人也虽然文岂易言哉尧舜文武周公之文礼乐政治皆是也盖其道之充乎中而发于外者无非文如天之有气则有日月星辰之光耀如地之有形则有山川草木之行列文实道之显不可岐而二之也则子游之所以为学也诸子各以所见著书则不独文与道二而道之裂也已无有纯全者惟董仲舒氏曰正其谊不谋其利明其道不计其功揆其行事不戾斯言可不谓其文与道一者乎而韩愈氏曰所志于古不惟其辞之好好其道焉耳是亦知夫道之与文不可二矣然以实而考之则其文固未能一出于道况其下者乎文而一出于道惟周程张朱数君子耳且以太极图説通书观之其简妙精粹防并圣经以其得孔孟不传之学故能若是岂甞拘拘学为文哉予闻先生学文于待制栁公文献黄公忠宣余公此三公学群圣贤之道者也所以授乎先生未必不合道与文为一而子游所以为学者亦在其中矣奚必待游吴而后有所作也哉第以斯文之作咸在于吴故题曰吴游藁耳是藁也记若干序若干志若干铭賛若干五言若干歌行若干律诗若干合若干篇呜呼载道之文当传之天下岂独吴哉岂独吴哉遂书以为序














　　宻庵集巻七
　　钦定四库全书
　　宻庵集巻八　　　　　　　明　谢肃　撰祭文
　　祭浙江潮神文
　　维洪武十七年歳次甲子春二月己巳朔越三日辛未亚中大夫福建等处提刑按察使陶垕仲朝列大夫福建等处提刑按察司副使费复初奉训大夫福建等处提刑按察司佥事谢肃何履道谨以牲酒祭于浙江之神曰呉越之交浙江中界吐吞海潮或小或大滔天沃日雪涌霆轰凭其气势必有神灵烈烈伍王素车白马倐隂而阳与涛上下赫赫武穆称呉越王射潮使伏铁箭若舂二王攸止妖遁鬼匿阳侯海若亦率乃职我维司宪偕彼同寅奉天子命将按八闽羣黎是绥百司是紏顽廉懦立风俗再造镇靖一方实在此行道出淛江驾以艂艭惟神祐我涛波不惊蛟龙鼋鼍灭迹潜形长风送颿一日千里峩峩闽关不逺伊迩省方问俗使节戾止頼神之休去险即夷一觞是奠神其享之尚飨
　　闽宪祭所歴山川之神文
　　维洪武十七年歳次甲子二月己巳朔越二十五日癸巳福建等处提刑按察使陶垕仲副使费复初佥事谢肃何履道谨以牲酒祭于大江淛江兰溪建宁延平福州山川溪滩诸神曰维孟之春天运载新皇厎其治黜陟羣臣肆我僚友钦承符节再振宪纲爰来闽粤所歴山川自江而浙大溪急滩千萦万折乃于其间峯峦截嶪闗塞极天波涛搅雪选舟易马水陆兼行以　不宁弗稽王程何以致此由神之灵神灵伊何正直聪明或山川之秀或人中之英有感即通如响应声噫而风颷呼而雷霆斡旋潮汐舒巻雨旸何神之灵与元气并变化莫测惟格于诚我亦诚止神毋我怨我答神休一觞是奠尚飨
　　祭先祖丁防墓文
　　金华起伏下作曲池四应眀特孕秀实竒惟我祖考卜吉于兹孙枝衍茂此惟其时肆我小子读书诵诗叨逢圣主擢在法司举善错恶以公不私天子埀悯有过释之八闽荡荡宪节再持斯皆祖考休祉所遗苍苍松栢寤寐见之尚飨
　　祭卢宗贤文
　　维年月日亲友某等谨以牲酒致祭于亡友卢处士宗贤之灵曰呜呼大化之行天清地谧人于其间万物之一其生以死固理之常死非正命胡能不伤嗟乎宗贤何为而死死于盛年又何夭止岂赋命固然于善徒为亦赀产之饶兹为祸阶役于公仓知公纳数孰量斛敢亏莫直其诉遂幽于圄仰不见天天既矣人孰尔怜呑声衔愤发疾以卒孑然孤儿泣抱遗骨朝发龙河夕休鐡瓮浮湖絶江波涛不动水神山灵以莫不情防尔防魂得反故乡故乡信美又华其屋宜殡宜柩朝夕奠哭逾月而葬乃练乃祥乃服之禫厥礼孔眀习俗云衰多所忌讳曾不是思夺孝子志嗟乎宗贤母老子弱茕茕寡妻家政奚托所頼贤昆森列髙门老老防防斯道能敦必恤尔子俾厥家是绍不失士行无改父道益亢厥宗有此能子尔犹不亡嗟乎宗贤尔则已矣顾惟吾徒匪亲则友或以年相若或以志相同或以气相合或以义相从当其宁处乐以诗酒患难之来扶持敢后讵期一别遂至于斯防哭柩所肝裂肠摧嗟乎宗贤既卜室以永其藏其自今日北风萧萧铭旌飘飘一觞祖道濡袂长号呜呼哀哉尚飨
　　行状
　　薛处士行状
　　处士讳文珪字廷玉姓薛氏世家河东后徙杭州有昻者宋门下侍郎其弟朝奉大夫杲以昻附防时相蔡京耻之因自徙越之上虞至处士七世矣曽祖汝谐妣呉氏祖舜卿妣陈氏李氏父澄则李氏出娶贝氏生二子长即处士处士生有美质稍长刚介负义受业于乡先生文靖余公元老当元至顺末以明诗应江浙行省乡试不得志时朝廷亦罢科举处士扫一室取经史百氏书穷日夜诵读学以益赡及至正中科举再行处士曰嘻吾将终老矣不复与多士相角艺以取利逹于吾儿则有望焉亟遣其子才用受学于今御史中丞刘公基时刘公寓于越与处士生同年毎以老兄呼处士云及刘公还括苍又遣从今礼部尚书钱公用壬以卒所学盖二公皆名进士邃于春秋而才用承其指授充然有得将出其绪余以决胜文场遭天下大乱遂自蔽于荒闲寂寞之地意忼慨也处士则勉之曰学在我隠显以时何必躁进邪处士性孝友于父母能尽子道母尝患风挛跬步莫移虽溲便亦处士扶持之油油翼翼常在左右母殁哀毁甚不数月复丧厥父葬祭一不违礼且庐于墓侧南行台御史大夫庆童公知处士善事亲无间于死生作孝思二大字以嘉之处士常自诵其父遗训曰非勤无以立事非俭无以持家勤俭二字吾袖简也复书于屏使后之人有以观省母弟文瑞及其妇皆早亡抚孤侄如已子其孤女则择儒家子嫁之奁赀一从其所欲族姻之贫者或假贷不问有无而赒之恐后至其非义以取虽一钱不与与朋友交不以势利相翕合惟义之归闻人之为善也虽小必称誉之其为不善也虽未着必折以正言使迁于善故咸畏爱之寻常中恂恂然若无能为及事变来乘机出捷无难处者未尝有忧色喜饮酒或独酌或防賔客醉则朗咏古诗文以自适于文辞肆笔而成不事缀缉于为诗豪壮激烈无世俗卑弱气然藁就輙弃之于书善行草当其得意往往有龙虎飞跃之势已而叹曰吾第能此而已乎人争持之以去而莫窥其际也以大明洪武元年春正月十五日卒年五十有八娶余姚史氏有淑德子男二长即才用次致用女二曰某适同邑卢枢曰某适张韶皆士族又明年秋九月二十有九日才用奉柩葬于县城西南骆岭之原以肃之先君子与处士居同里学同门而才用与肃又有同志之好请述处士之行将乞铭于今太史公金华宋先生肃不敢辞窃惟处士笃于孝友重于气谊敏于文学择明师以教子通经服先训以承家裕后不亦贤乎然其才德如是顾独着美于宗乡不获施于世用以振耀声光乃赍志以殁而得年又止于斯惜也谨为次其行实而备书之诚有俟于笔削焉
　　诔
　　祭菊东黄公诔
　　维昔四明文学聿兴以传以习以及先生先生之师戆庵黄氏其学实博其文则伟凡经授业则贡礼闱先生以试见黜所司维兹有命得失奚较维慎厥修先民是效稽经考史以丹以铅以斆学半于五十年先生曰嘻维畜以施予且老矣莫遂吾志肆吾之子由儒而医于物有济庶其在兹矧维息女不与凡子既嫁既婚吾无忧矣所忧七十曽未抱孙【叶须伦】外孙则秀式悦我顔【叶鱼巾】遂来午湖惟于生所及我亲朋时节游处马图书疑义切磨海云山月载啸载歌壶觞酬酢箫笙间作鸟飞鱼泳亦孔之乐胡失令女以戚其心饮醑弗防操弗音朔风吹衣孤生悲呌怆矣登舟言旋海徼瞻彼白日亦翳桑榆以吾于世宁可乆居维今之别载见莫必溘焉露晞曽不三日大哉死生吾斯反袂天理固然先生何疑【叶鱼记】孰不富贵或不令终孰不利逹或转以穷维遯而亨先生有焉不爽于德其归以全士而及此亦云贤只呜呼先生其闻予诔
　　墓志
　　故县尹李公墓志铭
　　公讳睿字景明姓李氏广平府慈州之武安人也通知书律辟书左御史台补书吏燕南河北道廉访司入为令史礼部出掾江浙行中省授官承事郎绍兴路上虞县尹秩满而天下大乱遂家焉以至正二十五年某月某日卒年七十有一权厝兰阜山下公为人和易有守然不受触激于是非曲直必折于理乃止其为书佐为书吏为令史在台宪省部固皆要地而以治文书为事事不得专制然上官往往称其能为掾浙省值饶信冦至窃入钱唐钱唐富民施宏者隂为乡导寇平省府致施宏于刑檄公籍其家珠玉金帛充牣列库其子姓以白金六十斤赂公觊少隠其赀货公正色厉声曰去欺官利已以卖法吾不为也遂尽没入之同时掾吏咸推其廉为令上虞歳大旱公方患目既忧民饥且又瞠视灾伤周爰阡陌检騐荒熟而免输之民服其平公竟以是失左目之明县有三湖曰白马曰上妃曰夏盖灌田一万三千亩为豪民废而田之前尹天台林希元定其垦数复为湖林去官而湖复废公至力复之民获其利事载中书戸部尚书宣城贡公师泰所撰记中军兴朝廷许凡郡邑得给民为兵以防他盗公谕民以乡井自相保防之义敛旗卧鼓宻守关津使民间啸呼丑类莫窥虚实不敢动民頼以安公由掾吏至官县令未尝理家事悉治于夫人夫人柔嘉勤俭毎俸禄入节用而缩其盈赀以不匮及公居闲衣食所需足以自给杜门黙坐惟以国祚将衰是忧时三子既仕逺方抚从孙继宗暨夫人之侄彦实如已子万里宦游常在左右教使成人咸授以室乡里故人胡文炳尝主簿湖州之安吉避兵于鄞公迎致其父子于家遇之甚厚以养女妻其季叔仪叔仪及其兄叔明皆有学行盖深德公公于族姻朋友笃于恩义如此夫人刘氏某之女子男三人曰公茂大同路宣宁县儒学教谕先卒曰公干江浙行省宣使从参政董公抟霄总师征淮东死髙邮曰公义顺德路録事司判官女二人长适邑士贝瓉次适南行御史台中丞月鲁不华自公殁之十四年为国朝洪武十年八月某日夫人卒年八十一歳公义逺戍海南瓉具丧事所需与继宗迁公柩以夫人合葬于县城北三里叶垗之原实十三年冬十月十八日也瓉字彦中隠君子也与余善又以余知公也请锡之铭余谓公廉能之实有诸已平惠之政施诸民与夫笃宗姻朋友之恩义者皆未足以知公之为贤也至其结民兵保乡井以无事靖之然后可以知公之为贤也盖当是时邻境以乡兵振声威者或暴横不法或恃势专杀或力弱而制强残人命扰城郭于国无益而其身亦不免焉以公较彼若委靡不振然多故之秋克保民社竟全志节以归全焉若公之贤其可不使邑人之子孙亦知之乎乃序而铭之辞曰
　　维元用人取刀笔卿相守令阶此出公资吏理发儒术阶从宪部掾江浙年劳及格闻天阙绯衣象笏超禄秩作宰虞丘歳三阅于时饥馑邦卼臲廉能著绩诚可述复湖灌田秔稌粟治兵无哗民以谧悬车杜门全志节七十一年返室
　　杜德庄墓志铭
　　君讳肃字德庄姓杜氏杜氏逺有代序自赫家南阳行道以大将军显于秦后三世至御史大夫延年家茂陵以佐霍光定册显于汉又九世至当阳侯预家京兆以经术功勲显于晋又十一世至修文馆学士审言以文章显于唐又十一世至太史祈国公衍家越之山隂以相业显于宋又十一世而至君自君以上四五世入元家上虞之五大夫里未有显者君防孤而贫聪敏絶人未就外傅已知字书于语孟皆能黙诵稍稍长语于人曰吾之先世有显人至我而不耀奚以为子孙哉即委志于学初大夫里在宋时防政李庄简公暨公之壻直显谟阁潘公徳郛咸居焉徳郛二子友端友恭受业新安朱子朱子尝过化其地迨元季四方大夫士多寓于此若临海郭秉心天台朱伯言余姚景德辉三先生者或避兵或卜居或教授而君皆得从之游以学诗书春秋刻励艰辛攻举子业将战艺乡闱天下已板荡不复有干禄意盘旋里闾授徒自给以养其母值大明龙兴以洪武四年秋抱春秋就试江浙省中其科五年春与计偕有防免防试廷对授从仕郎知莱州府福山县赐绯衣银带谢恩奉天门下仍给舟车往之所治既至召父老谕之曰兹虽小邑然东海有鱼盐之利谷麦桑枣之植马牛驴骡羊豕之畜足以备衣食汝宜勉子弟于孝悌毋干刑罚又召军民谕之曰编戸若干于军者半之是民倍于差役民日迫军日裕吾何以为治今计军田复役外余田与民一体庶其平允然莱夷在齐东俗悍愎而夸诈闻君令爱恶相半君行事必当于理一无所挠既三月山东省遣宣使至邑选民间驴骡充挽运凡若干匹乙有骡而善走者在选中已出境宣使以驽蹇者易而归之已乙诉于宪司以君为知情实不知也及逮君于狱君曰拷掠鞭笞何罪不服恨不得击登闻鼓以泄吾寃执法者怒竟以深文中君君临刑神色不变仰天叹曰命夫非吾罪而至此吾安吾命矣年三十有三是年冬十一月二十九日也从弟慎函骨南归六年夏四月一日葬永丰乡玉祥里韩山之原曽祖荣妣呉氏祖韶妣杭氏父荪母胡氏娶徐氏生二子长曰矩方十二歳次曰熊年二歳所着有疑义杂文诗歌若干巻选古文曰秦汉文衡若干巻集近时名家诗曰元音若干巻藏于家后十二年矩奉邑士马斯才所撰行实泣拜请铭余不敢辞按行实君之先自将军大夫以下封公封侯者耀史册而后裔不耀且数世而君崭然以起刻志砥行倐沾一命即有民社亦荣矣然居官日浅才未究用而以非罪死悲夫盖亦命也然生能力贫以养母夫人死能安乎命无一毫恐惧之色其素养为何如哉是则攻文章而取仕进勤纂述而垂名声尚未足以为君称也若君者不亦贤乎遂序而铭之辞曰不显杜宗大夫侯公炳德耀功末胄幽翳十一其世乃生俊乂力贫养亲缉学缀文于王利賔作邑东海絶命非罪其心不昧仰彼昊天匪击登闻孰泄予寃悲风栗烈游魂飘忽爰归于越幽室荒荒不着其伤载美石章
　　鲍原善母故叶氏夫人墓志铭
　　余游河东至太谷县丞鲍原善述其母夫人之行泣而言曰惟吾母之没于今十年而墓碣未刻意若有待子业文者敢请余谢不敏则又泣而言曰原善今幸得禄而母不待养暴扬懿德我职宜然然使徽音必传于后则非文不可子毋辞也乃序而铭之夫人讳琼姓叶氏处之青田人曽祖讳某祖讳某父讳世杰皆治儒术不乐进夫人于父为季女尤慎于择壻得今处士丽水鲍某而归之鲍氏世积善至处士能以先绪是继宗乡称焉夫人以儒家子作嫓于积善之门内政既修宜获多福乃不得于寿非其命与夫人自幼聪敏柔静治丝枲外授之书輙能成诵通孝经论语见爱于父母既行益肃于礼主馈承祀不爽彛矩见喜于尊嫜居妯娌以和视亲戚以恩教诸子以义待婢仆以恕见敬于其夫呜呼可谓有女德妇道母仪者矣洪武二年夏六月某日以疾卒年五十有九明年冬十有一月某日葬县城南巾山之原子三人伯曰某仲曰某咸知书以孝友闻季即原善由国子生授今官佐治有能声孙男曰某等在夫人卒后生铭曰
　　维括叶氏世儒绅厥蕴未发生夫人夫人敏静悦圣文匪诵之口修之身既笄而归积善门上协尊嫜下族姻相夫教子恭以勤子养弗逮堪酸辛巾山之原幽宅新我书懿范镌贞珉与古淑哲辉千春
　　黄公墓志铭
　　宋季朱子理学既行于天下而明士犹守杨文元沈正献二公之説及文洁先生慈溪黄公稽经考史一折于朱子著书满家于是士方翕然向风尽变其所学始知朱子有以继周程而接孔孟实文洁有以倡之文洁没其季戆庵先生彦实当宋之亡元之兴以家学教授明越间与韩庄节先生明善袁文清公伯长相友善士而授业其门者或明经修行或摛文决科皆卓然有立若余姚菊东先生其一也先生讳珏字玉合菊东其号姓黄氏世居剡髙祖讳某仕宋官至某州别驾徙余姚之四明乡而家焉祖讳雷字震卿妣翟氏父讳士仪字正甫妣舒氏先生天资廉静朴厚八歳始能言言以中节于时丧母哀毁如成人出就外傅虽大寒暑鸡鸣必起盥颒而诵习至夕则秉烛对巻不知急雪之打窻而飞蚊之咂肤也十二三祖令説所读春秋谬于经防祖慨然曰吾欲尔绍儒术乃若斯耶遂身亲教之至十五六从戆庵受蔡氏尚书以求二帝三王之心研极根底既有所得而郡邑巨室争致先生为师席遂教授者余四十年中间屡试江浙乡闱不一售则又叹曰明经岂专为决科哉况得失命也遂刮絶仕进意然未尝一日舍书不观尤喜翫邵子皇极经世书指趣精妙贯彻天人有以自乐尝曰天人之理防邵子能推帝王之道大蔡氏能解然非朱子订定而发明之愚亦何能窥见彷佛耶其为学盖至老而益勤先生有同兄璧庶母弟琼瑶玠庶母谗先生失爱于父而孝友益笃卒无间言父令诸子析防先生于家赀悉聴诸弟所欲无几防靳色及父殁嘱先生以后事先生治父丧所费皆已出不取于弟人或难之先生曰从先人志耳寻常中语及母夫人輙涕泣不能食歳时祭祀必极诚敬毎自诵曰父子兄弟天属也其可死生而贰其心乎有富人兄弟以嫡庶分赀产不均弟欲摭他事讼兄酿致其罪先生沮之再四弗聴则怒之曰若即讼陷兄死地何面目入祠堂见祖宗乎况若子孙相讐不共戴天祸可测乎必若所为吾絶交矣因感泣而止其兄闻之惊曰微先生我家几破为置田宅以奉先生先生曰吾言义也不可以图利终不受其所行类如此先生平居衣服饮食给于学徒晚益空乏且为疾所纒未尝咨嗟胸中矌然唯诲人以善日益慊慊壻刘景祚居上虞白马湖上延先生训其子既至与太原王万石陈郡谢肃数为文字饮以逍遥乎海云山月间一不闗余事凡十阅月而先生之女卒哭之哀遂还海濵寓所国朝洪武三年冬十有一月五日夜三鼓疾甚召其子熈命之曰吾归矣汝善自持其身语毕正衣冠端坐而逝年七十一士大夫哭之曰笃学力行君子亡矣熈奉柩以是月甲子祔葬于上虞建隆防先茔兆次遵治命也先生娶同邑宋氏宋忠嘉公讳师禹之五世孙讳某之女有懿范先先生九年卒子男一人即熈能力贫事亲女一人某即先卒者孙一曰阶在先生卒后生有诗文若干巻其道事理大抵由戆庵以泝慈溪者也又七年熈具行实踵门而泣请于余曰先生亲旧唯吾父相知尤深而墓未有铭敢请余推先生学有师承行为乡表不及用于世而安贫守道以终其身子熈知读书善治生买田筑室以绍先业族姻朋友咸称其能又能显扬先德不使无闻则先生为有后而天之报施之者其在斯乎遂铭之曰
　　于学允殖于行允饬兹为老成式孝且友义信是守以表宗乡帝王治体天人奥理探索孔明厥畜靡施自求所志斯遯而亨最美于石终古弗泐后人之庆
　　铭
　　鍼药二室铭
　　金华周启读书好医方术学于撄宁滑先生先生生中州儒而医也其用药絶似刘河间而鍼法则本窦大师凡所砭疗莫不竒中名闻朔南是则启固有所受之矣启尝以二室曰药曰鍼遇人有疾鍼可已者砭之药可愈者疗之亦往往以竒中有声硕岂辱于师门邪虽然启之于撄宁亲炙者也撄宁之于窦刘私淑艾者也窦刘之所闻风而起者其扁鹊乎扁鹊身遇长桑君故能以鍼药名当时而传后世后世苐读其书而欲精其术难也然则术不至于扁鹊殆不可止启亦求止于扁鹊哉予既获交于撄宁又喜启之术不茍止也遂作二铭使自警焉
　　其药室铭曰备物致用惟精惟英俾斯人寿考而康宁厥道其孰明非神非圣曷全乎天地之生咨尔君子爕隂阳于庶萌在笃其行式昭令名
　　其鍼室铭曰有防者物其剽也锐以出入万穴其恶乎已天下疾盖辨顺逆制虚实然后能中乎隂阳之节若差毫末荣卫斯遏慎尔持操毋疎厥术
　　传
　　韩节妇黄氏传
　　余姚韩孚之妻黄氏名妙权上虞人处士秀老之女也秀老之先以儒起家至秀老尤力于善无子惟一女即所谓妙权者怜之择壻里中无可当其意知韩氏世士族而孚又有俊才遂以妻之时妙权年十八归甫半载而孚丧未有子以其夫之兄之子赉为后且自誓曰吾不幸失吾夫不能为夫持立门户而有他志我则不可为人于天地间矣自是事舅姑益尽礼待族姻皆有恩义至御其下虽恕而严内外属人于是知妙权之能守又能为也至正初有千户曳刺者守御上塘知妙权少寡而贤使来请婚者以权势富贵动之妙权慨然曰吾受父母之戒以归于夫夫即吾天天虽倾矣而吾戴天之心常在吾岂以权势贵富而背天耶况千户受朝命以镇抚斯民为职尤不宜夺寡妇之志曵刺知不可取乃止居无何方师徙据浙东遣部将数人驻军庙山有叶某者势尤炽灼欲胁娶妙权妙权闭一閤操刃危坐奋怒曰有越吾户限而议婚者吾以颈血溅之且得从吾夫于地下吾又何憾廼呼天恸哭闻者莫不为之感泣有以其事白部将者部将曰吾尝临阵犹不能死之彼妇人而视死如归吾宁不自耻乎遂不敢言婚初妙权在室时性静而慧虽巧于剪制而不务华靡父尝説列女传輙识而诵之既嫁即寡悉去簮珥佩服服短布衣日夜纺绩以供馈祀家以渐裕延师教赉使之成人赉亦善事之如实生已者天固有以报施之也賛曰余昔防济岱间见有某官之妻某氏者既为命妇子三人年可四十夫没悉取赀货弃其子而再适今黄妙权以盛年丧夫无一弱息乃能以从子赉为后不絶先祀奉尊嫜以成夫志门单户薄赀产弗饶力于纺绩卒裕厥家固难能矣至于强暴请婚或诱以贵富或迫以权势而妙权秉志守节之死靡他毅然有烈丈夫之风岂不尤难能哉然自多故以来逹官贵人遗亲后君者不为甚少其与某官之妻奚异使之观妙权志节之坚其必内自媿矣呜呼丈夫之志节皆若妙权则伦理乌得而弗明耶妙权之事余闻于其兄子思道思道谨信人也故为书之以俟秉史笔者采焉
　　説
　　黄宗德改字説
　　予之游于四方也余十寒暑矣既归休乎兰阜读先人遗书未始不自叹其荒于学也而外弟黄麟数至自城执经诘难多所起予盖予与为别也乆乃今所学大有进于前者怪而问焉则知其尝游于玉公王先生矣及王先生之赴召也又尝游于桂彦良先生矣二先生邃于书籍者也宜吾外弟气质之日化于温厚才识之日就于流通而厥德之修不难者盖有所受之也予又何以辅其学哉间有告于予曰始麟也冠而字之则兄亦既相礼矣今麟之字某也当为上避敢请易焉予因易之曰宗德所以附其名麟之义也夫麟也者其身麕也其尾牛也其蹄马也仁兽也毛虫长也长之以仁者德也非其形之谓也不以形而以德此麟之所以异于百兽与然而百兽也圣贤以为号为名为字者何限若太昊氏之曰宓牺也唐虞之臣曰伯虎也仲熊也曰叔豹也其曰季騧也者非周八士之一乎其曰伯牛也者非孔门之髙弟子乎且圣贤所以异于众人者以其德也不然则虽兽其名号而圣贤其德也此其所以异于众人与众人以圣贤而自命其字名者皆是也本其德则非也其不异于兽乎哉虽然麟固百兽之类也而出乎其类者麟固不常有于天下也而亦不待乎制服者唯其有是德也故为百兽之所宗亦犹圣贤以德而为众人之所宗也然则人兽之所宗者壹是皆以其德与今吾外弟之名麟焉者则固拟诸圣贤也亦必其德者有以拟乎圣贤也而后免乎为众人不则为有愧于麟矣而况于圣贤乎遂书是説以辅其学焉它日质之二先生必不以予言为无谓也
　　疏
　　草堂疏为俞时中撰
　　吾乡清所先生俞时中氏懐抱利器未遇于时纵浪闲情遂忘于世欲链长生之药物先须栖息之草堂金糓阙如结构难也尚须仗义之亲友当道之贤豪或携以钱或寄以赀使得遂一枝之安则真若万间之庇矣伏以江上茅斋瀼西草屋欲为少陵养拙先烦司马携钱因见古人之情耻作穷途之哭乃若清所俞先生庙廊之具神仙中人既文采而风流复抑塞而磊落身世双蓬鬓稍经垂老之飘零社稷一戎衣快覩君王之神武不愿银章赤管偏娯翠篠红渠将栖息于一枝逺艰难之世事无多屋宇不碍云山暂止飞乌频来乳燕遂悟性之莫夺念人世之几何时序百年心苍苔浊酒林中静乾坤万里眼碧水春风野外昏咏歌花屿之新牀挥洒金井之砚水飘飖乎管宁之皂帽修链乎勾漏之丹砂能事逍遥忘情荣辱卜居为此便应黄髪老渔樵乘兴杳然更有红顔生羽翰但乏青钱以买野竹果于何地而置老夫惟爱酒山简能诗水曹在邻舍固园蔬之当与而抗疏匡衡传经刘向凡故人则禄米之宜供休孤老树沧波自有钓钩碁局地幽忘盥栉阮籍焉知礼法疎客至罢琴书谢安不倦登临费莫嫌性僻惟待堂成
　　杂著
　　书迂樵传后
　　呉郡俞女立氏自叙其平生出处学术之槩题曰迂樵传间以示余请书一言于后予何言以书之哉然予尝读五柳先生传以为陶靖节避世士也反若汲汲于身后之名何耶及读无名公序则见邵康节亦效五柳而为之岂其意皆有所在欤何其异世而同符也盖靖节有志当世而遭晋宋之易代耻仕二姓遂不复仕既无事功以白于天下故自述其性情之实而载之文者亦欲使其名之称于没世耳若康节则不然康节以天挺之豪当宋治极盛之时又有韩富司马诸大贤为知已在康节亦可以出而行其所学矣康节乃弗之仕而唯探月窟蹑天根以自得其性情之乐者岂以事功则司马富韩方立于朝不符于已故耶夫性情难述事功易书陶邵二公它日既无事功以书于史官述其性情或失其实则非所以为二公矣此二公所以自为之序传欤虽然二公者皆豪杰有为之才也靖节欲为而不值可为之时康节值可为之时而不必为故康节之发于咏歌者皆世外无穷之乐而靖节之发于咏歌者皆世内无穷之悲呜呼吾未尝不于二公出处之际而有以观夫世道之隆污也今迂樵不欲仕斯时似学陶靖节以大易绍其家学而究夫环中之妙又似学邵康节盖将兼二公而学之者耶当其游戏乎天根月窟则夫世事之可悲者固皆不足以挠其乐矣苟能相时而起本之性情而施之事功是又善学陶邵者也夫既善学陶邵矣又何患乎名之不称于后世也哉在自勉耳遂书于传后
　　书唐李邺侯传后
　　右唐李邺侯传二巻天台朱君伯贤之所修也伯贤先君子约斋先生于元政渐弛将乱之际毎令诵习邺侯家传此其心之所存为何如然当世终不能用先生先生殁余三十年板荡极矣而君之袖简犹存顾以其漫诞间加笔削辞简而义该使邺侯辅唐中兴勲业赫赫于目前者其以约斋之故也欤昔张魏公佐宋南渡犹夫诸葛武侯之相乎汉也尽瘁出师规复中原功虽不成而志则甚伟故其子敬夫为修武侯传焉今君汲汲焉以邺侯之家传是修则亦闻其风而兴起者乎夫魏公行武侯之志者也约斋存邺侯之心者也然邺侯之出也天未厌唐诸将效忠故其复两京也易武侯之出也汉运既去羣雄角才故其还旧都也难非其才智不相及之谓也或曰迹魏公之行事固似武侯矣以约斋而视邺侯曽何勲业之可并称耶曰嘻是殆以隐显而论夫士者也亦安知约斋非方隠之邺侯邺侯非已显之约斋乎故欲知约斋之心者观于邺侯之传则得矣而二传之修皆以子而寓乎其父经世之心志焉岂徒然哉岂徒然哉
　　题潘节妇传后
　　余读琅琊王先生宥所着山隂徐允让妻潘妙圆传慨然兴叹曰嗟乎天下虽大乱而纲常之道在人心者未尝亡若潘妙圆可覩也已妙圆在父母家善女工知读书年二十六归于徐甫三月为至正己亥之仲春西师攻越允让之父率其子若妇走匿山谷间安为游兵所执刃血被衣将杀之允让直前请以身代游兵舍其父而杀其子又执妙圆绐之以夫既死我必从尔尔容我焚其遗骸一恸与诀从尔则甘心矣游兵然其言为掘坎积薪而焚之火既举妙圆以锥刻辞于砖云云即大哭跃入烈焰中以死呜呼允让死于父妙圆死于夫夫为孝子妻为烈妇既孝且烈而夫妇兼之千载之下生气凛然虽死犹不死也其于纲常之道亦至矣哉是宜有述以国史大书焉
　　题聴松楼记后
　　右聴松楼记今灵隠住持白云悦公为来上人譔者其词意足矣上人复介陈渊如请予题其后曰夫松无声激于风而有声聴是声者以为出于松邪出于风邪必出于松则风之被物无不有声可聴岂惟松哉必出于风则风之在他树者声不松若惟松遇风则其声细大抑扬铿锵要眇虽箫韶之音有不能喻此幽人韵士所以爱聴夫松也然松非得风则无以发其声风非得松亦无以妙其声斯二者固亦相须而后足以动人之聴与然善聴者不聴之以耳而聴之以心则寂然之顷松风两忘感通之际上下四方何莫非松风也独楼乎哉是虽百千万耳亦聴之而不足独上人乎哉上人亦聴之以心而已矣他日质之悦公其以余言为然乎否
　　醉黙斋言戒
　　吾口可食而不可以言吾口可饮而言毋便便言既出矣虽驷马莫先吉凶荣辱一由是生焉吁嗟乎吾胡不慎旃惟讱惟讷庶免于愆盍亦穷防之理以防夫浑全之道养刚大之气以着于经纬之文文将衣被乎天下而道悉备于一身盖由一身以逹之天下曽何有乎道与文之分虽吾才之弗逮而吾志之所存则当甚坚者也因为言戒并缀于篇










　　宻庵集巻八
