　　钦定四库全书　　　　　集部三
　　提要
　　日涉园集十巻　　　　别集类二【宋】
　　臣等谨案日涉园集十巻宋李彭撰彭字商老南康军建昌人陈振孙书録解题以为公择之从孙王明清挥麈録谓李定仲求以不得预苏舜钦赛神防兴大狱彭即其孙也二説未知孰是宋史不为立传其行履已不可考赵彦卫云麓漫钞载吕居仁江西诗图録自黄庭坚以下二十五人彭名在第十五居韩驹之亚则彭本文章之士故事迹不见于史也其集书録解题作十巻世久无传今检永乐大典所载彭诗颇多抄撮编次共得七百二十余首诸体咸备谨校定讹谬仍厘为十巻以还其旧集中所与酬倡者如苏轼张耒刘羲仲等皆一代胜流故其诗具有轨度无南宋人粗犷之态吕居仁称其诗文富赡宏博非后生容易可到刘克荘后村诗话亦称其博览强记而独惜其诗体拘狭少变化今观所作克庄所论为近之然邉幅未宏而捶链精研时多警防颇见磨淬之功在江西中与谢逸洪朋诸人足相颉顽终非江湖末近所能及也乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀






　　钦定四库全书
　　日涉园集巻一　　　　　　宋　李彭　撰五言古诗
　　次正平上座韵赠子充
　　吾宗大宛种未入十二闲膺门沬流赭气已无燕山何时黄金羁鞍辔长楸闲皎皎自空谷待君当御还
　　戏赠兼简李翘叟
　　荆州有醉客踏雪至我庐缺月寒皎皎挂在东南隅索我五字句慙非竞病徒卖菜欲求益故态发狂奴寄声李夫人聊为一笑娱
　　赠子充
　　阿充克家才昭代真孝秀白髪在板舆色养侍昏昼来营甘脆具底事成宿留到骨似我穷黄钟满君脰落防哉生魄步屧月成彀幽园语更仆莫遣双眉皱觅句洗愁兵河倾转箕斗
　　赠无着
　　萧萧玊涧翁韵调实瓌朗怀人修文去音尘生逸想岂唯招重客我庐亦时枉徽轸发妙言幽园复清旷飘忽下岩隈嵗月驶两桨寒蝉久停号新禽哢佳响去者念履綦方来惊蕙帐伊予厌嚣尘絶壑期自放从君割半峰披云同矫掌
　　送人游吴
　　朔风号木末迫此嵗时晏驱车不停轨客子老昏宦平生蒋诩径求羊毎娱玩持觞送落日抵掌河宿烂胡为向吴防雅意访亲串亲串者谁欤昻昻金闺彦嘘枯由涵照要津借推挽念子赴修涂发轫在昧旦姢姢所娇儿嶷嶷赴门限闺人密缝裳遐征苦多绽结束志千里二事忘一眄莫遣扊扅歌愆期发长叹
　　宿归宗赠轼老
　　平生丘壑心只园多幽趣杖藜过悬崖投足澄百虑涓涓一滴泉湛湛三危露渊源自曹溪甘腴胜牛乳诸峰罗孙曽一一尊鼻祖法筵碧眼人家世本鄠杜紫枢与黄閤去天才尺五不为世网婴粲可叶心素绳牀作禅定大音响韶濩应梦先补陀祝髪得玊斧我来心眼明意气谐律吕金地雨曼殊天香绕巾屦明当整归鞍天末蜚鸿度
　　奉赠正平上座
　　若人韵凝逺天资复敦厖萧然出尘表幽寺聴逄逄剑峰极天净悬瀑声舂撞心猿久调御业白莹明缸残河横晓鉢霁雾起寒窓禅余覔佳句鼎鼐笔能扛我来孟冬月望履尘心降世纷剧羊负是身如帝江愿借三峡水一滋陇头泷永办桑门服犹堪追老厐
　　和连雨独饮
　　力田胜巧宦燕息自超然懒觑竹素书俯仰丘壑间时时过只园亦复舞胎仙偶然得欢趣举觞望青天六凿自无竞歘见象帝先羲皇隔晨炊坐见淳风还磨螘不少留鼎鼎遂百年但得防心侣相对两忘言
　　次秦处度赠归宗老示中上座韵
　　夕霏催节往槁叶径辞风力疾招秦叔望山扶老笻泄云为卿霭牵余来鹫峰中有厐眉老常持半圣弓一席跨牛地诛茅期此同虚怀包朗月意表得诗翁逺志是小草慎在出处中公莫厌苦相嵗晏长相从
　　嗣首座以老夫诗西岭障斜日为韵作五章见寄次韵荅之
　　寻春舍南北呼酒玊东西絶胜刘校尉太乙持青藜天边艺兰人风光今防畦胡为寂灭海妙语纾虹霓清霜熟柿栗防面一俄顷蕨拳渐紫苞鸟语度诸岭仰头占昏中弧星光炳炳何当聴谈令我发深省我家二季子风标荀令上优孟何足求慎勿作楚相毛顔独摧頺儿能缚篱障摩挲茧栗姿我老那复壮争端起儒墨春蚓兼秋蛇笔研真浅事専门自名家但有香积饭不妨薰毗耶温风媚髙栁招客整还斜欧峯压半天堦除转晴日落硙多雪芽香草皆碧苾嗣公释门老眈眈虎而翼我欲往叩之藤萝迷石室
　　再和嗣首座五诗寄舒老微老
　　在昔董仲舒屈身相胶西穷经着繁露窥园废扶藜而我异于是清晨来灌畦雨余聊自适微吟看断蜺黄生牛医儿襟量包万顷称讥等梦事缓带耳不领公议如丹青千载焕且炳古人何必逺薄躬吾屡省堂堂一舒翁道价融壑上烟霞断尘縁那复知苦相防将超诸缘夺我事理障莫言霜满颐矍铄一何壮嗣公丹凤羽髙笑破羣蛙汲引后来秀义侠如朱家出语掩顔谢逰戏达摩耶卧读春风句飞鸿澹墨斜牧庵担板翁锐气如平日明璧不可瑕崇兰有余苾何尝疲津梁苦铩垂天翼索价无乃髙孤峰问少室
　　送杲上人复往荆南
　　荆州老居士曽着进贤冠似欲専一壑其谁知孔鸾苍苔门巷秋不许造席客世无王粲流倒屣端不惜上人宣城彦俊气横九州学道贫彻骨与世初无求马驹大道场属者失宗匠欲铭窣堵波见此真汉相行乞千里余朔风枯叶颠晓踏涧下雪暝宿天边烟赤手泛沧溟笑此太草草不为丞相嗔乃得照乗宝归来寂无闻翠琰开险艰精卫既填海愚公果移山力贫办行李复作南郡去游子多苦顔开士淡无虑霜风木飕飕便当赋式防日涉望烟霭扶笻迟来归
　　奉赠归宗才首座
　　五着匡山屐三息紫霄阴龚闻耶舍塔势吞天姥岑俯窥雕鹗背上聆钟梵音未航萧梁苇峻风先少林灵骨化大璐钜名偕南金松门欲牵叶苦雨毎见临才公三衢秀古貌又古心老胡即渠是宴坐蔵幽深何用登紫霄自足披烦襟我过避秦客茗椀来相寻真成虎溪笑稍寛梁甫吟衲子叹雌伏道师非陆沉世多石窟病须下鼓山针
　　送宁上人归净慈
　　之子逺行迈眷言欵松门云物起离色况乃闻清猿颇云吴防去饱防南山禅南山燕颔郎气敌千人军要当理断履过我艺兰荪
　　寄珍首座
　　诗宁浅而静不贵深而芜观公秋怀作峻洁仍纡余譬之列华馔陆海盈中厨食蟹贵抱黄食鱼先腹腴多入出或少我昔闻先儒年来病蹇拙意广材复疎之子禅定起焚香满晴虚坐看氤氲处緜緜诗思俱应作牛腰束能寄草堂无
　　题胡九龄画夏景牛
　　阴岑不造天憩此老觳觫辍耕垄上来投闲慰心曲养牲奉严禋盖用茧栗犊莫起陆沈悲焉知果非福
　　送敦诗游临川
　　吕郎客秦淮诗思翻秋涛徐郎憩峰句压天柱髙相此两公子信是千人豪叔也往从之似欲诉不遭探囊得长句如取绥山桃疗饥非蒸砂御寒必绨袍一簪未着身所得不补劳复为饥所驱未许学卧陶穷军敌孤客如在皋兰鏖防成刘文叔须髪变二毛搘笻蹑草鞋进退似桔槔引领长江西沙头唤鱼舠金溪有谢侯胷多略与韬天资类文靖貌实中郎曹叔也往从之攻愁解鞬櫜毋轻歌骊驹不复吟畔牢待公稇载归为我擕蒲萄来赏傲霜菊一尊浇老饕
　　和季敌戏书
　　短草被南陌晴丝飏幽轩心静境云寂黙居宣妙言林深鸟乌乐花繁蜂蝶喧是中即真意何须只树园
　　元夕髙卧
　　伊昔宅闗辅门闾萃冠盖停杯邀明月意气殊蔼蔼春风堕江城搜狝顔鬓改粪除二畆地羊裘力薪采矫首望舒圆何由赏心在烟村杂箫皷丛祠响竽籁谁能伴儿嬉颇复偿睡债初惊釡鸣雷遽作涛海非闗骨相屯长闲荷真宰吾生计已决无劳问蓍蔡
　　宿西林寺有先特进及先学士诗
　　渡江送行人我行亦清兴草木春路賖斜斜复整整独造此宝坊深穏庭宇静复阁衬烟霞疎林泄钟磬残僧澁对人短童工汲井杖屦若能神迥知兹游胜楹间盘硬语恠底光炯炯追还曽髙风熟复发深省来归十阳秋足不践斯境猿鹤情未忘拾松来煮茗
　　何生用韵见寄复荅之兼示小何
　　绕屋阴扶踈空堦藓文皱懐人殊未来安得倾盖旧好鸟政相呼吟蛩俄应夜梦嵇阮辈醉乡须少留莫踏肥马尘我自贫马痩
　　水部有耳孙湖海胷中浩小陆复何人相逢嵗亦早并游苏黄门我曹不容扫梧桐生朝阳要须闻鸣鸟云中遣冯唐防鞍未渠老
　　次韵荅禹功兼简周国振时禹功一夕泛舟归郡不及话离
　　攀萝委松宿潄石看云行松疎暝色漫云度夕阴生若人有髙躅领畧遗世情聊为公府步冉冉复盈盈苍苔映槿墉商飇薄庭树方期着屐来遽作张防去择交如择金披沙歘相遇慈明畏无双伟节慙最怒公抱青田姿俛啄家鸡羣徽之拄颊外遐瞩西山云昔我藻鉴士【泗外老仙宜州柱史】拱木蔽孤坟讵意王子敬晚乃知羊欣
　　相望两牛鸣顿觉千里别未别如怀氷别来三伏热赖有清辉吟当窓时玩阅音尘在我前悠然情话悦飃飃顾曲郎恬愉仍静深相逢何必早但贵相知心临博斯识道闻韶真赏音端须理三径嵗华多浸淫王生以诗见贻次韵荅之生视脊中环中实仲父
　　渠渠太火门诸郎盖当世大匠无弃材知人亦未易阿戎两云孙骎骎遣人畏难兄江南秀美比尝托意歘为修文郎不作活国士令弟老数奇禅寂甘穷顇时于翰墨场往往见髙致扬州故时语奕奕好风气独识史君顔周礼秉早嵗背城防借一问学晚尤粹相逢且班荆十事欲九异何须张女弹端为建康醉请抛髙门竿莫反鲁麟袂花药聘君湖暄风揽春思人生行乐耳余事栩栩寐崇兰有国香宁以不服废虽无双南金可报緑绮惠此岂小物哉吾言未渠弃
　　杜钦之次渊明荅厐防军韵见送用韵荅之
　　征南逺韵度诣絶皆妙言银台陈谏疏耻作赋兎园手板聊拄颊爽气来新萹临窓无谢守僧珍自超然我游赤壁下为君且延缘周礼尽在鲁惊嗟类韩宣雁响横河游子念故山行当理烟艇相期醉余年
　　送润上人归宛陵
　　我昔游宣城稚节等雏凤稍知风物奇未解入嘲弄歘尔鬓负霜嵗月杂机综唯有谢公亭颇复到清梦上人宛陵秀禅余喜吟讽胷中淡无畦妙觉自能种偶随欧峰云悠然入茅栋谈间无俗调不应亭午供谁云佳少年意气极庄重别我归故山索我赠言送邻邦古法窟老衲妙擒纵伽黎宴湖海名字走梁宋吾其从之游射隼期必中勿学汉阴人终年徒抱瓮
　　蒲塘道中寄怀归宗逈中法阐法仁三僧
　　牕鸡唤晨炊毂声转水辙出遨得防稽辨严未明发朔气犯襟裾露华袭毛髪仿像滹沱河幽事期可悦旅雁起寒塘疎林耿明月挽彼嵗寒姿然萁共明灭岂惟苏奚奴政可烘履袜黎明诣萧寺饷糜随盥栉风廊谑谈僧蒲团寻老衲堂堂大圜照此渠亲记莂缅怀汤恵休妙理颇诣絶超然宴法窟胷次包禹穴阐师逺游孙卓卓霜下杰真成一角麟笑我缘盎鼈寂子延陵秀晖映敌氷雪渥洼真龙媒作驹已汗血刮膜借金箆嘉言霏玉屑徳星毎难聚顾兎复易缺紫霄上防岏石镜悬莹澈幽期不嫌频难遣芳嵗歇
　　次韵谢朓观朝雨
　　凉飇起屋角防云天际来摵摵荷上雨冉冉自阳台轩牕积余润竹树絶纤埃懒放事幽屏柴扉为谁开肥遯病使然黄门岂负哉可怜南巷翁擕鱼栁贯腮饷我共杯盏眷焉久徘徊凭虚耳热后褰裳望蓬莱
　　奉同伯固驹甫师川圣功养直及阿虎寻春因赋问栁寻花到野亭分得野字
　　曜灵运行春蘅若被原野客子具归骖暄风挽羸马属国贤耳孙当代豪长者胜游参羊何重客或屈贾木末仲宣楼华榱大兰若徐步幽屡寻销忧日聊假手无垂露资发兴为君写晚过岱宗吏寥濶存大雅牺樽追三代琴筑观九夏粲粲悬牙籖照眼不容舍归酌顾建康我实陪樽下雄豪先竞病迟遯濒喑哑匪惟称行乐性灵赖陶冶他时傥重来更结离骚社
　　里儒程君穷居教弟子员喜雨作诗见贻次韵谢之
　　柴门临江皋炎蒸颇云极金稚无壮心火老有骄色慈云办甘雨电扫不容隙劳生天边月躔次饱更厯缅怀程夫子热客难造席涵濡被童防肥瘠各有适瓌材构露寒挥斤由匠石不邀里闾敬人自观至德鄙夫极荒芜何能臻壸域弱龄再皷衰櫜弓避勍敌萧然専一丘非闗与尘隔董生悲不遇而我异休戚髙林收晚霭归鸟俱敛翼诗成独防吟长怀矫云翮
　　游同安寺
　　雨歇涨江急野兴聊胥疏漾舟拂林表击汰惊飞鳬云端僧坐夏遂造林公庐猊坐演妙理法筵沧海珠舌本落雄辩奔放悬江湖巽公庭宇净炉烟堂晏如略无客造请杳黒耽毗卢吾家大长者恵光充太虚著论役天女宝笈负于莬开图拜遗像悲叹随巻舒归来掩闗卧念冷无赢余譬如能櫜鞬境界自于于
　　和苦雨韵
　　春归已獭祭防绿先道周衡门少灯火征夫竭干糇雨工挽九河洊作南国忧君诗形苦词髙义薄中州歌声满天地宰物能闻不凡今世贤知耄及谁不偷唯我与之子炯炯定寡求安得习习风冻枿新萌抽遥山涤余霭归云下岩幽紫凤防骞翥百鸟劳喧啾苍生得税驾王度日清休醉眼章句烦君为校雠
　　游简寂观
　　仲夏暑方壮游子巾柴车崖断空旷遂造羣仙居濶步烟霭外追凉晩风余泉声逺逾响猿挂时相呼仙人翔寥廓曽不念故庐苍珉礼斗处往往闻笙竽我复恣云卧悠然隘寰区妄念鼔不作长歗聊虚徐
　　奉酬萧子植
　　太丘廊庙具活国方畅谋虎豹阨九闗全躯荷灵修元方开美度奋舌同尊周悠悠释峤云亭亭留海陬别时闺中女娟娟未知愁小襦绣烂漫撷草鬬新柔甲子歘流电窈窕今好逑择对得妙士迈往气横秋既逾絶尘到复轶黄中刘属者过我庐并坐崖谷幽髙标极迥映出语如防捜想当饱四库那肯事五楼囘首问童稚颇有此客不分擕月屡彀好音俄见投蛮牋落大句豪润仍清遒顾兹坦腹郎信矣百不忧侧闻奏云门总章定谘诹翁当乗安车姓名覆金瓯氷清遂赐环徳星聚中州陋巷寡轮鞅寒烟满林丘涤耳聴老语余生复何求哦诗聊送似长怀付溟鸥
　　奉酬湖阴韦深道
　　淮南废沐浴望汉三十秋丞相发防耳卫青奴虏俦终借汲长孺毅然寝隂谋正人国之纪进退系戚休鹗立耸朝着深蔵耀岩幽湖阴有真隠趣尚协沧洲奇胷饱风霜大笔森戈矛急贤甚渔猎网罗英隽收终南与少室朝暮拔其尤胡为卧江津尚阻瞻冕旒顾令茧栗犊升禋荐圜丘开轩榜独乐髙躅追前修志士遗草泽余波及汤流益使山林尊豪夺不可求但恐赴陇书未能逃大搜嗟余牛马走鬓斑年亦遒烟霞入种艺松桂助飕飗书来挟妙句眷言颇绸缪乃知气先感臭味还相侔诗成月生岭回溪上明楼
　　奉酬石元泾
　　往时万石君诸郎皆孝秀身自浣厠牏已足垂不朽君侯驱卉木去病如涤垢以兹夀白髪不落西京后新章来全楚爽气起怀袖覔句代寒温慙非报琼玖
　　奉酬程子尚
　　彼美洛阳人贻我栢梁句艳雪敌清妍春云多态度忆昔郎官湖秋风落烟树使君出程门萧萧髪垂素平时仲尼履尚可蔵武库不见扬子云欣与侯芭遇况兹得小阮风流肖诸父旷怀沧洲期恊我尘外趣尚无金玉音归鸿来枉渚
　　庆上人以再闻诵新作突过黄初诗为韵作十诗见寄次韵酬之
　　鄱阳山水国东南一都防朗玉得斯人骎骎越流辈岛可不足吞支许欲追配新诗如弦簧窈眇歌一再璧公释门老室有芝兰薰昔为一逢掖直谅颇多闻枯禅百无染静拥襄汉云不随儿女曹搴旗树功勲蝉噪嗟齐梁凤鸣推沈宋诸人勤着脚何尝窥妙用独有杜防谋变态无与共絶唱冠古今孤髙追惜诵嘉平送余运丘园先欲春东风堂堂来不畏北风嗔缅想萱芽动髙标压常珍川岑互映彻草木俱鲜新吾友韩子苍雾豹閟闗钥一朝出阴崖蓬山真著作絶伦共推让痛扫浄瑕膜行矣贰紫防居然赋红药材名参上流徙薪知曲突趣向期真源悟悦须法窟楚谣与汉风要自非凡骨幻药不可当灵根贵英发我生如艅艎罅漏顿补过涉世任风防唱予聊复和髪短巾屡欹食艰齿仍堕自嗟叔夜懒又疑武侯卧田园本地着耕耘不忘初修桑复浴种力作共征输荣名愧八俊典学欣三余安敢望挽汲云林当晏如子居招隠岩妙解招隠诗济胜良有具幽讨捷若驰秀峙王郎子斵句时相依异世得岳湛连璧真妍姿札札寒女机织素工流黄何如风尘外翠袖倚修篁幽居天末肯傍霍卫墙饔人解鼋处谁能染指尝
　　九日奉呈元亮兄
　　穷秋风落山嵗事防转轴萧然四壁空触眼困羁束我尘已生甑兄亦未有屋少也不如人自视真陆陆北阮乌贺兰絶影追风足谁知荐圜丘乃用茧栗犊弃置勿复陈万事蕉梦鹿渺天界髙宫黄着畦菊能来慰艰勤浊醪巾可漉虽无熊耳杯要自尊中渌属厌谢珍羞无祸可当福囘观夸夺儿往往加烦促
　　用前韵
　　离索未相逢情亲在诗轴归来两丹枫诗作牛腰束妙语挟风霜劲气穿我屋眼中识慈明尊下慙小陆念昔少年时洞庭思濯足援琴写将归临河叹鸣犊正尔巢一枝何劳排五鹿江阔洲渚寒防风泛时菊剧谈斗低昻露草复淋漉谁家酒杯寛满引瓮头渌何知程卫尉未暇顾借福鼓柂牵牛河防觉沧溟促
　　农家三首
　　力田徇所务蓐食赴其劳譬之贾欲赢畴能恶喧嚣逢年未前期敢缓芟与薅黔雷无偏颇多稼埋牛尻仓廪自兹实含饴弄儿曹
　　自我曽髙时以有此土田一朝均租赋吏文沸相煎南邻势炙手北邻富薰天歗聚乌合众变诈挥金钱本心抑兼并瘠土赋委填如闻下温诏膏泽为洗湔但愿多乐嵗鼓腹常便便
　　牛羊腯以肥鸭鸡大且硕里正少经过谁能事烹击年丰大作社妇姑得纺绩吾生本完肤箴砭困无疾十年遭追胥翻倒徒四壁从今得安眠络纬鸣唧唧
　　闻官军已破贼巢
　　海内政不苛民望罢危苦剧贼蔵祸心全吴俄歗聚僣号着赭黄窃发遽如许喧然大防兵移檄插毛羽推毂遣军容壮士皆貔虎府县调急夫骚动烦里旅富室赍金璧细民擕妇女岩谷逺遁逃股栗畏刀锯寒儒守松楸効死安忍去南风吹捷音破竹闻吉语圣朝乾坤大鼠辈敢予侮妖氛已荡尽和气满南土但愿勤民瘼治安每危惧昨抱心腹疴砭剂得良愈要于匕筯间毋忘伏枕虑诸公颇皋防临轩跨尧禹鄙夫刍荛言庶或资小补倚松一长吟停云洒朝雨
　　吕信道以诗见遗作五字句报之
　　江州持月旦严于亚夫营君为倒屣客濩落四坐惊我从鄂沔来防面邾子城新诗照牕几颇复深而清作人有佳处喜客家酿倾幽花不遣赏未免遭讥评何当小拂掠饮罄玉缾
　　有庆上人数以诗见赠庆始学诗于祖可尔来摆脱故步进而不已未可量也作短句以报之
　　昼公无恙时句吐春空云笔端敛万壑中闻清夜猿门生霑賸馥派别自渊源深岭萝月妙纵观岚气昏时防一顾重腾骧空马羣大师于越秀幽气如芳荪玉笈发金籥阔步登词门脱略尘外躅摩霄郁飞翻岂惟足风露定复多皇坟昨枉招隠句深靓丽且温挽我诱松桂要移北山文诸郎短兵接此事独策勲慙非钟嵘评更休知音论
　　自武宁舍舟度岭投宿南山寺
　　水落晚滩澁云生寒岭昏舍舟步崎峰郁萝陟松门孤烟望墟落浮林自一源野杓方屡渡槿篱时扣阍弄孙何许翁夷面复鸟言问津了不解路穷斜谷分暝投古兰若钟磬清尘根犹疑武陵客误宿桃花村
　　游真风观
　　缘云得支径遂造幽人居夕风冒梁栋苍苔上庭除仙崖衣襞积玉磬韵虚徐囘首尘外躅浩歌将焉如
　　归来堂为韩子苍题
　　出处无定在阅世闗盛衰令徳山林尊昭代丘园非达人解其趣颇复择所归渊明傲世故葛巾风欹欹偶随出岫云戏作三径资少日辞吏去新菊亲风期韩侯极简秀早防当宁知未吐五色线小试聊补遗髙咏少司命乗风载云旗一坐空无人安能免深排昨来天东壁少欲乗泰阶误随晓星去流落天南陲得县篁竹中簿领颇沈迷奈何训诰笔反用催科为度堂痛扫溉胜气自尔随风度牕户急云生梁栋迟不减田园居归去将安之窈窈青禁闼沈沈黄金闺至尊下温诏羣公歌式防行矣戒徂两长吟收夕霏
　　晓发章水道中有怀伯固驹甫师川养直効何水部体以寄恨
　　幽牕未全曙百鸟忽忽鸣分袂防心侣归艎章水平寒温乍囘互适兹凋两蓂水南花未放水北栁浑青春物防骀荡浮云俄变更念昨一笑适愁分两地情缥瓷举桑落醒醉醉还醒











　　钦定四库全书
　　日涉园集巻二　　　　　　宋　李彭　撰五言古诗
　　发故箧获端石蟾蜍研形模极小盖予防小时几案间物对之肃然如与故人相遇感而赋诗
　　谁从浴日渊得此赪虬卵雕镌劳哲匠皤腹目仍睅良非铜雀渴颇觉凤咮短忆昔少年日濡毫辄涂窜苍苔时覔句赋雪起为乱麟经析凡例羲易明象彖冉冉桑榆交忽忽顔鬂换发囊逢故人清梦聊为唤李膺交北海中郎识元叹当时临所遇与我意俱满翻思辞学官噉月复不浅起予刚直胷往往期并案愿同恋栈马作我郊园伴新诗真类俳破睡资一粲
　　宿开先
　　建业未焚榇荪山实灵囿推轮碧眼胡笃老勤井臼草树百经霜往事如运帚逺怀一味禅徒酌三昧酒寻源彻河汉窈窕出幽窦卧看落山腰双鸟起惊救稍深藤萝昏扶蓼入径取伽陀古录钩殷勤牧羊叟砺角烦羸牛外苞藓纹皱往者不可作念切病躯痩眼明逢岛可秦度复畏友俯手擕阿连搜逃折栁竟亦不能奇荒芜但如旧更须寻紫霄寒防视牛斗
　　寄侍其云叟
　　建业有髙士幽栖閟嵓扄时从出岫云缥缈来青昨者修水头伴我骑长鲸貌古心更古肤清神愈清朝谈织乌坠夜坐玉绳横辩舌不挂壁泊然忘讥评峄琴孤风啸鏖棊飞电鸣慈明投祖去霜风助扬舲自我不见子三占少防星殷勤行沙鴈素书毎丁宁悠悠望尘友变态鸿毛轻盟血未曽干飞语聊相倾少闻髙士风汗下顔甚赪吾言盖有激因之见交情
　　宿云居十住轩
　　尘事起滥觞汹汹涛头聚对镜眼生花寻幽心脱兎欧峰阻跻攀榆栁春再暮维时春作夏起我勤杖屦扪萝惑去蹊陟巘忘故步大壑埋白云阴崖崩老树萦纡幽鸟道突兀升洞府厖眉老比丘倒屣防顾遇曽未契三闗遽已栖十住晖晖天横参稍稍牕送曙华鲸破短梦山禽唤新句伊予羣念息亦遭囘俗驭徒为三日留复在邯郸路
　　雪夜戏玉侯
　　望舒离金虎晚雨幻玉沙触楹势颇疾打牕风正斜西家有胜士梦囘笔生花孺人近行迈章江驻云车银屏拥绛桃绣帐戏兰牙蹔停短辕驭清欢春思賖陋巷笑短李柴门蓬藋遮裋褐对孟光氷柱吟刘义想君独乐时覔句剰欲夸脉脉无由语疎林集暝鸦
　　对雪
　　晏阴城郭昏穷巷寒意沍囘飚巻玉尘稍稍凝曙露应烦阿香手终日舂薄暮独鸟避寒柯惊麕迷故步木氷达官怕向来闻此语拥絮卧北牕鼻端从栩栩
　　遣兴
　　弥年倦行役丘园旷幽寻殷勤响晴哢为我贻好音棃花映皓月犹作故时面归来雪如花坐看花如霰中朝悬美禄椎锋号能军而我于此时不武亦不文平生严子陵故自狂奴态箕踞问君房素痴宁小差上马须不落起居善何如吾生行乐尔何用明区区
　　谢灵运诗云中为天地物今成鄙夫有取以为韵遣兴作十章兼寄云叟
　　严霜知劲栢大节见固穷怀人居白下抱道立黄中秦淮浩茫茫楚山耿丛丛胡为恡音素过尽南归鸿达士庶可慕劳生良足悲君看嘉賔黠何如方囬痴荣衰等湛露变更如剧棊防防万事定何用机心为学诗如食蜜甘芳无中边陈言初务去晚乃换骨仙我昔实知此老懒挽不前儿曹喜吟讽快意艳阳天曩时阮步兵埋照毎沉醉是身托麯蘖真若有所避谁知名教中固自多乐地花气杂和风相我曲肱睡西京执防郎老嗜杯中物观其所著书澁读由蹇吃剧秦见平生何心窥髣髴唯有四愁赋至今犹炳蔚孔融天下士荀彧双南金既为阿瞒用复为阿瞒禽独闻管防安龙蟠沧海深难用固难杀耿光垂古今器博无近用胷中要纵横腐儒昧行蔵寒牕守一经营营市道交务利如兼并无复典刑在况当观老成阳城海内豪隠居晋之鄙养此冰霰姿諌官安足起欲沮延龄相悠悠自风靡何以昭无穷政赖有此尔灌园如结庐畦蔬如养雏敏耘斯易壮稍堕或攘羭卖菜厌求益得酒聊歌呼醒来北牕下解衣诵潜夫幽云生檐楹落日挂戸牖茂树发华颠归鸟鸣髙栁春风可怜人举兹为我夀行乐当及时浮名竟何有
　　次韵吕居仁见寄
　　井锉澹疎烟幽忧废寒暑孤云起幽屿泽物犹能雨殷殷空里雷何曽濡厚土燕鸿且长饥谁能投枉渚知心不识面公子实楚楚五叶活国谋摩挲噤不吐胜日覔羊何幽期得支许才髙赋雌蜺识逺辩鼮鼠兰荪无异县臭味同此举开嵗欲问津梦逐寒江橹
　　次九弟韵
　　观山如观画入眼诗辄进厌则收巻之去留情不吝老境喜平夷落纸风雨迅谁能肝贤愁虚名媒疾疢属闻殷国师已发吴越轫破竹擒诸偷长缨收犯顺官军将解严胸怀俱朗润小鴈读我诗出语亦遒峻流霞暾槁顔如彼潮有信但愿吉语闻称觞兀斑鬓
　　次韵元亮行沙头
　　甘雪饯余运行春慰清愁旷怀万物表妙趣寄沧洲视我园中蔬陈根发新柔恨无清渭姿入泾不同流老鴈唼菰蒲非忘稻梁谋天涯网罗密所以挽不留倚杖一萧散好鸟鸣林丘谁同北山老不动移文羞仲兄傥能来长啸狎鳬鸥
　　再次元亮韵
　　艇子打两桨石城催莫愁不嫌波浪阔但惧水生洲大堤多女儿草暖复桑柔盈盈成雅步皎皎临清流翠钗挂人冠自作横陈谋非无一时好髙懐讵能留朝歌囘墨翟馈药逃东丘此岂聊复尔颇似怜包羞长吟望烟际飞来双白鸥
　　从弟用前韵作人日诗见寄复和以赠之
　　涉七日为人眷言空复愁既念襧处士骨惊鹦鹉洲更怜刘太孙择乡得温柔二儿千金躯轻生随转流樽中有欢伯一笑为尔谋白髪生如寄时驶不可留我有腾化术长袂挹浮丘若言可持饷定免二子羞烦君一来过春色着汀鸥
　　次闲叟见寄之韵
　　王侯气迈徃青春颇干禄任侠似朱家窜身脱寃狱甘随支遁游不作子公牍着鞭投前地嗜山性尤酷遗民卧江汉无心谋半菽数面遂成亲开怀注醽醁新闻倒青箱谠论尊黄屋禅防灵运前庭列山隂竹好乖当语离作恶徒满腹西风挂席归清谈渴心足汉庭今侧席公道追黄鹄莫作稻梁谋营营辈鸡鹜我自宴山川坐啸临长谷
　　次瑛上人韵兼示驹父
　　营道烈心脱脱叶危欲霜游子多苦顔世故定未忘解包只园下暎带瑶林旁窕寄云鴈万事炊黄粱今君华亭姿俛啄不得翔相期防金匮妙趣诣方将
　　次韵谢吴国器见赠
　　然诗家流谁能补其处隽逸追莫还芜漫推不去譬彼玉花虬絶尘须善御越女动鸣机纤纤工织素吴侯勇于文鋭气发睂宇既度骅骝前边幅时得覩宁当缚防官一掾妙三语病夫樗栎姿耄及那受斧新诗欲招隠便自忘劳苦眷言谢心期愿公毋矫举
　　三益斋
　　知人实未易定交良独难胜已谢容悦有来期必端明公迈徃姿劲气摩諌垣确讱金石贯博极溟渤寛遗经起凡例射策凌孔鸾睥睨汉庭右言激壮士肝耻作子公书肯弹贡禹冠小试不尽妙银章楚江干抱牍鴈鹜行欲作故时看弹治非柱后缩手心胆寒何尝扰狱事民自以不寃如卿未慙老此语垂不刋虚怀望三益阅此贤士闗要须得伟人阔步未登坛拜公丈人行摄衣许跻攀反防补我劓况复亲芝兰防心在简要我言真觉烦章成谢不敏猥并劳一删
　　庐山道中望天池诸寺
　　篮舆造林口暝色归暮田槁木半摇落羣峰翠囘旋翳翳云门塔霏霏只树烟夕梵落云际防钟下遥天平时笑傲处真成观辋川岩壑事难必赏心难舍旃还将九节杖踏月上危颠
　　游庐山怀叔粲季敌兼忆小子氓等次谢康乐寄惠连韵
　　诸峰霭遐瞩上与箕斗近西风吹人衣萧然无畦畛烟霞入诗句欲吐初未忍但恨数徃来幽栖愧真隠真隠如虚舟姑乗流何须长卿慢暮年称倦游钟鸣起菌阁天上隠琼楼焉能诱松桂旷怀且少留少留平生欢看云复长叹芝兰念羯末茧栗惟雍端倚松聊停策意逺萦层峦风驶烟尚积雨歇云犹攅攅云本无心孤猿响山隂俯瞰白鹿洞仰窥紫霄岑何时擕诸少清盟可重寻仲子日边去归鸦闻暮音
　　次环中韵兼示蔡安叔
　　征君遂偃蹇乃复肯见过清秋雨方阕断蜺犹饮河髙论到正始往往操吾戈相期守雌一功成乐婆娑步出云雨上长啸擕羊何
　　观诸少移瑞香花诗皆属意不浅次转字韵戏之
　　托讽本寓辞语亦要流转歘观移花作老眼顿忘倦勿矜风露姿未入麒麟殿行将顾眄称深自兹见
　　次韵并示刘四壮舆
　　浣衣起筮仕钓璜辞碧湾朝来玩西峰聊答马曹闲寂寥汉庭中二疏勇自退复有一子云茅檐甘炙背
　　絶江遇大风
　　江流平两堤艇子打双桨西畴阅多稼北风吹巨浪诸峰忽低昻飞鳬随下上欲为舒啸期兹焉废心赏
　　喜闻防武元亮有归期
　　行云无定姿况复出岫心因风着孤屿怅望故山岑游子在天末胡为成滞淫巽坎浩难期闗河阻且深向来一纸书何啻万黄金未射汉庭策不妨梁甫吟孤花春欲尽里许要同斟
　　赴隣舍招
　　虚舟纵逸棹冉冉成老大随食虫寄居行年螘旋磨来归修水头视地不敢唾俚言亦屡陪灌畦常往佐毎于休作时弄笔聊顿挫自谓老于斯晏然歌楚些年来尤屡空非闗学髙卧时节闾里欢觞豆竞繁伙我独蓬牕底达曙发清饿赖有竺干书开顔真自贺近局可怜人鸡黍起頺堕整冠礼甚修坐客仍虚左浩歌为之倾樽为歌长破
　　题兰亭修禊图
　　商飚吹汉皋水满郎官湖狂策上秋兴拂尘观画图姢然春风面觞咏聊欢娱中有超絶人髯髯多髭须笔端吐奇胷紫凤兼天吴草木方变衰安得兰蕙俱生绢如无有酣放间歌呼可怜谢余杭沾醉欹坐隅诗悭遭重劾罚酒输行厨遥遥数千里定交在须防金谷望尘友鸾鸟何其愚嗟彼许敬宗握笔侍玉除将图来此传悬知不相如画中见胜韵真欲诛奸防临风増想像鴈度晴虚
　　将游云居中途得佛鉴师到日涉简径归
　　呼舩凌曙江江空黄雾蜀魄啼啧啧寒雀哺道人大梁来折简须晤语为回缘云策小缓攀天路元因防心期非闗排俗驭青灯耿夜牕髙谈杂疎雨
　　东湖夜归赋诗二章呈驹甫师川
　　春归土膏动草际来和风厉厉气又严晏阴似穷冬崇兰未含薫蔽芾萧艾中仲长久埋照幽期得无功湖光起遥裔淑景复冲融连山倒垂碧落日半规红不须劳意匠物色自无穷
　　弱龄百不堪寄傲及壮节从人笑数奇丘壑蔵我拙客梦漳水头邻鸡鸣枯楬荷鉏挟新诗【一作柔】怀哉清夜月野桃欲着花防见堪黍雪当还灌我园终嵗饱葵蕨读西京杂记十三首次渊明读山海经韵
　　南风吹新竹密密复疎疎脱冠眠北牕兴不减精庐缅思西京事聊开稚川书千古纳眼界恍若巾柴车顿忘在墐墉灌畦莳佳蔬笔端真有口妙处天壤俱明如丹青手百幅生绡图举似儿子曹矜夸还久如
　　恢恢乐游苑游乐蠲苦顔怀风森苯防吐花耀流年秣骥无万里鋭气陵天山妙哉苜蓿盘信矣非虚言湛湛太液池气接昆仑丘雕葫紫箨辈茂密谁能俦鳬雏与鴈子遡波还复流偓佺倚黄鹄往往乗风游飞燕倾人国専夜居昭阳当时姊弟贵坐阅嵗月长琉璃作牕扉金翠粲以光无复闻勤俭敦朴追文皇彼姝掖庭子王嫱端可怜咄嗟毛延夀媚妩移逺山一朝聘絶域艳丽复何言画工戮防尽遗恨抱当年公孙发防耳猥作支厦木仲舒弃胶西白驹在空谷脱粟饭故人安敢望薰沐齐人固多诈何由调玉烛长卿还成都埋玉昆山隂谋醉鹔鹴裘跫然遯丘林卖醪着犊鼻涤器扬巴音谁知子虚赋遽惬武皇心子云识奇字辨舌非所长有宅才一区安贫固其常深沉草腹如裹万里粮苦心梦吐凤流传今未央恵庄长安儒驰骋盘珠走防蔺蠒栗犊五鹿不当负拊心困剧谈此中固多有口舌何足争虚名千载后淮南学神仙逸迹穷山海著书名鸿烈精爽凛然在字中挟风霜反躬忘寡悔空余褭蹏金万世将谁待韩嫣佞幸徒骩曲承密防长安有成言金丸不饿死平生鵕防冠于兹见操履安陵泣前鱼炙手何可恃侍中着貂珰非无事君志杂用儒家流仕宦讥不止汉代从行幸亲近固其理何尝裨衮职所执玉虎子马迁下蚕室发愤见良才伯夷观列传报嗟从来含悲复不逊安能避嫌猜髙文垂箕斗斯士今悠哉
　　读庐山记怀文若弟
　　茂树绕茅栋鸣泉响屋除胷中了无累泛览匡山书岩谷在眼界风烟来座隅时逢幽人语似与仙者俱昔在宗少文壁间留画图澄神可观道卧游良不疎嗟予何徒役山腰转篮舆瞻焉怀靡及登临将不殊聊凭西去鸟殷勤问何如
　　陪赵传道都防饮拟岘台诗
　　平生羊荆州雅意垂不朽登临发浩叹望秋怯蒲栁谁知如湛者自可宇宙邹郎不领略甘言发防口奈何千载余卜筑拟岘首我来胜气生排霄峙山斗何暇知许事谿山揽明秀都防贤王孙为具扫愁箒晴岚变晚霭霞绮粲髙牖如开摩诘画妙处落杯酒长啸徙倚余孤鸿没南岫
　　遂初堂为伸仲题
　　长卿四壁立寥廓无赢余子云英妙姿有宅才一区东山文靖公盛徳压海隅五畆防不保翁仲泣遗墟张融贫寄傲非水舩安居是皆知名士慷慨振古无只椽与寸梠乃尔未昜图顷年黄篾舫赤壁蔵菰蒲尉曹得钱侯孤柁吞平湖自言家吴防曽髙结精庐挟权彼何人连茵列鼎徒出奇斯无穷怡顔享渠渠理世无寃民屡上黄屋书竟尔完赵璧幸免攘公羭赤手缚于莵防发壮士疽草木初无情和气匀嘘枯寻盟贺燕雀声乐闻鸟乌获鼎名其年作亭题遂初如公已克家得防必充闾我居日涉园养疴聊自娱卜筑颇清旷风烟在衣裾问舍经始难觉公言不诬诗成増想似疎钟暝虚徐
　　晨起
　　晨起盻庭柯冲襟澹无营犹疑夜来暑幻作秋气清蒨篱鸟雀语各自谋其生安能从物役月落修渚横澹澹故园月晖晖垂屋星阑夕伴客语已复过我庭谁为旋其枢未觉顾兎灵要知本不动莫作流转惊
　　宿康王观
　　流水赴大壑孤云耿松门风幡动林杪步屧烟景昬矫掌俟幽讨髙怀定谁论浊醪有佳趣溪鱼供晚飱无名窓外鸟催曙武陵原
　　重过康王观
　　忆昔寻逺山停策康王谷烟昏钟韵防林茂鸟归速羽人虽稀少落日见樵牧徘徊临清溪溪鱼白于玉并游防何人槁叶下乔木囘首十年梦前尘那可复欲去且少留残霞带孤鹜
　　醉起
　　恋花歇昼眠汲泉醒午醉潜筠雅相擕侵堦那复避防风过方塘郁郁送荷气丘园羣卉木诠品识根柢譬之足谷翁赢缩在心计借问有何好是中固多味
　　豫章通守李侯苦痈痬卧舟中约予相见
　　云断夜来雨傍舟渡前溪波涨囘汀没林端逺岫防故人方抱瘵有约吾忍违夷犹理归棹天末放朝晖
　　刘越石
　　苍岑玉峥嵘寒林深窈窕石如马鬛封其中蔵二岛匡山尝款门烟扉耿相照瑶堦既肪截侍女亦云缈兹焉谐所求蝉蜕出尘表自尔絶问津日月数过鸟摩挲坐久如藤萝歘猿歗
　　寄刘壮舆
　　曩者刘中允悬车未华颠骑牛涧谷底终嵗饱风烟至今草木间余光发幽姸秘书百链刚凛凛森戈鋋劲气睨汲黯髙文侪史迁当时补衮流气焰摩苍天一语不合意归来枕书眠急流勇自退已度二疏前检讨少壮时嗜学勘丹鈆防官裹黄绶雄名敌青钱聊为三径资未减五栁贤荐书到禁闼信史多官聮仙署得董狐笔端直如弦季札嬴博垠归兴何翩翩掉头不肯住引防黄篾船昨来离山东防羣儿喧一朝挂其冠谤语无由宣顾我牛马走定交良有年相期实髙蹈饮洁鸣风蝉虽无元龙豪问舍仍求田同采阳岗薇共酌阴崖泉来往成二老庶使万世传
　　宿慧日
　　幽牕着曙色匆匆鸟乌啼轸念在逺壑发轫离苔谿泉声作好语挽客来招提老衲道机熟空洞了无疑霜钟耿晴空上有垂露姿暝随噌吰声直与云汉齐摩挲不及去行云防东归【钟上有儋州题名云元丰七年九月二十三日眉山蘓某同参寥禅师登楼观雨】
　　喜元亮归
　　念君赴修畛值此春事晏坐牕居人愁木末逰子逺平时乐羣心亦起隔津叹南风不解愠执热要排遣好鸟噪檐际冰玉来照眼嵗华防何时莫遣费牵挽茂椒傥可人勤来或忘返







　　钦定四库全书
　　日涉园集巻三　　　　　　宋　李彭　撰五言古诗
　　修源
　　修源寒皎镜湛湛有余地居然起滩瀬无复保夷粹人实不易知出处非细事悬知成小草何苦辞逺志饥求仁者粟不用滥乞米清言岂置患髙谊世所韪君防陆平原华亭思鹤唳季野虽不言四时气亦备一饱防有时幽园动春意
　　宿翠岩
　　开门望西山嵗月已云积及兹一登眺风雨送行役縁云路﨑憩涧钟寂歴幽讨良独难防吟夜寥閴呼酒告竭不果饮徒饮浆因次渊明述酒韵
　　贫贱俯中嵗没齿甘无闻藿食屡清饿势与膏粱分斯滥非我事浊醪饯归云槖饘从告竭不废抱皇坟啸歌夜漫漫曜灵未能晨岂非杜康絶督邮那复驯壶浆当觥饮举白浇余唇飞霜凝暑路调齐何殷勤不堪饷亲串一笑贻文君悠悠缺防界本无莸与薫亡于天地间而生经纬文东丘终反鲁仲淹世居汾懐宝何必售千载犹心亲伊优与肮脏荣衰本同伦
　　小轩前菊花玉雪可念今年忽变鵞黄作诗小话
　　幽轩种佳菊得秋耀素华颇与尘外客特来当煮茶赏尔贞洁姿珂雪净莫加今年日在房晖晖弄新葩谁令色无主稍稍作此花长吟复三嗅亦复长叹嗟汲泉莳根本蓝田待琼芽
　　观访戴图
　　闲庭秋草积满砌苍苔深忽向氷纨上聊窥访戴心雪月俱皎皎风林互森森纵观停舻处犹闻击汰音终身剡溪曲何尝返山隂徒言兴已尽真妄谁能防浮生同尽尔慷慨为长吟
　　别何肃之
　　吾党何水曹明窻饱书传笔头梦缃桃秀句出黄绢胸中万壑氷璧月共凝逺未受沈范知苦乏崔魏见効官三径资立节九秋干随牒修水濆未减潘懐县谁知舞文吏抱牍进鳬鴈烦苛困疲民欲作抟沙散谈笑罢追胥老稚无遗患春风吹城隅花栁俱纷衍胡为动归艎径去不受挽病夫卧幽园念离情莫遣营诗持送君愁云横絶巘
　　逰资圣庵遇明光明祖首座
　　久从招提逰妙趣崖谷逈自谓颇造防何由昧斯境綘气霭秋空白雪【一作云】屯夜永华屋防修椽皎月浮藻并壊衲逢阿师苯防髪垂顶简黙近道要虚夷发幽省念昨分手初霜飚虎溪冷及兹再防面老色蔵秀整属予妄缘息值子尘事屏循涧意无穷扪萝度前岭
　　寄云居防首座
　　天星粲以繁斗杓横复直其谁移人间罗列遍阡陌绮纨沸笙竽觞酌事几席遥怜山阿人聴钟夜寥閴孤峯最髙寒隂崖四时雪许分一沠风濯我朱夏热江臯春事归峰头犹凛冽报子以回飚草木亦欣恱
　　客有以赝铜香炉见贶者感而赋诗
　　巧匠资妙手斵泥冶金炉云雷载皤腹金石砻慢肤外质荷润色中扄嗟厚诬岩岩金博山水沉与之俱青烟耿朱火郁窈凝空虚香色暎华觞【事见汉上题襟】喷薄满座隅谬当二器间顔泚意不舒如闻厌浮伪此物无赢余勿云识真少为谋良自疎
　　次徐十题承天壁韵
　　权门嗟来食诸郎愿操瓢独有聘君孙诗裁九牛腰南州翁仲泣祖风端未遥汉庭给扶人进随退晚朝凌烟在何许潘镜二毛雕抱瑟懒来齐啜羮常见尧与子同臭味何时共仪韶
　　云芗阁为简寂赋
　　匡山苦雾里冲晓度前溪定是柴桑老来防陆链师谁复飡霞客天籁吹参差泉妥岩崖白云生梁栋迟若忆辽东鹤似聴淮南鸡西隣约恵逺同采此中薇
　　雨过清晓登邻宫钟阁
　　倦夜思重阁曙登兴悠哉殿古木亦老江阔眼逾开宿雨风前落幽云镜里来髙懐无一欠客底悲徘徊书空复长啸乌雀莫相猜
　　泛舟【时从弟俱行兼怀从兄元亮】
　　暄风吹天墟淑景来日涉繁花已舒顔晴哢复缓颊平生万斛愁頼此短兵接俯擕诸少年清江玩舟楫波平罢牵挽论髙辟嚅嗫懐荀慈明氷霜胸中挟食贫傍人门官学居建业向来疥遂痁性命危脱叶胜逰夙昔共大句常岌嶪囬头见小防颇恨暮山叠何当奋飞去碧云端可蹑
　　过渊明祠次还旧居韵
　　往者金华公赐环僰道归笋舆过柴桑彷徨有余悲荒庭尚如旧物色人事非寒风起虚林木叶无复遗榛丛傲霜菊讵肯相因依二事堕茫兹理未易推适堪作废朝总芳俱不衰当有旷达人槖金烦一挥
　　北齐校书图
　　嫣然粉面郎上马能据鞍身非行秘书亦复磨鈆丹六籍火攻余渡河惑亥豕毫端虽有神颇能正朋字
　　自寰通巽桥防幽
　　谷鸟唤暝姿孤钟生晩聴危桥澹忘归岩壑耿相映潺湲见机泉窈窕入云磴遐瞩野寺门忽尽山隂兴
　　醉中戯赠淳上人
　　上人汤休徒肯顾亦云屡衣上鳯栖云辨我林壑雨殊方怨别余苦乏碧云句禅间傥能来聊用慰衰暮
　　到家用环中韵呈玉侯
　　客子倦行役失席髙轩过胡床语清夜皎皎天无河勃窣自理窟何劳触干戈兰摧玉久折萧艾空婆娑彊进忘忧物无如作病何
　　逰仙二首
　　昔日汉公昉畦真人旁试此尘外姿持献分甘芳神丹为之夀千里还故乡劾鼠得被具妙处固难忘云生五亩宅鸡犬亦得将应持八琼文徃醻九霞觞
　　江叟防寂士邈非刍豢流悠然扬舲去路穷仍曲讴野笛三防罢变征荆卿愁我懐乃昭旷兴寄真沧洲只应清夜鹤时过缑山头
　　夜饮
　　公子敬爱客髙防不知疲樽下殷勤劝只以慰数竒乐怜张女弹舞倦秦王衣持觞不作难霑醉倒接防客子歌言归主称露未晞
　　七夕
　　儿时闻天孙今夕聘河鼓鸣机应蹔停飞鹊桥邉渡藁砧倦服箱舍策息怨语常时别经年雪涕作零雨念各非妙龄无复啼着曙痴儿去蹇拙芳樽肴核具颇怜栁栁州文字稍夸诩昔在台省时模画秘莫覩奈何吐愤辞投荒犹未悟性与是身俱巧拙有常度何能谒以获讵有期而去悠悠区中缘当今爱体素
　　得六弟书有归期
　　茶鼎起松风明窻共昏旭孰令着征衣贫病为推毂畏途阻且长况兹加烦促忽传尺素书欢喜三过读蔽芾恶木防前修慎其独缺月耿孤桐归云赴深谷吾拟诵招隠残章留子读
　　晩登钟楼即事
　　幽栖无热客地僻自鸣蛙危楼一登眺晩凉清兴賖疎林方寂歴恶木半槎牙五峯在北户慰眼落花危樯渡洲渚暮防収日斜峦岗念徐稚去及东吴雪山轻几许髙士正浮楂南州苦牢落秋鲈寒可义愿懐张校尉莫作贾长沙何繇致叩叩翠栢故啼鸦
　　夜聴从弟荣绪琴
　　凉月耿茂树防风薄疎林令弟肯过我清夜抚鸣琴妙生徽轸外虚夷有逺心哀猿山暝啸凝笳霜霁吟胡马惊朔吹楚囚操南音王嫱穹庐泣校尉汉恩深翻令旷士懐数行下沾襟曲中颇清壮攫醳蠲烦滛亚夫军细栁令严夜沉沉我友擅丘壑颇遭鸡须侵营诗貎烟霭辞悭负幽防画师虽无如沧浪一蹄涔借尔山水曲轩豁穷上岑勤来商畧此胜处要同斟
　　扫除尚书公冡下
　　平原令仆射精锐畅人谋当时焚諌草安知即山丘零落三十年谁其追逺猷只今忠义风夜夜鸣松楸啼鸟劝行沽催花生道周遗墟泣翁仲荒蹊风马牛非无玉树郎抱官在中州悠悠生存子那得不沉忧
　　读扬雄法言
　　子云老暗事晚乃着一书经营极浅易艰深聊塈涂终身作雕虫出语嗟壮夫苦笑屈原智颇怜晁错愚丹青果变玉美新孰非防我麟不可覊投阁将焉如侯芭痛领畧见谓老易徒小儿杨徳祖鉴裁自不虚
　　拟古
　　彼美如花人如花复如玉嫁作征人妻别长欢日促拂掠可怜妆翠袖抱幽独飞狐驿使断交河无寸牍春着巩梅繁风吹秦树緑草生森苯防谁能辨薋菉啼里花成子愁间笋为竹雨滴翡翠帷月上寒蛩褥稍知狭邪逰能忘窈窕淑新人工参差故人勤杼轴慆堙为病媒经纬有边幅苦言饷夫君夫君当熟复告君君不知我自蓺兰菊
　　题洪驹父徐师川诗后
　　籍甚洪崖孙髙寒欲无敌徐郎聘君后挺挺百夫特堂堂无防公户外满屦迹虎豹雄牙须侪流甘辟易徐诗到平澹反自穷艰极周鼎无欵识赏音略岑寂隂何不支梧少陵颇前席洪语自竒崄余子伤剽贼大似樊绍述文字各识职二子辨饤饾鄙夫与下客粢食荐铏羮熊蹯杂象白殿最付公议吾言可以黙
　　醉书
　　春风吹草木苯防换衰朽亦复吹我顔只觉成老丑连呼醒酒水来袪扫愁帚遣客我欲眠深怜柴桑叟以形模妇女笑度量儿童轻为韵赋十诗
　　孟夏树扶疎绕屋郁青青了无俗士驾啸歌颇忘形泄云閟前峰防雨自神屏蔬盂有妙理未减五侯鲭清晨澹无营按行芋区二雏能拜起婴儿千里驹抗顔捋髭须酤酒提胡卢幸非李元礼何劳为楷模潜筠穿屋头幽草围舍后手擕东臯书竟熟俱上口诗无拟澄江文不夸幼妇婆娑丘壑底藏此牛马走丈夫志四海抟风类鹏举方其未遇时洁身闺中女昼伏夜动者贪冒如仓鼠炯炯抱名谊所慎在出处我有百衲琴巴渝不同调三叠太古音那免世惊笑彼哉遇嗾徒睥睨追风骠幼舆虽折齿初不妨吟歗谢公东山时彻侯等尘雾一朝畏桓温摄衣忘雅素忽着进贤冠顿失沧州趣勇退真难忘天末横云度昔者温简舆王屋颇清旷建封礼为罗非复无度量落胆劾权臣笼街速官谤舆栈胡不归猿鹤俨惆怅少室拾遗公许身颍与箕韩侯为作牙俯交轩冕儿献策荡淮冦犯顔立丹墀未免诱松桂应遭北山移寻壑逐飞鸟持觞送归鸿不解世俗书稽古何所防乆矣川效珍矧兹山不童应容陶隠居佳眠聴松风举世市道交谁能保荣名譬之多财贾恶嚣安得赢一身拱璧重万事秋毫轻向来冥寂士飘然逐遐征
　　七月十九夜有大星霣于西北
　　迢迢天汉星寂寂夜未艾孰居无事中差次若玑贝向来西北隅炜然独颠沛彼苍既悠逺神理滋茫昧岂君坐逐客无乃勇自退嘒彼亦何为竟夕屹相对络纬啼井栏和我防吟内
　　五月二十四日晨起隔壁闻季敌营诗戯作此嘲之
　　阿敌覔新诗踪迹真诡秘如偷发闗键大惧惊隣里防吟虫得秋幽讨虫搜耳排句归阵鸿细字列行蚁诗成胆力壮巨轴书侧厘逺寄赏音人稍欲见名字但求皇甫序何暇公荣醴吾言可并案嘲竟聊自洗
　　巢云亭
　　山栁排晴空羣峰助髙寒危亭踞上防不在世网间晓窻飞鸟度暮檐余雨还兴多仲宣楼势肩天姥山落笔睨前辈血指空汗顔金华牧羊客句回造物悭眼界无一欠辞源溟渤寛防当践不朽夜郎今赐环
　　芰香亭
　　束髪事明主遇合诚独难譬彼佩犊翁穮蓘功贵完明府真权竒汗沟沫流丹雅意独当御未享苜蓿盘诏许上紫殿占对随孔鸾底事寝不报鼓船下风湍顾兹未逢年于我颇复安治道贵清浄稚耋家相欢桁杨生木鸡榛芜薙西园方塘毎制芰泽畔思纫兰灵修方布席下诏应赐环勿堕逐臣泪去蹑青云端
　　浄芗亭
　　校讐淇园姿劲特傲霜雹论交不满眼入社难凑泊頼有此檀栾嫣然时解箨风枝兼雨叶调度固不恶结实何离离开花纷莫莫鳯鸟当来过嵗华今异昨
　　夜坐食蛤蜊
　　紞紞寒鼔鸣稍稍华月上蒲蓐蔽幽斋夜鼎惊暗浪但见炰蛤蜊许事付尘坱犷殻虽外缄甘腴实天相霜脐贵抱黄雀醢夸挟纩江瑶初脱柱蚝山怜叠嶂盘飱得此生风期特髙亮如跨大宛儿凡马羞骏驵嗟予鬓成丝山林真独往防心不在逺坐有濠濮想
　　敦好轩
　　防心诚独难托契复何有曩哲有遗言定交于杵臼此风颇沦胥射利一相就口血曽未干转盻忽卖友夙心何由敦聊与眷眷偶是中白头新嘉徳真耐乆恍如对华觞心醉不在酒誓言山若砺此好那容朽商颷振庭梧明河挂箕斗
　　题范赞府覔先春亭
　　范叔老不衰周礼素独秉素标垂青衫不厌官踪冷抱牍鴈鳬行色笑辨俄顷园涉寒未饯和气君先领霜花吐幽香烟栁发新颖大钧无私酬播物厚兹境仁人所逰居寒威甘逺屛要当均此施草木清昼永
　　钱伸仲乞静照轩诗取逸少所谓静照在忘求云
　　往者多逸想山隂时见之肯持圭组面自尘丘壑姿竒伟不少贷确讱无纎遗保全胜东山出语曽未思巢许逢稷契何由致于斯乃比石卫尉此老端不为观其誓墓作岂复随家鸡忘求在静照定体发光辉谁料百代下领此无言师元非折腰具聊复尉河西开轩延胜气不许賸客随凛然防蔺风坐用谈笑追悬知杜武库时与河阳期持觞望天末云树相参差直恐永和日未能相盛衰径烦画幽处公莫惜鹅溪
　　阻风涛湓浦舍舟由山北以归
　　自发郎官湖挂席如江练系舟浔阳郭风涛中夜变擕孥坐菰蒲惊叹杂鳬鴈明当度山椒聊寛故园眼诸人絶江逰同安大风涛作予适病不能渡
　　平生湖海心舟檝雅所便扬舲欲寻山风涛怒掀掀中途得疾跨马如乗船谁能于此时絶江歌叩舷宁费赏心晤归作瓮牖眠壮哉二三子嗤防懦不前顾慙谢公啸幸免季野怜延目望斜照归路山苍然
　　用陈观韵寄广心敦诗兼示陈
　　卧疴春带賖抱独眉宇皱歘懐北阮贫既亲亦有旧归欤前期骑气劳侍后暄风揽客衣胜处当宿留遣我次公嘲知君杜陵瘦
　　陈侯探禹穴辞源何浩浩佳处似隂铿丘里得名早吾家习主簿笔头妙挥扫花繁汉署香春事随花鸟快裁两牛腰何代无贺老
　　四月十八日过师贤留饮归用前韵寄师贤
　　避俗非避世择交欣择乡共泛忘忧物聴雨对胡床江湖系舴艋夜窻灯火凉论诗中鸣镝辞源注方塘韦杜骨已朽谁焚更生香我才肩培塿君自粲氐房玉人能晓此藻绘已埋藏破涕欲为笑横膺复怏怏行矣勿复道孽孤政为祥
　　离云居道中偶成寄防先驰恭首座
　　久乐岩中趣未觉身世拙冬暖愁云开嵗晏尘事歇山灵招我逰草木亦欣恱黄松少穉羔苍崖对宿雪山川谁断取擎在仇池穴恭公雨花手防公傲霜节唤【一作睡】起随粥鱼谈余饯山月两禅过虎溪一笑颇清絶归来武陵春欲向幽人说











　　钦定四库全书
　　日涉园集巻四　　　　　　宋　李彭　撰五言古诗
　　寄微先驰
　　云横暮钟防窻含逺山曙巻祴正佳眠鴈送寒暑观君弄泉手岂是缝裳具独鸟不西南长懐天际树
　　寄徐圣功
　　暄风縁隙来窈窕过我庐新花已集目弱栁复藏乌故人怪音素定知中宻疎客从西县来问讯聊可娱幽窻含暝色亮月丽髙隅意逐前云去微钟尚虚徐
　　以酒渴爱江清为韵寄秦廿四
　　春风草际归尔客向杯酒观化发珍藏俱为鄙夫有虽无雅颂姿櫜之维杨栁赏春良独难深怜鲁中叟倦防文园令病肺尘消渴句斡造化机云霞互轇轕慢世谁与俦嗤议从夸夺诚哉死诸葛能走生仲达通籍金闺人物望侔鼎鼐醉卧古藤隂一往无复再卒业有刘歆学富仍多爱定持柯亭竹遡日吹丹塞晖擅江左逺岫列云窻佳句神其吐律身未敦厐胡为犯竒祸双流带二江将智嗟耄及懐宝聴迷邦隋河苦黄浊不乱长淮清秦郎乆埋照余子只平平词林得此士隠若楚方城风流不顿尽惊人闻一鸣
　　用韵寄潘仲达
　　渊明解真意欲辨斯忘言我亦厌苦相颇复参鸡园潘侯隠于酒早悟逍遥篇两髯俱似防空洞复昭然不作逐贫赋共结贫中縁临江吊公瑾登楼懐仲宣何须画麟阁从渠定天山君看持汉节白首自丁年
　　寄甘露灭
　　疵贱楚江濆真遭女嬃骂自无交吕心从猜追信诈颇耽麯米春寒柯一壶挂戯逃蘓晋禅时赴拾遗社念我眼中人十烛九已灺向来支道林得祸不能嫁解覊蜑雾中万事顿髙谢竒胸挟风涛吐句端可怕何时织锦机纬经聊一借懐哉付短章参旗耿寒夜
　　次韵寄钱伸仲
　　简秀叹真长韶润思阮裕眼中人物衰政尔用金注吴产尚父孙思脱尘中屦嗜学颇惊竒于我实肺腑髙材堪遗补伐氷非所慕时于鼔吹间自得鸣鹄句妙语随霜飚识我丘园路赏音吾敢辞当传太冲赋
　　次陶渊明赠羊长史韵寄李翘叟
　　遗民百念冷中嵗多囏虞不希咸阳价顿有旁行书李侯妙徳望闲雅亦甚都南郡此名流闻声十年逾披云落星湾情留厌归舆只今丘园梦君与川岑俱胸中书零乱清言不踌躇曩时僰道囚风神颇相如此翁蝉蜕去词林遂榛芜乃于羣忧中孤笑成欢娱冷官类逃禅未减汉庭疎何时招隠岩追凉迟望舒
　　还日涉寄吴世良
　　白珩蓝田生赤骥渥洼种异产非其源定自难入用吴侯掌武孙九鼎家世重筮仕如挽强妙手一一中抱牍鳬鴈行严惮安得纵捐金购竒书嗜学有余勇邺侯空插架而子颇成诵昨日章水头春风吹客梦开筵置清醴落月流画栋念子不负丞义士色为动梯山贡楛矢効珍出银瓮胡为百僚底嵗月数賔送天边赏音意推毂亦云众他年解组归三径着求仲
　　次九弟逰云居韵兼简郑禹功博士
　　幽栖捐众累尘事犹抗行浮湛太古相却扫何痴生只园有胜践苍崖无俗情笋舆度絶壑雷雨下满盈矫首出岩幽斜日耿烟树蝉断续鸣惊麏纵横去未穷山海迹兹焉赏心遇絶胜驰康庄车鲜马仍怒博士麟一角旷世独秀羣胸中藏箕颍笔端生风云平视楚倚相陋矣知三坟佛界饱逰衍草木俱欣欣阿彤荷衣时乃与此山别愿言奉巾屦不复苦炎热归来出新诗老眼聊一阅虽非天姥句浅浄亦可恱病夫世味薄野处随年深以彼有限景冩我无穷心缅懐太冲语山水有清音时寻松桂约勿遣嘲书滛
　　次韵谢朓直中书省诗寄冯彦为
　　泰阶就平夷风轨肃恢敞内枢方畅谋吴岫俄矫掌富贵践危机纷华婴世网诸生经济心缓带赤霄上黄金买蛾眉歌台争暖响未闻舜九官卖友变俯仰重瞳垂衣裳阊阖映荡荡均劳当赐环看公被嘉赏
　　次韵谢朓京路夜发寄六弟书因以督其归
　　问津实知津阮屐穿几两束装径防岏呼船凌泱漭老余风埃顔枯槁日日上屏居二十载寡求毎自广眷言季行役清音当见赏声华慎交绥物色易揺荡得隽早归来毋为勤掉鞅
　　寄郭循正
　　粲粲有道孙丰姿复乱真养气如晴虹照映塞外春好大有余韵雨垫乌角巾典学万人敌谈笑五台賔篆笔压秦相翻笑蔡有邻长袖果善舞巨价藏百珍岂繄寂寞中见此妙入神平生乐闻善况我骨肉亲孟坚賛炎汉扬雄赋逐贫
　　次谢宣城出新林浦向板桥韵寄汪彦章
　　名郎摩霄翼径逐先贤骛竒胸如洞庭中藏万烟树忆昨易前期寒暑亦云屡虽聮台省班未减江湖趣老境専一丘病着随所遇何时过我来尝柑噀香雾
　　寄陈无感
　　忆昔怅有违平湖拍天涨公乗美满风乗兴破巨浪我归茅屋底念切情惝恍中间忽抱瘵此病最无妄伏枕辞鸣蝉秋风吹倚杖缅懐醉夷门歗咏真惬当颇复持漫刺曳裾谒丞相曩者金石交为子倾家醸肤清神更清年壮思亦壮兰台要给札抒写不流宕谠言动主意湛思慰人望归防拂五老停舻当叠嶂不忘茗果期烟扉聊一访
　　余与刘壮舆先大父屯田父秘丞为契家壮舆又与予厚不数年皆下世今过其故居
　　刘郎平昔居门巷草芊芊念我眼中人骨惊泪潺湲中允实髙蹈倦逰自丁年问舍得匡庐卜宅如涧瀍悬车着屋山骑牛弄寒泉秘书极精锐笔下走百川口戈击奸佞直声寰宇喧诸郎排鴈一一落云天独余漫郎叟髙名星斗聮辟书日夜催援毫録羣仙几负丧明责挂冠遂言旋中河忽坠月半岳遽摧巅孤嫠俱幽愤一仆无复痊传家惟蔡琰择壻得鲍宣驱车官殊方衡宇頽荒阡壊壁蜗篆满小窻蛛网悬翠蔼逺山暝苍苔修竹连往时所憩树相与聴鸣蝉忽逢持斧翁葆鬓青行纒采薪収斜日伐竹破疎烟沉痛迫中肠裴回不能前髙明鬼得瞰岂弟神所捐防吟复凄断暮角西风传予与谢幼槃董瞿老诸人往在临川甚昵幼槃已在鬼録后五年复与瞿老防宿于星渚是夕大风雨因诵苏州谁知风雨夜复此对床眠之句归赋十章以寄
　　賸客苦填委神交多乖离静言数存没惊风邈难追水清石自见山髙鸟鸣悲一杯且相属何庸记吾谁久矣羌山逰幽讨无复遗如观侏儒节触类或可推山灵厚相戯傲以所不知故放出岫云变更无定姿忆昨谢幼舆宜着丘壑中论交麯糵底愁絶连樽空自我失此士清梦随归鸿封胡与羯末安知无余风髙台拟岘首孤峰陵天姥与子各壮年车鲜马亦怒嵗月忽欺人于迈不可补讵知唤仍囬藜床同夜雨谁其妙丹青将军独曹霸能开生面姿拂绢貎照夜伟哉千载后万金不当价吾欲评斯文善学如善画却老烦青精度嵗掘黄独长乗下泽车何烦挟丹毂求我盛年非常恐不可复永结交旧欢阿谟甘碌碌吾怜阮嗣宗口不挂臧否是眼何亲疎青白生誉毁照隣殆庶者颖脱当悟此本心如虚空何尝受尘滓曩时太傅公日下欲无对富贵恐不免大节在显晦一朝出东山勲业到鼎鼐眷言固穷士难进思易退脂车离郊园潜筠人许长归来十亩隂缥节已储霜畦畛日将芜况复病在床亭亭望五老烟云晩苍茫渚蒲方蒨绚汀草亦芊緜扶藜数过鸟荡桨防归船董子有来约要在秋风前已办河朔饮更哦陶令篇喜遇洪仲本于山南以蝉噪林逾静鸟鸣山更幽为韵作十诗寄之兼呈驹父
　　万壑无定姿胜处加风烟爱山亦尤物常怵他人先凌厉矫云翮酬酢含风蝉终日松路永冲襟颇萧然故人隔秋水夣徃宁可到山南防心处不负干鹊噪胸中如隂雨百谷仰一膏嘉徳向来深此事神所劳明月出东壁歴井复扪参如我饮欢伯了无经世心土膏富畦垅浊醪有常斟鸟语复见广浩荡栖云林逰目霄壤间禀生不可逾企跃有定在嗜好真殊途超诣方独徃安然钟鼎娱嗟彼强聒士营营竟何如老圃志沉郁乆哉宦悰冷道广虽难周恬愉境元静著书雪明窻垂老真隽永诸郎汗血姿一一皆絶影窻上飞野马酒中鸣山鸟俯仰几何时秋林风嫋嫋髙懐凡情尽虚齐尘事少卧读若耶诗意寄在云表緑髪嗜翰墨颇徂成章程耽思且傍讯仅有能诗声老语如冻芋时时强抽萌公等极英妙毎闻鸾鳯鸣禹金贡九牧铸鼎知神奸博学如地负能发键与闗竒货只希价妙语期藏山要当继三代何劳追二班豺祭秋事归蓐収遂为政爽气挟曙来风露颇辉映祛我中夜懒起予维摩病回首问炎蒸暴谑子难更倚杖览清旷江臯事事幽战胜名义府防勲逾彻侯世故毎情得尘縁成语偷长吟抚孤松濯足清江流
　　蔡州顔鲁公祠
　　孤云亦羣逰劲柏受逺托烈士懐贞心肯劳常情度堂堂顔太师立朝独庄谔太宗柱石衰中夜悬六博朝廷冠劔人孤君资元恶公当蔡州锋活国立然诺头颅危一叶舌本未渠弱耻为蘓属国华颠图麟阁想当凶熖时直气森喷薄庙貌存典刑社鼓追冥漠我生当昭代何憾涕横落浩歌招逰魂白眼瞪寥廓
　　聴了公孙弹琴
　　商飚吹菰蒲船官双停桨中有陈太丘堂堂道弥广容我拜牀下凛然増妙想碧洞名家儿侍立资开爽取琴为我弹襟懐自恢朗兰芽弄徽弦岩谷发佳响乃翁琮璧姿风气日豪上一言犯台鼎放逐金波涨郎君翠眉低沉忧杂悲壮沧海连三山攫醳共消长生雏有如此十年违色养推手且罢休夕岚横莽苍
　　倦夜
　　倦夜苦夜短追凉卧前楹清飚飒然至滓秽开天经月在房心间木末相将明频年困秔稌何足糁藜羮一饱吾可必呼儿斟醁醽酣歌防达曙露下湿流萤
　　雨坐遣心
　　孟夏始三气暑还自何乡稍稍切肌骨病着径卧床云从瓯峯来将雨送防凉容与过朝市殷勤洒林塘幽窻多僧气颇带山茶香缥思随归云冉冉列禅房此物方料理隂崖容伏藏火老恐愈浊熏煮犹未央防当牋山灵时来呵不祥
　　读左氏
　　麟经书王法圣笔行天诛丘明发其蕴磊磊照九隅奈何蠒栗犊命曰相斫书世不足董狐杀青议其覆无烦家置喙粲若夜占斗舌本未暇浇但自饮醇酎
　　送嗣行叟住云岩
　　昔在冯光禄精兵伐莎车大宛献象龙权竒天马驹朝趋不动尘歴块暮过都银鞍香罗帕晞骥行坦途一朝伏辕下局趣时长吁霜蹄绕羊肠飜思在坰娱复闻郭槖驼种蓺絶代无擢秀土膏动安恬肆纡余侪流失妙理静躁由来殊木性不受触剥肤验荣枯栁侯为作传临民真楷模嗣公武夷秀淡然云水徒风期压支遁渊源从老卢膏肓在岩壑浩浩不可污屡辞公侯聘烟霞閟团蒲忽着垢墨衣俯身蛙黾区我本佛国净示见秽土居譬之喷玉姿骧首径﨑岖虽懐万里气讵可轻艰虞亦如莳卉木涵养须敷腴根节藏蠧蝎安忍不剔除名驹即商鉴种术毋令疎邾蟊或螽虿三言成于菟愿公置坐右爱之良不诬夜窻为长吟霜飚响髙梧
　　次九弟阻雪不得逰云居
　　忆女垂九龄防幽非旧常两鬓忽如棘歌声类防庄山色故无恙老者须眉苍载之着车后谁言山路长毎逢胜絶处赋诗要难忘大雪空旷清境讵可望烛龙何时来衔曜发晖光长懐亦云极烟渚闻鹙鸧
　　雨后望云居
　　爱山勇成癖岩壑罗心胸政使诣幽絶何如天际逢春雨云断续蔽亏欧岌峯如我金石交渺然旷音容眼边出突兀烟霞更葱茏方营五字赏鸟下醉吟中
　　闻蘓大养直同李子充游云居作此诗招之
　　人心各如面石交定难逢吾观蘓夫子真有古人风自开蒋生径日望求羊踪乃擕李长吉上我欧岌峯羌山落君手稍欲吞附庸练练峯上云萧萧岩际松想当岸纶巾啸傲惊归鸿我有浣花竹隔林闻曙钟幽禽发佳响亦足披心胸何当小休辔一尊聊此同
　　再次阿敌韵寄舒大士兼简防首座
　　风窻生晩聴雨砌耀宵行斜柯横吹度縁堦细草生片月悬屋角婵娟有余情世味了无取虚懐浩难盈欲念山阿人临崖九秋树袖手谢鼎来属袂推不去兀尔自忘縁湛然随所遇称讥汹涛波渤澥恬喜怒我亦乐清旷颇甘去人羣回观防华轩澹如秋空云二桃杀三士累累荡隂坟吾庐蔽床席有托众鸟欣室迩防面稀轫发分首别缅思耐乆交不为翕翕热只夜在贝多有懐时间阅嚬伸三昩起燕坐真适恱吴产防开士膏肓岩穴深向来避小草于今有逺心悬知轩辕律定非桑濮音寒藤且髙阁川涂多毒滛
　　端午
　　郑袖椒房宠音容胜莫愁多情上官郎朝夕侍冕旒从来秋水好见谓绕指柔何堪女嬃骂竟与冯夷防至今荆楚儿奋舟竞长流重华改前度归翮起南州莫作古时恨静聴羣謌讴
　　北窻睡起有懐吴世南
　　曩时谢仁祖萧散北牗下捍拨响鹍弦天际颇闲暇渊明曲肱卧余事眼不挂便欲俯羲皇凉飚助矜诧纵观两郎传明如丹青画独于避俗翁英姿犹可借此翁多新诗天成妙风雅不从人间来句法殆神化伊予緑髪时奋舌谈王覇中嵗懒问津锐意学耕稼一往二十年了不畏嘲骂性初嗜清醥病见杯勺怕径作云窻眠端回俗流驾缅懐吴朝歌南州满声价虎脊天廐姿未覆香罗帕顾我乃神交素书毎盈把何时逐飞葢西园乐清夜防吟望天末虚懐聊空冩
　　病中有懐
　　江城春事还温风搅清昼花药粲以繁好鸟俱应客中维摩病何心折杨栁黄鹂劝窥园于我意颇厚缅懐赵明府倾葢真若旧翩翩佳公子奕奕名世胄笔可扛龙文识足辨虀臼何当与若人长歗向宇宙
　　有懐张掾师言
　　户牖烟霞积池塘蒲稗深幽鸟如交友招唤出疎林懐人隔湓浦终朝梁父吟别鹄太古澹徽弦冩瑶琴谁能领斯妙士贵相知心僧弥非谢守其谁能赏音深衷若为寄长歗看遥岑
　　有懐郑禹功
　　吏隠専一壑才名横九州袖手烟雨外坐看江汉流斯人美无度孤标可镇浮穷居白日静苍苔门巷周永懐不可见台笠向西畴
　　夜坐懐师川戯效南朝沈炯体
　　鼠鏖触蛮兵客梦寒窻短牛斗挂防干起视夜参半虎头丹青手欲画澁囬腕兎尖渴陶得句亦不漫龙沙懐石友羽觞旧无算蛇飞梵王壁络绎壮神观醉踏吴沙归转盻嵗月换羊肠自诘曲驰道方晏晏旋擕古菱花悟罢如氷泮鸡园谈妙口当我一笑粲狗监浪延誉凌云非吾愿猪蹄祝污邪举世良可叹
　　雪晩望懐子充宗弟
　　归云度山椒木末留夕照聮翩衔尾鸦不复明楚调安知牛尻没便出丰年笑南阮有伟人领畧造意表端忧突不烟岑寂有余妙简逺到安丰迈往同逸少颇教弟子员鈆椠发清奥谁可相推毂仅自免镌谯阅月不传音柴门迹如扫藜床还睡债瘿杯敦夙好为君短长吟扶笻送飞鸟
　　懐子充复次间字韵
　　弥年旷不接耿耿心未阑縁何税君鞅饱防江西山追凉故园树待月房心间君归有后约怅望何时还元亮诗次玉局翁过二李故居韵赏仆作草堂于故园同赋一章
　　兄家咸阳公余泽被岩麓怪底多珪璋蓝田自生玉我独出衰绪嗜酒仍爱竹昼眠殷晴雷防云腰不束作堂延野色风吹草心緑情间飞鸟亲相呼暝投宿往往辽东鹤来栖手栽木心期得幽子浩歌去边幅抱瓮同灌畦牵萝来补屋修文不无人付渠调玉烛
　　董真人炼丹井
　　董子侯官秀养真匡山隂琼田蓺金糓绛雪飞瑶林种杏令虎守偿稻见本心淮南鸡犬仙防鼎升瑶岑寒泉冽旧井遗风犹至今我来澡须眉凭虚欲骎骎税驾不忍去遂歌梁父吟













　　钦定四库全书
　　日涉园集卷五　　　　　　宋　李彭　撰七言古诗
　　听侍其云叟琴
　　君家建邺城东头卷帘卧对长淮流除书谤书不到耳空洞腹中无片愁白浪从髙瓦棺阁清夜无人响猿鹤琴声时复一挑之北斗横天月将落御风过我故山岑一写太古之清音当春风动为凄波底时闻龙一吟坐观人琴成二妙觉来形秽顔枯槁伯牙袖手意有余请公临流一舒啸
　　听程道士琴
　　鹍弦鐡拨世多有玉筝银甲嗟凡陋平生緑绮醒心泉浄洗耳根端不朽錬师霜髭已满颐履霜坐弹霜叶飞腐儒冻馁非所惜物物愿荷皇天慈
　　演上人以权诗示余归其巻演师系以长句
　　花县潘郎未白头下从玉局仙翁逰平生四海饶次守脱冠壊衲蔵深幽死生俱在天一角句法不复隂梁州眼明得此道人演更遣权诗遮世眼唤起蕲春十年梦恍如神明还旧观黒柏苍鹰饱欲飞天马衔刍方来汉演翁自是尘外客笔端秀句应无敌禅余轧轧弄鸣机紫鳯天呉乱红碧防当载月漾舟来尽出公家金粟尺
　　观吕居仁诗
　　西风鏖暑功夫深老火由来欺稚金蛮花缺月午梦短伐翳正尔开遥岑忽看僧珍五字句妙想寔与神明聚清如明月东涧泉壮如豹南山雾抑扬顿挫百态随鸷鸟欲举风迫之莫言持此黄初诗直恐竟亦不能竒老懐凛凛受霜气想见此郎氷雪姿鄙夫好诗如好色嫣然一笑可倾国击节歌之侑欢伯杯中安得着此客此客不肯绁尘羇况复世网如蛛丝秋空横河雕鹗上不许蜂蝶同所归汉家太尉死宗社大鸟泣坟天所借谢傅未吐活国谋赍恨懐竒赴泉下僧珍向来期此人頽波砥柱妙入神要当叠些湘水滨唤起犹足张吾军
　　晓发琳山晚防于湖光亭
　　琳山寺前雨翻盆辟邪渡头争渡喧湖光主人敬爱客解装咄嗟开酒樽江城花尽栁亦老薄暮欢娯怜草草殷勤为唤两红顔始知人好鸟还好斑斑鬓间少黒丝客中不复忧心阻酒中圣少年时江湖放浪真忘归老来颇丧丈夫勇心随暝鸟投林飞
　　谢人见过
　　门无褦襶轩车过草庐寂寂南阳卧夫君掀髯来扣关不减昔日陈惊座肉食者鄙无逺谋喜君义气横霜秋已看献策尊王室白笔应须上黒头
　　遭风祷神林浦
　　伐鼓放船落星渚争曙鳬鸿集俦侣干旋坤转风掀掀阳侯就戮波臣怒庐山孤巘政排空复阁重楼欲无路水虫琐细何足云窃发凴陵敢予侮长年吞声三老悲老妻惊呼稚子啼病躯不能自料理袖手悬知虀粉期谢公吟啸吾岂敢兴公悲号差胜之寒葅百瓮未渠尽犹得余生见昏觐归帆行将拂五老要及霜风快雁隼径须作牋寄鲂鱮行路艰难公莫遽
　　南至日离同安舟中寄阿弓
　　去年阑冬亦戒涂北风吹雪邾城隅八字山头驾髙浪曙角更听吹单于今年南至又行役萧寺佛香僧饮俱身在潇湘黄蔑舫眼看恵崇归雁圗懐吾家之季子细酌明窻愁欲无诗肠定遭酒媒孽语作晓霜催槁梧漫将长句代作草河冻难求双鲤鱼归期不落蜡宾后行李困来频寄书
　　夜宿寳岩寄冦李二錬师兼懐王环中
　　北风驱云度危峤日下苍茫烟霭横山灵唤客起杖屦定自不凡为此行山南冥搜未得妙山隂问津向猿鸟遥岑叠叠罗峻屛溪流溅溅鸣楚调眼明全椒道士家丹砂入颊暾朝霞谈间勃窣妙理窟挽不听去犹欲遮缥思右辖千丈松眉宇中藏嵇阮风放船云梦鬼作祟磈磊仆卧洪涛中此翁身大不及胆引帆复逐天边鸿渊宗堂中柱史裔黄鹄作雏欺鹤唳衣裾不着京洛尘潜心涪翁哦五字相逢俄顷复解防韵胜遣人増想似僧牕梦短夜复长句挟寒霜聊可寄
　　寄崇书记
　　穷山嵗晚满烟雨欣逢支公防心侣斵诗已度曹刘前谈复恃殽函固寒防夜寂斗正横衰懐径协沧洲趣新章顿挫兵出竒遥随归雁下烟渚胷中书传要扶疎笔端联翩将脱兎渊渊挝就渔阳掺遽作囘帆听鸣鼔明牕试翫老髯语黄鹄看君响长阜山隂傲吏有僧珍水镜湛然当见许
　　寄甘露灭
　　道人欲居甘露灭年来寄食温柔乡开单展鉢厎事逺举案齐眉风味长我衰日涉甘岑寂颇遭霜刺颐长出愿随鱼鼔供伊蒲一堕尘网谁能力要知在欲是行禅久聚荷花顔色鲜秋涛风怒何掀掀莫倒危樯沈法船
　　寄何生
　　烂羊都尉本不恶鬬鸡开府无处着天禄诸君尽贵防据鞍上马能不落何郎未免儒生酸于此政复不作难但公剰着潜夫论何须头上鵕防冠
　　懐秦处度复用山谷韵
　　秦髯昨首长沙路舍舟来甘余霜兎翻忆淮山鸡黍秋二十年来穿防屦衣如悬鹑气栩栩足垢头脂蔵妙处欲买桑柘闾里欢却乗舴艋江湖去似寻剑客脱尘埃北走南逰未安堵去年篱菊今又黄安得同尝噀香雾
　　游云居歌
　　岷峨秀气凌太白诸峰弹压流辈百右军昔为懐祖困此心勇往曽未识羊家叔子端可人岘山何为苦伤神多情赖有邹从事与山不磨有遗味平生寻幽防屐穿始知欧峰峰外天扪参歴井出鸟道耳边河汉声潺湲千古追懐同一律神明还观悲节物两郎凛凛安能来定于何处埋尔骨往时觉大道场心净无尘闻妙香幽禅寂寂师粲可髙韵卓卓凌羲黄九原芜没那能作胜日良防自不恶灵云野桃初着花鼻祖柏子僧前落玉函贝叶渡流沙法筵复雨曼殊花充虚解战天皇饼破魔惊睡赵州茶世网婴人太烦促桑下安眠戒三宿柴扉草阁空归来大梁推枕黄粱熟
　　玉花騘
　　杜陵絶唱騘马行想见蹑云喷玉声龙眠貌出姿态横香罗覆背红汗透如行沙苑秋风瘦我羮芋魁乃饭豆不爱金羁如此騘深云一坞住山翁朝霞入颊常暾红胡少汲名直孺龙舒佳士清修可喜往嵗见之金陵闻除侍御史因作此诗以见意
　　闻君往年客淮西及见我公无恙时潜山皖水徳星聚天下中庸人表仪川行节往万事尽我独流寓东南涯协洽之嵗秋九月买船适诣秦淮湄建康城头鸡欲曙白下门前乌未飞有客剥啄复剥啄戛然野鹤下孤屿意定吾子初无疑髙谈确讱不跛踦养此郁郁涧厎姿发防振落笑余子招之不来不可麾判司卑官果难屈脱身遂与棰楚辞行行且止避騘马胆落于地非公谁御炉烟动天顔喜柱下云开春日迟侧席爱民如爱子愿达民病苏疮痍要使英风触白兽更遣直气生青规鄙夫养疾江汉间有如不信吾谁欺
　　范家所藏孙知微画彭祖女礼北斗图
　　晴空无尘月在房松间博山沈水香翠眉女子约畧妆两足亭亭如雪霜步虚之声风度长紫微北斗忽低昻金钗何劳十二行不羡卢家丹桂梁凌云已复飞罗裳生绢冩照公家藏应怜彩鸾翳鳯凰未能割爱俱翺翔
　　戯答椶笋
　　髯翁落落縁坡竹肥如瓠壶书满腹好客勤炊烛代薪中厨羮金仍脍玉春风渺渺生微澜欲向呉江把钓竿引帆伐鼔阅三嵗雁不来衣带寛阿蛮虎子能哮吼千金扫除似无帚却甘杞菊侵我畦固穷不障谈天口剰夸椶笋馋生津章就旁搜不厌频锦绷娇儿直欲避紫驼危峰何足陈出为小草居逺志藜藿盘中长此味客来不废董娇娆安用凋胡见真意年来我亦食无鱼莫遣此老専懐羭时时酒浇茶苯防乱我藳俱扶疎
　　送所借书还王生
　　邺侯家藏三万轴牙籖新若手未触此翁眼如九秋鹰一过成诵不再读愧非晏独峥嵘复愧王郎著论衡案头萤干太苦相久假不归何痴生开州公子好竒古胷中寳笈森四库安用邺挿架书向来借我纸上语频年多病百不如凖拟传书学截蒲还君一鸱细故尔莫厌时时开锁鱼
　　题阎立本醉客圗
　　酒有何好工作病颇怪斯人喜中圣藏身麯糵胜岩幽寄愁天上呼不醒春风吹开玉东西月落参横斟酌之吐茵脱防有妙理朱成碧浑忘归右相丹青果驰誉幻药调成疑笑语便觉微绡古意生似闻醉眠卿可去半生忧患复萧条瓮中肥遁何须邀一樽桑落对公等尽解平时藜苋嘲
　　包虎行
　　画师老包气如虹解衣醉倒尘泥中急呼生绡卧展转笔追造化分竒功须臾奋袂于菟出絶壑隂崖啸风月悬着髙堂烟雾深观者胆寒俱辟易谁为彪子与虥孙宛陵后叶诸仍昆顾视雄姿亦遒小犊茧栗何劳吞通论成防贝叶大空小穴随老衲何暇与汝同条生豹丰狐要弹压
　　望吕道士庵居不果往
　　錬师精悍极了了穹谷营巢若飞鸟流泉涤尽化淄尘明牕防存填血脑停策微闻叔夜琴叩闗阻食安期枣我方寻源上河汉目送落日诸峰小杪秋蜡屐要重来与子相过拾瑶草
　　食鳆鱼戯呈夏侯
　　君不见呉良斋郡吏敛板居髙随掾史诸郎元日夀府君觞酒谀言败人意口角击节五马贤鳆鱼百辈为君赐又不见江左之禇渊此鱼一尾售数千丈夫须髪果如防但知堪炙宁论钱平生刚直卧江汉非呉非禇何由羡疗饥渐台亦可悲味比疮痂良可贱谓言此物不拟尝饷我因君累十觞汉隂槎头推不御徐州秃尾甘走藏藜苋觞中初未识已觉盘飡惨无色凭君遣使更函封莫令子羽吟头责
　　重逰草堂
　　徳人昔逰居寝处一草一木可敬之涪翁初释僰道防枉道过我临水湄梵宫三托吉祥卧悠悠东泛长淮涯牵丝姑孰席未暖鬼瞰髙明俄解鹦鹉洲前弄晴泚祠宫寄食长江西黄绢碑中发竒祸播迁瘴海如湘累天生斯人意有在世或不用将何疑巫阳下招化黄鹄不遣啄腐随家鸡前年嵗晏到萧寺开眼适见邹松滋涪翁故时得此客今已改色嗟流离大招泪湿縁坡竹神观凛凛疑来归今年森木挂秋暑鹧鸪钩辀向我啼重来野僧零落尽壊帐鼠囓非当时过眉拄杖为小立将暝西山含夕霏
　　黄冈尉钱绅种莲其上开轩榜曰起灵盖取鲍防军荷花赋超四照之灵本云
　　平呉利在获二陆我得斯人一防足明光射防巻波澜灞桥新诗挟氷玉只因心赏鲍参军种花欲招千载魂笔端有口不倚辨【一作待辩】尽付此花生气存一代风流防顿尽汉官威仪聊复正觅句何劳梦惠莲解颐未用呼匡鼎秋风苹末助飕飗花药应须让一头何必嘉陵种嘉橘始拟人间千户侯
　　东庵舒老出徐兔图障求诗章末兼戯行叟
　　宛陵包虎天下无徐生之兔画作殊眼明忽见此粲者在笥不独藏于菟平冈雄兔脚扑朔草树深烟纷漠漠悬知丹青相拂斫不怕苍鹰头戴角坡陀雌兔眼迷离拊怜大儿携小儿衔粟分甘且疗饥学母由来无不为东庵道人念俱寂遣予不复嘲热客生绡新圗聊一出便觉野风来四壁懐中有衣褐徒不牙不角真趺居莫令举网拔豪族汤沐管城还自娯黒头归来能自了岩壑犹堪伴猿鸟
　　题伯时所画邵平种图
　　邵平汤沐故千户解组投林如脱勒铭鼎鼐属伊人我方荷锄斸烟雨田钩带盖阡陌大者轮囷细旁午殽函设险吾何补日日青门自成趣槿篱半破复牵萝夕霏晼晚留疎树娟然翠气出眉妩喜得斯人慰迟暮剧谈欲写块磊胸尚恐轩昻作庄语画师纷纷安足数对此令人重豪素阳陵公子傲雪林洒落由来足风露自言购取倾家赀柴桑要伴归来赋两郎后先千载余粉墨相追叶风度悬之素壁足丘壑噭噭猿啼起寒雾
　　题卢鸿草堂图
　　丈室幽云织翠微卢生草堂云作扉隂崖絶壑鸟迹稀扶藜纵观拂云霓心知丹毂赤吾族要须爱身如爱玉三十六峰幽意足何必鉴湖分一曲老仙曽上登封坛一夜蠒生双足间不知此圗笔笔妙岩峦映带氷霜顔集贤学士从省归僧床卧观昼掩扉绣鞍那补尘化缁不如卢郎驾鸿飞老色苍顔今采薇故山风烟常满衣眼明见此社中客尽谢东阡与西陌
　　题包虎枕屛
　　两虎肉醉欲醒时饥肠得饱恣逰嬉一虎当岩自哮吼朝欲食子暮食妃最后一虎絶长者坐歗眼有百歩威豺狼当道正须汝莫寻径问狐狸
　　列遵道以古铜爵见归
　　何年铜爵姿状古如对髙人开美度重云结叠虺虺雷绕腹循环危欲雨廉问御风之子孙世南秘书藏肺腑纵釴欲炙真垂涎举以夀卿吾所许非无玉舟金叵罗简素睨之如粪土奈何赵璧复来归知我懐兹防心侣拂尘识面如故人口不能言实庄语细酌明牕旧索郎伴我微吟度寒暑
　　呉熙老家风云图
　　秦人屈鼎真画师胸蟠风云人得知独无佳句自润色未忍援毫时吐之酒浇块磊遂倒槖素练忽复翻淋漓宛如盛怒生囊口飚至霆击何由追墨云霮防摧半岳飞动殆莫穷端倪征人解装马伏枥居人墐户鸡亦栖虚堂髙挂髪为立三伏凛凛无炎曦呉侯怜我惨不乐巻去随手俱清夷乃知非独画工妙妄念起防分毫厘想当在笥常汹汹不与闗河相蔽亏防当一雨被八表何用袐藏深宻为
　　题伯时画莲社图
　　逺公得名喧宇宙如意举堕渠不知何为歗聚野狐羣依经解义真成痴柴桑老翁挽不留篮舆醉冲烟霭归由来却具一只眼社中不着谢客儿白业许时露消息鼻观参取初自谁饮光微笑总为此至今留与后人疑题呉成伯家文与可所画晚霭横春圗
　　湖州手参造化鑪墨君老稚俱扶疎含毫囘作晚霭戯凴轩丹青浑欲无雨声忽破鸟行急木末尚挂穷猿呼衰翁将雏来荡桨挽引斜晖到渔网岚昏那计目力长厓倾欲陟天梯往湖州虽仆妙相存此画他年人更珍但恐君家风雨夜山川断取不无神















　　钦定四库全书
　　日涉园集巻六　　　　　　宋　李彭　撰七言古诗
　　晨起
　　晨起按行芋区园竪畦丁争殿最蹲鸱垅底未轮囷蒲鸽藤间悬钩带锦里先生态度同青门故侯风味在肥家敢望李衡奴击彊安用任棠薤累人仅解口腹嘲贳酒可免寻常债含毫初不为矜竒遣兴聊须风雨快
　　韩熙载宴客圗
　　紫微华屋桂为梁中有侍儿宫様妆闭门投辖醉短舞牛马因风两相忘翠翘挂冠真细事必能作贼无顾忌堂上烛灭何足云亦期羽林射雕子当年谁遣转鸿钧终典哀荣厚恩礼西风犹吹建业水直恐奸魂汚清泚
　　次山谷答范信中韵
　　范君胆勇如季路三穴笑谈空狡兔鋭头初无儒生酸果呼下邳换双屦往年风义公独许药裹追攀险艰处公随瘴叶落瘴乡买舟反骨劳君去少陵未筑耒阳坟尚喜宗文有环堵人生万事何所无极目澄江锁寒雾
　　赋张邈所画山水图
　　异时颇爱宋元君踏门画史如云屯防笔和墨太早计解衣槃薄全天真梦泽张侯饱闲暇直疑胷中有成画酒酣耳热呼不醒澹墨淋漓疾挥洒谁为右辖赋招魂逺过酸寒郑广文怪底髙堂见丘壑欲攀松萝寻石门咫尺终南与王屋翩翩不下如黄鹄水南水北索价髙放浪犹歌紫芝曲张侯爱画入骨髓脑脂遮眼良有以笔端刻意写遗民要似留侯赤松子如闻可汲用王明防须添作贡公喜
　　赋米芾所画金山圗
　　忆昔扁舟帆正落杨子江头风浪恶江心楼台浑欲沈不独能髙瓦棺阁晚山接天波面平白鸥去邉钟磬鸣云昏上头不可到往来余懐今未宁楚狂澹墨扫绢素澄神卧逰知处所欲披雾牖寻野僧反向烟汀辨江树新诗葱蒨工于画川岑想像髙堂挂骅骝絶尘走千里何劳逺处幽并夜渐到浔阳不复前安得仙山来眼邉断非毗耶掌中取直疑壶公谪处天新诗妙画真有益张衡南都能毕力不如此诗气崒却使丹青句中识
　　小憩琵琶亭呈环中养正
　　香山居士骨已冷文采风流今未遥捍拨何劳作胡语寒江璧月想前朝涛波竟夕相喧豗呉樯楚柁争倾欹老夫何暇知许事但饮松醪炰蛤蜊
　　客有以戯鱼竹枕见饷作此谢之
　　蕲州笛竹含风漪缥瓷斵月聊相依白头苦风痴女问嵗晚乃知非所宜公从何处得此枕劲节储霜余凛凛防戯真同赴壑鱼小牕夕阳助酣寝饵甘钓深安可圗长网横江嗟已疎我宁低昂弄清泚絶胜缕切太官厨莫作枯鱼过河泣寄声鲂鱮慎出入长伴幽人蓑笠眠梦破寒沙风雨急
　　同子苍放船南山石壁下
　　南山修源何所似顾痴铺张侧厘纸酒酣潄墨风雨来咫尺烟昏【一作云】生万里韩侯静者妙英姿乃呼扁舟共遨戯我曹竟堕善幻中叩舷歌呼但霑醉寺下囘潭凝不流中有卧石如潜虬孤峰已衔半规日连山倒垂波底浮韩侯风雅才甚优胷中何止吞万牛未向承明草莲烛小留南国驯沙鸥防须唤仗入天陛尚忆谿邉横小舟但愿故人俱厚禄平子不妨吟四愁
　　何生复用涂字韵喜予从东坡防作三篇见寄次韵答之后篇柬刘壮舆
　　峤南将成金匮书喜又赐环香拂涂万钉围腰乃为祟惯作臞仙多槁枯元符相国泣前鱼长流百粤复羌胡周汉二宣果明哲金玉王度复闗渠
　　东坡十年作谤书多情杖屦作归涂雪堂公去颇削迹来禽青李皆已枯秋风醉索武昌鱼脚敲两舷声函胡只今诸生典刑在他日明公防石渠
　　氷玉堂前十国书君能读之行坦涂一洗谈天千古舌吕梁大壑何时枯愿君不用校鲁鱼亦须调笑酒家胡玉局仙翁无浪语大禹以来未有渠
　　喜二何从山谷逰复用涂字韵诗
　　水部诸郎虿尾书涪翁杖履傲当涂斑斑束笋门下士栀貎蜡言嚬笑枯翰墨澜翻纵壑鱼风采洒落鳯栖梧寄语南州双白璧从今价重百车渠
　　张僧繇画胡僧看经
　　苍崖倚天暝色起风微槲叶藏猱子老僧厐眉雪覆观梵音清逺发皓齿向来万法出此经行行春蚓纡黄纸觌面相呈事俨然归云欲渡前溪水
　　题夏氏万赏亭
　　公家文庄佐县官万国朝宗天不言桂梁兰室治私第鳷鹊建章争絶伦昭华秾李态度新緑尊翠杓罗缤纷人归夜台金狄泣一种风流今尚存小君家声自隂后五侯四贵印如斗渠渠夏屋防百椽谁能近前畏左右去天尺五付此郎诗豪酒圣复専场锦鞯花騘折杨栁霸陵恶少艾如张危亭复阁来南州佳客争门陪俊防朱轓皂盖驻五马叵罗醉掷髙阳侯青蛾皓齿动星眸尊前舞罢锦纒头参横月落了不问四并在手吾何忧腐儒萧然愧环堵藜苋胸中扊扅句頽然被酒烛如虹戯效呉歌歌白纻
　　戯答赋蚊
　　江湖白鸟传自古蛰蛰孙曽亦如许聚雷岂解殷晴空媒孽耳根良自苦野人睡美不闻钟草木苯防森蟠胷唼肤攻喙漫不省跃跃自喜安足雄若人才髙乐讥评滑稽能发古人兴勾引西风鏖细虫小丑何劳霍去病
　　逰东园戯作长句
　　久客殊方无永味排遣春愁逐遨戯晓济呉榜访东园欣欣草木多佳气缥瓷竹叶沃春心黒面酪奴驱昼睡亲党诸郎意气豪挽强对奕真能事鄙夫鲁钝独长吟一声望帝动归思
　　赠呉云叟
　　宛城居士如氷雪大药亲逢悟禅悦丹霞正印君得提洞下灵源渠未絶净名杜口涉言诠口如布谷意莫传心猿睡起六牕净为君作戯弹无
　　赠张圣达
　　人言汝颍多竒士秀润如君饱风味两鞬驰射不作难三峡倒流聊复尔平生未识嵩少云三十六峰岩壑春因君便觉来眼界翻作新诗持饷君
　　张子和子文以长句送朋壶次韵答之
　　下自成蹊艺桃李此语聊持饷吾子南风吹句落牕几萧然出尘天下士诗坛挑战生一秦穷瞎水部好仍昆气无万里照夜白伏枥麒麟收惊魂荆州但获一人半二隽风流眼中见机云空夸千里莼如公笔端那复倦我诵懐沙自疗饥时时间出危苦词鸣蛙两部颇娯听钜竹千竿端相持督邮虽贱不勤置俨然真辨絶交事知君风味似建康连璧顿来随俗吏漫浇平时过秦胸经醉咄咄成书空儿曹为具明蠒纸欲赋雌蜺吞晴虹悬知在徳不在酒耳热清狂须酒后客来举觞不得言舌本因之忘可否击柝相闻非路长涛波隔津成两乡待我营巢浣花了过君更仆对绳床
　　用拟古韵荅瑛上人
　　剧饮径须尊有瘿搜搅新诗转遒谁知云牕除馑男燕坐微吟兼粲忍吾衰霾雾满胸中玩味甘腴真隽永含毫覔句剰欲酬时有寒泉汲旧井
　　先成都访故园得顔家断垅碑
　　我生性僻喜客卿有练先书无复赢墨池笔冡聊尔耳春蛇秋蚓劳讥评正书不数黄庭经况复焦岩瘗鹤铭永和题尾束髙阁酱瓿往往多兰亭怒防渇骥日逺屏严家饿当吞声千金敝帚不自见憎鸡爱骛何痴生我家成都万人杰向来古心冶金铁顔公断石出粪壤一落眼界清思发政如令严亚夫军中天夜寂悬明月速须乞灵向若人运斤成风万钧力笔端写我刚直胸复与顔公振遗烈
　　宴清心阁
　　马尾垂杨已堕绵春风暴谑恼中年驱车作意访花县地主风流仍更贤倦逰不比长卿慢自迎杰阁开清宴髙谈雄辨俯飞鸟急管哀弦彻河汉君侯笔端妙入神百斛炳焕扛龙文承明合受鸎花绕何事敛板趋埃尘清朝好士如好色况兹卓絶流辈百追锋看即朝日边莫道垂纶在幽昃
　　阻风雨封家市
　　往时李成写骤雨万里古色毫端聚行人深藏鸟不度便觉非复鹅溪素龙眠老腕作阳闗北风低草云埋山行人客子两愁絶未信蒲萄能解顔两郎了了解人意似是画我封家市戯作新诗排昼睡忽有野雁鸣天际
　　赠中上座
　　粲可仍孙本呉产万遍莲花亦遮眼时时幻作文于菟寂寥恨得斯人晚我如叔夜七不堪倦书羞学蠧书蟫已约东湖徐孺子招公山北复山南
　　赠宗绂上座
　　蒲萄不饮熊耳杯薫炉甘作槖驼坐胸中皎镜湛灵源结习已空花自堕眼明见此除馑男妙语时时零玉唾稻畦摩衲丈夫事吾独知之胡不果钩章棘句竟何禆徒遣诗人嘲饭颗
　　观法华牛鬬戯呈戒上座
　　鸡栖于埘晚山碧两牛偃蹇万钧力黄钟满脰鸣相欢歘起縁何作勍敌水牯败绩秋风前穿林觳觫蹊人田防无将军破燕虏适堪衞尉驾车辕碧眼山僧可人意大牛小牛与穿鼻更须宴坐三十年直待无鞭更无辔
　　雪夜书懐
　　夜烹伏雌歌偪侧泰山其颓吾道阨天边奎壁霣苏公诸君往往濒蛮貊帝遣仙儒玉局翁涕下悲吟夜萧索氷姿玉立似平生化作人间截肪白黄屋久悟金縢书豫行温诏归迁客峤南华髪老先生解羇来卜愚溪宅枉遭越犬吠苍皇莫吟氷柱要呵责重瞳虽复达四聪尚恐乗轩多令色短檠花重寒不眼南望犹嗟万山隔
　　蝴蝶诗【并序】
　　杨昊明之世家苏州少孤力学娶同郡江氏妇翁官江州征市明之尽室与俱来予于江君既亲且旧以故过江君始与明之相识后一年明之挟册逰上国扺许州客食亲馆一夕暴卒卒之明日有蝴蝶大如掌许裴囘翔舞于江氏旁竟日乃去始闻讣聚族相与哭蝴蝶复来绕江氏起居饮食不置也夫明之不得其死未能割爱于少妻稚子故化蝶以归耳世之罕闻异事人之英伟不凡死有遗恨精爽不没没能化物出逰人间以自表见亦可为流涕者矣予与明之善故作此诗以悼之云
　　碧梧翠竹名家儿今作栩栩蝴蝶飞山川阻深网罗宻君从何处能来归疑君枕肱作庄梦误随秋风访天涯大儿稍黠儿中虎小儿初学绣帐语青娥皓齿越中女夜挑锦字停机杼可叹不可思可思不可见君来翻作昧平生看朱成碧非君面耿兰作报断人肠况复雀声哦洞房不知真是玉人否大钧刻雕不可量君不闻蜀天子化为杜防似老乌悲啼清血百花尽有恨不吐归黄垆又不见湘累平生女嬃骂空遗离骚万钧价楚些许时招不来亦复穿花绕寒夜愿君莫飞入兎园青春粲粲花叶繁雄蜂雌蝶閙如雨于君一脚不可安
　　赠诜首座
　　上人须髪森如防年少曽为万人敌父兄膏血染敌戈晚作梵王门下客西州白防烂生光来逐鳯栖山寺凉万遍莲花君自足曹溪一滴定须尝
　　中秋遇雨夜将半素月流天可爱感予赋诗
　　云将长空斮絮晴肤寸而合雨建瓴阿香推车不知倦雅意望舒无复明地行贱臣未辨诉斜汉左界俄无声虽非西园清夜乐起予缥瓷来酌醽举觞婵娟聴我语樽下借汝攻愁城长令屏翳当令节莫遣楚氛蔽明月
　　谢佛鉴大师寄韫玉鑪
　　道人力参具正眼古庙香炉心已灰平生厚我习气在索书常逐征鸿来深藏山谷实髙蹈下视万象遗尘埃遣奴饷我此长物不比珍簟余嫌猜摩娑温润侔玉徳荆山抱璞真良材妙香起处侑茶鼎媒孽万壑生风雷忽言与君隔千里对此了了闻谈谐
　　谢王成可惠鼎炉
　　王郎笔若追风骠歴块过都愈竒峭胸中好古类古人铸鼎为鑪亦臻妙禹金九牧知神奸周定郏鄏垂不刋据耳向来为上客折足遥怜空汗顔顔率防谈聊贳患纳郜臧孙贻直谏沦亡泗水盖厚诬得自汾隂乱真赝孰如此鼎形瓌竒皤腹云雷差次之上有苍虬肉倔强隠映么麽微螽斯明牕净几香氤氲蔼如黄云覆晏温拜嘉讵意获此寳子孙父已传仍昆
　　次九弟中秋韵
　　楚江微波鸣盎酒脱叶萧然坐来久仰头看月落乌纱无复纎云汉津口顾兔之灵态度深捣药长生传至今风前急管闻三弄下苍龙时一吟逸兴俄生缥粉壶携幼近局无劳呼坐中白髪饮輙醉鼻雷发声聊据梧异舎羣鸡皆误唱舎下鸣蛩亦清壮低昻北斗挂柴扉不眠尚倚过眉杖
　　归舟
　　旌阳峰头千仭石溪光却照楚天碧归客操舟暝色时怒雷溅雪多滩碛夜榜时惊乌鹊喧星光破碎月映门访戴人归剡谿曲问津客出桃花村香醪独酌吾静寄万事不理端复细俗交从来薄于纸小黠大痴聊一戯正月二十六日冦顺之饮仆以醽渌酒径醉闻横笛音李仲先顺之有苍头能作龙吟三弄偶不果戯成此诗
　　髯奴不及縁坡竹柱车守闾各有局茍不上券吾不欲僮约卒音防恸哭劣于郗公常奴尔性不茹荤少陵喜吐茵西曹第忍之封侯骨相多小史苍头乃复在琳房柯亭横吹节饱霜炊饭作糜縁底事心写泉声风韵长冦谦酌我次翁狂如鱼聴曲首低昂恨不临风作三弄不减当时桓野王
　　舟中戯作杂言
　　昨日观画防李成山水真难忘寒林逺近烟暗澹絶壑稠叠云微茫忽看清溪下野艇惊残鸥鸟不成行我尝指此语座客安得仙骨来中央此事数日尔忽落圗上鸣渔榔山重水复滩濑急雅飞不过呉天长嗟予老矣两鬓苍放浪自得宜深藏烦于画防试检校恐我割取附益欧峰旁
　　次晖书记韵
　　平生迈往囘万牛晚着壊衲乗虚舟僧中那得贾长头对语亹亹连不休作夏深藏白莲里心如此花映秋水梦随归云欲访之邻垣华鲸喧枕底
　　次韵陈无已拟古
　　説桓佐宣项垂瘿鋭头将军风骨病夫面带丘壑姿白薤緑葵穷可忍忠风辉映义骨香苦事何须味方永夜歌商颂出金石猿歗寒柯挂参井
　　病目宴坐
　　脑脂遮目乏风味宴坐禅床真得计赤眼归宗近似之面壁少林聊复尔东坡妙语久犹新治目常存如治民但学曹防相齐法清夷王度不无人
　　连日大雪
　　春风吹雪塞寒门饥乌暮啼寒雀喧此中要是难测地材堪令仆无复裈引帆上樯中系轭烧车与船复延客平生四十二年非顿悟前尘头半白愿随谿支水云乡簑衣负雪时鸣榔不知许事付欢伯醉着寒滩清梦长




　　钦定四库全书
　　日涉园集巻七　　　　　　宋　李彭　撰五言律诗
　　喜得师质消息
　　南国栁花合淮壖麦秀初数声传喜鹊一纸故人书君出理烟艇侬还荷雨锄天髙风浪恶归兴不应踈
　　漫兴
　　鴈带秋声满鸥将暝色归打窻红叶乱裁句碧云飞好饮酒储尽少眠茶梦稀眷言方外侣时送北山薇
　　宿同安寺
　　山暝客初到雨余云尚屯长廊响僧呗凉月耿松门践境知心逺背尘惟佛尊道人暗不语真觉我言烦
　　游藏山寺
　　招提虽负郭菌阁暗藏幽春涨桃花水风回沙际鸥含烟朝日丽择路晚云愁淡墨呻吟内非萱可疗忧
　　久不得潘髯书
　　八字山头鴈武昌江上鱼略无千里逺不寄一行书度鸟愈清旷晴云时卷舒河阳应好在有底苦相踈
　　书龙夀寺煮泉亭壁
　　病马系乔木擕笻到上方江花迷枉渚野竹乱鸣榔石灶懐桑苎漥尊忆漫郎吾生真寄傲佛地欲深藏客里多岑寂寻春兴独賖擎来妙喜叶尽属法王家不见青鞋士来煎黒靣茶幽懐在天末落日更鸣鸦
　　昙珠昙规二禅者归湖外乞诗二首
　　淑气纷花药喧风乐鸟乌山僧来访别稚子竟传呼喷玉渥洼种行沙沧海珠湘天多过雁能寄尺书无独秀峰前见林间忆语离游观如昨梦换谢若晨炊栁絮飞千尺残阳隠半规打包湖外去探道就钳捶
　　西塔
　　秋山何秀整风磴颇峥嵘寺古残僧病门深旧犬迎崖蜂将割蜜涧鸟自呼名毳衲典刑在萧然物外情
　　病起过邻寺
　　惯作招提客应非拖玉身一年强半病十畞未全贫孝秀乡闾盛朝颁符瑞频不妨幽仄里髙卧姓厐人
　　封氏野老留饮防白兎是晚防雪
　　封老朱顔在髯髯已白须酌醪招倦客唤妇煮肥鲈玉兎君家有银甖客舍无醉余防舞雪未觉客情孤登无相絶顶旧有东坡题字今不复见
　　深云防无相斜日照崔嵬惨澹天梯往苍茫地势开巾裾拂河汉谈话杂风雷惆怅银钩处归来首重回
　　次九弟韵兼懐师川二首
　　抱瘵便秋晚加餐喜嵗丰幽懐乌鸟乐世故马牛风坯戸寒虫急安巢野老同年来百念冷顿悟众縁空鸡回落雁渚菊带傲霜华稍过郊墟雨犹鸣官地蛙层空听隼击俯杖防蜂衙妙趣谁能觧懐人天一涯
　　次文虎韵戏晖书记
　　孤舟泛湛水心法已圜融诗律期三昩庵居役二空住山湏拙斧阅世任寒蓬慢着寻幽履雪泥殊未通
　　次九弟韵后篇戏奉世十一弟二首
　　少成怜季子拔俗似安丰逸气期公干钩深似国风未湏轻小伎着意要参同聊语诗家病尘窻研滴空莫学中郎将休懐阴丽华三余游竹素两部有鸣蛙乃肻亲厐老多情过押衙吾衰那复此羡尔乐无涯
　　戏赠
　　王谢风流在星星映角巾属文无少尽结社有迂轮颇作餐霞侣愿充观国賔径湏呼伯雅且入醉乡春
　　赠邹中美
　　盛汉数邹阳云孙复擅场笋舆逢鹿苑蜡屐绕羊膓囊有壶公药炉多荀令香麻姑在乡国期子共徜佯
　　赠晖书记晖有伯时所画马甚奇
　　脱尽膏粱气秖余云壑姿囊中支遁马笔下恵休诗木末鸟还语花邉蝶浪窥平章頼公等吾病不能奇
　　闻官军已临贼境
　　闻道官军至戈鋋压贼壕鼎鱼犹未腐穴兎竟何逃鋭气连全楚皇恩贷尔曹洗兵无复用欢喜荐春醪
　　次韵九弟逰云居
　　禁足同僧夏秋风倚杖前扪萝懐鸟道着屐到壶天霜月悬崖腹参旗落枕邉营诗嗟锦尽老语不湏传
　　夜坐闻橹
　　日斜喧急雨雨夜虫秋宴坐逰三昩因人吟四愁踈林月色好别渚橹声幽却忆秦淮上寒更渡小舟
　　自云居归欲到瑶田作
　　稍上参云汉中藏祗树园烟横迷逺屿鸟度失孤村一岭分晴雨半山才晏温回头听梵呗真是欲忘言
　　絶章水
　　春水静逰浪晚吹怒生涛归兴催舟楫惊魂寄桔橰留髠忽忘故访戴敢辞劳推挽柁师力令人愧尔曹
　　哭李少防三首
　　应刘玉山陨之子尚璵璠未握论交臂俄招去干魂茂陵有遗藁健妇解持门何日生刍奠人琴恐或存评阙汝南旦穷嗟校尉途故交非浪哭吾道恐成孤往在谈文处还能步屧无秋风聊倚杖草树日踈芜我客齐安嵗君官汾上春安知濒鬼录不作定交人炀灶中郎满鬬鸡开府频如何令王济清血染衣巾
　　次韵东坡五更山吐月
　　东坡先生喜诵杜少陵四更山吐月残夜水眀楼之句其在峤南列置五章仆盖诵之不离口欲效其髣髴而不可得秋髙景寂往来匡山披衣视夜气象幽胜乃次其韵作五首然终不近也
　　一更山吐月修木莹澄澜全胜西园夜金覊带笑看团栾照坐好倚徙冰人寒缥瓷倾竹叶何必办狼残二更山吐月寂寂山家夜衰翁葆鬓湿衡移复露下泠泠泉可潄冉冉云可借相携尘外人共説无生话三更山吐月无睡客还起风防一铎鸣厯厯正谈此此身如传舍幽懐湛秋水兹逰共昔逰定非聊尔尔四更山吐月月是故园眀三峡笙簧起紫霄星斗横林猿霜后啸山鬼夜深行托宿耆阇寺真逰王舍城五更山吐月梦回人更幽风来虎溪寺江动庾公楼鸡唤楚江曙河残淮上秋倚梧成短句仅欲不胜讴【案此诗五章其一四五系律体而二三则古诗但其体以五更聨缀成章势难割裂故并附此】
　　不宿开先道中口占
　　穉菊含佳色苔痕上老笻了山已埋玉卢老自鸣钟但饮东溪水休看双劔峰斜阳空翠合犹听隔溪舂
　　雪
　　瑞木辞天汉因风响触楹光催晓鸡误素失白鹇惊冰柱随门见瑶林逐径成南州多疠鬼借汝胜鏖兵
　　王子张数以诗见过
　　午梦蛮花湿晚凉衣带秋愁来倚柱啸诗到击盘讴律熟无谁敌词悭不拟酬蘓州语犹在五字为君休
　　同云叟逰欧峯
　　逺墅春辞木空山晚着花幽懐生防屐稍上问星槎屡共普熏饭仍烹圆梦茶期君未衰白烂漫饱烟霞
　　书懐
　　未作终焉计懐哉兴不踈逢人问息耗阅嵗叹乗除老境来顔面归家识此渠攀縁俱断絶何暇羡严徐
　　游石镜溪
　　石镜溪邉树金轮峯上云贪看鱼弄影不觉鸟迷曛山态迤迤好泉声细细分银钩懐柱史谁复振斯文
　　懐秦处度
　　淮海紫髯叟长吟独倚风稍将芸辟蠧应罢手书空拄策旧寒涧含毫余老松观云毎怅望苦念小安丰
　　留题壁间
　　逺意在丘壑篮舆同此寻干云絶壁秀落涧幽泉音巻祴尽开士听法多珍禽烟横半峯暝信是忘归心
　　过蕲州故居
　　系马金沙树衡茅俨暝途沾襟问隣老携手忆于菟意逐前云逺情随归路迂霜风吹晓角梦听小单于
　　寄文若
　　仲氏客淮上蓬窻忆聚星云从望中宻雨逐去邉零赤壁念存没怡亭几醉醒归欤勤着脚莫负读书萤
　　用韦蘓州神静师院韵寄微公
　　云卧衣裳冷岩幽钟磬防秋虫留雾牖夕鸟下烟扉无人瀹茗椀坐我语斜晖分携复经嵗长嗟志愿违
　　将到九江先寄王环中
　　鹿门真大隠不减逺人村净供维摩室邻居祗树园秦淮挥别泪楚岸倒芳樽牢落还相见定能顔色温新篘浊醪味严劲饮数盏大醉醉中作此诗
　　我生怜麴蘖刚置自中年破屋鸣春溜阴崖响夜泉兴来犹味着饮罢剩狂颠但病无风韵聊堪栩栩眠
　　佚老堂为栁仲辉题
　　小隠寄岩谷堂成笑傲中虽无黄阁相不羡黒头翁倚杖鸥邉雨营诗鴈背风好闲多病处清兴畧相同
　　自宝峯还过长坑涧谷胜絶处
　　防防水循涧悠悠山放云闗河元未逺境界有谁分幽树花无頼轻鸥声念羣个中湏着句传与世间闻
　　蓺玉轩
　　短李江南秀虬须让帝孙开懐仍好客爱画复堪论蓺玉风烟外蓝溪气象存他年多结绿防看有乗轩
　　豫章董瞿老求诗
　　珍重胶西相风流后叶孙退藏羞射策旷逺颇窥园韵絶五峯秀句奇三峡喧羌山多胜践周礼鲁俱存
　　漫书
　　欧峯秋色外一上一回髙践华谁云险扪参未觉劳云扉留野客雾牖卧方袍拄頬非吾事何湏似马曹
　　钱盱眙赴上因乞诗
　　君自金张侣从予嵇阮逰祗园分客袂星渚系归舟楚国烟霞晚隋河榆栁秋中州多汲引行矣亦封侯
　　次瑛上人韵
　　鼻祖真消息风流出当家观门亲杜顺蹙指悟沙顾我晩闻道参同今未涯悬知饮光笑初不为拈花
　　题吴少冯听雨堂
　　碧涧寒侵屋幽云夜度墙贪看山入坐怪听雨鸣廊苦乏阴铿句聊登孺子床君非无汲引寄傲学潜郎
　　喜得京师书信
　　檐间噪乌鹊窻下集邕渠喜有大梁使能携小陆书南烹饱薇蕨北馔到庭除得隽传消息更看双鲤鱼
　　追凉对酒
　　袢暑晚来歇追凉聊觧顔星移团扇底月动缥瓷间蝉噪断仍续鸟喧栖复还幽人嗜清旷只合卧湖山
　　五言长律
　　上黄太史鲁直诗
　　扈圣当元祐雄名独擅长羣公调玉烛延阁近扶桑挥洒惊雷雨观瞻列堵墙宻云来北苑珍菓出眀光柱下惟青史银台无露章胡为随逐客不作瑞斋房岑寂金华省萧条玉笋行长庚万里去大雅百夫望老觉丹心壮闲知清画长珍蔬时入馔荔子喜传芳世故跏趺逺生涯啸傲傍甘为劔外客谁念太官羊宣室二天诏遗弓万国伤老臣还召毕陛下过成康泽笏皆忠谠弹冠多俊良力辞佳吏部直作老潜郎忆在金华日曽扶八座床未能窥绛帐颇识戏罗囊雁随阳去奔驹度隙忙千秋铜狄泣万古玉人藏诸阮衅犹在蕲春痛未央羣雏极鹅雁众口叹蛩螀恨乏一防地归来屡择乡亲交标鬼录卜筑近僧坊宿鸟频窥牖行蜗毎画梁着渠上麟阁耻学赋髙唐勤我十年梦持公一瓣香聊堪比游夏何敢似班扬尚愧管中见应须肘后方他时觧顔笑何止获升堂





　　钦定四库全书
　　日涉园集巻八　　　　　　宋　李彭　撰七言律诗
　　观画山水
　　不爱邉鸾爱李成胸中成画自峥嵘数行岛屿随人去一段风烟向腕生猨啼巫峡殷勤啸雁到衡阳嘹唳鸣我与羣山成保社直疑俱是旧经行
　　逺眀阁饮
　　百尺逰丝入座来浮岚空翠入樽罍谈谐自得江山助觞咏不劳丝管催滕阁风流今未逺南楼气味唤仍回城鸦欲曙众客醉木末防干悬斗魁
　　城上
　　城上栖乌尾毕逋寒塘乌影过相呼一天欲放山阴雪六幅如观栗里图问老自应师粲忍扶衰初喜得封胡香醪已熟糟床注唤客无劳满眼酤
　　宿万松兼示庆首座
　　步屧欣逢释梵宫余霞尚带日归红峯前晚霭晚来积岫外秋天秋满空独鸟深藏欹牖树幽花香逐下山风青灯耿耿照无睡頼有能诗老赞公
　　邹天锡见过
　　议郎梁狱坐口语置散投闲今放回令节由来迫吹帽幽园寻胜独登台共歌昭代得银瓮何暇著书名玉杯此口惟堪饮醇酎人间万事要寒灰
　　次驹父逰孺子亭韵
　　平居懒与慢相亲寄傲行歌似隠沦水退荷花饥残暑秋来山色挽幽人从雌鸂鶒窥黄防旁母鳬雏映白苹兴罢归来去髙卧诗成聊复寄雷陈
　　余久不饮酒偶饮殊适因和九弟韵
　　年侵畏病酒尊空矧复听歌盛小丛烟际鸟呼云际雨花邉蝶舞栁邉风向来懐抱愁眉外今日懽娱醉眼中何用花奴鸣羯鼓新诗解秽思无穷
　　游云居三首
　　山林投老更疎慵尚有跻攀兴不穷絶壑久忘蛇起陆寒窻聊食雁来红人方嵇阮似无愧诗比阴何或未工永夜不眠茶作祟一灯眀暗鸟呼风【云居称有雁来红】
　　故嵗新芽约畧黄重来败叶带飞霜寻幽少脱尘劳梦访旧颇熏知见香深谷鸣钟云暗淡半峰斜照树防茫去天尺五今应是璧月珠星挂上方
　　羣峯罗立紫崔嵬无复市声蚊聚雷逺峤云屯飞鸟没寒江烟敛健防开暖眠犊子阳闗草香逐蜂须阴谷梅散策扪萝覔归路摩挲苍石更裵回
　　次韵答董彦速
　　疎山翠气连眉妩云外飞鸿防防愁只在吴头并楚尾非闗张掖至幽州著书繁露想成癖待诏公车安足求何日芒鞵寻旧约兰旌荪楫共优防
　　过鵞湖懐师川
　　宝峯嵚防青未了枕下滩声走白沙谷口不应无小隠桃源真恐有人家寒猨饮水避防影槁叶随波上桨牙苦忆南州徐孺子归舟天际暮云遮
　　春夜奉懐蘓仲豫次陈无已韵赠仲豫
　　云外头陀是去年已防汀草涨晴川梦中未觉闗河逺枕底忽闻钟鼓传但可马曹聊拄頬防渠鳯阁竞加鞭蓬窻想得司春瓮一夜糟床酒注泉
　　春日懐秦髯
　　山雨萧萧作快晴郊园物物近清眀花如解语迎人笑草不知名随意生晚节渐于春事懒病躯却怕酒壶倾睡余若忆旧交友应在日邉听晓莺
　　季敌检校南村田
　　风吹防防半传黄凖拟中厨云子香潮水忽生添野水山光便可接湖光难求尘外餐霞侣未试囊中辟谷方径遣阿连聊检校饥雷已复殷枯膓
　　自豫章归书斋题壁
　　鸟乌声乐客还家僮仆懽迎日未斜小径潜筠新长笋幽斋茂树晚多花深惭麯蘖留春住尚觉年顔老去賖出处由来非细事弄泉莫忘饱烟霞
　　泮宫曝书恭览御书故事行乡饮酒礼诸老率诸生皆在杨先生病足独不至赋诗见寄次韵答之
　　云汉昭回泮水邉诸生拜舞鳣堂前老翁七十荷衣绿弟子三千桂魄圆乐正足伤何必虑伏生口授尚能传墨池载酒容他日门外侯芭也可怜
　　寒食日
　　幽人衣带病余寛终日萧然懒正冠栁絮野莺春向晚榆羮杏粥食犹寒倦于杯杓生新兴频有隣仪救老残试把一尊招近友放歌聊复罄交懽
　　李成徳求乃翁挽诗
　　养疴丘壑玩寒藤领畧鸡园最上乗射虎已惊生李广登龙行复见元膺九原烟雨悲埋玉一代功名定伐冰安得董狐南史笔发扬潜徳到云仍
　　戏次居仁见寄韵【居仁见督参雪窦下禅】
　　长芦老人半圣号眉毛不惜为谈空静委耽禅如缚律悬知选佛胜封公影沉寒水雁无意春入幽园花自红欲向池阳参百问却慙勾贼乱【一作破】家风
　　寄如壁上人
　　平生刚直隠长虹收巻波澜説【一作入】苦空翰墨塲中无李广苾蒭园里有支公未应雪浪侵头白想见丹砂入頬红骢马他年焚諌草看君妙手试宗风
　　次韵寄居仁二弟【隆礼敦智】
　　老觉余生如过鸟何曽留迹寄长空一丘一壑应还我三沐三薰尽付公病懒自知尚白醉余贪看碧成红荀家兄弟俱奇絶时听淮南好国风
　　次韵寄山伯萧老二弟【山伯恵鹤铭善本】
　　平原翁仲草防茸种竹当年语竟空羣从嗟予真漫叟象贤期女继汧公别来江草唤愁碧书到山阴称意红瘗鹤银钩光照坐行书正欲乞杨风【兄雅嗜杨少师恐弟辈有之故见于末句】
　　卜居
　　有宅一区聊解嘲清风厯厯自鸣瓢买山作隠吾无取为黍杀鸡何用招鱼托么荷障斜日箨随新竹上层霄个中已了一生事倒屣安能求度辽
　　寄刘壮舆将赴唐州仪曹
　　五栁先生同旧科壶觞终日盼庭柯一行作吏事皆废三径就荒君若何问字有谁堪载酒谈经许我或操戈平生独自赏音者听此殷勤劳者歌
　　奉赠瑛眀发
　　上人霜鹘气横秋法界重重幻笔头已泛毗卢真觉海戏裁佳句比汤休云开鹤岭露兰若波起洞庭霜橘洲华髪萧骚濒老境多情猿鸟替人愁
　　驹父次予旧韵见贻复次韵
　　玉人皮里有阳秋句入丹青顾虎头压倒何劳讥陆陆老衰得懒欲休休支牀梦破严城角决眦风回落雁洲遣兴竟湏桑落酒谈间莫着畔牢愁
　　用韵戏呈仲诚
　　蒲萄政复得凉州底事防官章水头早嵗已能交北海髙懐乃肯顾韩休手妙他时扫银夏胷蟠佳处协沧州谁言京兆画眉妩后院悬知多莫愁
　　寄何斯举
　　传诗句句烂生光妙手殷红入象床本自奉常参定脉定从儋耳悟神方玉花自合归天廐黄鹄应须下建章见说年来真欲隠转身一路直须强
　　寄张圣源
　　豪气向来回万牛笔端衮衮楚江流拾遗已见传三赋平子不应吟四愁柱后许时淹濶步石渠看即副旁求老夫病着苍崖底细和尧民击壤讴
　　还家寄吴世长兼简潘子真
　　江头杨栁麴尘姿弄日晴空百尺丝骑省风流还有赋吴筠英妙更能诗杀鸡为黍相期处问雁呼卿政此时下榻深惭徐孺子非关劳者作歌辞
　　赠九峯长老
　　已透韶阳向上闗蔬盂茗椀毎开顔头颅无意扫残雪毳衲徒来着壊山瘦节直疑青嶂立道心常与白鸥闲归来天末一回首应在孤峯烟霭间
　　次韵答宝峯仁书记
　　袖手脱鞋悲太白搴旗敌笑光顔自知日面与月面莫问南山与北山独秀峯前云不隔莲花洲下水长闲还乡一曲真竒絶与子终朝谈笑间
　　寄抚州谢防槃
　　别去鹧鸪思日寒书来鹎鵊语林端我懐求仲径方扫君向山阴兴已防细读清诗如艶雪何时痛饮剧奔湍悬知作草非卖菜要自心期礼数寛
　　赋髙眀大使神功妙济真君祠
　　杨栁江头星宿踈呼船梢子散林乌烟横云卷树出没天澹波平山有无稚子摠参三洞箓病躯长佩五灵符步虚声里瞻风马颇觉神清到蘂珠
　　代虚中作
　　晓悟无生贝叶经起宗真喜得人英风流定自压全楚文物由来继两京谢传平生处华屋滕公俄忽掩佳城哀荣赠典他年在翁仲何知泪满缨
　　听王散人琴
　　花邉犹舞旧时蝶屋角还鸣他日禽但讶镜中顔色改讵知门外歳华侵一杯相属步兵酒三叠共听中散琴有慨余懐聊复冩雨余汀草自青深
　　南至
　　邻鸡戒晓暮钟催老境俱从里许来但喜书云占嗣嵗讵知缇室暗飞灰和风欲上千门栁协气先传五岭梅弟劝兄酬真乐事灯前细酌莫停杯
　　葺茅屋戏成
　　朔风巻我屋间茅乌鹊含将去作巢执扑鸠工课奴客廵檐长啸望江郊谢公五畞似能保扬子一区聊觧嘲欲学参谋懐广厦苦无鳯觜续胶
　　鸡冠
　　景纯机上为裁剪浅碧深藏称意红要与飞鸿同保社肻随凡鸟在樊笼鸣堦鼓翼何劳尔介羽登塲略未工赤帻漫多安足数尸乡反笑祝鸡翁
　　七夕用东坡韵
　　老火防防迹已陈稚金稍稍欲亲人蛛丝曲缀当时态旧叶频浇见在身女不堪严侍立天孙谁识靓妆新栁州太巧何湏乞怜汝题诗正角巾
　　早发开先入城至中道亲旧约予复还薄晚复自归宗入郡中
　　细听防防水流涧静防悠悠山放云涧底逰鱼随叶下岩间独树借云分残星已发招隠寺落日愿仾耶舍坟却背孤村入城市沙邉深愧白鸥羣
　　过广济
　　不到梅川已十年市桥官栁尚依然追寻耆旧知谁在触拨清愁不欲眠兰若霜钟犹唤睡平阳宰木上参天倦游客子心无际眼尽岗原起暮烟
　　种僊茅
　　闻説僊茅胜钟乳移根逺自西山阿岂独客来尘意少更觉夜眠幽气多避谤何湏求薏苡去家不减食藦萝门稚子成羣后矍铄仍看马伏波
　　王子张以诗见报次其韵
　　卧看云生舍北篱起来临镜慰衰迟欲投未落鹤盘屿将去还留鹊绕枝天上汉庭劳梦寐峤南殷鉴恐覊縻蓝田丘壑仍孙在胜日勤来赋好诗
　　七夕懐徐十用去年所赋东坡清凉韵
　　幽人喜雨静无尘雨罢幽虫料理人顾我维摩方卧病忆君徐稚是前身钟鸣祗树年华隔潮上吴江月色新共看牵牛渡河汉月残露脚湿纶巾
　　戏次人韵
　　人言鼓吹来诗思鸣鹤遂闻长阜音细读一犁新句好始知三语用功深自甘木傲霜节懒作幽云出岫心茗盌炉芬清昼永流莺捎蝶过墙阴
　　送果上人坐兠率夏
　　落絮霏霏搅客心鸣鸠厯厯唤春阴未于莲社添宗炳已向兰亭减道林逺峤烟横钟磬晚禅天目断薜萝深诗縁酒废苦无思为子送将聊一吟
　　舟中次珍书记韵
　　沙头作别数峰暝意逐屯云愁晏阴雨打船篷藏枉渚钟残客梦忆禅林山重水复归棹逺鱼跃鹭飞寒苇深何日支郎访度倚松停策伴防吟
　　用师川题驹甫诗巻后韵
　　梦中逐客幻中归荆楚瓯闽好赋诗谁谓涪翁呼不起细看宅相力能追太冲文价轻皇甫籍也辞源怯退之丘壑同盟从已定莫令鬼祟作愁眉
　　即事
　　槐火煎茶气味新东园肯让兎园春鸟摧秾李霑衣袂蝶绕夭桃傍鬓唇回策如萦峻仪范好诗转弹絶风尘颇胜袁粲饮无偶步屧白杨要恶賔
　　贻王充道隠士
　　忆昨涪翁虎溪别雁来一字不曽收劳君为传三月信遣我少寛千斛愁烟艇方逰建业水玉人犹在仲宣楼何时挂席西湖去藜杖青鞋鹦鹉洲
　　潮州木龟有堂旧在天庆观北极殿之左近为道流窃取而去今莫知所在矣
　　长生要自食山藓妙语曽闻葛稚川忽见灵龟藏六用定巢莲叶阅千年刳膓已笑清江使曵尾聊同修水邉悬想偷儿难卜夜守闾黄耳得安眠
　　宿侍其云叟书斋
　　髙斋觧榻留我宿破梦惊涛翻疾雷水鸟时呼山鸟语朝帆才去暮帆来百年荣落真堕甑一世称讥同死灰珍重秦淮隠君子只今风月且衔杯
　　竹枕
　　湘江翠竹斩云根偃月初无刻削痕尚想繁柯俱笨防曽经防鳯屡飞翻佳眠时有池塘梦避暑不劳河朔樽殷殷晴雷喧白昼儿童走报雨翻盆
　　过林子幽居
　　卧听山城罢击柝防蹇过君霜满须窻间山好天欲曙庭下菜肥人愈臞我非当世可领袖君合于今称楷模谢公小草恐未免懐宝要令真不沽
　　同安即事
　　揺落霜林秋兴新舍舟寻壑自防尘云光山色觧迎客松气竹氛俱着人汉上营诗多累句孟生题壁欲伤神频伽依旧丁宁语应笑华颠映角巾
　　怡顔堂
　　心逺由来地自偏有琴何必问无新醪清浊动秋兴老树扶疎可昼眠失学已从儿辈懒哦诗常苦后生传此腰倔强应难折尚愧顔公二万钱
　　周眀府国镇寄诗有招隠之意次韵以报之
　　絶壑平生深遯逃相期推毂敌英豪绿葵白薤堪扶老黄防青鞋非养髙薫浴悬知慙管葛经纶何敢望崔毛新诗如对故人面清夜不眠鸡屡号
　　予以王褒僮约授嗣行叟叟有书抵予并求跛奚移文且云要与僮约作伉俪以此诗戏之
　　髯奴上劵归公许跛奚移文犹见催臧获要令成伉俪文章相与挟风雷目成眉语似真尔足蹑心邀安在哉大士好奇聊一戏不应禅寂便寒灰
　　戏何人表
　　示疾维摩难共语谁堪问疾坐绳床也知世乏长桑手尽用枕中鸿宝方马价不须劳广汉牛衣何用泣王章清凉心地俱安穏特访名园顾辟疆
　　仲豫买侍儿作小诗戏之
　　霜鹗横空河汉秋聊随鸡鹜稻梁谋却将属国旧长劔换得石城新莫愁要遣短辕无复驭定看遥集觧忘忧匡山醉客时相访莫下踈帘作障羞
　　溪上
　　门前浑是浣花溪坊里深疑号碧鸡短艇波横随暮霭遥岑雨歇看朝隮髯奴便了能沽酒稚子添丁解灌畦欲赋郊居追沈约只愁误读作雌霓
　　扇上画雪景戏书
　　醉余澹墨冩生绡咫尺真成万里遥短棹船归剡溪曲披蓑人渡浣花桥暑中松雪俄辉映月里山河俱动揺凛凛寒生立毛髪从今褦襶不湏嘲
　　二月二日大雪
　　天公长作狡狯戏舍北舍南无限春宻宻踈踈桃着糁娉娉袅袅栁含尘老人已老难复少故衣虽故昔经新岸荠未花汤饼滑何劳象白间猩唇
　　得了翁书
　　都司曽拂御炉香严谴归来鬓未霜麟阁他年防赫奕兽樽今日久凄凉楚氛闻説行将弭汉道真成喜再昌莫作湘累吟泽畔锋车促召据南床
　　庐山道中见梅花
　　江头细草已揺春幽谷踈梅尚着人未许扬州动诗兴却嫌戚里妬妆新范郎鄙枣不同传汉省含香可买隣蝶翅蜂须莫浪喜元无一物涴香尘
　　苦雨
　　陵陂麦熟晚云黄妇姑当获相扶将谿山作雨水漂屦芝菌对床蜗篆梁宴坐翻疑谷帘下梦回恐在漏天旁何时晴岚来入戸撩我浩歌倾一觞
　　江梅
　　江梅踈雨弄晴曛割取江东一信春剰得耐寒惊蛱蝶竟来占醉倒纶巾未容作赋重招屈岂敢含毫论过秦何日大梅梅子熟从渠髙浪白如银
　　睡起
　　鸟鸟声乐报新晴睡罢南窻午醉醒恶客从讥尚白斯人相向眼终青渚蒲汀草垂垂发幕燕林莺续续听日籴太仓真细事安寻佳句遣沉防
　　次妙眀观韵
　　春岸波平汀草深野航荡桨恣幽寻星坛香转来真侣菌阁钟鸣生道心忆昨霓旌归紫府尚余鸿宝作黄金肩吾戏吐烟霞语缥缈欲仙难陆沈
　　次韵答仲兄元亮
　　杨栁江头人迹稀心随钟度逺山迟忽传忆弟看云句想见流觞曲水时人比封胡终有恨韵低徐庾敢言诗青春欲谢子规呌莫惜归帆赴后期
　　用元亮韵寄驹甫
　　才名绿髪斗牛垂天禄讐书何太迟却扫未尝嗟半菽养疴不是傲当时铺张大对眀光手收卷裁成邺下诗见底冰壶最清澈何时照眼防心期
　　用元亮韵答师川篇末见寄
　　蚤嵗闻君万人敌定交已悔十年迟中间防面无虚日底事分携用此时不隔南云无过雁犹因北阮着新诗征车欲作日邉去傥赴幽园茗菓期
　　复用迟字韵呈元亮
　　去日闗河雪打围缝裳宻宻恐归迟忽防髙笋成筠处始见残樽下马时暮雨萧萧聊洗恨东园物物总宜诗莫言心赏随年薄勤赴幽人林下期
　　东台
　　门巷依依称意苔杖藜野色逐人开马驹卓锡今应在康乐翻经那复来云物苍茫山逺近波声宛转水萦廻风流頼有潘懐县一洗从前猿鹤哀
　　次韵徐师川喜洪驹父归自临汀之作
　　赤壁烟波翻溟长沙卑湿重行行一觞一咏劳清梦三沐三薰慰别情不作畔牢愁执防共吟哀郢哭初平生来竞病几牢落漫兴安能学背城
　　度章水道中戏用城字韵呈驹甫师川
　　楚波不动晚山青顾兎西来照我行野鸟钩辀如有意渔歌欸乃亦多情湖邉倒载思山简机上廻纹念始平欲覔澄江如练句乞灵须向谢宣城
　　次韵答季智伯弟
　　废诗不复匠苏州蠧简于人风马牛喜有丘明能撰次极知水部愈风流句分竞病应难敌家有封胡可觧忧共叹宣城防岱早剰招去干不能收
　　赠蘓仲豫
　　平生照眼玉壶氷解向朝阳续鳯鸣黄鹄楼前重防面白莲社里定交情踈才我亦怜文举大雅君应笑正平贳酒临卭聊复尔莫令狗监污髙眀
　　赠王环中
　　拄策前年访草堂挂帆烟际在西江诗随鸿雁来春渚梦逐蟾蜍入夜窻辞聘知君追孺子屡空嗟我似穷厐莵裘欲买为隣竝嵗晚相期倒百缸
　　赠张仲义
　　春衫试吏楚江濆真以文昌思不羣未暇等陶辞小秩何妨慕谢始精文壁间妙句流黄素松下英姿大壑云但恐承眀頼公等不容蛮府作参军
　　奉赠介然
　　弹压诸方化城老聊同懒瓒恣佳眠云随雷下雨归壑竹引窻间风动烟昼静防捜徒覔句道安髙论愧弥天丛林良药今无有絶影湏公为着鞭
　　宿同安用旧韵呈云叟
　　蒲栁望秋今复衰遥岑雨罢抹修眉寒林要使入方尺妙笔悬知愧画师不见扬雄草手细防束晳补亡诗何时共饮建业水更把北山烟雨犂
　　游同安寺
　　郭内那知草色新道人庭宇别藏春髙榆风度青含荚艶杏雨余红退唇茗盌薫炉清有致禅天金地夐无尘裁诗得句如拱璧不费咸阳设九賔
　　逰昭徳观
　　晓随归雁影聨翩来访仇池小有天万籁虚徐杂钟磬一源淳朴异山川云霾大壑真逰逺风扫石楠佳句传司命峰前徐孺子几时风雪对床眠
　　夏牛卿用韵见贻次韵答之夏先君子与先平阳厚善
　　君合雍容供奉班彤墀紫仗近天顔悮随手板落趋走却望家山思燕闲使君铜狄悲防岱令尹玉棺今赐环樽前回首二十载更话幽禅未易攀
　　客有和予顔字韵诗者答之
　　蛮花初卷簟文斑苦被秋风吹老顔慰眼既亲还有旧起予多病复思闲暮年倚仗心三径看子着鞭腰九环小屈尉曹吴防去莫因横槊废跻攀
　　送规老住防之慈云
　　禅翁竟补栖禅处兔角龟毛杖佛僧久厌宗雷同保社却凴章贡浊埃尘定携天上苍鹰爪去接西江白业賔大庾岭头梅正好同风千里一枝春
　　郊外书事
　　郊原野老带经锄童稚何知竞挽须我亦弥年躬井臼儿能终日课樵蘓颇思鸥阁仍虬戸那似松醪伴酪奴志大才疎苦多累真须鹿鹿効周谟
　　和何思举韵寄元亮兼简性之
　　避冷幽窻歌扊扅鸦啼疎栁把南枝长须勿送平安报满眼仍看竞病诗稚子毎嗟檐隙短波臣常梗客行迟应贪左辖蓝田防落雪官梅动兴时
　　和许秀才见赠许病目良苦
　　木末鸦啼负郭村无人白昼掩柴门诗来或作破客梦语妙直堪排帝阍抱瘵端如叔夜懒幽懐思对阮生论何时还子读书眼解脱无根须返元
　　和冯仲宣韵
　　秋风寂寞仲宣楼金狄伤嗟卧一丘喜有斯人出淮海追还旧观极风流莫将起草眀光手去伴诸郎肉食谋我欲清江理烟艇寻君楚尾及呉头
　　奉酬谢防槃
　　窻间逺岫谢晖人物煌煌三秀芝黄耳来时得佳句碧云合处起幽思深闺复见解围手胜日应多赠妇辞念我厐婆最痴絶只能举案解支颐
　　次韵奉酬防槃
　　结庐不入遗民社好客初无仲蔚蒿度鸟防防与心逺孤峯峭峭伴名髙樽前着我醉千日镜里縁君减二毛安得买隣挥百万拍浮左手更持螯
　　再次韵呈之忱彦先彦达兼呈防槃
　　割据溪山天下豪长松独许倚青蒿小巫政自雄河朔浅器从来鄙奉髙烂醉何劳愤田窦淳风相与继崔毛不知底事真奇语且向窻前嚼二螯
　　次驹甫涵虚阁韵
　　梦中占梦偶相逢山上有山随转篷我自持觞酹酒君应临水洗蛮风行参鹓鹭峩冠客岂是江湖把钓翁暇日频来裁锦句要看玉手乱殷红
　　七言长律
　　紫霄道中
　　山行积石路逶迤村径成门逐处移一防炊烟生虎穴四来暝色到牛衣畏人沙鸟飞南陇傍母山猿恋北枝鴈塔崔嵬临画峤墨云霮防起方池髯秦昔别留奇画病可虽亡余好诗【秦画松石于归宗壁间可为赋诗】羊祜不如铜雀妓蔡邕尚有虎贲儿【世未甚知可而美庆上人者学诗于可】开顔欲效东篱醉【栗里在归宗寺旁】真隠惭无谷口姿安得膏腴盈二顷雍雍唤取共扶犂











　　钦定四库全书
　　日涉园集巻九　　　　　　宋　李彭　撰五言絶句
　　唤渡亭
　　草风兼沙雨依约渭河边昔人曽唤渡絶唱颇清緜
　　戯书山水枕屏四段
　　遥岑天南端野彴垂杨下萧散策寒藤緑云复观化澄江真皎镜短艇戯鸣榔无复机心动不惊鸥鸟行孤峯上排霄羣木尽生意持竿坐石矶髙懐在云际复阁耿苍烟斜晖挂木末巻帆何处船危樯待明发大雪投宿圜通以野雪盖精庐为韵赋五诗并书涂中所见
　　寒雪尽垂空玉色粲万瓦黙黙行五牙郁霭望黄野昔我游山隂杂花纷似雪重来雪作团逺树皓已结山翁雪垂素相逢乃倾盖同看艳雪舞尽此威迟态借问佩苍玉何如煮黄精古来涧谷槃价自重连城马疲如客饥税鞅文公庐人好雪亦好何啻射洪乌
　　迎阳阁
　　扶桑有玉书郁仪善相保朝暾到颓檐危坐填血脑予夏中卧病起已见落叶因取渊明诗门庭多落叶慨然知已秋赋十章遣兴
　　西岭障斜日澄江来绕门归鸦千万防暝色入逺村燕坐修白业焚香观黄庭清霄降真侣弭节或见聆境静轮鞅寡堦空络纬多萧然正遐瞩脱叶下庭柯我初卧病时桑麻翳负郭扶杖延秋风山川俱黄落寒温机中素荣歇洞庭叶发兴鸥鸟行风烟理舟楫平生老骥心伏枥端有在华月生夜凉南窓歌慷慨园中有竒货雨满芋田一饱吾已足望山思悠然结交何用早士贵心相知茍合殊真味咄咄成乖离林庐亦云乐欲语輙复已取琴抚徽弦妙不在宫征沅湘歌九辩梁父吟四愁虚斋无一事坐对楚江秋
　　六言絶句
　　太平小寺
　　行尽斜峯急涧忽看化寺神居云沉沉复阁旁看贝叶遗书
　　昌书记画梅
　　花栁春风纷衍禅窓晚放横枝虢国生憎粉黛晚妆淡扫蛾眉
　　夜坐兼戯环上人
　　蠧简聊寛岑寂榴花颇慰榛芜莫问草上白须令看碧成朱
　　毛髪早惊蒲栁衣裾又变风烟我是一丘一壑君应三要三
　　落木霜猿到耳风髙雁横空覔句深凭料理解围俄听晨钟
　　昌书记画驯猿
　　巫峡猿啼向曙云何却在樊笼想见珍羞豢养翻思槲叶微风
　　七言絶句
　　庭梅
　　春风日日下丘园緑到萱芽蕨破拳莫怪庭梅晚来好尚堪桃李与争妍
　　寄赠择言两絶句
　　忆昨同倾三昧酒论文时掇百家衣他年准拟兰亭防好画髙人支遁师
　　逍遥儒墨两専场万遍莲花嫁马郎心若死灰诗欲尽乞侬西国更生香【择言与参寥相厚善故戯作吴语戯之】
　　舍弟彤检校南庄刈稻中秋日作三絶句见寄醉后偶次其韵答之
　　天南云破玉绳横上有蟾蜍云外明共把一杯懐少雁新诗深悉未归情
　　呼邻贳酒酒如氷以酒攻愁愁有城醉舞不须看短舞神清便觉映肤清
　　珍重江南庾子山诗名晚嵗满江闗应须剩读书千巻始在班扬伯仲间
　　答徐十赠诗三絶句
　　东湖髙士有云孙句梦池塘论过秦海内故人流落尽病夫杯渡不嫌频
　　窓中山色扑衣襟户外江声醒客心我在山隂君在剡思君行坐短长吟
　　炉薫细细绕禅房竹日晖晖映短墙安得买邻同嵗晚鉢盂分饭共绳床
　　答谢迈秀才三絶句
　　饱闻玉树堦庭长今见凭虚意欲仙遣我池塘梦春草阿连风味剧堪怜
　　短李门前无宁馨书滛诗痴类天成多情喜有谢康乐步屧同寻鸥鸟盟
　　平生抱瑟齐门立不比吴宫夸靓妆周鼎商盘甚淳古君来独慰九回肠
　　答黄直夫二首
　　红顔绿髪花映肉别去年顔存语音秉烛相看真梦寐细聴存没欲薫心
　　笔防澜翻走百川胷中书传作丰年自怜疲马老伏枥絶影如公更着鞭
　　次韵答九弟首夏郊园即事
　　疏泉方作薜萝深月落参横要共斟径醉逃禅真粲可搜得隽近韩岑
　　阿连句里欲回春早慎论交思不羣莫愿才堪任遗补来参折臂大冯君
　　营巢燕子语犹新接叶莺雏已晚春催晓鸟乌声更乐直疑料理废诗人
　　何须痛诋程不识未用亲摩史谒居昔时万事愁眉外顿觉幽懐常晏如
　　再次韵
　　嬾覔新诗劝春住只愁尘爵每空斟余酣晚潄沙汀外未羡明登天姥岑
　　陈恬老作中州客少室晓猿声念羣通籍金闺成防事看取九原漠君
　　古木千章夏隂合瓮头别作醉乡春草不是扬雄事定自免为投阁人
　　种葵艺瓠成畦垅竒货由来果可居汉代封君浑未称故侯风韵拟相如
　　元亮次韵四絶相撩和荅
　　枕中鸿寳褭蹄金火曽经手自斟瓠子河倾那可塞忍令清饿首阳岑
　　少陵独见阮生论我乐同乡独乐羣两阮八龙浑可拟操戈披靡独输君
　　乆知瓮防堪肥遯近觉樽中每着春狗窦相呼竟何补献酬故属画眉人
　　仲子酒狂言语疎文章敢比茂陵居未见逺山堪病渇直愁涤器枉相如
　　清明
　　汀草汀鸥解唤愁舍南舍北度鸣鸠深凭竹叶留春住未信桃花逐水流
　　髙栁半天浑欲眠二毛苦上接篱边兴深杯杓懐山简勾梦池塘忆恵连
　　晚将麴蘖寄吾真不道公当恕醉人欲学少年花压帽却疑花笑及花嗔
　　登耶舍防
　　五峯罗列斗南垂百代堂堂歌紫芝一老去为西伯用四翁应笑北山移
　　春意三絶
　　屋角鸟呼春意回江花江栁自相催废诗诗思澁如棘勾引无劳酒作媒
　　裁云为栁雪为花恼乱中年春意赊庭宇风微教驯鹤池塘日暖浴娇鸦
　　日日映堦春草香春风到处着胡床梅梢何许蜂酿蜜来采幽园宫様黄
　　题温泉
　　能使时平四十春开元圣主得贤臣当时姚宋并燕许尽是骊山从驾人
　　晖上人画梅乞诗
　　微风正尔送荷气忽见巩梅氷霰姿元是道人三昧力明窓潄墨发南枝
　　西防
　　峯前日出雾初散谿上雨来禽乱啼欲记曽游三峡处诗成頼有董胶西
　　睡起
　　林间穉竹犹含箨栁下孙枝屡放绵午梦不知清昼永娇莺啼破晚窓前
　　奕奕柔桑霜后繁缲丝无复蠒盆翻愿同园客蠒如罋忍使疲民无复裈
　　鸟雀雄猜作伴飞机心还复堕危机何如绚练堂前燕拂面衔泥防客衣
　　穱麦翻畦雉羽斑郊园贳酒有余欢奈何苦雨倾沧海坐遣南翁衣带寛
　　石阙林端昼夜啼罗生芳草緑成蹊扶笻携防出门巷雨过舟横水满谿
　　戯赠行宻上人
　　东风未解北风愠腊雪半消春雪深欲向僧房覔清昼细聴山暝孤猿吟
　　次李仪中韵送杲上人归龙安
　　不作郊原雉应媒心随山色翠成堆翩然一鉢自归去有意杖藜还复来
　　访僧
　　茗盌薫炉乆不来晓猿夜鹤总相猜故将野老扶衰杖踏破僧家称意苔
　　戯赠嗣誉二首坐
　　谈禅髙出沩仰右著论耻居生肇傍更有新诗堪抵罪与君约法定三章
　　僧中君是玉花骢气逸浑将入古风欲向松窓翻妙语愧无笔力到方融
　　病中即事
　　懒慢经时不出门秋风藜杖稍相亲念羣属玉鸣碕岸作伴蜻蜓上角巾
　　病厌鵞儿酒色黄蔬盂终日似僧房驯猿时复攘新果夕鸟飞来啄蠧床
　　初无勾漏为丹砂何必青门始种口腹累人吾岂敢深劳溪友饷鱼虾
　　啼乌引子来衣桁野鹭衔鱼堕屋除百念已忘余习在手持叔夜养生书
　　利口毁誉本无嫌空洞腹中须属厌何用灞陵嗔尉醉未劳汉署叹郎潜
　　畦间魁芋敌蹲防木末深悬大谷棃小摘已堪充米价煨尝聊用补朝饥
　　络纬井干空复啼萧然脱叶望秋衰最怜庭下婆娑桧郁郁已含梁栋姿
　　失题
　　草阁柴扉旧逐凉苹风一曲洒回塘尚余新月张敞画无复么荷韩夀香
　　篱边日出抚孤松户外云生遮数峯避冷随阳闻过雁催昏唤曙聴疎钟
　　寒鸦衔枝欲定巢近同客食上林梢能逃嵗徳安门户出处悬应不浪交
　　纷纷眼界秃居士却着云山壊衲衣箴孔线蹊无量义谁能于此顿知归
　　秦郎本是金闺彦撰次曽为仙董狐西狩获麟虽絶笔道山今日要真儒
　　韩侯数竒亦云极奈此风流英妙何传闻东观已著作即看西掖与銮坡
　　庐山道中
　　无复春风绿髪前索花共笑过年年只今老境花无赖媒蘖幽人作醉眠
　　崇桃灼灼昡清昼细栁依依迷逺村似聴渊明赋归去柴桑幽鸟语黄昏
　　三年不饮虎溪水一笑来尝鹰爪芽岑寂仲堪谈易地只余苍藓借残花
　　董仙种杏令虎守只今但见莲花峯錬师欲作小隠计余力犹堪追祖风
　　忆昨山隂峯上头山腰云雨半含愁苍崖壁立题名处光怪时时射斗牛
　　萧杌斋中天马驹追风未试且幽居剧谈挽我留三日不费一防传异书
　　不识西湖林处士饱闻隂木叫钩辀茂陵遗藁今应在索价虽髙未肯酬
　　英姿秀骨徐尚书忠义丹青那可图褒鄂真成毛髪动犹将生气压曹蜍
　　北斋两絶句
　　芭蕉叶大雨声催叶防繁花菌蠢开欲据胡床呼作炙膳夫何用探心来
　　烟沙茂密小池塘注水枯荷馥晚凉何许蜻蜓立荷盖惊飞作伴过东墙
　　对雪有懐庐山道中
　　傍窓幽鸟语怱怱云阵羣山雪辊风信有农谈四邻乆隔篱烟火醉眠中
　　自和六絶句
　　丽日暄风下大荒百花气暖汉宫香携幼来寻竹间寺游丝寂寂绕回廊
　　金屑琵琶刺绣裙弦弦软语怨昭君仍年病着屏杯盎酒兴多于出岫云
　　水荇芦芽相纬经倦飞翠碧蹔来停含毫未下无新句安得毫端飞迅霆
　　蛙鸣废沼弄妍姿破梦起看星斗垂度曲安能当鼓吹洒灰那复计官私
　　边腹从来不贮愁归鸿目送颇悠悠三吴何用忧狼顾一战行看擒狗偷
　　二季苍顔催我老年过四十眼犹明细字未能妨老读每逢佳处胜専城
　　再和
　　清朝画省得名郎嚼麝髙谈百和香水镜欣传佳吏部更须端委侍岩廊
　　仇池仙伯烟霄外妙出湖州写墨裙昼永虚斋风动壁枝枝叶叶欲生云
　　刘侯白髪续羣经原夜怜渠不少停赍恨沈王今已矣那知为电复为霆
　　珪璋挺特晁夫子家法文章万代垂却袖当年医国手磨鈆起例只营私
　　且复持觞歌莫愁防衣栁絮晚悠悠要知境静自心逺不是年衰成语偷
　　平生爱花被花恼况复杂花川上明劔外参谋诗满眼乞灵何必锦官城
　　同季敌弟过南岸野寺
　　杨花糁径雪缤纷短艇横江烟草昏小雁俱来覔春事情知春过水南村
　　数日隂雨懐李生
　　衣裾兰茝有余清风骨氷霜照眼明欲共阿戎谈絶倒亦憎暮雨滴堦声
　　文楸玉子知无敌愧我元非王积薪愿赋烟茶不堪剪风流文物不无人
　　燕颔应须游玉闗归来緑髪看峨冠他时烂醉红鹦鹉更跨追风乌贺兰
　　戯刻真牧堂竹间
　　风微雨细花梢动日落钟鸣雀语多未有池塘春草句戯成户外竹枝歌
　　小憇琵琶亭呈环中养正
　　南楼岑絶冠湖外举扇每避元规尘庾公楼下落帆处掀簸定为公所嗔
　　超超迈俗郭有道育孤事嫠如古人莫言壁立贫至骨鸡黍自是延嘉宾
　　山南濩落苏季子饮作江潮雪阵来想到诗肠应作祟挽回妙语如琼瑰
　　戯呈子苍
　　一杯相属步兵酒三叠共聴中散琴有慨余心成独写雨余汀草晚来深
　　山郭遇郑禹功行县
　　广文官冷饭不足行县符移秖屡催邂逅班荆作吴语风姿峭峭絶纎埃
　　清晓登无相浮屠上有东坡书
　　龙蛇穴窟寛淮山楚水绕栏干儋州宰木应揺落八法犹参星斗寒
　　舟中戯作俳体
　　皎齿青娥倚柁楼楚波微动晚风秋不辞自去迎桃叶两桨还须送莫愁
　　目成可意亦不浅思是罗敷旧姓秦莫道使君自有妇愿为解佩汉臯人
　　茯苓
　　忆昨舍边松雪明于今偃盖入青何时容我携长镵翻动龙蛇取茯苓










　　钦定四库全书
　　日涉园集巻十　　　　　　宋　李彭　撰七言絶句
　　老坡自海外归为书简寂观云卿閤榜今为煞风景者毁之
　　笔防飓风吹海波牓悬郁郁照岩阿十年呵禁烦神物奈尔焚琴煮鹤何
　　戯书
　　虐雪饕风春事晚轻红未放入夭桃即看倚杖花经眼便许堆盘黍雪毛
　　晴檐已复聴提壶浊酒聊堪释荷锄短短长长爱园栁三三两两数谿鱼
　　渫井寒泉彻防清不容私地有蛙鸣修除何独充庖易要看箨龙将雨行
　　止酒废诗春昼长颇知易戒复难忘戯于窓下还诗债便欲花前唤索郎
　　次韵文潜立春三絶
　　腊前漏泄有官梅春色悬知里许回日涉园中聊步屧黄菘早韭复争开
　　后皇司春生意还无知草木亦班班顾怜緑髪添华髪羞插耐寒花上幡
　　举酒徴贤且合姻盘飱野菜鬬尝新阳春有脚今谁是始觉前朝贵老身
　　延福寺
　　寻尽云山发兴多稍知兰若在岩阿不以姬姜弃憔悴杖藜聊复一来过
　　齐安江头别何氏兄弟舟中得四絶句
　　踈星牢落散江东怅望夷犹醉眼中长年三老相欺得故将短棹指西风
　　八字山头阅世故周郎赤壁防人肠玉鱼金枕皆寞鐡骑楼船堕渺茫
　　乐羣野鹜巧相依旁母鳬雏肯浪飞怪防相连若耆旧无人花鸟自忘机
　　岩岩五老古须眉似对幽人歌采薇汉事烦公即调防蒲轮飞诏盍来归
　　留别小庆
　　风催万壑雨归去云闭连峯不放晴门外从教春水濶杖藜准拟聴江声
　　二絶
　　过尽栁花无复绵几畦麦浪涨晴川幽禽唤起醉乡梦疑在故园茅屋边
　　生绡他日写荒寒咫尺浑如万里寛我据笋舆烟雾里有人应作画图看
　　对酒二首
　　颇欲持觞为上顿直疑买醪成大偷盎中麴蘖可肥遯不比终南猿鸟愁
　　雄猜刻薄王处中不饮思欲诛蛾眉何如一醉睨万物小黠向来成大痴
　　梦秦处度持生绢画山水图来语予此画刘随州诗也君为我作诗书其上梦中赋此诗
　　随州句法自无敌写作无声絶妙词谁料长城千载下秦郎复出用偏师
　　嵗晚四首
　　天长雁作行逺沙晚浴鳬相对眠松醪朝醉复暮醉江月下仍上
　　汪侯胷次濶潇湘秀润清时符宝郎谢宇窓间仍发兴敬亭山下屡成章
　　苦忆中州向子期微官防尽赋新诗清班未许聨天仗直指聊看着绣衣
　　眼看杨栁涨春风忽复山明雪映松但把一尊扶醉病何须三揖送文穷
　　茅堂清坐有懐元亮
　　不到青园三月余行间茂密见新蔬最怜防迹生尘案复有潜筠穿我庐
　　有懐雪堂旧游
　　雪堂杨栁三五株堂里先生万世无伐树何人成粪土如闻筑屋复栖乌
　　柱史秦郎无检幅笔端真有大夫辞追懐耆旧谁能继况复赏音黄绢碑
　　张侯赡蔚气如虹字字追还西汉风歆向俱为泉下士辞林正絶流通
　　陈子真成病乘黄圜丘一仆殆堪伤苦吟幽语多竒澁未免人讥急就章
　　柯陂潘子骨已冷文采风流付陆云不见十年应好在酒浇边腹贮皇坟
　　珍重何家大小山髙文丽赋敌扬班书来慰藉江头别想见园林人外闲
　　离曲池憇巾口
　　小泊曲池桑柘隂逺墙岑寂伴髙吟孤云两角真在梦一抹寒林古木深
　　野僧亦复稻畦衣两两三三巾口归拂拭涪翁刑部句晚风吹泪对斜晖
　　物色真成行画图十年对面不供书才悭更着李商隠无复重讥獭祭鱼
　　林占处士和靖先生之孙也与予厚善今死矣作雨絶句吊之
　　爱君浑似金华客谓我犹堪供奉班萧寺愚溪两寞一尊聊复对西山
　　危脆芭蕉何足道姓名今不减西湖茂陵遗藳他年在曽有书言封禅无
　　乆不得六弟消息二絶
　　去日么荷拳未舒水花髙盖已扶疎大医法窟应寻徧有防能忘一纸书
　　平生大敌刘文叔每发一兵鬓为苍不得淮南近消息萧然添我鬓毛霜
　　游云居寺三絶
　　茗椀薫炉乆不来晓猿夜鹤总相猜故将野老扶衰杖踏破山家称意苔
　　去年重失洪崖约今日又寒徐稚盟胜日幽期无恶客寻僧银色界中行
　　燕坐身游水晶城梦回心净玉壶氷更聴夜雨檐花落却是细泉幽窦倾
　　代二螯解嘲
　　臞儒他日倦殻蛤蜊自可破愁顔不似二螯风韵好那堪把酒对西山
　　解嘲
　　平生痴絶百无忧党友相嘲顾虎头痴黠胷中各相半要之与我不同流
　　丘林乆矣自耘锄罕识心劳芋区不复论文传防妇安能索笔着潜夫
　　西隠观
　　书籖无复梁萧统像设空余谭紫霄驯鹿将麑眠药圃归云帯雨度山椒
　　离豫章进贤道中
　　春在江村桑柘中多情十日雨兼风杜鹃北向劝归去我为故人聊复东
　　招隠亭
　　袅袅秋风生桂枝小山岩壑石逶迤王孙归去嵗将晏莫学臞儒炊扊扅
　　邻鸡
　　邻鸡午唱静中哗挟雨苍苔傲落花已觉星星鬓边出真成一倍惜年华
　　醉中戯次师言韵兼简少逸
　　不觉厐公隠鹿门逢塲作戯任吾真风烟乆着双蓬鬓脱防公应恕醉人
　　笔下疾雷惊四邻勒兵小试颂声新司空城旦余波尔六籍纷纶井大春
　　往日风流京兆眉却穿习薄败荷衣新诗浑作莺花语只欠天街便面归
　　愧乏金椎控頥手偷儿何苦向人来囊空四壁亦云静只有丹铅勘玉杯
　　次韵九弟过炭妇兼懐微公之句
　　阿连冲晓絶江濆惊起江汀鸥鹭羣不为营巢只覔句真成拄颊玩幽云
　　头陀云外见遥岑争似欧峯云物深想见伊蒲欲为供波生茗盌憩墙隂
　　次韵九弟幽园即事
　　万事向来元不理非闗轩傲故相违幽园把菊初无恙未叹将芜胡不归
　　孰知卜筑野人居饱聴邻钟与粥鱼便觉悠悠云入座只无防防水鸣除
　　次韵正平见赠道予游山北胜处
　　山南山北似壶天雨宿风飡近日边噭噭猿啼石门路此身浑是谢临川
　　佳句全胜顾虎头千岩万壑斩新秋归来把玩无穷意始信遥天寄客愁
　　次韵九弟五絶句
　　逺韵防须真迈往髙懐那用太分明病夫阅世盖多矣説病由来非妄情
　　草际窓间蟋蟀鸣愁来无路敌方城却怜郢客悲秋赋强使微云滓太清
　　谷水为帘映暮山珂珠贝玉妥天闗传闻小陆同支遁游戯苍崖钜壑间
　　沙鸥日日满苹汀白髪忘机不复惊何处暮帆来浦口背人飞带唤雏声
　　橘花漠漠玉花深屡起微霜落心喜有青黄着篱落千头未羡满寒林
　　哭尚书墓
　　过家上冢非无子宿草孤坟独可悲赖有立朝庄语在不劳谀墓作铭诗
　　种竹当年语尚新藏山万巻总成尘牙籖知落谁家去往事凄凉欲损神
　　游云居四首
　　鸡林磨衲度帻沟海外风烟在上头箴孔线蹊谁善幻千岩万壑斩新秋
　　悬崖怒瀑落龙湫恰似王师破蔡州续蔓沈竿空莫测石鱼酒舫未应求
　　壊衲槃跚玉涧翁负霜秃鬓颊暾红时时口占东坡语顿觉曹刘力未工
　　冉冉山云低度墙涓涓流水响长廊不縁抱病闗鬲冷早赋式微縁防忙
　　寄郑禹功魏虞卿
　　杖藜徐步倚柴扉园栁青青马尾垂日暖游丝萦落絮黄鹂衔得上髙枝
　　众草风来俱掩冉惊红骇緑鬬年芳崇兰秀发北窓下燕坐时闻自在香
　　苦忆苕溪郑广文足惊豪翰独超羣山南饱看懒行县笑杀无心出岫云
　　虞卿再见封万户三语掾曹驹伏辕北海防须加慰荐横空一鹗看腾骞
　　萧子植寄建茗石铫石脂潘衡墨且求近日诗作四絶句
　　寳犀新胯面岩冷碾出壑源春雪花何用纎纎捧渠椀絶胜片片勺流霞
　　良工刻削类方城煮茗细看秋浪惊未许儿曹轻度量岂容奴辈笑彭亨
　　苍崖絶壁长琼腴灵府烦蒸借扫除老楮羣鸡甘下筯乖龙左耳避珍蔬
　　逺灶积烟烟更多絶人妙手不同科萧郎饷我客卿辈逺愧山隂书换鵞
　　寄临川诸旧兼悲二谢
　　晏如雅赡志沈郁诗语松风万壑哀皮里阳秋能刺举眼邉青白兔嫌猜
　　董侯本是古沈风味澹然云水深见説修门和气满何用涉江歌采菱
　　何侯嗜学黄鹄举谢客哦诗丹凤鸣急雪异时登拟岘放歌何日酌宣城
　　半岳摧峯怜二谢孤坟宿草已防茸自叹蔡邕今老矣铭言独不愧林宗
　　寄何氏兄弟
　　病语无心复惜秦防持白业五台宾往时赤壁好风月俱助两郎诗句新
　　青州从事懒行县白水真人不造门时作药山遮眼计寻僧煮茗过只园
　　次韵山谷寄贺铸
　　平生贺监毛髪古风流歗咏付衔杯赖尔云孙亦不恶山隂气味唤仍回
　　淮海维扬万人杰松吟宰上不能杯虽无横州过秦论犹有清歌慰九囬
　　客庐山道中寄中上座
　　谿山轩豁逐时新草树欣欣雨后春弄水看山添野兴可怜鱼鸟自相亲
　　着行官栁拂人低勾引风光挽客衣正是斜川春事起翻思戴月荷耡归
　　紫霄独立冠遥岑静爱云无出岫心见説危梁耿大壑欲招恵逺与同寻
　　顔鲁公祠
　　心正能令笔不欹银钩犹冠古今竒凛然一代英灵气犹似当年骂贼时
　　邻寺遣兴三絶句
　　蛮花簟冷春气分午醉醒寻野寺门黄落逺林供倚杖却疑残照是朝暾
　　映堦駮藓漫层层古柏连蜷上老藤梵鼓粥鱼今落莫半归官焙半残僧
　　修源一带碧湾环上有江西淡竚山便觉心尘双寂寞不愁骑省鬓毛斑
　　遣兴兼寄豫章二弟
　　国士无双有山谷斗南独步忆秦郎鹦鹉洲前多胜日古藤隂下夜何长
　　独持杯杓酹先酒遗我此物忘百忧乞灵鲍谢共倾倒况复隔窓悬玉钩
　　龙沙季子在原乐不肯附书黄耳来滕王阁上覔佳句鐡柱观头行几回
　　即事
　　勌聴戍鼓击铜龙卧待当轩叶防风暝鸟忽穿明月去直疑便面写归鸿
　　左界明河夜未央轻风洒面作微凉藏舟枉渚者谁子欸乃歌声短复长
　　纷纷著作能上马衮衮紫微俱斵窓韩侯遽绾铜章去岂坐双流带二江
　　我觏之子秉周礼要使诸儒识汉仪侧席求贤天子圣未容泽畔吊湘累
　　眼看花雾共衣霏已有羣莺窓上飞心事但随春事尽钟声更伴鸟声微
　　醉书
　　酴醿夺目表春余闲雅雍容亦甚都睥睨园林众芳歇持觞耐乆作欢娱
　　稚子满林春笋生残花老境尚多情潇洒封侯真有自竒姿未让惑阳城
　　湛湛胷中万顷陂翻疑浅器是牛医从来未许愁知处顾肯因愁移面皮
　　送淳轼二上座
　　密掩柴门防还往道人履迹破苍苔青灯相对语离夜况复打窓风雨来
　　上人定自有佳处眉宇翠气连湖山烟边雁着行急力挽不防相与还
　　漫兴
　　真牧堂前花草新舍南移就一畨春非闗瘠鲁欲肥杞直恐强齐将弱秦
　　梅花冷蘂发疎枝云断天南放日晖乱折寒柯有双鹊衔将缀作百家衣
　　翻经防
　　五千余卷在髙防内史翻时腊屐来梦断池塘人不见年年春草绿成堆
　　幽园风雨
　　妙手春工如画史鵞溪百幅挂城隅却将李成骤雨笔掩映边鸾花鸟图
　　竹间两絶句
　　鸟声催得青春老花气浑忘白髪新谁复能寻三径友信知真是五台宾
　　何许晩钟烟雨余花间蛱蝶舞蘧蘧莫将絶壑潄流齿戯诵文园封禅书
　　自西林投宿归宗
　　江都着足冩余酣颇怪朝晖变夕岚我与诸峯俱是画解随归鸟过山南
　　补遗
　　魏錬师四松画轴【案此下七首据玉涧小集补入】
　　四松在涧壑嵗晚乃更竒萧然如黄绮傲岸不可追谁将谈天口掉舌聊见移由来拂东绢冩此霜雪姿便有松上雨催我窓间诗翻思斸青采药堪扶衰当年丹青手开辟造化随既有圯下约子行何后期
　　徐叔明校书篆笔竒古复善丹青为予作汉江暮霭扇材极妙力求鄙句作此以赠
　　曩时徐骑省篆古逼秦相后来得仍孙毫端溟渤壮能回顿挫姿丹青生意匠余酣写便面万里烟莽苍何许捕鱼郎落日荡双桨无劳翦吴淞安用买叠嶂真欲老是间尘境孰非妄怜君俱入妙简逺复清旷定为造物嗔覔句聊分谤
　　梦访友生
　　少年结客长安城妄喜纵酒同章程支离老去一茅屋枕书卧闻长短更友生相望止百里寒夜寥閴无微声梦中乘兴輙见戴剡溪聊尔扁舟行觉来蘧蘧一榻上不用僮仆争驩迎吹灯弄笔欲书寄窓前白月方亭亭
　　唐明皇夜游图
　　开元御极垂衣裳登三咸五凌羲皇白环重译银瓮出卜夜遨游离未央香车鬬风秦与虢罗帕覆鞍真乘黄赭袍错落缀北斗步辇优游含缕觞寜王玉笛上霄汉御路花光争月光汝阳羯鼓绢帽穏打彻参旌低建章太真霑醉玉欹侧力士传呼声渺茫翠钗挂冠红粉妆金貂贳酒白面郎君臣玩狎乐莫比清禁喜闻宫漏长若令姚宋坐庙堂袖中谏疏神扬扬万里桥邉行幸处后世鉴懐苞桑
　　题驹父家江干秋老图
　　江风飕飗江水寒芦洲雁下生微澜渔翁夫妇不能语津吏醉倒船着滩其旁病夫坐箕踞持竿万事那复顾悬知宁防娇儿乳不及鸿及飞鹭
　　都城元夜
　　斜阳尽处荡轻烟辇路东西入管弦五夜好春随步暖一年明月打头圎香尘掠粉翻罗带密炬笼绡鬬玉钿人影渐稀花露冷蹋歌吹度晓云边
　　望西山懐驹父
　　去嵗湖湘赋凛秋闻君江国大刀头百年防面知几遇十事欲言还九休照眼遥岑落懐袖过眉拄杖立汀洲莫言青山淡吾虑谁料却能生许愁






