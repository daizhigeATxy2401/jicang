　　钦定四库全书　　　　　集部七
　　抱犊山房集　　　　　　别集类六　【国朝】提要
　　【臣】等谨案抱犊山房集六巻
　　国朝嵇永仁撰永仁字留山别号抱犊山农无锡人康熙十三年耿精忠作乱永仁在总督范承谟幕同被拘系承谟遇害永仁亦死难四十一年追赠国子监助教是集前三巻曰吉吉吟百苦吟皆其陷狱时与承谟及同诸人唱和诗曰和泪谱则为同难诸人所作小传也第四巻曰葭秋集第五巻曰竹林集乃其旧刻第六巻附録同难防稽王龙光华亭沈天成二人之诗文雍正中其子曽筠编次付梓永仁以诸生佐幕尚未授官而抗节殒身义不从逆其所为诗文皆缕述当时实事狱中不得笔墨以炭屑画于四壁闽人重其人品録而传之得存于世令诵其词奕奕然犹有生气与范承谟画壁诸诗同为忠臣孝子之言不但以文章论矣乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀










　　嵇留山先生传　　　　　　　　姜　垐先生讳永仁字留山别号抱犊山农晋侍中绍之后祖居虞山父中书公以官居金陵先生尝游梁谿乐其山水家焉年十六补博士弟子员未几食饩居家恂恂孝友生平无书不读制举而外雅好诗古文词下笔千言立就顾数竒屡踬塲屋郁郁不得志先生以父母年老出就馆谷尤精于医所至活人无算殆将安贫养志藏器以终身矣范忠贞公讳承谟者太傅文肃公仲子也中书公与太傅有旧忠贞公抚浙时雅闻先生名思折节下之先生乃以故人子进谒公一见深许有国士之目适奉命督闽延入记室邑侯吴公置酒为饯酒酣赋踏莎行词多戚语先生心不欲往中书公曰中丞以国士相待揖汝为上客读书所学何事顾不为知已用耶且太傅旧谊何可忘促之行先生室杨氏抱二子曾筠右丹送至吴门止外家之红桥庄外是日天色甫明薄雾漫水面送者伫立河千泪涔涔下若不胜惨切生离之状先生曰严父命敢不往顾念两大人年过七旬汝归善事堂上抚吾子吾行思所以报知已无为我戚戚也遂鼓棹而去入闽过仙霞岭谒关夫子庙祷于神曰余此行佐范公救民也若萌利欲心必夺我嗣闻者震悚咸知先生志不苟矣甲寅春逆藩耿精忠将叛先生请于范公曰事迫矣与为忠臣寜为良臣盍早为备因为公画策请拨协饷补緑旗额兵安插逃弁酌议屯田冀收拾人心杀贼势又请假巡海之名提轻兵驻上游制贼方是时防城文武大吏及公麾下士皆预中贼饵公号令格不行先生叹曰吾辈不知死所矣有间贼伪张筵宴公先生诫勿往公曰吾大臣以死报国将安逃乎挺身往贼果诱公闭宻室随下先生及同事者于狱被逮时狞卒数十张弓矢执白刃驱之若就西市先生了无怖色谓同难王生龙光曰予两人气谊颇同死之日愿魂魄聚一处王生亦应声许诺义形于面是刻天光惨淡日气昏浊先生处乱尸血洼中俄迫至逆邸胁之降不从促草安民檄不从诱以官又不从贼怒甚欲置先生死地乃假章奏事令鞠者穷诘指为祸首先生毫不置辨曰死何足惜但愿一见范制府得瞑目耳贼无如何乃命锢之先生在狱蓬首垢面械锁锒铛寒暑燥湿虮虱蚊蚋攒嘬之苦靡不徧尝方之文信国之坐小楼其苦什百也因作百苦吟忠贞公与同难诸君子俱属而和之先生工诗尤善填词少所作游戏三昧一种脍炙人口至是悲思愤郁所作皆极淋漓沈痛不堪卒读贼甚恶之防范严宻禁絶楮墨乃烧桴存炭圗著作于四壁入夜隂房鬼火照见壊墙字迹荧荧飞舞先生击节而歌羽声凄怆闻者唏嘘泣下范公寄语先生曰死吾分也君何自苦为先生曰死于忠与死于义一也各宜努力幸勿为念幽系凡二年于康熈丙辰九月十七日范公遇害先生闻之仰天痛哭曰所不即死者欲从公有为也今已矣遂自缢死同死者绍兴王龙光松江沈天成沈阳范承谱三人次年
　　王师进勦福建平制府上其事部议以先生系诸生无赠衔例令所在给优防银若干两先是贼以殉难诸人尸骨毁弃郊野三山林子能任觅先生骸骨制棺殓之至是先生之仆程治得扶榇归方先生之殉节也室杨氏仅二十七嵗闻之水浆不入口誓以身殉后以舅姑老子幼忍死守节仰事俯育茹荼集蓼凡二十八年次子早夭卒抚其长者成立壬午曽筠举孝廉杨氏以节妇建坊表闾而范公之子时崇开府广东念先生之忠且义力请于
　　朝得以诸生
　　赠官国子助教崇祀范公祠盖异数也丙戍曾筠成进
　　士读中秘书
　　天子稔其家世每
　　禁试咨赏者再丁酉擢置
　　讲帷
　　特授山右学使者曾筠清廉有守所得皆寒畯晋人士称祝之人咸谓天之报施忠节不爽云










　　钦定四库全书
　　抱犊山房集巻一
　　锡山　嵇永仁　撰
　　诗
　　吉吉吟【并引】
　　吉吉吟者何东田嵇子于甲寅三月同中丞范公骂贼被系禁锢难所至初冬之夜梦游东岳见诸灵异都非悼境已而仙吏降阶延伫似皆熟识者仙吏身后各有一役抱一大砚不知何义想亦掾曹之属供纸笔于殿上天子耶寤后境犹在目知非恍惚之所结搆遂倩人赍香楮丐神明之我告神示以籖曰石榴花发后此事甚分明至今佩二语于胸臆间耿耿如也越一日又梦仙吏执手板于侧余叩之曰自何所来答曰斗部他无所语再叩之不应但以手板默示余凝睇其上有古吉理侯四字其葢包藏余之归期乎人生流浪海中其苦无涯生寄死归熟计已久时至即行无复痛惜所难忘者垂白之老亲耳天或怜念东田子之死非死于贸贸而欲鬻利危疆也非死于懵焉防焉而不知速去以逺害也乃死于义也死于义则天何忍使义士之老亲不得所于家乡耶此又不可必而可必者也余于积病之中着百苦吟和泪谱又东田医补十三巻其余正欲次第阐发奈禁锢已久病患愈深起居之际不能支持著书之事从此寝置余之半生苦心血于铅椠者亦徒结来世之缘而已矣诚恐形神一离有笔难述尚就可以摊纸吮墨之时随意所欲吟辄笔之于篇总以吉吉弁其首云
　　秋夜次蒙谷韵【范制府在难中筮得蒙卦别号曰蒙谷】
　　寒衣何处授彻夜纸窗明节近天香逺人稀鬼火生枕书多是泪死国亦无名千水千山路捐躯自有情
　　缾兰次蒙谷韵
　　嗟哉王者香幽谷纷未静采撷人自喧讵夺山巾性春风不入帷秋月照孤境赖此数日妍芳馨弥老劲
　　雨夜咏袍次防谷韵
　　萧萧风雨落花茵海角天南掷此身泣拥牛衣无少妇卧虚布被愧平津寒来空自闻敲练冷到方知有结鹑裘葛与君为故物未能消受总酸辛
　　雨霁即事次蒙谷韵
　　北马南辕何所图麟愁鳯泣为谁拘卧闻岭上风云合栖向笼中羽翼枯腐血锥心魂自黯熬形錬骨气难苏壮年赢得成衰老雨后頽唐酒一壶
　　癸丑秋邑侯吴公饯余于聴梧轩招集秦太史对岩陈进士椒峰暨词客殳山夫余澹心诸子同拈踏莎行调末以憔悴二字限韵词中有孤城残角梦家山乱帆影里人憔悴之句余心怦怦动归述之老父欲不果行老父曰相国旧谊其忍负之遂促余行至幕府日辄病胁痛号欲絶恐届不禄之辰归念颇切举颠末告之蒙谷蒙谷为余解憔悴之意亦和一词词内有云城郭无光村烟失翠瞥然一见心如醉停骖暂缓入山期哀鸿待尔离憔悴余读之惊愕私谓许子九日曰言者心之声也何为作此不祥语许子亦悚惕相对咨嗟知将不免因决情而去卒脱于难余缘情勉留遂逮于祸非知几之暗也情所感激不忍去也不忍去而去非但薄情抑并悖义嗟乎嗟乎祸患有因端倪先兆今日憔悴至于此极余固久知之矣乃作憔悴吟
　　余本抱犊人东臯有荒田荷锄将经营课仆耕云烟天南节度不肯放聘书早到薜萝边薜萝闲挂处士墙处士一去令君伤招携宾客置饯觞吐词制调魂飞扬有心负米恋草堂堂上念旧催治装可怜离别九回肠陟岭逾滩跻险峻一步一望吴天长羇栖伏枕药罏间海滨倦鸟思飞还好音慰藉情凄婉劝我停骖迟入山好友掉臂行病夫衔泪住张罗设网日月昏防防翔鸿去无路雨雪从来霰集成蓍四体先分明自是愚忠被束缚休嗤野客迷归程吟来憔悴看双鬓只恐秋添宋玉情
　　被难之日尚挟钞本秘书数册恐其穷搜因预探而出之
　　秘书几巻出懐中委向泥沙黯淡同过目云烟皆幻物惊心文字亦飘蓬青氊无计偕归岭白袷何由再御风若使上林徴著作茂陵词赋故园空
　　分啖白石榴
　　炎方产果物得此朴素质寄来忧患余分甘口难述结体大如拳含浆润同蜜备尝艰苦人离离饱其实我昔梦东岳灵境天剖出殿上璎珞垂殿下冠裳即明发再叩神神语生凛栗盼取榴花后便是分明日花发子既结尚在幽暗室触景乃回忆莫非应验疾祸福不可言上帝重隂隲我公能格天风雷任飃飃生死皆得所慎勿惧斧锧
　　从前相依蒙谷者受其恩辜其德尽为衣冠中之穿窬及受难日此辈皆不与岂奸狡之徒巧于攫金者亦善于避祸欤余与林翁能任王翁防誉沈子天成皆落落寒素家无儋石之储坚守硁硁之志与公誓同患难不畏刀锯不艳势利逆虽百计挫磨初心不拔彼奸狡者应揶揄呆汉之舍生取义也为作颠倒歌
　　颠倒英雄孰是非伯夷饿死盗跖肥太史著书发悲愤问天不应增歔欷寒儒好古艰遇合牢落科塲遭践踏肉眼岂识璞中玉销魂还逐风前蜡家徒四壁依傍人巧者致富拙受贫忧谗畏讥叹维谷犹幸知已愁眉伸道义相交澹如水金多交深物所鄙小人有母孰养之千里轻身浪掷死死忠死义原相成惟有罔极魂萦萦山鬼揶揄夸明哲闾里温饱翻偷生辜恩报恩君莫计世上休轻天下士金乌玉兎疾如梭千秋难解颠倒意请君熟读颠倒歌英雄英雄可奈何
　　防谷每逢
　　庆辰辄望北再拜诗以纪之
　　古人每饭不忘君忠孝何曾患难分鐡鏁久尝心似铁云山难阻气如云但求北极星辰拱忍对南冠鬼火焚那得因风生感悟尽销壁垒付斜曛
　　王幼誉梦同登金山寺题楼额以开旸二字应之
　　北固髙楼俯万寻徃来繋棹一登临梦中尚作挥毫客江鸟江花共短吟
　　其二
　　旸谷开时浴火珠渡江春色栁梅俱楼头收尽无边景记得分明是此图
　　索药书
　　我读轩岐书平日甚了了自谓此中人心目始分晓虽无折肱勤亦既穷要渺危病偶一试庸医顔色悄方知神圣徒不在万物表出门携药笼男妇辄环绕颇能去疾苦壶天未尝小即在祸患余起疴亦不少诚恐先朝露著书盈寸杪精力日以衰笔墨觉繁扰方帙散与众冀拯枉共夭公裕济世懐颠沛尚矫矫视人有痛痒酷似茹荼蓼为我觅残书痌瘝谢亿兆
　　寄养生书嘱令钞存
　　余家中散公好习养生言才多而识寡不获终天年锻銕栁树下弹琴竹林边饮酒好放浪傲睨权贵前其意薄人世但愿为神仙子孙多修逸犹得读遗篇仙家书浩瀚精微难以传所留虽糟粕亦能破拘牵公在蒙难时几席列瑶诠探讨如熟悉寄我意拳拳洲岛邈难即楼居复迍邅静观聊意防恩义等云烟安能写黄庭猿鹤相周旋
　　病中与沈子天成
　　万折千磨病体纒秋宵起倒一丝悬劳君燃火炊糜熟梦阻还家半觉眠
　　其二
　　药椀参苓日所须而今伏枕尚踌蹰艰难始识天心好消受平生粥一盂
　　余辈在难所夜不贴席每晨辄鼾卧难起林翁晨兴料理盥水糜粥为赋辛苦篇
　　辛苦复辛苦老翁殊太贤鲜衣美食数十年一朝患难自炊烟我辈顿忘服劳义红日曝腹犹鼾眠翁本宋代文昭后渊源理学名家胄蚤岁投笔慕萧曹绣衣御史敛容就海隅明末拥唐藩参军一官且拂袖扰扰尘氛不可知欲隠山颠与水湄攘臂下车愧冯妇履尾犹幸脱藩篱裹粮弃家游方外元戎下士虚左待疆场正值用兵时牖户绸缪桑梓赖鲸鲵出没繋安危招徕恢复知为谁盈庭无如李阁部节制八闽安边陲运筹决胜视帷幄大半皆出翁所为楼船勦海纷纷举请修文德罢师旅红毛谋入中国巢疏陈养虎未防许临终遗草开渔禁欲俾迁早得所更是孤儿处危疑老臣有子泪盈楮防微虑逺翁德髙交情生死敢辞劳至今每读树滋集抚掌叹息人中豪英雄若以成败论我曹难免逐泥粪推心置腹伊何流一筹莫展空拳奋锁声琅琅柝声凄与翁起坐听寒鸡劝翁且复就髙枕明日敲冰和菜虀
　　蒙谷以炭画壁自云目之为狴犴声
　　孤臣画壁炭痕香十日熬饥絶水浆叫破帝阍俱是泪呕残心血更何伤留题触手无斑管得句惊魂对土墙只恐他年重拂藓断章零落泣斜阳
　　冬夜梦回月照孤影聊以志感次蒙谷韵
　　忆公趋神京后车前旄旌祖帐纷络绎缟纻赠分明握手尽贤喆登堂叙弟兄所重在道义殊觉意气横辇下久濶絶卿相犹知名轮蹄日滚滚暗触红尘惊外吏纵清贵焉知内峥嵘鸿鹄遭弹射弋者思逺征此鸟薄云霄网罗安可擎愧彼髙蹈踪出处心交怦
　　圣明未敢负事业殊难成非若太平时张弛无变更公来当其厄饮恨复吞声报国惟捐躯延喘待时清留取啮雪志无玷丘园情仆本爨下余亦复同哀鸣梁溪溪上泉濯足兼濯缨此愿不能遂翻身骑长鲸读公还家梦英风吹北平
　　灯前梅影次蒙谷韵
　　冻蕊苞含霜雪痕吹香散影若生根怕随篱落沾余土尽扫铅华慰断魂屋角酒杯难一醉天涯纸帐几同温无端飘堕成孤质寒鸟啾啾叫破垣
　　偶成
　　贫女自村野使君觉姣好不以色事人进退一以道妒者集如猬视之若蒿草蒿草有时枯金石不可槁回视眉黛人能得几偕老区区朴陋姿患难实为宝
　　笼中画眉次防谷韵
　　夙昔隔人境饮啄自静好徘徊郊外山栖止云际岛抚躬虽渺末氛祲无足恼青鸟传素书黄雀啣至宝是物各有奇志岂谋粱稻误堕虚声中尘垢不能澡生死属他人祸福奚足道阆苑有琼枝圃有瑶草旧时嬉戏场拘墟空在抱此身寄樊笼此心恋野老
　　览镜中白发次蒙谷韵
　　漫夸龙鳯大夫姿何似山郊祝寿眉用世自然难避世酬知焉敢效无知三分骏影惟存骨一种颠毛但有丝不分此生憔悴尽旁人犹道是情痴
　　防谷以炭画纸上书顔杲卿伯夷苏武三古人相询欲择一为决絶地也但被执大骂求死既不得十日絶水浆求死又不得是杲卿伯夷天已不欲令其继之也无已请学苏武为作拟古诗
　　常山舌既干两耳了不闻声留白刃间迟回遏隂云首阳腹已馁薇蕨徒芳芬精气弥豪放鼎食安足云维彼苏属国持节牧羌羵十年如一日冰雪嚼纷纭求死既不得坚志豺虎羣从容与激烈大道原无分上林白雁札终得达
　　圣君愿言励忠悃天心将罢军
　　纪异
　　香烟缭绕寿亭祠千古衣冠系所思忍使忠良遭陷溺先教烈火自焚帷【甲寅三月望晨署中闗帝祠神幔空中举火自焚】
　　鸟雀空灵得气先知几无复恋檐前人间兵气猖狂甚入屋纷纷似避鹯【是月之内檐雀如惊鼠状悉避入屋内】
　　贮水凝空瓦缶盈朝朝挹注借澄清无端声剨如冰裂从此兵厨不问羮【厨堂外有贮水大缶容数十汲者忽然寸裂】
　　扃钥重门霜较严下帷童子絶窥觇如何黑夜闻排闼屋上狐狸影自潜【幕府锁钥夜间如有物出入及平明封闭如故】
　　官扇迎头舞向风马前仪卫去匆匆天清日白回飇急五帝祠边沙蔽空【蒙谷是日马过五帝祠其掌扇无风自舞从者竟不能持】
　　秋夜梦回纪旧事次蒙谷韵
　　尚方赐药拜恩浓紫禁宵传出秘封刻刻五云驰慰病盘盘大内撤殊供身当逆难坚金石梦到云霄渥鼎钟自是臣心通北极遥知南望泪千重
　　初度自嘲即次蒙谷寄祝原韵
　　人生四十更何为仗剑天南负所期平世虚生留气魄危途迥立见须眉闗山涕泪庭帏逺宾主伶仃天地悲还忆田间农圃旧短衣破帽也相宜
　　其二
　　一到兵厨滋味忘飱荼茹蘖觉寻常万千苦尽天心在九十春深马齿强须鬓星霜前嵗白形骸土木近来苍老亲倘记儿时事蓬矢桑弧总断肠
　　其三
　　野鸟于人何所图网罗驱迫阻江湖风波匝地身粗健骨肉全家眼已枯国难到今缝掖重尘埋此日壮懐孤青春莫恨无花放留取花开向晩途
　　其四
　　买犊将耕溪上田田荒犊老客迍邅谁能沈醉忘千日我独知非早十年仙佛学来尘劫内柏松厯过嵗寒边何时重整犂锄具梦想桑麻已隔缘
　　其五
　　寄我新诗慰我情遥知义在万缘轻【蒙谷题抱犊吟见赠有义在万縁轻生死遥相守之句】衣冠文物防尘垢襆被琴书付乱兵病里两年神愈旺歌来百感气俱平人间若不逢霜雪桃李春风浪得名
　　其六
　　检防年华次第吟清明才过雨淋侵儒编尽向风尘误医学新从患难深幼子愚顽留侍祖孤身陷溺赖知心古来忍诟还强力世上浮名酒漫斟
　　有云蒙谷步履难移起立需杖扶之闻而呜咽与林翁掩面挥泪
　　公年才四十忧国髪早白况婴非常变戈防相逼迫挺身蹈锋刃杀者翻爱惜明知不可屈复恐纵羽翮正在危急时天地走霹电掣金蛇光雨喷神龙液昼夜晦防中灯火惨然碧欲操生死权到此亦无策重墙加禁锢遂与人世隔勺水粥半防精力就枮瘠寸步倚孤笻艰难在咫尺有时肆讪骂左右皆辟易人生无忠孝何以持气魄我与诸同侪忝公座上客闻声而嘘唏泪落肠崩坼诛孽与扶良天意方显赫
　　月下松涛次蒙谷韵
　　皎皎窗櫺月照此衣内珠澹泊类禅寂声沸心常孤淜湃如奔涛万马争须防已在金戈中何暇虑雈苻诚恐天宇崩袵席无良谟去嵗雷雨震隂阳俨合符今嵗大风发赤子难藏躯丁男习鼙鼔老弱供役夫十家九出门隂屋走妖狐境外野狼集境内猛虎驱寜任虎狼食患难不相扶当其处堂时燕雀笑人迂萧墙布荆棘决裂暗逺图神龙一露尾岂能顾头颅我非明哲材颇称抱杞徒忧天不防身未免死道途夏日犹若此冬夜非有殊心骨亦以摧遑复问肌肤憔悴二三子兀坐室西隅寒暑共偪仄何时步通衢死者业速朽生者尚故吾愿天早息兵贼首先伏诛逍遥松风前掉头洗尘汚防谷寄心经说义览之顿觉身世皆空亦火宅中之清凉散也系以诗
　　齐梁佛教入中国翻译金经重石刻自此黙证西来心便觉尘网缚羽翼名教大端在君父语言文字黜杨墨究竟生死是苦海寻津觅岸此为得遭逢劫火性命轻不空诸有即迷惑鼔山袖子演宗风开堂説义破茅塞髠翁原属过来人焚香静悟手一则大千毫髪照须眉日月经天何可蚀却扫蒲团向上防此经化作青莲色
　　蒙谷见遗雪棃
　　五内俱烦热渴饮不得浆虽邻大道侧绠短愁汲长火云大如轮炙手如沸汤家居名泉里轻身去故乡梦寐九峰下涓滴生清凉如何堕羽翼陷溺摧肝肠握此香水棃感激意相将平日推食心固结为哀伤曾几变寒暑遂致成沧桑入口犹唾余沁骨诚难忘愿与同懐子甘苦始终尝
　　饷蜜罗柑
　　藏柑前嵗寄髙堂三山方物殊清香不得太平同一啖羁囚异地心徬徨徬徨分食难下咽两载相思不相见劈破盈盈似泪珠吞声还复胷头恋此柑漫説甘如防天下酸心未若此
　　对颠僧
　　镇日向魑魅无如对此僧笑来天际阔痴絶道懐增弄腕驰风雨忘机扫葛藤不知竒险地偏自踏寒冰防谷见示云欲寄微物将意守者不从为之闷絶敬答
　　东南鼎沸何物有但愿骨肉今速朽求死不死天胡为欲寄故人遭掣肘鲸鲵作浪风波边借问几时安枕眠梦魂各自能来徃留取寸心明月圆
　　赠王龙泉守备
　　壮士不负心临难独慷慨秋霜寒肌肤百折亦何害饮酒饱啖肉岂肯就狼狈平生杀人多此身无沾蔕生死等闲间主恩总难昧偷顔祈苟活名节将焉赖黄金养健儿大半是狡狯但鼓唇与舌水火成寃防希图保妻子罔知忠孝大违众懐抱同君家称竒最断荤学佞佛万事出天籁
　　侯翁旧将也年已七十矣随公南来有妾相从【纪氏处州人】年未满四十难作之日自经而死一仆妇一苍头同时并死噫亦烈矣哉
　　侯翁徐州之贤豪弯弓辽左筋力熬壮嵗驰驱能自立出入营伍多勤劳致身建节貔貅上冲锋冒敌边海瘴数十战阵饱经尝老年气槩益精旺甘心闲散归旧里芒砀有田买耒耜携家原为报恩来节度当年恩重哉覆巢生死不可知正是裙钗决絶时臧获相随黑夜月耿耿黄泉泪流血
　　七月二十八夜大风吹瓦自四鼔至次日已时雨淋淋不止僵立其下冷颤欲死为赋怪风歌
　　大风吹瓦落叶飞天昏雨急穿四围蓬头赤脚如鹭立毛羽湿尽无所归淋漓水深积尺许危樯逆浪争几微倾山撼岳森严威金戈铁马声依稀人生患难至此极空羡季女守斯饥季女斯饥岩穴端纵然陋室亦清安任他拔木牵萝补即有倾盆当瀑看出门正踏危机内何止冻饿称艰难炎蒸寒湿疫疠攒蝱蝇虮虱纷成团戾气所钟焰难触呼卢使酒生波澜惊魂未罢惊又起一日恐惧千万般为公死岂偷生公尚在死无名百年之内怪风少此风应感天地情
　　漂母吟赠祝子再赓
　　淮隂穷饿日垂竿遇漂母进食哀王孙此意自千古仆在琐尾中蛇鬼混为伍夙昔厮养儿攘臂亦作武唾秽满牀头低声不敢怒此垂尽身轻人若粪土岂知刀砧余尚复恋故主上天鉴寸心皮骨未尽腐虽然昏浊时尘外各有取祝子英雄姿冰雪濯肺腑结交第一流贤豪屈指数卓立清白躯不肯傍廊庑以此遘奇祸忌之类猛虎同时受缧絏笑谈忘痛苦殷勤识故旧林翁惊相覩性命须防间且复劝酒脯屋乌转施爱与仆话缕缕私意窃许可鲰生非狂瞽偪处慰晨昏疾病怜咻噢僮仆日授飱未尝间风雨幸免食粗粝充饥安贫窭我非封侯相欲报君何补只此一饭恩缓死力重努
　　和幼誉早春诗
　　天时人意想阳春刚到春来笑此身冻雪已消迟暮恨寒花空忆小园贫炎方霁景推今日多难题诗有故人漫道彩鞭喧令节也知乱后各伤神
　　防谷咏墙角仙人掌诗中垂念余病诗以答之
　　一枝浪掷土墙根道是仙人掌上痕端为孤臣憔悴里天开双蒂説迎恩
　　其二
　　不服参苓已两年每逢入夏痛熬煎怜余间阻殷勤问多少深情毫素边
　　讯林翁所觅书
　　老人觅得几般书梦蝶乘牛道所居独有淮南子书好少年渔猎愧生疎
　　毛子宾留除夕在禁寄馈烛炭
　　楚冠同戴不同名尔为官来我舍生亲在许人忧转愧家忘为国辱偏荣蜡消除夜风前泪炭热寒宵雪内情善易年来应更进漫持河洛问君平【宾留善河洛数】
　　有人制新服见遗裂而返之
　　苦杀王孙不受怜侧身狼狈意陶然绨袍气暖顔凝厚短褐毛穿骨愈坚挟策惊闻官况好埋忧甘作楚囚颠升沈异地真悬絶从此云泥道路边
　　蒙谷眼力糢糊寄询方书药物
　　眼光岂似漆患难总苍茫泪染糢糊影愁看战伐场方书还自检药物仗谁将何日开眸子浮云扫大荒
　　栁絮行
　　昨日街头卖菜佣道是杨花满城郭落水沾泥舞向风叹惜朱顔贱挥霍东家西舍掩空帷别引春光入帘幙嫁壻莫嫁从军儿地北天南恩爱薄弓衣箭室壁生尘物在人非恼闺阁前年跨鞍争出门誓将饮马黄河源吴娇越艳生致取区区糟糠安足论事势蹉跎嵗月缓枕戈卧铁虮虱满天道顺逆常分明塞翁得失难预算藳砧志气多骄矜自家枕畔不曾暖只道鸳鸯易作邻拆夫散子供笑嗔谁识故园飘栁絮颠狂片片防芳茵生死沙场归未得翻令家鸡乱扑人
　　摇尾行
　　摇尾复摇尾毋乃当年之黄耳可怜走街衢三载不得肉沾齿低头宛转听人呼路旁老兵将手指此犬当初遭豢养福宁甲帐曾栖止朝出猎斑马鸣夕掩围狡兎死鹰骄隼怒夸得禽防足郊原无若此虎冠镇将爱杀商海滨抽刃如屠豕金银玊帛堆成丘后房子女前箜篌椎牛未肯厚养士狗栏日食分庖羞春风颠扑白日变昔时部曲今仇讐旌麾锦络亦已矣蛾眉皓齿随波流瑚既碎珍珠泣煎膏焚齿非无由独余此犬少着落蹄寒骨痩声啾啾残浆冷炙便苟就何人拉上南山头
　　壬子下第后改治春秋未卒业辄遭祸乱念此事未了仍向友人借书穷研走笔纪谢
　　鼔箧尝受书鲤庭重风雅乡塾所面命埋头坛坫下穷年问毛公四始理潇洒偪侧走科塲知稀遇合寡清秋叹濩落匏系伤草野谁遗数巻来同学手钞写云是获麟篇校定不苟且公谷凿鸿蒙安定设罏冶时乖而道危此义未尝假深愧记性拙日夕手重把管窥甫及半丧乱吞声哑文章弃如土性命掷如瓦喘息今尚存嗜好独牵惹死生固有分读书志难舍向君借琅函一了夙业者
　　李生
　　李生貌不扬下笔能文章鬓秃尚淹滞资身无一长妻子厌藜藿十日九未尝寄居市廛中徒手奚所将公来慰流离收拾附宫墙分俸给月饩骨肉完糟糠此意余独解鼓劝诚忠良驽者犹不弃骏者感难忘一朝祸患作鼎沸如探汤甲帐走鼪鼯朱帘罗刀鎗驱赴殿角门拷掠先受伤余辈四方客同时遭桁杨维子隶宇下怪悉行与藏极刑声痛苦大声呼彼苍公也念疮痍开界活羣氓弃地多膏腴屯田在垦荒富国兼足食庶几撑海疆立谈偶相合被録受恩光条陈诸机宜事事皆心伤讯验果非谬加罪真豺狼鬼薪枫亭驿血泪洒道旁黑狱二三子忧汝撄锋铓棰楚坏筋骨饥寒邻死亡近闻里巷传形骸尚未僵伶仃旧妻孥行乞共一方我家几千里黯然魂飘飏
　　刘纪纲
　　太傅初入闗纪纲年少小喘息随鞍鞯待漏惊天晓来往承天门入直五云表抱裯还进食左右身缭绕从征絶边塞冰霜冻飞鸟经月无人烟汲水百里少咄哉黄头郎飞腾类騕褭虽多诸健儿不及此竒矫体防在意先忠厚省烦扰驰策三十年老大心忧悄买马赴危疆卖价供荼蓼风波赤地起巢倾类俘殍束缚遭穷究宦槖讵微渺闻言气激昻口舌休妄掉我主为清官天下人争眺抚浙四载余逋累尚环绕东南财赋乡未尝爱寸草况兹闽海穷何忍困亿兆请君检囊槖百金用未了此乃马价赀苍天所皎皎籍者意沮丧白圭色愈皦道路吞声哀重阍防且杳
　　祝子再赓赠被
　　地折天摧云日黄与君同难各踉跄网罗开后闗心处襆被携来穏梦乡落魄无亲空慰藉知音赖尔识佯狂庭除儿女盘桓足莫忆风波恼断肠
　　书寄
　　炎海春三月倾覆梧桐枝疾飇惊鳯凰误遭罗网羁昔鸣髙冈上今为羣鸟欺延颈不食粟心记朝阳时生理既断絶逺与丹山辞早脱尘埃去免为防龙嗤
　　丙辰六月初七日晕
　　台上占天祸福端阳乌黑晕尽团团禁中象纬书难觅大抵还从分野看
　　病中三日不飱矣林翁为余治羮感而赋赠
　　老翁伛偻向火罏离披榾柮烟糢糊手提五味作汤液殷勤劝我倾盘盂肠枯腹槁不知饿病中三日还伊吾生平善病怕伏枕所以形痩肌骨癯蒙谷闗心悉此状养神切嘱遥相呼也知笔墨耗精气其如思虑无时无暂教挥洒吐胷臆犹得遣愁离斯须感翁厚仗翁扶脱非我翁旁调摄宁待今日归山隅
　　七夕前二日为内子生辰口占遥寄
　　银汉迢迢不动波鍼楼儿女指天河明朝未必牛郎渡添得年华愁里多
　　小院深秋拭泪频三年三度好青春白头吟在何曾负薄幸难为杂乱人
　　范文肃公神影悬旧署被扃妇女嵗时敛钱奉祀感而纪以诗
　　太傅遗恩在难忘患难中久疎家庙礼犹带野芹风钗珥虽微值香花幸未空帝庭如不逺陟降慰孤忠
　　我仆
　　我仆去何急防兵赴海滩画旗秋色苦白羽夜光寒问慰今何赖存亡汝更难未能拦道哭愁逐战云端
　　萤火
　　长夜苦难睡深房飞一萤似犹亲故物全愧治专经势扑灯檠火光凝屋漏星此身输羽翼出入破幽防
　　闻蛩
　　蛩吟秋共苦伏枕乍为听宵柝凄方切邻砧响未停初寒惊露白将晓厌灯青荣落篱边菊三年泪总零
　　多病
　　秋来复多病何以遣吾情已识形骸累难将寒热争摊书头易拥被梦常惊辗转还需药持钱付老兵癸丑秋余妇送至吴门止于外家之红桥庄是日天色甫明薄雾漫水面乳妪抱儿辈伫立岸上若不胜惨切生离之状人非木石孰能无情每一回思肠寸裂矣因作红桥庄歌行
　　秋风荡漾扁舟早双桨到门搅懐抱薄雾笼烟水气蒸鸡鸣桑树催晨兴怀中洁白鵞湖绫眼枯难拭泪痕凝良人逺游意飞腾不知前路多寒冰虽然弧矢分所应临深履薄生战兢上有髙堂下乳稚养亲教子将何凭出门儿女愁葛藤欲语不语长抚膺矫情挥袂急解缆蒹葭摇落鳬雁升野老涤场将打稻渔翁拨刺亦开罾惟有征夫舍耕钓红桥庄上画栏凭
　　丙辰仲秋初旬值怪风雨
　　自是天心厌颠狂风雨来几年频见惯今日更竒哉叶落飘檐瓦光腾起劫灰由来烽火地昏黒不须哀
　　浪传
　　乌鹊何闗喜好音总未知大都天下事还在口头碑厌乱人情剧思安
　　圣泽垂沟渠甘浪掷忍复见疮痍
　　和幼誉病起原韵时中秋前五日
　　服食虚良药蹉跎失意年青氊三载破白髪几丝鬈痩骨形尫甚新诗兴勃然浪传天上信桂在月中悬
　　忆曾筠右丹两儿
　　恒居怜稚子绕膝自相亲纸笔时偷弄诗篇记未真长贫今累母急难仗何人想到伶仃处天涯倍怆神
　　念别
　　乳媪抱儿出送我里门首舟子举布帆云俟河滨久击榜冲凫鸭解缆离烟栁盈盈岸上泪凄凄杯在手岂不立逡巡业已辞林薮父母促治装长拜出戸牖丈夫身许人难与妻子守但恐隔别来骨肉得全否眷怀梁鸿溪愁云结岩岫
　　忆许子九日过滩诗有六时信厯三千劫一日真同数十惊之句宛似难中景象不胜叹息
　　许子先我归娄东还家犹幸全髙踪口称婚嫁不曾了更复衰年难从戎记得来时厯滩险惊魂把握溪流中那似江南鼓棹乐布帆无恙乘秋风似此欲前心反却回头错愕呼篙工垂老性命付一叶千山万山愁无穷眈癖爱竒游亦倦舵楼诗在感微躬徃徃念及神忧栗谋归不忍首飞蓬天开地裂遭九死一生未卜将焉终忽忆我友滩边句风波如此毋乃同
　　小僮
　　只有小僮在随人马足间经旬看故主信口説时艰甲帐秋方急刍粮夜未闲可怜渠病起征戍隔千山
　　中秋次幼誉原韵
　　伤心儿女月明中愁有蛮云酸有风庭桂露边头共白江枫霜里泪俱红悲秋想去飘如叶未老頽然衰作翁山海戍兵何日罢一杯潦倒菊香丛
　　记梦
　　髪白双亲尚在堂娇孙习字列肩行抱书问母缘何哭道是余魂归故乡
　　嘱林翁能任为余珍重残诗
　　墨沈荒唐滴泪残酸风苦雨未曾干此身若遂沈沦死留与寒家子弟看




　　抱犊山房集巻一
　　钦定四库全书
　　抱犊山房集巻二
　　锡山　嵇永仁　撰
　　诗
　　百苦吟【并引】
　　昔人有言虫生蓼中胞胎悉苦余辈读圣贤书学经济事不能辉煌腾达自行胷臆依附得志者以行其道此亦无聊之极思矣乃复颠危穷迫逼处幽羁身体髪肤空乏冻饿心志筋骨劳苦熬煎岂天将有意大降之任耶抑人处忧患之地而后善心生耶茫茫彼苍莫能穷诘硁硁一介无恶可为意者我生不辰适逢其防欤然运数劫火仙佛唾余悠悠庸妄无可奈何援此诿之于命而主持世道者不敢渉也公诗曰误国愧虚名余每读此低回者久之仁人君子之用心诚不因艰难险阻而辍其痌瘝悲悯之素志也春来笔墨久废回忆两年亲厯诸景哑然而笑漫然为之遂成百首用炭屑图于四壁蓼虫自语其苦夫复何异同难二三子应声而和真情实境不假思索吟者撚须未断读者触心即酸聊作患难图绘可也三家村老扑枣打油尚且流传闾巷士女讴歌矧余辈之羽翼忠孝砥砺名节者哉故于诗成而系之以引抱犊山农识
　　飓风
　　海国年年起大风于今风势撼蛟宫瓦飞木拔人摧仆惊起羁魂碧落中
　　瘴雨
　　蛮烟毒雾雨倾盆湿尽炊烟火不存絶食淋漓拚禁锢何须行乞学王孙
　　积潦
　　水深三尺釡生莱人在圜中水气埋野鹜如何飞不起波涛平地最堪哀
　　炎蒸
　　解愠南风未可期烁肤如火烈风吹炎方岂乏清凉散烦恼塲中扇不宜
　　冻雪
　　六尺飞花是瑞胎三山盈尺作凶猜连年乱洒鹅毛片僵煞袁安做一堆
　　连隂
　　积雾沉霾深闭扄窥天不放一痕青无端盆覆竒男子愁锁长空日气防
　　霉湿
　　乍晴乍雨熟梅天江北江南气候连独有海隅时序改四时蒸透破青氊
　　泥泞
　　闽俗风光着屐红不教误踏在泥中余生汨汨泥涂内何日登山倚谢公
　　昏黑
　　恼人无赖值黄昏黯黯愁云易断魂晩照桑榆还在目衡门此际逐鸡豚
　　昧旦
　　毎到鸡鸣睡不安五更心事半生难起来怕见狰狞靣一枕天涯梦已残
　　了灯
　　半明半灭影苍黄照尽单衾痩贴墙一卷维摩犹在手直疑禅舍佛慈光
　　屋漏
　　滴滴牀头似泪悬和泥和水浸衣穿平生尔室原无愧不透天边透雨边
　　湿地
　　避干就湿似僵魂枕石终宵气不温左臂至今成痛痹天留右腕笔空存
　　负暄
　　几时曝背向蓉庄别去频年荆棘长冻结须眉同北地南边如此盼朝阳
　　旱澡
　　探汤未熟贮乌盆勺水人多搅易浑去垢未曾偏惹垢羡他江汉濯冰魂
　　蓬首
　　短发和愁共作丝镜中搔首叹迷离凭谁栉沐添憔悴结髪春闺知不知
　　防靣
　　神瘁形枯霜雪还行年四十笑頽顔何妨靣目防尘土自有光明照世间
　　挛手
　　谁云医国补天工尽在凄凉袖手中总怕丹成飞欲去仙人掌上受牢笼
　　絷足
　　踏透层冰不怕寒如何寸步一身难却缘爱把沧浪濯留与风波局内看
　　拘顶
　　木吏无言虎踞凭相看顽铁骨模棱书生不是鸳鸯颈空向星前扣赤绳
　　枯肠
　　左图右史校讐年邺架名山浩若烟此日著书无半部腹空搜索愧便便
　　涙眼
　　吞声饮恨不曾干渐觉糢糊眼力酸纵有云山难极望管中偷把上天看
　　闻柝
　　閙煞沿门十甲牌柝声敲断唤巡街马蹄犹自频频过搅乱云山彻夜怀
　　听砧
　　年年不见有寒衣刀尺声中嵗月非戍妇至今犹若此江南泪湿窦家机
　　邻哭
　　白骨如山卧战塲尘羮土饭悼新亡近来巷哭多如许只为清明到北邙
　　风鹤
　　难里如丝性命防惊传消息是耶非如予听惯齐东语鸥鸟真忘祸福机
　　炮警
　　卷地奔雷响彻天危城气势触蛮烟纵教掩耳偷余息鼠穴惊魂已两年
　　觱栗
　　城上呜呜画角声秋残春老总伤情千家按籍丁男数一月三回听防兵
　　鼙鼓
　　马上咚咚道路悲裲裆拂袖助铙吹商声奏入军中乐只合渔阳奋几槌
　　笳吹
　　芦管吹来日气寒边军回首望长安海邦也为防边设地北天南恨一般
　　吏稽
　　小吏停轩罪籍呈乾坤无罪此身轻令严日日来稽察认作秋闱夜唱名
　　卒狞
　　木客山魈结一羣经年耳目鬼纷纭图将五岳谁携佩白泽空中自防君
　　昼诘
　　圜墙黑雾罩通衢多少行人悲向隅念旧小奚来讯主毒拳批颊血糢糊
　　夜查
　　傍晩催人锁钥间琅琅震耳套连环龙钟不似神蛟怒空费机心铁树闗
　　值班
　　一波一浪送危帆阅尽潮头踞石岩变态咆哮千百种直如燕子语呢喃
　　交更
　　暮鼔晨梆日夜嘈挨时记刻较分毫闗情不似巡更雁漏尽钟鸣枉自劳
　　臭虫
　　破柱頽垣黑夜游兰襟臭味不相投圆圆赤晕浮如粟噬尽顽肌当石头
　　虮虱
　　王猛雄谈定霸图怀中扪出只些须谁教肉相非王佐只合供他饱饿夫
　　飞蝇【予耳常苦夜蝇飞入】
　　谗言罔极怪青蝇蒙垢生平触类憎充耳至今听否惯飞来掠去有何能
　　游鼠【鼠曾咬予足指】
　　隂房日夜走鼷鼯粪土牀前倾食盂荼味不堪供大嚼致教蹂践到寒躯
　　聚蚊
　　炎乡瘴海聚成雷毒口趋时扑又来巾帼须眉筋尚露丈夫体劲不须哀
　　鬼啾
　　尽道隂房鬼火森啾啾叫彻五更心欲求雪痛招魂赋我正羁囚痛更深
　　疫疠
　　错乱隂阳气候乖网罗百口似枯荄霜飞六月知天意传染如何雪上埋
　　碎衣
　　衣裳薜荔未为贫百结悬鹑耐几春磨尽生平穷骨健傲他裘马少年人
　　破被
　　买就零星败絮来遮身此夜冻初回黑甜乡里还家梦不信天涯作死灰
　　砂锅
　　甑破何劳顾盼为搏泥钻火亦成炊庖牺五味从中别甘苦心脾只自知
　　泥罏
　　焚檀炙桂梦徒然爇尽寒灰榾柮烟七十老翁愁足冷三冬夜夜傍他眠
　　瓦盆
　　盂水盘飱野老风虀盐啖尽有时空虽然易破犹能买留作尧衢鼔缶翁
　　草褥
　　肌骨相侵冰铁痕芙蓉温软不须论印沙彷佛衔芦雁偎借郊原草几根
　　敝履
　　厯尽艰难烽火骄三千里外寄踪遥芒鞋踏破圜扉窟画地空思圮上桥
　　木枕
　　削木如拳卧不安惊心何梦到邯郸曲肱虽是儒风味抛却南窗此地难
　　篾筐
　　蚁攒鼠耗搅尘羮食息需人为扫清赖得竹箩容纳便行厨只此挈提轻
　　竹刀
　　灭镝销锋传檄严手无寸铁试虀盐虽然浪掷庖丁手抹煞铅刀削竹籖
　　草珠
　　山妻嘱付早潜修一串牟尼臂上留难里衣珠抛失去菩提草粒费搜求
　　油箑
　　团扇流萤扑几星冰肌无汗旧园亭年来溽暑蒸人剧一握芭蕉手未经
　　恶纸
　　万绪千愁诉不成传心端借楮先生裁笺零落无云母刻划篇章消几籯
　　臭墨
　　残沈如云碧作蓝鲍鱼过肆味中含松烟半铤能多许薰透文心命不甘
　　败笔
　　管城触处破愁城吐墨吞毫百万兵扫尽锋铓犹胜劒诛心斧钺掌中擎
　　砖砚
　　端溪鸜鹆眼朦胧信手磨砖骨易镕莫谓此田耕不得秋成应报旧山农
　　残书【余过岭时有书一担今尽失之扰攘中矣童子偶拾得数本见故物为之凄然】
　　断简残编走蠧鱼零星收得当竒书可怜廿载钞千帙半付家藏半乱余
　　炭痕【初被系时禁絶楮墨得句以炭画墙】
　　得句何尝不泪垂更兼泪渍手中挥倩人垩扫劳多少清白流传几首诗
　　尘灰
　　腊月乡风尽扫尘悬竿缚帚屋梁新两年度岁仍依旧不见磨光刮垢人
　　烟眯
　　丈地泥炉处处燃雾中七里欲遮天炫人五色元黄战只道山柴数缕烟
　　乞水
　　汲绠求人渴欲烹辘轳金井逺无声问余家在名泉邑何事虚抛抱瓮情
　　觅火
　　雪浪银涛边海城炎炎赤地祖龙坑此间偏乏桑榆火借取邻烟煑菜羮
　　摘菜
　　剔尽根须洗尽泥煮来盐味便成虀饥肠藜藿都相习心手艰劳不用提
　　执爨
　　析薪炊火度时艰童子呼来钝且顽不若亲身犹省力寒暄冷暖各相闗
　　食淡
　　海国煎盐价万寻持筹恨不变黄金一文羞涩无从买淡饭春来剩苦吟
　　缝绽
　　鍼线临岐慈母心谁知破碎到于今未曾乞得天孙巧偷学缝裳免捉襟
　　浣衣
　　垢腻成团濯者谁一身兼仆更何辞鲰生龌龊心中少不借除烦清净池
　　涤器
　　潦倒惭无犊鼻裈饭余涤器到墙根抛残剰汁皆愁味若有文君惨断魂
　　粉粥
　　裹腹从军诸葛粮难途舂粉疗饥肠依稀退院山僧粥豆麦成糜木椀香
　　饭
　　义重难为接淅行半盂土饭亦何争尝来气味非畴昔难买香从早稻生
　　栁茶
　　竹炉烟里想山家蟹眼烹来谷雨芽一自掉船滩溜外焙成栁叶当新茶
　　劣酒
　　杯中断絶一年无病里拘牵筋脉枯欲博微酣沽市上酸浆赢得满匏壶
　　缺药
　　药椀参苓梦亦虚买来都是草根余先生莫道卢扁手尝然神农味不如
　　书佣
　　翁啾妇唧作家书道是参军饱蠧鱼月月供他闲纸笔平安两字漫踌躇
　　医匠
　　口传病态索医方虚实难凭气脉详总是活人心术在暗中调剂合岐黄
　　蔽蓆
　　朔风暗袭土墙头折苇牵萝御冷谋孺子柴门遮片蓆不须更为杞人忧
　　篐桶
　　黑漆先生桶破来何劳劈竹作胚胎祗縁要佐缾罍用肯逐人间废弃材
　　粪草
　　扫来积垢又成堆总似闲愁拨不开惟羡焚香郭有道清风过处少莓苔
　　秽厠
　　万石家风涤厠勤颠危浊气触妖氛客卿奇辱身投溷似此何妨捉鼻薰
　　溺器
　　交臂聨牀水火情扑人溲气逼檐楹君非沛上真龙种头戴儒冠溺不成
　　恶梦
　　一枕荒唐意奈何樵歌牧唱境蹉跎儿家穏踞风波渡唤醒全凭春梦婆
　　元旦
　　天时人意想阳春刚到春来笑此身满地烟尘昏黒里不堪重问嵗华新
　　清明
　　昨日禁烟风雨声今朝霁色属清明南冠有客离乡井空忆家中插栁人
　　至日
　　铁骨寒梅待雪开朔风六管正飞灰老亲白发云天外长忆儿曹去未回
　　除夜
　　恸哭谁怜阮籍穷空将壮志负桑蓬孤灯此夕更筹永肠断东风听晓鸿
　　抚棺
　　百计偷生君未能我偏求死死何曾君今先逝魂归国死后寒儒尚履冰
　　客俘
　　系去牵来尽楚冠向隅饮泣各心酸其间独有风僧好笑把圜扉福地安【时华林风僧亦被系】
　　老亲
　　斑衣辜负着囚衣白髪亲恩报答微未敢许人身固重孤臣寂寞忍言归
　　昆弟
　　秣陵泛宅锡山家一本枝开棠棣花姜被寒温谁与共误人多难滞天涯
　　忆内
　　抱犊田间夜辟纑于陵偕隠盼征夫堂前怕说南方事肠断三年侍舅姑
　　思儿
　　梦到离家泪欲零大儿五嵗次三龄解余手未停批防曾学携书到父庭
　　同宗
　　立命堂中督课严读书心逺地沈潜清修南渡司徒裔对策多竒爱孝廉
　　【立命堂谓淑子兄心逺堂谓盘石先伯余皆课业其中孝廉谓羽斯弟也】
　　受业
　　招携琴劒别姑苏恐类名塲诗酒徒膏火几年依别业钓鱼台畔学为儒
　　【铨部张鞠存夫子见余落拓呉门携至东溪令下帷数载耳提靣命成就余学】
　　同社
　　培园灯火浦云深江左垂髫便入林吴防羣英名久着梁谿独系野鸥心
　　【培园谓张岵思云子刘肤士诸子公路浦谓卢春卿簿其南孙容斯诸子江左谓王惟夏吴何仲程虎文侣匏诸子吴防谓蒋旷生傅龙翰申诏生诸子梁谿谓严荪友秦乐天邹立三吕香令诸子】
　　故恩
　　白门太史作文翁席上重裘解覆躬更有濓溪淝水老知希为我哭途穷
　　【白门太史程翼仓夫子出为广文时新安富人以谱谊来介寿开筵觞之皆戴貂衣狐独余单衫横踞首席不胜其寒更酌犀觥来劝余量窄故作豪饮状呕吐狼藉客喧笑余瞠目大呼曰笑某吐酒则可笑寒则不可夫子急呵止之亲解重裘衣我淝水周夫子来为广文年已七十稔余之穷招而同牀抵足昼则买肉供我或偶他出则持肉食亲置厨中待余下箸始惬意时考校余以首当补饩例有杂费始具牒上呈余不能措欲他避胥役恐首名不补则误其后补者羣而逼余周夫子以头触诸胥开箧出十余金付之始解夫子每至夜披衣而起唤余谈遇合之难辄为余泪下今两夫子皆作古人余无以报德悲夫】
　　旧游
　　岩壑逢迎到防稽伧塘花竹最凄迷温陵烟雨严滩月到处张帆听鸟啼
　　【少时同罗周师读书防稽之伧塘束髪知心惟此一人罗子由中翰出为佐郡余且沈沦为难人矣叔子兄司李温陵尔遐兄司李严陵余皆读书于其署中故及之】
　　祭墩
　　顽然块木本无灵相伴文章奎壁星谢尔忘怀从不语一杯洒泣奠椒馨
　　告神
　　洒笔成文念颂髙狱中神主问臯陶
　　盛朝刑赏天威在莫使看为弁上髦












　　抱犊山房集巻二
　　钦定四库全书
　　抱犊山房集巻三
　　锡山　嵇永仁　撰
　　谱
　　和泪谱【并引】
　　和泪谱者中丞公处患难中以炭画壁所为作也何以取诸取诸文信国只恐史臣编不到老夫和泪写新诗之句也闽难之作或者议之谓公粉饰太平则有余戡定祸乱则不足此语似是而非甲寅之难非自公始乃军国醖酿之祸自公而受也公未莅止先有蠢动机及公以孤危之身履盘错之地文武不相熟兵民不相习孤拳只掌支撑于虎口狼尾之间虽谋勇百倍人亦莫能有济而况牵制功令束缚例条安敢轻弃封疆蹈罪履祸而为行事便宜之轻举哉公被执时大骂求死不可得饿十日水浆不入口求死又不可得仆辈因劝之坚子卿之节俟天兵声罪致讨目击贼首受诛亦快心事但忠孝节义操之自我生死祸福听之于天一旦依稀冺没不能如草木之留根荄于人间传闻失真纪载少实非所以砥世道回狂澜也故于公诗互相酬和复撰和泪谱纪同难诸颠末以畧存其梗槩云抱犊山农识
　　和泪谱一
　　耶溪先生姓王名龙光字幼誉七世祖居淝水之柘臯村明初随大将汤和经理东南爱防稽土地秀美择而居之相传世有让德至今里名让檐葢以此也髙祖家素丰能济人缓急乡党贫乏者多资之曾祖由明经通判粤中政有惠声尝白盗案之寃者却夜金不受其人尸祝公德于罢官归里日尚匍匐而谢以故子孙忠厚清白皆由家训所致先生降生时其祖母梦见髙曾吉衣冠来家醒而灯火荧荧视之则坐草矣私卜先生后必贵勉之读书补博士弟子屡挫塲屋不得售同胞三人伯仲早弃世先生中道丧偶生子三长垂谦邑庠生次垂训季垂谧悉驯谨工书史数十年以来家渐陵替先生不乐处蓬巻有四方之志慕秦中山川雄盛古帝王将相碑冢存焉为驱车遍厯倦而言归时年已五十余矣范公抚浙延置绛帐教其爱子课诵讲解之外一室寂如先生不与人较长短竞得失抱璞守琛如木石然所以儇薄妒害之客多容之而又性甘淡泊不自言其穷苦于是家道日益窘范公督闽念诸客中惟先生无阙行敦迫偕徃先生为严父春秋髙逡巡膝下父曰范公有德吾越不可悖之老人筋力粗健桑榆无恐汝第徃毋内顾也先生在闽视余加厚有故人之谊葢自浙聚首以至于今耳被难时狰狞者张弓矢荷戈执殳驱之而行如就西市状余与先生携手缓步虽咤叱不之惧私相谓曰余两人气谊颇同死之日愿魂魄聚一处先生曰唯唯公抚吾浙请蠲请赈救活父老子弟亿万口余以一身代越人报之又何憾焉余壮其言而幸死有同志泉下不寂寂也是刻天光惨淡日气昏浊余辈处乱尸血洼中俄而迫至逆邸扰攘之顷胁余辈草安民檄不从诱以官爵又不从触其怒而械系之俄有李明经者受逆命説余辈以笔墨从事余辈极口唾詈又坚拒不之从是以幽囚两载而至于今先生在狱无忧愠色日惟歌咏怡情着养花说一帙赋诗五十余首有岑嘉州髙达夫丰裁倦即偃卧最喜余所着百苦吟夜则髙歌一阕已而四壁有嬉笑者有怒骂者有悄然悲而泪下者以此为常先生虽痩损骨立而无疾病亦由其怀抱旷逹耳所称达天知命之君子殆其人欤
　　和泪谱二
　　林可栋宇能任福州闽县人宋文昭公裔年六十九寡母张氏在堂苦节五十年今已九十三矣翁长子入庠早世继娶何氏甲午孝廉琛之姊生季子文焘防癸卯孝廉徐允登女未娶先有妾姚氏生仲子文熹已娶郑氏女翁少时弃举子业学吏事厯练敏干具活人心明末时由太学生授以职辞不仕翁知天意有在避迹鼓山欲薙髪从浮屠游提督杨公开辟闽疆熟悉翁贤寄以帷幄军兴扰攘之顷翁不得已应之时山海交讧桑梓鼎沸翁居中多所保全总制李公初下车延翁座上谘以机宜翁在军中至诚区画了如指掌李公亦推心置腹信任不疑读树滋堂集其间如却红夷请居内地罢勦海无益师旅以及开海复界诸条议皆非经生所敢捉笔更难者保孤于遗疏之中翁真报知己于存亡矣翁与辽左侯公善侯公曾宦于闽与翁从事戎行雅重其人每言于范公公信而礼防焉许御史视盐两浙将备舟车迎之侯公谓翁曰范公为救全闽疮痍而来翁独不念乡党赤子叩翁闻其言感激泪下坚留不去余毎见翁条析疾苦事反覆太息叹为仁人君子之用心数为公称述公不以余言为谬有忌之者造为鬼蜮语亦不敢入公耳也难作之后鞫者穷究章奏事将罪余余曰死何惧但愿得一见范制府死亦瞑目时翁独为主者呼入殿中讯之知余不免慷慨相向曰余老矣死固其分岂忍使目中见杀才士哉愿以身代嗟乎嗟乎鼎镬在前刀锯在后此时且有多方卸罪欲苟活其躯者翁独奋不顾身如此彼人面狼心险恶排挤之徒宁不惭耸汗下乎翁于被难夜密谓余曰公死我辈誓无独生理不如早相从于地下也隂以铁锁捩喉颈舌吐寸许而手软不自支遂复苏余以手足拘挛逼折密竟无死法逻者张灯火环而察之乃相对哽咽而已翁在难中遗嘱其家不作一酸鼻语且以今日之死死于名义为幸翁真达于生死之际者哉
　　和泪谱三
　　沈子天成与余同幕府但知其为华亭人敦气节重名义者也而不知其世泽渊源家声光大葢沐浴忠厚之深而负隠痛焉尝挥泪为余言曰仆本姓俞名积治字端初先世秀州人居武塘嘉禾里九世祖文庄公讳纲以诸生从龙与李善长诸公同入阁有谨厚声自是代有闻人曾祖讳玊鼎嘉靖朝由明经为大兴县丞迁松郡司马防海御倭有功殁于官留葬城西斜塘桥左郡人徳之祀名宦祠祖父因家焉祖讳仰谿太学生事母孝捐赀赈荒收葬饥殍着十生训爱周易积善之家必有余庆尚书慎乃俭徳惟懐永圗四句为子孙命名著家训垂戒谓寜愚毋巧寜让毋争生八子父行四讳香林字云槐重名节寡交游晩年好种花兼学佛积治生十二年父见背嫡母王氏沈氏继亡十三龄遭家难随生母徐氏携幼弟妹居舅氏沈公来家舅氏抚余顶曰他日成立当继父兄志因改姓沈更字天成拮据家务完弟妺婚嫁游京师思博升斗禄养母氏慰祖父在天之灵兹従范公罹于难死报知己固其宜岂彼苍不欲延俞氏一脉耶言讫又泪下余闻其言而不胜呜咽也仁人孝子不自薄其根本而后能急人之难不自堕其家教而后能成人之徳闻变之日干戈扰攘沈子谓余曰公生死未卜遽以身试锋铓葬乱军手中无益姑避之余曰留子在为余辈收骨归葬故里未为不可沈子避三日夜俄闻余辈死信祷雷雨中愿出践然诺为悖义者所防献于逆邸时鞠者正穷究章奏事将罪余沈子厉声曰范公一生光明正大无隂圗人之念公且无他与书生何涉此细人卸祸之言也岂可凭信逆见其抵牾不屈遂并系之幽羁一处然后知公及余辈尚存也沈子与余同寝食疾痛闗切相依为命有反噬余者则批其颊而詈之愧之鬼怪乃逡巡辟易胆落而止余辈毎闻公起居无恙则私心喜或闻其抱病食息不如常则吞声终夜饮泣盖二三子与公为存亡者也沈子著书一巻名听鹃集花谱一巻载种植之事甚详皆在难中所著述元配朱氏生四子善标善栋善棠善棣读书于家皆称醇谨沈子善周易卜公与余辈终且沈沦难底嗟乎光前耀后之事不能不有望于其四子也已


　　抱犊山房集卷三
　　钦定四库全书
　　抱犊山房集巻四
　　锡山　嵇永仁　撰
　　杂诗
　　夜泛西湖
　　日暮歌船歇澄流杳若空倒峰湖气上孤櫂月明中聴曲怜司马题诗忆远公鄂王坟畔树一夜起秋风
　　韬光寺次香山原韵
　　竹路循危磴神仙此是家池流千古雪山放九秋花拨草寻苔碣支笻触笋芽因僧聊借憩还试早春茶
　　少年行
　　年少娴弓矢从戎久不归一朝返故里夹道生光辉马勒装金轴鱼肠挂铁衣还看旧相识白首尚寒微
　　渡钱塘
　　清晓上江船江空细雨悬落潮沙气暖击楫鼔声连鸟雀冲林起鱼虾出网鲜万峰才透色入望忽云烟
　　越女
　　越女习勤苦家家尽饲蚕携筐来道左采叶过城南朝露常多畏春风独抱惭赵王殊不识妾意比澄潭
　　石门
　　落日石门近离怀苦未安人烟争入浦夕鸟倦啼寒歴歴吴江尽悠悠岁序阑不知霜月下犹作故乡看
　　曹秋岳司农倦圃
　　爱客司农性花开不闭关搆亭秋水曲把酒夕阳间人事无心絶啸歌恒自闲南湖有鸥鸟应识谢东山
　　家尔遐兄招过严陵
　　一自之官去翻令防面疎纡回千里梦惊喜数行书钓渚空啼鸟青溪浅漾鱼凭思好风景行李漫踌蹰
　　春日出睦州城游北髙峯寺
　　浅濑昼鸣榔春风触绪长云中连墖舍山半压城墙野火明樵路宵钟下佛堂钓台何所见烟月晩苍苍
　　富春江
　　春寒三月尽风雨富春江一线分天影千峰赴海幢重云飞瀑布巨浪撼蓬窗髣髴精灵过归心逐此降
　　送徐子能归芝山
　　作客尔先归还家霜雪飞病中搔短髪岁晩惜斜晖想到梅花日应开处士扉故乡有耆旧寂寞尚堪依
　　呉江夜发
　　忽觉夜风至开船梦暗惊渔灯犹未灭江月正初生越树崇朝色呉门昨夜情相怜游子意过雁寂无声
　　寄家放庵兄
　　达夫真好学迟暮乃知名莫以户庭累重牵婚嫁情问年将五十读易晓生平有子如徇外买田须劝耕
　　凉谷
　　著书常早起春日隠蒿莱山气不可触柴门犹未开落花摧细雨啼鸟恋空台且莫敛怀抱余寒纵酒杯
　　晓发燕子矶
　　风雨乱鸡鸣披衣正五更危矶吞水面疾橹裂江声塞雁一惆怅沙鸥相送行明时羞献赋谁与念生平
　　野火
　　薄暮微烟起山家辨火光夜珠时上下神馆暗苍黄谷口停樵客溪边掩夕阳王孙莫叹息春草未曽芳
　　虞山省杨子常表伯
　　乡居三十里城郭不相闻园内驯禽鸟门前足水云清尊邀入夜白髪喜谈文若问谋生事春田草未耘
　　秋夜
　　虚堂复何事入夜但闻钟送客还茆屋携琴就古松清阴生暗壑凉月上髙峰坐觉林香满岩花开几重
　　送顾见山河道赴都门
　　画舫出云间阊亭暂取闲离家前夜月对酒故乡山赴阙非怀禄乗时欲济艰长征遥计日秋水正潺潺
　　秋日再过严陵
　　作客易悲欢秋天又早寒云山常寂寞世道自波澜暂住梁鸿里重来严子滩风霜羁旅色不敢镜中看
　　平望
　　一气自苍灏难分呉越天鸟随枫叶下帆带夕阳悬古驿深苔碣横桥锁暮烟兵戈犹未歇饮马太湖邉
　　旱
　　赤日无云气长风四野清只求凉雨过不敢计秋成檐燕侵晨出山蝉竞夜鸣那堪郊外望处处桔橰声
　　休休庵同梵林暨师巢舍弟
　　月明须放饮难遣是残冬有弟知艰苦携僧共懒慵灯昏长对佛霜冷不闻钟遥忆砧声里寒衣授几重
　　髯僧述云台名胜
　　户牖生遐瞩登临说过来两峰低日观诸岛拜云台昼沐鱼龙气宵闻鸾鹤哀老僧亲见后三度碧桃开
　　湖心寺
　　湖水浮千顷春流没半篙石屏寒涨汐烟树障波涛寺有耕田利门无送客劳山厨薄滋味四序剪溪毛
　　送何大左车还白下【时留浙署】
　　湖水沈沈绿烟花泊小船到来春系马归去暮闻蝉亲老难为客心知恨各天也应常送别怕向酒楼前
　　其二
　　回忆家园胜山阴道上多扁舟离越馆明月满吴歌旧事寻桃叶新诗咏芰荷烟云如落纸换得右军鵞
　　其三
　　九龙峰影下逺逺一帆张敝里当溪岸东城有草堂聴泉还独过看竹更谁将川陆云阳便休嗟江路长
　　其四
　　白髪江南住年年菽水虚归囊悬负米截竹惯盛鱼君去麦秋节途逢辕犊车平安赖传达堂上病将除
　　其五
　　年少应徐辈竒才吐夏云柯亭知者少盐枥叹为羣且重许身节毋求先达闻柴门秋爽下散帙倚斜曛
　　送唐祖命入闽
　　烟雨武林秋相逢上酒楼征车无滞迹明日更行舟星出三山没云归五岭浮羡君垂白发物外任遨游
　　王于一自崇川至又送其过江上
　　山阳同避乱孤棹过崇川家累移湖上诗穷自海边空城千队马落日一声蝉君问江东路曽留几井烟
　　竹外
　　惊看盈尺笋翠影到柴门出土云霄气弥天风雨痕鸟声如隔涧人迹不成村赖有田间叟乗闲共把樽
　　东园访张三牧公
　　延陵船未泊到即叩东园野客不知路苍头方候门他乡家已破老母齿尤尊艰苦良朋意为言鸡黍存
　　琵琶女
　　养儿不识字教女学琵琶一拨胜越艳再弹过呉娃日供三斛黛夜买千钱花不愿入朱户愿从豪富家
　　京口讯潘江如
　　乱后家园在天留处士贫入城看败瓦居巷寂无邻水活宜栽栁山低好负薪齐门难鼓瑟归老著书人
　　泊舟太湖是日即解缆
　　预储今日酒暂歇雨中船湖气涵烟草人家傍水田石冲垂钓路乌没挂帆天闻道越江好此时应采莲
　　闻梅杓司归敬亭
　　客自白门过知君返故庐乡关兵火后山色夏秋初鸡犬旧司宅田园重买锄是非江海上避患学潜鱼
　　五更
　　五更喧市船伐鼓祀灵祠水急星如掣帆开树欲随塔光垂羃防渔唱起涟漪独有沧洲思白鸥知不知
　　晴
　　闲门多积翠燕雀喜新晴四月榴花满一天秧水生溪光围破寺草色露东城纵有樵人过牛羊不受惊
　　泾溪暮泛至湖口
　　放船溪水曲引缆问田夫返照上檐瓦秋声入蟪蛄潮来袁术墓月动汜光湖谁为捕鱼往因人呼钓徒
　　雪霁放舟答云子见别诗
　　踪迹悲浮梗云山倦采薇离亭一樽酒客路两重衣雁字霜中断梅花道上稀淮南风雪后我独挂帆归
　　东臯主人留榻
　　草堂悬木榻灯照不眠人独树聴残雨寒塘断比隣静知交道薄转觉酒徒眞明日江东路波涛愁问津
　　有赠
　　白发墙东叟天明独灌花豆藤牵爨室苔藓上渔槎月落留残魄云晴变早霞此时逢客到尤喜断鸣蛙
　　谈长益留楚中未还
　　江声寒白日环抱野人扉一自出门去空巢有燕归依槎潭影动投馆夕阳微不有登临者天涯谁息机
　　拳石台
　　天青入孤望怪石卧层台树密朝无雨溪深夜挟雷舣船惊白鹭扫地落黄梅遥觉峰峦到东南霁色开
　　石塔院哭潜江刘学士
　　著书期后世夫子竟先徂可叹黄花节伤心白社孤人间空手泽地下辨归途萧寺秋风里门生泣向隅
　　买鱼
　　寒月明丝网携钱买活鱼云归双岸出星落一潭虚沽酒谁为对题诗只赠余风波最安穏湖上可茅居
　　防兵移至石塔介公过白门矣
　　石门犹古刹战马牧回廊燕子不成垒春风何处翔上人游故国锡杖挂空房几见残僧在停钟麦饭香
　　观猎
　　青草郊原外黄沙日气蒸骄风嘶怒马健臂立饥鹰细栁将军过穷崖猎士登槖驼垂野兽鞍上月轮升
　　与宝月庵老僧
　　三载不来此老僧意尚眞聴钟无别事沽酒莫相嗔月乱风前栁溪生雨后苹入吴伤逆旅不信是呉人
　　家岩若移居岘山
　　岘山新买宅儿女就桑麻薄日东隣树寒风处士家力田余饮食养母惜年华莫更驱城市南方正鼓笳
　　采葛
　　何必思公子难忘采葛情宿根在逺泽新蔓过前楹黄鸟复来唤朱顔空后生邻家女不解月夜独调筝
　　周二为荷亭
　　醉向荷亭宿荷亭荷正妍秋蝉非一处暮栁尽生烟草借陈蕃榻门通范蠡船主人邀更酌不敢逞髙眠
　　赠龚半千
　　江南一老丈破笠伴孤笻防水且浮宅钟山无老松挂琴声满壁待客黍加舂买隠何年事闲图江上峰
　　野泊
　　野泊沙堤暮回风荻港生鸟归京岘树山锁润州城石怒潮相狎鱼寒夜不惊二更难就枕江月太分明
　　秋思
　　落叶满秋林秋声不可寻髙楼有思妇夜起弹瑶琴越国海云变呉江烟水深轮台千万里何日罢笳音
　　同孙豹人泛雷塘
　　沽酒出城外来寻渔父家借船经夏浦带雨看荷花水涨蛟涎冷风香燕舞斜美人撤锦帐日暮弄琵琶
　　同友人出郊外
　　便作扬州客寒涛不可闻有家皆逆旅出郭喜同羣蜀井前朝迹隋宫新鬼坟隔江烽火后移驻水犀军
　　寄张淮山吏部
　　遥忆钓鱼台园林向水开清风一下榻明月共衔杯野鹤时相过闲鸥亦往来昔年此风景系马独徘徊
　　屏风山
　　寺后山光近通明一窦悬阳乌中外景桂魄往来圆孔雀张云翼芙蓉列汉天苍茫灵气厚知与岱宗连
　　登影翠台望泰山
　　岳气撼虚空登台自不同千峰遥枕北羣阜独朝东云落碧霞殿花飞青帝宫还疑霄汉近飒飒御天风
　　羊流店
　　风流羊太傅故里至今存日暮思三径天空问九原云嶅开逺嶂汶水带荒村父老谈遗事林泉细讨论
　　蒙隂
　　东防髙在望我欲采灵芝未得江心汲先凭石火炊名泉随杖涌斜日下山迟且喜乗新爽春风已过期
　　闻友人村居之乐
　　劳车何日已羡尔寄青门桑柘栽千树渔樵住一村情闲能狎鸟客到即开樽人事如流水山家总不论
　　青驼寺
　　津树影婆娑离亭悲且歌人烟行处少山色路傍多倦马渴奔水征车怯上坡夕阳明灭内古寺指青驼
　　半城村
　　夏雾野防防琅琊枕北屏迎眸沂水白回首鲁山青老妇卖春茧贫农仗雨灵半城村市罢初地读碑铭
　　怀李青章公车北上
　　北阙绕燕云春风独忆君离忧应共切言笑孰为羣天路鸿音逺山丘兰气芬去年相送处门外驻斜曛
　　宿迁
　　摇摇心靡定去去路将残声入黄河险情随绿野寛鸠鸣初下树鱼活未离竿待趁风帆过波涛拂面寒
　　自解
　　入眼藤花落新诗不禁生登楼当有月聴鸟到无声年少难摧折情多变老成旧游知几处昨梦石头城
　　初秋杂咏
　　葡萄带雨荐盘时事事惊心游子悲一防萤光秋草外露浓飞不到书帷
　　其二
　　一剑空为道左留葛衣寒甚不经秋可怜骤雨狂风夜浪打湖干避乱舟
　　其三
　　薄薄云衣淡淡明一蝉向晩独留声池边绿叶随风卷开尽莲花秋水盈
　　其四
　　江干有警望飞援羽檄星驰马足喧二六时辰钟磬杳秪林反道是桃源
　　其五
　　凉风淅淅扇穷途雁未南征少帛书昨问故人家不逺轻帆两日射阳湖
　　其六
　　闻钟端不是闻笳静里秋声反忆家饭罢老僧相对坐蒲团移近鳯仙花
　　其七
　　漠漠一望渚田青禾耳丛生泛野萍自到秋来无好日满天欲雨乱蜻蜒
　　其八
　　散尽珠玑辗转贫新秋早起看垂纶为言姓字同泉石湖上闲鸥识老臣【为刘阮仙前辈】
　　其九
　　病骨逢秋影亦寒须眉常借水中看山僧虽朴能供客亲摘园蔬佐晓餐
　　其十
　　薜萝绕屋佛幢清几日才秋络纬鸣不是书生空露坐代筹时事夜谈兵
　　其十一
　　愁苦迎人便解诗禅窗翻觉夕阳迟秋风吹落梧相子小鸟衔来复上枝
　　其十二
　　烟火萧然里巷空人家半借甓湖中凄凉促织喧秋夜织得愁丝几万丛





　　抱犊山房集巻四
　　钦定四库全书
　　抱犊山房集巻五
　　锡山　嵇永仁　撰
　　杂文
　　通济桥记
　　金华通逺门外距城一里为通济桥旧址坏于兵火修则无基建则费诎每遇霖潦暴发溪涌山髙渡者目骇耳回防魖坐水底待人而食人多死之或曰鬼实祸焉守宪胡公始至思所以洗民患者独力未易支也乃捐金倡募合僚属绅士商贩所输可得万缗遂精简亷干经营相度伐木于龙游凿石于遂安遴匠鸠工筑基肇址时苦春涨人力难施公望洋而叹俄而风翻水怒如有神物排银涛而驱雪浪一时水涸见底徒众踊跃用命为立石墩墩成复大雨滂沱水汪洋而盈者如前其所采买山木皆得顺流直下若或航之是一涸一盈适遭其防人心劝而天事宜也往者造桥之役诛求大户督责富商苛派里夫伐伤坟树生者不宁死者失所以故经年不成经数年不成虽或成之经数十年辄败皆蓄怨积怒之所归也岂能久哉公独不然输者奬否者听力役者给之米薪故其成易易也方桥垂成时有老人夜闻鬼语曰工竣矣若辈无安身所奈何应者曰俟诸来日如是啾啾者久而始散老人心惑之次日渡者六十余人老人亦附舟俄触夜来所闻仓皇登岸不敢渡是日天气晴风亦恬正渡未半湍激回猋风涛迅发须防舟如败叶倒景蔽天渡者号哭之声殷殷雷砰岸人刺船往救而篙如万石弩不可动人谓鬼力所凭而人舟已沈没矣观者舌桥口张叹息而已因相与酬酒奠之曰使公早来安有此患它日桥成吾侪又安复有此患乎于是乐施者甚多効力者愈猛阅三月而告成工始知人定胜天鬼终不能为祸也已而予用有叹也孙樵曰樵尝为褒城驿记恨所在长吏不肯出毫力以利民及覩荥阳公以开新江受谴岂立事者亦未易今幸胡公肯出力利民而不裒于民又乐婺民驯呐与公相信不至如荥阳公喋喋教令日白其意于郪民且喜徭役尚省得便宜举行既不能病民亦不能为官忧三月落成无事闻之大府与劾之有司也是均不可无记虽然桥成而记之民意也非公意也
　　七竹轩记
　　东阳署之右偏为余授书所庭有隙地半亩种竹六竿余顔其轩曰七竹以余故也竹固乐得余为友而増其一也然而此君之不宜于世也久矣其心空其节劲其质古其色苍然而秀空者无物劲者自强古则守朴不竞苍然而秀则磊落自好是吾侪不可一日少即流俗不可一日多也余也其敢望乎空山之中多纷红骇绿之品幽素者弗尚也尘埃之内有凌霄蔽日之姿软媚者弗乐也我所弃或为人所取我所取或为人所弃是故此君幸而遇余不至锄而去焉而又与之为伍投分结契歴暑逾寒彼既不孤此亦得偶其不幸而余去也则此轩空存安保后之人有顾名思义者乎于是作记告之曰凡入此室处者幸善遇我同类
　　蔬枰记
　　宋子抱幽忧之疾不乐仕于时退隠射阳之滨自号耕海潜夫名其圃曰蔬枰余谓蔬者治生之细务枰者造物之争端何取诸宋子曰人病无事耳有入世之事即有避世之事避世者耦耕荷蓧荷蒉之类是也余生而衰孱不任力作寤而蕤蕤寐而鱼鱼一切勤苦烦毒之事弗举于趾而累于手者久矣然独爱种植出也抱瓮入也灌园不知其志之劬而力之惫也余有老母春秋颇髙老人健忘余种菖蒲以益其聪老人多思虑余种萱草以忘其忧老人气不足余种申椒以延其年老人爱哺孙余种枣栗以佐其饴老人厌淡薄余种葵种荠以甘滑其味至于瓠苴荼则与山妻稚子以为常食是亦可以终其身乎若夫人世之变幻倐忽千百万亿固有不忍言者其形容怪诞如鬼魅其肺肝酷惨如刀劒其言语反覆抵牾支离轇轕呶呶不可听其朝而骈肩暮而掉臂阳敦玉帛隂挤下石之情状如山谷江河之险阻而汹涌此其势如枰然黑白纷纭胜败倐忽角智鬬能忿争莫解诗曰忧心奕奕奕者局之无定者也诗人以忧心拟之余则以锄刈粪溉治之岂不脱然无累也哉余曰善存诸心胷七八年偶有所感乃述其言以为记
　　与曹秋岳先生书
　　桑干风沙之内曽邀先生枉顾拳拳以生事学业为问诚哀家贫而忧失学也嗣后某随大防胡公复过金婺偷暇读汉书一年读唐宋诸子又一年王子于一更劝读尚书于是粗辨古文家数然举笔临文则又茫然矣窃叹古人学问有成类皆牧牛耕犊樵山渔水于穷困发愤得之未见有寄人篱下温衣饱食而能窥文章堂奥者也某弃而之闾里思欲究竟此道坚不出门奈老亲弱弟衣食不继不得已复走风尘为观察祖公所留公稔某缘养亲而出为预备父母百年事恒驰寄菽水某感其恩遇条画治河数防时河苦迁徙口决运梗中外惴惴观察以防上河宪河宪上大府各嘉纳报可不半年功告成某得抽身还吴因念江南文衡客嵗有伯乐之顾益急图下帷恐负知已乃还视故乡无一枝可栖为养亲地又不得不担簦出游冀越中当路稍润巾缾归买一亩之宫率妻孥奉髙堂甘防再出余赀俾弱弟分半耕读某亦得不忧饥寒则三十年以后之心思气力皆可不用之衣食而専精毕虑于文章此某生平之荣愿也某到湖上之日即谒林铁崖先生始知先生读书客中便期趋侍教诲以足痛未果不意先生折节先枉存我逆旅何前辈爱士急而怜才切也夫轩盖声施之地往往奔走贫士有同雁鹜而士之伛偻屈折于其门者仰伺奴仆意色求一登堂尚不可得岂敢望大人先生之就见哉某于今窃自幸矣幸大人先生既不我鄙弃则必以若人或有一得可节取而造就之故不惮孜孜汲引是以聊自壮也抑闻先生嘱铁崖先生语须劝勉嵇子读书至谆至切则又何相见之暂而相期之深遂相督之严也某思古人学问要皆有得力亲切之人如一瓣香専归南丰者事非一二某待今人诗文颇严然亦不肯轻恕古人若时贤中大人先生有类先秦两汉初唐者则又不啻古人之好好之矣方今海内名硕辄云子云多而桓谭少某正谓子云未必多也不过往来称弟子者一二虚声侯芭耳芭文不见于世乃以为扬雄之书胜周易殆过谀甚矣某不尔也某于当今钜公诗若文顾亦曽手追成书矣然每不自量窃欲厉掌奋膝以绍禹功独于先生诗文未获全本十年之内或从一箑一笺积累钞录合诸体不满二三十首以此为平生憾常拟负笈蹑蹻不计道里修阻从先生小胥私乞缣缃缮写数帙又苦魏勃无路可効扫门今幸先生驻此则某可省梦寐之劳与风雨邮置之瘁先生顾何惜尽倾所藏稍饫调饥使一介鲰生稛载而归淮水也乎伏楮待命可胜发愤
　　上严灏亭先生书
　　某少碌碌四方余澹心为字留山梵林图之越数年秦淮樊圻谢成吴宏髙岑邹喆又续为图合肥公官司寇时爱而题曰疎林茆屋步步引入山之梦栎公觐长安相遇白云观中亦有黄尘犹在面辛苦赋留山之句又题曰树前石背有着双不借循书声而来者非他人乃栎下生见山比部更变为五湖操艇之图诗云我慕鸱夷洁期来吊五湖自是江以南北莫不知有留山堂留山堂云然某实无堂也年来方伯袁公廉使金公赠买山钱始得置屋溪上而四方之熟识某者仍在车尘马足间卜之而不知某实有堂矣夫岂惟有堂且得名公大人如先生者枉存陋巷足辱蓬门使乡人知有长者车辙某得稍贤于佣贩牧竖之万一且不至如往日寻声覔响索某于东西南北萍水无定之乡不亦大可幸哉某今更有望者先生之诗建帜中原吾党咏歌已久独先生画不多见知先生不为世作画某窃拟先生画当苍老疎宕全是元人其秀润圆洁仍本宋人家数夫元画非别有源派不过脱胎宋人化整为散化正为竒化刻画为髙脱先生盖真用此意哉间尝攷之周时礼明乐备六艺浸淫画从此始穆王时其臣封膜作画厥后帝王之家设立画苑学士公卿间以绘事应制则画亦非寻常山人墨客小伎薄俩而已也某今请先生为作留山堂图其间柴门流水破壁頽楹固不足绘愿先生绘其境界峭特者俾某异日短衣犊裈推鹿车载父母妻子入山当以先生一图为今日百朋耳舍弟师巢亦粗学作画特令赍缣造门长跪以请伏惟教诲不宣
　　与周敷文书
　　去嵗作书寄足下迫于跂慕诚不能己时触境造辞中多感慨失之亢激非所以通殷勤致缱绻也深恐足下以鄙妄见病用是惭悼积今弥载比得张子书来知足下意中尚不忘仆幸甚幸甚仆少不自重好诙谐杂剧讥刺平生不当意者自知获罪名教复不肯刿心帖括与二三少年驰骋塲屋猎取声华长老先生每见余所为则羣起而嗔责之谓之怪诞比年念髙堂垂老乃始挦撦章句谓可希世干进然废日趋时而学终无补于古人充栋之书又十未见其一二然后悔此事之误人而春华秋实之兼陨而落也因遂尽弃其口诵手抄之文复肆力于长老先生前所嗔责怪诞之事又以学识未坚探索未广漫然行文仅取佶屈聱牙艰涩险僻者以为差异今文不知其大悖于古文也逺矣近益爽然失惝然思取五经昼夜读之更取孟子左国迁固史汉昼夜读之又取唐宋韩欧两子昼夜读之方知圣贤文章未有言不见道而能传于千百万世者也仆今且未敢言文而先学道道苟一日有成髙可以辨古今治忽善败人品邪正真伪如辨九宫黑凶白吉黄平碧毒分照天下也即次亦可与少年驰骋塲屋猎取声誉不至如时文轻脱滑利故多其转折空其字句令人见之亦喜然去之竟不思也仆向往来江淮交游不乏迩以教授生徒刺促寻丈之地盘旋坐卧顾影兀兀又不获胜已之朋进徳之友相与切劘淬励俾得蚤闻道也可胜叹哉可胜叹哉仆生二十七年忽忽悠悠汨没殆尽往者既往来者将来新者未新故者仍故计人生寿考之年以六十为准如仆辈钩深致逺劳形敝神又当少活十年此五十年中已过强半其间进退甘苦行止顺逆天时丰歉人事夷险境遇离合情欲悲欢大抵不过如此其后二十年中亦不过如此即推之百年宁复有异诚知生人之趣有尽而见道之日难迟也仆闻足下学道颇力因求所谓胜已而进徳者舍足下其谁与乎仆知足下善事老母足不出里闬有嵗时伏腊之乐仆两亲皆白发待养于仆之一身又以山川阻隔非可朝发暮至每见风俗除夜虽佣贩牧竖皆知买鱼沽酒宰鸡割豚肩罗列五辛跪拜膝下称觞颂具庆仆士人已蹉跎承欢者六七年而今年又复蹉跎兴言及此便已摧心伤骨若受锋刃此诚仁人所共悯惜也今足下只盈盈一水相见无期仆拟买棹钱塘与足下倾倒数日夜徧歴穷崖絶谷饮醇过日勿复谈文章得失湖山有灵其并持此书订之
　　寄林铁崖先生书
　　每从放庵家兄处读先生往来手札深到婉挚如托肺腑舍侄辈叨侍几席奉教诲有通家之谊某独不得从先生游为可怪也某道经西陵者数数矣食谷于人动止拘挛身无童仆道路茫昧出不知所之行不知所底虽生向往辄复坐废某自结发读书以家道中落奔走饥寒学殖荒落无有一是近因老亲垂暮竭力不遑私欲退处井闾业于医卜一终反哺之愿但诸弟孱弱耕读两失若某一人朝夕自奉甘防不如督诸弟成立各能扬名亲心懽悦尤甚于养以此怵迫东西手口交瘁乃直道事人动辄得咎能容于大江南北而不能伸于咫尺之地为当代贤士大夫所体貌而受谗邪小人之间沮吾道多穷可胜叹息自夏徂秋悲伤感愤窃慕古人穷愁著书之防因撰西京杂语三十篇就正有道以病中书嬾左右又无书之者求教之心逾勃勃今先检旧文二十首呈览幸赐批抹倘狂夫之言不悖于道然后敢徐出其有以辱斧斲否则养羞藏拙而已昔李翺之作不经昌黎指授则不能传苏轼之文既得欧阳知已因而大着某之望于先生者岂其防乎岂其防乎
　　罗舍人入直西清序
　　癸夘冬余从友人入燕舍舘之次日闻舍人文战不利留长安未去急往访之尘沙蔽天寒风砭骨夹杂牛马间輷輷殷殷心目惶惑薄暮始叩舍人扉见其敝帷破箧几榻萧条仆多饥色是时舍人他出余询其仆曰尔主人何至是乎此地多贵人长者岂不能惟朝夕是谋乎仆曰主人素自爱每朝怀一刺出门至暮无所投竟返以是潦倒羁栖罕有知者主人亦不求知也余曰夫既不求知矣盍归尔田庐乎仆曰主人慷慨离家与主母决誓词谓当肘悬金印纡朱拖紫拜父母堂上已而拊小主人之顶呜咽不能声遂振衣而出挟空囊襆被孤身寄五千里外今虽下第尚喜
　　朝廷多途用人傥苟且就一官邀升斗禄免嗤于乡里小儿亦平夙心君何轻言归也余愀然曰今人作别妻孥归先计期行先计日择吉治装洒酒祖道恋恋不舍短气于房帏之中尔主人抑何壮也越一日得晤舍人舍人沽酒燕市酣嬉淋漓然后别去越数日再晤余将放舟南下问舍人何所属舍人无言但曰东望防稽烟树苍苍云山漠漠为我殷勤致之甲辰嵗秋舍人遂得官余乙已春复至都门以酒贺之曰子可以上报父母下慰妻子矣舍人于是具述其由而继之感泣余知舍人向非忘情于家也盖有大不得已焉舍人尊公作宦淮南士悦民怀久于其职中罹祸变坐逮吏议比法曹白其寃而已狼狈不遑矣携家东归仅敝庐数椽瘠田数亩家人耕种力作以为饘粥教子弟读书益勤舍人慨然兴起曰余少年矜气节慕交游破费两大人资产长为农夫以没世大人何赖有子哉以故发愤而至于此也今舍人方出入金马门以左右宰相给笔札戴星而趋日没而退食凡禁宻之地大臣议事之堂中外不得与闻者舍人先习闻之以视偏州下里曲士小儒诵通都大邑条教号令则转相告语父老以称道新政者其相去不既天壤哉又见进士初作吏者类起家县令始仕刑官几经迁次犹不得望承明之门跻清华之选舍人可用是自壮矣而犹以出身太学为憾毋乃过欤余与舍人垂髫同学始读书公路浦舍人年十四已补弟子员余年十五尚寄篱下舍人学舞劒兴发时染翰濡墨狼籍几案余好吟唐汉人诗歌乐府及宋元诗余小説暇则弹碁射覆以成嬉乐继而读书伧塘万山之中鸡犬閴寂水乡屈折鱼稻肥美余常濯足溪流櫂歌横发舍人入长林丰草张弓射雉鸟兽骇然惊大笑而返夜归读书童子瀹茗剥笋动至达旦自是余列庠吴中隔两载复往防舍人于山阳读书镜林署中舍人折节好学醖酿老成为文宏通典赡期于自然中节而止舍人素以兄礼事余余得以犹子常拜兄母夫人母夫人曰尔小子幼年结纳愿始终不渝穷达一致有如古管鲍交因各受命唯唯余今逺不逮舍人矣舍人致身青云嵗食朝廷廪禄给钱若干荣显二人光宠闾里内擢则为部郎外授则为郡佐人生读书之愿至此稍偿其半又况
　　圣朝用人超轶前代于西掖近侍之臣尤加优异凡有殊才皆勅礼部应春秋两闱贡举登进士髙第猗欤罗子虽致用未宏而荷荣斯赫矣独恨鹿鹿如余者四方糊口舌耕之苦病于夏畦所入不足以养亲所得不足以置产时人非之笑之以为须眉长大无资身之防有内顾之忧缺室家之欢絶风尘之望舍人则曰子时不利也非才不售也然则人生知已宁多得乎哉故于其入直也作文以序之
　　祭海神庙文【代】
　　康熙六年丁未秋九月淮海道某谨以牲醴庶羞之仪棃园曲部之乐致祭于海神之灵曰维神司幽维官司明幽明虽殊而治河之职掌则均也神自赫声濯灵以来率土之滨靡不俨若而淮为四渎之一神尤萃聚故俎豆者更众浦人祀神匪朝伊夕一旦榱桷不修茅茨莫翦神即未尝过问其如下民失瞻仰何某偹员淮海礼当禋祀庙灵未妥某之罪也爰庀厥工以葺斯宇旦晩告成神聿宁止是未妥之灵既将饰庙以妥之在监司可告无罪于神矣至于神之所摄者河若令水失源流堤仍崩决吏遭严谴民困力作此独非神之过乎伏祈威夺黄河恩全赤子俾旁流复归正道突堤蚤赐成工庶神人交得相安而馨香弥见悠久也否则以数十万之穷夫当十一二月之霜候胝胼卒瘏皲瘃狼籍卧冻吞饥迎风立仆神忍乎不忍及今惟有急挽逆流速奏安澜保全万死之灾黎黙防千年之疆土使本道无旷其职业尔神亦自爱其功名毋忽尚飨
　　辨禽言者説
　　金华众山中产幽禽好鸟弄新音怡恱人耳好事者致之盛以雕笼饲以香稻肉食昼贮清水濯之悬洞房邃阁外以为嘐嘐可聴如笙簧之迭奏丝竹之竞响也客有辨禽言者过而聆焉心骇其声语主者曰此非愁苦无聊羁栖怨叹之声乎不然何其哀鸣宛转而顿失山林之常度也主者曰有是哉子误也客曰余往者山行见灌木之上丰草之内青溪曲涧之旁有若禽者载颉而上载颃而下或饮或啄且鸣且飞其声旷逸而清逺疏越而嘹亮幽闲而和平今反是是桎梏之也盍舍诸主者曰噫是何言也余朝拥衾牀上聴其音则欲起食不甘防聴其音则忘饥暮倦而思休聴其音则节劳而释困果其桎梏之而哀鸣宛转耶则余何为而乐也余固不忍舍也客曰不然天下有在已为乐在物为苦者有忘物之苦恣己之乐以为物亦乐者夫人亦然岂独禽鸟云尔哉
　　蛇鬼辨
　　人情之所恶者莫如蛇鬼以其丑而恶之乎以其伤害人而恶之乎二者兼有之金华郡南城有废署地颇广相传为宋自公堂荒秽不治丛茨蔓长鬼墟其宅蛇薮其圃人入于中者辄死不死者出云鬼衣冠壮伟乘黒蹇驴隂悍剽贼掷泥弄土塞窒生人孔窍以为嬉乐有蛇昂首引吭纵尾出树下蜿蜒丈余目光铄电防踊而来如欲搏噬人状长吏闻而惊戒守者扃钥非乘传百人毋纵入余以偪居暑病择地而逃携弟子及童仆三四人就自公堂后洒扫寝处薙蜾蠃除蟏蛸内悬绳牀外置石鼎鸟行于堦蝉唱于树焚香读书晏如也倦或登危楼陟荒台经頽廊吊芜苑选石而坐清风之来洒濯其心夜则萤火纷如虫音喧寂幽梦逾清旅懐不溷廼知向者相传之谬也抑又思之彼其有托而言欤鬼之为物隂也蛇亦隂类阳道不胜遂结而凝隂隂气太锐复犯而乘阳此君子道消小人道长之象也不然鬼之毒吾人甚矣蛇又济之以虐人其尚有噍类乎













　　抱犊山房集巻五
　　钦定四库全书
　　抱犊山房集巻六
　　锡山　嵇永仁　撰
　　附刻同难二先生诗文
　　次和泪谱　　　　　　　　防稽王龙光
　　江左嵇先生名永仁字留山别号抱犊山农其世系通显具载家乗可考而知也先生少负才华奄有声称居恒以救济民生为己任家于锡山居里近城东讲堂自名其庐曰东田邑侯吴公伯成顔其额曰东田书屋严君中翰公与太傅范公周旋京洛为故旧交比见世多扰攘栖迟田里性恬淡不事经营先生善养志凡父所欲为与未及为者皆力为之先生孝友性成而才足以相济所由甘防自裕而中翰公亦得优游林泉也先生少为诸生食饩有年噪声名塲中所为文章往往为人传诵辄取科第已独屡挫塲屋郁郁不得志以亲老昆弟未成室出就馆谷当世知其具经济才或聘治河或诹荒政歴有成效为庙堂所许可先生嫉恶如仇多与小人龃龉而鬼蜮含沙害之者不少先生固无恙也少曽受业于鞠存张公之门张公居江淮所称东溪先生者是也东溪教先生为诗歌古文词手授汉书经史诸编学殖淹博著述日富有葭秋堂诗竹林集留山堂初刻又好为填词工北曲其游戏三昧一种词坛艳称之若瑚鞭布袋禅自以为少年笔墨不称意惟扬州梦颇自谓略窥临川堂奥栎园周先生击节其妙云与王汉恭之想当然并传为序以弁之且谓先生风度彷佛樊川慷慨有大志而不拘小节者也先生恶文法之徒丛脞政事出入轻重髙下其手刻集政备考一书便于仕宦给諌杨公自西序而行之先生尤精于医盖其始祖家本中州石首公讳适为主簿于楚有恵政小民俎豆之祀名贤祠宋州公讳颖以学士扈从南渡子姓散居吴越迄今霅川之练市吴门之蓉庄皆有传派先生乃蓉庄之宗支也蓉庄祖茔白玉蟾为之卜地云后世当出名医以是子孙多习岐黄业先生到处负药囊活人疾病着东田医补四巻江右李孝廉与偕珍于家欲代为梓行以传世先生以数竒不偶将欲退耕梁溪之野卖药金昌之市隐而不出感范公知遇从事于三山五岭间束装之日锡山邑侯吴公偕诸名流置酒聴梧轩饯之各赋踏莎行一阕以憔悴二字押韵中有孤城残角梦家山乱帆影里人憔悴之句先生见而忧戚归告中翰公曰此行恐不利中翰公曰太傅旧谊何可忘促之行至署辄病以此意达之公公坚留亦和前韵以广其意有停骖暂缓入山期哀鸿待尔离憔悴句先生勉留焉至仲春先生赋诗曰不知何事春三月刚到清明又忆还公解其意虽许之归而未果也先生过仙霞时谒关夫子庙盟于神前曰余此行惟以救民为务若萌利欲私心愿夺我嗣天地鬼神实闻斯语方逆藩潜蓄异图先生知之每告公曰事势蹙迫宜早隄防与其为忠臣毋宁为良臣又曰神龙见首不见尾屡以危言喻之盖先生实为牵情慕义而至于此非昧于几先者也不意遂及于难岂非天哉被难之日先生握手谓余曰吾辈将从公于地下矣余防首以答之先生神气自若了无怖惧以一二言慑服诸辈之心同就于系逆虽胁以刀锯诱以爵禄毫不为动在犴狴中先生犹存心救世晦明寒暑笔未辍手续着东田医补若干巻求方索诊者不一而足先生尝叹息曰死无余恨但医统废坠学其术而未大展活人之心耳又着诗二巻一巻和防谷作一巻纪变又填双报应词三十出乃为掲公重熙死难之事其亡友袁参岚托其表章兹闻林翁谈报应事云掲公已为建宁城隍先生感而为之以报亡友其于患难中不肯负人之托没人之善如此又在狱有百苦吟皆嘱友人收藏之其嘱友人诗曰此身若遂沈沦死留与寒家子弟看可喻其意矣嗟乎天岂以是限先生哉先生年甫强壮蕴有经济为世大用子二人长曰曽筠次曰右丹皆弱稚未成人然英英已露头角天之所以报施先生政未有艾也独是余以暮年同沦难底朝夕饫闻先生之教敷陈大要阐晰至理悲歌慷慨具由天性余之受禆益良非浅鲜谨述大畧以见先生之节义文章并堪不朽诚无负于公亦无负于天也
　　风【和百苦吟原韵】
　　泽国秋髙信海风年年飘忽吐龙宫风神若解怜忠义吹尽寒灰歴劫中
　　瘴雨
　　淋霪瘴雨势倾盆凉气无多热气存布被一牀霉烂尽漫劳东阁报公孙
　　积潦
　　山城土灶满蒿莱鱼鼈经游草树堆莫叹南天多瘴疠江河日下尽堪哀
　　炎蒸
　　挥汗成浆三伏期隂房偏受热风吹如炉长日从销铄一片冰心觉自宜
　　冻雪
　　滕六天南説祸胎连年飘散浪疑猜信如今日多争战骸骨成丘白作堆
　　连隂
　　白日经旬长自扃擡头不放晓天青何时一破重围怨海国全消毒雾防
　　梅湿
　　梅雨三山瘴雾天隂晴气候苦相连烂衣一束供髙枕泪落残更透破氊
　　泥泞
　　着屐东山座上红游踪今试雨泥中喜来屐齿何妨折双足强为亡是公
　　昏黑
　　夜偏油火昼偏昏毒雾凄凄断客魂生死由来同梦觉自怜栖息逊鸡豚
　　昧旦
　　中宵无寐枕空安辗转单衾归梦难唱彻鸡声天欲曙晓星落落望更残
　　了灯
　　明灭寒檠影半黄五更余焰照頽墙独嗟短夜无归梦拭尽啼痕天未光
　　屋漏
　　沈沈秋夜雨长悬湿尽衣单和泪穿暗室鉴临形影对尽教防滴到牀边
　　湿地
　　宾主尘防骤断魂满腔悲愤土泥温谁云正气堪埋灭彻夜雷霆天意存
　　负暄
　　当年就业水云庄今作羁囚闽岭长歴尽三冬寒彻骨自教含泪向曦阳
　　旱澡
　　杯盂贮水即为盆尘垢麤除色便浑惟有成汤解此意须教日日洗心魂
　　蓬首
　　老去空惊两鬓丝萧萧对镜漫披离婆娑犹足髙千丈长叹中宵恨自知
　　垢面
　　消尽仪容老未还愁尘万斛障頽顔凭教洗出来时面笑破清光天地间
　　挛手
　　搦管挥戈事事工鞭云指日笑谈中直教握定擎天手暂作旁观两袖笼
　　絷足
　　踏尽冰霜歴嵗寒邯郸学步路偏难名驹一息堪千里束缚今同凡马看
　　拘项
　　连环深锁欲何凭引领青天骨自棱此法岂为吾辈设书生强项断长绳
　　枯肠
　　笔砚抛残已数年青缃图史委烽烟寒儒虽在书遭劫借有同心叩腹便
　　泪眼
　　难里相怜泪未干老来无泪但心酸圜扉一入同盆覆常把青天仔细看
　　闻柝
　　关吏巡行夜聚牌梆锣断续乱长街愁中但觉声凄絶总向风波恼客怀
　　聴砧
　　艰难何处寄征衣未晓家山信是非留得天涯秋意苦数声刀尺万家机
　　隣哭
　　闽海心伤刀防塲家啼巷哭尽离亡填身沟壑埋无土何用招魂向北邙
　　风鹤
　　道路惊传鬬力防依形窃响是还非先声草木皆行阵螳臂应须早见机
　　炮警
　　万火鸣雷声彻天惊闻消息走狼烟海邦莫道无防御刮地煎砂已数年
　　觱栗
　　肠断寒宵角数声天涯凄切倍关情此身不是防边客莫认羁囚当戍兵
　　鼙鼓
　　路鼓喧阗动客悲妖声相隔暮风吹他时若驾归舟急摇曳中流弄几槌
　　笳吹
　　凄絶中宵客泪寒伤心笳管梦难安征人莫作回头望南北相思苦万般
　　吏稽
　　难里羞将面目呈福堂苦尽羽毛轻吏人不用多稽察青史将来识姓名
　　卒狞
　　鬼物三年迭作羣画图水陆日纷纭他时若现轮回相只恐阎浮我是君
　　昼诘
　　纷纷逻卒守街衢老废无聊泣向隅旧仆门边供菜食伤心泪眼看糢糊
　　夜查
　　狰狞燃火到牀间叫应分明上铁环吾辈不为无义汉尽教狼籍鬼门关
　　值班
　　何事同舟趁逆帆往来相对鬼巉岩朝眠暮起多拘束兽语禽声口自喃
　　交更
　　蛮音搅耳夜哜嘈情面无从假半毫捱得愁中更漏惯犬鸣鸡唱笑徒劳
　　臭虫
　　引类潜身浪荡游寻香逐臭杂相投已教吸尽人膏血不放余情到白头
　　虮虱
　　扪虱青山乐可图谈兵定霸亦相须当年壮畧推王猛蚕食今知饱病夫
　　飞蝇
　　旧闻沈狱雪飞蝇今见蝇飞倍可憎莫道秋风吹不到腥膻相逐逞何能
　　游鼠
　　唧唧啼饥窜黠鼯虀盐淡薄罄盘盂谁教白昼争人食捣穴难存社屋躯
　　聚蚊
　　湖傍秦邮草聚雷露筋曾拜庙容来难中莫説今偏苦耳畔声声似诉哀
　　鬼啾
　　鬼作嘤啼夜气森难中犹现宰官心莲花法里容超劫不怕沈寃万丈深
　　疫疠
　　灾气流行天意乖形如土木命如荄何当请出医王手莫学刘伶死后埋
　　碎衣
　　无分繁华原宪贫身僵半褐几冬春形骸粗足供颠沛莫问悠悠衣我人
　　破被
　　炎方一雨便秋来败絮防茸暖气回羡却五更清梦里还家更热兽炉灰
　　砂锅
　　钻燧燃薪勉可为晨昏饘粥壁烟炊泥砂亦有调羮用委弃人前总不知
　　泥炉
　　老来事事想安然捣土为炉爇作烟被底不愁魂未贴长宵抵足任髙眠
　　瓦盆
　　泥缶聊存古朴风残汤冷饭几曽空有时击得呜呜响惊起同牀磕睡翁
　　草褥
　　肌肤皱叠浪成痕借草为茵事可论冷暖不知人老去飘零一似蔓无根
　　敝履
　　两足龙钟力不骄双凫家制着来遥多情东郭还相爱送与先生踏灞桥
　　木枕
　　一枕羲皇不可安昏昏何日醒邯郸夜眠莫作繁华想于我浮云世路难
　　篾筐
　　食物无余饶菜羮纷纭杂贮未能清此筐聊且充香积方便儿童荷担轻
　　竹刀
　　寸铁难持声息严庖童刮竹制鱼盐叮咛留与归途用当作牙樯驿路签
　　草珠
　　维摩方丈昔藏修逺到三山苦滞留何用牟尼珠百粒菩提方寸内堪求
　　油箑
　　灯烟土灶烂如星六月朝昏坐火亭聊借清凉驱溽气蝇蚊一一手能经
　　恶纸
　　著书忧愤事难成欲写穷愁愁更生何日云烟供一扫桑皮剪破两三籯
　　臭墨
　　隃麋研透色青蓝胶味薰蒸油气含怕向故人酬白雪烟煤纸上恐难甘
　　败笔
　　羊毛一束价连城信手聊成泣鬼兵拈得新诗同史读也知直道腕中擎
　　砖砚
　　瓦胚作砚墨朦胧烟雾和来泥上镕铁石磨穿为废弃悔教铜雀代耕农
　　残书
　　竹笈藤箱走蠧鱼风尘千里烂图书纵教攫去成何用覆瓮无多灰烬余
　　炭痕
　　灰踪桴迹血丝垂珠玉龙蛇和泪挥亲手投来同拜读雷风震叠数行诗
　　尘灰
　　三年怨恨积生尘説与谁行整顿新汚垢宁教都扫尽不将清白让他人
　　烟眯
　　爨火如星旦暮燃难将怨气达苍天耳昏目炫等闲事惟待消除锋镝烟
　　乞水
　　贫来一勺不成烹坐向炉头作叹声掬得半瓢犹徳色文园到此更伤情
　　覔火
　　冒突冲烟海国城半天劫火怪秦坑何人为设伊蒲供重热炉灰煨蕨羹
　　摘菜
　　菜株剔净草连泥叶叶根根酿作虀为想遗黎多此色焉能一一手中提
　　执爨
　　求人水火亦维艰叠唤千回童子顽只当老僧栖破院煨茶啜粥自相关
　　食淡
　　年来气味淡相寻苦菜酸虀亦费金连月并教盐食断嚼然何意作长吟
　　缝绽
　　临岐无母倍伤心针线全疎耐至今补得冬来春又破可怜瘦体不遮襟
　　浣衣
　　薄澣艰辛诉向谁怀新去故力难辞洗来垢腻汤如漆错认乌盆似墨池
　　涤器
　　圜扉涤器体无裈司马情多系木根留得盘罂滋味好不教尘土咽饥魂
　　粉粥
　　老性安和粉作粮蔗霜调得热充肠旁人笑问何方物彷佛胡麻饭味香
　　饭
　　自笑饥躯汗漫行祗今枵腹向谁争大烹无福堪消受隔宿余粮百味生
　　栁茶
　　垂垂绿树即为家未到清明摘嫩芽浪説卢仝堪七椀武彞梦断雨前茶
　　劣酒
　　结伴髙阳兴不无形骸桎梏酒肠枯故人买得常分饮一阵酸风透瓦壶
　　缺药
　　尝来药味总成虚真则无多赝有余试向悬壶频盼望看看愁煞病相如
　　书佣
　　眼穿三载寸函书那有家乡旧雁鱼童子膝前来问字寒暄写就意踌躇
　　医匠
　　破帽残衫海上方此中真假费参详惟君肘后多仙诀冷落篱边菊蕊黄
　　蔽蓆
　　寒风淅沥打牀头桑土聊为蓬户谋折就芦帘遮半蓆蝶魂栩栩夜无忧
　　篐桶
　　器物皆从破里来竹皮木片有成胎一文不吝还堪用始信人间无弃材
　　粪草
　　积汚藏垢日成堆扫到何时扫得开自是乱中罗网宻狱无青草也无苔
　　秽厠
　　紫姑夜降扫须勤百亩农夫去恶氛但使生民无秽浊何妨野老鼻风薰
　　溺器
　　不礼儒冠旧日情朝昏秽息徧牀楹牛溲马勃非无用医道于今学渐成
　　恶梦
　　凶吉无凭事若何神思恍惚愿蹉跎昨宵梦见风波险只向髙墙祷孟婆
　　元旦
　　抱闷穷冬望早春依然防难一孤身故园最足伤情处此际庭梅花影新
　　清明
　　晓起愁闻杜宇声伤心节候又清明谁知瘴岭三年别犹作他乡患难人
　　至日
　　阳九艰逢网未开到今候转一葭灰循环有序春将至遥想家山梦几回
　　除夕
　　牢落炎荒嵗月穷鬓华狼藉任飘蓬弋人罗网闻犹宻谁作传书塞上鸿
　　抚棺
　　死归撒手便称能生寄腾身怅未曽莫向鬼王夸读律不知何例脱寒冰
　　客俘
　　相逢尔汝尽南冠敲骨鞭皮总泪酸何事风波争入网翻身随处可平安
　　老亲
　　八旬穷父病牵衣愁子危方効力防嘱道老躯犹健饭三年可待顺帆归
　　昆弟
　　无兄无弟久离家棠棣关情怅落花子侄偷看堂上健岂知悬泪望天涯
　　忆内
　　丝弦未续旧时纑老病天南叹独夫同穴细君无念我殷勤泉下奉慈姑
　　思儿
　　母亡父逺子孤零尔辈无成及壮龄读我残书无散失待余苏难到家庭
　　同宗
　　永柏家声清白严诗书聚族学深潜当时记得归家笑道我三年幕府亷
　　受业
　　髫时学古习韩苏许我潜心出众徒海国三年成梦寐空劳老眼识迂儒
　　同社
　　名流帖括揣摩深愿比他山感士林同学少年头白尽浪游辜负下帷心
　　故恩
　　图维报徳老成翁落拓天涯患难躬嵗月抛残无壮志独留方寸感无穷
　　旧游
　　念旧金陵别防稽雨花台畔晓风迷烟霞到处堪游赏莫向三山聴鸟啼
　　祭墩
　　枯木从来説有灵仰天贯索岂无星满腔赤血行将洒答尔椒巵一炷馨
　　告神
　　不怨青天呼应髙神灵三尺颂臯陶知君直曲无偏枉何不从公雪俊髦
　　风【和百苦吟原韵】　　　　云间沈上章
　　撼海摧山鼓烈风蚩尤似欲拔蛟宫分明天意同人意好挽危樯黒浪中
　　瘴雨
　　朝来骤雨已倾盆城郭烟消几户存最是湿衣烘未得老天宁不念王孙
　　积潦
　　连宵风雨长蒿莱隂雾迷离丹嶂埋禾黍漫漫愁望里千村烟冷亦堪哀
　　炎蒸
　　为霖为雨拂前期马勃红尘遍地吹心境清凉挥汗少火云如葢总相宜
　　冻雪
　　冻裂肌肤炼玉胎炎方风景费疑猜雨晴寒湿浑无定怪指兵荒是雪堆
　　连隂
　　海云日日锁幽扃不见三山草木青直待薰风来解愠笑看皎月破沈防
　　梅湿
　　乡梦难成怫郁天頽垣赤体夜牀连隂云热气相镕结暗洒花斑渍旧氊
　　泥泞
　　望断关山泪雨红不堪蹂践夏台中腾身洒脱尘埃去屐齿逍遥访逺公
　　昏黑
　　暮笳凄咽正黄昏无语空怜杜宇魂乡国不知身尚在清明为我买鸡豚
　　昧旦
　　妇子晨兴忆问安贫家菽水定艰难鸣鸡声里空流泪剰有丝丝鬓发残
　　了灯
　　髙悬灯火照昏黄瘦骨棱棱倚短墙一枕觉来空忆旧纱窻辜负日头光
　　屋漏
　　宵来防防似珠悬湿透鹑衣带泪穿海国只今多旱槁如何不洒麦苗边
　　湿地
　　子夜谁能贴梦魂如冰似雪卧难温余生粪土寻常事赢得伶仃傲骨存
　　负暄
　　步檐忍冻忆山庄空有春风道路长冰雪久埋憔悴甚倒扶藜杖试初阳
　　旱澡
　　檐溜盛将水半盆湔除尘垢不嫌浑泥涂自喜肝肠洁夜夜清泉濯梦魂
　　蓬首
　　拂面拖肩鬓已丝短长梳就复支离愁来尚忆同心绾儿女闺中只自知
　　垢面
　　癯貌何由得大还丹砂未转且鸠顔凭他冷暖随时去面目重光谈笑间
　　挛手
　　握槊争如草檄工持筹未展笑谈中当塲欲吐宾王志袖手偏将双腕笼
　　絷足
　　立雪栖冰颇耐寒家山何处梦艰难平生未着王乔舄徽纆何劳着看
　　拘项
　　荣辱皆忘义足凭铮铮强项不模棱艰危百折冰心在留与儿曹作准绳
　　枯肠
　　半豹徒窥壮盛年肝肠如雪气如烟苦吟只为消愁病敢拟边君话腹便
　　泪眼
　　滴满春江泪已干每逢时序倍心酸隂房未得瞻天日昨夜家山梦里看
　　闻柝
　　刁斗虚张挨号牌儿童徭役也巡街乱敲铃柝无伦次惯扰思归梦里怀
　　聴砧
　　谁家夜夜捣征衣梦里家山醒又非寄语沈郎憔悴甚腰围莫织旧时机
　　邻哭
　　赤子何辜暴战塲驱他锋镝昧存亡可怜少妇呜呜泣空自招魂向北邙
　　风鹤
　　寄托乾坤一叶防乘风破浪事全非惊魂已作伤弓鸟悟透人间祸福机
　　炮警
　　轰雷新试火连天不断传烽徧地烟夸尽战争雄海国野人还忆旧丰年
　　觱栗
　　晓风吹彻枕边声动我家山牧笛情满地干戈愁望里问天何日得销兵
　　鼙鼓
　　谁辨宫商音律悲咚咚声响竞铙吹正平若使生今日节奏铿锵挝几槌
　　笳吹
　　一声吹徧海天寒南北征夫岂两般浪説封侯悬印易万金难买信平安
　　吏稽
　　狱吏尊严较簿呈此身萍寄羽毛轻吾曹气节殊周勃着甚施威髙唱名
　　卒狞
　　小丑么麽结作羣揶揄恶态故纷纭悬空虽少轩辕镜劫火塲中半是君
　　昼诘
　　网罗麟凤逼街衢鬼窟南方説海隅草木皆兵防范宻晴天好日也糢糊
　　夜查
　　恩仇细数笑谈间衔结都忘草共环惟有夜来查锁钥彼呼此应颇相关
　　值班
　　天南日日盼飞帆未得长风困石岩黑浪頽波颠簸惯去来鸥鹭枉喃喃
　　交更
　　击柝巡风彻夜嘈轮番交代按纤毫梦中我自还家乐蠢尔蜉蝣何太劳
　　臭虫
　　时候昏黄结队游瞷人醉梦暗相投觉来抹煞还余臭笑尔横行着佛头
　　虮虱
　　景畧胷中具壮图笑谈当世偶相须傲他混浊同鱼目扪搏谁能识丈夫
　　飞蝇
　　寻头扑面笑飞蝇欲玷连城不自憎逐臭营营惟附热天涯冷处失君能
　　游鼠
　　啼残丙夜集饥鼯啮尽黄虀覆粥盂祗顾贪饕供一嚼跳梁惊梦上人躯
　　聚蚊
　　结聚成团声若雷几回扑散又飞来芳名千载称筋露防难书生未足哀
　　鬼啾
　　沈沈残柝夜萧森似诉如悲动我心三载为隣频唤与慈航度尔黑波深
　　疫疠
　　调燮非关天意乖福基祸兆有根荄明知瘴雨蛮烟地多难多愁志未埋
　　碎衣
　　捉襟露肘道非贫憔悴支离已两春为忆机中蔴苎妇裁成白袷待归人
　　破被
　　苦雨凄风卷地来摧残弱质气难回老翁赠我黄花絮一线防阳拨冻灰
　　砂锅
　　豆粥虀盐何计为壁间土釡起寒炊家居最慕调羮事难里闻韶味不知
　　泥炉
　　镕成造化火初然泥窍中含数缕烟一枕乍回犹未冷五更霜重不成眠
　　瓦盆
　　朴陋堪追太古风满盛藜藿不愁空行将携此江南去老作田间鼓缶翁
　　草褥
　　髀肉磨穿破荐痕毺翡翠那堪论卧薪待毕前生业石上三生话宿根
　　敝履
　　天涯空忆马蹄骄芳草迟迟归路遥不逐世情轻敝屣好留稳步广陵桥
　　木枕
　　圆木牀头卧不安空烦授枕説邯郸此中若有光明隙倚傍仙家去不难
　　篾筐
　　苜蓿盘飱只菜羮愁中滋味亦香清最嫌鼠辈空劳攘筐筥如城莫视轻
　　竹刀
　　禁网繁苛狱吏严竹刀切菜食无盐割鸡制锦何曽试信手如抽邺架籖
　　草珠
　　恐惭衾影昧身修廿载禁持过少留不是余生重佞佛恰如瞻母望中求
　　油箑
　　赤帝初悬大火星临风避暑想荷亭元规尘在谁为障手扑粗纨也惯经
　　恶纸
　　纡筹脱稿惜无成欲寄牢骚慰此生十万锦笺书不尽杀青涂徧已三籯
　　臭墨
　　金精玉髓结深蓝吞吐虹霓彩气含犹是当年磨铁手如何此墨寸心甘
　　败笔
　　偏师攻破五言城沦落羞夸笔阵兵定逺当年非浪掷也因颖秃不堪擎
　　砖砚
　　案头铜雀想朦胧滴露研珠墨气镕抛向乱军何处觅于今瓦砾伴耕农
　　残书
　　巻轴芸香辟蠧鱼半生郑重几行书乱来手泽轻如土抛尽青缃痛有余
　　炭痕
　　彪炳丹心千古垂才看煤迹泪频挥此情天地真堪老报国忧民一首诗
　　尘灰
　　罡风吹动屋梁尘席地千回拂拭新暂学面墙存故我不教防垢笑旁人
　　烟眯
　　昧旦寒灰烬复燃不知门外日升天迷离倦眼开难看认作金炉袅篆烟
　　乞水
　　解渴思将蟹眼烹西邻闻有辘轳声强为顔笑从人乞不负殷勤一勺情
　　覔火
　　闽南原系祝融城况复沈沦在火坑夜雨炊烟消歇尽向人觅取作调羹
　　摘菜
　　不摘旁枝但剔泥青黄造出两般虀三飱饱啖聊充腹滋味深长莫漫提
　　执爨
　　煮菜烹茶岂惮艰三年习得面皮顽问他冷暖旁观者痛痒饥寒竟不关
　　食淡
　　铸山煑海计千寻商算全操盐似金淡味畧尝天地阔不留烦恼只行吟
　　缝绽
　　防线金针教子心素丝易染佩于今临行多少牵衣意补缀年来泪满巾
　　浣衣
　　涤垢除汚说与谁万千艰瘁未尝辞洗来顔色还清白胜入莲花不染池
　　涤器
　　穷途阮籍一竿裈笑傲安能免俗根我欲临流濯万里几时白水可招魂
　　粉粥
　　陈蔡当年病絶粮炎方今日亦空肠一瓯漫抵回生药始信农家麦饭香
　　饭
　　馊酸腐米气流行撒向庭阶鸟不争耐取饥肠应有日大官留馔待书生
　　栁茶
　　千泉泖水足山家柏子初燃试紫芽我愧卢仝耽此癖难途栁叶作新茶
　　劣酒
　　破囊羞涩一文无断酒三年肠已枯昨夜老翁怜我病沽来村酿未盈壶
　　缺药
　　欢少愁多气脉枯病来药饵欠赢余茂陵渴症年年发説与文君总惄如
　　书佣
　　老兵出纸倩为书欲寄平安双鲤鱼闻道近来烽火急从旁搦管也踟躇
　　医匠
　　医国空怀海上方顺时调气易周详苏民自有清凉散能起疮痍菜色黄
　　蔽蓆
　　瓮牖绳枢尚白头资身清防愧无谋三年遮得风多少步障如斯暂免忧
　　篐桶
　　贮水煎茶买得来需他完节合胚胎补锅篐桶皆遗老借手周旋有用才
　　粪草
　　暮暮朝朝积几堆箐篁缚帚扫难开漫夸一篑能千仞肯使汚泥覆绿苔
　　秽厠
　　呼童荡涤莫辞勤秽气能招疫疠氛几载浮沈同混浊仗谁三沐复三薰
　　溺器
　　患难沦胥见世情裸裎气味逼房楹向人秽防曽无忌虱处禅中慢老成
　　恶梦
　　乡国迷漫可奈何黄粱幻境日蹉跎至人清净虽无梦指防卢生心亦婆
　　元旦
　　娇鸟初啼报早春南冠羁客未腾身凌晨览镜余清泪惟有寒霜白髪新
　　清明
　　风送啼鹃不断声忍看春仲值清明何时返里依宗祖聊作东郊扫墓人
　　至日
　　愁怀万斛郁难开谁向人间问劫灰白日今朝添线影履长全拟一阳回
　　除夕
　　千磨百折五般穷瘴海沈沦类转蓬此夜悲凉家万里梦魂何处返飞鸿
　　抚棺
　　哭君共事怪君能报徳酬知惜未曾只恐夜台犹故态悠悠泉路总寒冰
　　客俘
　　道路时时是楚冠流离老幼鼻为酸山僧未免充俘数似我长羁分所安
　　老亲
　　慈母亲缝游子衣临岐嘱付见几防倚门泪眼糢糊望鲈鲙莼羹何日归
　　昆弟
　　善养髙堂学作家闲时培灌紫荆花更须敬嫂还怜侄切莫轻提海水涯
　　忆内
　　菽水艰难借辟纑不须裁剪寄征夫买书勤与儿曹读教子承顔善事姑
　　思儿
　　想到依依泪暗零汝冠诸弟尚髫龄一经莫把韶华误侍祖强于趋父庭
　　同宗
　　友爱同遵祖训严留余堂内戒心潜英姿入梦心犹痛彭泽归来装自亷
　　受业
　　千秋知已説欧苏愧我才非金马徒风雨鸡鸣情至重伤心隔世叹先儒
　　同社
　　意气相期河海深九峰初地结文林骊歌共洒临岐泪敢负垂髫金石心
　　故恩
　　鬓髪婆娑念老翁殷勤勉励佩防躬分资饷母敦明发报答琼瑶奈困穷
　　旧游
　　东泛金陵南防稽张帆旧约草萋迷长春宫里闽王树满地凄凉只鸟啼
　　祭墩
　　朝看暮守岂无灵也识胷罗斗与星雀角防牙收拾去临岐为尔荐香馨
　　告神
　　气未飞扬足未髙颠危心事付臯陶余生自分酬知已一任张罗困俊髦












　　抱犊山房集巻六
