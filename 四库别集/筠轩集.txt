　　钦定四库全书　　　　　集部五
　　筠轩集　　　　　　　　别集类四【元】
　　提要
　　臣等谨案筠轩集十三卷元唐元撰元字长孺歙县人与洪焱祖俞赵老号新安三俊泰定丁夘以文学授平江路学録再任建徳路分水县教谕以徽州路学教授致仕卒集中朱克用总管诗会序作于至正乙酉自题七十七嵗推而上之生于宋咸淳五年己巳盖其始终当元盛时故所作多和平温厚之音极为虞集所推许又尝着易大义见闻録诸书于经术颇深其议论亦不诡于正特元以乡校禄终其身未尝入官台阁而集中有扈从滦阳清暑四诗玉堂夜直诗及察罕诺尔李陵台诸诗未喻其故疑尝从人扈跸上都有所酬和而传写者脱其标题也据朱文选行状元有敬堂襍着思乐襍着吴门襍着分阳襍着金陵襍着藂稿几七千篇分为五十卷乃其子桂芳手辑故集中间有桂芳题识此本为程敏政编入唐氏三先生集者仅诗稿八卷文稿五卷则其所佚固不少矣案元史方技传述元代塑像精妙者为刘元诸人而此集有王才塑工赞称中州塑工精妙逺甚飞土为像切中绳墨太原王才实超等伦是元时工此艺者尚多亦可以补史所未备云乾隆四十三年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀




　　筠轩集原序
　　诗以格髙为第一三百五篇圣人所定不敢以格目之然风雅颂体三比兴赋体三一体自有一格观者当自得之于心自骚人以来至汉苏李魏曹刘亦无格卑者而予乃创为格髙卑之论者何也曰此为近世之诗人言之也予于晋独推陶彭泽一人格髙足方嵇阮唐惟陈子昂杜子美元次山韩退之栁子厚刘梦得韦应物宋惟欧梅黄陈苏长翁张文潜而又于其中以四人为格之尤髙者鲁直无已上配渊明子美为四也吾州在万山间诗人不少朱文公早为胡邦衡以诗人荐公配享孔庭人品近孟子不止于诗唐长孺讳元自里中来访出诗五十四篇始年三十六嵗其所以可人意者格髙也何以谓之格髙近人之学许浑姚合者长孺扫之如粃糠而以陶杜黄陈为师者也艺圃有作所谓小园仅百步者凡十六句似乎拟陶后二首亦然予为题曰艺圃小集而序之以归博读精思而苦于吟进可量哉大德八年甲辰九月二十日同里方回万里叙
　　元顷自金陵南轩代还寓隠问政山中性资顽钝凡以游戏笔墨取重士林者一无能焉惟日繙阅旧书早嵗所未悟者如戸牖搴开遽登堂室急如破竹迎刃而解及为应俗文字每因平旦清明才一触所思浩浩乎觉其来之易无向来嗫嚅艰澁之状心私窃喜况在金陵时防继学侍御王公梦臣侍御张公甚加称引志行晋仲公日承磨裨各赐赠言如拱璧而归古人所谓闭门造车出门合辙亦一时之竒遇也自已夘至丙戌凡八年得诗文若干今去其大半文得若干诗得若干命生徒缮写求同志者订焉削之又削取百十于二三始遂吾志庄生所谓道在稊防虽不足熟餍人腹然生意所发或以为可观非愚之所望也至正丙戌九月望七十八翁唐元自序


　　钦定四库全书
　　筠轩集卷一
　　元　唐元　撰
　　五言古诗
　　蓺圃
　　小园仅百步花竹蓺两行垂垂结夏实萧萧吹昼凉盆池晓更静照我须鬓长复有青青蒲风至互低昻人生百嵗内弱草栖萤光亮无贞坚节何以御雪霜达人岂求名进善贵自强用世苟不能退居固其常
　　又
　　旧种竹数十生笋已满园今年笋更繁穿邻垣山童劚烟雨便欲供朝餐独不忍馋口保此青琅玕物微志则逺当异今日观平生迟暮心与尔同嵗寒
　　又
　　种苋甲已坼苦菜行亦秀耰锄不惮勤常恐地力瘦旦旦望其长灌溉那敢后墙头有蓬蒿不种而自茂此意定如何为尔吟清昼
　　感寓
　　朝光上疎牖开门望青天小雀已啾杂老鹳何盘旋造化生万物营营孰不然大小固分殊过得非尔贤所以盘中蝇不及枝上蝉风露腹亦果立蜕如飞仙
　　又
　　入山复出山风雨饱迎送重云莽回互百卉同机综野兽号我前山禽发幽哢团团青油盖路永力愈重茅檐喜暂息趣去勤仆从一牛上荒垅毕意在耕种牧儿徐驱之鞭朴幸勿用
　　上宪使疎斋卢公
　　苕苕椅桐树茂茂岐山阳深根托髙冈脩榦凌穹苍威凤来何从栖止有辉光鲜羽曜朝日五色成文章所饮必醴泉竹实充饥吭众鸟不敢鸣况乃相颉颃览辉下千仞一来效祯祥何当命师防声此邦家昌
　　又
　　幽兰在中林靡靡裛朝露岂不罗众芳芬菲乃天赋枝茎蔽荆杞况当薪蒸路晩嵗益自珍岂以无人故佩纫弗见收好洁元非误志士感萧晨念此令人惧
　　赠于履道
　　山风吹我衣山石啮我足隂壑迷寒云阳冈曜晴旭坡陁陟峻岭迢递下平陆举头望前人乌帽屡出没百年白发新名利纷驰逐胡为不归来芋栗山中熟
　　又
　　君诗一角麟我句蚿百足同吟旅琐琐寒灯几昏旭益窥所抱竒江潘而海陆功名贵自强射石期矢没愿言比云龙上下相随逐归欤力砚田肯媿稊稗熟
　　过瑶岭有怀孙君玉岭下即君玉所居
　　前登陂陁岭却望青林隈青林澹朝晖云气相徘徊念我故人居轩户临溪开图书列左右琴酌无氛埃怀寳固待价倾国宁求媒晩定金石交顾我非其才崇墉若万里未见心为摧露零竹舆语短褐寒风催微醺续残梦未省先惊回思制芙蓉裳与子同剪裁
　　汪氏孝节堂观泉得清字
　　灵岩蓄德斗斛匪自盈神女之所唾千古留琮琤苔竹映佳色窓户含余清如何市廛底斯境得若惊人间涸泽时石溜方流行博虽寡用浚洁宁无情伊余二三子屏迹庶自名于焉俯清影幸不惭尘缨屡游意始惬杯炙非所营烦君慎水符煮茗频相迎
　　九日偕景韶练溪君王诸先辈防桂泉菊圃分韵得菊字
　　平生刘子政便便笥经腹鸿宝误信书迟暮返初服廛中地百弓手莳三春菊养苗待秋深倏已耀人目畦荒韭尚腴槽鸣酒初熟随騧美周士众辐共一毂餐英政使癯未因鄙粱肉揺揺烛见跋艶艶月出屋请席愿淹留清谈侈文郁
　　黟山絶妙翫不忍去
　　舆夫老苦钝足蠒肩亦赪坚坐我不忍趍走便且轻后乗幸勿亟前有黟山迎平生所未识目骇而心惊委蛇出异态婉娩含深情长虬挂碧落巨怪浮溟瀛冠冕或俨立甲冑何纵横未吟先惝怳欲画难经营邑连壤最沃俗美人不争意有隠君子依阻仍深耕遗世了荣辱避俗变姓名寻之不可见晤言谁与倾
　　桂泉席侍饮汤北村杨志行郭祥卿诸公
　　构堂俯虚市把酒对逺山竹树爱深宻石溜聆潺湲行吟坠叶响坐迟孤云还抚物景易变观化心自闲肃肃文翰賔悠悠霄汉间问答缀道论愉怿贻好顔情中志未毕反斾何由攀
　　病起行圃
　　闭门了三春万事一木榻衰病苦见侵懒慢日相轧心兵百战罢颇亦厌纷夺疮痏费爬搔痒定痛若割匪惟交亲疎往往废书札腐儒困朝餐正不办麄粝酒徒逐鸟散招呼谢嘈聒茗粥定差贤庶以慰羌渇今晨偶窥园雨后葵韭活物生寓至理二气妙旋斡细响出清渠微青迸枯枿适予病初瘳而乃心目豁圣道严阶梯坡陁积毫末行当理旧学志肯忧短褐申情布同志夫岂贵専达
　　病后杂书
　　江南地卑湿重膇得其偏先子年半百此疾怀忧煎我时在侍旁常恨无酒钱典衣唤软脚沃之令醉眠呻吟尚挂耳翻思泪迸泉大块亦寡恩衰疾蚤见纒稚子馈我药我怀何可言
　　晴檐看蛛网经纬整且匀极知心独苦正尔营一身小智罩飞虫用意乃不仁虎狼甫堕地气已欲食人天地且不言志士空怆神好风池上来吹我微岸巾沈疴遂一快步月归柴门
　　忍饥陈正字不识治生理妻子依妇翁岂顾流俗鄙平生防榔防不满一餐齿可怜儿啼饥中夜成坐起贫病若胶漆吾事乃如此丈夫不能食出口已可耻世无鲁公贤乞米徒劳耳
　　送杨志行广文还金陵
　　杨侯歌雅南俚俗岂同调昻昻气冲霄肃肃容在庙清台早湔祓雾隠出文豹词林侈琼琚一世称独妙人言薄采芹脂辖匪前料萧萧霜露严寒虫夜相吊士习久不古过眼几髙蹈千钧一发危恺悌神所劳
　　薛山甫与仆并隣见过甚数益斋宋公以廉能治邑山甫实賔其门喜其得贤主人也作诗寄之
　　鸷鸟虽累百一鹗乃为竒鹗鸣集鬼蜮众谓鳯凰儿尔曹饱欲死此生常忍饥碧眼送晴空朝来有新诗
　　又
　　陶隣刘柴桑杜亦隣朱阮时情甘若醴但觉古风逺清谈玉屑霏共此晴云卷寒灯勗苦心嵗晩以无倦
　　又
　　万物皆托体蟫鱼食文字蛣蜣但转丸亦复事汝事君子有时愚小夫任私智清裁岂无人酒食何足议
　　又
　　桃花光灼灼春风满琴堂此客须此主正直如羔羊为政但饮水此味真悠长区区期防间葛屦行朝霜九月二十八日督校廪如东阁偶偕同游登西岭作
　　西上坡陀岭天风吹我衣齐云矗其南独耸髙巍巍雾收澹晨暾窈窕开岩扉峦石互驰骋水木相因依顾瞻百里间行人如蚁微山下谁欤居寒塘嘉果肥鸣鸡破午寂犬卧来客稀四序有代谢秋令行当归蹇予事校廪委琐遭评讥倚杖督朝获日暮常歔欷幸接田父言耕也理不违同游惬心赏天马方辞鞿烦局自兹释宝唾时一挥
　　赠石庵道者
　　道人东吴来空山挂瓶锡空山何所有中有浮云白萧条红树秋漭寒溪碧髙阁绕层阿荒堦絶人迹焚香礼大士幽磬了晨夕劳生我未已衰鬓稍见迫嘅兹区中縁爱彼松下石出门马长鸣仓皇又行役
　　题使君渡水罗汉图
　　爱河浪滔天万境同一梦髙僧鼓慈航与法作梁栋应縁聊住世振迹还灵洞偶来涉清涧白足聊玩弄明明十六辈妙相疑伯仲湛然诸漏尽心与潭月共鞵笠费提擎天风落吟讽此水本空明谁牵万波动尘根待湔祓行脚我何用愿言八功德散作人天供西江戒口吸长者烦囊送灌溉法王苗有情俱可种
　　示阿桂
　　小桂四龄日暴下如惊湍三日不水浆气息垂厌厌迎医自外来告我脾气完投药仅刀圭久之忽话言晨兴唤阿娘举头索朝餐累卵势已危槁面回渥丹谁云久竟忘思之热肺肝今我亦卧疾展转春将阑扶牀问安否念汝知艰难眼明骨骼耸聪慧令人欢百围长豫章固在拱把间善言山下泉所贵养蒙端我病行可起共汝书灯寒
　　送吕广文满归宣城
　　吕公非熊孙况是钓鼇客纷纷较锱铢度越流辈百平生名父子倾心研六籍至今老桂秋英英浮云白膏粱无余味犹抱诗酒癖作诗动百篇饮酒辄一石壮游辇毂下挥金无顾惜结交尽老苍思奋冲霄翮谁白冠盖场荐牍中朝出咸言曳长裾颇善坐重席道固在八方归求乃有获眷焉紫阳墟士子多于鲫吾人遭眼青斯道立帜赤飞梦切星汉环像拱圭璧浮言川腾波定力射中的谁能弦诵余而肯为兹役旷野草木黄严冬霜雪积旅馆半开扉残灯犹在壁当歌欲一放转畏离肠剧引领岐路间望行色
　　仆曩过海宁东阁之墟伏读许郎中义田碑心窃敬慕不已今观祈川许公买田于姑孰昆弟异居垂三十年复与其二犹子家而食焉吁何许氏之多贤也作诗廿二韵兼书其事云
　　贫贱重骨肉富贵骄天伦淮南斗粟謡千古余悲辛饥劬笃孝友或在闾阎人风习曽未闲庶保孩提仁苟无激頽波人道将荆榛粲粲田家花异代为之珍物情尚离合恩义微故新有怀评旦公夙志吾其伸锱铢游麴富衣被邹鲁醇委源祈水上拓壤采江濵离居三十秋犹子随天申即事旷百载奚止惊邦邻坐令残忍徒愧汗沾车茵善端一以开天地临明神眷言寿且康亹亹云来春我昔东阁游列屋观鱼鳞中有省郎碑义庾髙嶙峋缌功动百辈一饱甑靡尘山川盘郁在行客咨嗟频宗盟何多贤一发悬千钧史防幸见收诏此风俗淳对菊无酒钱陶公同一叹恨墙隈一种号嵗寒者开最迟第三儿坚编茅以屋之因成二诗呈桂泉执丈谦父与几二友兄
　　菊开已弥月幸脱风雨厄清晨绕幽丛嗅尽不忍摘黄中自尔尊未数纷纷白清酤仅一觞把我二三客可怜乏酒资相见少顔色同堂不知心对面千里隔无酒岂病我子言犹未择
　　霜露气已肃我菊将离披染白竟成紫日就顔色衰物变乃化渐至理于焉窥儿曹强解事欣言以为竒束藁像茅茨防此嵗寒姿惟兹嵗寒种蘂细开常迟萧然抱幽贞寒梅托深知
　　元夕喜雪以万事付一尊分韵得一字
　　火城何煌煌风雪集万室离披陆地莲照此琼瑶质百卉不敢春天公亦多术此时游衍人轮蹄声瑟瑟尚嫌溅焚膏开帘看疎宻囘风忽已定残片沾书帙晴光渐可舒寒事固宜黜顔巷广文贤僦居初暖席髙吟黄竹章梦冷传柑实呼我二三友肴核共真率良辰惬清赏把笔竞题述谁家百丈竿光漾星毬一髙树玉龙寒挐空戏珠出
　　送赵石照学録
　　卫绾无他肠更生汉宗老喜公春秋髙发白面不槁学省以文鸣用世亦已蚤抚视昆明灰侨居养吾浩颇从诸生请薄言采芹藻云槐午屋凉石壁晴波绕长啸宇宙间袖手忘余巧分甘原宪贫孰计侏儒饱归橐不留金爱惜天下宝居然见山立伟甚回澜倒走也实后生故典从探讨三年费鸡谈白日疾飞鸟四月下浙江舟穏风涛少禾黍犹未秋湖鱼去深渺巴川天一方醹醁愁可扫公朝重老儒瑾瑜方借缫行知矍铄翁髙议云台表
　　送赵子善
　　赵君天资髙秋空上雕鹗勇猛趋道途于菟啸风壑岷江始滥觞道山隔蓬弱居然入无底万里费行脚槃槃石照翁皓首麟经学谁言厌家鸡端待啓钥蹇予同嗜好四壁诗盈橐城隅递往来三见秋槐落语别已良难分携真作恶竹萌美羊羫湖鱼具羮臛川涂奉晨昏至哉天下乐
　　送尤山长归浮梁
　　朔方无弓车南粤无田镈举国以为良夫人不待学浮梁士渊薮公其才落落正色坐紫阳师道可无怍
　　又
　　倜傥明大节琐细推秋毫得失宁几何用志亦已劳士习橘化枳时情黍雪桃抱瓮息机人智不如桔橰
　　又
　　千金市肥马聚邻饷猴羮伯乐坐长叹易牙斯骨惊屋头对山色屋外喧溪声一卷考亭书聊以陶吾情
　　又
　　孟孺不由介郑庄能荐贤立谈苟有合遂赏朱丝弦古人不我欺古心时自鞭下言曳尾上言风秋蝉
　　又
　　斋居小如舟坐卧日为嵗孔墙昏垫余舍我诸生去循资待青紫咀嚼无厚味行矣荐贤良晁贾上书疏庭竹今嵗颇盛蔓复有生意闲居志喜赋古体二章
　　始余植幽篁但爱一防足傍出者两竿夷齐想髙躅今年忽六七环卫若臣仆虽无渭川多已可洗尘俗柔枝不自持老榦相依緑月明琉璃滑风度琅玕触亡羊笑多岐白驹在空谷饭饱时一嬉相看忘宠辱
　　又
　　牙筹竹下筭手版误倒持富贵可怜生忧惧亦随之荷锄学老农顽钝人见嗤春来种蔓三秋以为期墙根植芳楥乱翠相纷披露襦见襞积璀璨黄英宜老夫日抱瓮子母看累累贫家羮不糁烂煮供晨炊客来莫轑釡大笑山人痴一饱政尔难辛苦何人辞
　　题吴维申寿藏
　　人生类虫蛰坏戸各有时当其未蛰藏啁哳仍优伊彼我鸣其天至乐岂强为天地性情露百菓观累累华实自后先至理不待推掘泥取芋啖殷勤种芋儿面目或少异一气中贯之大哉死生说得髓遗骨皮金丹误末俗嬴刘例见欺退之服硫黄胡不决信疑吴公善观生蠒窝计早施泉明欲自挽征西无愧辞吾尝评其人圭璧絶瑕疵居乡既恂恂友爱亦怡怡世人欲刳心老子不皱眉读书废寝食不用较黠痴白头托交晩久别辄相思相思即命驾屡日相追随青山共对酒小阁还题诗寻径踏黄叶入寺看残碑下榻无倦色佳客同遨嬉多公嵗寒意愿赠青松枝
　　三月四日与思乐诸生游东山以花落家童未扫雨余山客犹眠分韵得犹字
　　春风如少年盛气不少收纷华悦众目緑穉而红稠剪裁出纎巧苞蕚相绸缪风雨一夕至飘荡随东流黄粱几清梦阅世等浮沤不如闭门坐思与天者游殷勤二三子共泛晴川舟漾沙日色薄飘衣风力柔新禽吭乍圆宿麦穗稍抽荒嬉重前闻小出聊夷犹幸毋多酌我举眼瞻云头
　　次韵何季通春游长句
　　穷愁抱书痴念我得所独空堂寂无人幽愤时仰屋出门逢所欢如鱼脱网目杜陵虽诗豪遗恨曲江曲何如值昭代薄言此休沐登城见桃李大胜芙蓉褥繁花难久居亦可暂延瞩居焉众甫集岂但一防足游丝荡晴空好鸟鸣幽谷跻危出树杪列坐依岩腹恍游麻源中下视泰山麓怡然接妙语不翅拱圭玉春风天上来野水涵芳醁能令醒者醒不洗俗士俗辇石谁氏桥振鹭何岩瀑平生爱浪游穆骏竞神速晩知养灵源已失鬓根緑痴黠不同条万事随转烛后车且勿催前梦已难续聊为倚树吟蒙庄有前躅
　　次韵许簿驰驿对菊
　　霜露日凄厉出门何所为游子畏简书方舟泝江湄对酒聊自慰望云不堪持缅怀邻曲闲同赋斜川诗久行邈难值枉觌心自竒番番黄发翁欢言进箴规人生会有役谁能抱长思天马困尘路娉婷多乖离明鉴岂自照枯蓍宁决疑曰余返初服林下申幽期啸歌笼鹤起穏睡床支明当过衡宇有酒君酌之
　　送许方所主簿
　　人生风转烛苦宦如飞蛾以身偿寸膏固宠将柰何所以古贤达投绂居山阿上逃朝市辱稍喜渔樵过平生习主簿风采世未多拄笏望白云观物同沤波忽复念柴桑归来盼庭柯夜月照初心鲜飇散微和幸有种秫田小酌令顔酡亦有琴与书不乐理则那红尘溢人海万室沈酣歌特立见此士髙哉名不磨愿酌冷泉水祝公寿婆娑
　　九月十七日以长女疾重访吴溪姻旧感而有作
　　人生寓宇内一忻间百忧忆昔始来时炎风被层邱闻鸡覔村巷有屋山之幽上堂集姻友樽罍相劝酬寒暑互变化嵗厯俄十周及兹履旧迹还为田舍游烟树遥防防泉声流所遇异故物木拱狐兔投村媪怪我老秋霜漭盈头余生谅几何夜壑谁藏舟嗟卑而叹老举俗槩豆沤纾余顾内慙逺慕前哲俦寸隂倘自惜庶几桑榆收
　　寄吴仲文兼柬定宇陈先生
　　我文如蛛丝虽巧无所用不如懒妇缉亦可入机综君家有妇翁名与泰山重穷年工著书白日不虚送平生邱壑心嵗晩充宾贡金鸾耻司晨天马辞羁鞚归来洗肺肝泉石聊可弄十年不见公夜夜劳飞梦
　　又
　　仲文懒脩饰政喜从俗嗔偶然过荒斋畧语已可人读书五行下交久意愈真门单力役重郁郁怀不伸赁佣以月计寸取如鱼鳞剥床已切肤范甑空生尘谁与告钜公援出清波津天髙日月速天也胡不仁
　　冬夜写怀简清之弟
　　我年十二三事母极小心兄弟尤知爱同床仅一衾中年忽逺别海岭音沈沈归来悲喜集泪下霑衣襟老大以为期素发各盈簪胡不日对酒人事好﨑年光催发棹悲来不自任展转复展转风振檐铃音
　　再用韵谢吴长孺
　　寒风搅旅舍夜月揺归心更长不能寐揽衣无重衾周南叹留滞寓迹非陆沈壮士歌易水感激义盈襟字行偶有合邂逅成朋簮古人贵澹交世路多岖平生汗血驹道逺当自任非君愿寂寞嵗晩畏知音
　　诸生社日约游东郊分韵得九字
　　东风吹草青胡不及老丑霜茎日夜生壮志嗟负久诸生强我游良辰共杯酒林塘过午寂鸟鸣向髙阜腰顽渐可伸亦足开笑口平生坐绮语未畏首九挥手问天公何者端不朽愿言尊所闻浮华付刍狗
　　入祈山简程南山
　　儿时侍先辈游咏风泉间蹉跎五十年日夜雕朱顔六经浩烟海何能窥一斑后生益寡学嗜利争触蛮读书被笑姗短褐惭雕鞍槃槃河南公孙枝长琅玕从师已善问下笔初翻澜吾儿年十八编简苦研鑚两门有书种稍称儒家冠吾曹老何恨但劝长加餐
　　县博吴子刚坐雨屋以诗来辄和四首兼録呈邑中诸士友
　　杜陵拙治生屋漏连床床朝来势愈急倾倒河汉旁四野漭为壑屹立祈山苍倚栏一舒眺轻翾羡鸥行
　　又
　　北斗不挹酒七襄那用织人言越瀛岛相去岂咫尺众方虚声君独尚古色可怜倚市门却笑绣纹刺
　　又
　　积雨潦盈屋民穷嗟剥床蝌蚪产灶下蚯蚓升阶旁吴君后来秀文字兀老苍纷纷俗学徒数墨而寻行
　　又
　　雨久懒出门但觉愁如织清溪走浑黄何翅髙百尺鱼龙自惊恐云树那辨色中流渔家妇船尾亦解刺
　　寄郑子美
　　郑君熊虎姿痼疾居烟霞老天畏竒崛而乃敛爪牙四大愿安隠观妙维摩家趋庭近朝夕勿药岸乌纱但恨游吴人孤此云窓茶
　　又
　　中年爱岩栖蛙步不出步谁能驱使之乃向吴门路平生郑公贤作尉歌来暮是父生是儿问字满戸屦语别遽相违怅望烟中树
　　程南山手痛呻吟殊甚先君子尝苦此疾忽尔触怀
　　江南地卑湿重膇什八九疾痛欲呼天呼天听之否遐思四十年父疾痛在手张灯为摩熨典衣沽美酒酌残稍安穏酒散复何有至今梦寐间恍聴呻吟口程公天戮民据床谁掣肘真宰恶雕刻罚作狮子吼天风吸梅溽晴光泛疎牖珍禽啼树颠祝公千百寿
　　宿胡村口忆汪处谦
　　暮投三家村熏衣聊乞火山楼半宿云风回坠残果乔松不知年霜筠如许大民穷耄耊耕幽谷魑魅过泛醪水争清秣马僮倦剉魂惊屡展转长歌谁与和自怜羇旅中身同蚁旋磨遥知长洲人拥衾犹未卧问余来何迟数日舣江柂
　　夜宿仰村始见江水安流
　　溪行畏恶滩惊波柂欲折篙师自骇汗客子咸失色亭午过睦境潭清见鱼鼈同舟稍笑言快士飞玉屑夜泊仰村口石壁黒如铁梦回俯安流渔灯互明灭澹月漾清波澒洞浮白雪人生足忧患过者帆樯阅居然余一嬉申言警前辙风从苹末来且濯中宵热
　　登钓台
　　羊裘轻衮衣台石重鼎铉加腹亦偶然谁令客星见苍茫夕照间犹见先生面心惟在江湖足不蹑金殿巢由去已久士习趋苟贱固禄甚乞墦纷纷竞麟楦名节始浚源党锢终成传士或甘义死耻共朝花变炎祚赖苟存往恨逐朝电萋萋台上草嵗晩青自献范公侈雄文一字金百炼重游嗟白髪素壁敢自占燕市求良弓疾读有深羡
　　与友人论诗因成五言奉寄称隠府判
　　无日不把笔无日不作诗于兹五十年毁誉常半之江湖诸大老吾友亦吾师机锋倘相值喜极摩白髭经史拥卧内理窟容可窥化尽至无迹斯乃称神竒善没至海底始得瑚枝晴空轰霹雳惊走世上儿或来问诗法正尔吾不知汪侯五年长苍顔仍秀眉忆昔童丱日精舍相追随公能早悟入大吐琼琚辞遗我紫阳篇满纸含风漪思公不可见此意将告谁
　　又
　　有客为余言诗也何所用温柔养性真弦歌资咏诵古人浩浩去花鸟分晴哢今人浩浩来各自出机综人面讵能同发矢必竒中骚雅正大宗汉魏亦羣从陶韦尚冲澹黄杜千钧重平生三千篇莎迳咽寒蛩
　　或人嘲余有躭吟之癖者聊以自解
　　上天出云雨只在须臾间江汉流滔滔日夜不得闲物大声乃雄吼地南山斑寒蛩咽幽草百鸟鸣间闗孰非天者机强遏斯致患一日不作诗有如废朝餐积之五十年简牍髙于山平生傲孤枕禀性拙且顽问君胡能然嵗晩肌骨完吐辞辄成章自知不作难再拜谢或人抵掌翻狂澜













　　筠轩集卷一
　　钦定四库全书
　　筠轩集卷二
　　元　唐元　撰
　　五言古诗
　　奉干郭长卿为先君子写墓志
　　慈父昔弃背于今四十秋生儿不得力于世为赘疣三年兀精舍一发无私求幸得杨公铭文字江河流至今箧笥间夜光冲斗牛砻石赀未给刻梓宜先谋槃槃老林宗大隠专一邱家传定石本心醉墨池头代间有异宝千金每难酬愿言回腕力鬼哭声啾啾折简中书君盟会松滋侯
　　访子敬不值闻其将之宛陵兼寄士髙允中二君子
　　层轩六月凉庭草委幽碧郎君辍诵编翻翻迓来客茶香透疎櫺竹影移重席铜盘泻石泉沃盥炎熇失中州太原家逦迤山籍兰亭耿余辉黉宫展良觌如何油幕姿早带风霜色宛水秋空明敬亭朝露滴萧条困微官几见祗行役缅怀双璧彦青壁生羽翮望望不见君荒城悲落日归田养疴瘵无复辞乡邑端居何所为躭吟易盈帙
　　次韵汪称隠先生辞紫阳月粟
　　斯人溺尘海千亿几由旬失意萧条秋得时阳和春势焰动闾巷蒲伏笑市人荣辱岂至公天亦昧所抡夸毗靡时好孰辨玉与珉所以邱园士垂白甘郁湮神鱼不吞饵飞鸾耻司晨吾友称隠翁仕也早知津颇荒陶氏径不受元规尘厯官守箴戒小物亦克勤过门问原宪匪病斯为贫未老即致政宜升紫阳賔谁令坐髙堂未识席上珍公厨久寂寂庾廪犹陈陈辞粟见直道余言昔空谆他年有下车谷口揖子真匏岂终系怀哉天戮民
　　前韵奉谢汪璜隠兼呈腾逺公
　　我昔游海宁行役动浃旬手弄断厓月足蹑松萝春结交半老苍不揖无诗人购材入山泽那用资选抡献璞来昆岗琢玉不琢珉自论颇倜傥时论无少湮宻勿鱼龙氏夜宴常及晨心交璜隠公义薄云汉津我老未闻道于君隔几尘每当剥啄时稚子应门勤牙籖三万轴此士正不贫我为冷官累幸忝文翰宾君才实卓荦室中罗百珍何时德星聚再见荀与陈俗士溺于口告语每徒谆相看七十翁浩浩全天真持謡献天子愿作康衢民
　　古意二首寄示金陵第五儿
　　水际淘黄金金或在于山荷镢苦掘井求之沙砾间力尽金未出怆怳坐长叹大禹收九牧铸鼎知神奸冰兢以自持铢积良不难寄言同袍子辛苦劝加餐
　　又
　　昔在卞和氏献璞干楚王举国乏良工委弃道路旁明廷执万玉圭璧有光此玉同出石知璞非不详守道贵不移刖足庸何伤愿无混珷玞静竢讵能量
　　庚辰八月十四夜月色如昼余抱寒热甚水火因念昔年亡弟清之海宁归沐是夕觞少母于中园懽饮及二鼔明日被疾追思惘然
　　微飇飒蓬户嘉此平分秋明月出东冈照我床幽幽揽衾不能起寒热为我仇仲也昔少壮负箧公府游余也与世乖栖栖荷锄耰归沐及良宵中情极绸缪欢言举少母东园罗庶馐竹树散皓彩湛湛临长沟进爵不知疲凉露沾衣裘慈顔一以悦杵臼忘夙忧今我胡不乐素髪空盈头俛仰三十年倚伏昧所由髙堂寂无声仲也埋荒邱衰疾乃见纒寒虫伴啾啾萧条委尘罍泪下不能收
　　和青蚨吟
　　东海有青蚨南海有青蚨但知海水深不见海水枯母前子后随靡靡无他趋絮漆不可斫死生誓弗渝世言子母钱此义古所须柰何立谇语赋隧理已诬悁悁孝子心哀吟清夜徂海蚨学不得子母与之俱
　　白燕篇
　　炎曦烁晴宇澹荡池光虚挺挺复差差上下池之隅独禀西昊气而为三春雏乌衣改故号素质明且都岂非众黒中能以白自殊珍禽効嘉瑞适与昌运符犁牛产骍角宗庙之所须凡马偶天骥子流汗血珠愿君振髙翮慎勿趋平芜逺随鹄摩霄不作雉罹罦韩公羡二鸟铩羽嗟囚拘何如息危机保此冰雪肤
　　过王北山故宅感怀
　　平生王栁州去作炎方鬼书从万里来妻子暂欢喜青灯红烛间几为吾屈指一梦四十年故宅更新主入门已凄迷四顾悲屡起当时读书地废沼犹蛙语期我以晩达桑榆隂漫徙文成不救饥嘲笑已属耳斯人秉髙义信誓如白水申言西州门嗟嗟泪垂雨
　　寒事已动促织入床下凄切数声有感而赋
　　诗人咏蟋蟀亦复变其名莎鸡与螽斯应候同一鸣谁云四壁寂嘈聒两耳盈有如合众乐宫征难分明白露下百草黄落沟堑平此时傍我床凄其三数声穴居罕倩侣槁壤弗求赢鸟兽氄毛具尔翼如烟轻何以御严冬衣褐非所营物生天所开虽危而不倾尔寒可柰何聊以寄吾情
　　旧客分庠赋落叶吟有怀伯云邵君重作
　　昔在分阳日一夕生秋风脩廊何所有落叶纷殷红凌晨挈敝帚扫入泥炉中势急若燎毛少借春融融邑小产薪木浙濑为之通胡不砺斤斧蹑屩随樵翁或可采菑翳旦暮斋防供落叶何足取过眼成空空我亦私窃喜学书聊自工牖屦易见毁运甓劳微躬有如等幻化吾师西竺公伯云闯其门气意超防鸿念余太痴絶屡约游城东沃以太白杯醉貌还婴童斯人不可见新寒摧井桐
　　赠风鉴陈梅厓
　　寒厓着幽花旭旦清彻骨含馨待微飇弄影邀皓月斯人从何来两眼明霜鹘东家卖饼婆微贱不可忽纵文一入口铜山亦尤物富贵随黄埃万事悲白发语君种花法生意验根拨不如且相心妙处活泼泼
　　星源王氏双溪诗
　　我昔游吴防具区际遥天四年客秦淮屡刺东江船蓬蓬吹黒风蛟鳄口流涎魂惊胆亦掉通夕不得眠还家见画本示我双溪篇双溪水油油日薄生苍烟天仙剪银河落地纷两渊寒光荡莽苍雨絶鸣百泉谁与倚钓竿鱼性安且全驯鹿手可麾草软如重氊种玉在西广筑室仍东偏其人古衣冠其俗陶唐前枣栗待秋熟牢豕承加笾嵗时防姻友笑语相蝉聨咄咄江海士白首随僗牵不如住双溪邱壑子所专桃源迹易陈愿谷文空镌何当闯君门系马松根边煮茶幽涧侧题字悬厓巅操瓢饮上流濯足临溅溅隣曲倘见招共拍巢由肩一冬久晴井饮皆竭十一月十七日连雨
　　冬干井已眢晨夕汲前涧泥淤不可食奴屡兴叹池鱼命数百无地可容窜谁欤辇驰象为尔一笑粲黒云驰铁骑漶漫塞霄汉迟回久未决真宰昧防筭建瓴送疾响湿羽过双鹳踯躅荒荠根鲜明黄菊瓣妙舞万琼妃气肃巾带缓愁消旅琐琐神竦升日观篇成寄同袍毋诟长卿慢
　　歙东汪氏脩斋堂作者多矣似乎不脱窠臼辄赋三首然亦未知孰为是也録简洪存心
　　世途鼓异教四大谓假合甚至割肢体亦喂虎饥渇我惟能脩之万物至几榻孝友出天性研穷至毫末善保千金躯冬裘而夏葛
　　世途鼓异教视家如火宅弃兄而离母相顾同路陌家人有严君令行不驰檄归休浣厠牏石氏好风格多财贻祸胎我则守清白
　　汪氏隠东郊荷锄识竒字身在蓬蒿中能致天下士金石调大吕雅奏在阶戺吾老不谐俗何能与吟事枯木削繁柯至味本无味
　　正月初六晓寒吟一首抄与存心文玉二心友
　　老人多不寐我睡鸡报晓流俗溺沈酣我饮不嫌少饮少心自醉宵长幽梦绕睡眼一以开哦诗探幽眇春山多草木钟情在花鸟沙场走万马江流声浩超揺谢鲜华髣髴入枯槁区中百念销度外万物小毁誉常半之何取太草不如贪美睡余事付一扫疎顽犹未降嗒然仰晴昊汝其毋弛劳尚爱天下宝
　　分韵得隔竹敲茶臼
　　南薰不作凉空斋方睡熟起来四无人门闲动脩竹晨酣类渇啮雪亦不足忽闻竹下童拈槌声断续力微振遗响误聴禽啄木金芽烂若泥飞硙同清馥火然枯材薪水汲深涧瀑居然捧玉甆灔灔日出屋平生刚制酒茶经兼水録谁怜玉川子白驹在虚谷
　　孙君别去三十年来访道旧赠以五言
　　野山产诗人伯也亦贤仲一闻天台赋嵗月老宾送精庐识仲容幼小不好弄手持一束书朗朗能成诵别去三十秋过门疑是梦子甚好吾文吾文实无用譬如野蠒丝虽多谢机综刳石出佳砚意比苍璧重善保嵗寒心滴水自成冻烦君报子真谷口喧晴哢
　　七月初三日大雨十五韵
　　山田禾欲焦到手挼欲碎桔橰声告疲浅濑鱼可脍田翁抚膺叹哭入青山背十日汗流浆炎曦时暧曃云脚向他乡吾山空扫黛天心终悔祸赐以大滂沛岂惟润松杉潜闻响沟浍我知上古时甘雨不破块今焉岂不然势急未容退午残过申酉凉意増百倍疮痏谢爬搔治生赖畦菜山川出云雨世逺事亦昧人方佞土木拜舞严像绘林深咽笳鼓遄已偃飞盖陶公虽止酒小酌聊自酹
　　聂仙醮事约黄竹隠不至是夕大寒有怀闽中小儿桂芳是年闽地大疫
　　霜风早戒严防防鸣不已山空秃草木禽寒啸于鬼斜月挂疎櫺藜床如泼水灯残落余烬窥杯走饥鼠吾儿客闽南理齐吹冻耳地偏气候炎民病想苏起吾宁寒自骨且为儿曹喜问渠竹隠君何妨印屐齿鹤自孤飞尚念同袍子
　　汪氏东城秀野堂
　　昔贤古衣冠独乐匪自乐庙堂拱穆清三边无警召退食行家园花竹助吟啸长翁殆天人异世想髙蹈偶然题秀野机发近于道秀则本天真野则非俗调君家裔鱼龙玉树炫年妙买山东郭隅层轩侈新造宣尼重窃比考叔尚纯孝匪惟导版舆亦可发诗奥良辰集冠盖池光揺醉皃奈此槃散翁幸免平原笑
　　谢友人赠氊韈
　　沙漠秋草肥不似初平化何年拔一毫黒白皆待价长髯资烹庖时祀承类祃汤燖百沸余磨刮无少罅卷成代布袜绫锦知已卸我老足槃散廐马久不跨留之拥泥炉佳境如啖蔗恩忘燕玉温分絶双不借挟纩事庶同故物岂其亚矫首白云原为我烦多谢
　　喜儿子桂芳闽中安问至
　　秋风利如刀已觉摧物性晨看石耳尖雪色遥相映之子寒无裳冠敝不待正从嘲鼈登山自怪虎投穽惟余汲古心皎皎匣中镜吾儿客闽南久乏问安讯今旬两得之喜色上眉髩呼酒擘霜螯起我幽忧病
　　送王国佐归燕山昌平
　　王侯来京师鹢首指南纪涧瀍记初程遥遥四千里题舆喣民穷赤手濯疮痏曰余畏简书自愿直如矢携书亦何为芝兰满阶戺陶公虽多男志在梨栗耳泮宫槐夏清永昼鸣蝉始展卷窥诰盘辨疑扫糠粃如何絶尘中见此斑騄駬家督拜亲闱揺揺随柁尾秋场栖余禾桑果就条理需孚宜戒严旅琐慎行李雍容过里门杂遝逺墟市回首望白云中庖营滫瀡清秋以为期黄华香靡靡
　　贫士吟
　　无方链黄金为士多贱贫诗书拥四座出门无故人贵人自天上髙座慿华茵叱咤即雷电趍走生黄尘势去忽沦谢祗隔昏与晨第宅鞠茂草庭树摧为薪似不若贫士履穿衣结鹑我膝肯自屈我眉聊得伸
　　野鹳栖于树儿童误指为鹤者感而有赋
　　屋头有老树野鹳羽毛长髙阁一凝伫羣鸟倏来翔儿童认胎仙喜告足踉跄出户为笑粲纡思増感伤嗟哉青田种羽族超等常素质禀西兑朱顶融离方清朝越瀛海薄暮游潇湘老寿嫓日月飒爽含风霜飞霞逐仙佩瑞世符鸾凰俗眼类生脂玉石同昆冈无铁有炉步买官得山郎入座即惊客临岐易亡羊沐猴那可冠石安得肠婵娟委异域疥痔窥臣墙谓镆铘而钝谓萧艾而香物情乱真伪世态轻炎凉几先谅弗审良田收莠稂区区鹳鹤辨楂柚倘见尝于焉备观省岂曰侈辞章
　　书怀
　　凤凰食竹实连林能几许那知饱欲死而有太仓鼠饿鸱亦何为已欲碎肝髓不如风枝蜩心情淡如水未能免怨嗟有若旅也语闲居味无味得蜡但深咀善保幽人贞无取亦无与
　　出门即大道官堠何离离霜露集嵗晏游子将何之南行五桂岭北趋沙碛陲相逢异骨肉对面谁相知常恐悲逆旅无以慰渇饥不如掩闗坐头着白接防吴中酒味薄亦可时一挥
　　夜梦入里门还如童子年衣裳喜粲粲垂髫及吾肩追随二三子拍手当华筵坐中诸长老诲语尝蝉聮竦身知警发我心时自鞭朝来对明镜居然叹华颠安得顔再红拱手父兄前
　　暇日登姑苏古城望灵岩诸山作
　　我本山中客见山如家人坐卧与之俱脉脉情相亲吴壤杂沮洳哄市纷嚣尘官河尽汚浊草树无鲜新城荒遗古迹暇日跻嶙峋虎邱呀然张灵璧髙而蹲白云去浩浩碧浪翻粼粼长风天际来吹我头上巾误寻金莲峯疑涉沙渚滨忽想劚苓具亦思垂钓纶超揺谢羇旅邂逅融心神葭莩践夙志水竹谐新隣但恨归路迂明朝迹易陈
　　忆昔行
　　去年蕤宾月我向黟祈山山涧泉喷薄犹闻两耳间杳杳入村迳萧萧经石坛沙平集鸥鸟溪尽仍林峦樵苏共尔汝村酒杂甘酸篮舆度深宻坠露闻声干仆夫告疲病不觉汗我顔自扶枯藜杖稍出渔亭湾因人僦蹇驴顾影聊据鞍驿途就夷旷竒峯竞防岏借榻得熟睡披衣兼正冠两县遇姻旧开筵继清欢孰知梦寐余倏异苦乐端经嵗留吴防局促居冷官素餐虽自忝朝蓿不盈盘诸生劣识面长揖自作难矧兹度酷暑烦热薰心肝汲井啜黄浊中夜起长叹同袍念停云众口嗤伐檀我家在乌聊麓竹数百竿儿曹煜青灯书声当夜阑山田粳稻白机舂千杵残采芼仰菘韭柿栗秋班班潭清鱼可数足以供朝餐里闬尽揖逊升堂遂檀栾归舟何时发反畏嵗月寛聊为忆昔行把笔宜重删
　　湖州张守复还安定先生墓道诗
　　师道久不作后来无舟航苏湖耿遗化人去骨自香埋玉不计年漭为葑菲场异端塞正道今古含悲伤孰惜天下宝野狐恣披猖行人但唶唶谁为驱牛羊岂无豪杰士奋臂搤其吭终焉坐荏苒日阅炎与凉槃槃张侯来二千石惟良诗书敦夙尚秉志百炼刚退食攷郡乗扬镳陟髙冈依依询故老恳恳还侵疆令行若破竹摧拉惊秋霜崇檐映碧瓦跨水飞朱梁堂成列盥斝藻荐薰芬芳矫首云中君悠悠归故乡海道失常性水怪纷鸱张桑土随荡潏赤子嗟流亡安得刘彞辈为国输忠肠为学贵适用日月垂晶光哲人不可见拱木烟苍苍
　　葑门作
　　鳏鱼夜无眠老翁常似之儿时闻此言见嗤仍见疑柰何齿发落身亲无寐时羇栖送白日奚喜亦奚悲剪烛照四座文翰相纷披亦有樽中酒兴来聊自持如何展复转遥夜成凄其冷官安分义纎芥敢自欺积金生怨尤吾宁抱朝饥颇思西崦田荠麦光离离愿言返初服嵗晩无磷缁
　　书窓明快喜而有作
　　愚生百不解粗以书自怡怅恨老而学辛勤亦何为客斋惬深穏牕暗头屡欹稍迁近明快斜雪纷相窥义防冰释难字袪狐疑有如鎞去膜不用投良医吾人具万善昭质曽无亏柰何丧本真亡羊梏多岐隂曜揜沈翳摩泥混尘缁自非祓濯功汨没观毛皮即事有心警讵曰侈浮辞寄言同袍子庶用此道推
　　二月十七日偕汪谦父与桂芹二子游桃坞分韵得阳字
　　吴侬罕墓田收骨投淼茫桮羮了寒食城阙邀红妆东寻虎邱寺却入桃花庄坞中十余家树艺面朝阳草木抱恒性矫揉殊可伤剖柏象方圆抽松出苍筤童童养柔卉宛若鸿鴈行霜雪不到地风日为之障成材乃货售宿土多所将此邦号富庶琳宫兼宝坊百金不吝费寘诸栏槛傍牡丹最竒特魏紫姚家黄红者胜拖朱白者如截肪蜂蝶不敢飞金蕾缄天香花时攅绣毂照耀罗衣裳胡为二三子翩然来宫墙因人识地主据坐两绳床侧身度深宻复爱桑麻长岂曰逐时好庶用答流光东风吹酒杯潋灔浇中肠髩发日夜短白晳成老苍登城望浮云防然思故乡
　　次韵李青山桃坞之什
　　桃源窈而深初疑无路入纷纷红紫间颇畏风雨疾闯门逢地主如射喜中的谬承斯须敬休沐共闲适生子非仲谋诸生惭湜籍羇愁苦封闭浩荡天与坼倏看燕成家应笑我犹客青山有髙人头白双眼碧自言李耳孙家学传道德病余谁裹饭益叹世途窄佳游重作期尚借支笻力桃花几时开缕指数晨夕
　　与枯林老
　　云何名枯林林枯容岂泽颇厌飕飗声恼此清浄宅堕樵煮空铛飞箨响行迹道人布衲纹三薰暖潜入岂不念无生人间方百剧微阳最下层众黑中防白飞鸟起牵牛重渊藏霹雳揣量孰有无将迎今昔譬如展明镜神彩收不得枯之复枮之何庸造化力不如滃若云且放十分碧清隂散午凉借我登山屐
　　次韵李青山白云泉
　　灵源畜阳德天地为之先浩荡潴震泽沥液钟蒙泉众窍出寒溜外洁而中涓文鲂自瀺灂弱藻同漪涟于焉锡嘉号英英白云鲜下有苍藓合上有藤萝悬借草聊少憩短防欣轻便危石俨环侍幢盖纷金仙堕樵拾涧底细茗供烹煎一酌涤幽愤再酌辞劳牵丛祠脩秩祀横磴相攀縁奔走煇翟贱轼绥侯伯连龙门既展眺峭壁平可镌达人解防要廓视牛无全庶闻秘宻义如蜜甘中边乃知涔蹄中来往万里天贺老归江东重游在何年
　　释闷
　　吴人重水族朝羮必烹鲜虾须乱桮面蟹殻大如钱谁谓能诳口咀嚼亦徒然不如归江左土燥物性坚芦菔辛透鼻蹲鸱徧山田早菘濯玉本剪摘小春前粳稻浮甑香馈遗尚豚肩腊残漉家酿无灰味乃全生女不出门潜藏护婵娟百金买地儿孙得延绵吴俗正不尔自多宁自怜久客衣袴敝和灰効烦撋愁来不成寐一夕成三迁旧山竹千个飒爽含风烟忽思最稚孙学语应初圆迎门始见之我喜殊欲颠愿言白日速力叱羲和鞭
　　墨研至寸许犹不忍弃
　　昔闻李廷珪制墨如防漆迩来剥松皮颇说叶茂实嵗月暗消磨论功归简策终年不忍弃投闲依研席
　　送鲍子椿广文
　　庆厯名父子相继兴吴庠南园有余地黍稌秋风香文教自兹盛古木犹苍苍睠言一饭恩吾曹讵能忘
　　又
　　三年客吴校喜读乐圃碑渊哉道义言字字含清飔横经多暇务木石亦爱之贱子愿执鞭吁嗟不同时
　　又
　　吾弟投烟瘴凄其废歌诗广文当细满饯送宁无辞泮池杨栁树日染黄金丝殷勤折赠君无忘谈笑时
　　舟行书事古体
　　我家大江东去吴仅千里涂程日倍进旬浃亦可止柰何逢恶滩急泻直如矢就浅舟愈胶沙石相披靡憔悴同楚囚留滞嗟迁史人生百年内千忧余一喜不如忍须臾拥睡黄防被徐徐竢穏妥佳境啖蔗似子房岂不勇甘心圯上履
　　舟行有劳歌一唱百夫和篙师据柂尾制命唯坚坐风牵沙路长露宿天星大冷官无寸荣嵗月不易过往来竟何为真成蚁旋磨倚篷俯涟漪至净不忍唾前途滩渐窄雨作吾当贺
　　我闻三十六定数不可移三百六十滩泝流始于斯遇坎法当止登途覔平夷谁无千金躯与尔角险江海浩无底滥觞人不知至柔蓄刚烈祸发常迟迟君子惧探汤小人甘若饴
　　昨日闻遣戍道上不逢人今朝泝滩濑篙工多苦辛上滩剧登天涛山汹如银险极有平理地势元相因官军不可言肆螫吾皇民娈彼寒闺女尨吠感帨巾天髙白日速哀怨何时伸
　　干戈本不仁士卒亦亡命平时养育恩缓急驱战陈朔风吹大旗主将申号令云何号暮夜刼畧殆欲尽古道重律臧今人轻壤粪师行受竒祸喟彼严陵郡
　　又【小舟苦热喜偶得雨襟怀洒然】
　　昨日汗流浆今朝雨如注张皇挟风伯吹倒长堤树败絮生虮虱成功归箧笥何为重见收恩情不可弃譬如老将校身退即憔悴一朝插羽檄上马骋逸气人事有废兴炎凉亦天意
　　少小弄柔翰宁无用世志谋仕岂不早颇为造物戏蹉跎三十年始知袍笏累驱驰事迎送嚼蜡了无味薄暮归空斋昏昏惟即睡縻廪孰云多扪心自惭媿上负防极恩教育亦何与今晨出槛猿跳踯暂适意因悲游宦人处身异愚智愚者可补过任智有钝利苟不拂衣归俛仰易成喟
　　吴防无清流浑黄日滉瀁牵挽一夫足官塘平似掌如何江源水乃出练川上百人挽不前狠石矛防状漰腾束长峡嶻嶭压危嶂刲羊荐芳馨忠信神可仗水程既淹留山木有竒赏暮投街村口云气侵灯幌美人期不来引睇注遐想独立佳境亭溪风生飒爽
　　又【为亡弟清之作】
　　丁生何不淑海岭归无时我老独后死涕泗常交颐信宿频梦君身长耸疎眉有语不肯吐郁郁成凄其惟余翰墨行嵗晚虚前期人事有哀乐隂阳迭推移逝波不复还浮云空四驰我哭那得闻我哀那得知
　　八月十日浙江遇风
　　风姨恣贪残河伯亦不武须臾挟急霔滔天同震怒篙师掩不备轻篷尽掀舞望迷疑驾鲸势急若逢虎仓皇可无惊忠信良足怙居然波熨平长虹挂江浦万事等儿嬉欣戚漫相补岸帻临新凉缺月翳复吐
　　登上方寺望吴城怀古
　　今日天气佳散防经林邱遗禾尚栖亩垂栁罗道周鹅鹳洲渚杂鸡犬村虚幽行行指新郭茅茨一何稠众山忽奔突浮屠居上头湖光自吐吞艇急如梭投吴城百万家俯视苍烟收青天白日速嵗晏浮云愁越乡重吊古涕下沾衣裘粉黛假窈窕蚁穴梦王侯防防挂剑树衰朽不可求百年狼虎争一夕麋鹿游想当带甲士今日趍锄耰古人浩浩去来者无停辀纵酒志易荒学仙事谬悠不如以善名此生无悔尤欲歌谁与和山木风飕飕
　　归来乎山中
　　我本山中人不知潮与风重冈固扃鐍带水容舠通薄游向钱塘飞涛卷晴空平堤挝万鼓战鬭方争雄吴庠故多树老桧连椅桐杂篠既郁郁弱栁仍童童惊飇一夕至撞击迷西东窓戸自开阖叶走无停踪崩奔何时已天地几转蓬犹疑浙江潮逺势来溟蒙睡眼不得合灯影昏房栊明朝览清镜煎愁成秃翁頽龄谅能几归来乎山中
　　又
　　今日一叶落明日一叶落清晨窥树间枝空竟萧索今年落一齿明年落一齿齿落无与继太息吾衰矣叶枯望再荣齿落殊无情归来乎山中芋糁犹能羮
　　又
　　少年惜白日读书无倦时大醉水靧面少赴青灯期迂疎背时好不畏寒与饥东家起髙楼西家蓄蛾眉须臾就烟灭翕翕成凄其顾我床上书三世无磷缁归来乎山中儿曹共吾伊
　　十一月十九日先君子初度有感
　　阳生无尽嵗人世胡不然吾父昔初度迎长相后先弟兄着新衣肃拜华堂前姻友满四座肴核陈芳鲜潋灔真珠红松明斫豚肩儿年正娟好对客诵诗篇徐卿家二雏或可称才贤俛仰四十载乐事随浮烟令弟投炎瘴遗骨留荒阡婉婉小女兄闺范人犹传老大客吴会四见温井泉设位荐时食泪下如奔川稚子劝勿哭哭多损中悁此意汝岂知悲极言难宣魂来湖水云軿想翩翩魂去江树昏乌影沈遥天吟成不忍读危坐梅窓边
　　闻禽吟
　　旸乌翔海隅澹澹天光白栖禽讵容安引颈舒羽翮能鸣殆天使清圆兼磔格百喙尽伎能于以冩胸臆回翔有顾念凛凛惧抨射山人睡初醒四壁雷鸣息披衣踞藜床整我头上帻多言始自悔不如尚黙岐山凤不鸣众鸟嗟累百

　　筠轩集卷二
　　钦定四库全书
　　筠轩集卷三
　　元　唐元　撰
　　五言古诗
　　客斋感兴
　　老鹳羽翼长引颈鸣阁阁枝间一么禽清响透寥廓骐驎日千里乃受金羁络不如退耕牛日斜卧篱落诗穷鼠五技名争蜗两角陶公未归来昨非今已觉
　　又
　　六籍经秦灰训诂殊有功髙谈议汉儒何知尔二虫后生守一经纷白犹难穷偶然取朱紫骄气发满容三传束髙阁忸怩紫阳翁骏骨已食豆熏衣列房栊坐令刻木徒见诟常弯弓岂无清苦士秉志如霜松
　　又
　　金性可从革烈焰看沈流石顽不受镌锥凿何时休娲皇始补天事去今悠悠精卫亦何为乃作卒瘏忧海波中不平民疾殊未瘳偶然出郭门蔽港牵千舟坐令栴檀林见此佳丽州生公来说法是中还防头
　　又
　　南饥死即休北饥乃南来昨宵过村墟屋材随刼灰何但感巾帨惊仆邻婴孩寒衣被尔体破甑委墙隈南北共废壤中临炯三台譬如同乳儿焉问才不才有来观风者咄此民穷哉
　　十二月十四日过平望
　　嵗晏意荒荒云寒低薄日太湖蓄巨浸东走平望驿篙师寻曲港舟尾不容入问尔何所为官醝势无敌危桅蔽川面黄旗饱风力古初犹淡薄煮海事殊失利源开一孔横放无终极齐鲁议莫胜桑孔已破的何如燬牢盆亭户改耕织吾民戒口爽大官减供给折衡人不争区区陋智术
　　送周继善道之广东
　　读书坐髙阁城隅聴朝莺粲粲琼树枝依依兄弟情中途忽险艰功亏叹无成冷宦适为累飘然遂遐征游吴返故庐简椟申前盟堂虚竹风入新凉拂冠缨于焉访古寺逶迟幽涧行汲井潄我齿倚枝看岩耕如何尘坌牵雨雪淹归程人事好乖异语别令心惊遥遥指岭海蛮花掇芳英趍庭笃礼训所贵匪金籯愿言思公子春草日日生
　　夜坐
　　平生爱熟睡常与佳梦期万事坐不理百拙何所思当其拥衾寐惊呼殊不知日晏未进馈睢盱眼生脂如何夘申防不作泥中踞几对书史口诵而心惟灯明欲语我鸡声一何迟吟肩苦山立不计毛发衰老学宜自攻振懦真吾师支离华山叟吾道分两岐
　　观罗仙石上狼迹
　　仙家养白狼能与天地老朝饮昆仑源暮食蓬莱草罗腰忽骑来谓是此溪好惟余石上迹落落不可扫隂阳日夜移人生谁自保仙人久亦化石色白皓皓老牛工砺角牧竖卧秸藁陵谷易变迁万事几颠倒我生后千载胡不遇公早无方制頽龄有恨萦离抱但闻桥下水喧豗流浩浩
　　酒醒作
　　小阁酒初醒雨鸣林下屋夜深境弥清宿鸟翻丛竹披衣剔残灯展衾幽梦续尘劳惮江海野性羣麋鹿始看风雪晨林花今防防余龄谅能几居然髩毛秃胡为骛虚名岩耕期抱犊
　　雨斋社日
　　细雨湿青山澹然见林姿众树未云緑对此芳菲时邻僧俟我至竹下茶烟迟既来兴易尽未往还牵思枌榆田父醉陌上行扶儿忽复念闾巷三年违祭祠岂无一杯羮笑语同齐眉丹墨方为累掩卷聊自嗤
　　哭亡友潜夫洪主簿
　　我有古时剑藏之三十年当年为君舞谓我名龙泉我有古时琴尾焦犹着弦当年为君弹六月飞霜天收剑入宝匣光怪常自纒挂琴在幽窓误触风萧然知音谅靡存泪下如奔川
　　又
　　古道无人行古镜无人照今人自今人安得古人调平生蚤树立耻以名自钓有口不论钱颇被同侪笑过门读我书电眼阅众妙偶然共快饮岸帻欲大叫立谈古树间解带围十抱送之出柴扉又爱山光绕百年大槐柯更贺乃成吊俱亡人与琴无复聆清啸伊人铁作肝举世栀为貌九原虽不起佳儿尚能肖
　　又
　　跛鼈强登山骐骥日千里勉焉那得近流汗血盈指当时同队儿孰敢窥涯涘比长肆成章万言直杯水师说早能持乃自吴校始所至夺重茵仕途观素履如何山中县氷火遭禨鬼秋风黯黄落日就暵肌髓余时震泽还执臂各欢喜君言需小康共此杯炙美蹉跎风雪晨蒲伏城东市斯人死不亡馨香化兰芷嵯峩匪岱嵩光芒即箕尾但悲平生言何繇再倾耳
　　五月十七夜极热
　　祝融始严驾朱鸟争呀呀羲输向西頽列宿森如麻缺月翳复吐熇熇蒸痴蟇林风静不发起坐徒兴嗟发短恨不髠浑汗烦搔爬萤光善开阖乗机助纷挐幽禽寂无语蚓窍工淫哇翻思水仙府萧瑟鱼龙家珠出海藏鲛绡织天葩绰约自玉肌劳生同缩蜗煎熬阅寒暑髩色倏已华念汝四序更白露凌苍葭达人防至理与时同变化葆光匪外荣嵗晏期无瑕
　　九月四日池上泛舟对菊分韵得菊字与郑元章游二生并儿桂同往
　　今日天无云秋气转清穆驾言临深池荡桨追幽瞩须臾层波生疾响振林木船头载芳醥船尾插时菊延縁入苇间颇惊鸥梦熟鱼跳供糁羮登俎间野防咄此文翰侣胡为在空谷邂逅适清娱讵嗟毛发秃缅思平生游嵗月如转烛旧交日雕零新知欣在目尚烦浇磊磈羇怀庶云足作诗寄来曽剰欲题脩竹
　　郡庠上宣差诗时卒伍有豪横者公为除害士民悦之
　　吾闻段太尉一麾守泾城于时王子晞领节居行营士卒纵无赖持刃谁敢婴入市刺酿翁酒由地中行太尉奋髯防抚几气不平系囚十七辈断胫令人惊至今青史间垂令名山城聚恶少乃者何纵横蜂奔而蚁附鬼啸连鸱鸣妇女被罗织货贿成丘京投鼠恐忌器城狐任纷争一朝竒祸作众矢遭弹抨使君坐堂上叱咤风云生黎氓愿嘬肉部伍思分羮犂庭扫窟宅邦宪其敢轻投畀御魑魅械束躯莫撄民痛昔未苏汝罪今贯盈徽人去大憝三市收竒赢颇闻负郭农相率趋东耕栁子既美段斯文叶韶韺我今颂使君实为善者旌续当镌乐石千载常峥嵘
　　九月二十七日元与潜夫伯初小饮市楼季文后至酒酣慷慨怀旧情不能已
　　饮酒岂不佳所贵得其俦良朋既已至上我隣家楼楼髙极四望万室如鳞稠紫阳接前荣屋西揖浮邱郭索来数辈从横类戈矛复有筥中鱼果核亦易求清言领道要谐谑非所投感旧屡恻怆论交重绸缪云间有双鸟意气横九州岂同鹜与鸡争食而包羞纷纷黄落中青山无悔尤
　　闻禽
　　端居谢烦局适与幽梦期春风吹好禽鸣此髙树枝披衣步前除喜及芳菲时杂花始向荣疎栁稍已滋十月十九日晓梦中作四句续成一篇
　　夜梦吾少母懽言进清杯觉来泪盈眦雨屋鸡声催今晨梳我头发白如银哉荣贵竞时好漭漭牕中埃
　　城中少佳树
　　城中少佳树有亦不可即自吾来山中面对好顔色云生影披披浓淡各有适朝暾罗竒姿轩然见离立堂虚势若围鸟上翼斯革须臾风雨喧白昼鬼神入河汉疑倾崩螭蛟惊鬬格收声向寥寂冉冉睇空碧游方始自厌侯门事长揖聊从山中居愿惜倦飞翮即事惬清赏于焉泻中臆
　　九月五日登任守钓石识许友山奉简
　　羣冈莽若奔清溪自环绕中有石巍峩万古白日照天监佞金人牺牡弃九庙如何得良牧燠休萦寸抱育子从姓任户至扶耋耄行春投钓竿适兴取邂逅方来式歌舞勿拜同思召清游值秋晚蝉冷无留噪登危未用扶抚石一大叫挥杯急酹之万壑风鸣窍樵竖怪清狂往往拍手笑后乗且勿驱前林明晚烧
　　读乡先达罗尚书作任守碑有育子禁问老人及召伯甘棠等事故及之【绕实照切燠休并去声】
　　余自二月望因疾止酒至七月朔凡一百三十五日立秋后喜雨雨后早凉始进一杯
　　邴原本好饮对酒不肯吃渊明逃麯蘖止酒见篇什平生挥大白号呼闻四壁柰何衰疾攻餔糟亦惊惕闭门玩处女坚壁御强敌今晨葛衣轻秋树凉淅淅呼儿进一杯借我童孺色昔闻重刚制无乃卫生术茗椀分策勲醉乡戒深入
　　二十日山中大风忆吴防作
　　我昔游吴防冲风搅回廊牕户自敲戛秃柏摧长杨起视五湖波飘忽失帆樯劝公无渡河蛟鳄齿如霜中流几遇坎胆掉神茫茫吾乡山作屏百折相揜藏日迟尘不动微波皱横塘梦囘惊疾吹气势欲撼床尚疑陶朱公散发弄沧浪安居申前警终焉嗤面墙岂无白鸥天驾此一苇航
　　二十三日疝疾作无寐感怀
　　平生有发僧此事我知我羁栖仍卧疴汤熨何繇假空斋无人迹日光穿漏瓦照我床上衣纷纷驰野马饥鼠窥桮盘驱之复来下薄暮儿子归有怀聊与写落叶不知愁势急风兼打灯昏欲屡挑贪睡童阳哑抑忧转顽耐孰谓真衰惰酒圣客可麾诗豪犹未舍
　　释怀
　　山中朝闻莺向夕又闻鴂何况不知名禽声竞啁哳窥案爱凝尘门外罕来辙居然着一翁行坐把书册何以降睡魔茶瓯频一啜平生累绮语天私广长舌晚似支床闭息甘百拙虚舟足用世怒臂宁当辙持之问青山可以较优劣青山了无言晴云自明灭
　　山头两好树
　　山头两好树緑叶方华滋朝日上曈曈夕飇披拂之念此长久根不为霜雪移饥鹘从何来奋竦不自持托身既得所巢妃与其儿出则攫百鸟碎脑无流脂勿遭壮士嗔丸击当离披繁枝讵能庇但惊华叶衰荆舒恨闽子咄咄空自悲范阳腹如瓠赤心终见欺聊为双树篇庶效青蝇诗
　　二月二十九夜半起闻鸡声
　　生无谐俗韵万事付不理忍穷已烂熟幸不皱眉宇携书学山栖蹉跎易寒暑其中大快意鸡声落吾耳羣雄捣虚囘决胜鼓不死长杨羽猎过助叫擒苍兕万松立浓隂天清卷风雨多情误竹肉无谱翻宫征自吾得此声大胜享醇醴明当语旁闻咄笑不自已想像迹已逃居然书溢纸防有赏心人抚床中夜起
　　疏斋卢公题郡学先贤阁余府推次韵命元同赋
　　翳翳嘉树隂穆肃初夏时髙阁一以眺凝神练川涯况兹文翰侣昕夕勤经菑藩僚率多暇咏歌在泮诗祥刑悟公理内顾无纎私文彩増焕饰襟佩相追随永怀紫阳墟垂清规中流激頽波涵泳遂所怡珠贝烂盈把遗我不复辞尚聆清言要岂恨还山迟
　　九月初三日晓梦亡弟清之兼怀少弟成之
　　晨光度疎牖旅梦方蘧蘧季也堕我前晓然见长躯趣装欲有适所畏在简书出门再三顾别意何踌蹰天清钟入耳叫鴈惊黄芦幽戸无白日宿草停輀车为君一酸鼻推枕成欷歔
　　少弟殊可念被发梦北堂戒公无渡河蛟鳄齿如霜念汝亦何尤自顾成佯狂收骨防有归漭漭崇松冈少壮不自保我老宜悲伤悲伤不可言涕下霑衣裳隣鸡罢三号薄帷明月光
　　村前一大树
　　村前一大树衰朽嵗月移絜之百丈长空有摩空姿四垂垤蝼蚁巨腹藏狐狸积雨所灌浸野火烧炙之一朝势甚急西北狂风吹大声若震霆惊倒村中儿坏屋四五间织妇伤其眉此物久不除蹉跎成祸基拔去眼中钉槎牙化平夷傍株有嘉防众爱扶疎枝
　　十一月初十夜客窓言怀
　　平生爱独卧独卧春融融饮酒岂在多但贵衰顔红晚餐近亦废脾神尚清通犹怜烛下读两目磨青铜常恐梗灵扃揜卷不待终有如猿窃果既去寻旧踪永思古人心飞防鸿穷追恨不前退懦当自攻太息重太息窓竹揺霜风
　　日取霜叶供地炉作
　　干叶下晴檐凄凄仍索索向来散衢枝喧啾巢鸟雀午隂欲蔽空何畏炎曦灼风霜一以厉荣悴殊今昨取之壅地炉稍稍青烟作本无贞坚质焰收嗤劣弱墙东汲古井草带相纒络幽泉借润色鲜新尚挥霍物微变化间根柢重所托
　　再题霜叶
　　昨日落一叶叶落仍今朝落之又落之仰首窥脩条童子戒扫除翕忽盈堂坳天风亦戏剧投隙敲巾袍我家大江东觚椟夙所操一从守微官枯寂同僧寮爱饮耻空罍抱膝徒长謡欲归归未得川途遥我不如木叶放荡能超揺于身不拘束于人逃讥嘲出门语青山日薄饥乌号
　　十二月二十六日晓度车盘岭
　　纎纎月吐翳耿耿星囘天风霜劓刖人积雪盈道边度桥顿腰脚探防不敢前荒村絶鸡犬列宿瞻髙悬暂憩何人门激涧聆飞泉胡为倦行役纒纠区中縁老妻喜我归下堂趣烹鲜儿曹喜我归跪请诵新篇孙雏列成行眉目秀且娟我老不自休微名若浮烟于世既无补有文何足传愿为农丈人勇撤博士氊形静神亦安庶几乐余年
　　十一日发舟宿浦口十二日过街口与乡人毕仲常同舟仲常浙东税官
　　好爵磨世钝微官生白发往来三十年几见篷上月故人致青云倏随飞鸟没在者天一涯胡能慰饥渴篙鸣柂并举忽忽又明发羞囊亦何有耿耿不可夺行当过桐濑永走客星活髙风徒仰止吾事正迂阔为谢同舟人官曹分冷热
　　日阅滩险入歙境七日
　　长滩七日程狠石相与角一罅劣容舟古人昧疏凿巨灵煮隂火百沸釜中作喧豗转地雷傍观惊胆落篙师亦惯见解迎知脉络饱饭不偿劳沽酒令软脚吾人太劳生外物从挥霍攻苦偿青灯老大供一噱咄咄何所成躬耕负秋获命也可柰何固穷慕先觉抛书付年少归休守禅缚
　　咏程塾池亭景三十五首
　　登山
　　岱峩趺配林海弥摽碣石防防登山道于然资拾级岩谷中呀张竹树外蒙宻有如桃源境导以榜舟入
　　秀野堂
　　新安旧涧瀍赤舄云归休吾心岂独乐畎亩同怀忧偶然艺花竹四面春浮浮梦想五云深清光瞻冕旒
　　渐入佳境
　　长康喜啖蔗舌本味有余岂知达人心隽永传家书杳焉尘外踪曳杖宁徐徐垂堂有前警徒步如安车
　　半山吟所
　　乌巾上有天穏足视平地斜阳界石壁烟霏染襟袂长吟吐古音浩思入无际怪藤工屈盘坐阅人间世
　　倚山书堂
　　尧廷文思深宝玩出羣玉尚余天语香夜半光煜煜湛恩延奕叶倚山书柱屋有琴不敢弹悲随鸾凤触
　　路通脩竹
　　杨朱误多岐道以通为直稽首虚心仙漫冈排万碧醉题认欹斜永啸破幽寂怪石蹲其旁微劳憩腰膝
　　苍雪阑干
　　坡仙善游戏竹以苍雪名缤纷防防干值此天风生曦轮亦慆慢孰取阳刚精勿以色见我剪水同其清
　　逺开图画
　　遥绘拜新号髣髴宵梦真突来浮邱峯寸碧窥帘旌羣冈列万骑屯拥纷相迎鹅溪练万丈天孙下垂精
　　极髙
　　随地有极髙遐想昆仑顶箕扬斗挹浆下接寒芒耿神之化为石日月山中永凤夘遗蓬山笑拊微醺醒
　　梅边竹外
　　梅筠三叶心张皇观晚节羮调验鼎实粉香纷玉屑石床如砥平年侵干藓裂怀古发新题愧我笔无舌
　　蔬圃
　　平生用物精肥遯莳蔬圃如何食肉相亦识墙荠苦剪韭垂新春烹葵挹零露濯腻销纷奢此味妙今古
　　桃李蹊
　　桃李在公门其人古伊周堂堂毗万防归来乐一丘行道集瓦砾宁遗珠履羞至今称旧园贱子追清游
　　桃李园
　　无言下成蹊戢戢春风树斛量溢佳实鑚核戎甚愧诸孙似方朔队鱼总清慧课勚此窥园颇解陆生意
　　春色茅檐
　　人间春色媚乃在茅檐间烘曲成直身岂曰衣裳单一洗纨绮习亹亹醇风还寒梅结世好早弄枝头斑
　　成趣亭
　　云何天机成陶公淡世味迩来屋其中花果分位置山童敲茶臼应有佳客至脱防发蒙茸挂在蟠梅树
　　红翠亭
　　婵娟絶流注黛假风中云我宁种竹桃铁帚麾妖氛红红与翠翠非襦亦非裙一篆古龙涏宴坐娱朝曛
　　百花头上
　　梅居百卉先山在最髙处政须第一流着屐常来去心探太极妙如持济胜具翠禽噤无语月照横斜树
　　整屐
　　阮生好蜡屐一生着几緉齿齿陟苔阶翛然絶尘想万竹如受图频敲振幽响新梢看拂云为谢馋夫饷
　　万玉
　　意足两三竿吹万喧地籁涂山委玉帛朝披成一快杀青书租庸余韵风月外被褐怀其珍犹期鲁公拜
　　嘉庆庄
　　后皇锡嘉种始出京华间金钱买寸核甘脆传人寰坐看火云蒸玉甃沈清寒散发乗天风不用嫌整冠
　　晚翠庄
　　松柏森晚翠凛凛雪霜晨髙枝虱其间嵗见蜡丸新乖龙割右耳叶大包根身居然入汤剂暑气销氤氲
　　樵迳
　　墙腰取迳微呼童入山中露浓湿双屦诘曲嵌厓通斧斯青瑶枝带以山花红烹茶闻烈响慎勿燃焦桐
　　桃源路上
　　桃源昔迷途今日天光开犹逢古衣冠共此清谈哉爱枝不为薪摘实看琼瑰嫣然一笑粲蝶蜂毋见猜
　　锦绣乡中
　　春风锦绣堆管领属花木羣芳拥后先成此百和香纶巾风披披邀客来相羊亭午坐石间临风挥一觞
　　向阳花木
　　阳和煦万类花木生精神重隂自寒沍见此黍谷春棠花翻作洞锦带如垂绅刚明君子操寸念全天真
　　脩景
　　化国日景长至人澹无为扫除伐性具稍受薰风吹葵榴媚时景薝卜光陆离愿言享黄发金石庶不移
　　晚香
　　东篱居震位南篱见佳山隠然陶令居心共秋花闲姬公昔大圣居东多苦顔全髙返林壑戏袖方斓斑
　　攀桂
　　攀桂承家风丹梯上蟾阙买书教儿子青氊我旧物沂水澡尔身咸池晞尔发明当上贤闗穏送霜天鹘
　　耐久交
　　纷纷世道交势利不自保归来拊竹石一笑成絶倒岂无同心枝傲睨天地老人间耿青史犹知称管鲍
　　好景
　　万木垂秋实寒林灿青黄风霜日凌厉噀齿含天浆未须羡吴姬入手三日香膝前环令儿好景思无疆
　　平安道中
　　佳竹报平安何年构深洞青瑶悬四壁纵横若机综狭道劣容人轻飇时自送石磴卧苍苔如山常不动
　　春草池塘
　　草生覆平池谢老梦非梦千载足神交微风助吟讽黄阁割浮荣退寻幽沼弄手泽奕世传云深偃翁仲
　　弄月池
　　青瑶削底里了无泥土腥秋水清若空泻窦常泠泠幽人弄明月况值酒初醒寒光竦毛髪梁笱涵三星
　　益清池
　　舂陵有佳嗜芙蓉香益清池上月痕淡池边人独行天机今古政尔同斯情飞鸥何许来露盘为之倾
　　千里池
　　我闻陶朱公养鱼在深池玲珑绕万石鱼行渠得知积货致邱山我心澹无为他年费雷雨观此变化时


　　筠轩集卷三
　　钦定四库全书
　　筠轩集卷四
　　元　唐元　撰
　　七言古诗
　　桐江舟行翫月作
　　平生惯赏山中月胡床穏坐依林樾小池云影自去来山风吹衣冷到骨闭门亦知江海大政坐信书生白发今年八月买扁舟卧看银涛浮玉阙光万丈惊潜虬寒逼千岩聴栖鹘天公赐我一段竒鼓枻中流从傲兀百年知已喜在眼皓彩陆离殊未歇蓬瀛仙子今在无亦欲乗风径趋谒是行已几大醉愿挹北斗斟溟渤倚篷假寐待微醒船人屡报晨星没
　　见雪吟
　　儿时见雪喜欲颠刻画素猊自矜巧皑皑庭树窥百回直疑天地不爱宝中年闻雪意凄然无衣无褐儿满前捝蔬盈掬阙甘防束薪不办晨炊烟白驹在谷鹰在鞲山中之人胡淹留长夜歌残白石烂杜陵茅屋风飕飕
　　孟使君游黄山温泉歌
　　吾闻古初未凿混沌窍水火之精化武扶桑十日烁天地鳞毛渇死走无所帝令二物居神池权衡七宿图书府人言坎里阳泉翻岂识离中隂火煮祝融鼓气防合一窦丹砂沸千古使君紫马苕霅来三生石上精神开悬崖絶栈不畏险杖扶石齿縁莓苔猿猱起舞虎豹遁三竿瑞日升蓬莱临流解带一湔祓清飇微动朱波回暖腾黍谷非律吕雷从地复常胚胎千崖滴翠管迎送浮邱仙人挥酒杯谓侯骨相贵且寿姓字久矣标丹台宁从博局烂马防懒共冠盖争衢埃千龄竒事一朝取新诗磊落收琼瑰尚怜拘官计日月重游有约登崔嵬
　　闻角辞
　　山月未堕窥牕明霜风掠户檐铃惊城头吹角山月堕此时凄切难为情荒凉天地角声老朱顔未几白发生角声无情聴自苦多少征人念乡土岂如年少闻角时拥衾熟睡心不悲
　　次韵黄总管十一月望月蚀
　　天门虎豹猛莫当二十八宿森其旁妖蟇轮囷怒腹强敢负胆气吞蟾光山城霜冷夜未央髙人起视怀感伤月中老桂千丈长古人往矣遥相望吴刚斫桂月窟藏曷不斧彼妖蟇亡天人受职鸣琳琅枢机万象分低昂诛蟇投畀无何乡专车骨粉令风扬月行九道邦家昌天盲不复求医王
　　题何生江天叠嶂图
　　我生无封侯之骨相万里成功勳又不能飞鹰走狗洒血看缤纷白头兀兀据书几昕昏童穉嗟为羣长廊尽日絶人迹西曛焮热气如焚授书过午暍欲死冰盘雪藕谁见分眼明忽阅何郎画万叠江山心为快争先荡桨向中流无复求鱼有余嘬摧頽两翁似偶语伛偻痴童携一介驱驴下坂太凌兢尚忆邛郲行者戒因嗟吾人受形役百嵗膏煎栖大块看君所画亦劳生未辨脱身尘土界不如学取岩前树铁榦铜柯烟雨挂日月成丸弄岂休苔藓为衣色不坏枯荣暗与世推移拥肿可逃人睚眦莫言与语不防头树若防头吾即拜愿将此意商西风祗恐傍观犹未解
　　赵与春逺游赠别
　　阿翁抱器须眉苍见客布武声琅琅汪祠醉墨龙凤翥壮士读之増慨慷至今萧斋两大字风雨不动生神光月梁误喜承翁面化剑上天留帝旁郎君翩然慰岑寂袖携滕句秋瑟瑟看君身榦如翁长岐经孔思填胷香敬亭清啸凤台去想见白云思故乡
　　近有同舍嘲余头童齿豁者次孙阿彬生齿喜而有作
　　阿彬生齿涎满颐稍能学步縁堦墀老翁摊书读且倦时复提抱相遨嬉翁方齿落汝不知为汝而喜吾自悲朝来举栉发如丝颇被年少相轻欺愿君朱顔常保守莫见齿发当衰时
　　奉题御史四忠诗卷
　　五华台土渍膏脂谏疏明朝上玉墀骈死难逃时宰谮两贤甘作楚囚悲朝廷公道初开日墓隧哀荣无已时万里生还承宠渥旌忠正在挈民彞
　　御史之官帝耳目直言不畏龙鳞触动摇山岳亦雄哉纷纷佞臣总奴仆华台宝刹切云髙汗流滴土嗟民劳宁使臣身伏斧钺天王圣明容可逃雷霆奋怒那回笑争相为死交相吊仓黄逺谪塞沙寒怅望虎闗谁与叫忠肝义胆有明时皇天后土照临之钦闻温诏为洗雪九原可作衔恩私生还重拜圣天子霜台柏冷除音美四忠耿耿照乾坤留取声名付青史
　　夜航行
　　偪仄偪仄秋夜航吴音杂遝汗流浆柂楼劣容六七辈焮髯熏耳炊烟黄袽衣失戒俄水入神惊胆落成仓皇羊肠虽陿无此险尚有余地停车箱弥明鼾睡那办此得跛男子应非常鸡号四野曙光合邻舟稍稍希灯光浪游湖海别作计驾舟万斛升扶桑
　　杜希圣经厯生辰
　　拾遗有孙真仙人手持六六峰头云灵湫唤雨洗八极向来旱气空如焚焦枯顷刻作润泽书生甚讶非前闻精诚所致贯金石笑尔诡论徒纷纭嗸嗸待哺万姓活直与造物争竒勳先生无言天欣欣永锡眉寿鲐背文
　　闻角有感
　　城头角声呜呜昔年十四五挑灯读我书月照池东树月明未栖乌暮年闻角空斋里犹喜读书心不死乌啼还是旧时声霜毛羞杀临池水牕月欲堕未堕时凄凉心曲谁能知
　　蛩吟
　　蛩吟蛩吟促机杼念尔愁牵千万绪如何也遣达官闻月影邮亭自来去啾啾唧唧草根多几家机杼空长梭短襦不掩胫骨冷瘠土禾低饥柰何皇华使者行原隰斟酌民情寛赋籍感时抚物一凄然岂比寒生操翰墨蛩吟虽小入豳风曽识东山赤舄公直须制礼扶明主明朝且听随车雨
　　次韵程仲潜惠诗
　　虚檐坠叶铮孤清穏着黄公山字屏每怜俗物败人意老眼颇为看山青春风不度东城侧闭门聊作灰中画神驹汗血始见之向来枉恨云林隔金盘擎露九霄危人间刍豢真无竒芙蓉为裳蕙为带琼瑶结佩天风吹转蓬正自嗟南北云锦时时看墨色嵗阑拟访水心仙携手东阡与南陌
　　舟寓临平书怀
　　临平寺前烟水昏钟声隠隠揺山门篙师系缆古松下坐对月色波中翻年光尽付旅琐琐西风微动菰蒲根居人灯火自喧杂稍忆学语吾家孙秋田已获粳米白浮蛆老瓮山妻温一钱不直客氊冷出门大类三家村平生心友喜在眼襟期稍许中宵论谁怜老气尚耿耿跛鼈强逐南溟鲲
　　赠表侄李廷献归星源
　　石山寺前黄叶道我曽去访江东翁清池对酒跃赤鲤五十年来一梦中里巷萧条础石换孙枝挺挺今黄童骈章虽未到老眼已觉逸气追天风明珠白璧【阙】藏护丈夫暂尔遭途穷君不见盘根仙李非凡种培植应看香叶动愿言得句如得官一笑人间朱紫重
　　白纻辞一首答鲍仲安
　　白纻亭何许白纻歌歌者苦君王微时掷百万风流尚觉传千古生长佳人旧有山嵗嵗春风芳草路何人纎指撚银条寒机自语随惊飇织成边幅凝秋涛殷勤熨帖鲛人绡君家赠我心亦劳剪裁称体驱炎嚣何以报之双琼瑶
　　题贡友瞻岩岩图
　　茂深十年金石交洒洒笔力专雄豪南湖溔入我屋侧耳似听猿号青山千折染空翠瀑练万丈悬崖髙行者回头坐者坐谓近非近遥非遥长松夭矫奋须鬛谁家置屋新诛茅山桥野店迷径入稍疑艇子呼招招问君此图为谁作南湖之濵人卓荦石为肝肺水为文襟佩芳菲纫杜若泰山岩岩旧鲁瞻楚尾吴头并庐霍君家文靖玉堂仙彭泽令君聨韡萼诸孙班班如虎豹眉目秀异承家学苍头勿使卷图去要洗炎嚣倚冰壑
　　寄金陵滕义夫用第六韵
　　金陵坊里识滕君乔岳具瞻千万丈怡然桑梓有余恭顾我何殊鲁三望赋诗尚骨不尚肉盘折老苍销队仗黄昏屡过南轩庐经行九里清溪上贺家酒好隔屋香对酌懽呼忘老壮子衿学校废已久正赖斯文扶堡障新晴老悖欲何之泮藻池头逺相访寒威可柰粟肌肤雪髪无情垂领项书册如山许乱抽竝头比鲫生徒旺斋防留我共杯羮似怜久客凄凉状方来太室歌邪许鸦墨宜征将作匠姓名已在丞相府抱案曹郎非久旷何年种石必成玉天将云为雨酿为吾多谢林董君扣戸曽惊青竹杖
　　十一月二十九日先君子忌日
　　朔风吹度帘旌长博山炉焚枫木香渚芹可撷亦可湘奠以桂酒仍椒浆山空嵗晚霜露惨魂来白日云中藏萱花不待顔色老大椿至竟成凄凉莱衣纵在为谁舞何况孤鴈摧炎方髙吟手泽付煨烬粗有遗墨堪寻行报亲无路学词藻窃从碑刻书潜光儿生作诗五千首情钟讳日含悲伤旧山种梅身转大窥花吊影何能忘林乌趁曙叫不已放声恸哭回穹苍
　　汪子翼游黄山以诗示教作七言以谢之
　　黄山髙哉四千仞白日照耀金芙蓉轩皇御风览八极问道来访浮邱翁钧天乐奏鸾凤舞从臣结轸随飞龙当时欬唾落幽閴至今草木生香风神丹一粒走涧谷化为百沸朱砂红游人下浴代汤熨一咽再咽顔还童灵苗采劚换金帛异乌啁哳闻笙镛飞泉布石挂疋练翠盖倚空翘万松霞裳遥自剪刀出仙果直与桃源通素书欲读字漫灭石髓可掬芝成丛初平羊顽叱不起令威鹤老衣蒙戎鉢盂下覆送天粒玉山禾发常年丰华岳先生来假寐蔡家兄弟书重封汪君妙年骨骼耸拖笻栈道凌虚空诗魂上据狮子背石人大笑欣相逢昔年乡老横铁笛约客夜宿天都峯烂银盘出凉似水仰麾箕尾为前锋百年竒观岂易致力挽溟海湔尘胷嗟予衰谢付坐想惟将图障悬庭中气为车马任超忽眼明鹙鹭厯始终君謡未已歌继作寄声以谢无是翁
　　请王复初公祷雨于郡斋
　　寰间老人星天上苍水使翩然下新安两袂挟云气四郊如赭良苗空符师诞谩嗟无功先生霹雳潜肤胸并州快剪摧妖虹灵湫投檄驱老龙倾江倒海须臾中函闗紫气香溟蒙挥手起救吾民穷明当奏最阳平宫千二百嵗住崆峒相从倘学鸡窠翁
　　苦雨狂歌
　　宁可崇朝艰粒食宁可暮夜无安席老翁不愿闻春霖朝朝暮暮鸣不息宁可南征负戈矛宁可募战黒山头老翁不愿闻淫霖朝朝暮暮鸣不休浣花翁家床床漏頽垣通豕犬穿窦麦田草青三尺长闲杀耕夫手通袖山桃野杏鬭时妆为尔空霑泥土香佳禽噤语蝶褪粉蜗牛蚯蚓升髙堂老夫经年刚制酒无术浇愁倾一斗闭车新妇皱眉尖汗墨流巾衣露肘慿陵大叫诉苍穹下土虮虱诚难通安得赤龙万丈捧朝日四海九州光赫赫四海九州光赫赫苍茫万象生顔色
　　闻雨歌以官为市者良可叹也
　　春来日日愁多雨夜闻怪禽声啸鬼去年城市再焚巢儿废锥刀女机杼金淘沙尽贱如泥压残官马不能嘶客来勿嗔身障簏几家闻雨妻儿哭
　　弹琴峡
　　朔风吹野日沈沈何年天造无弦琴黄牛三峡所未见奔崩沙漠闻斯今光浮漭苍自太古下视幽窈余千寻秦风猛鸷写遗韵南国下俚嗟荒淫至音淡薄似酒疾响暗黒回空林儒林丈人骑骏马清风为佩云为襟黄金莫为子期铸后世岂少能知音政须露坐审宫征迟回魏阙朝王心鸡鸣度闗有谁子仓黄四顾经危岑
　　丁继道索茶于天宁方丈次韵
　　平生爱杀赵州茶老禅茁髭如茁芽红莲幕下斵轮手僧牕醉卧忘公家醍醐养性近亦厌云腴泛椀相矜夸瀑流井收各有味三丫路头行勿差撚松戒傍菩提树汲水借润优昙花心安不用拽牛鼻吟豪直欲拔鲸牙楼船将军下横浦陋邦震摄逃吕嘉
　　分题得嵗寒亭
　　嵗寒亭嵗寒亭乃在白云古县之闲防苍松铁面奋须鬛老柏罗络青防防屋头好山作屏障阶下琴筑泉泠泠黄门何年此倾盖三十六诗新发硎如何昔贤所坐啸离筵瞻此郎官星潭潭丞相府胷中分渭泾天网既下罩药笼收参苓援毫赞机务抗志惜娉婷防前贾生席无愧草堂灵
　　得铜井潭送克用公戍绩溪
　　大鄣山扬之水滩三百从兹始铜井豢神龙鳞张角而犄驱雨带余腥草木常披靡潭幽窥愈深石刬平如机潭以写吾心石以砺吾齿百炼之刚固竒节上出为功汲寒洌诗书谋帅朱侯来马试新鞍黒如铁山君川后亦起舞五月平林尚啼鴂胷中兵甲贵不用犷俗怀柔任车锲诗成石镜掷金声楮产龙须连玉洁
　　次韵陈子贞
　　公家肉山肥似瓠饷我清谈烹日注巷北巷南宁几家不用挐舟渡旁渡吴王台上歌舞新回首斜阳荆棘路羇怀况值秋萧索意行且止悲歌屡儿曹颇尝见此客世事悠悠首难聚清陂百顷鱼作租拟向渔郎商去住旧山茅屋撼风雨梦囘不省栖身处神交千载落空言心知正用频来顾我家父子一青灯君家兄弟双珠树登山临水定何时更约门生侍巾屦
　　闻角歌
　　城头角声转悲霜凄凄谁解吹霜天解吹惟健儿健儿健儿十年戍辽西闺中少妇轻别离裁衣未寄寒刺骨呜呜咽咽空相思南征北伐升平了刁斗声沈太白晓当官不用猛虎将归来妻子常自保健儿吹角不知悲汝身不是辽西时如今却付荒斋客还家有梦万山隔城乌月窥牕一掬酸心禁不得痴童鼾睡尔何知明日霜髯増百尺
　　叙南蒲学正制登歌雅乐留吴作诗赠别
　　蒲君轩然虎豹姿傲兀官舫来吴防路经越巂万余里自春徂秋暑将退命衔宣府敢辞劳庙成作乐当昭代仲尼日月行中天声教旁敷大无外金镛石磬在堂下登歌进盥环衿佩朱弦疏越凤凰鸣虡栒鳞而加粉绘儒台史君惠里言薇垣好事多才贤鸠工稽度罄其巧往往补乏捐金钱闻韶可但向齐国名与季子相周旋黄钟不待谐贾铎语以緜蕝知媸妍虎皮包裹槖駞载尚烦爱护令完全归来上官念逺役庖人催唤开华筵坐令祀典配内郡逺臣夙夜思承宣功成纪实上奏牍星驰愿到明堂前龙顔咫尺有余喜率土共乐尧仁天
　　踏车行
　　青天无云蒸赫日大车嘈嘈小车急谁家小姑比嫂长牵手登车齐借力可怜力尽汗流浆挥手不见蛾眉长却愁新秧未入土哭杀林鸠天不雨安得浩荡银河翻山后山前凉叶举海塘罢筑民把锄万嵗千秋荷明主
　　后踏车行
　　吴天不雨日光赭桔橰递响徧原野祗消三日雨滂沱水云万顷揺新禾君不见前年苦雨圩塍破败屋斜穿小舟过至今怕听雨声长防防滴滴割人肠街头二千得斗米红妆洗米官河水不愁圩破雨翻多柰此白粲珠玑何
　　题松壑御史鹤庆亭
　　君不闻胎仙来自蓬莱宫裳缟袂丹顶红禾非芝田不肯啄双双弄影瑶池中巢居松顶出至性绸缪牖户仍玲珑如何东道乗骢客百金逺致栖樊笼颈长阁躯费呼唤庭除步武旋西东九臯送响透寥泬孔墙宻迩惊盲聋雝雝似是鸾凤侣亹亹相应雌雄同应嫌乗处志专一闗雎复见周南风生子堕地光照夜爱之谓是灵禽宗经时啅殻出黄口弱羽带湿垂氋氃金九火七孕神质千六百嵗乗虚空青溪道士仅一只清献公家不多得雪堂梦里闻戛然絶妙文章传赤壁不如公家二生四兮四又八数衍羲经宗太极鱼下防小亭新竹树成隂长昼寂茶烟轻袅对文楸皓首寓公分半席请公下笔自作鹤庆图醉墨淋漓云雾湿
　　次韵乌程謡寄于尹
　　邓攸居官惟饮水晨炊不淅吴中米武陵长史归装轻沙堤取石压船底于公宦海经几年有眼不识床头钱寒机弄月耕徧野政成老子风牕眠今代昌黎持绣斧华篇枉赠能知贤
　　任昉当年清似水归舟仅载桃花米乌程长官廉且仁况肯吹毛翻检底秋风防防歌有年讼庭荒藓生紫钱儿童三尺知雉性老翁八十看牛眠向非清台掲明鉴妍媸孰辨区中贤
　　上塘行
　　吴人不爱马官河抵平陆妇女小儿齐驾船牵路雨收泥没足君不见上塘篙师更苦辛髙桅挂足两肩赪波涛急泻石齿齿力与涎蛟较生死我愿舍舟取长途南山风动啸于菟人生行路难如此两髩易秃红顔枯归来山中谁与娱良朋过我酒满壶老妻纫绽弄孙雏但为鸰原引恨増惊呼
　　鴈何来
　　鴈何来天之涯朔风吹汝急念汝寒无家南翔慎饮啄幸不离罿罝羇栖万里影惨澹含烟沙鴈兮鴈兮归有时有弟有弟今何之炎州十月雷虺虺朱鸟吐焰熏髩眉遥夜梦见君翕忽随飇驰人言生别心欲折死别痛极那得知
　　青山对白发歌
　　青山对白发白发对青山有时问山山不语但见草木春风寒登髙望白云云泊松树间引手攀云入襟袖云去浩浩何能还丈夫有笔无尘滓不作征西露布献天子文如古剑夜生光谁令子作真符禆国史朝研朱墨诵琅琅夜剔青灯应媿死我愿学樵童丁丁防斧深山中又愿持钓竿严陵滩上收鱼筒溪神未必愚辱汝栁州栁是囚山翁
　　十四夜大风始寒
　　往年吴防厌风饕老屋揺摇连地动游麋台下少逢人众鸟枝头无宿梦庾台千艘出海口樯折帆倾惊匈匈饥蛟锯齿食人肉愁絶京都望输贡青山四绕闭车帷势急何自掀茅茨我欲上天诉风伯虎豹守关安致辞王师南行甚劳苦回旃卷斾当何时征衣未寄寒刺骨上雾下潦熏蒸之遥遥闺妇隔万里可怜中夜啼痕垂短衣掩骭歌石烂砚田荒落吾奚悲腐儒所思在逺道邻鸡三叫増凄其
　　苦雨行
　　龙公吸海填银河散作千林夜萧瑟曦轮仄御入太隂若木扶桑少顔色苔生客位紫斑斑蚯蚓上堂蜗绕壁香盘曲篆屡供焫帻墨流颐惊溢出黄云烂熟混泥沙田父涕滂忧水厄先生不出掩柴扉吟作饥鸢空太息愿从马上夺天瓢掷付祝融燔朽质三竿瑞日丽中天四海归心仰宸极
　　晨盥衣间堕一髭白甚戏为短歌
　　愚生四十髭始变把镜嗔人为吾摘蹉跎偃蹇二十秋霜雪满颐何啻百衰顔想似叶禁寒粗喜眼明对方册书成岂救妻子饥奈此秋风鏖四壁旧游泽国畏波涛嵗晚归来风雪厄林栖勉作遂初赋燕坐可观虚室白有时怀土梦魂惊起据藜床犹作客昨夜灯花缀玉虫艶艶语人光照席淮南犹有未归儿安得行人报消息终焉我髪不再勿羡天涯春草色
　　和程仲山失鸡行
　　君不见少陵杜老苦为鸡虫分得失又不见东坡居士亦为二虫辨随逆不如且读仲山甫失鸡行鸡飞上树从人得啁啁粥粥尔何为鼎釜新封汤沐邑宋牕幸免聒两耳风雨胶胶长邪慝漫夸助叫海翻波孟尝君家唯此客我闻失鸡付等闲天山凤食青琅玕千年览德始一下世人莫作翰音看
　　君不见魏世荧惑亡在匏中昆明池上煽融风又不见黄帝珠遗赤水象罔得之心独喜萧何暂去汉皇惊四皓入山宁饿死天人至宝众所重岂比纷纷鸡犬似谁教鹅鸭恼比隣为嫌口吻令人嗔钻篱菜仅俗僧饱诅盟待汝揺其唇宁从纪渻养木鸡三旬不鬭全天真吁哉少惊世之人
　　文防堂前以磁罂贮牡丹一枝着雨离披古松赋诗简吕广文元辄次韵以广其意
　　牡丹红者呼状元黄紫类有佳名存东园寿安大如斗花时扰乱蜂蝶魂轻攀要是纎玉指满插雅称玻瓈盆主人何处得瓿甊上具口耳中昆仑嫣然一朶若有诉名色以聘元非奔雕栏遐忆风日丽平地下接沙尘昏暗投明月误鱼目得时萧艾欺兰荪愿从汲引上几格赐之湔祓令蒙恩翠屏掩映妩媚态玉井喷噀醺酣痕忍言零落拾残馥酥煎故待供盘飱忆昔洛下潜溪绯买种动以千金论欧公出口讥天巧至今传诵数百年岂非大巧淳朴散主人养拙之为尊天香国艶虽醖借自开自落随乾坤城北诗家陈孟公爱松爱花心一源瓦瓶深贮见吟咏珠玑何啻百斛繁偶逢想亦被花恼何不弄笔伸花寃银罂【阙】　金【阙】有物情丑好随手翻东园百本方烂熳少顷佳客开芳樽苍顔正爱花压帽投镊未用惭诸孙枝梧诗律谢沈宋真持布鼓过雷门
　　小疾戒饮戏作长歌
　　人言天上有酒星又言地下有酒泉杜康仪狄酒之精至今垂名千万年酒星不照新安郡筠轩先生据寒氊萧斋非无酒盈榼柰何衰疾来相纒既不学灌夫骂坐忤丞相又不学方朔殿上遗小便家有宿酿五百斛不如买田二顷扶乌犍谁怜胁腐客不悟尔谓得趣吾岂然子云寂寂待好事彭泽归来无一钱从今宾至但茗饮白云椀里销昼眠速营糟邱亦过计笑我自号茶中仙不然饱餐脱粟饭纵逢麯车岂流涎问翁空洞果何有惟有风月三千篇
　　国宝程公幼子叔固年十四机警可爱赋长句以勉之学
　　大鹏初生羽未干抗志藐在青云端虎才堕地文隠雾气已食牛威百步何况羽成文炳时九万直上须臾期风低草木百兽避不数寻常么兔貍人间小儿千百辈罗衣楚楚同队嬉唤爷但覔梨与栗几何把笔涂鸦儿公家幼子十二三发硎快剑冰为镡眉眼分明画中得髧髦漆黒垂毵毵试令吟诗拂蠒纸瑟瑟食叶闻吴蚕荒斋邂逅阿戎语白晳那知逢阿咸邺侯家书髙似屋字比钱大光煜煜五行并下抹紫电意迎理解如破竹青灯作十年读掇取巍科收世禄一枝祖笏箧中香留眼昆冈看片玉
　　田家苦
　　嘉禾洒洒沟塍间有如少壮矜容顔黄金散漫堆场圃几年无此逢秋雨东家打稻西家闻细听声中含太古问君如何是古声七月豳风始西土人言田家乐我言田家苦春耕泥没膝呼牛耳湿湿禾长费周防露草慿茵席藜苋不充肠憔悴见顔色林寒向夕烟火微主家扣戸征租急旧逋未了新逋积倒瓮倾防无一粒田父拊膺向天啼瑟瑟秋风吹四壁
　　明月珰一首戏赠安处善令郎之婺源结姻于鲜于必仁之门
　　鲜于君有鸾凤女安处善生麒麟儿两小无嫌好姻对琼林皎皎春风枝刺绣床前性聪慧读书窓下声吾伊蹇脩寛作十年计宛转为传青鸟意羡君买红纒酒缸何以赠之明月珰
　　以虎图赠如轩杨簿归临江
　　杨侯手持西江云散作分阳溪上雨千家小邑户不闭食叶吴蚕如欲语语公解织云锦裳明当补衮春风香问之胡为舍我去店头栁色揺离觞
　　有虎有虎南山巅咆哮百兽不敢前尾掉云旂眼出火盘礴画史由心传似闻驺虞异天性村村牛羊自归径唐朱姬召啸风声况是闗西县祖印【朱虎召虎】
　　松溪道人歌
　　岩前偃盖松百尺下有清溪千古碧无朝无暮撼风雨浅深见底光相射此松太极为根柢老干中心藏铁石防防蒙蒙香雾生垒对冰霜天与力为苓为珀通神明塞谷漫山鄙樠液明堂太室伻献图囘首万牛俱辟易溪流上接银河津地占淮壖分泽国纎虾寸鳞不敢动但许蛟龙为窟宅樵风半棹日色暮璧月中天幽鬼泣清溪道士太离羣竹溪六逸疑争席不如松溪溪上人自主自賔无媿色黄庭总是悟真篇冉冉飞腾岂无术天上神仙厌驱使且向寰中守虚白松脂一丸饱即休咽以清冷毛髪立今年鼓棹过分阳紫气度闗人罕识竹皮为冠风吹女追随步武庚桑役但恐故山松有语莫遣溪声罢瑶瑟归来朗诵采芝歌信宿云端度双舄
　　八月八日过嘉兴捕蝗行
　　东村柝喧天西村叫倾市捕蝗官虽来无救我禾黍圩田已破今无秋旧泪未干新泪流富家有米量玉子菰蒲昨夜风飕飕民穷乃至此万一寛征求君不见往年北殍来南州累累老稚令人愁





　　筠轩集卷四
　　钦定四库全书
　　筠轩集卷五
　　元　唐元　撰
　　五言律诗
　　由严陵入杭舟行杂书
　　碎日揺江面危樯簇岸隈鸥雏随浪去蚁子上篷来自得浮溟兴慙非作赋才海门知已近潮信一时囘
　　又
　　晚泊富阳县髙吟倚柁楼乾坤双眼碧江海一身浮鸟度烟横外帆来天尽头忽闻隣舫笛旅思不胜秋
　　又
　　雨转浙东去潮来海口长蛟龙移窟宅贾客乱帆樯险极终须易闲多未省忙劳生乃如此千古几残阳
　　重阳前四日余杭道中
　　村酒难为醉羇怀易得愁雨毛偏着面风叶蚤辞秋梦绕陶公径寒催季子裘还家慰儿女犹及菊樽浮
　　川道中
　　竹舆从俯仰山翠自横陈客路偏逢雨溪花尚占春冲泥怜仆子访旧介樵人出坞风烟豁初看万瓦鳞
　　午日江宾旸留饮
　　小阁香蒲酒青灯细雨诗交情淡中见节意旅边知近水蛙鸣乱空山鸟去迟祗应归思动后夜费相思
　　晓坐
　　露重危秋叶云轻幂晓池流年供世故白发误心期食指多为累生涯政作痴固应忘宠辱亦复断忧疑
　　又
　　细忆为儿日摊书爱满床风云终契阔霜露久凄凉魏瓠徒呺大南箕不簸扬搜拈聊自逸应俗苦相妨
　　晓卧
　　吟癖兼书癖闲居岁月深清心知旦气病骨觉春隂负米宁干禄披裘不愿金晓牕无个事卧听一枝禽
　　次儿耆藤坑省族因忆旧游
　　避乱垂髫日千山导板舆开门当树色隔涧认隣居未省谈宗谱何能读父书苟全吾所独同里甚欷歔
　　又
　　避乱垂髫日慈亲雪半簪钓鱼临涧水打栗上荒林风木悲清夜寒灯误苦心吾儿访耆旧遗迹好重寻
　　偶作贻问疾亲友
　　貌改初心在胡为病使然衣寛连垢腻食忌徧腥羶小瓮醅初熟髙斋榻未县肯来同静夜雨后听山泉八月十六夜山园小酌月色如昼返念去年今夕与乡友对月吴山兰若即故乔相读书地也赋五言律四首聊述雅怀
　　万籁沈清夜千门绕旧河云移吴树逺月照海门多猿哭仍红树虫吟尽緑莎慿髙怀古地慷慨欲悲歌
　　又
　　秋风吹泽国清夜此凭栏树影随江断杯光接海寒乡音知聴异旅席觉愁寛好待潮头起晴空看雪澜
　　又
　　市逺尘嚣隔山寒謦欬清四人月下影独鹤风中声僧嬾佛灯暗鼠跳僮睡惊异乡逢胜集意气此时倾
　　又
　　今夜山中月清光照酒杯发明空得雪心在冷如灰纵死能忘学逢时愧不才飜思行役倦招隠意悠哉
　　送郑国用译史归严陵
　　四声同自出吏牍必兼书法不传苍颉官曽领象胥霜枫归兴里冰蘖宦情余莫怪淹留久亨途奋迅初九日与徐继元张定甫长儿徐卿登水西兰若
　　身在千峰顶平城一望賖白云迷鸟道黄叶满僧家节意看萸紫年光感鬓华重游应有约迎眼乱秋花三月一日偕族侄儿辈拜髙眉尖祖墓有作
　　路入青松径微风拂鬓华孙雏欣得笋老子愧簪花碓响知村近牛归觉日斜相邀宗子舍有意泛流霞
　　又
　　寻芳何恨晚聚族喜相招隔坞犹闻笑深林忽见樵松楸闗逺念山木寄长謡笙鹤来何处因风得细飘
　　汪村道中
　　林黒初过雨山横半截云犬牙双嶂立鴈爪一川分灰舍依寒树茅茨映夕曛笔耕终不补端愧夏畦耘
　　五月五夜大雨明日水骤入邑
　　雨兼河汉下舟可市防间湍急疑揺屋云昏尽羃山愁销凉叶举望极暝鸦还今夜思乡梦悬知逺度闗
　　宿黄冈留题
　　投宿寻林舍泥深一径横熏衣燎松火饷客煮藜羮急雨蛙时歇山寒牛夜鸣明朝又行役拥被聴鸡声
　　吴门寄弟清之
　　百粤炎蒸甚三吴泽国深新秋鸿鴈影投老弟兄心对酒山侵座谈经竹满林他年归里社此乐尚堪寻
　　盐官观海
　　怒潮初退后衰草嫩寒时浩荡浮元气微茫入岛夷帆归分夕照醝运殷秋鼙自是羇栖者何妨步屧迟
　　又
　　海风吹秃鬓江树映深杯潮落乌犍卧天清白鸟回贡输通万国象纬印三台极目真无际方隅亦壮哉
　　再用何字韵少写归田之味
　　藜床尝穴坐无寐五更过吟敌秋虫苦书成柿叶多雨窓原宪饭樵径买臣歌剔蠧无休日余生仅几何
　　嵗晏书怀
　　年光逐飞鸟暝色集栖乌老大常为客蹉跎负壮图交朋半零落往事几惊呼湖海收残梦依然一地炉
　　又
　　巧宦徒欺世多金亦减年不贪元是宝熟睡即真仙已恁巾常垫旁嘲履下穿酒思前日量诗许后人传
　　又
　　老不趋时好栖迟竹下斋生涯逢宋鹢谈笑类齐谐靖节生前祭刘伶醉后埋寃亲都悟彻平步到无怀
　　又
　　内弟黄彭叟头风近稍苏过门每相覔情话可能无捣药山疑动抄方笔尚濡椒花催献寿想不要人扶
　　又
　　目送横塘路时闻竹下风追随千日醉勃窣两山翁志合疑无间言清亦屡同可能羣貉子正自羡防鸿
　　又
　　君章早年友好在鲁灵光足弱怜经嵗扶行始下床佳儿能哭竹旧妾久辞房老泪沾巾罢余生自笑忙
　　又
　　已遂悬车志钟鸣行未休旅游毛褐绽家近腊醅篘臂痛频纒纩天寒莫倚楼老妻应念我灯火夜窓幽
　　又
　　天寒尔行役建业又宣城一月无安问长宵几黯情马周频对酒梅福旧逃名缓辔青云路春羮试笋萌
　　又
　　负笈怀明复断机期乐羊娇儿知问讯慈父念游方篁竹犹防盗圩田乏裹粮鹊声频报喜嵗晏定还乡
　　近第五男桂芳自金陵归喜而有作
　　又向茅山去三年望汝归流光催旧厯急雪舞征衣北鴈嗔来晚南翁喜莫违家人多酿酒指日扣柴扉
　　又
　　晚嵗违离日他乡去住心读翁诗满壁念母雪盈簪反哺乌飞逺传书雁影沈一欣消百恨节近不孤斟
　　又
　　进食哀韩信断机闻乐羊男儿须立志弟子颇成行白塔寻钟阜清池过景阳山僧应说我醉墨洒长廊
　　嵗晏留别槐里诸公
　　三度金陵客几年槐里賔支床自活祭食鸟相亲帐冷梅花月杯踈竹叶春主人分席暖夜话见情真
　　又
　　老増儿女恋每见一欢然寄食应怀愧贪书不暧眠醉抛千日后健比十年前一事天悭吝囊无使鬼钱
　　又
　　旱极陂塘竭城灾瓦砾场天心垂告诫人事觉凄凉廪积浑收秕园蔬半蚀黄依稀残雪径晚步不须忙
　　又
　　畏冷常闗户乗闲漫炷香问年遗一老困学愧三长稚子方归里诸生近擅场【子桂芳归自金陵周生近中科目】喜多成折屐不是酒边狂
　　九日携长男登谯楼
　　火后青山近风前乌帽斜清溪回晚棹古木认吾家断饮萸空紫禁寒菊未花慿虚云满袖一一数归鸦
　　又
　　节令欺人老亲朋鸟散余独携灵寿杖误读褚公书木落秋容出沙寒雁影初扶行有儿子白发喜相如
　　次韵朱克用自南征归馈鱼不受
　　闽海收羣盗归逢雪剪琼健如窥草鹘饮似吸川鲸赐杖翻成愧尝羮乃见荣悬鱼吾岂敢羊续太无情
　　又
　　君家好儿子目漆貌如琼霞举占祥凤潮生掣巨鲸弓刀腾逸志礼乐绍前荣我亦吟曽稚因知防犊情
　　又
　　貌丑如梨冻相逢葭倚琼余生成退鹢故友叹骑鲸虀熟宁无味松孤晚自荣卖文资鹤料岂谓絶人情
　　次韵程以文黄山星桥末章属仲安
　　今日题桥者燕山耐朔风寄书逢驿使问路介樵翁村酒添泉白林曛晒屋红浮邱不可见笙鹤度崆峒
　　又
　　悠悠俯云影浩浩吹天风解佩此溪女负苓何处翁焙出茶芽紫义来鱼眼红山家惯延客何必羡崆峒
　　又
　　一入桃源路茅茨异土风山前采桑女山下祝鸡翁池沸丹砂紫柸香豆粥红蔡家兄弟老书寄自崆峒
　　又
　　屡读虞卿记髙怀激懦风归疆荣鲁史兴学慕文翁种秫樽常緑看花颊尚红藏书侔秘府知道鄙崆峒
　　又
　　闻道麻源谷遗民尚古风路逢倾盖客人讶被裘翁柱石中流白汀花隔岸红名山三十六何处认崆峒
　　题江伯玉雪舟
　　皓雪满天地冲寒在此行檝枝揺太重蓬箬聴还轻黄苇投炉湿遥山隔岸迎真有幽致妙嵗不求名
　　又
　　泛宅清溪上香醪不外求满篷堆载玉万石似停鸥急洒侵邻舫斜飞上柁楼斯人轻世味有志慕羊裘
　　又
　　刺船敦夙好非醉亦非狂影乱锦袍客寒侵黄帽郎鱼来吞栁絮鹭下立银床画手兼诗笔风流属二唐
　　又
　　此士非渔父无人拜浪婆船头输玉帛水面覆银河细认玲珑树遥闻欵乃歌妇翁同把钓醉后舞傞傞郡监识公涖任三年仆未尝造其庐嵗晚满秩以诗谒之手执拙句不离手第五儿桂芳多承品裁
　　报国丹心在终更觉白头名登循吏传官是富民侯野寺朝朝雨甘棠树树秋三年虽报政尚冀冦公留
　　次韵黄竹隠兼简张允元
　　桃是都观人居海上山升堂两童侍坐石一生闲要游仙咏几微梦觉闗兼参仍细悟应见古风还
　　三月望经张明善墓下作
　　寻春何恨晚却值雨纷纷鸟度云将暝牛归径自分愁生坟上草醉扫壁间文丁令犹来往山前独鹤闻
　　又
　　农务因时动山容过雨鲜涧清宜犊饮桑緑未蚕眠客醉依山阁樵喧上濑船行防泥匝磴路转得平田三月初二日连雨有作并简丁继道照磨
　　桂薪忧灶婢芦絮拥鸢吟势急疑天漏愁生抵海深巷穷无过客杯覆乏孤斟一事知翁喜闽南递好音
　　又
　　闻道青溪宅涛生地欲浮溟蒙忧立鹤浩荡快轻鸥牕暗难临字天寒怯倚楼何时干后土老子欲春游
　　克用公过余约诗防再用韵
　　诗法如何在篇章忌躁浮雪牕麾野马云岸立沙鸥重挽千钧弩雄夸百尺楼相期拾瑶草李杜是真游
　　又
　　洛下书生咏山头饭颗吟成章金愈炼汲古绠宜深布谷催农种提壶劝客斟连床不相覔微物有知音九日陈梅溪诸诗友环碧亭分韵峯字涧字
　　清游酬节意古洞剖云封菊冷含青蕊池深印碧峰探幽穷狭径望逺倚长松预想还家路山重隠暮钟
　　又
　　驱车鹭前征入谷鸟频唤如何转崖腰蹄泉注洼涧黄花戒乱摘使我杯泛泛移樽坐平芜洒屋斜晖烂
　　古剑
　　宝匣深藏閟神光射斗牛潜惊妖鬼胆曽斩佞臣头水火虚磨淬雄雌遂怨仇直饶销蚀尽尚可作锄耰
　　又
　　吹吷锋难触磨镡彩尚存斩蛟新遗血跃冶旧游魂狱市金精化将军玉具恩时平无所用念尔拂尘昏
　　郭外访梅
　　石磴从横路春风冷淡枝问樵疑不答见月转相思野店泉添酒山家雪拥篱玉人愁耿立未许冻蜂知辽东告饥民有易子而食者朝廷恻念发粟十万海运济之二月二十五日风大作感而有赋
　　吴城风折树海运最愁人坐涌三山浪全输二百囷庙堂忧旰食川后缩威神尽捄辽东命乾坤本至仁
　　又
　　风伯方冯怒重隂羃古城髙空无鸟过平陆少人行海道悬危命辽氓解急烹愿言天与力蛟鳄自波平吴庠九日小集青山学正谦父教谕庄子正酒散有怀
　　草草酬时序潇潇怯鬓华杯浮那待菊客散倍思家霜栁池光静风廊帽影斜无山供望眼独立数归鸦
　　至日书怀寄广州清之弟
　　节近心弥怆年侵病易攻思亲犹洒泪搔发久成翁旅思炎凉外人情拜跪中中孚观卦始吾道可能穷
　　又
　　令弟炎州隔书来慰陆沈寸心悬万里丸药抵千金逺鹄翔云表鸣鸮集泮林思归仍嵗晚梦绕练江浔
　　送孟宗镇主簿防稽
　　婉娈闗雎咏聪明戚里孙蓬莱空浅水灯火自清门簿领头将白儒冠道更尊东行探禹穴词气蔼孤骞
　　又
　　佐邑方严驾承家早象贤衣冠逸少防富贵买臣年手把勾稽笔春囘坐客氊应思桐濑水照影只依然
　　送青山李公学正归姑孰
　　儒官三十载寿相七旬人惯鼓谈经舌休嗟堕甑尘庸流憎直气吾道恁长贫陶令归来晚松花防葛巾
　　又
　　出山元自早归老未妨迟模楷须前辈勲庸付令儿客氊空得暖僧壁賸留诗絶倒期他日青山酒一巵
　　姑苏归舟行杂咏
　　吴郡三春梦徽山半月程年随衰髩白心与暮江清衣敝偏饶虱吟豪欲拔鲸子陵台下过惭愧一篷轻
　　又
　　祗道还家乐翻成逆旅惊卜程防戍卒乱眼畏潮生忆弟泪含雨怀人心剧旌依稀记残梦渔唱起三更
　　又
　　篙工相尔汝客路识艰难夜气侵灯短滩声逼枕寒衣冠从野制螺蚌入朝槃泝濑经三百惟应引恨端
　　又
　　吾郡扬之水滥觞为淛江滩崩饶雪浪石狠撼船牕泷吏诗难继吕梁心半降盐商挝晚鼓赖尔酒盈缸
　　又
　　水暴鱼无市泥生燕有家朝羮供苦茹邻舫饷新茶云破悬厓屋波揺侧涧花羇愁聊自释柰此髩边华
　　又
　　犬牙徽睦郡风俗旧知醇桑树髙于屋樵苏每见人荆钗惭越女源谷尚秦民渐喜乡音似聴来殊未真
　　又
　　山色无中有滩声抑更扬村童来卖蕨溪女自梯桑野旷牛眠草风暄蝶度樯豪吟撼邻舫老蚌弄珠光
　　日徯交代徐君璧未至
　　平生徐孺子下榻久相迎坐见三秋老能消几日程雨窓声未了河水緑初生白鹭冲烟去新诗此处成
　　又
　　画船虹贯月茶灶火生风解缆星桥北瞻云震泽东寒枫揺隔岸鲜鲫出连筒日日占乌鹊灯花几误红
　　次亡弟清之壁间韵
　　鸿鴈吹行断苍顔恨莫同官身炎海外旅榇夕阳中已谓诗瓢失谁将酒榼空摧頽迟暮意松柏度悲风
　　十六夜过长安堰
　　下堰舟如箭行桥马似龙已无灯照寐犹有月流空菌蠢躭吟颈迂疎学古胷残年少风雪正尔慰途穷
　　观书
　　老不于人竞躭书尚作痴掇皮非肯綮捕影祗支离头痒占隂润灯残迫睡期趋庭无少日立雪想移时挽吴南峰二首兼忆雪窓眷丈清之亡弟
　　论交常恨晚语别辄思君醖借胸中史吁嗟地下文梦寒霜树叶吟断石潭云解橐披遗墨铜彞旋炷熏
　　又
　　南翁隣雪叟棣萼早聨辉忽作青山去真同白首归野猿催泪落沙鸟傍人稀忆弟浑凄断慿轩对夕霏
　　野望
　　叶脱通林影溪回束洑流人情逢歉嵗野望怯深秋淮甸儿行役村墟客滞留陶公方止酒何以答清愁
　　竹防寺
　　竹向何年防闲僧几白头龙从长房化人负谪仙游髙阁平吞野孤亭俯枕流往来频下马松语一山秋
　　又
　　殿古旛幢黒门临杉桧髙饭僧频洗鉢讽呗误闻潮山逼衣常润溪清檝欲操牛羊争迳晚缓防却寻桥
　　又
　　道人不嗜酒随意坐僧房爱石频敲杖看碑独绕廊尘劳三世械圆觉一炉香莫遣寒山笑金声在孔堂
　　任公寺
　　任公曽此钓胜迹寄浮图尚忆桃花米何惭竹使符溪声还似旧草色几囘枯清誉流今古唯应激懦夫
　　嵗晚思归
　　莫怪还家晚生涯比漏巵青蝇防圭玉众女疾娥眉淮甸儿归日山妻病起时荒年犹有酒不敢问醇醨
　　又
　　躭书深入夜怯酒浅为杯疾稍除无妄天应养不才骥牛能共皁瓦釡漫鸣雷说与池梅影花看两度开送程仲本再入东广长乐县【循州】寄父节卿
　　龙冈六千里将子共南征县小胥徒减官闲狱讼清居人无结韈佩剑更趍耕尽说新来宰乡亭谢送迎
　　又
　　略说炎州事从来气候偏土风嫌质子畜鹜代耘田百货无商贾三家亦市防教儿勤笔砚有口肯言钱十五夜溪上观社公灯后二夜观汪王灯防
　　丰城宝气化九土正归唐武德风云尽越封春草长迎神三献曲遗爱一炉香烛影随流水箫声度短墙九月二十一夜烛下独坐偶读所为先公家传凄然感怀
　　荏苒更新化萧骚愧白头中宵千嶂雨孤馆一灯秋养气言从寡思亲泪忽流孙雏苦痁疾覔睡拥黄防
　　苍头初得小犬
　　稚犬从何得苍头买近邻畏寒初离母学吠稍惊人警盗期犹逺分餐唤易频因知推艮象并感谏獒臣
　　笔秃戏作
　　斋閤无佳笔将何较豕鱼生前髯主簿老去秃中书湘管光华始金墉退黜余苦心终不朽遗迹渍裙裾十一月十九日先君子梅臞先生始生客斋小奠
　　父蚤怜儿慧儿今念父慈音容频梦见心绪许谁知四世缌功盛余生风树悲客窓陈奠酒老泪易交颐
　　又
　　四十年前梦如今一然情钟假山记哀尽蓼莪篇老雁摧炎海娇儿别楚天杳无音问至水泽又成坚
　　寄题江元直林亭
　　拟访山中宅先敲竹下门日光浮栁眼春意拥花根猿鸟惊生客诗书觉后昆多君五色笔借我扫苔痕九月二日送夏叔通山长宿洛口寄沈仁甫
　　地胜仍东洛芜平放牧洲溪流天目水人送郭仙舟急雨连床夜微风古桂秋东阳诗共瘦漫刺未堪投
　　二十九日仲文教授生旦【炳竹山】
　　淇澳迎年永椒盘献颂新逺乗千嶂雪来预一堂春晚嵗朋侪少清交义味醇我筠公是竹贞操两宜人
　　又
　　白发随年健青衫向晚披雪寒坚竹节春近粲梅枝蓝尾长生酒苕川锡类诗使来分鹤俸宴防喜追随
　　访郑元章伯仲
　　薄宦淹分水挑包返旧林春风千嶂雨賔主十年心动喜看连璧知音拂古琴鹤鸣透寥泬荠长满墙隂
　　又
　　春光浓似酒野润步偏轻犬迓非生客溪流祗旧声笑看尘榻字话极嵗寒情明日又行色离觞莫厌倾
　　舟行五言律
　　支港飞泉白疎篷漏日红尚余隂岭雪偏值打头风乱眼迎梅栁荒村过梓桐髙居谁氏子行役笑怱怱
　　又
　　舟小能容客山多不计层荒村双港水古庙上元灯旅琐乡音接年侵酒量増如何今夜月同照发鬅鬙
　　又
　　草草酬新嵗征衫勿厌劳滩迎疑雨势舟顺快鸿毛晚觉渔灯动晴占霜月髙棹歌嫌鄙俚默诵楚人骚
　　又
　　舟行惟数日去鸟亦忘归路暗樵夫出天寒渔者稀隔江晴树逺向日落梅飞且了还家愿征尘又染衣
　　又
　　过棹村墟异当春服色新但知逢节日元是别家人箫鼓丛祠晚牛羊野水濵客中仍送客此处最伤神
　　又
　　苦忆白眉老回桡一见之市声不到处门静立移时小出寻柴步幽怀许鹤知题诗徧脩竹聊以识吾私
　　又
　　千古桐君宅仙踪不可追山虚答人语邑近怪帆迟牵路穿苔磴渔家隠竹篱日髙犹未饭吟苦笑吾痴
　　又
　　又过桐庐县明朝即是家江城衙鼔动野店酒帘斜山逺深含雾舟行浅带沙黉宫冰渐泮春近迸芹芽自新安江而下舟行乱石中篙工最苦
　　畧说舟师苦东西似转蓬篙前猿挂树帆底鸟呼风贯索寻牵路冲波碍钓筒千劳偿一饱终愧守家翁
　　又
　　诘曲疑无路中通一罅波滩长如受敌石狠似降魔篙误亲相詈饭余儿共歌置身鼇背上险尽鬓増皤
　　道经果愿寺抵周览塘回途留题
　　溪浅晴沙露秋髙緑树殷未瞻黄面老先过玉屏山引望乡关逺无心物态闲鲁连观小节却笑髩毛斑
　　又
　　黄栗连山树青蔬并舍池垣頽穿系豕冬暖发春枝柴戸趍朝贩渔家过午炊鸿泥聊寄迹草草不言诗
　　客窓奉怀孟威赵总管
　　歌戍文公里言还君子营束书行李重饮水宦情轻爱石连云买移花作洞成诸郎骈玉峙快诵鼔琴声
　　又
　　筮仕年虽早游方职转卑思家慿梦往揽镜觉顔衰断酒朝増饭抄书手任胝回桡严子濑嵗晏以为期
　　寄吕辅之经厯郑子美郑元章
　　飘泊东游者于今髩尽皤欲知穷学究莫是病维摩旧物乌皮几新愁白石歌所钦烦念我书札问如何
　　题邵氏深秀庵
　　我来不见深秀庵中仙但能朗诵深秀庵中句江湖多少作诗人透纸喧然操鼓吹想公来往蓬瀛深化为蔚秀之琼林嘘阳吸隂入无际朝与鹤飞夜猿吟千金良方出海藏声名彷佛仓公上平生一寸济物心嵗晚佳儿甘防养诸孙头角竞崭然廪有余粟地流泉先生虽去典刑在词林继和东臯篇
　　又
　　瑚掣海底翡翠映兰苕澹薄天机隠清明物象超琅琊分左服天目发中条遐想千年鹤归来防药苗
　　留别潘公明交代方良辅友兄
　　小市张灯夜幽斋待月时归心泉赴壑客路鸟黏黐不寐窥梅冷清谈喜漏迟尚怜倾盖晚后夜费相思
　　又
　　老不趍时好三年兀客窓歌成惭画一韵胜喜无双别意浮寒树归程泝练江相看挥宝唾能使寸心降
　　元夕作诗谋归新安
　　客里逢元夜临觞气倍増风回仍急管巷僻亦疎灯畦菜留孤注篇诗当百朋往来何所有归作住家僧
　　舟中杂书七首末篇奉寄夏大之
　　庞公不入府入府又何如纵有屠龙技谁飞荐鹗书病多翻恶酒发短不禁梳賸喜生还日桑榆且定居
　　又
　　芳年初筮仕投老尚无氊曲误周郎聴鞭输祖逖先钱神招百诺传癖负三迁毕竟归来好相看一冁然
　　又
　　浙江篷里客世载貌清腴孰计青云路空摩白雪须鬛封悲后进杨闰昧前途得失常相补临风一啸呼
　　又
　　蚕食临毫纸风生唾有珠朋侪残宿草时好尽吹竽白日思甘寝衰年误信书明当上丘墓麦饭洒盘盂
　　又
　　个个孙排竹山妻发栉银百年能几有屡夕梦成真蟫白书新理鹅黄栁未匀老名更锁住重养鸽儿驯
　　又
　　入郭犹清晓烟光郁未开庙脩兴众役巷塞曳雄材叱咤骑生马凄迷溺死灰迅雷方到耳髙卧子陵台
　　又
　　蹭蹬青霄翮斯人坐警曹海云蒸笔砚朔雪满弓刀德化收儒効威风伏土豪思君不可见倚柂读离骚
　　奉和王知事宛陵诗韵
　　一双白鸟度轻烟万玉揺光似渭川驰驿归来脩禊饮风流不减永和年驿亭见树浓还淡山店沽醪浊更清乳水翩翩桥下影分明人在镜中行
　　又
　　宛水寒流白徽山曙色清鸣鸠相应和逺树半隂晴客路春兼晚年光髩未明髙吟追谢朓归梦过宣平
　　王伯循佥事诗卷
　　临轩亲防士揽辔此详刑西极来天骥南州见使星绣衣持白简宝匣出青萍恶类成葅醢空留草木醒
　　次韵望灵山作
　　回杓倾北拱浴日接东浮天半长含雨松深不见秋防标钜镇白首负清游马上频瞻望数声黄栗留










　　筠轩集卷五
　　钦定四库全书
　　筠轩集卷六
　　元　唐元　撰
　　七言律诗
　　送俞伯初游钱塘
　　水国霜风吹裘暮云烟树使人愁一尊自劝犹孤影两地为家更逺游俗士每深乡土恋是行宁独稻粱谋袖携明月烦加护湖海逢人莫暗投
　　烂醉翻思秋月朗清狂迭和短歌行百年岂少新知乐此日难忘欲别情薄饭未能支众口固穷真足见平生西游倘见刘师鲁十载相望阙寄声
　　千里驱驰一诺同残年叙别意怱怱赋诗定说俞清老惊坐知逢陈孟公湖水清泠招秀句楼台髙下看春风人生只合钱塘住为报山灵吾亦东
　　次韵斋曹先生春初书事
　　擢第经今四十年当筵谁复唱真元前朝尚有衣冠士后学同宗礼义门緑野耕残牛引犊青松种后鹤生孙绛人甲子何劳记木养灵根水浚源
　　擢第经今四十年苦心驯熟不加鞭日迟帘幙人思睡花到芜菁春减权闲共门生钓温水亦携隣曲咏斜川不须扪虱谈当世闲对炉熏意澹然
　　擢第经今四十年平生不办俗间縁霜茎萧飒三千丈锦瑟凄凉五十弦晚节畏名如畏疾闲居忘我并忘天槎头着钓殊多事却笑襄阳孟浩然
　　送杜希圣检校江西省
　　孺子亭前秋草长骖鸾此日快翺翔龙泉合避文章焰双井能供齿颊香伟甚竹林青眼士居然薇省白头郎台端寿俊真知己【宪使卢公】早晚牵聫上玉堂
　　八月二十八日与同舍游紫阳道馆时孙次臯偶自休宁来预席为赋
　　细菊含英渐次黄赏心乐事早重阳樽罍下引清溪緑笑语平分老树凉天近神仙腾綘节地偏猿鹤防丹房白云截断尘凡路去马来牛一任忙
　　千仞冈头日破晴松杉委翠下檐楹不须半岭闻清啸但觉当塲有善鸣甓社珠寒明月并钟山鹰出众雏惊夜长旅席为诗恼坐对秋花只自评
　　次韵赵鹏飞照磨行春
　　微云防日午风轻独木桥西小作程野蝶喜随藜杖去树莺贪看酒杯行山园此日寻花意乡国深春上冢情麦穗桑枝闗政事归来好语报专城
　　清明日病起不能出渐喜勿药
　　尚忆儿时矜节物插花临水弄扁舟题诗多爱白塔寺把酒还寻芳草洲零落旧交时鸟散蹉跎急景大江流年过四十愁兼病始悟人生万事浮
　　病来势似百川东病退俄收汗马功人笑耸肩同老鹤天留小技学雕虫黄金谬作千年调白发谁登百嵗翁甚悟此生宜任运花残又付北窓风
　　送山甫薛教谕
　　宋公能识薛公贤千里相携过练川诗律熟于霜后果宦情清似树头蝉挥杯劝影身常客挟防从师骨尽仙马坞荷香留不住临平山下藕如船
　　广文盛则轩屡示近作深切起敬奉呈
　　句不惊人心不休味从谏果苦边求家藏古货真难卖袖有明珠岂暗投天马蹄翻西极道寒蝉声切暮云秋邓林渇死终无补肯乞醍醐一滴不
　　孟史君寿旦游黄山同舍邀作【淳衡湖居士癸丑十月十六日紫阳权学】
　　菊花开后到梅香嵗嵗黄堂酹月光心逺每思林壑美政成不在簿书忙玉箫吹彻洞云白竹杖行吟径叶黄想见岩扉题醉字山猿起舞鹤翺翔
　　寿盛则轩【象翁台州人本郡税务提领先为考试官有诗文集】
　　热官宜异老槃阿廨屋如舟柰冷何星斗夜垂文气老竹松春瘦古心多天台雁荡钟竒絶息熊经养至和两度花屏分寿席梅边老子剰婆娑
　　梅魂
　　几树吹香过断桥为渠吟苦髩萧萧村荒更送凄凉笛月冷谁歌大小招堂上目成劳逺梦水边玉立见髙标遗珠解佩精灵在千古春风恨未消
　　再赋
　　微风淡月满林臯缟袂盈盈韵更超飞燕耐寒元不粟鲛人傍水即成绡似无还有幽香閟乍见仍猜瘦影揺谁为空山吊岑寂清泉荐罢读离骚
　　次韵徐府推游福田院观罗汉画像
　　诗豪今代五言城行扣松闗误晦防荒寺曲通樵径白逺山斜界麦畦青能文旧说红莲幕占象新沈贯索星游衍何妨先问俗和鸾振响路人聴
　　暂出提河过五城千年画手未沈防神龙玩戏云常黒天女飞来发最青露牯眼中瞻佛日野狐禅里认妖星拈槌竖拂难寻妙玉振金声着细聴
　　次韵黄志斋刘平洲蔡志同游问政山
　　秋晚霜迟木叶鲜屏为千嶂绣为川云间笙鹤来何日洞里烟霞别有天盛席每孤青鸟使髙谈应到赤乌年絶怜三笑成图画句里工夫剰学仙
　　次韵蔡志同春雨阻游
　　书窟光隂冉冉过案头铁砚尚堪磨尽看千树杏桃去柰此五更风雨何着燕画梁泥烂熟拈笙玉笋冻频呵先生不出情无用危坐长吟忆老坡
　　送欧阳仙尉之官临湘
　　郡幕初逢玉树郎还看鸣凤向朝阳诸儒待上三千牍四海同尊六一堂鸂防滩头新御史岳阳楼上旧文章君山莽苍浮天际防醉佳人锦瑟傍
　　次韵胡敬存兼简定宇陈先生
　　柴桑归去是邪非怀宝终嫌始愿违天上谁分水苍佩林间自爱芰荷衣耆年并驾双曈碧吾道扶颠一发微想得相过共谈笑尽留风月坐重闱
　　九日与汪谦父晚登乌聊山
　　节意萧然易得愁乌聊晚望且悠悠百年驹过人将老九日山寒菊未秋云入楚天兄弟隔波横黟练古今浮旧游何在论心少沽酒同君向市楼
　　次韵徐府推游问政
　　三耳丹房占碧峰南州髙士蹑仙踪悬林小狖频窥果絶壁行人半隠松石冢苔深愁立马瑶坛云黒呪驱龙蔡家兄弟希来使露裛传书易剥封
　　次韵黄志斋早春
　　残梅飞尽又经旬池栁揺风自在春料理穷愁中酒圣品题红紫问花神金钱素鄙清流士鐡砚翻磨白发人賸欲挽衣随李广南山射虎不辞频
　　送友桂文德二朱丈归婺源
　　星渚源头宰木春浮云苍狗暗伤神思亭记在数百字族谱引中初一身赵璧可完充子志鲁疆能复赖侯仁考亭地下应含笑今日云来有若人
　　送刘伯善迁宪史
　　籍甚梅山蔼世芳僦居犹喜接邻墙单传天禄诗书谱来仕文公父母乡恩满花屏歌岂弟名髙柏府快翺翔要看入幕新风采行李无多面带霜
　　鸂鶒滩头兆岂虚梅花驿路雨晴初緑林久喜无藏盗乌府今闻有荐书铁面冰霜筹画畔锦肠风月啸歌余紫阳山下云泉响后夜相思蝶梦蘧
　　送汪谦父教谕长洲
　　孝节堂中一掬泉斯文端的有家传氊寒百里专师席语妙千人聴法筵今日弹琴调雅韵明年射防快先鞭白头亦拟东游计目送晴江书画船
　　髙邮巨擘客宣城我友潜夫旧结盟近日谢诗传好手当年鲁泮淑诸生似闻戍希来使颇为莼香恼宦情如此吴中二三老刺漫何得倦逢迎【属龚子敬】
　　千里游吴今又归山中春近蕨芽肥侯芭最擅诸生业莱子空悬五色衣捣玉冰溪聊待价追风天马可容鞿曽邀弄檝荷云浦不待清秋鴈影飞【方千里早从先子授业】
　　寄陈定宇胡敬存二先生
　　五色鸾凰肯自惊暮年木石了无情海濵犹喜有大老鲁国可能无两生承露盘中餐玉屑煮茶炉畔聴瓶笙眼前骏骨人希识他日图形费逺征
　　十六夜梦中得句云梦里麾贫气亦雄足成五十六字
　　应俗无方拙更慵仅从编简防新功偶然得句喜欲舞梦里麾贫气亦雄稚子身长衣渐短寒梅花小意无穷庄生齐物应难喻且向陶情酒一中
　　送胡贵卿北还
　　公子辞亲勇着鞭简书那许嵗时迁春风桃李江南路大府衣冠冀北天刀笔定应培盛业诗书犹喜惜芳年马周老去惭门客倘值金台一荐贤
　　甚笑书林日课勤荒斋邂逅挹清芬谢家子弟温如玉帝里人材望若云勿谓亲庭嗟逺役应从相府防竒勲纡朱曳紫年华富天马腾骧定出羣
　　夜赋有怀洪潜夫眷兄
　　种竹门阑冷若冰于人无爱亦无憎百千事过随春梦五十年来有髪僧稚犬勿驱从傍火飞蛾欲救急吹灯品量文字成孤笑忽忆平生耐久朋
　　二月二十六日清明苦雨不出
　　薄相天公未肯晴空令佳节负游情鸣鸠占树如相答乳燕分泥了不争贫拟卖文那自给老思治圃尚慵耕竹萌供筯聊摩腹喜聴孙雏学语声
　　客身顽懒云粘岫世味仓皇鸟遡风早达有人登鬼録深居笑我坐诗穷佳辰得霁如逢赦老境无心酷似童幸有一樽齐物论壮怀倾倒雨声中
　　送方千里教谕贵溪
　　龙虎天髙役万神鵞湖宗防认畦畛青山有意迎来客白鹿遗规淑后人伊轧笋舆穿石径飞扬栁絮乱江津穷经得用何嫌晚老马追风尚絶尘
　　四月二日欲游翠眉亭以雨阻不果呈邑中士友
　　翠眉不是画眉妩石镜正嗤明镜台梦想清游过半世天将竒事付深杯风风雨雨残春色扰扰胶胶走路埃急扫浓云推朗照肯教游子首空回
　　乳水源分河汉津只今人物数荀陈千家古邑云中树一防飞花道上春稍厌光隂留过客直愁风雨湿吟身鸣蛙鼔吹宫墙近聊学新丰独酌人
　　再用韵宿邑校作
　　瓮牖真成临水树春风徧作雨花台雄豪空负诗千首磊磈谁浇酒百杯髙树鹳鸣知积雨荒斋鼠迹验深埃苔封堦户人来少搔首长廊去又囘
　　人间何处问通津过眼风花迹易陈多恨尚嫌鸠唤雨相亲元是草生春未偿文字三千椟肯负乾坤七尺身且喜客牕红烛焰咚咚街鼓未眠人
　　五用韵谢喻真卿惠诗
　　团团朝日蓿盘开不减当年致馈台器重黄流金作里文成繁露玉为杯蝇头细字矜明目麈尾清风扫俗埃追及汉庭词翰手赓歌乐府上之囘
　　读君七字喜津津尽洗从前句法陈挺甚儒宗新甫柏悠哉道味舞雩春谁云白发今垂领政待青云足致身梁颢年华今尚少当场休让一鸣人
　　赠戴训导【师初先生幼子】
　　剡源已化辽天鹤骥子今非同队鱼对客每谈先友记挑灯尽读故家书舞雩春服朋来后校艺秋场百战余千载风流吾欲继过门莫待雪盈裾
　　松友石山长承寄示近作报以七言四章并呈明经山主及南轩胡公
　　识君犹晚别君难几向秦淮共笑懽剰捣香粳供学子每骑瘦马谒台官香芸曽阅藏书庋细栁应寻拜将坛信有人家金石友书来五岭暮云端
　　钟美亭诗掷笔成千言翻水座人惊黄埃白发方归客明月清风几动情缟带尚能留破箧青山浑不记初程因君寄赠思前梦四屋鸡号杂雨声
　　云翁挥麈冠盖集安国养士庖防香福田祗为孔孟种易蕴尽发程朱光骏奔孝孙酒灌地焄蒿盛气神归乡白驹空谷仰前哲有客来自春风堂
　　南华老人别三载万栁营外春风迟清秋强胜谢祝噎道貌常春无冻梨诗牋毛氏纸为贵坐有孟公人所师烦过精庐怜逺客满山黄叶菊离披
　　十一月十九日先君子始生兼怀亡弟清之
　　寒猿声急雨啾啾帘掣尖风射弊裘畏老嗟卑心已死思亲忆弟泪交流红尘人海归何晚皓首山林意未休荐罢清樽灯烬冷翩翩飞梦绕松楸
　　湖海飘零迹易陈去年今日倍伤神甥孙扶拜衣垂地木主开函手拂尘稍愿显扬淹禄仕空余衰谢哭苍旻逢梅便觉心如割忍看山桥破蘂新
　　次韵称隠州判
　　方慙绛帐共春秋世外空闻大九州对酒方能麾老气挑灯殊不尽羇愁相寻剡曲今安道早谒苏门旧少游天地全人似公几六旬未老宦情休
　　沙卜珠万户南征凯旋
　　万国车书极盛时谁令小丑犯王师兔狐何啻营三窟鼎镬难逃命一丝勇共铁鎗称健将功成铜柱震南夷彤庭异数荣双节上宰分庸镂列彞
　　次韵志斋总管酬克用总管
　　壮嵗论交向士林巷南巷北爱长吟照残夜月双蓬髩吹老春风一寸心并砌兰芽迎日暖临阶竹影映波深代间罕见诗书帅正用灵源着意斟
　　正月初五夜大雪诘旦起视筠轩玉立百个真伟观也午后东隣小酌
　　七十衰翁旧布袍慿轩坐啸气犹豪阳囘大地三层上雪积虚檐一尺髙半夜栖鸡先喔喔荒郊去雁正嗸嗸顔公米帖从谁贷且共隣家醉浊醪
　　次韵黄彭叟与江子厚饮于髙亭
　　门外谁呼祈孔賔此生信不羡平津慿髙几见苍山老抚物何嗟白发新草向春融青满眼梅因风度笑随人保安堂上踉跄走天假同跻七十春
　　四月二十三夜梦中赋梅得前聫因足成八句
　　尘缨不用濯沧浪每到花开倚树旁有宇宙来惟此白从风月里见清香裂皮秃干藏生意浅涧寒塘拭淡妆一夜梦身轻似蝶吟残牕隙漏朝阳
　　江賔旸以诗来报以七言
　　过我翩翩卢照隣持来五色笔花春少陵对月丹心苦苏武还家白发新旧汨尘沙无逺韵方来天地有闲人靘妆兰泽髙难嫓邻女空悲欲效颦
　　先君子讳日将至客思凄然
　　投老思亲意转悲报亲无路托文辞青编加防周官学墨本方镌有道碑笾豆馨香鱼菽祭缌功先后雁行随嵗阑未遂还家愿一酌清泉手自持
　　近寓花屏得观仲明真人楼观飞空之盛
　　仙子藏身在玉壶飞甍百柱出云孤行空风雨神明防真本蓬莱岛屿图松菌竹萌留客饭芝田术坞贳官租真成孔老通家好不待君王赐鉴湖
　　白云当户草沿阶静极方知太古怀涧水每从嵌窦出山禽时聴话言佳楼台地胜供春望笋蕨防香趁早斋自许残龄聊屏迹箨冠藜杖曳棕鞋
　　三耳仙人驾白龙九霄寥泬去无踪丹房几见滋新藓老鹤归来认故松蜃气楼台沧海转天香草木碧云封游人醉舞下山去斜照依依送暮钟
　　比来多病承文玉以二律问安枕上失记严韵用昔贤和意例以谢
　　少失师承晚自强青灯老屋漏寒光文成敢谓如山积笔秃何堪作冢藏正色无媒空老大羇怀所至易凄凉篇章湔祓胡来我重爇平生知见香
　　雅好山栖栖在山雨声争送箨声残衰年百病如期至非意三彭忽我干巳恁爬搔劳指爪何愁赓载镂心肝老奴勃窣频来往一路松冈几屈盘
　　平生法喜不同衾颇学熊经更舞禽正自寡言为暖药常思穏坐罢长吟洗头玉女盆难遇搔痒麻姑爪得寻我昔瓠肥星嘒嘒小儿造物苦来侵
　　发冢何曽到纸衾生擒劲骨似霜禽闲为洛下诸生咏半是天涯游子吟竹洞有门身习隠桃源无路世难寻病余阁束春秋传老砚从渠碧藓侵
　　复叔铲地仙一再入藤原为余卜寿藏也异时得大书新安诗人唐长孺之墓君与力焉赋此以谢
　　冷宦归来一事无箪瓢粗足免嗟吁纵同彭祖终须死预计菟裘理岂诬步屧履霜寒巳劲支筇上岭气难苏多君尽发山川秘为我亲传寿域图
　　神仙蜕骨逃蝼蚁忧乐无心问髑髅举世贤愚皆梦幻孤生牢落负箕裘青灯未了三千牍白发惊逾七十秋有子应门孙拥膝虚舟随浪恁沈浮
　　把笔题诗阅嵗年安贫那用叹迍邅平生未办求田计老去应无埋骨钱酒味要求杯杓外泉声只在枕屏边胸无芥蔕吞云梦此意逢人莫浪传
　　方外有怀徐方舟用韵兼寄
　　种树坟前鸟欲巢年光暗逐海门潮哀除近报都无恙服禫应怜不自聊酒兴可容陶令止诗魂须待楚人招手抄祭礼方成诵月冷乌啼共一宵
　　小镜赠送国宝先生承再索儒字韵
　　懒赠佳人赠世儒从他粉面笑吾迂揩磨巧匠饶余力鼓铸神明想暗扶扬子江心明水贝秦王宫里望舒图知公扫尽巫山梦只许飞鸾弄影孤
　　元穷乡晚进学不如人近为同里罗夫人作行述上千名笔于大人君子之门使人囘误蒙伯生学士盛加称许俾贾铎之微音获厠黄钟大吕之侧余生欣幸敬葺俚语上答知遇倘沐不赐鄙夷得褒贬二字垂教尤为荷幸仰几鉴亮
　　轩冕辞荣逺世纷真成一饭不忘君緑隂静对西清客玉殿频挥大拜文威凤九苞尘外物蓬莱五色望中云归休洛社谈风月犹为羊欣写练裙
　　一代文章属大贤赏音何望到林泉尊翁作传非吾事投老虚名只浪传疏氏余金犹饷客苏门下士敢齐肩仲宣雅有登楼赋拟泛西江十丈船
　　玉座从容侍帝躬格心事业乐融融多闻上下三千嵗大册翺翔六一翁甚愧雕虫攻小技遥瞻鸿鹄驾髙风倘因授简垂褒贬不恨穷乡两鬓蓬
　　寄夏大之教授并述识其先公放翁之意
　　君家父子文章伯振铎西江易巳东指画马前怜贾岛安舒床上识庞公闻风早觉兴廉懦流俗何能论介通衣带水间难防面暮云回首送归鸿
　　题郑子美师山精舍
　　师岗有待閟脩容耻构人间媚佛宫十里溪光浮席上千年道脉寓山中岩呀径绕栽松竹饭白防香剪韭葱邑子多贤资木石遄看讲麈动清风
　　中秋夕隂翳更余皓彩烂然鼓弦侍饮呈程国宝
　　一枝随分寄林邱梦冷当年上庾楼老矣嫦娥卧仙阙凄其杜子忆鄜州迟迟皓彩生庭树续续清欢较酒筹坚坐何妨亲醉貌频分茗椀亦风流
　　八月八社日仲实自崇安归省二亲次日赴杭试九月初六日归初九同到槐里请赋刘梅隠武夷山水墨图
　　武夷山上虎头画九曲溪边牛尾歌仙掌时云浩丹梯蹑处石陂陀数声铁笛樵人聴百丈仙桥羽客过小隠堂诗守家法清晨扣齿事科
　　恨不相逢捋白须人间果见列仙儒诗兼摩诘有声尽道在希夷太极图梅底读书成大隠洞前涤笔施灵符幔亭世逺谁为主缥缈先生宅一区
　　神禹棊分大九州武夷曲曲气涵秋何山不是金鼇戴有水咸通银汉流素练遽看朝雾湿苦心潜与化工谋愿求一本悬吾室梦到沙头上小舟
　　再题武夷山水墨图
　　路入微茫九曲溪仙家吐绶养朝鸡云移隂壑招难至树战秋风望转迷水墨图中闗气象琅玕石上认镌题桃源自是衣冠古不识边隅振鼓鼙
　　碧削千崖万水通轻舟泛泛几渔翁悬知天帝有息壤故遣神人此御风术圃芝田开谷口金鸡玉犬隠云中道人一笑捐囊粟画手从他夺化工
　　武夷真君上天去梅隠山翁今地仙呼来画史自盘礴尽扫溪山入太平林逺树云作机飞泉浅濑琴弹弦扁舟着我亦不恶蓬瀛万里求无縁
　　传墅遥遥画始分至今毫素吐余芬光浮佛国难消雪逺接巫山欲断云别浦渔归舟不系平沙秋晚雁成羣从知吾父经行熟对客吟诗酒半曛
　　江和叔近以诗十首见寄属和者再三乃赋七言一章兼简賔旸二老
　　城东古县白云层邂逅诸郎问寝兴洛下书生前日事襄阳耆旧几人登竹松开径资三益父子观书共一灯生幸同年各强健防心谁识在家僧
　　士则广文自试院监誊録回奉寄七言
　　三朝儒硕虞太史再世交游胡伯泉书画船行今楚水波澜亭在旧徽川赠言已见胶投漆语别俄惊筈离弦堪笑疎慵叨裁品诗成未得雁奴传
　　罗夫人挽章
　　五世尚书饫旧闻公家郢鄂总能文不増米价黄承事净洗铅华鲍少君女嫁男婚循礼典药炉经卷了晨曛双魂一笑蓬莱顶应话髙门再造勲
　　次韵允中
　　雨后遥山翠欲流东风尚觉冷飕飕生来聚铁能无错客里慿栏易得愁诡遇久知惭嬖乗滑稽殊亦陋旃优吉祥止止安吾分莫向人前借箸筹
　　五月十一日余病左腰胯间凡二十日才复旧
　　白纻裁衫短帽凉频将疎髩弄池光鸣禽不畏朝风雨老树曽经古雪霜晚嵗为文才易尽清香萦几意何长列夤占象真无妄病起今晨喜据床
　　星源汪氏快阁兼寄晓窓吾表侄【晓窓父初轩公先人甥也】
　　涪翁快阁天下胜又见龙溪几世孙笑指阑干人老大共衔杯酒月黄昏山中草木多灵异溪上云烟互吐吞祖德不磨金石耐代间甍栋几家存
　　节推之后晓翁在快阁秋来得醉吟老去谁怜俱病足书来犹喜共论心镜中霜雪千茎白梦里烟云五岭深四世姻盟俱有子藏书终不愧籯金
　　过昌平
　　不恨功名晚未收斜阳古道乱蝉秋细泉出涧文成蹙逺岫当闗翠欲流雁塔题名新进士牛羊徧野古并州青铜四百堪呼酒一洗征衫万斛愁
　　洪赞道中
　　提封旧秦周鸟度闗河欲尽头六月火云天不雨一轩风露客思愁心源浩荡翻文海眼底浮夸笑蜃楼晁董登朝催对防新丰酒好莫淹留
　　察罕诺尔【白海】
　　何年疏凿近王城中有龙嘘白浪生童孺惯曽观卤簿銮和从此谒承明汪洋静照千官影砰湃遥万嵗声尚想先皇开国日诸贤附翼定章程
　　李陵台怀古
　　煌煌青史后人看矮屋挑灯客夜残取女巳膺王爵贵归朝宁望汉恩寛直怜国士家声落谁念征人血泪寒勇奋功名嗟不遂从容就死古称难
　　二月十四日承郡幕丁公继道迂访不肖留问政山中报谢七言
　　湖海衰残一秃翁迩来持砚向琳宫虽无却疾三年艾犹有应门五尺童跨鹤仙人留客醉雨花天女笑床空堦苔喜印先生履溪馆归来夕照红
　　送危检讨学士兼寄程光道御史
　　清禁衣冠侍玉宸丁宁天语耳边真三朝国史编年法万里风埃游子身宇宙不磨先节槩死生难忘是君臣退之不作谁堪继回首千年迹未陈
　　送耿纯仁摄教明经书院
　　精舍髙居考渚湄山田秋熟黍离离论材酷似牢之舅摄教新迎泮水师翠壁云横微雨后青天雁叫早寒时扫除传注明经术香火縁深百世祠
　　先人旧友两山翁安国名郎建校宫斋鼓鸣时防有饭谈锋交处麈生风村墟地尽寒溪碧锦绣林开夕照红空谷马嘶惊野老衣冠来自大江东
　　次韵克用朱总管四首时官赐金服
　　乾坤俛仰不赀身腹要藏书笔有神古树为门初亚雪寒虀翻瓮未回春赓歌来自千夫长命服重颁一介臣饧卖胶牙盘簇菜老夫着此防亲隣
　　四海谁非大患身痴儿抵死媚钱神残阳挂树何嫌晚细草沿堦自得春对酒强为霜叶貌著书免谓布衣臣浮舟湔拂分泉井早嵗虚翁接近邻
　　嵗晏有怀洪存心张文玉第五儿桂芳客闽南家问言旋喜而有作再用前韵
　　故人有子专征税逺使将诗鬼神萱草庭闱滋白发天涯霜雪迫青春书灯不负箕裘业鞭算难嘲聚敛臣家酿将篘催祀嵗杀牛何必问东隣
　　老夫有子闽南客逺道身安劳百神未办舆台供甑防应随袍笏贺王春朝闻鹊报斑衣喜夜宿猿惊草莽臣不比羌村醪味薄菜丝鸡饷姻邻
　　溪声
　　溪声万古流不去付与幽人自在吟细可入弦翻雅调猛如过雨撼空林鱼游近渚眠难熟猿叫空山响易沈七里滩前更澎湃几人能洗利名心
　　拟吴体
　　黄牛三峡厌朝暮瀼溪归爱清涟漪非宫非商调自古兼风兼雨常如斯浣纱小女足屡滑角力篙师声更悲武夷山前棹歌发头白老父思吾儿
　　神仙变幻事已古桃杏妖娆春正迟楼髙自可摘星斗句好何用求毛皮暖融迸地笋满尺坐久煮茶藤一枝参同契好不易读邹防谈笑真吾师
　　聴琴
　　髙歌一曲拂梁尘尽爱淫哇狎坐人洗耳尚怜敲羯鼓知音谁解识阳春九霄吟凤凄清夜万壑飞泉浩荡晨自笑陶公大疎懒朱弦不具乐天真
　　星源黄克让乞诗因寄子厚县宰
　　南山千仞子真隠明月一章双井黄至今草木助姿态况复金薤闻琳琅风流方朔喜玩世官谱越人传禁方州县劳贤头未白防当嘘送升岩廊
　　三耳仙人生羽翼洞中丹灶犹依然苍头放鹤碧霄上好客扣户茅堂前有来快语近葛误聴此老能诗篇朱门叔父为别久论心曽到赤乌年
　　玉堂夜直
　　门悬铃索静无哗分草词头日易斜夜月光生青玉案春风吹老紫薇花吏共鸲眼南来砚宣赐龙团上焙茶遥想宵衣勤圣治丁丁漏下鼓频挝











　　筠轩集卷六
　　钦定四库全书
　　筠轩集卷七
　　元　唐元　撰
　　七言律诗
　　海门潮
　　海门东望树苍苍划见银涛混茫万古月华同进退千山云影互低昂鱼龙失势移新穴鸥鹭忘机不乱行估客倚篷心胆掉潮平酾酒酹斜阳
　　金轮涌出海门开万皷声喧一线来吴越中间分岛屿乾坤上下变风雷幸无防舞张旗帜信有胥魂吸酒杯古往今来几翻覆中天不动拱三台
　　拂郎国献天马
　　西戎献马大明宫九尺头昻立朔风身绕黒云蹄践雪眼明紫电骨如龙圉人饫豆须三品明月当卢映两雉贡越裳周道盛欢歌重见入居庸
　　骏骨西来路几程涉残沧海觉身轻一寻向上真非画万马皆瘖不敢鸣玉署词臣挥賛笔虬髯使者被恩荣可怜汉武穷兵日得似天朝贺太平
　　渊明菊
　　谁锡嘉名配往贤香生髣髴义熈前孤髙莫比闲情赋惨澹如思述酒篇白白黄黄荒圃地风风雨雨晚秋天纵残不受尘沙污百卉中间节最坚
　　东作
　　垂白村翁懒出门儿孙活计在田园雷掀地上龙蛇窟雨暗江南桑柘村晓起荷锄山月白暮归濯足涧流浑芹芽笋茁供厨馔耕凿难忘圣代恩
　　三月三日初度
　　八十山翁秃鬂苍衰残何计砚田荒眼看稚子头皆白夣想故人天一方有手尚堪挥酒盏当塲谁敢论文章赐衣一袭君恩重门巷风清拂袖长
　　花朝访朱元辅不值
　　白版桥邉水带沙穿深度宻访君家防床棐几门防掩野迳山蹊桃始华处士未归笼有鹤耕夫才馌树啼鸦知音不遇空囘首独立东风几咄嗟
　　近苦目热齿疼
　　老去都慿造物儿潘郎何恨鬂成丝身如大树频生菌眼似明河讵有脂拟借麻姑搔痒具浪传渊客泣珠为直须静黙安灵府驱尽闲愁听奕棋
　　百年四万日垂老三十六牙城早空老去寃亲情顿减俗间毁誉恐非公长康啖蔗扵形外杜老防花似雾中甚笑惩羮忧热恼氷虀百瓮策神功
　　扈从滦阳清暑
　　汉皇移跸向囘中风伯清尘暑气空骖乘文儒承顾问献父老抚疲癃夷王逺致金駞座宿衞频分玉韔弓万嵗千秋奉明主此行逰猎得非熊
　　万里提封掌握间离宫风露占清寒乗舆才动关星象御食精调领大官金齿蛮王来献寳玉堂学士摠弹冠惟应逰豫安中外万嵗齐呼天可汗
　　令下趋燕早离秦龙城风露正侵人上方寳劔光驰道大驾金根警跸尘千里桑麻观乐土三时鼎爼得贤臣善调玉体清凉国圣厯宜过亿万春
　　尚觉尭居古兾方钩陈太乙暮苍苍稍同汉室清凉殿不比南朝石步廊味荐猩唇来岛屿囊盛马乳挹天浆遥知煇翟承君宠下士何由望末光
　　次韵周彦明
　　才出城南眼倍明周园防集客非生渔家结屋通隣好水庙飘香度竹清曳杖毎愁苔迳滑开轩初爱葛衫轻路人偶识先生面怪我媻跚勃窣行
　　筑屋南宫牕戸明堦闲一任紫苔生石桥误覔天台路竹院平吞练带清林果毎垂檐际重茶烟直绕树头轻阆州絶唱今谁继大似麻源上谷行
　　家园夜坐追思旧日感懐寄洪存心
　　卧防天星嘒嘒明还从苹末觉风生人惊老丑縁多病天锡诗材忌太清建邺城中千日醉桐江波上一丝轻不如归老寻姻友明月街头一字行
　　卧听秋虫咽到明惊心髀肉不重生厌吟旅舍乌栖曲几叹豪家颍水清先友记中春夣冷贵人头上雪茎轻倚门望久归来日又向金门掉臂行
　　次韵学正青山李公
　　斋阁深藏学懒残时从池影防云还寻花尚有春孤注庇士谁为厦万间人似云松髙偃蹇文如雾豹见斓斑忘年幸结同寅好毎愧踈庸頼铸顔
　　次韵刘时中郎中题垂虹桥二首【后除待制】
　　初疑蜃气结穹窿还讶晴虹下饮空影动星辰天拱北势连湖海日流东祗言履险宜求济不用需孚已奏功拟效相如题几字区区驷马愧雷同
　　岸束黄流诉不平行人朝暮蹑长鲸占星已觉天根见不日能驱山骨成万里途遥催骥足三更潮动听鼍鸣沙门愿力弥精进从此津梁徧海瀛
　　艾防清北逰
　　平生父子迁固史人间拘忌隂阳流青山白发老更好黄河泰华君重逰吴人熟念旅范叔自笑寒飕飕图书东壁委山积傥因文艺资旁搜
　　送于尹之官乌程
　　延祐初科名进士乌程百里新郎官醇如箬酒光照面清似霅水晴生澜熊吞貉子谁敢过鹤在鸡羣人共防循资便合上栢府输尽平生一寸丹
　　次韵许彦昭见贻之什
　　客慙息帐浮烟畏暑情懐易惘然歙岭遥瞻天一角吴门经见柳三眠白头映雪须盘蓿金盌盛浆只玳筵丁卯集成诗律穏竹林今日识诸贤
　　天平山
　　天平山里唐朝寺苹藻重来荐范公夹道松阴常带暝傍岩池影秖涵空石排甲士云千灶藤走文蛇地百弓心与义田同不死年年防防舞秋风
　　眠松
　　何年手种吴山阿铁石作干枝森罗蟠泥爪甲自菌蠢干霄意态宁婆娑孔明竟是卧龙者安石其柰苍生何慿谁唤醒出空洞山前万耦披朝蓑
　　饥马昻夫郡侯赴池阳
　　紫马东来有耿光九华秋色对苍苍气涵西极山河秀材压中州翰墨塲饱腹蓬蓬民有饭中流济逄航循良传里无多事劝学劭农徳意长
　　往嵗从容侍次公今年又识大苏翁传家龟鹤留清节惊世文章有古风五马二毛新郡牧九华千仭旧江东遥知沙际迎笳皷旗影翻翻晓日中
　　送牟景阳都事之官帅府浙东
　　吴江接蜀波庙廊勲业旧鸣珂一门兄弟身先贵三世文章誉不磨大府贤僚参賛暇元戎小队笑谈多诸公不作临岐醉奈此朔风吹防何
　　龙飞在御仕逢辰潧府俄迁帅府新慷慨要为天下士雍容且作幕中賔文章政事熊鱼味野店山桥车马尘十万军民同挟纩梅花角里亦囘春
　　送李録事正卿归安仁
　　止善堂成烦董役采芹亭厰旧论文味甘吴郡三年水影共江东一片云柳媚河津知送客马嘶官路怅离羣赐金増秩皇恩近归去万山吾隐沦
　　过养材村
　　养材源头桑柘黒息溪渡口烟水昏蚕生羞入懒妇手燕乳不择贫人门冷官嵗月空得老客路荆棘今消魂三十六防归最好迎人稚子踉蹡奔
　　宿梅堰
　　日斜梅堰散牛羊渐近邻舟借烛光夹岸长枫浑欲醉持篙小女白如霜几年湖海催衰鬓半纸功名笑漫郎大小冯君文隽雅相防喜色映眉黄
　　十一月一日雨斋作
　　急雨投窓作意鸣昏昏城皷欲初更青灯犹是忘年友黄菊终然不世情床下小虫工细响风前老鴈恨孤征便应心胆浑如铁飰颗相逢亦瘦生
　　种花隔嵗学儿嬉又及秋风洒菊枝指甲秃无搔痒具形容衰似别家时云台功业年华晚黍谷阳和造化私苜蓿盘空犹健飰霜螯适与麯生期
　　去去重来若隔晨踈窓暗壁漫凝尘独行荒圃忽佳菊偶值同乡即懿亲纵办笑谈供饷客尚怜幽閴易伤神家山此日开炉饮笑拥孙雏白胜银
　　再用韵荅顾荐卿
　　骁腾伏枥待长鸣解织天机日七更客路风埃先得老道人木石本无情履穿何用嘲东郭句好元须继北征来往脩廊共谈笑今宵賸喜月眉生
　　读子敬龚先生江东小藁
　　词场诗社老防成宿将临邉号令明尽洗鈆华防絶色何烦丝竹听希声谢韦向上无圭角濓洛方来以道鸣自古文章分正閠纷纷齐楚孰争盟
　　宫墙面对阅时流能事髙悬水镜秋清苦三年嗟刻楮繁华满目付浮沤坡公门下无多客工部毫端有万牛倘乞刀圭生羽翼防随鸡犬上瀛洲
　　寂寞祠官升斗谋山川黄落未归舟五更孤枕六旬客二句三年双泪流醉倒浣花宗武在行吟楚泽屈原愁愿因纻缟酬投赠不贵人间万户侯
　　再用韵谢龚子敬
　　绳削无烦早混成直须平步到泉眀深窥铁网珊瑚影响彻金蛇霹雳声倾盖交情嗟晚合追风意气羡长鸣问渠大国衣裳防蕞尔江黄许乞盟
　　老子圆机傲九流谁将尘滓混清秋谈诗直指形神影抚世何心夣电沤愧我智多非老马输公硎发失全牛功名未譲麒麟阁赋手先还鹦鹉洲
　　瀛谢奎残浅近谋居仁首
　　缜宻如盛水不流枫落吴江知鴈过月明巫峡听猿愁玉堂今夜凉生砚李广材髙老不侯
　　老竹道中
　　离离官堠藓防生苦为行人管送迎投老年华憎厯换近乡途路觉身轻危峯压雪争寒意疾吹驱云漏日明想得祭先新酿熟糟床急防雨檐声
　　次韵汪处谦雪中度昱岭见懐
　　冻合无声竹下溪蹒跚投宿野桥西人行蜀岭愁应絶路入仙源意转迷浪涌鲸鲵连钜海天输玉帛出全齐今宵且了还家夣不管杨花扑逺堤
　　长城如画练横溪歌吹何心恋竹西白首尚违商岭卧多岐争奈具茨迷千山雪齐银屏出一夜氷生玉筯齐稚子忽来推午枕相邀挑菜步前堤
　　归来未拟泛南溪夣绕裳已掠西芳草池塘春尚浅残梅亭榭径偏迷诗如大国谁雄楚酒似青州直到齐犹忆往来吴防熟虹桥飞舞跨长堤
　　二十七日谦父诗来是日仆如狮潭越三日二月初吉用韵奉谢
　　碎月滩前共饮溪泥留指爪逐鸿西归寻松菊盟犹在旧防烟花眼不迷泉窦通时流易满柳条多处剪教齐墙头过酒休辞醉草软如茵衬碧堤
　　剪刀峯凸接狮溪东向书斋背日西小饮喜从山鸟劝安禅宁为野狐迷牛磨老树胡偏动马啮枯荄齿易齐乍别市朝谋寓隐闭门拟欲断桥堤
　　次韵程静斋倚山书院
　　夣断东南一角天当年宅揆帝图全安邉充国无居右胙土周公已拜前御赐有来分凿落威声或许过燕然诗书遗泽传三世竒寳于今属后贤
　　往事伤心杞国天几家乔木得生全清门鼎鼐流传日緑野烟花指顾前尘境夣身今往矣秋风儿泪故澘然倚山精舍新题榜剰说青氊奕世贤
　　乃翁仙驭上寥天身赎嗟无计万全犹见云横朝枕外空悲月冷夜台前相门自昔推长白耆旧于今忆浩然更号定知羊枣意孟庄那得并称贤
　　潇湘一舸水中天归访人琴两不全成佛未应居谢后争名宁用愧卢前云山在望徒纷若絮酒临风为怃然闻道嗣宗多子侄仲容虽老最为贤
　　今日桃源别有天四时栏槛百花全摇摇翠盖清风里采采金英白露前玉树郎君应俊甚霜髯学究想皤然逰吴适越真堪笑客授如公觉独贤
　　次韵蒋野岩寄仲山二首兼简云岩先辈
　　诩径声猷岂勃兴公家伯仲摠堪称人间狡狯嗔三穴年少轻肥笑五陵晚境衣冠宜质朴故园梅菊有交承诗来字字含烟雾报称应惭锡百朋
　　九十年华抚废兴贞元朝士尚谁称芝歌自昔悲商老麦饭何从洒汉陵物外仙踪谐夙好眼前俗子祗羞承林栖未卜重参请玩易空怜龟十朋
　　次韵陈国表秋日登姑苏台
　　漭漭重云鴈影奔慿髙极目水邉村黄池未觉盟言冷宰噽空令主听昏离黍秋风増感慨断碑残日鉴亡存方来楚汉无穷事説与刍荛亦黯防
　　读书堂上芥为舟夣想乾坤外十洲政尔客氊真得冷犹嗟病骨早知秋有心击磬寜忘世【国表近奉儒司委董石磬】无计归耕却恁愁鴈塔题名何恨晚西家毕竟愧东流国表山长偕诸君逰虎丘属儿子桂芳卧疾敬用次韵
　　闻道兹逰取友端虎丘山下水云寛青灯不似少年好白石空歌长夜漫儿病自怜如鹤瘦客氊谁念似氷寒坦途付与安行者未信人间百八盘
　　次韵朱竹斋见寄
　　诗到人憎不直钱吾侪参请几经年响鸣赤壁江臯鹤清咽苏公雪窖氊净洗腥羶归白社豁开云雾见青天迩来有口且挂壁栀貌纷纷值售鞭
　　十一月十九日先君子始生寓馆薄奠凄然感懐明日马上作
　　阳生葭管冻防交尚忆亲容泪湿袍弟侄上堂纷拜跪老翁扶杖醉酕醄天荒地老梅魂冷月黒云深鴈呌劳客里情懐元自恶门前风树并萧骚
　　四日犹迟月下平生此日倍凄然寒梅不死春风面孤子能忘罔极天时果随宜来肸蠁灵衣髣髴见连蜷忍贫正足光先志但愿书灯久逺传
　　正月七日雪后过郑村陪祭郑録事私諡贞白焚副有作
　　雪后溪山尽陆离笋舆伊轧度前陂孟贞曜諡哀终古郭有道碑无愧辞荐有严賔在位含酸岂但哭吾私郢歌不断凄凉意飒飒隂风动素帷
　　午厨元章饷溪螺菜心妙甚
　　种自园丁始甲芽得从溪女浅含沙针锋入殻挑深肉椀面横枝带嫩花翡翠脱翎分碎淳母到口敢矜夸不随羊酪同肥隽只许南烹伴蛤鼃
　　九月七日晓牕闻雨有懐
　　白髪萧萧奈老何惊防木叶下层波百年最恨别离苦九日无端风雨多侪辈旧交登鬼録江湖满地足渔歌残生懒作禁门键随分安居养至和
　　前月慿轩望斗牛举头鴈影又深秋黄花有幸霑新润归燕何心説旧愁甲子雨占禾附耳庚申夜守客搔头儿曺想理登山具碎月滩头上钓舟
　　连雨九日乍晴
　　风阁檐声靳不流尚容老子望清秋千崖万壑争新齐黄菊紫萸欺白头侯喜谁同温水钓山公曽共习池逰卷书危坐思畴昔万里终惭浩荡鸥
　　炼师吴定夫孙元京先生外孙元京无嗣勉继家学山中夜话因赠小诗
　　半世求田未得田老来尚结读书縁千山浓淡古今画一水微茫上下天闲侣鸣鸠管晴雨偶随孤鴈立风烟野山诗客骑鲸去犹喜贤甥续断
　　十月初六日携芹芳入藤坑将营寿藏题咏
　　山石荦确日欲昏天寒人家早闭门昨朝闻虎过西崦一翁抱犊耕前村露华成珠草头湿月色走汞波中翻篝灯呼酒虽稍急避席欣逢老弟昆
　　百年鼎鼎寓尘寰寒暑相催不暂闲自笑读书生白髪也思埋骨要青山虎龙深抱泉源□鸡犬相闻里社间但勒诗人唐子碣浮生谁脱鬼门关
　　病起杂书
　　荒斋孤坐思凄然齿痛无聊隐几眠病减终朝那废药体衰初夏尚装绵百年谁免夣槐国万事何须使鬼钱却笑山丹矜节序鲜葩如火喷晴烟
　　单衣未试晚风柔村舍归来过石头眼力不胜灯力焰蛙声偏竞雨声愁聃翁久悟身为幻李广休嗟老不侯闲客不来心愈静聊将归思问沙鸥
　　欲落不落山上月思归末归庵中人可能快手剸犀兕况欲被髪骑麒麟防防磨刮诣理窟惺惺警悟存书绅昔豪新懦忽自笑松花作意霑乌巾
　　病中释懐
　　衰病相寻不用悲花残叶脱恁天时亲朋先死数十辈造物迟留千百诗齿痛虽无食肉相眼明犹辨受辛辞傍人莫作龙钟防百榼开筵把柘枝
　　九日同元亨逰崇福寺懐郑景尹山长奕夫
　　山中古寺四无隣此日寻幽度涧濵快马气骄欺老子闲僧醉熟避逰人一枝菊瘦秋光独百尺楼髙旅望频遐想豁然文学掾挥毫题徧练屏春
　　次韵童一清兼简槐里诸公
　　当年玉殿听宣麻森栢祠前过客嗟鼎鼐楼台俱世业林泉诗酒是生涯揩磨文正床床笏爱惜平泉树树花几度思公乘雪棹愚夫终笑恋西家
　　仙源易得是胡麻济胜何须羡咄嗟义训惟应传窦俨物妖真足唾王涯寳笺尚閟宸奎字画册多描别殿花峙玉森森知敬客江南文献定谁家
　　懒妇无功治枲麻黔敖饿死耻来嗟少年有志功名防投老相依水石涯闲傍青松承露滴爱拈红叶缀霜花去来横竖皆儿戱莫访成都卖卜家
　　寄吴郡汪叔志推官
　　三譲名藩古不磨官塘鱼米万艘过新安城里浮溪延祐塲中进士科执笔详刑寛棰楚化民知法避江河是行惯识平生操细酌寒枫叶底波
　　廿载湖山两见之琼林炯炯照须眉忍饥正字思亭记投老都官宛水诗随世功名鞭影动圜扉恻怛草心知吴笺捣就秋溪石闲染云烟郡阁时
　　文公闻孙仲谦以韦斋故宅为里豪所夺将白之宪府比来山中徴言余适卧疾弗克见敬谢七言
　　荒村卧疾阙知闻有客相寻水石濆笔底难为皇甫湜人间正少孟尝君酒沽野店频添水袖拂松梢半惹云日暮想君投宿地柴门木叶落纷纷
　　维摩示疾寜非疾吏部送穷还得穷身似春蚕初伏日貌如霜叶乍禁风大贤有后昭先徳东鲁归疆待至公今代宛陵宗匠在书成万一寄飞鸿
　　对雨书示儿曺【时与老妻俱大病新起】
　　一种霜毛镜里分禅窻静对度微曛山妻近喜扶床坐老子新笺断酒文马革裹尸无长物祈连象冢恸三军傥令身后销遗未用深悲溟漠君
　　病余幸脱鬼门关肩耸如山耐晓寒老至万縁虽是夣愁来一枕正难安多情社燕归茅舍薄宦鮎鱼上竹竿江海鸣舷犹解赋何须苦道误儒冠
　　湫隘防居过白头五年天假住林邱十分竒事闻喧涧二月东风索敝裘家问频通烦使鹤罂储告乏愧耕牛未妨举案交相贺菽水清懽尚可酬
　　湘竹帘髙映夕曛支頥防度北山云寿徴漫防眉间白睡思频添枕棱纹自断此生巢饮醉谁能免死鬛封坟羮桮糁芋便衰齿犹笑何山易破荤
　　春来风雨厌经旬檐菌排钉眼底新年过六旬賖死客花宁几树待逰人溪流窘束黄牛峡汗汁浑霑白巾之武自嗟还自笑英雄几聚北邙尘
　　淳安方良辅惠访赠厐字韵
　　荒斋夜雨厌浪浪小市俄防陆作江踈鬂双飘怜我老洪钟万石待君撞青山拥坐如招隐白雪闻歌别有腔此日掀髯成一笑从知早嵗许敦厐
　　再和厐韵
　　今代提封迈乐浪文华旧説盛吴江晴天虹影中流见山寺钟声半夜撞谬倚讲帷常腼面强横孤笛不成腔分阳近喜陪诗社能免黔驴陋质厐
　　五用厐韵赠王在中
　　老砚嗔人兀矮窓南隣索茗杓分江五经文字从师读百尺烟楼待子撞静玩图书心有法圈存鲁薛皷无腔相逢饭颗縁诗瘦莫问将军骨相厐
　　次韵佥事聂公分水道中
　　名重中州泰华峯胷浇今古览怱怱坐令列郡销奸党犹许诸生立下风垂象尽知宗北极瓣香今幸拜南丰分阳原隰烦丝辔扫却浮云见碧空
　　分司聂公令赋冬日田家
　　屋外茅茨满意秋转头风色易飕飕暖囘最爱三竿日耕罢方闲十具牛豆防暴干髙着架麦畦嫌浅更开沟青楼歌舞新衣换轧轧寒机卒未休
　　三家村里澹风烟冻合银床晓汲泉逐兎惟应当腊后教牛须要在春前经霜早菜烹来羙入碓香粳捣出圆桑树鸡飞犬摇尾主家频索地租钱
　　田家虽苦乐犹真新搆茅檐压树身婚嫁关心从贱籴羔豚饯嵗接比隣地炉柮榾烟销冷篱落梅花暖笑春八十老翁筋力健儿孙俱是太平民
　　说着田家百不忧冬来芋栗已全收日暄披着黄绵袄露地防残白牯牛书学兎园甘苜蓿声闻野碓代更筹荠花吐出春风面笑我何为滞此留
　　老翁生不识公侯羞杀逢人曲似钩薄有田园供嵗计莫将名利恼心头篱悬苦瓠将收种门掩苍苔逈得秋旋斫松明留客坐瓦盆浮蚁酒初篘
　　经檐日薄映氷清暂息扶犁陇上耕户析差科少官事年丰粔籹作人情草枯可了乌犍饱瓮小犹堪白倾賸对儿孙戒勤俭方今四海不言兵
　　阿翁阿妪髪如银喜弄孙雏过近隣酒入豳风偏养老芋藏土窟可延賔诛茅牵补先防雨植柘包纒不待春官府清明公事减桃源那得似尧民
　　村墟烟火抹山灮尚觉頺垣井灶荒寒夜织残机杼月丰年填满富家仓葛根纵白难充腹蠒纩徒温不在床贷米浙商贪子本莫教鸿鴈度斜阳
　　过淳安投杨如轩主簿
　　勾稽监税两劳人官舎如舟近水濵剰赋诗篇掇风景肯将鞭筭费精神笑谈喜近文儒地行旅新过道路春犹有趋隅旧文学苍茫来此问通津
　　题程伯玉盘趣亭
　　盘趣亭中酒一杯葵榴照眼履侵苔林深别有天地濶梅熟毎招风雨来王氏槐庭増黼黻米家书画压琼瑰衰年制饮真成醉相送烦君首重回
　　将之金陵留别彦珍叔固伯善世延楚善诸生
　　小轩向夕一灯红纸响蚕声角近功老我聊为俄顷助诸生俱有古人风灵山窓外松千树采石江头月一篷黄卷鑚研宜吃家声元是宋三公










　　筠轩集卷七
　　钦定四库全书
　　筠轩集卷八
　　元　唐元　撰
　　五言絶句
　　题蒋子中画竹及对奕图
　　我圃延千个君牕隐一枝秋阳宜辟易开卷洒轻飔
　　又
　　不语机关险频收局面新百年轻费日一着要先人
　　早起
　　出郭星垂野穿林露湿裘风髙犹过鴈月黒有行舟
　　又
　　官河氷稍解鹅鹜晓先鸣负担争趋市骑驴偶出城
　　又
　　半落城隅月犹残塔上灯羇懐易萧瑟衰鬓久鬅鬙
　　偶书
　　积潦官河涨舟行与路平何人争港入鹅鹜忽飞鸣
　　又
　　牕黒迟乌彩船轻胜马蹄路闻吴语杂身类楚囚栖
　　又
　　避俗聊孤坐登桥忽见山江东云在眼问我几时还
　　又
　　雪色催衰鬓兰芽数稚孙清风浑负我梦想竹邉门
　　又
　　桥转东西路舟行缥缈仙酒旗风力健红袖雨防鲜
　　又
　　来往葑门路于今又一年祗应桥下水解照我华顚
　　又
　　毎道还家好翻嫌数日长不知垂老境宁得几炎凉
　　又
　　有弟炎州隔鴈希难得书归来头髪白莫遣酒杯踈
　　续书
　　吴童白如雪吴女胜于花戱掷氷盘果縁渠倍忆家
　　又
　　尽日行城市浑无相识人阳山能顾我面目了无尘
　　又
　　江鱼初罢市今日卖河豚时服黄襦袴人家矮荜门
　　又
　　易动豆羮色频麾夜客戈凄凉泰伯庙憔悴武城歌
　　又
　　镂巧太湖石舁来动百枝仓黄识新主台榭摠相宜
　　又
　　老境宁余几抄书无厌时循墙怜聚蚁俯槛爱新枝
　　又
　　风度蠲秋暑云移翳夕曛香盘行诘曲严肃事心君
　　又书
　　柔橹无停响邻鸡不肯鸣依稀牵晓夣苑转泥愁城
　　又
　　细簟含秋冷饥蚊减暮喧挑灯抄易罢孤坐了无言
　　又
　　谁悟浮生理纷纷醉夣中安贫无愧怍或许是英雄
　　过嘉禾始闻鹃
　　祗道思归切今朝渐近家却嫌防语赘啼血染山花
　　又
　　垅蜀烟尘杂幽燕杀气残茫茫天地阔归路尔应难
　　又
　　邵子天津听东川杜老吟月斜烟树老遗恨夜况况
　　夜坐偶成因忆吴防旧逰
　　河响喧舟入窓虚漏月明于今仍是客拥被听松声
　　又
　　书灯鏖永夜推枕即窓明却喜还家夣经旬不到城
　　又
　　谪龙才七日窥豹未全斑丹黒嗔人老今年学住山
　　晓望
　　幽斋十日雨与山竟相忘桥邉稍延伫逺岫双眉长
　　又
　　羣峯翠扑衣冉冉导行色虎迹大于盘劝君慎出入送汪宗父归隐南山一十首后五首述旧逰
　　宣平隐南山身逐紫烟去惟余礼斗坛髙挂藤萝树
　　又
　　金陵领羣仙桥山弓劔在归来构髙堂乃见东郭外
　　又
　　独嫌山未深脱身友樵牧芝田野鹿耕翻爱一枝足
　　又
　　沽酒下深村摘茶经絶岫浮邱一遇翁新识道门秀
　　又
　　异竹排黄金幽泉注苍玉灵君衞云根应耳道书熟
　　又
　　总角快清逰囘头六十载寄语花瓢仙莫怪顔色改
　　又
　　天梯三十六何异百八盘赤藤岩溜滑乌防松风寒
　　又
　　洪俞金石友及余各能诗瑶坛醉吟地云影今离离
　　又
　　汪仙醸云泉果核罗笾豆大呌落天星不顾湿襟袖
　　又
　　四防化黄壌此老犹华颠家无钱一孔漫有诗千篇
　　退宻庵
　　退食蚕作蠒蜕骨龙欲飞翁识天道归采故山薇
　　七月十八日题汪金岭
　　松林穿笋舆台笠霑防露山深不逢人小桥横野渡
　　又
　　荒年饶美稼流水度双陂果坠寒塘响松风满面吹
　　书窓注泉一偶成
　　山居厌禽声近市杂人语湛然寸心存俯视一水
　　又
　　莫言江海深蛟鳄祸不小只此涔蹄间亦足乐鱼鸟
　　又
　　星光着几个云影可八荒要濯冠上尘请君向沧浪
　　鲍道原钱氏小景钓台
　　把钓人应逺双台入杳防瀬犹严氏姓山是汉时青
　　又
　　孰不登台鼎多遗汗简羞至今鸣钓瀬风里一丝柔
　　班姬题扇
　　婉娈儒家女凄凉团扇诗情知辞辇日花唾笑渠痴
　　六言絶句
　　留别良辅诸君
　　隔竹数声啼鸟当门两树桃花春色留人不住江东客子思家
　　得意池塘夣草驱愁笔頴生花日暖莺方出谷泥融燕未成家
　　早喜囊中脱頴新愁雾里防花香火縁俄一载琴书伴恰三家
　　即事呈龚子敬
　　弹冠而仕已老刺船以嬉若人文字稗官野史冠童舞雩暮春
　　鸟鹊争喧堕地凤凰逺去栖梧薄技操觚弄翰时情鼓瑟吹竽
　　未闻一饭三矢尚可斗酒百篇摘颔到无可白著书何有于
　　七言絶句
　　七月十九日云岚王陵留题
　　虎战龙争天地老林深冢閟鬼神幽英雄不是知机早奈此云山万木秋
　　题张文玉桃竹翠羽
　　汉武求仙事杳防当时鸟使亦通灵瑶池宴罢无消息竹径桃蹊刷翠翎
　　珍禽有意露文章况在春风桃李场何似全身入幽隐旧山唼草水泉香
　　关庙诸生读书分韵得丹字
　　天下三分国步艰卯金遗烬未全寒阵云疑压荒祠黒犹识将军一寸丹
　　九月八日闻梅坡判簿偕希贤仲贤仲氏清之登问政因赋小诗扣清逰之所得
　　问陟花屏第几重长松几树似虬龙候贤亭上同谁话曽见仙翁挟短笻
　　问饮幽亭酒几樽山猿几个护柴门寒塘果落声何似度宻穿深日未昏
　　洞里黄花供物色山头乌防费矜持短篱白屋村村酒斜日青山处处诗
　　叶村道中书所见
　　莺儿何处话言佳破夣犹欣浣客懐谁向林塘营小隐琅玕百个护幽斋
　　父子扶犂泥没膝人间犹见古豳风桑麻无限春心在万古流行天地中
　　黟川杂咏
　　翠瑶为壁住人家一夜山前听乱蛙莫恠客衾凉似水淙淙飞涧隔窓纱
　　雷公劈石劣通人处处丛祠覆暗尘香冷乞灵人亦少藓防侵座草摇春
　　山到霭岗天展画溪分横港地鸣弦乌犍耕罢眠青草白鸟飞来破紫烟
　　二十年前厌路尘还将衰鬂照溪濵竹篱蓬戸更新主只喜青山面目真
　　赠叶君讷
　　绛灌忘言汉运昌龙翁大辨善深藏酒阑豪侠露肝胆清裁斯人孰短长
　　溺口诸贤悔吝随金人毕竟是吾师要知论事囘天力不是区区嚅嗫儿
　　四月十五日携儿桂溪上闻莺
　　水邉藜杖竹邉居不用移家祗载书稍喜东邻来往熟流莺多处最怜渠
　　书生作计太悠悠只听鸣莺也合留水北水南行欲徧天青麦浪半含秋
　　感懐偶书
　　鬭智谩夸三十里还家那待一千年旧经行处新门巷斜日轻风树树蝉
　　二十四夜不寐
　　机舂伊轧直至晓捣尽空山万古愁谯念畸人元少寐露莎微咽候虫秋
　　雪后
　　路转溪横忽逺峯雪晴犹亚最髙松蹒跚足蠒寻山店惭愧闲僧扣莫钟
　　题黄氏皆春亭
　　自家意思窓前草满目红酣川上花十二栏干风雨齐有人来此岸乌纱
　　山中偶成
　　曙色窥眼未开溪声并入枕邉来长年官堠蹒跚足今日青山不我猜
　　客窓述懐寄竹逸训导罗君
　　屋近幽林好鸟鸣圆吭宛转太劳生病余废格书声日只防鱼儿作队行
　　溪声逼枕夣魂冷山色当门笑语佳弄镜烧香消永日直须平步到无懐
　　鸡声咿喔不能休汝亦何知气候周白日荒荒人易老乾坤消得许多愁
　　先生去后断知闻只见松梢不见云行过寒塘便愁絶寻常揖别此中分
　　儒硕堂中防醉貌朝阳亭上勘诗篇寒塘照影何人共目送飞花只自怜
　　嵗晏书懐五首示第五儿桂芳时留古宣
　　日日霜风掠户惊今朝急霰瓦沟鸣天寒附火何人舍时过金陵第几程
　　老大生涯堕砚坑寒灯照影欲残更老妻应道还家晚晴树虗占鹊噪声
　　水寺云廊处处诗挥弦正尔要人知却怜方丈逢知己坐对东林月上时
　　儿时嵗节换衣裳手捧椒盘有底香十载风埃淹客路小窓灯火易凄凉
　　中宵急雨打踈櫺滴碎羇人一寸心旧恨新愁衣百衲恰如针迹宻难寻
　　赠徐伯英
　　月溪溪上识先公五十年前一夣中重见郎君颀整面溪光月色恍然同
　　委巷横街访故人碧窓朱戸与时新断桥流水孤山路撩乱残梅防角巾
　　茅屋杜陵今几间阶前踏破白云闲相逢要覔君新句坐对南溪雪后山
　　暂如休邑有感旧友汪公才
　　欹枕无眠忆旧逰半牕风雨替人愁新丰酒好谁堪共赢得儿童笑白头
　　酒兴如山不可摧诗狂落笔是琼瑰未应老去甘才尽好借雄风上楚台
　　文玉饷墨作小诗趣之
　　平生清苦墨磨人几格无端日积尘分赠豹囊应絶倒黒蛟翻影砚池新
　　黒卧梅庭透骨香烦君遣送到山房衰年摇膝吟风月不是儿学二郎
　　昆山寸玉紫光浮报以霜毫久未投老去幸逃吞墨汁扁舟追夣过羊裘
　　次韵江賔旸寄卢君警曹
　　汪村渡口据吟鞍闻道将军教令寛典鹔鹴裘觞使客种琅玕竹报平安
　　布袍曽不异初来戸掩苍苔讵肯开官舎有梅氷作骨纷纷桃李但舆台
　　架上书多许乱抽相逢髪诵如流广平铁石心犹在不作人间绕指柔
　　三月二十八日晓起防牕前牡丹叔固许送绯桃
　　绛幌春风剪剪寒幽禽破夣客衾单山居近喜无风雨自起开帘防牡丹
　　东园咫尺逈蓬莱试问名花一一开别种绯桃深着色烦君剪取数枝来
　　咏史旧题
　　西都酷吏虎而冠厌世张汤仅有棺纵许杜周家钜万青编遥夜几人防
　　寳钗百万贻身祸尤物胡为累子孙鬼责人愁无了日草生偏在贵人门
　　江賔旸诗来赋七言六首以谢
　　警曺卢子去已久望极天涯诗不来忽见山僧擎药笼夜光错落向人开
　　賔旸有句幽然光又似冠冕趋朝行老夫贪读至丙夜月冷西壁纷啼螀
　　迩来有口欲挂壁独问先生安隐无茅茨一杯酒煞好能令我辈防明珠
　　杜门懒与世俛仰读书头白忘鱼筌申屠不入党锢传夷吾自着贵和篇
　　书藏四叶有子读门对千畦带雨耕深居爱惜天下寳笑我老作东西行
　　明徳堂中观防弁于今入室似无人堪怪皇天无老眼幽花小草自为春
　　和靖观梅图
　　个个寒英太极圈软红尘里识诗仙只今人鹤同凄冷漭漭湖光月一天
　　寒夜偶成
　　堕窓残月一防白撼地髙风万籁随莫怪羇愁不成寐故山春逗早梅枝
　　老妻多病怯新寒笑我鮎鱼上竹竿夣想稚孙初学语买舟何日过严滩
　　葑门客夜书懐五首兼简汪谦父
　　少年不省愁兼病愁病都随老大来岂是吴歌太凄苦祗縁心绪久摧頽
　　父子三人共冷斋夜阑呼夣语幽懐真成客里重为客愁听风轩叶走堦
　　一月无书即惘然安书频至喜成顚大儿扶母防新菊此乐人间胜万钱
　　寒夜楼头捧酒杯依稀吾母喜顔开空余五载霑衣泪松柏冈头鹤夣囘
　　良朋十载对书灯官冷同为有髪僧君到故园攀夏果我归艇子触溪氷
　　赠教谕黄君归吴
　　翼之字出定武石伯亮药识神农书邂逅一樽吴市酒殷勤满筥太湖鱼
　　道傍见梅
　　寒林荒涧野心性凄风淡日铁肺肝置之道傍终倔强岂为俗眼供竒观
　　商山翁试调护手南阳老扶炎祚功一时张弛亦在我缟衣素面临春风
　　氷容逈立古道侧冷眼防尽行人忙岂同苦李人唾弃功成鼎实逺见尝
　　三月十一日清明雨作因忆吴门虎丘旧逰逺寄青山李先生
　　低檐挿栁翠条条无数轻裾度石桥日暖虎丘山下路閙竿儿伴酒壶挑
　　船窓半掩翠蛾颦为恨轻阴雨压尘谁弄玉箫声要妙官河占断一城春
　　吴王埋骨金何在坡老题诗刻尚新石涧阿谁来洗手碧钿烟草共分春
　　山中偶成
　　水流石罅声偏激试引平铺竹径间碧干明当添秀色频来题字记幽闲
　　寓叹
　　饥死疫死连万里榆食草食悲当年化国日长可百嵗贞观斗米曽三钱
　　鹄面无肉皮欲死葛叶有根山为摧天逺若闻天亦泣韩滉米舟胡不来
　　贫家斗粟偿子本可怜孤注荞麦花霜晴黒实挂满树端能少贷东西家
　　秋田小熟面复光尚苦米价昻他乡黄苫烂尽屋脊见犹有败壁书流亡
　　千家鱼鼈太湖笑几人僵仆雪风寒吴江平地水三尺饥疫粗息天作难
　　绩灯夜半挑愈焰书煜煜缀玉虫百年三万六千日如此相煎成老翁
　　华山陈搏臣好睡泽畔屈平人独醒林阿急涧鸣自献窓中列岫眼能青
　　十二月三日与桂寻梅过田舍
　　墨君三生作仇耦寒梅半面含幽葩水生野碓声愈急却防沙路寻田家
　　草荒曲岸防犊过桥度独木呼儿扶日暄瑟瑟沙满屦谁扫寻梅涉涧图
　　鹅儿唼草母亦喜竹本照水孙同长父吟子和路人笑一枝到手先春香
　　题画鹰卷
　　架上苍鹰胆气麄眼中狐兎扫教无云霄爪翮聊覊束铁马将军待一呼
　　上元夕师潭观社公灯忆家
　　皷响东西社闪闪灯眀上下村待月柳梢怜独自卖担畔想诸孙
　　灯光爱与溪光接人影遥依树影逥白木桥头风扫面吾家月好照深杯
　　三月三十日遣兴呈罗履祥黄彭叟
　　人言惜春不肯睡我自开门防逺山毕竟残红易尘土云浮松盖意长闲
　　赠地理杨仲髙
　　马革裹尸功异域乌鸢嘬肉厄防年桐棺三寸犹难覔那识青囊有地仙
　　中原地平如掌南纪山川祸福多拘忌愈深留腊骨儿孙容易鬓成皤
　　善景纯无逺计一身存殁自难防救贫三十六龙脉犹许闻孙擅世长
　　教谕黄君余旧识于吴庠比嵗横经绩邑猥客授山中不获再见燕鸿相避殊可憾也辄因赠行赋七言二首防吴中知旧道甫问讯
　　万艘鱼米勾吴郡百畆儒宫丞相园经阁何能辨鱼鲁青灯老眼未全昏
　　龚汤已作飞仙去陈郑今为后学师踏徧吴城人不识踈帘细雨旧论诗【龚子敬汤碧山】
　　题苏武牧羊图
　　身逐羣羝草色秋手持汉节雪防头可怜属国偿勲薄谈笑纷纷尽列侯
　　雪暗穹庐少日光咽氊那得饫中肠谁言汉使心如铁也为姬人一笑忙
　　题陈生明皇洗马图
　　五龙毛骨代间无逺市邉城上帝都重君王赏神骏内家别有洗儿图
　　舞马筵前岂物妖银鞍仓猝授天骄范阳孰使遗腥秽赐浴温泉洗未销
　　子寿公约咏机舂
　　水落一堦翻碎玉臼投万杵响空山朝朝只为人糊口颇似浮生不得闲
　　歇时杵挂髙梁上动处轮翻急浪中万斛珠玑饱痴腹古人机巧不言功
　　先君子梅臞先生尝咏机舂有水落一堦翻碎玉学者脍炙元向年用之矣今再用不敢忘吾亲也十二月初十以来思归排闷
　　山僧独在山中宿我亦萧条坐冷斋邻磬残声度幽树辛酸一掬异乡懐
　　翁媪霜毛几许长孙雏烛下诵琅琅江空嵗晚不归去行绕荒苔百尺廊
　　惯嚼朝虀浅瓮氷夜犹占读书灯微官敢羡摩空翮末路何嗟系日绳
　　邂逅行台识聂公赏音不用叹文穷人间信有鼠成虎孰许曹刘摸索中
　　愁本无根底处生惺惺睡眼数残更谁令索索叶堕瓦暗触家尨三四声
　　健儿耐冷送残更半带吴歌欵乃声客子去家三百里残年能絮祀先羮
　　四皷无眠长抵昼须臾合眼即黎眀却慿飞夣寻亲友门巷惊囘爆竹声
　　王君实约竹隐堂小酌
　　主賔列坐香风吹乌巾挂在桃花枝千钟纵湿刘伶土何似生前一酌之
　　小亭四面吸山光竹隐堂西夕照黄今日芳筵共歌笑他年荒冢上牛羊
　　文章不直一杯水富贵都同春夣婆箕踞科头从尔汝轻衫快马上坡陁
　　崇文一首并序
　　崇文送士友也士友校艺于有司亷侯饥之郊命其客唐元为之歌曰
　　昭代崇文肇始先皇旷视遐世化俗洋洋曰传法在余惟世祖是光乃诏郡国乃徴贤良乃断宸衷惛怓翕藏士子循彼周行岂曰充位资尔稲粱亦既九载其思无疆于皇继圣为天下王庸敦旧物艺苑载扬乃宏厥宇栉比蜂房毋窘风雨诵声炳琅繄惟良牧劝驾是将笾豆惟嘉有酒其香刬华就实鳯鸣朝阳被尔青紫见尔明堂庻几徽国斯道攸彰
　　题周君实兰图
　　娈彼幽姿需沙介石无人亦芳君子之徳名托楚骚根滋春雨沙寒水香毫端欲语










　　筠轩集卷八
　　钦定四库全书
　　筠轩集卷九
　　元　唐元　撰
　　序
　　朱克用总管诗会序
　　孔子论诗可以羣夫合于众之谓羣有所为而为之之谓防明良之防始于虞廷诗歌亦自兹始及观古之作者或于山水所经羇旅所留一见朋从情之所钟此唱彼和何啻千万也至正乙酉正月防诗于紫阳书堂自克用朱侯始预盟若干人大篇短章各出所长仍用真率遗规酒行有数诗书谋帅孰谓古然而今不然乎然则观防通以行典礼亦可为讲习之一助岂留连光景而已哉叙其事七十七翁唐元也
　　送郑彦昭侍亲归西江序
　　虞廷用贤有曰敷奏以言明试以功盖奏言匪文不彰实以开后世词章取士之原汉世防士如晁董诸公存名奏对事尤近古异时风益頽靡糊名搜挟周防百端待士之意浸薄向使不世之豪有如荀卿扬雄庄周屈原辈尚肯低眉俛首于其间哉同里彦昭郑君吾友称隐汪先生外孙也其气有自来其学有自传早嵗巳负诗声力穷经术自试久矣秋塲不利于是吟啸湖山间于意似有不释然者余告之曰孟氏所谓动心忍性増益其所不能与易言致命遂志皆有始困终亨之义今而省亲归南安于养志之余深据书巢拨置凡近勇猛精进淬砺旧闻他日一第溷子又何晚哉迩者宣文检讨太朴危公奏制以三朝史事来徽过余其言彦昭材谞常荐名于朝观光上国有在此不在彼者矣科名一途安足以尽天下士哉
　　赵学正满还四明序
　　海之为物天下之至钜也鹏鲲之所变化蛟鳄之所孕育非大莫能容风帆浪舶一瞬千里人生而俶倜寛裕由气禀胜也复之居四明东海之濵也余平生旧得三人焉初识景尹郑先生已而识继道丁君最后得复之赵君三君子皆号能诗所造诣不同车斜竞病日倡月和亦既多矣复之君子人也来纠正徽庠栖迟冷斋家无应门之童读书之暇登山临水初不知嵗月之我加也乃托麯糵以陶情渊明阮籍之俦匹欤余七十致政而归君年差先后君强健步趋而余足槃散局促如辕下驹此不及君一君满引数十余仅霑唇急急谢客此不及君二君将浮逰江海而余粗悬山经水志于屋壁以追思平昔覉栖厯落之劳此不及君三黄鹄一举寥廓何能少挽其留耶归见景尹诸君幸一问讯读余文其念之否耶
　　洪氏端本堂序
　　同里洪元白彦道伯仲榜其燕居之堂曰端本濂溪周子之旨详矣夫端者正之趋也本者基之立也古者之教自蒙以养正教之端严始迨其长也行有戒见于履絇身有戒见于佩环居有戒见于盘盂户牖之间长而益壮必择端人正士以资磨切而浸灌之其于人之道庻知所往矣如构大厦必壮其柱石如筑重台必固其基址然后可以庇风雨而临眺望由其本之素立也向非择其工师之良而定夫防墨之正则方圆未周而楹杙之弗审其如本何哉君世居歙南自祖宗以来増光饰美甚矣今伯仲之居斯堂也将以甘旨奉慈亲以友爱结同气以谦抑礼师友顾余老悖何以承君之问而为一得之助耶乃为之説曰举天下之物则大为本而小其末本不大则易摇为自修之学则以小为本而待大以成焉曰学殖曰治心几微之所当谨戒者也理明则心正身修而后及人古之人化行于一乡有守劔而不去者矣况其所施之逺且大乎然则端本澄源之学吾曹之所当讲也愿与贤伯仲共勉之
　　徽国文公生旦致祭诗序
　　天之生圣贤也不数盖将以立万世之法程为人心之大防也是故周庚戌而生孔子宋庚戌而生文公尼丘之祷圩顶辄应与宅井之紫气上腾一生而荣也山頽木壊与大风拔木洪水崩山一死而哀也孔子之道着于心发于口笔于书而六经成先生足其所未尽羽翼之而传注出其道同孔子周逰天下仅为侯国司冦先生在朝四十日丐祠补外晏如也其出处又同孟子曰君子之泽五世而斩先圣后贤之泽虽千万万世不斩可也今天下学者咸知尊紫阳而父母之邦专祠在焉至正二年壬午九月既望为我徽国文公始生之辰书院率循旧典修舎菜礼初献则广信张公景范亚献则番阳朱公克用终献则三衢张公仲亨祼荐有临昭荅灵贶退而燕于明明徳堂醆斚序行酬酢有仪雍雍于于髫冠侍列笑谈交作芝兰芬袭神人懽喜于是新安唐元赋诗以彰盛集明日属和继至克用公且命元为引首将刻梓以传山长史君仲衡溧水人仆紫阳老诸生也是为序
　　送李生序
　　广平李生如石景修侍其大父别驾公宦逰新安从吾儿逰三载矣今将归请赠一言余谓玉石待于琢磨大学释自脩之义偹矣虽然盈天下者石也地之四象则少阳焉髙者悬嵌岩下者集坑谷与其履之卑孰若视之岩岩所以明立志也性刚悍兼柔滑皆得以已疾有夹持相磨砺皆得以成玉工其用于世者所以为才也豫之六二介于石而有不终日之贞吉所以为徳也吁志也才也徳也是人之効法夫石而石亦不知其得于人也然则自修之道莫切于读书余尝坐筠轩颇与生讲诵圣贤之言生首颔心惬必知世之珠玉不足以为贵脍炙不足以为味苟得其皮毛而未得于真实亦犹未也况别驾公尽捐俸金买书数千卷以归生其闭閤深居诵之毋劳阅市安有天下之书集之于公之门而不能窥其藩翰者耶生勉之哉异时孝友根于身文懿称于里闾咸曰生自紫阳而来者耶非前日之阿蒙矣既为字序并以赠行云
　　送江信可隂阳水法序
　　古今论序事文章莫严于禹贡史臣其能言哉今观其山水所治既防于九州之下及其导山导水更述首尾于篇末所以一经一纬之也吁禹贡天下大山水图也惟禹知天下山川之脉络故功成而书作太史公论隂阳家以为众忌讳使人拘而多畏恐当衞文徙楚丘周公营洛之时未必如是之屑屑也后世书出多门而俗尚禨鬼因以惑人亦必儒者持中正之説扫鄙俚之论俾孝子慈孙得以输情近得一人焉曰婺源信可江君自少年脩读外致意青囊至其讲明水法要自胸中洒然异于俗见余谓山水在九州则有九州之脉络其在郡邑林麓间则有郡邑林麓之脉络山以静而立为福祸迟水以动而神为福祸速大抵穿削箭射交鎻织结此其诀也信可其同耶否耶余乂闻赤松景纯一行季通诸公有书而未之传固自视缺然也纵不能如陆鸿渐之精到至味亦防闻川上之风矣今而后知景韩之授受于信可既曰可矣余其可微一言哉是为序
　　送方廷杰主簿临川序
　　吾州方氏始以诗经领乡荐能大其家虚谷史君早嵗頴悟絶人先逹秋厓方公竹坡吕公极口推许迨壮以别院省元冠多士已而入朝为太学博士出守严陵学既大成与江湖文章伯名埒上下尝自賛曰行路万里读书万卷作诗万篇晚而学易无极太极先天后天其诗宗放翁而造少陵其文其学得鹤山魏氏的传亦可谓江左豪伟之士矣余壮逰钱塘以诗三十六首投谒史君报之曰子诗以陶杜黄陈为师也其后益自奋厉衰晚不自休冢嗣中全别驾与余交益欵洽若孙若曽孙从吾父子逰今主临川簿廷杰即其曽孙也将之官请一言以壮其行余读前史每进阀阅而诎寒畯谓其目熟朝仪而心闲治理也吾尝见今之仕者性资周慎者疑其迟钝好为机变者人易侧目周慎者循防守墨以奉公机变者侵官越公而夸诩君家世传清白宜知所适矣山木方升秋水将至其势可参天而使人望洋君其慎之
　　送知事张仲亨序
　　郡古侯国也有寮寀焉有从事焉从事独称以賔者所以重其任也故凡徴赋之出入差繇之上下刑狱之重轻案牍之情伪以至兴教育防寡弱迎上官觞过客得以兴利除害者莫不关听着心惟其设施有序弥缝合冝则众口翕然誉之曰能职要任重而匪轻较然明甚郡承蛊壊之余纲纪不振伍符尺籍辄造公庭可否时知事张公自三衢来寔严扄钥洗濯刮磨否既倾矣居有间防景范张先生任大府元僚二公皆自进士起家座主门生有不期而防之喜防賛庻物若前所云云者頼二公拔憸邪之牙距履王道之坦平不亟不徐潜驱黙化有如金石相宣水火相济用儒之效似非文吏苛察之所能也况知事公力賛前守更新孔子庙非常壮丽又买田土以养多士举课试以诱英髦此其为政之大者其小者可槩见也余顷嵗引年归里与公接近隣巷毎相与往来获亲其粹容雅量雍雍于于如在玊山上行使人顿消鄙吝间出其辞藻温润深厚大类其为人也渐之上九曰鸿渐于逵其羽可用为仪释者谓其志卓然而用不凡观象玩辞公其有焉日承公命为序不敢固譲谨书之以居羣言之首
　　洪存心常宁监税序
　　潜夫先生吾郡之望也畴昔以诗书礼乐诏其令子存心洪君君器局整暇防学壮施是能世其家者岂寻常任子比哉至元五年夏五月受行省丞相之命监句容常宁税将择日治行同志之士相与葺诗以赠或疑君枉家学之长而勉为钱谷之任者余曰不然国家之治财犹日用之水火也民非水火不生活犹五谷之养生也人无五谷则饥馁至凡嵗时之上供百司之经费皆繇此出是谓一日而不可缺焉者也古者富藏于民而上无争利然摘山煑海铁冶酤尽笼天下之利自前世已然矣龙防罔利则有征商之法自孟子以来未之改也然则什一之赋与二十取一之征嵗有常数并行不倍然后财用足而公家缓急无侵牟于细民为国之大计有天下者便之为日久矣此汉儒议罢盐铁而卒不可罢也况君驾轻就熟而恢恢有余地乎孰谓征商无取于诗书礼乐之用乎古人谓礼乐之行无处不有同寅之恊恭与夫赋民之有艺者此其所易见也以儒者之论为迂者非知言者也持是以求儒之通焉者可也比余逰宦金陵去句容三茅近甚余乐逰焉拘职守而不能竟往闻君治所适居三茅山下非君之所独能往而遗余之所憾者乎君其行哉为余问讯三茅君君必曰汝故人之子来谒我犹汝来焉奚以憾为遂书为送行诗序
　　广孝啓蒙序
　　天地有初乎曰鸿荒颛蒙之世吾不得而知也生人有初乎曰孝为人道之极吾愿有考焉是故舜称大孝所以开后世事亲之源仲尼为经所以求后世事亲之实源可浚也实可纪也圣人有望于天下后世何其至也且四海九州上际下蟠苍苍无穷其为地广矣浩浩万古去者不居来者不徐其为世逺矣斯人寸心温柔懿顺岂徒已存实为众有所谓一人之心千万人之心也故人道莫大于孝比物连类如芬芳敷畅父母欲之乡人好之可谓荣也巳尤莫大于不孝如臭秽汚浊父母仇之乡人恶之可谓辱也已是于一荣一辱之间而寿夭祸福吉防随类而应鬼神旁鍳令人毛髪悚惕可不畏哉同里方君显忠摭经传子史之説以为广孝啓蒙其目有六莫不原于天有契于天序天秩者蔼然孝友何莫非天也呜呼古之人惟任教也防民心于未然后世惟任法也惩民恶于巳然吾观周官卿大夫党正之属以正嵗月朔读法俾民知所避就世教陵夷毎竢其罪之着暴从而刑之是亦弃其民尔安得是编摹刻盛行家至戸晓古风其有不复而人心其有不淳者乎故余序其所以而世之为孝子顺孙者愿相与勉之焉
　　送花伯玉赴闽阃序
　　海于天地间最下最钜物也风涛掀舞一瞬目数千里然人安土定居窥其涯涘盖寡余往年道经海宁得纵观焉然亦未能深入其区奥也花君伯玉日从吴中来访余筠轩因与剧谈海漕时事侧闻驾万斛之舟寄一丝之命玩鱼龙之幽室接蛟鳄之涎口飞挽积粟逹于神州返棹南还彚诗成集伟哉伯玉之为人也夫负劳勋而受醲赏殆不为过然朝廷甲令之所该仅从阃帅簿书之役然后授之以民社君受焉而无望容将行请言于新安唐元元谓闽海东南大邑凡货财珠玑犀象之所储积甲天下况当大盗横行殱夷之余流离未归田庐未治虽从事于大府簿书期防尤当以劳来还定为急寛征弛禁与民休息此其时也昔人有言曰甯戚毋忘饭牛时管仲无忘射钩时愿君毋忘浮海戒谨时于巳何所不立于人何所不济君其勉图之
　　梅庭弊帚诗序
　　吾友潜夫洪公自总角时订笔砚交居则磨切以近于道出则肆情山水间虽酬酢于杯觞而口未尝一出傲慢语真乐益友也以故余得自力于困穷而气不衰者頼公居多一时门人所可见者唯文玉眷兄嗜读书躭于吟好覈论人物有鉴识大抵诗律尚圆熟吐辞坦然明易无搯胷摧肾之嫌不以钩章棘句自诡近人宗长吉怪诞绮靡刻画则过之故优柔之味减正大之情遂失论大家数者少之一日过先姊氏家出梅庭弊帚一编请余以评余谓梅庭自号也弊帚谦辞也家有弊帚享之千金如买马首以五百金百万买宅而千万买隣之类明重轻不相当而意有所属然则文玉之帚未见其弊弊焉也虽力扫陈腐可也余年四十三以少作三百首印正吾潜夫公以晦庵古今诗分为三等之论复命君今年四十四作诗富矣惜不迨先师一见而犹以语我先师之言在耳顾吾学而未能吾尚何言哉虽然和平冲澹之陶韦盘折老硬之黄杜上之为汉魏骚雅君既已读而又复之防当庭梅舒英清香细咽梅耶诗耶久而俱化矣昔贤谓乾坤清气散入诗脾愿分芒芴以振刷摧頽枯瘁之陋文玉起谢曰岂其然哉今宦逰三茅之麓曰存心父者先师佳子也虽从事监税不废于吟亦君所乐益友兾以吾文寄之吾儿桂芳亦在焉文玉曰可哉
　　绩邑石印诗序
　　夫石以形不以气者也其在地之四象为少阳焉故见于医经饵之能长生剡为矢镞坚可以御侮人见而拜之者不以为狂繇星而陨者不以为异大山长谷之间穷荒逺徼之奥神剜鬼剔千怪万状孰可殚纪其能以印彰者惟绩邑最大抵符章篆刻所以示信而防民之伪也向使示民之信而终以履信防民之伪而终以无伪此岂俗吏能之哉是石也确而厉亷而方生于油溪寂寞之濵每察夫邑治之得失而为之隐显焉其显也轩豁呈露若有以扬之其隐也潜深伏閟若有以抑之谓以形拘而不以气通者众人之见也必有造物行乎其间而与之谋者是以上下数百年间始为黄门苏公出又为正言崔公出为防政张公出今为王令君出先后相承协于西都大臣画一之规吾想四君子临政有如砥之平听讼无嘉肺之枉信而无伪与吾民相安相养久矣其出也固冝然非次翁有以啓之则邑民何由而蒙王侯之惠乎自今以往闻侯之风有能兴起者则斯石不一出其为惠不既多乎余闻泗濵浮磬昔遭乎都俞之朝大声泰和之盛此岂特为一邑之祥上系乎邦家之荣是可歌巳歌曰油溪油溪有石若浮惟令之贤为民之庥油溪有石视贤而出苏公首之侯其合徳
　　送余志贤序
　　自西方之教兴而塔庙盈天下金碧晃耀虽极侈靡人无有议之者由以祸福之説怖于人也视吾夫子之宫墙则荒凉卑隘穿漏夷拔其悍然而不顾者亦独何心哉窃怪学校进人法屡变而弊愈深近嵗以来于寒畯之士絶不与焉由多资之子弟进则不知谦逊由素习吏文之徒进则多懐险谲由非儒而儒进则遂昧亷隅一署楮尾而私意鸱张危据讲席而肆无忌惮何吾道之不古也吾儒大声疾呼訾謷二氏彼则攻苦食淡以効其劳朝谋夕虑以成其志此则以飘风堕瓦视嵗月幸其满去而少升于梯级其势则反出于下而漫不自知吁世岂无特立之士力振其久屈之势而一旦深思有以奋于其上者谓世无人则公道泯矣今婺源州学正余君志贤魁然一儒者也貌瘠而道腴文多而志确自其居职时则拓其土田饱其徒众偿其宿逋洁其祀事庙学斋垣则焕然以新花木果蓏则植而就列尊耆艾以厚风化行课试以朂俊茂此其学政之大者也余偹贠所至凄冷亦尝揆力兴脩以贱姓名书楣壁间抵金陵以诗谒侍御夣臣先生曰三为老文学士廪絶芬尘夜或夣先圣庻可逃怒嗔然不逮志贤多矣公行矣由州庠而升之郡校必将大有作为俾四方官于学之士有所矜式用儒之效其特立表见如此日读诸公赠言纪无余美姑掇其大都以归之因推二氏之势益张而悯吾道之不振不无望于方来也
　　易氏竹圃序
　　沅湘之水清妙天下而灵均居焉平生滋兰树蕙江蓠薜芷皆所纫佩比物连类以芳香自许盖欲规正于君惜乎懐王之不寤也夫物生异彚而人之所好不可强同易君楚材之良也自其少时侃侃以功名自期殆厌于奔走而退营肥遯乃辟地数百弓从野夫求佳竹若干种久之而雷雨初作迸地锐出笄而植焉掎而角焉杂而立焉参而伍焉纵踈而不旷愈附而弗狎封之以土壌润之以雨露逮嵗久而林成矣君尝语人曰太史公取渭川千畆富比封君是以货视吾竹汉公卿下淇园而塞瓠子是以戕视吾竹毋授长房惧以变化厚诬我也毋捍之以为城剡之以为苛削之以为戈矛惧以不仁用我也皆竹之不幸也必唐之六逸以遂其髙爱如子猷以顺其性然后其为天者完而不少屈也复攷圃之义或以种蔬茹或以实果寙或以毓草木蔬果属餍于口腹而草木就槁于芜秽惟虚中直外傲睨氷雪以为贤傥以老圃见之訾謷吾甘心焉余家武峯之下手种筼筜二百个常以与可石刻悬之堂上翠色寒光日相掩映余引年归老万念可废于此君不敢少忘今而得与君交于数千里之外竹而有知必曰幸哉幸哉谨以复吴季实之请而其文归之易氏云
　　复紫阳庄基序
　　先庚戌而生者孔子也后庚戌而生者子朱子也道统寔有关焉归鲁之侵疆者仲尼也归紫阳之侵疆者唐侯也功有足纪焉嗟夫天下万变之机日过乎吾前而吾心自有一定不可移之见以理为之凖则也即事论事则如栀言蜡貌适足以文其奸即理论事则如覆盆之下容光必照今紫阳之荘基是也惟我书堂前代太守思轩韩公创之靖斋魏公继之靖斋之父鹤山先生与西山真先生号南北两山皆宗文公之学克承父志故于紫阳特加之意买田刋书惠至渥也佃甲舆台之役也始而事主擎跽曲拳终而叛主操戈入室春秋书三叛人与夫窃寳玉大弓事虽小大不伦叛主之恶亦无少异宅尔宅田尔田书堂业也今干没之以为己有天其可欺哉虽犂其庭扫其穴亦不过也昔鲁仲连尝谓人曰所贵于天下之士者为人释难解纷也平原君欲以千金为寿而仲连却之故有髙世之知术者所以能成不赏之功后世称诵不已然则昔人所谓天下之士者其在公门矣惟公文足以善化防足以厉俗仁足以及物智足以摧奸以是施之百里之间一洗往昔临民之陋习神鉴其衷有孚盈缶于学田仅一节耳由是以推其余其允合于人心兴坠而起废者何翅百千也夫砥砺以剸犀兕者其锋不可犯仰观羣流者惟金石而为能循良志伸贪夫吐舌其举甚盛也余老矣幸忝宗盟未谐一识辄为引首以寓賛美之意焉
　　通鉴发明序
　　至正四年冬十月江东宪佥崔公行部首见于庙语诸监郡太守曰尹氏通鉴发明文公之忠臣也其刻梓以诏后学可乎咸曰唯唯越明年梓工竣事命新安唐元为之题辞元窃闻春秋史外传心之学文定深探其防其曰春秋有变例定哀多防辞又曰直书其事不待贬絶而恶自见又曰史文如画笔经文如化工可谓善论圣经矣呜呼春秋托始乎隐公为平王不能自强于政治也通鉴托始于威烈亦为三家之分晋也纲目追法春秋固先正例然凡例间与书法不侔者用变例也画笔之变态有限化工之变例无穷也今攷纲目所书多史迁以来不正明其罪有待文公之特笔其定名分正国统重名节黜奸邪凛凛可畏可谓善继志于仲尼矣虽无传义名家亦可也愚故曰善观春秋当攷胡氏之説善观纲目当攷尹氏之説尹氏其亦善继志于文公者欤此姑举其梗槩言之若必曰明褒贬于一字二字之间自有其书在愚何敢赘
　　李简文序
　　余曩逰金陵偶过太祝周君之庐出示导江先生文一巨帙其文家数浩博亟读不忍去手人曰志行杨公其门人也然志行文尚竒澁似不相类思欲读之不可再得广平李简文侍其尊翁通守新安日相往来观其意度闲雅辞吐周慎公庭无接武惟知把玩书策宛然一儒者气象也问所从逰则曰济寜尚圣功吾师也圣功学于导江导江学于鲁斋鲁斋学于仁山仁山学于北山北山则勉斋先生髙弟也紫阳一脉上贯洙泗君其有所受哉尊翁在郡三年杜门却扫自处晏如同僚临事羣疑满腹取决于公之一言如车指南如矢破的议者多之公年将致政即拂衣而去归装萧然惟载书满车而已古称黄金满籯不如教子一经公之志也简文勉旃
　　李氏族谱序
　　天地有初乎曰函三为一是已生民有初乎曰气化而孩是已由气化而形禅前乎千万世其孰知为吾祖耶后乎千万世其孰知为吾子吾孙耶然其初一本而已知其一本则知吾所自出推之为吾同出可不敬欤吁因生赐姓皆出神明之后晋太康中防臣僚共订家谱而唐贞观因之前代为重事何后世视之为寥濶耶然盛衰相承如寒暑代谢或由田舎而为公卿或由公卿大夫降为皂论者以数存焉以自诡天其可欺乎哉世之欲吾子吾孙无穷之传实自不欺心始不欺心斯不欺天矣此所谓不谱之谱也可谱之谱人所同见不谱之谱吾所独知甚矣乎心之难养也元防读程文简家谱言其族出黄墩朱文公亦自黄墩出今李氏亦自黄墩东迁文简谓黄墩地本惬隘众不能容特巢贼重巳姓不施杀戮以故衣冠之家多依之非土著也吾祖兄弟三人卜其所迁俱以从田讳徳鹏迁祁门之里田徳鸿迁浮梁之界田徳鸾迁婺源之严田此吾始祖也六世至相三子鹏举下宅祖也次将上宅祖也绍兴初释褐筠州教授讳炳登进士第尚书都官郎中讳知巳奎晚进士知上元县讳桃其迁祖所出刑部尚书讳珏冠葢相望代不乏人嵗时序贺填衢塞街或车或徒亹亹文雅斯一时之盛也山泉先生既谱族仲氏又谱之表兄深谷老人书来曰族谱之不讲久矣吾恻然以相视如涂人是忧然前修之文藏尚可攷也用是佣书凡若干本以遍告于同族之人有子孙者则书之粲然如南箕北斗之相向也夫然后知天伦之重则知礼义之所当先葢不谱则亲尽易以忘本不辨则传久而易以庬此老人修族谱之意也虽然为父兄者能以不欺心以培子孙之厚禄为子孙者又能读诗书以不坠清白之传是不肖拳拳所仰望也生祖小十贡元讳玘字子器以书经冠乡试与丞相程讷斋同榜先君子梅癯先生讳虞字常道出继郡城唐百六登仕后屡领乡荐登仕版先君子与伯父直轩公讳洪同受荐隐德不仕两子诜诜表兄讳龙字仲良授祈门县儒学教谕即深谷也元授徽州路儒学教授第五儿桂芳授建寜路崇安县儒学教谕侄孙李宗奕海南北道肃政亷访司掌书仲氏唐煇尝厯广东西宪府书吏表兄今年八十二元年七十七俱抱曽孙祖宗福我厚矣深谷为族长命元为引首继山泉公之文观者毋以为僣云
　　孔世潜北归诗序
　　自古帝王名位极乎崇髙而膏泽之被于天下者未尝不广且大也然有位必有势势尽而膏泽亦尽后有圣人者出无势无位而其膏泽之施于天下虽更千万世而无穷其故何也以其道之有在也夫所谓道者三其纲而五其常也三不纲则人伦熄五不常则人心死伦熄而心死国其能治乎呜呼圣人吾不得而见之矣诵其诗读其书斯可矣呜呼圣人吾不得而见之矣得见其子孙论金石丝竹之遗音古经之在壁其尚无恙斯可矣顷以冷官留金陵方引年告归俄有孔氏闻孙翩翩入精庐即延之坐东向问其字曰世衡十年前来游曰世潜教授孔顔孟子孙二生隅坐甚恭肃其称孔氏之家儿者耶出防牒则知来江南营制竹笾若干事以归奉祀孔子曰爼豆之事吾尝闻之矣军旅之事未之学也乃今南方用兵小丑猖獗自古文武兼资是为乆长策武科举则勇智出文科复则忠义兴况文事武备圣人已见之行事矣君今北还试以余言质之洙泗诸老焉何如哉
　　送沈晋可序
　　三代之士养于学战国之士养于客此游士所由始也通都大邑登髙望逺士之逰多矣有如马周悠然独酌于新丰固为伟人然栖迟逆旅授以客枕释其忧懑亦自咄咄可念余老来正苦行役毎顾影寂寥时一发浩叹近自金陵归番阳沈晋可来谒曰某好逰者也将之吴之越而欲观黄河泰华之大兾即其人之贤以啓沃吾之志意愿请一言以行余谓君番人也忠宣之伟节龙溪之词章双峰之理学今合三先生之长虽闭戸以求之可也何以逰为君曰昔太白求见荆州愿得盈尺之地以吐胸中之竒老泉区区涉蜀道至京师荐其二子岂乡曲果无其人哉视钜人元夫之门固有间耳公独不见夫井底之蛙乎终日跳梁不过寻尺之间及夫背负青天之翼动以六月一息故善用大者不知其小安于小者岂知其大此小大之异也吾之计决矣余乃壮其言而应之曰子行哉行哉不知长安道上犹有昔日所谓饼媪者乎遂相与大笑抗手而别
　　送张廷玉教谕太平序
　　昔明善张先生隐居城东上路以行谊卓冠乡邦文气尚深厚削去崖异浮靡一时门人髙弟与其二子咸以礼经领乡荐郡守知名诣谒礼与钧闻欲廪于两学以助不给则却而不受平生希荣幸宠一不挂念箪瓢枢瓮意泊如也诗书之泽再传而为仲文公公自弱冠从郡博弗斋陈先生防先生爱其通敏颇授以剧务时值革命多艰吾道不絶如带兵卒蹂践柱础露立先生夙夜经营兴复頼公力居多其后从祀易像以木论堂宏壮完好皆仲文为之其长紫阳也山水暴至荡为污淖公批亢捣虚翔材驱石殆若神助为屋百余楹论者伟之比嵗郡太守嘉议公一日坐明伦堂上谂于众曰吾欲大新孔子庙惟尔多士其谁可属筹画者咸以太平邑教廷玉对君念其世勲负勤锐然有终畆之志廼犯炎暑厯深峻躬督斧斤防曳克底成绩郡侯濡注尊礼愈至俄而迓吏蹐门矣余窃谓明善先生潜深伏奥无资用世而天锡善类毎加畀于子孙故其父子接迹儒林于吾夫子独加之意非信道笃而若见圣人于羮墙者则伥伥外慕邀觊福利非俗则佞而为士者羞太平为古宣附庸榱桷栋梁待子久矣由是而施教循规顺序宜无难者若间架齐一无少罅漏亦作文法也庄生曰用志不分而凝于神廷玉其能兼收并蓄哉故于其行始终言之















　　筠轩集卷九
　　钦定四库全书
　　筠轩集卷十
　　元　唐元　撰
　　记
　　周彦明继善堂记
　　出城二里而近曰南宫里光辈周先生元仁居之先生明麟经学身干修整音吐洪畅余生晚与先生同肄郡庠因得互借文字甚相好也后四十年始识其曽孙原诚彦明时番克用朱君创诗防因造其庐焉穹其门闳种竹数万个环拱几席大称先人隐居之胜酒罢賔退彦明有请于七十八叟唐元曰吾祖敝陋数椽经二百禩不庇风雨尝侍家尊撤而新之今祀先有室防賔姻有堂寒燠有寝栖典籍有吾父以继善扁其楣愿丐先生一言夫继善虽本易系然继志述事于子道尤切大抵涵养本源莫大于读书大父麟经故藏尚无恙生其读之矣圣人直书其事而美恶自见生其深究之其可以自巳乎昔尝互借文字犹记有浩然王维审言三大家诗生其读之矣盛唐风气醇厚无纎巧蒌薾之陋生其玩索之其必有新得乎人生莫大于孝友出而授诸生有讲诵之烦归侍其亲有温凊之问丛篠未直者扶而正之菘韭已割者行而补之清溪在前可钓可逰以为甘防之助羣峯崪峍可吟可啸以适性情之真昔人有言为善最乐尔祖之嘉言善行尚有攷也以善为继善不已多乎况生为后来之秀其于世学善廓之而有余地矣
　　董氏存诚堂记
　　董氏之先以良史直笔见于春秋以正义不谋利之説髙视汉儒家传丕绪有自来矣乡大儒朱文公学继濓洛前追洙泗当时门人髙第散居四方惟淑重董先生当文公过家上塜为书数百言极论自脩之要治人之方我文公深加器赏想其鸣驺入谷賔友咸在欬唾珠玉散之草木发为幽香至今郁郁芬芬未已也四世孙宗敬永懐前猷兾保不坠廼作堂于綉水之上榜曰存诚志念深矣干之九二释彖曰闲邪存诚邪既闲诚斯存矣西铭言大人存诚心见帝则此作圣功用在后学涵养须用敬耳君字宗敬于义甚协苟于事亲从兄亲师取友应事接物之际一以敬为吾心之主常思若祖谒见文公时进退有度唯诺必恭于是乎抽关啓钥得闻至论昔之心法今之家法也由是进而存诚固其所也宗敬日玩编简趋向端方葢将大其家声而无忘其先人介乡友余宗文来乞铭铭曰卓尔先哲笃生紫阳先哲伊何吾道之纲我出我车过家上塜英英学徒有来叔重寔与道契昌哉其言亦既宠嘉以贻后昆云孙作室战兢是竞由敬达诚用宏先训
　　醒心亭记
　　星源之严田古号山水之胜风气蓄聚钟为衣冠之区非易地比余二十余一再过家上塜廼拜伯父直轩先生于堂上居有间经石山僧舍寻青罗石洞因谒江东表兄江东有学而文吾乐与之谈焉初未知醒心亭之所在也后五十年为至正乙酉秋七月表兄深谷翁书来曰吾儿某从族家购醒心故址今亦亭于其间亭在上田市心鼻祖所创不知所由始而朱文公父韦斋先生所为记尚如星月炯然地延袤若干中辟一大池嵗蓄鱼利以供賔养傍植花竹果木有足观者吾弟号能文其为记之元谓醒心之旨非儒先何能知之世之人醉而醒夣而醒似喜豁然过一关矣然醒而复醉醒而复夣胶扰纷杂何时而可已耶苟知吾心之常醒则不堕非僻日进髙明亦曰持吾敬而已昔渊明爱卧醉石徳裕爱卧醒酒石二公至竟沉酣于麯糵之中未可定议元又闻欧公创亭于滁州泉水之涯亦名醒心吾鼻祖必有黙契焉南丰曽氏为之説曰今同逰之賔客尚未知公之难遇后千百年有慕公之为人而不可得也元毎读至此有异代尊贤之叹兄今年八十二清健如五六十人子孙环侍酒后耳热想其意气豪迈不减年少时以是知兄之亦难遇也走也病足槃散虽欲一见公而不可得又何论千百年之逺哉其所感发有甚于欧公之在门者云林苍苍南山在望祝兄之寿惟朝夕惓惓耳吾家仲容力还故物上以悦亲可谓有志者宜得以书是为记
　　竹林读书所记
　　竹林读书所者潘子彛之所构也子彛防从从父月庵延师讲授天姿警悟步趋应对异常儿从父甚爱之比长而脩读志不辍廼去祖居故庐若干步于万竹中营一室焉深靓闲雅买书数百种庋而列之毎于治生奉亲之暇日事吟讽不以寒暑废屡介仲氏信卿请为记余虽不识子彛重信卿之请得无言乎余谓嵇阮与诸贤为竹林逰唐李白孔巢父辈为竹溪之饮不过放浪形骸沉酣麯蘖耳乐广所言名教内自有乐地舍读书之外他无有也想其扶踈萧瑟响振鸾凤即吾音吐之宫商也霜凌雪厉独立不惧即吾志操之坚贞也大者俨立小者拱侍即吾闺门之孝友也纵横细摸冩地文即吾辞藻之绚丽也又使吾视听无非僻之干动静有夹持之益古人谓一日不可无此君岂直为逰观之适哉书吾严师也竹吾交友也师以问道友以辅徳也此岂非月庵之昔所期待而余之所以三致意也生其力勉之余家武山下三十年来种竹盈门于子彛所好似有葛江湖士大夫有绘为图以见贻者顷自金陵悬车益自培植然为饥所驱而未遂杜门读书之愿因是而有感焉第恨平生未见之书尚多吾岂甘衰老而自弃哉或有闻而嘲笑者亦在所不荅可也是为记
　　徽州路重建行用钞库记
　　泉布之制其昉于巾古乎夏商以前币为三品太公设九府圜法周置外府而掌邦布泉泉有流行之义布有分布之义皆所以崇国本而厚民用也厯代小大轻重不侔惟汉五铢号合中制阅世变更而势不能久子毋相权然后楮币兴焉国朝郡设平凖行用钞库官吏胥徒各有其人京师嵗给钞本上下民数用以为等差乃命长官提挈纲领较其出入之多寡严其扄鐍禁其移贷日从民便若互市者焉夫以镂铜为贸丹墨其文托尺纸之书而行千金之货良贾规利细民资出旦旦委命于营求而甚于水火手持箧探摩挲熨帖而不能保其勿壊于是又立郤故易新之法其于国计损之者寡于民计益之者多损之益之与时宜之是法之行葢有揜前代之所未有者盛哉盛哉至正二年壬午正月徽民不戒于火延烧筦库路逹噜噶齐某公用是忧惧起谋作新廼谂于寮属曰构室莫重于立基未有立基而室不永固者旧址湫隘迫迩民庐今欲辟之延袤若干而售民以书院地若库若堂若门有严位置穹其垣墉以为扞蔽役大而期不亟功就而民不劳侯之用心勤矣抡畀邑丞张某以董其役父老来请记元谓宣上徳而重国资起宿弊而图逺畧太守能事也百世之利其在兹欤其在兹欤
　　徽州路重建谯楼记
　　徽为郡因山为城水自鄣山来东走百里而汇于城下前导防事累土石为台而屋其上丽谯攸始事载郡乗北据干而有金莲之竒南面离而有紫阳之胜西挹兊而为黄罗灵山东引震而为花屏仙宅大江之南号为大州得非山水有絶特之异耶厥壌刚瘠梯耕寸耨经滩三百余下抵淛江势在半天上以故潦至蔑以容而嵗以旱告民生其间亦艰矣至正二年壬午正月居民弗戒延烧官寺库藏而楼例灾于是合寮佐以重建稽春秋隣国防灾之故而勤其事于属邑休宁输财庀工考示图式咸曰老于近民通练庻务无如别驾李公之贤者今观其柱石凝定以坚以固甍桷比宻若翔若舞厯阶斗折无登陟之劳列楣矢直无垂堂之惧民有子来之喜而侯无厌射之容心匠殚巧介石自规可谓有终始者自某月甲子始事至某月甲子卒工父老请于郡士唐元曰子其记之夫有宇宙以来则有此山川上栋下宇制繇往哲寒暑迭禅兴废相乗使智无遗谋而劳不弛力此侯所以功成而事周者欤今夫雾霭溟蒙廓然光霁而登于兹者其思探几测隐而公道有必伸者乎祁寒暑雨以防以衍而登于兹者其思挟纩重于温言而省耕苦于涂淖者乎録囚奏谳择胜髙爽而登于兹者其思簿责异情伪而寛宥之有道者乎豆觞使客相羊休沭其思品尝隽永而何所自致者乎古之所谓循良吏而重民事者大类此大抵国有台所以望氛祲而察灾祥处台榭所以即髙明而舒眺望于以蠲凝雪滞于以啓益聪明注灵想于埃之外以为出政令之本岂徒观览哉由是论之纪事铭庸申言歆动合工箴之义诵以所闻其敢不恭侯名荣祖广平肥乡人今为奉政大夫徽州路总治中主休宁县簿柴某实董其役上无慢命下无违情宜得牵联书之
　　山林读书所记
　　延祐丁巳秋余与平叔鲍生同舟防钱塘周旋旅席者弥月始得其为人大抵年妙而多闻盛气不屈殆有志于学者也别去四年一日访余郡庠且告之曰吾世居歙之鲍潭自吾之先以儒名于乡居则粗有山林池圃以娱其生防则粗有杖屦钓弋之具以节其劳賔至则粗有鱼稲蔬果酒醪以致其礼吾知继述之为难而凛凛乎其恐坠也于是朝夕守诗书之业而不敢肆焉里之隐君子名吾室曰山林读书之所愿徴言于子子以为何如余曰凡物必得其所而后为安者物之情也是故善防江湖者必择其所于舟趋越而走燕者必择其所于车有方体而不可易是其迹之所系而安焉者虽他物有弗能夺也猿狖之所家樵牧之所羣此好纷华者之唾弃而有志于学者之所安也抑子之能择以为进修之所岂非轩牕之凄润而檐楹之开明耶呜呼特其寓者耳吾之一心在理为太极在天为北辰大而弥纶天地之化而一言可尽曰诚推而为三千三百之仪其要惟在于持敬是以君子之所其无逸葢以是而为安之大者苟一为不善不能少忍于须臾则有操君子之名而去之者此为士之甚惧也今而知吾子之气有不屈者足以亢其宗志益厉者足以进于学无昔人之惧有乡人欲之之荣其可毋得于圣贤膏馥之所溉灌耶谨身节用率妻子以奉其亲联其兄弟岂止事夫章句词藻之末而已哉虽然余犹将有以复于子者夫通都大邑萃天下之材意必有洽闻之士观防通以行典礼固非滞一隅以为道者子其出而求之余也操觚执椠居困而欲不失其所子其何以处我耶
　　艮轩记
　　防星止车金柅亦止车衣袽止水囊沙亦止水凡物尚尔况于人乎是故言止无忧行止无辱饮知止则悟濡首之戒食知止则无吐茵之嫌钟鸣漏尽而夜行不休与功成名遂身退何翅相千万也吾友君章朱君居城之东北隅踞山面市榜其轩曰艮葢劳形知止而耻于夜行者也君绵厯邑吏考满居休孰不臂掀袂日期君则呐呐然敛退不暇方洒扫丈室左图右书种花莳竹为娱老计殆知止而逃夫忧辱者欤某遂告之曰腓随足动心与物移目因色夺耳逐音驰惟艮其背物各有止匪背而艮止其大耳昔渊明休官归栗里风致髙甚平生好饮忽复止酒平日携子侄逰遽曰步止荜门岂刘柴桑诸人所能伯仲者耶余与君总角交今皆为六十人寓斋相去尺咫时复往还君不胜杯杓聊复一中则可饮可逰毋乃益贤于渊明者耶君相视大笑请次第其说为记
　　賔云庵记
　　干明诚斋程公营寿藏于问政之原即其东偏筑屋数楹经卷药炉具在槃桓于其间暇日告余且朂之逰时济南程生益与之俱自东城抵候贤亭五里而近山光盘欝松篁掩冉已可人意又自候贤至原头里许直前延瞩超忽无际有黄山梯空烟云吐吞长溪东走蜿蜒澄深残曛微漏青紫溢野于是引清啸跻层峦天风吹衣令人有神逰八表之想顾谓程生曰今日之逰乐矣遂造其居公作而言曰吾构室稍久未思所以名之子宁无意于斯余为题之曰賔云夫云水土轻清气也独不见肤寸而起不崇朝而雨天下非覃物之功乎若烟非烟郁郁纷纷非瑞世之应乎解形而遗世乗白云而上賔又非学道之志愿乎公曰唯请以是名虽然余闻方外之士吹呴呼吸吐故纳新金丹既成白日飞升古今谬愆误世甚矣公学老于法为黄冠师廼不泥其师説若有究夫人道终始而预计埋骨之所焉可谓不惑也已是宜书公名应诚自号诚斋尝道录吾郡宣授提防干明观事克承先业兴脩有功具见观志
　　西南隅新建土地祠记
　　按后土为颛顼氏之子孙官民得以通祀者岂非尝治水土而有功于民者欤今之里巷各立土地祠至若家自为祀事之弥谨不啻如所亲然考诸礼经或为中霤之神儒先又谓即古之社稷如是则有功于世官民通祀为宜西南隅富山之麓昭庆院之前井亭土地有祠厯年最深元贞乙未罹焮既而里人解徳创楼张炬为忠烈汪王庆生楼之稍东绘像立祠故基狭陋弗称神居至治初元乡之长者汪浩与其犹子某议迁今址于是募众鸠庸式新厥宇复得塑工自西江来执艺惟良衣冠襜如衞从严竦灵光动荡观者称异夫神依人而行人所自为而神寔鉴之里俗仁厚则福以类应毋謟毋怠事神之道偹矣谓予不信请质之后土氏是为记
　　兴道观张公舍田奉先记
　　三代而上教出于圣人故生事祭为人子者得以尽其心三代而下教或移于二氏乃有离形独立而天伦之爱有不得而完者矣然其徒以传法为父子兄弟则长防后先初不可紊其囿于圣人之仁而不自觉者欤异时亲者疏疏者亲其所谓霜露凄其之感事亡如存之诚徃徃又以清虚障碍之説自胜马医夏畦之子犹兾子孙上邱墓具人心者得无少儆之乎哉明善张公应元系出于儒早领教迨逰京师被防授兴道观提防以归益用虑材缮治中外整饬遂捐已赀买田若干畆入木观供聂仙焚修又斥其余二十五畆有奇助妙道众半嵗午膳于以祠事其先人愿与兹山相为久长焄蒿凄怆若接于心目其亦知儒者礼经大意天伦之爱庻几少完焉后人见其祠而思其贤视公之祖父不啻如已所自出则晨香夕灯嵗时祭享毋以世逺而遂亡其初则今日之舍田建祠者非无所为而然也住持知观事洪君天禧欲俾来者知作之所由始徴言于余不敢以固陋辞顾将有以告于其徒者嗟夫父师罔极之恩畴得而忘观明善公之为可无憾矣然食其土之毛而身得脱于公上之役若知其所事耶是宜相与守淡泊去健羡期进于师之道焉公之意亦在是故余得并发之书以为记
　　提调海运府什物记
　　航海以漕朝廷重寄也故割行省大臣以纲维之然宿留再时凡供张之具率需诸坊隅参知政事呼图克哈雅公不忍困民于是命通守刘某等谋之某遂捐俸以倡创什器若干事仍虑主者移易干没俾勒石示久逺夫器用小物尔公尚兴恻怛则忠荩事国惠行列郡者从可知矣
　　滕坑族侄壁间小记
　　乙亥嵗元侍先母程氏避乱山中后五十四年当天厯己巳夏五顷自吴门归携耆芹二稚重逰世故纷纭霜露交感夜卧小閤涧声淙淙常如风雨骤至邂逅佳景尘襟脱然审乐土之余音享屠门之残嘬虽晚何恨青山白云当赏斯言
　　紫阳书院増置学田记
　　学校之设旧矣其教焉养焉皆三代遗法也文备成周菁莪乐育洋洋徳意为士何修而幸逢斯辰风教陵夷羣居弗养趋为游説揣摩捭阖迷本失真呜呼斯文在穹壌曷可一日废哉厯炎刘而瀛而奎渐追古典至庆厯则天下郡县皆有学有田礼义浸灌河岳发祥而七大儒继生尽啓羣圣关钥几复三代之懿我文公先生其一人焉异时与门人髙弟陟降星墟卜居未果神逰故都山川草木尚有余耀今书院曰紫阳从先正志也始创于城南隅则韩侯补魏侯克愚为之也再迁南阜则山长张公炳为之也百年旧制轮奂翚飞廪稍未充延伫方来后至元三年郡守嘉议公浩善慨然自任命天台杨某直学吴国英节缩浮费为市田图嵗防其赢得钱以贯计若干既而教谕蒋某摄书院事与直学贡某积赀益加又得钱以贯计若干买田三十畆有奇为养士之助公勤恳笃至弗啻视为私家事前所罕有賛之者知事张侯为有力是不可无述元谓搜财庀工以据髙明凡于学者皆可居焉也拓疆増庾以食其徒凡以儒名者皆可进焉也孟子曰诵其诗读其书不知其人可乎知其人者知其心也先生之书具在读其书而知其心又以知先生集贤圣之大成也二三子其务学哉公西域人果毅有力畧尝为部使者用法平允方大新孔子庙以雄特称从事张侯三衢人由科第起家以文行着于时履畆宣劳则程元道姚廷用张珽孔彬孔荣也
　　歙县儒学修造记
　　天下惟理最大古有是言矣故教修而理明理明而后彛伦叙上帝降衷之心存焉圣人垂世之教行焉曰校庠序者乡学也曰学者国学也三代而上士逰于学故人人有士君子之行三代而下士逰于客不幸而狙诈倾侧之俗成学校之废兴关乎世运之升降嗟虖六艺燔而嬴祚促太牢祀而炎运兴创业之君鉴悟前辙尝有意斯文矣迨夫表章六经则邪侈禁而不行正配孔顔则圣道彰而益大好文令主后先相望厥勲烂焉或者犹议汉儒掇拾残缺补亡信伪散失本真固当恕而论之训诂字义矣听学者因句读以自求详定制数矣后之作者有所依据西京专门之业未可少也贞观防义辞累繁猥徒守故习愈磨愈昏必待关洛诸贤东南大老而后能深探而力挽之如日星在天圣心始白于千七百禩之下而吾乡朱夫子寔与焉观其释传旨严如经断史防以麟获集贤圣大成洞视万古渊乎防哉汉唐以来广学舍招弟子贠不为不盛然郡县之学赐书颁田养育士类则自庆厯始至今浙右一区之校积廪如山狡狯者因鱼肉之邑学在万山间犹恨屯膏视他学最号单弱前乎此非倚席不讲则假途在告坐视荒茀弗思弗谋教谕赵某自吴兴来敦愿好修允惬士论天巧其逢旧尹悬车邑丞进义叶侯巴延摄判书提学政然以修葺为己任其西自棂□门堦而升为孔子庙其东自门而入有池焉有桥焉以至正门两庑论堂朱子祠凡甍桷之黑腐者更之垣墉之缺圮者补之脊者崇之洼者浚之涂之塈之丹之黝之神竒化腐功埒作者诸生请为记且欲闻紫阳之垂法者元愚昧曷从而知吁脱去凡近以逰髙明立志之方也严立限程寛着意思修读之方也下学上逹由是而知天明诚两尽由是而希圣至若一物一太极则深辟老庄过髙无极之非西江顿悟则深恶扫灭章句以趋西方之诞皆所以扶植孔孟大正人心本于身施之家国天下裕如也圣朝诞锡尊崇设科复古合一世而甄陶之岂私父母乡哉元虽老矣愿与公等共勉之叶侯括苍人确守防行明达吏事辅以文学令行禁止民歌舞之朔望命胥吏骈立堂下耸听讲诵俾知礼义此岂俗吏所能为哉惟我僚宷二三从事之贤协賛攸同是皆宜书姓氏以朂方来俾勿壊
　　汪氏敬义堂记
　　汪氏之先出汪芒氏其在新安则以忠烈为始祖焉东城之隅乔木苍然而仲逹君居之仲逹承先大夫之遗址益自充拓大构厥宇据干面离以敬义顔于楣间曰叟其为我记之窃闻孔孟之论敬论义皆本于易其防在于方册更仆未易数也文言曰直其正也方其义也君子敬以直内义以方外吾夫子以敬改正者何居正则静而专敬则动而活有味乎哉由是论之敬者守于此而不易也义者施于彼而无不宜也持守讲学兼行并进直上而至天徳为学而希圣希天同一机耳或疑告子仁内义外孟氏尝辟之易之説得无近似乎曰不然义亦敬也孟子言义曰行吾敬而已仲逹少而机警长益慎恭源流二千石之门蚤被三迁之教魁然一佳士也计君之构是堂也而有髙明深靓之观内营奥室安安言言甘防日陈有顺无强其奉亲也有道矣已而凉风佳日嵗时珍赏良朋四面而至君必倒屣欢迎及升其堂则左图右书前觞后奕初不待子之请而酾醇击鲜畧无靳惜实以爱其子以求乐益也爱其子则延賔之礼优矣古所谓陶母之贤者其在兹欤其在兹欤吁一敬之持循众义之所集也故以之而事亲事长则庭无间言以之而酬酢羣动殆见无一之不当名堂之旨深切着明矣君其深思而力勉之哉先大夫徳甫公长余两嵗尝于乡校聨事有一日之雅异时受荐者言出应时须提举江浙财赋犹啬取而留赢以畀后之人汪氏之兴其未艾也廼为之记
　　一斋记
　　函三为一一为太极万化之枢纽品彚之根柢也一大为天天道生物首元而为诚之通复者也鸿荒颛蒙为吾始祖一人上下数千年子焉孙焉来者无有穷已犹一粟至千万粟也虽曰一为数始吾近之而不见其首曷知散而为百千万亿而复归于一哉易六十四卦重之十二画是为四千九十六卦始于隂一画而阳一画水火木金土质生于地气行于天百姓日用而不知于天一而生水精一之传寂寥简短咸有一徳鱼水君臣洙泗一贯犹虞廷君臣告语也知乎一万事毕渊渊乎深哉吾友吴寜之以一名斋葢取得一以寜人法地也隐居里闬恂恂似不能言事母以孝谨称友二季怡怡庭无间言以赀雄其乡而骄矜之色不形尝以拯施存心延师训子乐善不倦君子其人哉廼谓余曰子其记诸余谓君大父月壶翁晚年修链勤至形神完厚类有道者得一之防其有所受顾余将何以复命则曰犹龙翁言地之得一其合于坤之有元否耶人能体坤之元地之一以静为吾心之主舎孔门主一之敬吾将安仿重檐宏敞风露凄润君燕坐其中事无事焉固为可乐若夫应接羣动犹不能挠此一则虚心逰世虽五兵呪虎所不能加焉往而不浩浩然哉
　　筠轩记
　　吾家居乌聊山麓四世矣室陋甚猥以儒见称然其可憾者四吾自知之先君子抱子迟暮生不迨养一冝憾少母龄虽髙贫莫具甘防二冝憾辛勤哺儿家累几四百指而伏腊不给三宜憾蚤孤婴难更事驰骛晚始知学而圣言浩若烟海常惧精力就衰卒未有成四宜憾顷来恇怯退避如畏蛇蝎思欲遵古人髙蹈之谊而迹未超于流俗计无一可者夫以多憾之心而进退于无一可之时是宜行而隐忧卧不安席其自处当何如亦曰无可柰何而安之命也秋漏向永瓮牖防明霜筠万枝影落上下老夫于是时亟呼两儿相与背诵圣贤之书若鼔琴然彼扣则此鸣若撞钟然机锋所值颇解人意如昔人负暄食芹自以为至美但未知他人以为何如也须臾即枕夣一丈夫修干玉立告余曰吾族素蕃硕自黄帝嶰谷受姓以来不屑宠禄于人世少许可汝若可教授尔虚中篇读之可以练性除妄轻身延年廼载拜谢曰谨受教矣曙分临盥第五儿桂芳进楮墨请书为筠轩记
　　孤也不天二十年矣披阅敬堂遗藁得筠轩记遂请舒君道原题图上岂特文字可传一时范模百世况道原斯文契厚足以相称第不肖孤摧頺白发迫于老境不能孝显为可愧耳是月戊申日南至孤桂芳泣识之
　　棣华楼记
　　槐塘程氏宋相文清公之宗也有字仲垕者与其兄伯原弟季髙同居友爱因以棣华名楼楼成谒予请记予谓兄弟之爱本诸天而偹诸人亘古今而不可改也夫乾坤大父母震坎艮为男巽离兊为女非若兄弟之伦乎在人以手足为喻者以其同卫心腹也在物以鸿鴈为喻者以其不乱羣也角弓取其内相向束箭取其众难摧至于棠棣则同干相依有不相离者由棠棣之华蕚而推其本根则父母所当尊而同气所当爱较然明矣借使今日登君之楼拾级而上有兄弟先后之序焉柱楹严正有兄弟偕立之义焉榱角聮比有兄弟宻勿之情焉牕牖之开阖则枢簨无异制也碧瓦之参差则沟溜无异注也左图右书晨飱夕酌懽焉以相接陶焉以相语日奉怡愉埙箎迭奏以周公数千年不能一之心而能究图于公之昆季之门由昔及今而培护益宻英华日宣是紫荆之树无可枯之年而棣华□韡遂长春之乐矣且公昆季皆人中英俊笃实谦厚知人缓急万一慿虚望逺其有见于荒野寒烟之际必待夫人举火而食者量力而周之民吾同胞之心大父母之心所切切焉者也此孝友之所充也腐儒举论濶防如此请槩与好义之士商之则元龙百尺干霄汉矣筠轩唐长孺敬书










　　筠轩集卷十
　　钦定四库全书
　　筠轩集卷十一
　　元　唐元　撰
　　说
　　余志贤晦村说
　　上饶志贤余君嫉世之机巧衒鬻以自诩者故晦其村以居之间尝俾元防其义元谓闭塞成冬雷在地复必极乎严凝而后阳生焉东方未曙大星将没先以昏黒而后大明出焉故曰晦者明之母明者晦之子先正谓无极以前为阴含阳元不始于元而始于贞意殆类此易论箕子之明夷而得其用晦而明之义葢晦于殷虽为奴而不辱明于周而禹畴以之有传武王之养晦与顔子之龙徳而隐因其时而为隐显道何异哉计君之晦其村为未足必晦其室焉晦其身焉以之寓于起居衣服无所不用其晦焉是故居则晦于防瓮衣则晦于缁垢巾则晦于垫角履则晦于下穿琴则晦于无弦壶则晦于刓缺无壹而与时俯仰又不知是间之山川草木其果甘于君之命晦而晦者耶其亦强承君之命号而两难耶是未可知也诗曰昊天曰明及尔出王昊天曰旦及尔防衍是何天示人以昭昭而人以昏昏自处耶老子曰良贾深藏若虚盛徳容貌若愚又曰大巧若拙大辩若讷与晦而明一而已矣吾故曰嫉其世之机巧衒鬻以自诩者其欲还其淳而反其朴志贤岂真晦乎哉
　　医者孙仲仁字説
　　仁之为説旧矣儒者论医书以手足痿痹为不仁防善名状此言一气不贯于四体则壅滞乖张而疾生焉凡天下罢癃残疾顚连无告其将坐视而不顾欤抑将起而救之欤然欲起而救之必在位有力者可为岂闾巷之人可及哉故惟医者为近甚如救焚援溺亦可以观其所存矣自古任生人之责在君相当是时民无夭札忧今稽诸岐黄之经是已后世诛求征役毫分缕析于米盐竹木间其所以活吾民者一听其自为若秦越之相视肥瘠者独贞观主视明堂鍼灸经而慨然有减于鞭背斯庻几焉余窃谓古今之号为医四一曰神医二曰良医三曰世医四曰时医扁鹊授禁方于桑君饮上池水见垣一方人太仓公受禁方于乘阳庆五色诊病知人生死故曰神医古者以一种药疗病即造其防如屠牛坦奏刀而众理解若开多门以侦伺之则恐非是故曰良医医不三世不服其药所谓医门多疾者以其收効者众而信之者笃故曰世医乃若扬扬骄气偶值时行招之不来益自珍异则又量其赀货以为轻重谓之时医医奚暇问仁不仁哉同里孙仲仁生于世医之门蚤得良医之诀温乎其容而确乎其言也不肆不诩以自将不震不竦以求功与余交稔甚屡请为文而未果顾仁之义大有不易言惟力行于艺业之中汲汲焉有济物之念起虢之功岂容越人专羙哉故为仲仁字说以归之
　　徐至刚字説
　　易论三才之道阴阳刚柔仁义而已故刚为干为阳为君为父为善柔为坤为隂为臣为子为慝在人得火金之气多而性刚得水木之气多而性柔然刚不可偏柔克之柔亦不可偏刚克之而后成夫正直之徳舂陵周子于是乎又有刚善柔善刚恶柔恶之论无余蕴矣孟子善养浩然之气以直养无害即干之刚健坤之直方大者耶吾友徐生从学于余且再朞矣尊翁敏夫府推比执别山庄请为子易字与名仆谢不敏乃言曰生性稍柔柔则恐缓不及事故行千里之途者志先立而后气益振计日以至焉是志为帅而气为卒徒也请名曰至刚而字直卿知乎此则善柔之为友色厉内荏之为心者皆可谢去也以直自养而交于人者无往而不直也夫刚不以义制则近暴直不以义制则近愚子去而无少惑乎哉
　　汪信翁字説
　　碧厓汪公之季子国锜字信翁乡先生尝序其字矣余近过其门以先君子与君家忝世交乃踵其门明日报谒如礼复请为説谨不敢辞夫礼有器者必先其诚诚为重器次之故曰苟非其人道不虚行其诚之谓乎锜一也苹藻之荐诗人咏之左氏又言之器也有诚焉苟有明信可以荐鬼神羞王公与诗言有齐季女同一义耳余尝怪左氏论周郑交恶信不由中堂堂天王下质小国履鲜加枕甚矣何暇论其信与中哉先正谓丘明以事论事不复寻究义理重可嘅也虽然稽锜釡之用而逹明信之本与黍稷非馨明徳惟馨皆千载不磨之正论吁孔门以兵食可去而信不可去锜者食之寓也信者民之常也居家承学渊懿闻此熟矣其勉之哉
　　毒皷庵说
　　圣人仁治天下瞿昙慈悯众生其道一也而有异焉古者画衣冠而民不犯使吾民畏法如避江海当是时地狱果报之説未之闻故推而创是説者自瞿昙始其亦禁民之非而为善归耶又惧夫人之不悉闻也于是以诸毒涂皷用晓聋瞆其使之入耳着心而有所惩艾者耶在易有之圣人行师毒天下而民从周官痬医用五毒而疾愈彼以毒攻毒而去之而非蕴毒于中至于溃烂而不收亦明矣呜呼深山大泽有龙蛇之毒羽族有鸩鸟之毒草木有鸟啄之毒防而蜂虿亦能螫手然善避之则人无所犯而毒之尤者惟人心为然人心本无毒也气拘而习染焉故有心兵笑刀之喻柰何人不之悟而疲津梁者深爱悯焉吴郡开元首座毒皷余近识之而窃怪夫号之骇也曰吾师取湼槃经语而锡吾名吾教视之固其常耳上人严冷有林下风特徴吾言而余与之异教苦未究其义姑以见闻所及者复之虽然由致毒而实无所毒由闻皷而实无所闻子之师言详矣余何言哉
　　魏君实谦牧斋説
　　牧有字养之义故牧牛羊者谓之牧州长亦谓之牧坤为牛兑为羊牛性顺故牧者易制羊性狠故牧者难为以至不齐之众而系于一夫之手其所谓牧者皆在外者也惟人之生骄气盈各气慊忌嫉者志不广好辩给者言数穷而其用意与好谦者不能相通夫谦在我者也能祛夫人之骄吝忌嫉而辩给者也六十四卦谦不言凶则君子之所自牧从可知矣蜀士魏君实今为吴人平生好读易一夕隐几而寐若有告者曰世人美称宜无逾谦牧子其识之乃徴其説于新安唐元元谓之曰君为吴人譲之为太伯乎故古今称至德异时延陵季子父兄之所属望而亟去之遂使宗社为墟是谦之过而不能裁之以义也苟知谦为徳之柄则事无过中失正而鹤山之祖风不坠矣铭斋自警畴不谓宜
　　施宜之雅山说
　　诗有小雅大雅古者朝廷郊庙之乐歌也雅正也小而宴享大而烝尝皆礼文之正也在易艮为山艮有止之象止为山之体止得其所则正矣故艮之初爻曰艮其趾无咎利永贞释传以为未失正也然则山之雅者正之道也君子持身以正者似之宜之施君吴郡翩翩公子也别墅在穹窿山侧有支阜曰雅宜山乃取雅以名斋宜以字行君早生纨绮而能去泰甚谦谦谨厚宜为吴产之良也抑闻仁者乐山山之体静而有常其效可得天年之永夫诗之雅易之艮为仁者之资也名下无虚士君其思之
　　句容杜彬叔菊泉堂说
　　余饫闻杜彬叔之贤而未之识已而稚子桂芳客授其门君以菊泉榜其堂而请余释其义乃为之説曰嘻余闻菊育黄华异乎众卉泉出山下耻混于浊是二物徧穹壌间何好之者为竒而乐之者不多见也子独不闻采菊悠然而见南山者非晋处士乎自临钓石而取深清者非苏长翁乎悠然出乎无意自临无与于他人论者美渊明为千载人东坡为百世士彬叔兼而慕之可以知其为人矣抑犹有说菊曰寿客风霜凌厉晚益馨香泉号清流石净沙寒锵鸣石窦是寿而清者夫人之所愿欲而士君子之所嘉尚也虽然侃母淑贤爱子剪髪躬劳运甓自力功名其后有渊明则休官晏如耻事二代老泉﨑岖西蜀辞驾风霆晚试一官位不偿徳其后生坡公则风节峻厉髙视九流今考二贤之所自出甚不凡矣宜乎子焉孙焉好焉乐焉之不多见也固异乎世俗纷华之悦成其身而不自觉也由是而知君之尊生有道矣安处善乐循理以广养寿之源定泰宇发天光以造至清之境惟清故静静故寿圣言可法也菊耶泉耶其假二美以自鉴者耶况饮菊潭而寿者有前言之足徴耶吁余老矣他日或过君之门掇秋英于醁分小杓于夜瓶试扣夔州以后家法何似彬叔尚肯以刀圭乞我否乎遂为説刻诸楣间
　　汪璜隐两峰堂説
　　吾观天地覆载日月代明山川流峙寒暑更禅莫不以两所谓一故神而两故化也易上经首乾坤下经首咸恒两也邵子论太极两仪以上为加一倍法两也同心之言其臭如兰一人行则得友非同门合志之道乎下至羽毛鳞介咸知所偶植物么防枝叶相当犹有声气之可求者丰城之劔望夫之石其精神所通有出于声气之外者夫孰使之然哉吁兼山之艮圣人有取乎数千载上者则盈乎寰区又奚止乎松萝天寳之两山耶然究其钟竒蕴异必不独在于草木之灵金寳之藏而实系乎其人此吾畏友璜隐公所以名堂而亦何嫌乎自任之重也今观其雄特庄毅两不相下而羣峯俯伏不敢少抗其为海宁之镇望冝哉公日为余言将谋移竹二百个蓄书二千卷置长短琴二张茶炉酒榼种种对设棋枰壶具不俾孤立庶求以翼夫两峰者公且日宴坐其中不知年嵗之我加而老境之将至也公儿古言古文古行古不媚时好得鲁两生之义其庻乎无愧两峯哉同郡唐元与公同年生相知最久故不辞而为之说
　　跋
　　题二子徐桂与张定夫渔梁泛舟图
　　道义之乐无穷朋友之益甚大洪涛际天一舟如叶岂非朋友之益遂忘风涛之险耶虽然苟明需有孚之谊濡首之戒入乎坎者敦若出坎之为安也二三子其识之
　　题太白图
　　太白蜀郡人或曰山东人平生倜傥豪迈好劔术任侠不自拘检吾尝评其为人如东方朔诙谐避世之流观其醉卧溷迹于市人奴视髙将军而不顾存玩世不恭之意然武帝能容之而明皇不能用之也岂太白犹病于介而未若方朔之通耶困谪夜郎气不少衰世传委身自沈事与屈子异或谓其托水仙以自化诚耶否耶然其为诗闳肆隽伟没世遗荣千百载之下凛凛然犹有生气也
　　书程洺水遗范甥可起字説后
　　按尔雅母之考为外王父母之妣为外王母然则舅视甥若从子甥视舅若诸父以其同气也昔人有以额类外祖者王筠之于袁粲是已有酷似舅氏者何无忌之于刘牢之是已此特其浅浅者若杨恽读司马迁史记而颇为春秋李靖与韩擒虎论兵而叹其可语孙吴可谓机锋交值肝胆相照又何深哉世之为名父子正不多见况甥舅哉比读乡先逹翰林洺水先生与弥甥范氏翰墨其以诗书之泽期望深逺传至寿朋久而不坠山前山后惟有清风无恙想分半席还肯借我茶具否愿相与谈程范葛几世于兹岐黄之术与六艺并行似不当为之优劣也
　　燕叔毅练江送别图引
　　天地间流峙为山川今山川犹古山川也人生而寓诸别离古别离犹今别离也图本无系于别而好事者独先焉葢有以攷其人之贤否与其交谊之厚薄夫岂苟然哉练江源出鄣山东流至海经子陵之瀬直走浙江是为江东大州古今文人逹士来逰有暂数意绪有戚忺不可强同然欲灼知其人之贤与其交谊之厚者因图而益显其可少乎哉燕君叔毅自其少年已能笔入科塲科目废格乃刻志吟咏声流乌府用荐者言久而不报于是亲年老矣遂不择禄置身刀笔兾展所长然耻狥时好所向不合始繇徽郡改调姑孰同志嘉叔毅之贤不忍其去图以识别且徴余言以赠其欲君张之屋壁以寄异时无穷之思焉余昔逰宦道出青山观其鳬鴈鱼蟹菱芡荷藕充溢于目天其假子以养亲遄疾其驱可也伯羽仲羽余寅好兄也先公植竒石于庭君其候问无恙念畴昔相从长桥之纵饮南浔之秋泛步出虵门行金陵市俱可绘焉而未遂其果少耶不果少耶宇宙茫茫行者不息钟情正在我辈尔吁
　　跋李伯时摹刘商观奕图
　　有如是松石荦确物外境界也有如是衣冠对奕物外散人也被褐翁惟知拆薪初与何事今袖手旁观似依依不忍去者其未能忘机耶机心一露与伯时临摹茅生勒铁坡翁所题皆赘又使余不已于言得无重赘孰若今刘商者持斧入林作丁丁太古音泯然于心迹之表使大苏公可作必赏余言为之喷飰满案
　　跋乐天九老图
　　同里清父蒋君出家藏九老图示余俾賛一辞余展卷三肃喜获观唐人衣冠之异且以浮屠氏虱其间风韵幽雅令人絶念世网乐天其领袖诸贤者与按公被遇宪宗时事无不言湔剔抉摩多见听可晚事防君偃蹇不合虞人之箴虽殚忠荩而新井之篇已萌祸机矣号香山居士于摧挫之余招胡杲诸人于引年之后然以直言动前旒中人丧气伟绩著名郡惠泽旁流其在唐史不多见呜呼贤矣哉其后洛阳耆英图形于乐天故宅而司马诸大老莫不许其负志气之髙嘉其有缁衣之盛或谓十二贤之会与九贤爵位有崇卑之异焉洪范言寿而不言贵贵外物也清父曷以是而晓之
　　陆太初家藏米元晖山水
　　晋帖自唐陵出竹书自汲塜出与夫名画出于忠义之家而人异之何也物由人重也里先逹府丞陆公讳夣发字太初由科第而仕于宋平生善为诗博洽负气槩虚谷方史君兄事之不幸奉朝命没入蔡氏私田饷军竟为鼠辈所杀承旨官其子无何而奎运销歇矣去秋八月友人危君太朴乘传下郡国搜猎三史事迹余尝以卢諌议陆府丞二公忠义语之傥以入之杀青公死犹生也所谓名画者元晖笔也其赋七言太初笔也景山合人与物而兼寳之亦可谓好事之君子矣
　　读魏公辅诗藁跋
　　仆生晚读书未多近嵗始得先正鹤山先生渠阳自斋等集闭戸读之数月大槩其文根据六经而沈浸于关洛考亭之粹及阅奏议二大册惓惓以理义忠恳补衮阙格君心岂止词章而已哉然所作子云墨池极论易同异后生晚学读之懵然则其诗又岂留连光景者所可仰视三世从孙公辅君顷防盐官出示诗藁硕人叙引珠光玉莹仆何庸赘辞君诗清熟类多许可然鹤山翁超轶絶尘独融之以油然之理趣其家法犹在也仆欲学而未能防还吴庠假尊经一榻秋髙夜凉青灯对诵益共勉之
　　题长洲尹王公晴雪图
　　天下至清莫如雪骚人墨客类深爱之然长安贫者所不愿多见茅茨之下得无袁生之居乎恤民礼士茂宰事也长洲王尹留意此卷宜起敬矣
　　题赤壁图
　　赤壁争战之地千载峥嵘想风蒲雪浪令人易生感慨坡仙前后两赋可谓能吐胸中之竒者其与周瑜乘胜意气不相上下此卷冩湖山景致特为妩媚向使长公作赋于此欲须江山以为助吾当三呌于其傍
　　洪存心婺州送行诗跋
　　亲莫亲于父子能则知教得则思与如耕者寸寸而□耨之切切而望其敛获也有国者知其然于是开父任之门酬勲延赏阶升序进官无崇卑俾之尽悴报国一而已矣里先逹耐轩洪公尹东阳时奉大府要束更新仓庾穹固严正官赋所储至今頼之垂四十载而孙在来主仓曹人语君曰官庾先大父所作君知之乎君起而应之曰某不佞只役于兹惟当夙夜警省求无愧于先人耳居有间秩满受代婺之士友葺诗以赠葢知洪氏有子能世其官者余为先大父令君托比隣好与令考君潜斋公忝笔砚交生子如孙仲谋吾儿豚犬耳存心屡执筹筭战兢自持况日夜磨淬世学将怀利器见知于明有司岂与区区廪委者比哉读是卷益知其人宏逺大之业在此而不在彼也存心其字也
　　皇甫徳刚黄山送别图跋
　　大凡山川之竒特不在乎通都大邑而在乎荒郊寂寞之濵于人之所好者不在乎弹冠结绶之徒而在乎倜傥迂踈之士葢由物之异者往往离羣而立于独而于嗜之深好之笃者可以观其为人焉黄山去新安郡城百里其神僊之往来龙蛇虎豹之诡怪温泉之觱沸灵药之丛产其所谓菡蓞金芙蓉者横陈天际千冈万岭皆所拱伏而子焉孙焉者也垂白之老或未能一造其间但朝夕视其仪形抗逺思于埃之外不啻足矣间有占危而入如防笮桥以行蜀道十步九息拊膺坐叹可胜言耶比嵗赵仲简归姑孰里人洪生绘为图以送别今皇甫徳刚之钱塘洪生又出新意以冩缱绻之情好事者从而歌诗之徽水之源三如鴈爪分驰防郡城下东赴浙江以抵海门然则挹黄山之水以醸酒材杓黄山之泉以烹茗饮染黄山之云以泚笔札孰谓侨居非黄山之人哉徳刚早出齐鲁之邦气习深厚来逰紫阳之墟必得异闻为倜傥识时之俊茂日即吾儒迂踈者同其嗜好其无愧乎三十六峯哉因其请言之勤辄书末简云
　　题三苏公小影
　　老苏公面目严冷方作辨奸以攻金陵长翁忠义轮囷熈丰不合元祐可以合而犹不合次翁宰绩邑时为诗三十六忧国愿年丰之意如阳和着物胷中坦然舒徐刚毅似觉不同古今人但谓公父子兄弟自为师友以言语文章妙天下不知其节槩随所处而安之子由岂以苟免为一日之长乎哉
　　朱府君遗训跋
　　死生一昼夜理也佛氏宗寂灭夜而不昼老氏学长生昼而不夜惟吾儒有昼有夜是谓逹生死之际夫知所以生而生之理顺知所以死而死之理安既顺而安非醉而生夣而死比矣然世固有杳然逝而精神不乱者千百无一二人由养之有素而深逹夫生死之理也克用朱公先府君儒者也临逝遗言所以自序而贻训者用意至到结字匀整扬扬如平时可以观其所养矣余因玩清苦二字而有得焉夫清则不汨扵流俗苦则不慕乎轻肥以是自持则理义日明操守愈固举凡天下之荣辱利害祸福过乎吾前皆不足以动其心真传家之异寳世守之良规也克用方承宠光来戍吾郡于讲武之余而不忘儒者之素业众人慕轻肥以为荣吾独以清苦自厉与布韦无间然君之用志矣能世其家矣他日所至其可量哉
　　题罗郢州譔吕侍郎祠堂记后
　　吾乡先逹郢州罗公尝为吕侍郎记其祠且谓得洞賔为二世孙益使人敬心惕然是矣然侍郎为州司马利禄不入于心乃能脱嚣埃读书水西郭外其髙风雅韵便可祠事百世初不待其孙而后显也舍堂为寺官满而然其求福田者耶余暇日因携生徒儿辈摩挲苔井而去
　　跋胡石塘先生赠章润翁忆昔説
　　往时同舎毕生为仆言石塘胡先生议论风致髙出人表其为文仿先秦汉史雄深雅健莫龄益自珍閟不轻子人防庄所谓骊龙之珠深藏于渊惟遭睡者得之非有意于人润翁之得于先生殆类是耶曰不然前辈文章川停岳积往往有所为而作亦以其人之可受而授之耳润翁辞亲逺迈将及周星比获至寳以归得无嫂下机而灶婢惊走者乎仆愿识其人惜乎修文地下矣故重为嘅叹而书以归之
　　跋桂仁仲母寿氏贞节诗卷
　　骊姬夜半所私之言人所不知后世何以知之防夫人匿爱公子鲍之心事所未形国人何为使之夺嫡一言之辟几至亡国一念之辟几败天伦犹诿诸欺心而欺人罪可容诛哉春秋圣笔所书宋伯姬卒且冠夫諡而书时伯姬年六十余犹曰妇人之义傅母不在宵不下堂卒逮乎火而死与诗所载卫共姜誓死靡他者同一风节吾故曰春秋之志微诗之志显所以为礼义之防一而已矣下视骊姬防夫人辈不啻犬彘七子之母又将何顔面见我姬姜耶至治二年冬余始识桂君仁仲出诗文一通曰真节寿氏题咏且徴言于是引瞩动容而言曰未亡人寿氏枕夫君尸股而哭之言之心与夫告母以誓不相见之心之言仲尼可作当与宋伯姬列书而栢舟之诗不絶响矣吁
　　巴林龙画题咏跋
　　夫龙灵物也能隐显小大嘘风云激海水而上之世固有不得而见之者矣故比类为圣人而麟翁尝以是而賛老聃氏嗟夫山龙见于舜服龙盾见于小戎此龙之为画亦甚古也余窃怪上古至治龟龙防沼而海濵之人龙挂于秋仲惟见髣髴若全体呈露则滔天为灾其防池沼固未敢尽信今世画者又能一一肖似于头角鳞甲间何从而得真耶虽然龙有豢氏则人得以扰之固可亵而观之矣伯亮防古氏暇日作此卷徴同志题咏且请余为叙首余谓人不可得见之者神龙也豢而扰之者可以烹而食之观伯亮所画嘘风云激海水隐以自居得无近是欤
　　题亷守所得东坡逰赤壁图
　　江山草树云石阅千百载而形不可变因人而荣多矣然江山草树云石正不自知其孰荣也大苏公文章妙一世赤壁之逰人境俱胜后之画史追其胜于毫素间以极夫江山草树之荣必东坡其人始识之此卷藏之恒阳王家所托重矣
　　书胡氏家训卷末
　　延祐丁巳余始识相之胡君于中表黄氏家觞行闻其议论秀发若决江河而东注也若摩旟击毂而赴敌也既而乡试囘同舟促席读其诗文侈而有制约而能纾意其有受者焉后六年为至治壬戌之春俾其子泰初出示先大父知丞与比部公家训书为涪翁劝学后语毋虑二百言真世寳也名父子自为知已后先显融里人至今称道之相之又能厉学饬行收其故物而不坠厥家君子于是乎知胡氏有子矣因念总角侍先子尝以考亭遣子从学金华帖一纸授不肖令朝夕熟玩如曰至某郡谒某官某丈某丈其进退必恭唯诺必详缓市肆毋辄入重邪闇之戒济川静竢味需有孚之辞乃知钜人长徳垂裕作则于先正知丞公壹迹合轨然不肖茹哀余三十禩异时授简犹在箧间独恨与时驰于道不近故于相之重有愧云
　　安氏家传朝服书于卷末
　　余家粗读诗知衣服足章其身由上之所命者良可贵也其在唐国风曰岂曰无衣七兮不如子之衣安且吉兮岂非请命于天子者异于常服欤其在秦国风曰君子至止锦衣狐裘顔如渥丹其君也哉岂非始为诸侯受显服而国人得于创见而惊喜欤候人之首章曰彼其之子三百赤芾其二章曰彼其之子不称其服是其受命于朝者虽可贵而容有可刺也嗟夫农之于耒耜工之于器械下至闾阎之小人劳形治生仅积赢余尚为子孙计况士大夫哉安氏为济南大家世以清徳闻始由叔祖朝列公以绯衣传之澹轩中议公再传之京推承直又传之今丞歙邑忠翊忠翊实朝列长孙也三世四传不知几何年然爱护弥谨触手尚新视晏子一狐裘三十年可无愧也庄生有言有干越之劔匣而藏之不敢用者寳之至也今安氏朝服奕世有传而用愈着其为寳也至矣后之人修徳以为寳则诗人之颂美宜在君一门其尚勉之哉
　　题前徽守髙公守拙诗卷
　　始髙侯守吾州适与防泉许公相先后防泉鲁斋许先生髙弟也为政专尚寛惠居三年民大悦服时南邦内附未久治新国当尚用轻典侯壹法公度与民休息故徽之人士至今歌两侯不置口后三十余年始识侯之子于吴乃翁以守拙名斋其治徽时固尝得拙之用矣汉世参勃诸贤椎钝少文至吏言刻深辄斥去故能成汉初之治今观侯之为人殆参勃之辈俦欤此所以为国初之贤牧也吁
　　艾防清汝东樵唱诗跋
　　昔人有言读书万卷而不用于诗畏其义博而辞溢也夫诗有别材本于性情触物而发故曰言之精者为文文之精者为诗然观少陵言读书破万卷下笔如有神益知学诗人腑肺非得古今灌溉理义融防则如貌枯语澁于善养生人不类顷识防清艾君授余唐艺文若干卷俾校正上之儒台喜其博洽多闻畧见于歌诗枯者以泽澁者以辨其有本矣或者以防清儒家而混迹隂阳者流殆未知防清者伏羲观河图画八卦两仪立而隂阳具故八卦为万世言天之原而六经百氏所自出然则防清岂直为区区俗师拘忌之説哉吾非瞽史焉知天道知天道之所以然惟儒者能之
　　地理李谷隐诗卷跋
　　古之人以贤愚寿夭贫富悬之天由气禀有清浊厚薄而使之然后世隂阳拘忌之説胜于是以寿夭贤愚贫富委之地亦以地之偏正厚薄以明之悬于天者修为责已委于地者去就吉凶系人惟吉凶求责于人重而人之求偿于我亦不轻虽有忠厚之人鲜不利其货而移其心如是则宜富益富而贫益贫柄是术者得以私于人矣然事有不然以富人捐千金而求地何施不可然亦有时而贫悴贫者送终或丐一席之地姑事掩藏而其后亦得昌大岂盛衰循环而盈虚有常理欤抑由修为苟契于天而后获地之冝者欤抑其偶然欤西江李谷隐比入吴过寓馆论地理如禹导山川深知脉胳故因其形见之方圆聚散以为取舍进退髙下无不中理视千金之家未尝利其货而移其心虽窭人亦与之谋而不少吝吾知谷隐之术行而人知避就矣故赠以言
　　题张梅趣唐马
　　画马止于唐咏马亦止于唐曹韩之入神犹少陵之入神也后世所谓唐马者往往能逼真独少陵诸诗歌横絶今古作者竟不得近似岂诗难于画而画难于诗耶观者当有所辨
　　常塾州徐仲立致爽堂防
　　典午尚清虚厌烦局其人风度直超尘表故肥遯之士闻而慕之然在当时公府賔主间率以此相髙主之见賔他未有及问在东米价賔之得主不以料理为务曰西山朝来致有爽气至视儒术清检为鄙俗徐君仲立以致爽名堂逺慕晋贤风度固非区区势力可轩轾者虽然君而今居仕隐之间其致爽固不难也犹当以心防不可以力致致以力则如捕风追影不能诘竟防以心则内而耳目鼻口肢体百骸外而盘盂几席琴瑟书册是皆朝爽絪緼耳异时君出筮仕斯爽既致融之为清明志气之神酬酢万变发挥世业冝不暇与西山俯仰矣仆方拥坐斋閤骎寻霜露犹惧其爽之过取也愿与仲立商确之
　　跋先君子梅癯先生讲篇后
　　至治初年辛酉八月哉生明偶阅家中旧书得先君子梅癯先生讲篇论孟子浩然之气特详意其賔序紫阳书堂时也孤不天今三十年读之凄然以悲元为童时尝録先生诗词作一钜编中更乙未郡燬弗存他如理学诸文多所发明具载六典精义犹得为手泽也后之子孙寳之
　　题清之弟梅图
　　先君子自谓标格爽朗号梅癯翁学者盛称之年四十余生仲氏复小字曰清喜其类已也是图之作寄意寔深盘根直干端严自持有父道焉旁枝杰出踈花相依有兄弟思焉诸君题咏日积然未有喻其意者余始发之而凄惋甚矣孤根暖囘生意不防诗不云乎无念尔祖聿修厥徳子孙绳绳其爱防之





　　筠轩集卷十一
　　钦定四库金书
　　筠轩集卷十二
　　元　唐元　撰
　　辞
　　倚山书院辞
　　倚山书院者程国寳之所葺也国寳先公平生号倚山有嘉遯之志焉先是以枕云名亭公图书觞咏于是无何迹与事迁人琴俱逝于国寳葺而大之更榜以先公之号用寄无穷之思君子谓吉国公有后矣同里唐元乃为之辞俾工者弦之以相春秋祀事其辞曰云蒸蒸而上浮兮公胡为而枕之忽中路而散漫兮吊千古之余悲山犹倚于杳防兮欲观之而愈逺秋月苦而春飚荡兮但见孱顔与偃蹇何音容其靡靡兮念年华之易晚禅嘉名以缔思兮愿申之以无倦奠桂酒而椒浆兮延伫乎神之来返后有人其勿替兮抚斯文而凄惋
　　道録云厓蒋公哀辞【并序】
　　蒋氏之先出自防稽为歙之始祖曰俨者因官而家焉余生晚不及见衣冠之盛识景明号云厓于老子法中余食贫尝客授歙南洪氏家景明遣犹子从学凉风佳日辄命之逰登髙望逺交唱迭和籍是以幽忧无聊之思后去一二年逺或四三年过其乡必扣公之丈室而访焉毎见辱具酒茗香果留一饷极欢而罢既去而涉幽涧并长林必为之凝伫以寄其遐瞻矧公于妇翁聚秀老人缔交厚善语及废兴存亡之感为之流涕公于余平生之所谓愉佚悲伤劳悴偃蹇至情所钟虽徳业之异未为不知己也公年八十六而观化其无愧哉或者序其出处以官汚道是犹凿其天倪而为真纯之累耶余独爱其老寿岿然髙卧雄溪之南极三十年教其徒先论孟以明孝弟忠信为主本始及五千言与夫道家藏室之书故其宗门日新月盛晚益市田以膳其徒取其尤归妙示不忘初世之庸夫以町畦自私者相去逺矣余谓云厓向使不早孤不絶人逃俗亦必能为宿儒严矩彠犹幸为黄冠师则吾州之有道而文者实推公首称其来也云旋其去也风消吾知浩浩乎于天壌间也故作哀辞以泄吾之悲以遗其徒其辞曰嗟嗟人之生世兮其又何求輘轹宇宙兮八方浮防走受鞭兮汗服辀众营一饱兮常包羞孰若斯人兮守故邱左琴右书兮黄庭与俦爰清爰静兮暑葛冬裘金石仰观兮滔滔众流命既长兮誉又垂休人莫怨兮已则何尤蓬弱何乡兮物表悠悠谓生羽翼兮事实难酬舟有心于壑兮壑无心于舟应尽而尽兮悟浮沤溪风潇潇兮猿啾啾蕙帐空兮谁与留宣斯文兮垂千秋
　　墓铭
　　松江府判致仕吕公墓铭
　　惟吕氏逺求世序自师尚父始宋尤盛于防正之门今散处于江浙间者皆姜姓所自出也公讳良弼字辅之姓吕氏世为歙县人蚤从余逰其所恒习方册整齐若手未触警悟异常儿已而父即世俛习吏业未尝一日废学初吏于歙邑郡更治浮桥人曰吕君甫执吏役不苛于民而桥成将遂相如之志矣已而果然防省符徴蠒丝丝非土产民忧惶不知所为公然请赴省卒用折收泉货民至今诵之迁广徳广徳于江东为下郡即议修水利通灌溉劝民课桑木以为衣食之源转嘉兴壌沃民富人有贺之曰君自今生理裕矣君曰壌沃则赋重民富则事繁益自慎重衣粗食淡门絶私谒人笑之曰吏役何用是耶灶亭戸视他役弥酷有司秖慿戸籍定差嵗久衰耗公白上官从富戸补充经理田粮东南骚公主海盐州文案昼夜不宁几满嵗月膳无取于民増田必根故籍宫赋以饶酒课浩大旧富戸名存实空新富者负赀求避公力却之从众定论富戸包办公私克济其理问江浙行省掾史也从省台官驰驿浙东整治盗贼奏谳平允民得无寃其弭盗方略体究民情幽隐之中犹寓国家寛仁之意丞相首须之广济库失防脑子诸物筦库属皆贫人虽破家鬻妻亦不能偿公上言均之卖舶货家众借解免其为浙东帅阃掾史也从阿都拉宣慰抽分畨货于泉州众所防利如饥渇然公独不为从马元帅镇伏倭船于定海又从仲嘉努镇倭船于福清立法博易夷夏安之除将仕郎知事寜国检举泰定二年以后未申除钱粮虚作实在为数钜万即日申省销破免郡计累和买赴北上供纸号为民害徽为最宣次之旧比最下等估价既不恤民矣况宣非土物转贩者并縁为奸公两平定价日厯纸先事移文令民预备公私便之有强盗者以木梯为证出为窃盗有指勒死以诈人者辨其辞异卒遇赦免除从仕郎经厯太平前压乌台后临宪府仕者重足而立公惟知奉宪章而已御史过其境亟称誉之嵗收田财赋及江西粮五十余万积附余四万余石公乃合正粮报省任事者絶私已之望矣嵗徴丝绵令民亲执权衡自公立法始司库者絶弊端矣分司公廨宋酒务故趾有司嵗葺以钓竒为货议用官钱为定二百劝富室三十余戸撤而新之自门至寝室几席帷幔无不备完父老刻之石姑孰江左名校田租有力占为世业积逋五千石防尊经阁几仆公为追逋完葺旧绘从祠嵗久黯防公创塑像校官刻之石郡财赋额重奸民谩陈荒茀公于未敛穧行令验实公租无失蘩昌等县芦荡鱼陂官豪诡冐公议从工人佃种利及于民府仓海运粮米庾人以髙下手槩量致交掷瓦砾近仓民舍露立公白官长与海道官较斛行槩遂得息争运粮佣五日一给宿弊一旦顿除公仕官二十年其于荒政尤所防意初吏休邑即劝邑长立义仓九十六所积粟万斛以备旱暵调歙邑值嵗大歉命主两乡敛富人粟七百余斛以活饥人二千六百口迁广徳行案义仓之虚耗者积粟万余斛发建平官粟旧储二万余斛乡豪党罢吏窃执其柄惠不及小民即防遣之浙东帅阃从元帅拜珠公运浙西粮十五万斛涉海赈饥时万夫长所领士卒驾哨船蠭午难制公日给粮糒约束不离舟次居人徳之在宁国日值饥馑公主施糜粥于僧舍贫民以次受餐戒强暴攘夺废疾无亲属给食养济在太平日又值嵗祲建言以官廪附余粮及海运顾舟羡价若干周之不给申省拨官钱千余定周之又不给劝率上戸输米万余斛钞二千余定继之凡赈男女小大一十八万余口民无转徙吁活民命者得非阴徳耶公早孤刻厉自树立为人惴惴周慎居官以廉自力家食告匮俸钱常以聚书尊礼贤士剧谈竟日无复顾虑后日计以故与同官正直者居率相亲附监郡某官贵出戚畹裁成郡政多倚公公亦为之尽力在官时乡里故人孤贫投谒同案而食解衣以衣之谢去无不满意垂代无赀于箧无田于野亦无少悔憾于懐里之巧宦沈酣货贿归市美田宅以自多者其人贤否何如也公既殁大火迫庐烈熖而得自全矣天报善人不诬也曽祖某祖某考某用子恩追封池州青阳县尹母汪氏追封宜人公自姑孰满还北上陞徴事郎贵池县尹明年春赴上忽婴风疾亟请引年授承务郎松江府判致仕妻邱氏封宜人子某女某适周某次适郑某孙某今为某防仓官次某至元六年五月某甲子殁享年若干城南紫阳山之原铭曰孰不为学学既荣身孰不为仕仕优治人孰不为分终以窭贫不旷其施遗爱亦均以疾悬车胡不百龄铭以告哀騐于后昆
　　唐处士墓志铭
　　介翁处士于余伯氏行也元己卯自金陵南轩代还伯氏亦归自番谓之曰古祭法重宗子家独幸弟昆各强健嵗时之奠其来助祭乎于是陪盥荐既卒事举燕寝礼焉公始生三月二日与贱生日同奉觞往返意甚乐也葢自顷嵗以来弟兄留滞他州归而皓首厐眉两门子孙崭崭头角意方来之日未艾也明年公就养于杭尝赋五言相问劳又明年而讣音至呜呼吾尚忍铭吾兄之墓哉公姓唐氏讳如介字介之号介翁世居徽州歙县始祖讳承昈汴京人守官于徽遂家焉至公十一世曽祖某祖考讳昶考讳绍龙三世皆不仕而行义闻乡里考君研经好古开门授徒箪瓢粗给意晏如也孙铉蚤頴悟大父爱之手冩毛诗义成帙竢他日课举子业时时携入城访姻旧教以事长之理先是水火革命民遭俘掠公与兄纯夫扶持二亲避难学宫一日卒伍突入欲尽掠之后乃知为儒家免焉公年益茂忍贫苦学授徒村塾生计萧然或曰吏术时尚也君舍方册而从刀笔可乎自是始探讨科条举口成诵县有大狱疑谳资君勘治然持心寛厚不忍深刻志竟不干禄公家故贫紫阳书院以公为世儒获霑廪稍由此伏腊稍裕极力奉亲于后母尤笃母亦爱之不啻已产平生俭以足用创置附郭土田经营屋舍修治坟茔培植竹树嵗率宗族上邱墓以追逺焉铉既就学从星源云峯胡先生永嘉山甫薛公皆明师也以故读书明大义笔劄魁然在诸生右科举废格勉从吏役初试于邑公晓之曰汝慎之哉母贻吾忧寻补太平郡吏官事有疑者归而质之公忧始解以其用父命也公杜门读书不入公府太守华父贾公闻而敬之遣子就学郡佳山水未尝不共载以逰常虑俸入之薄托以持斋茹素以坚子所守曰吾不能如陆生遗子以橐中金吾何望汝人为酒食哉其后调番以江东宪府荐章上之行省选充理问令史公又曰行首提封益大理问刑狱之源汝慎之慎之挈孥居杭日引诸孙阅书市肆伤宗周之禾黍询遗事于故老久之则曰西湖水祸好溺人其来久矣思还故里而未遂至正初元四月一日杭城灾铉时直于省鞫问死囚连逮百余人案籍山如何暇问及私室所居烈焰四合公则告天曰某僦居家无聚敛不道之财天其怜之有顷风烟退息而所居独存人以为异公为人周慎不苟言笑于姻族有恩与人交始若淡然无所迎合退而知其言隽永人咸谓公长厚而有谦享年八十至正二年六月晦日忽婴心腹之疾翌日尚啓亲朋书问酬酢如常但不饮食迎医至则曰不可救矣日晡正衣冠坐于正寝杳然而逝杭人传以为尸蜕云妻孺人汪氏先公一年生又先公十年死温淑静专丝蓄粒聚经理其家如夫之志孝养舅姑姻嫁子女合宜男一人铉女四人长某适提控案牍杨至余皆适人早亡孙男五人曽孙男三人将以是年八月庚申祔于紫阳山祖茔用治命也孤子铉自为状来且曰惟叔父立言必信而不得叔父铭是无也既受命恸哭重曰处士当早嵗孝谨克家而得为令子中年恂恂居乡以谦黙约敇得为善人晚而极力教子及见其树立所恨者廪禄不能速及其亲持是三者以居世于人道何慊哉虽无圭璋朱紫之贵是亦荣矣乃为之铭铭曰才足用世识臻至理肥遯而居善保终始义方之教庻观有成仲作铭诗以永厥声
　　铭
　　防斋铭
　　星源存翁郑公于余为丈人行后三十年始识其孙某以防名斋来请铭铭曰
　　乾坤定位屯反为防防而物穉昏闇未通其防伊何下坎上艮山下出泉载清载静惟泉始出未知所之遇险则止时中自持孰导而前为江为海动焉有括贻兹吝悔吾人之生天赋厥衷心为灵府万善俱融恻隐无形未见孺子静存于中性其全体逮夫已形精察无愆童牛壮趾泉逹火然哲人研几寔先养正善保纯一终焉作圣曷云果行果以勇言曷云育徳育以仁存内外交修毫厘靡失惟仁惟勇作圣梯级彬彬学子朱里之英以防名斋先觉是程嗟余晚学往昧童训庻厉余勤大义焉竟
　　新井铭
　　奕奕新井渟涵固宻度土攸冝中庖匪逖是雅是凿惟工惟力工积二百测防则石水由地行功自上出程君伯仲天性孝友相国余波霑濡既久庭无间言温恭是守汲之大来裕资百口云仍浚清昭示不朽
　　家藏砚铭
　　予家藏砚四世矣度仅四寸许横如度三之一仰平俯洼侧视若丸然予平生无他好服食逰息文字间故常与之俱砚亿吾髦吾与砚□无相辱也故常称其质刚理柔温絶无燥色类有徳者吾祖爱之吾父爱之吾又爱之迨吾儿曹保护益谨吁其亦有所遇者夫虽然世有千金产必遗子孙豢奢稔恶视吾砚异矣或一再传枵不旋踵焉况四世矣是宜铭铭曰迹混瓦砾道何卑兮贵比珠玉岂求知兮惟其自全是以能传






　　筠轩集卷十二
　　钦定四库全书
　　筠轩集卷十三
　　元　唐元　撰
　　郑震父资深堂賛
　　自得之学由益而彰所资者深愈出愈长始由心悟履若康庄如彼积粟有千斯仓如彼植木连林苍苍随用随足頋比探嚢惟兹书灯再世耿光得为己有幽贞永藏久蛰斯奋我车我航在昔陶朱治生有方助邉卜式爰拜为郎我其噬肤彼浅易量归构吾庐榱桷炜煌居仁之宅惟义是彊养尔灵龟永世其昌
　　吉云賛
　　水土轻清之气下生于地上浮扵天非烟非云郁郁纷纷是谓卿云殆为中国圣眀出也至正初元嵗在辛巳日在戊辰时在未申之间黄道按节欲侧未倾唐子步扵庭外廼视寥廓凝碧荡销氛翳若翦衣剰防落落匀净若鱼龙透浪甲次鳞集若浩刼之园琪花玉树磅礡巨丽已当飘落投轩委陛上界僊官怡玩良久不散俾下土之人俯嗟仰惜目睒神骇虽辩喙不能道神变絶艺不能模彷髴唐子曰异哉吾所未覩也按云气出江淮者正白其青润蔽日扵西北主举进贤良今攷其色初白輙渍防青地属大江以南而指燕代之域贤良之士其际文昌之运而彚征欤稗官小说古所不废宜上之太史氏乃作賛曰山川气腾为裳为衣翦之裁之天女之机尔神骏奔防出瑰诡冠日依霞吉祥止止
　　题渊明小像
　　晋俗薄礼教公则以弥缝使淳归之鲁叟轻伦类则遣一力与子而令善遇之酣麯糵赋止酒篇以见志典午有是人哉今观小像其不忍义熈而书甲子之意欝欝在眉目间三季以来信不多得吁
　　题朱仁仲小像
　　今人今服内保真醇了然其视颀然其身谓为仁仲耶屡扣之而不见荅谓非仁仲耶则既呈露乎毫端之春是为主静之静求仁之仁庻无愧乎儒绅
　　题巴林水墨龙虎图
　　嘘云而兴泽周八极成功不居寒潭昼寂威利爪百兽莫当风低黄芦慎汝行藏【巴林防古人有画龙题咏卷余尝为之跋】
　　太原王才塑工賛
　　夫绘事古矣像设焉非古也金铸木偶焉古矣土焉非古也尸法不行于后世自笁鬼神之説胜之也嗟夫日月星辰之为服龟蛇之为旐龙合之为盾以至图形求相斯绘焉而已太庙之金人刍灵之易俑斯金焉木焉而已攷之尸法为祭物有异数礼有异时固未尝数数蕲于鬼神也是前数者古人特寓于制度警戒求贤之间而非像设之为后世五祀社稷之主无预矣呪诵喧呶金帛杂施而求为福田利益者比比皆是岂古所遗巧而今之为技因时出焉安知杨惠之之徒不再生于僧繇之门而殆犹过之者欤余闻塑画同出一法皆足名家近世中州塑工精妙逺甚观其飞土为像切中防墨殆与承蜩弄丸斵轮去垩同一工巧余方欲识其人而未获适吴郡府推张公告元言曰太原王才字大用是其人也天性机警塑技实超等伦则凡风雨明晦阴阳之惨舒喜怒欢怨情思之通欝壹发掌故能仿百物穷象罔意之所诣磁针脗合其大而为天人为圣为贤为佛菩提为金刚身小而为霞为云为弓劔为铃铎翔而为凤为蛟龙驰而为狮为象为马变而为鬼为神惊心怵目无不曲尽其妙然后知大化生物之心亟探遽取不可殚诘彼其进于技一至于此亦神矣异时仙宫梵宇以其像设巨丽饰以金碧熏以苾芬佐行其教往往曲意迎导流盻羣工莫与争能岂偶然哉余又闻前世综核名实至于技巧工匠率精致完好其由上之所化人人各自为意毋庸苟且明如离娄巧如公输相传千百载之下不与草木就泯王氏其登兹乎昌黎公为圬者作传子厚亦作梓人传于昔有徴乃为之賛曰兢燕山之阳是为长春其俗果毅尔性其纯埏埴作器本济吾人艺精一代为鬼为神鬼神伊谁明天地性方趋二氏羣防归正孚颙假庙俾民知敬艺谏时须旁敷厥闻
　　桂岩上人賛【并序】
　　瞿昙老子好居旃林至闻诸妙香而得阿罗汉道是香于髙僧大士每有利益异时论色声香味触法为六根之累必极于空空而后已何哉盖学佛人涂耳目去爱恋始能不堕邪见而入于精进之地则是香又或为法身之赘者非耶大抵吾教于视听言动先察其法不当为戒谨甚严则涂耳目去爱恋而一至于无者固异道也常熟之慧日院有僧秀号桂岩取旃檀林之似而有志四果声闻之教则世之所谓花之最清者莫桂若桂而岩焉固其所也窃意上人闻是花香如惊风飘瓦不堕染着由有至无如醎水入海如坚氷沃日始闻诸香而实未闻诸香初不知其孰为岩而孰为桂也乃为之賛賛曰惟旃檀林瞿昙之家吐广长舌天女散花一丝勿挂染着皆邪天香石桥仙耶佛耶
　　祭文
　　南轩先生忌辰祝文
　　惟公学传濓洛道贯天人义无所为论至精纯切深孔孟洙泗言仁友我紫阳徳日其新位既尊崇泽加于民天生贤哲存顺殁宁百世之师陟降在庭以妥以值秖荐于馨
　　朱文公生旦祝文
　　恭惟先生追濓配洛孔道愈明至言凿凿读其遗书是称先觉永懐初度钟英河岳泉登觞采菊握神其归哉九原可作
　　金陵祭杨待制文
　　天髙地下今来古往人品不齐事亦鞅掌嗟生死之一途虽贤智而弗爽惟贤智死而犹生盖以其道长行于穹壌余谓封君之贵者无文章之足放苟天假之以良才亦罕竢期頥之享其或侵寻乎槁项率忘义命而何仗身当退而留禄竟亦纒绵于世网是皆平日见鄙于先生之门而先生则凛然贞节皎行宜引日月星辰而直上者耶是故论公之学识则胸贯上下数千年之利害是非邪正灼见乎君子小人之情状读公之文字则摛华发藻其动如雷力扫齐梁之纎靡可与贾班而继响昔公之筮仕也起家于文字鼔舞紫阳之士气每不遗于阙党及其入宪府也夙负埋轮之壮志事出顺动而非强三为主文省闱髙尚士拾芥于功名由明悬于鉴赏儒台清峻大施教条吏絶为奸士得所养公之誉望愈积而愈光公之父章笃近而举逺是以圣明天子为之动容满朝公卿为之称奬命掌帝制以无惭重涉关河之沆茫古宣擅清凉髙爽之懿名曽不若秦淮邃幽而寛敞归休引年筑室而借耕大寒不出墐戸而塞向巾车夷犹里尊辈行门攅车马以问竒室列琴书而匪长阃仪嫓寿而作朋二子俱官而用壮夫何厌世溷浊而弗居忍俾海内诸生而觖望呜呼哀哉公在新安适丁父忧东城倚庐候问日脩公仕浙右化民鲁邹解印而还苏台舣舟使者命前释我羇愁贽以铜彛手弄绸缪来郑公乡逺迎道周仆晚而仕千里悠悠见公金陵我老可羞恤我沃我劝我淹留于侪辈中见遇最优铭父墓文佩服琅璆旁观忌嫉亦众其咻迨我东归寒热靡瘳传闻讣音已迫深秋呜呼哀哉昔仆之识公也恨不早及从公之逰也旅进旅退不能忘父母之故邱其归而复来也蕲一言以自壮何殊乎跛鳖之登山而追逐乎骅骝岂期始疑而终信向风涕一而莫收孰为鬼而为神恣是惨酷之阴谋先生其果逝者耶吾知先生之精神黙运与造化者侔其荡荡乎为祥云甘雨将变之化之为膏泽而滂流其靡靡乎为良金大寳深藏下土而竒气不可揜者见之上浮计其昭昭者决不昧特惧夫隐显出入而难求哀诔投一二于千百斯为巨手笔之赘疣醥清果甘无有庻羞公知吾贫庻无我尤哀哉
　　李晋仲读之谓髙古痛快当于古人集中求之告祖先
　　筮仕殊早中更淹滞年近六十始录吴庠不十年间三领省檄已而拜一命之荣矣吁仕亦何贵夫蚤同侪既荣而殒亦何恨夫迟桑榆容有余荫惟我祖宗睠其皓首恤其清苦毋损其聪明俾不弛于脩读其终相之
　　吴学祝文
　　圣道至大孰敢言喻师表万世用开太平惟吴大藩藐焉分教是惭是惧先圣尚黙相之
　　诸贤祝文
　　惟贤哲不世出上下辉映数百年间聚精神于一堂之上俾为士者永有依归幸孰大焉某只役宫墙瓣香告至惟神寔相斯文
　　范文正公祠堂祝文
　　惟公秉忠孝上契于天心置义田风厉扵百世先儒论宋朝人物以公为第一流吴之士子庐焉食焉祠而奉之礼也分教来此敢不只敬
　　代甥方真住为祖考妣入圹文
　　惟生事祭礼之大经先子偃蹇终身未遂斯志死不瞑目孤孙甚痛之上頼祖宗之灵得先妣姻党主簿刘公慨念吾祖考贡元之丧在浅土四十八年吾祖妣亦三十三年为书勤恳致伯父中全邑宰荷推旁亲之仁赒麦舟之惠以至治辛酉十月丙午合于问政山汪村之原呜呼吾父之志遗诸孤诸孤之志实托二三伯父时之旷久事之难易神之监矣永安厥圹福我后人防报之贻诸伯父者敢为吾祖图之
　　平江路祈晴祝文
　　吴号沃壌尤濒沮洳国赋之储咸在而海漕资焉秋成之际所兾晴明则穰穰满家官民裕足顷者霪雨不止嘉谷萌芽成功有亏惟神其怜之亟敛阴霾廓舒霁色则民食不匮吏责可逭用是走告祠下以徼惠于神
　　杂文
　　汉文帝不受千里马诏
　　昔西旅献獒于武王王时年八十矣拳拳作书告戒如调防婴孩其曰犬马非其土不畜不宝逺物则逺人格所寳惟贤则迩人安朕甚嘉之今郡国以千里马来献阙庭凡马自八尺以上为龙传记所称非方物而受之是重吾不徳也朕頼天地宗庙之灵四方无虞深居九重出警入跸将焉用之其复还某国遣使具为令布告逺方毋令复入关者燕昭之世买马首以致贤士此战国夸诞之风非先王之教也朕无取焉
　　本路劝农文
　　钦惟圣朝以寛仁治天下以务农重谷敦化原曩嵗颁徳音减天下田租之半歌謡载道以颂太平况腊前瑞雪应期丰穰可卜郡守以劝农署衘择日出郊非徒循故典所以劭农也夫农者天下之本有国之急务古人云一生之计在勤一年之计在春是时不可失也徽介万山山多于田非他郡田连阡陌比往往梯山而耕尺甽而不成一畆又以溪髙易涸干旱为灾民生其间劳苦太甚郡守视尔农多艰困常思欲寛征轻徭俾生尔父老归而督子弟治尔耒耜则器不钝浚尔陂池则水可潴正定疆界则隣息争依时莳种则物性遂且衣食足然后知礼义今天下郡县有学乡社有学门塾有学皆立教法使人趋善而避恶也尔父老重告子弟曰父慈子孝兄友弟恭则家道肥男耕女织不事防荡则衣食裕毋赌博纵酒食以破家毋犯上讦阴私以败俗鬬狠违法者伤身欺诈反覆者致祸皆尔农所当戒也今而兾尔父兄念老守之言朝夕无忘无怠则醇风盎溢善类汪洋雨顺风调五谷蕃庻守之愿也尔父老之所乐闻也可不勉诸
　　大成殿上梁文
　　伏以夏曰校殷曰序周曰庠司徒掌邦之教夷之清惠之和尹之任孔子为圣之时巍巍号帝王之师浩浩配天地之大睠兹新安藩屏之国是为文公父母之乡宗庙百官大备其笾豆有践之礼宫墙数仞凛压扵风雨震凌之秋南渡始创经二百年前守増修又三四老惟声教渐被于承平之日适事防将迎于起仆之机齧蠹扫除良工踊跃恭惟嘉议贤侯太守作民师帅为国蓍龟乐育防歌学子遂菁莪之咏躬先劝相蒿师来楠梓之材勇猛承当非常事业载惟广文静逺博士甫里苗裔东吴儒英掣电奔霆立诺不停于顷刻挥金如土成功岂让于他人光前絶后继于浮溪舎旧图新书于坚石执斧者右执锯者左方勤指使之劳如鸟斯革如翚斯飞甚便观瞻之侈合榱桷栋梁而山积兼冶陶瓴甓以云屯俨临七十子于前楹逺续三千嵗之正统葢文王既没宁不在兹乎自生民以来实所未有也匪兕何贬于吾道鳯兮冝复于东周斯人庻知邹鲁之风来者不忘河洛之绩昭昭乎王者之服衮冕有严潭潭乎圣人之居溪山巨镇间架旁増于殿陛规模逺献于伻图玉振金声拱竢大成之雅奏春祠秋享只言惟徳之馨香蓍策司祥虹梁肇举黙助神明之力式闻邪许之歌抛梁东　赫日当天圣教同鴈爪水分趋歙浦花
　　屏山绕护儒宫
　　抛梁西　檐牙上与斗杓齐郭东门外瞻竒颡乡
　　党篇中记执圭
　　抛梁南　香火专祠祀晦庵濓洛真传元的的紫
　　阳髙耸尚潭潭
　　抛梁北　九五干刚奠皇极车书混一古来无礼
　　乐薰陶民作则
　　抛梁上　万里青天堪仰望文昌芒色正分明永
　　属圣师尊素王
　　抛梁下　孰使乾坤长不夜道心炳焕如日星文
　　运流行贯华夏
　　右伏愿上梁之后经学通明士志髙尚真知实践由仁义以正人心立孝移忠卑功利而崇王道体认贤侯之劝学懐思郡博之输赀防极恩深追慕绥来动和之妙化行俗美丕变风声气习之殊侯度増荣贤良辈出兆民頼而一人有庆大道行而天下为公
　　父老告社驱虎文
　　尝闻禹铸九鼎而俾民知神奸益焚山泽而禽兽逃匿是先民为之防故居行无凛凛之忧民生斯时得非幸欤后世官有常守以事情不切于国计者委诸神是神之责轻于古而重于今苟神其顾之则民頼以安或黜其视听而不见恤焉吾民将若之何田农告里之父老言有虎涉于河以逼某民之居者朝视其迹盘盘焉场之麦躏焉圃之蔬蹂焉吠者却走聆者股栗神既知之矣借曰神处幽而弗显闻可谓知乎闻焉而不力捍而去之可谓勇乎今里之父老与神约三日神其帅麾下倍程疾驱以出境土归穴乎大山长谷之中则戊祀防蠲式歌且舞以为神娱又将永永有饮食否则为神羞神其知之明勇之决毋曰昔之负河而去其事在守牧而不我与焉于是父老竦躬屏息再于庭重矢其言曰有不知斯言者如师溪白水敢告
　　与曹徳昭御史书
　　仆曩以浅陋偹贠南轩于山川得观览龙蟠虎踞之形势于人物得亲炙继学夣臣二先生之仪刑稍遂结王生之袜执太史公之鞭于文墨议论亦得从容侍于左右得一言以自壮矣当是时阁下方以宏材硕学力賛台纲席先公不赏之勲庸重中州人物之妙选扫门晋谒不知其几投贽五言承晓之曰此选体之余风也中丞相公诗集刋成尝献古诗锦四章承晓之曰老成之制作也赠行大篇深厚纯粹所谓欧阳子之文不见于世二百年矣时时发视之尚觉光焰生楮背儿子逺逰持去诸名胜见之孰不曰汝父尝辱徳昭先生湔祓如此若曰严挺之有此儿在防草芥耳何敢望何敢望伏惟阁下首乌台荐扬致清朝简注姑繇元幕旋簉崇班纠察百司风采振动东南半天下欲沾润泽以苏凋残者莫不翘首跂足以观神化惟阁下心潜世训目熟朝仪庖丁牛解于众理郢人斤运以成风宣上徳以逹下情公之志也苍生之望也小稚桂芳依栖宇下久矣近得家问极荷提挈尚兾援之清波东睇文星熣灿惟昕夕盥手焚香以祝徳人川増之寿人来傥示一二字以荣迟暮且令子孙珍藏如楚珩昆玉焉幸甚幸甚
　　与孙干卿书
　　元不佞以儒为业先世尝领乡荐与故宋相讷斋同榜而功未竟意谓余泽粗存于是兀然而守书灯有年稚子桂芳常在侧焉朝廷用儒由直学始例徴弟子员其后市井之徒携重赀自献而执柄者鱼肉之遂俾儒流退听亦吾道一厄也所可喜者今更甲令矣后至元中元承乏南轩长入金陵谒继学王公夣臣张公一见极加礼遇久之稚子逰建业承御史徳昭复礼政三数公荐入闽南夫邑教防职也崇庠冷序也诚不自揆获登拜扵大人君子之门阁下方以雄文卓行名重当时三徴七辟不肯俯就吾儿小子乃蒙眄眷延之西賔灌溉熏蒸皆仁义道徳之懿何翅夫入芝兰之室立金石之悬也兹蒙寄示妙香盈奁前者又蒙赐监郡书属辞用意尤为至到区区父子何修而得此于相公哉遡风懐感何日敢忘稚子在职满还皆相公始终造就之力也予日望之元亮先生儒林巨擘茶次幸斥名末由躬侍几席惟兾珍毖为国自爱慰四海苍生之望不宣
　　防见夣臣张侍御书
　　夫天地至大也一气之所同贯也故气之所贯可以透金石通山泽一寸之草与千尺之木同其荣一滴之溜与江海之大同其润葢形有小大而气无小大物有精粗而理无精粗庄生所谓齐物物本不能齐亦以其小大一气之所钟一理之所命故云耳且夫风雨之所防晦防蔽山谷挥霍动天地其势力非不赫然大也而一蜉蝣之防则知雨之将至而纷翔一鹊之细则知风之将至而卑栖故易曰同声相应同气相求释者则曰圣人通天下之声为一声不见有异声故无一声之不相应通天下之气为一气不见有异气故无一气之不相求至矣哉斯言也吁王公大人之居世则甚超也其量廓而无外比天地于物无不容其势力迅比风雨于物无不披拂而沾濡之世之士一闻王公大人之门则畏其大而不敢进苟进矣复畏其大而不敢言苟言矣复畏其大而不敢尽其情此亦无怪其然者后世公卿大夫不下士久矣见一丞簿尚作难于皂隷况王公大人之门乎伏惟侍御相公阁下硕学宏才大魁天下儿童走卒知诵君实圣天子方以孝治垂拱遴选耳目重臣畀之以激浊扬清之任十道向风百僚屛息儒生趦趄而不敢进者葢有由矣侧惟相公阁下以谦防待士不以已长退人虽小物不违天下之士皆知之故仆辄进天地风雨之説以求逹于左右惟相公进退之
　　夣臣先生读之曰作手作手
　　论近世丧礼
　　自浮屠十王之说兴而天下无无罪之亲自七七之教行而天下废斩衰齐衰之服是何待亲之薄耶吾求之古矣天子祭天地诸侯祭山川大夫祭五祀士祭其先是故吉防必告有疾则祈后世謟事鬼神淫祀无福余儿时犹见先辈执亲之丧终三年服漆布巾者近来不满小祥易素为防习俗之变士大夫亦恬不为怪矣里人大祥亲友助以皷吹殊不知防绖在身遗哀未忘孝子何闻乐音耶昔鲁人有朝祥而暮歌者子路笑之孔子以逾月则善其中道乎
　　舟喻示儿桂芳
　　日逰吴防买舟江浒篙师嗜利而好招人也偪仄委坐卧弗舒炎熇上压沴气下蒸不呕则泄同舟之人惧焉晚泊马目山下贷舟老叟大可容千斛深房髙榻枕簟悉安余始知善用大者不知其为大而器小者自不可揜也汝由是而知务学矣浮躁浅露其量几何深藏不市而恢乎有容者君子之道也作舟喻示第五儿桂芳且将以自箴焉
　　俞中斋刋书集注裒助防
　　五十八篇备载帝王之治道三千余嵗相传精一之防言能于典谟誓命之文若覩逊譲征伐之事功非苟且见岂寻常昔晁错口授于伏生义犹难究而伯恭道同于朱子见谓犹疑俾圣心日月以重明宜学子星霜而屡易惟我儒林耆宿雅号中斋老抱遗经毎依外传金犹靡顾有五月披裘之风园亦不窥守三年读书之志浩翻烟海久积寸铢因成集注之编传示诸生之诵拟新刻梓自觉悭囊好事而有人得道者多助明科斗之絶学不在兹乎为蔡氏之忠臣是之取尔
　　赋
　　六艺赋
　　邈予生此东陬兮块天质之慤醇愤大道之荒塞兮济圣涯而无津太素而刻画兮汨浮文而沦真昡纎巧以为智兮委古制而遗珍嘅羲黄之逺去矣兮俨汤武而孰陈考六艺之本始兮盛行于姬代养颛防以圣功兮设梯阶而前待纷吾髦拂而昧所知兮夫孰外驰于华彩若童牛而加牿兮柅情波而寡悔仰前修之遗则兮岂重吾之欺诒曰礼防民伪兮吉防折而賔军之乐以和夫性天兮聊独举于咸池升堂计耦以偕进兮粲尔参连而井仪逐禽以左膘兮御驱逆而先驰书记事而数纪物兮抚民生而有为余固知防习而壮行兮乃遵吾之先路由委巷以逹朝着兮束筋骸而履素歌二南之正音兮又申之以豳雅而告具中多隽而不侮贤分剡四鍭而如树御马正而调良兮固羞言于诡遇彼同文而壹志兮稽竒赢而助赋夫何辙东而暴继兮览余焮而靡存笁荒而申商刻兮复厄训诂于专门虽稍拾于缺残兮获垒洗于盎盆叹耆旧之白纷兮犹莫探于本根吾小子将何述兮遂溃腾而遭屯被髪于野祭兮羌杀烝而莫辨谐黄钟于贾铎兮顔赫渥而舞万涂膏脂于草莽兮祸弥増于革贯襄琯登戎以败绩兮纵坚靱而痯痯斯篆出而隷亡兮间架毫芒而握筭余登髙邱而骋目兮收涕泗之浪浪掲牛尾以髙歌兮擥岐山之鳯凰毋哀曩昔以若仇兮曷不徴礼乐于庙堂拱神都于燕冀兮亘八纮于康庄校艺文以网士类兮吾将防帝里而观光
　　拟骚送盛则贤归越
　　若有人兮乘长鱼云旗鬛兮鬐为车令冯夷兮为右诏琴髙兮齐驱闻美人兮居海濵出入无际兮飞天津天风吹兮下万山授余素书兮役鬼神世溷浊兮多变态贵鱼目兮弃珠琲胡欝悒兮吾将行驾风霆兮防方外登嵩衡而骋望俯黄河兮如带愿美人兮再来遗桂枝兮为佩心相知兮逺离如之何兮勿思
　　拟骚送梅如愚归钱塘
　　雷填填兮海门倏而来兮涛山龙翔鳯翥兮故都玉带毬马兮云中君羌声色兮为娱纷总总兮驰奔结桂枝兮容与懐美人兮幽樊擥芙蓉兮为葢葺蕙茝兮为轩朝晞髪兮若木夕弭节兮昆仑麕何为兮堂中鲂何为兮木上宁偃蹇兮好修金石仰观兮江浪嵗既晏兮将归桐瀬兮孤舫与君逰兮河之渚濯吾足兮石齿齿与君撷兮山之秀托吾思兮华靡靡美人去兮増离忧风萧萧兮夜雨天门兮九重白玉阙兮珠宫冠进贤兮巍峩鸣苍佩兮舂容挹斗以酌兮醇黔黎援箕以簸兮清皇风









　　筠轩集卷十三
