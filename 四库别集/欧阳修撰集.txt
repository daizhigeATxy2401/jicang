　　钦定四库全书　　　　　集部四
　　欧阳修撰集　　　　　　别集类三【宋】
　　提要
　　【臣】等谨案欧阳修撰集七巻宋欧阳澈撰澈字徳明崇仁人靖康间尝应诏上三书极论时政言多切直建炎初复徒步走行在伏阙上书请诛黄潜善汪伯彦为善所诬与陈东俱论死后髙宗悔之追赠秘阁修撰事迹具宋史忠义传绍兴二十六年吴沆次澈所作诗为飘然集三巻并为作序至嘉定甲申防稽胡衍又取其所上三书并序而刻之厘为六巻元季板燬于兵明永乐丙申澈十世孙永康县丞齐重刋之金华唐光祖跋称其书编为三巻诗文事迹为四巻当时陈东所同上之书亦为掇拾无所失坠并取附为一巻合为八巻所称赞府士庄甫即齐字也而永乐丁酉崇仁知县王克义序乃称齐录前后奏议次继飘然集分为六巻与光祖跋不同葢词有详略实即一本万厯甲寅澈二十世孙钺再新其板吴道南为序此本即从钺刻传写而阙第八巻陈东之书然东已有别集单行可不必附录于此今亦仍从此本定为七卷焉乾隆四十四年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀







　　欧阳修撰集原序
　　予为儿时闻徳明欧阳公日记数千言落笔便有可观虽坐客十辈随事泛应捷若发机意其胷竒气逸必有异于人者比于其弟国平家得其遗文一编大抵咳唾挥斥之余十百不存一二读之飘然皆有不羣之思迹其盛气愤蓄如万钧强弩引满向敌虽未能保其必中势必一发而后已稽诸前人抑太白之流乎白遇明皇妃子之间逸气少舒故得以文配杜而为一代词人公遭靖康横决之变忘身拯溺不暇规行故得以忠配陈而为中朝义士皆不世才也至所存缓急之殊宜所造浅深之异趣以此易彼后世必有能辨之者予姑取其文之近似而可喜得古律诗词书语八十有七次而编之名曰飘然集观者得此亦足想公为人矣公讳澈派自庐陵郡世家崇仁西耆死于京师时年三十一追赠朝奉郎秘阁修撰事详国史自公以忠言没天下痛惜迨今不衰思其人犹及于甘棠况于其文于是环溪呉沆为之序葢绍兴二十六年也
　　夫子有言人之生也直罔之生也幸而免又曰斯民也三代之所以直道而行也呜呼人禀天地之灵则与生俱生者直而已矣反之而缩养之而无害浩然之气无所往而不自得焉至其疾邪忿世杀身成仁谓非同归一揆不可也世道有隆污风俗有振靡惟天地之正气未尝不流通于人心于是可以见天地之心矣崇观政宣以来直气衰絶驯至靖康而陈欧二君奋焉而兴今观其防所愿行者皆天下之共欲也所愿去者皆天下之共恶也夫然后知直气之在天地间故未始衰且絶也其幸而祥风庆云充塞宇宙其不幸而严霜冻雹摧拉草木抑亦偶其所逢而于元气之初果何尤哉二君之生虽罹酷滥于误国之奸臣二君之死旋被褒荣于悔过之圣主名节凛凛又将与天地相为终始矣陈君言论风防调摄当时传于故府足以不朽欧阳君慷慨激烈孤谠豪迈而其遗文独未概见余来佐郡实君之乡得其靖康所上三书及诗文百余首辑为一编厘为六卷刻而布之俾与陈君并驾齐驱以不辜中兴偕命之诏盖闻南都之祸陈君从容区处泰若平日人或以为二君优劣之辨嗟夫陈君处六馆知朝廷之政详故其言虽深切而皆中时务伏阙纷纭分死久矣欧阳君僻在江右起于疎贱不胜忠愤故其言尤峭直而容有未审忽撄斧钺不能归葬尚忍以优劣议防昔张许固守睢阳以蔽江淮厥功茂矣两家子弟犹不相知由今观之巡信忠矣逺将不得为忠臣乎论二君者盍有质于斯旹嘉定甲申嵗重午日防稽胡衍序
　　士生天地间而能与之并立为三才者惟其至贵至灵禀四端备万善存忠君孝亲之道爱民泽物之徳也茍为不然生无为于时死无闻于后焉足取哉宋秘阁修撰公彻文忠公之云孙也靖康间悯国势陵迟夷狄防扈处于草茅之中三上万言奏议其言皆忠君爱国之膏粱经邦理乱之药石惜乎天不祚宋摈不见行没不全首可胜叹哉厥后追封勅语有通阶美职不足为恩官子壻赐食田真所谓生有为而死有闻矣公平生所作诗词曰飘然集冲澹俊逸抑扬顿挫有唐人气味非留连光景者也十世孙永康丞齐录公前后奏议次继飘然集分为六巻重锓诸梓以广其传可谓不忘厥祖矣吁修撰公尽忠于君永康丞致孝于祖忠孝相继果何道而致然哉葢亦本于文忠公之余泽也文忠公四世而修撰公继之修撰十世而永康丞继之永康之后继之者又不知几百世也忠孝相传绵绵不絶余讵得不为欧阳氏贺哉遂为之序时永乐十五年嵗在丁酉夏六月朔赐进士出身文林郎抚州府崇仁县知县古琼王克义书
　　尝观世之气运代有升降乃贤人君子之道数所为耿耿不磨者真振古如兹顾世乱识忠臣至于杀身成仁舍生取义此犹析圭儋爵迫于义命之无解无逃若夫躬耕畎畆名不登于天朝分无闗于忧国独感时愤激以急君父之难以轸宗社之计不难触犯权奸竟以言死如我邑之欧阳徳明公者兹其忠烈可与守土守官之臣同日而语哉公丰神秀持志宇轩昂葢自弱冠之时固已博极羣书隐然负匡时之志宋室不纲遵时养晦属金人大举应诏上书州将为选有力者肩三巨轴以往直赴行在且欲口伐金人请以子女为质亡论所上三十余事皆井井石画即如下亲征之诏未且擅动阳与之和隂掩其不备此虽良平智计无能逾此柰其中多忤权奸黄潜善竟以祸中遂与陈少阳东同日弃市已而建炎南渡旰食八年乃晋赠秘阁修撰官其弟衡子飞黄壻黄怙君其母罗氏夫人赐田十顷以赡祭养今读其制词若曰使尔澈不得为良臣犹得为忠臣如天下后世将谓朕何此朕八年于兹一食三叹而不能已也通阶美职岂足为恩聊借以塞予哀以彰予过云尔三复斯诰意当时公之正气作山河而壮本朝游魂为变亦必返于天庭告于上帝不然以髙宗之昬柔其始也孰夺其鉴其终也又孰牖其衷哉且其时气运虽当阳九之厄而所称道数犹然未尽许公翰时在政府以不与闻其事亟请罢位以去更为哀词以章之李公猷赎公尸而之已而追卹进呈则赵公鼎奏劄则韩公世忠草制则王公居正已又胡公衍为公刻飘然之集周公必大为公纪遗事范公应钤为祠公于学中则虽有亡而有不亡者存故去之三百余年有十世孙曰齐者以贡荐大廷手冩其万言书上之于文皇帝之朝今有念世孙曰钺者与其子仕独力成公之集盖钺能好徳敦谊为里闬所推重仕能割股疗毋为台使者所奬固其天性不失为忠烈之后亦以公能令孝子慈孙食忠烈之报绵绵延延无纪极也属刻成仕以弁端敦请余方有内阁之召控辞具疏未暇濡毫第思公而不得见读公集如见其人栩栩心神宛若公之对晤而命余以言也于是乎序时皇明万厯四十二年甲寅嵗正月同邑后学吴道南拜撰
　　钦定四库全书
　　欧阳修撰集巻一
　　宋　欧阳澈　撰
　　奏议上
　　上皇帝万言书
　　江西抚州崇仁县布衣臣欧阳澈谨昧死百拜望北上书献于皇帝陛下臣闻履大寳之尊位而能从谏如流乐取于人以为善者人君之德也当国家危急之际而能奋不顾身敢为人所难者人臣之义也忘布衣之贱而尽忠竭节以干斧钺之诛者知死有轻于鸿毛也臣伏覩太上皇禅位之初金人渝盟犯我京城太学诸生忠义奋发伏阙上书首建诛六贼之议奸臣怙势妬贤嫉能欲塞言路以寘之死诸生惶惶股栗性命埀于虎口赖陛下刚明果断速降诏防严行止絶遣中使宣谕脱诸生于死地寻后诸生敷奏朝廷得失兼上用贤之请伏阙上书于再于三陛下俯加容察断知外侮凭陵元元被害王师败绩国势不振者皆縁六贼奸谋误我上皇于是悉正典刑以谢天下黜白时中等而不用复李纲而相之臣以是知陛下非特能聴又能行正所谓从谏如流乐取于人以为善而备人君之德者也臣伏读正月一日圣诏许士庶实封直言得失臣又知陛下卓然能以尧舜为己任欲开言者之路以来天下之策欲却敌人之侮以安天下之势正忠臣义士赤心事上之秋凡纪纲法度有不利于时不便于民者恨不知耳知而不言岂不负明天子勤求之意哉臣比者恭读圣诏曰敌势未已动起兵端必欲割我土地残我人民覆我宗社忠臣孝子自当体国念家人自为战臣读至此不觉涕泗交颐重念我宋隆兴四方无虞人物滋富自古未有伦拟一旦为金人侵侮攻陷井邑蠧害良民凡厥士庶岂不寒心臣恨无杰出之勇鼓行而前倡天下慕义之徒使或愿持一防或愿操一戈捣其巢穴复其河北措京城于奠枕之安也臣晓夜以思防被国家教育为日滋久虽不能奋股肱之力而从事于锋镝之下然谋猷筹画或有可采未必不能立尺寸功以报国家平昔之恩于是博采于古叅酌方今利害之大者条陈十策以献朝廷皆保邦御俗之方安边御敌之术愚者千虑必有一得狂夫之言圣人择焉臣虽狂斐然上以应天子求言之诏下以摅寒士报国之诚非敢自谓其策之可用亦庶几所谓当国家危急之际能奋不顾身敢为人所难者也臣生三十年矣防失所怙猥绍箕裘之业愿以忠孝自立而臣有子可继先人嗣故臣毎览前史见忠臣义士奋身报国者未尝不掩卷浩叹恨不能希其踪臣今日适丁国家多难敢以草茅书生妄议朝廷得失臣故知干犯天威罪必无赦然臣所以甘心于此者实愿以一身而安天下也臣故曰知死有轻于鸿毛者此也臣以刍荛之言上凟冕旒之聴伏愿陛下留神省察无以万乗之尊而骄之无以一介之微而忽之则天下幸甚臣闻三代而下帝祚绵逺莫如汉唐然当其内外之患未夷蜂屯蚁聚攻城破邑兵端四起师出无功则为之君者曷尝坐视其困防葢亦躬行之矣天锡勇智絶类离伦神戈一挥无不从顺蛮夷猾夏冦贼奸宄固将褫魂破胆望风慴服若汉高祖伐陈豨于邯郸唐太宗败建德于虎牢以至髙丽贼乱亲驾六师一举而辽东平凡此之类皆欲出于涂炭故决策亲征奋张天威遐耀神武遣将出师仗义问罪所至克防而后戎心沮丧恐惧逺遁也契丹自晋天福以来践蹂幽蓟北鄙之境殆无宁嵗至景徳元年举国来侵遂陷徳清以犯天雄当是时京师之地危于累卵真宗皇帝忧勤日加夜分不寐画计无所从判朝廷大臣持禄保位动为身谋居于江南者劝上幸金陵居于西蜀者劝上幸成都曽无为社稷计者惟宰相冦凖鲠峭不回奋忠义心以破羣议独以亲征为献天子可其奏于是锐然亲征既次澶渊诸道兵大会敌既震动杀其骁将顺国王达兰敌惧遂请和于时万一非天子干刚决断用冦凖计必不能成其功古语有之曰狐疑犹豫后必有悔断而敢行鬼神避之正此之谓也臣为陛下今日计莫若以虎符起天下之兵而决策亲征殱夷丑类絶其根本使无遗类则国威复振而后患不作矣臣窃观陛下即位之初金人南下势吞中国其势可谓迫矣当时大臣亦有劝上他幸者然赖陛下聪明不惑羣议断自圣志下诏亲征敌人闻风而心破兵戈未接敌已退师深自悔过此虽宗庙之灵社稷之福然亲征之诏不下未必尔也澶渊之役既验之于前而此尤可以为近证臣区区所以不避罪责敢以亲征为献伏愿陛下奋独见之明授决胜之畧命将帅遣戍役而必行之天下幸甚然虑善以动动惟厥时奠而后发发必中矣万一陛下聴臣之计则亲征未可轻动必也以富国为先而选将练兵次之葢兵家之策当先为不可胜以俟其必胜要之得人为用则何施不可借使富国强兵内无动揺民安如故有如大夫种之能转输供餽外无劳民扰攘之役有如范蠡之知临机果断折冲千里有如周瑜之勇度长虑逺收功于必成有如赵充国之守严细栁之军有如周亚夫者奔项羽之营有如樊哙者孜孜奉国知无不为有如房龄者兼资文武出将入相有如李靖者则虽愚夫愚妇亦知其可以必胜矣方今朝廷之上士庶之间不无其人在陛下擢而用之夫以中国全盛之富甲兵之众加之得人以任将帅之职亲征以挫敌人之威则扫荡絶灭可指日而待也此臣愿献陛下一策也臣又闻御戎之术以战胜为上割地讲和皆其下策臣闻朝廷为金人所迫有议割地讲和者臣深为陛下不取也以臣管见为今日计莫若遣词命之使阳与之讲和虚为之割地俟其有怠心乃掩其不备会诸道精兵以殱灭之此万全之策昔田横据千里之齐田间将二十万之众军于厯城若非郦生先说齐王使为汉而称藩及罢厯下兵守战备日与之纵酒则韩信虽有百万之师未能以嵗月破也颉利走保铁山遣使者谢罪请举国内附太宗遣唐俭慰抚之李靖谓副将张公谨曰诏使到敌必自安若以万骑赍粮而袭之必得所欲公谨谓上已约降行人在彼奈何靖曰机不可失韩信所以破齐也唐俭辈何足惜防督兵疾进于是擒之当时使韩信李靖惜郦生之烹怜唐俭之死小有所不忍则必不能成大功也臣今日之计正合于此伏愿陛下无为犹豫而不决也臣复为陈祖宗守土之艰难使陛下读之寒心则尺寸之地不可与人羣臣以割地为请陛下必不轻允也臣闻昔者赵元昊叛西方转战连年兵久不决契丹之臣贪而喜功者以我为怯且厌兵遂教其主设词以动我欲得晋髙祖所与关南十县庆厯中聚重兵压境遣其臣萧英等来聘仁宗皇帝命宰相择报聘者时敌情不可测羣臣莫敢行宰相举右正言富弼即入对便殿叩头曰主忧臣辱臣不敢爱其死上为动色乃以弼为接伴英等入境弼开怀与语不以疎逖待之英等亦不复隐情遂去左右密以其主所欲得者告弼且曰可从从之不可从便以一事塞之弼具以闻上命御史中丞贾昌朝为馆伴不许割地而许嵗増币且命弼报聘往反十数皆论割地必不可状及见契丹抗辞不屈既陈利害而说之复宣皇帝之命以威之敌人感悟遂欲求婚然亦终为弼善词以却之不过増币二十万而契丹平复其后累年契丹君臣守其约而不敢败者虽本于祖宗徳化之所感然亦富弼之功也呜呼使地而可割则祖宗之朝已割之矣如其不可割而羣臣劝陛下为此计者得无愧于富弼欤又况朝廷之根本正在于河北河北之要害又在于三关四镇割三关四镇而与之则自河以北皆非我有河北之地陛下既不得而有之其能久都大梁乎本朝惩五季之弊举天下之兵宿于京师名挂于籍者号八百万而衣食之给一毫皆取足于官又非若府兵之制一寓于农非都四通五达之郊则不足以养天下之兵此其所以都大梁以据天下之冲要嵗漕东南六百万斛以给军食犹且不赡今若割河北之地则陛下未免迁都长安长安之地左殽函右陇蜀襟凭终南太华之山萦带泾渭洪河之水其地利守而不利于运漕将何以给天下之兵防矧夫太原一郡控扼二国之咽喉今弃太原则下瞰长安才数百里陛下其能久都长安乎大梁长安既不可都又将迁之金陵则自北而南非帝者所居而又边患未宁国本揺动安知无奸雄窥伺金陵者防臣以是知割地之请特可纾目前之患非万世长久之策陛下当介如石之不变也臣又闻昔之所是今或为非前之所用后或弃之乃所以趋时而应变故孟子亦曰执中无权犹执一也在汉文帝之时固尝与单于结兄弟之义以全天下之民而议和亲矣至我国家澶渊之战敌人请和诸将皆欲以精兵防界河上而殱之敌惧求哀既切真宗皇帝诏诸将按兵勿伐纵契丹归敌自是通好守约不复盗边者累年则讲和之术非不善臣辄敢以为不可者时不同故也何则敌人情性无常乍臣乍骄徒视中国之势强弱如何而已在祖宗之朝国威素震四邻慴服而不敢猖獗故与之讲和则守约而不违前日国势委靡边隙创开武久不讲士气堕怯敌人所以深入既而与之讲和徒费金帛亿万适以资敌师退未逾数月兵端又复蠭起臣以是知讲和反堕敌计中也且如前日金人败北种师道请以精兵临河灭其余党儒臣介僻坚执祖宗故事而不许殱戮故有今日之祸宜乎种师道饮恨而死也国家若实与之讲和则外示怯弱内费金币盟血未干臣必知敌人又乗势而攻矣孰若用臣之策使敌反堕我计中也伏愿陛下采孟子用权之湥防破金人反间之机谋下令召四方之兵使奉词进征扬威絶漠深入而后已传曰为国家者见恶如农夫之务去草焉芟夷蕰崇之絶其本根勿使能殖者此也若谓用臣之计则失大国之信者又未足以语权变也昔者孔子许阳货仕而终不仕与蒲人盟不适卫而终适卫则大人者言不必信行不必果惟变所适彼既渝盟而屡来伐我边屯吏士攘袂切齿皆欲践其庭而空其闾我以机而灭之固其宜也况以小事大畏天者也以大事小乐天者也彼不能畏天而事我反肆志凭陵而自开瑕衅则天亦讨其有罪矣夫复何疑此臣愿献陛下二策也臣又闻西戎之患大于金人祖宗之朝羌人入冦固尝弥年而不能解一方今金人南下残害滋甚西戎虽安堵未动然外夷骄横之性敢肆凌侮茍有以挫其威则余党惊散去不复顾徒有譊譊之声终无咥人之凶傥无以挫之则羣起而为人害矣臣以是知西戎虽未动亦当预为之防无使二国合并为患则难于支吾也且如今年春頼天之灵俾敌悔过而效顺朔方无虞天下同庆其后朝廷若能会兵要地控扼边陲奋张国威以震敌人则祸不萌于今日矣扬雄曰大寒而后索衣裘不亦晩乎此言虽小可以喻大今夫宅于山者必设陷穽以防猛兽之为害宅于都者必峻墙仞以防穿窬之为盗此鄙夫野人之所共知也况西戎自熈宁犯境以来虽絶夏人赐予熙河兰会转输飞挽之费一嵗至四百余万则其费可谓厚矣带甲荷戈者不可以数计朝夕引颈举踵伺我中国之便以恣其残暴肆其奸雄者殆有甚于猛兽穿窬也太平之时尚当为之备况金人已为患于中国安可不早为之计无使滋蔓难图也蔓草犹不可圗况于劲敌乎贲育之不戒童子之不抗鲁鸡之不期蜀鸡之不支彼怯勇小大之势不同非蚤正以待之犹且不能胜况二国动欲与中国抗衡耶为今之计者莫若明诏守土之臣使严为之备而又専委兵马司使修车马备器械以圗患于未然则西戎不能入境矣此臣愿献陛下三策也臣又闻天下之大犹人身外域者股肱也中国者腹心也股肱之疾既作于外腹心之疾复攻于内则不问人之肥瘠其亡也可立而待矣昔秦始皇奋六世之余烈振长策而御宇内吞二周而亡诸侯却匈奴七百余里胡人不敢南下于是遣将军防恬筑万里长城以防胡人自谓关中之固子孙帝王万世之业而不知祸起于萧墙之内一旦陈涉以瓮牖绳枢之子无万乗之尊无疆土之大身非王公大臣名族之后才能不及中人非有仲尼墨翟之智陶朱倚顿之富蹑足行伍之间振起阡陌之内奋臂一呼天下响应山东豪杰于是并起而亡秦矣臣以是知腹心之疾尤甚于股肱也国家治平日久冗食游手之徒触处有之败军亡卒流离散徙者纷如也日则博奕饮酒于市夜则结而为盗贼椎牛发塜于墟落之间非礼非义无不为也万一有豪杰者为之倡啸聚山林刼掠闾里驱迫良民以至擅名号攻城邑取库兵释死罪纵横自肆而不可制则为腹心之患亦不浅矣顷者方冦窃发血流通衢江浙井邑多为煨烬兵拏不解所费巨万始能致其头于阙下诚可为后来鉴也况今兵戈四起安知无方冦之流欲乗隙而作乱者耶以臣观之守令得人此无足虑葢州得一贤刺史则千里防其庇县得一贤令尹则百里受其赐徳化足以格人心威风足以挫强冦鉏奸铲猾号霹雳手则顽民悍俗亦且惶惧恐伏逡巡销缩而莫敢动矣臣闻王嘉曰国家有急取办于二千石二千石尊重难犯乃能使下今县令既众不能皆贤但州得二千石能自重其威权以使下则虽有黄巾赤眉无足畏也故尹赏之治长安使吏民杂举轻薄少年恶子鲜衣凶服持兵刃者悉籍记之一旦收捕纳之虎穴中由是盗贼顿止张敞之治胶东明设购赏开羣盗令相斩捕除罪吏追捕有功而上名尚书调补县令者数十人由是盗贼解散赵广汉之治京兆精于吏职尤善为钩距以得事情郡中盗贼闾里轻侠其根株窟穴所在铢两之奸皆不能逃朱博之治琅琊尝令属县各用豪杰为大吏一旦窃发县则移书诡责取办其人尽力有效必加厚赏以是豪强慑服韩延寿之治颍川置正五长相率以孝悌闾里阡陌有非常吏辄闻奸人莫敢入界而吏无追捕之苦龚遂之治渤海移书勅属县罢捕逐之吏单车独行务以徳化于是盗贼悉平此数子者可谓善治郡者矣方今之时其术亦有可用亦有可去者葢彼时此时故也臣为陛下今日之计莫若明诏督责监司郡守使勤于王事常行举察无以酒色昏其精神无以贿赂易其心志夙兴夜寐常蕲仗节死义尽忠犯难以报国恩仍乞明诏郡县有骄兵惰卒穷困亡命者有累负重罪常赦不原者有闾巷恶少不齿于人者有困迫饥寒剽夺衣食者并许自陈革过鼎新不念旧恶仍仰州县给赏召募有愿奋力勤王御敌立功者集官诣射圃试阅择有股肱勇力之人收録麾下当行禁约应副至期差使夫如是则旧染汚俗咸与维新人人自奋愿以身报国况以此笼络天下之豪杰皆为我用则啸聚为盗者无有也臣窃见圣诏尽诏天下之兵臣知州县之兵夲不足以御敌今又起而之它则其势愈杀矣若不早用臣计一旦有豪杰奋发而起为之应者赢粮影从鳞集瓦合攻城犯邑则守令不过提携妻孥遁藏草莽为自全计而已谁肯为陛下守土者不若用臣之计则盗贼不作而国兵不乏守土者又得以安其身而尽忠竭节矣此臣愿献陛下四策也臣又闻当一方之重寄百里之命所以保守土地全活生灵邦之治乱民之存亡实有赖焉当其平居无事无桴鼔之虞无征伐之役享髙爵厚禄处则华厦衣则锦绣跃骏马而罗红顔坐重茵而食列鼎髙谈濶视手挥指顾号令吏民则庸人懦夫亦可胜其任洎其遽有变故回惶失措不过婴城拱手坐待其毙甚者望风而窜伏矣曽不闻有髙城深池坚甲利兵与劲敌遇効死而不去者夫如是则生民何赖焉然则忠义之士卓然名节与秋霜烈日争严使之当公家之任而能提孤兵守偏城临大难而不夺其守者信难其人臣观唐明皇励精政事开元之际几致太平得人不为不盛一旦禄山叛逆哮噬无前河北二十四州之吏为贼诱引委靡从顺者几半逆为之计不陷于贼者独顔真卿一人而已故宗喜谓左右曰朕不识真卿何如人所为乃若此使王师有进征之援者平原之守也继而张巡许逺与城父令姚訚以数千疲之兵而抗百万难制之贼孤寄一隅日战数十挫贼之锋鲠其喉牙使不得进而搏食江淮之地转输不絶其民不为涂炭者良以睢阳未下也此在当时亦未至于扬芳飞英角立杰出然一旦遇变乃能忠义奋发激昻天下之吏虽赴汤火冒矢石而有不可屈之大节载在方册章章不可掩使后世奸臣贼子尸位素飱者闻其风莫不慙汗脱或太守县令人人皆顔真卿张巡许逺姚訚辈则国势何患乎不振也夫以方今人材之盛而臣乃敢昌言谓难其人者臣窃见曩者清溪冦起郡县之吏怀印绶挈妻子而先去者比比皆是当时士庶咸谓不能守土之臣必遭诛戮以激贪懦既而交结权贵互相汲引巧为词说文过饰非非特不正典刑又且悉与叙复故忠义之风不振而臣子无所矜式遂使夷狄交侵几危社稷而河北守令罕与为敌者循前弊而已假使当时方冦既擒不能守土者悉与诛戮则顽夫亷懦夫有立志敌人未必能深入若蹈无人之境也臣为今日计莫若明诏丁宁诰戒天下郡县宜思患而预防之过此以往或有内陵外侮攻犯城邑而能御敌自全者许擢用于朝而推恩于子孙如或不能保守复循旧风即与斩首以戒后来仍流窜其子孙于逺恶之地纵累经赦不许原罪则人人思効死而莫肯为逃逋自安之计矣此臣愿献陛下五策也臣又闻有常产者有常心无常产者无常心无常产而有常心者惟士为能若民则无常产因无常心茍无常心放僻邪侈无不为矣臣伏覩圣诏许余路忠义之士率众勤王甚盛举也然天下之民不能保其常心以臣观之河北河东京畿不幸为强敌侵陵自当体国念家人自为战圣诏许其聚徒结众御敌立功可也若施之于余路则不可也何则民无常情约之以法劫之以威则规规然不敢自肆无以制之则若寘猿于木投鱼于渊安能保其不恣防臣观今日应募而起者多豪横之民浮家泛宅而无所归一日云集则号令贵乎有威统御贵乎有法左右前后不紊其常旌旗行伍不汩其序然后击之无敌散之不乱而可以立武功也如使擒纵不得其人则变心生而祸患作本以治乱反以致乱本以御敌反以助敌安知无奸雄投隙假勤王之名为叛逆之贼防此无他余路安堵如故人物繁富仓廪实而府库充豪横之人制之不得其术则见所可欲而争端起矣臣近观福建路发募兵经过临川统御无术遂尔作乱强劫妇女虏夺衣物破人家产而人莫敢谁何不过吞声饮恨无所从诉臣始闻之不胜太息窃虑炎炎不已则遂为大患也幸而州府访闻即严行禁约使后来者少挫其气而不复肆陵侮臣为今日计莫若速降诏防止絶余路不许聚徒结众所有已应募者仰同心协力共立边功当有厚赏如复欲召募勇敢之人即仰州县给赏自募阅试择其堪用者録之仍即绳之以军法无使复袭前弊臣观孙武一斩队长之首而左右前后跪起皆中规矩绳墨无患约束之不明申令之不熟也若以为天子已下之令而不可中辍则又非所以安邦也臣观两汉英断之主无出髙祖郦生谋挠楚权欲复立六国髙祖曰善趣刻印及闻留侯之言吐哺而骂曰趣销印夫称善未几继之以骂销印刻印有同儿戯然其计足以安社稷无伤乎髙祖知人之明也此臣愿献陛下六策也臣又闻天下安注意相天下危注意将然以臣观之则天下安危将相皆在所注意况将相和则士豫附士豫附则天下虽有变而权不分权不分乃所以为社稷计也是以宣王承周衰之后四夷交侵中国微矣当时北有玁狁之难伐之不可后时必有严翼之人以共武服然后能胜虽有严翼之人无将以率之则胜亦未可必也故必有文武吉甫以为之将然后胜可必也诗曰文武吉甫万邦为宪是也吉甫为将于外而内无忠顺之臣与之同志者辅王耳目而迪其心志则妨功害能之人至矣妨功害能之人至则若吉甫者其身之不救何暇议胜敌防故必有张仲孝友者在内然后吉甫得以致力于外以有功然则宣王所恃以收功者张仲孝友而已诗曰侯谁在矣张仲孝友是也窃以今日金人之患殆有过于宣王之时陛下欲成中兴之大业则伐之尤不可后时朝廷大臣如张仲孝友者想不乏人然未识宣威沙漠以统王师者有文武之吉甫耶借使有之则为宰相者不识同心同徳以辅王耳目而迪其心志有如宣王之时耶臣观吕太后时诸吕擅权欲劫少主危刘氏丞相陈平患之陆贾为平画计曰社稷安危在两君掌握之间尔君何不交懽太尉陈平于是与绛侯深相交结卒诛诸吕而汉祚不絶者陈平能用陆贾之计故也臣为今日计尤在选将择相无轻付此柄而使之内外相和以济国难则敌人无足虑以臣观之如李纲者本无大过恶不宜置之闲散之地况纲之功业卓伟忠义奋发真社稷之臣天下之所乐从海内之所推称者也闻其谴谪虽闾里庸夫野老莫不咨嗟感愤以为国家不能用人也夫处之以将相之任则当取其大功而畧其小过臣闻纲在上皇朝京师暴水泛涨文武百僚皆备船筏为避水计独纲奋然为上皇敷陈灾异忠言苦口虽旋被谴责而甘心无怨既而后患果符其语陛下明断擢纲于卿监之中而处之以枢要之职天下知朝廷得人矣既而金人势迫羣臣有它幸之请独纲毅然断其不可于时朝廷大臣姻属皆散而之四方甚若蔡京父子防被渥恩莫与比隆一旦变起举族逃遁无毫发为社稷计者惟纲全室不动仍肯以身当战之先故天下皆知此时微纲为之宰制则京师已为丘墟生民皆为鱼肉矣其功岂小补防今日岂可以用军之小过而黜之于外是失天下之望也臣闻汉髙祖奋布衣提三尺剑起于丰沛六年而成帝业者葢以其能知人而善用尔故尝告于羣臣曰吾所以有天下者以其能用三杰运筹帏幄决胜千里吾不如子房镇国家抚百姓吾不如萧何战必胜攻必取吾不如韩信项羽有一范増而不能用此其所以为我擒也臣以是知人各有所长用人者当量能授任使萧何而为战胜攻取之事必不能矣昔房琯自负天下为己任然一举丧师遂不复振原琯以忠义自奋片言悟主以取宰相必有大过人者用违所长卒无成功后世所以惜之臣谓若纲者可镇国家抚百姓安四夷者也至于用兵恐非所长然则今日之失非纲之罪也用纲者之罪也陛下谪之于散籍是弃萧何房琯也是有一范増而不能用也得无为金人快其私忿耶臣又虑朝廷之上六贼死党尚有存者不然则白时中李邦彦之婣属尚有大用者故隂为之陷穽吹毛求疵洗垢索瘢中含沙之射影而陛下未之察也使无是辈则幸甚脱或有之尤今日所宜急去也臣闻王珪进见唐太宗有美人在侧本庐江王姬帝指之曰庐江不道贼其夫而纳其室何有不亡者乎珪因以郭公善善恶恶之事而讽之曰知庐江之亡而姬尚在正所谓知恶而不去也臣即此以见陛下知纲而不能用是亦郭公之善善也知六贼之朋党而不能去是亦太宗纳庐江王姬也朝廷进见之臣不识有能如王珪之讽谏者耶臣为今日计莫若速降诏防复纲旧职则朝野同欢矣此臣愿献陛下七策也臣又闻安边御戎之术在于择良将选精兵求辩士尊谋主四者并用而不偏废然后可以兴大事也穰苴斩庄贾而晋师罢去燕师渡水而解韩信背水一战而擒赵王歇斩成安君泜水上者得良将也孙膑伏万弩于马陵之下魏军至而伏发厐涓死焉李靖将轻兵至丹阳而辅公祏擒者得精兵也陆贾使南越尉佗箕踞能使之去黄屋而称臣韩愈入镇州而牛元翼溃围而去王廷凑不追者得辩士也释李左车之缚而师之遂收燕齐用侯君集之策而攻之遂降智盛者得谋主也臣尝患世之论兵者徒知重将帅之选急士卒之练修器械观形势推风角鸟舌云祲孤虚之法而已至于辩士谋主则略而不论正所谓知用兵而未知所以用之之术也臣伏覩臣僚上言谓今日边患方炽殊乏虎臣天下之大未必无其人欲乞明诏州县有拳勇股肱之力杰出于众者及有兵谋武艺才堪为将者俾以名闻擢而用之甚盛举也然以臣观之未甚尽善何则自将而言之固不以一概论有一军之将有一国之将有天下之将又岂特有拳勇股肱之力兵谋之人然后可以为将哉斩蛟长桥刺虎南山走有追风之逸射有贯虱之妙被坚执锐所向无前攻城破阵所至先服者特可以将一军而已千变万化神出鬼没或纵之而后擒或以负而为胜测之而益深运之而无方若金在镕惟冶者之所铸若泥处埏惟陶者之所埴所攻辄破所击辄取无往而不利者一国之将也以仁伐不仁以义伐不义拯民于水火之中跻民于仁寿之域致壶浆以迎王师而人惟恐居后者天下之将也又岂特恃其股肱之力武艺之精而然防古人固有不持尺刃不操寸戈而能却百万之师以至谈笑而折冲偃息而销衅者在于临几果料敌明运以筹策而已又况用人以安天下不専以文辞取不可以家世论当考其行实究其才能如何耳故季布遭髠钳而有名将之称娄敬脱挽辂而建金城之固萧曹起于刀笔吏英卫起于罪亡之余郦食其乃监门狂生樊哙特鼔刀仆御班超一腐儒耳薛仁贵特田家子耳一旦依日月之末光皆能勒功帝籍振名后世借使汉唐之君不能用之则数子者亦湮没于无闻矣军法曰使智使勇使贪使愚智者乐立其功勇者好行其志贪者要取其利愚者不计其死使人能收其长而弃其短则将帅何患乎乏人也以臣观今日募兵之众则精兵不患乏人然臣窃疑良将辩士谋主未必多多益办也且如仁宗皇帝时富弼却契丹割地之请是亦辩士之功也臣窃意金人踓强悍如此然为之主者又岂无大畧防亦必知世道之安危识国运之盛衰万一得辩士如仪秦之流圎机不碍能掉寸舌纵横议论俾独驰一介之使喻之以祸福之机陈之以利害之大讲隣国之好而启之援信使之证而诱之使之动心骇聴彼未必不一言悔悟复守旧约而不复取我疆土也臣为今日计广诏京畿诸路士庶有学足以该古今识足以贯天人才足以供倚马之求辩足以破倾河之论压之以威而益进恐之以死而愈新一人而兼得斯数者仰州县审实保明解发赴阙又乞诏天下有雄才大略能画安边之策能知用兵之权守边可以贤于长城战胜可谓国士无双者并仰州县审实解发陛下亲策于庭量才授职试其所长则良将辩士谋主一举而兼得之何忧乎虎臣之乏也方今边患日炽正广收人物以备驱策之时无以臣言为狂妄也此臣愿献陛下八策也臣又闻孟子曰桀纣之失天下也失其民也失其民者失其心也得天下有道得其民斯得天下矣得其民有道得其心斯得民矣得其心有道所欲与之聚之所恶勿施尔矣臣以是知民惟邦本本固邦宁国之所以废兴存亡特在于得民与不得民之间耳传所言桀纣以不仁失天下汤武以积徳有天下者是也臣窃观天下之民似有离心葢自太上皇临御之日奸臣擅权蠧贼滋甚假奉上之名而割民之脂膏托崇道之势而夺民之产业因花石之微而驱民于困厄之地縁名字之讳而挤民于罪亡之余天下士庶隂怀怨恨之气抑郁而不敢吐上违天心下乖民和故顷者方防窃发民乐其祸而有何独后我之叹则民心之离也久矣非一朝一夕之故其所由来者渐矣幸赖祖宗遗徳余烈尚有存者故纪纲未至于大坏去年春金人入境国势几危若非上皇明断禅位陛下使人心怀宋则天下已非国家有矣何则黎元赤子皆知陛下在储宫时恭俭仁孝之名闻于逺迩故即位之初闾里相贺知天下可指日安也既而悉诛六贼天下又复相贺庆谓陛下能除民之害真安邦定国之主是知民心固乐从也比者圣诏起兵国家太平日久颁白之老不闻金鼓之声一旦干戈扰攘黎元固已动心而骇目加之无识凶徒簧鼓不根之语谓国家败兵既数将下诏民间三丁选一以为用智者知其流言陛下必不为此奈流俗易于揺惑虽家置长喙人为说铃亦未能决其疑臣恐此语一煽民心不无揺动甚者预为生离之忧则求其安堵不动不可得矣此葢流言者之罪然亦国家募兵有以致其疑也臣愚欲乞陛下速降诏防安抚天下明断此意使解其惑以结民心广施徳化使恩有余地为子孙万世无疆之休仍乞天下所发遣募民见在京畿诸路屯聚御敌者俟金人旋师之日命将帅出厚赏以募有愿住者乞留守京畿以防后患仍约以归期其不愿留者悉遣之若抑而留之又致变矣陛下如其吝赏给惜供餽不招军以控扼边陲则臣心知边境骚扰无时而已异时复下诏募兵则东南之民其力疲矣其财耗矣岂能保其必胜防乃天下所发至募兵所以忘身而犯难者不过希赏赐而已借使金人已宁而遣之归有功者固当厚赏无功者亦劳其来一则怀之使无异心二则诱之可以再用实良策也兹数者皆欲陛下结民心以长有天下而已此臣愿献陛下九策也臣又闻先王之理财也若持衡然不使之偏归于公家亦不使之偏入于私室惟其适平而已省赋敛轻徭役者虽先王之善政然国家有夷狄之难将欲养兵而御戎则其实不过以安百姓而已虽敛财于民为募兵之赏下亦无怨言也第不可以取伤亷而已臣近覩诏下募兵诸路多科于民使百姓所费不赀而乌合之众又不足以立事至于忠义之士能率强勇之人以徇国家之急则官府无钱以给餽饷聚而复散者有之以臣愚计窃谓万一边患未宁再欲募兵则不若以税额量情均科钱以助国用其有官之家并不蠲免则所敛薄而均百姓皆乐而从之取之虽微而聚之即多州县预贷官钱募勇敢之人以勤王事则武足以御敌矣所敛之钱存其三之一以募兵而守城余者悉为起兵之费甚尽善也臣尝以是徧询于乡老士庶皆善其计以是知民情之乐从也臣又虑兵餽不给则臣有策于此可使不损于民不害于公令下之日诸路军储霈然有余矣所谓策者何也臣谓天下所纳米以造酒者不过欲市利而已为今日计者莫若速降诏防罢卖官酒许州县之民投状召保均分酒课任自造卖仍委局务者日计其利无使亏折应诸路所入米悉以充兵餽则酤不劳而军储可给矣其策岂不良防此臣愿献陛下十策也臣于十策之外又有三事亦今日之不可缓者试昧死为陛下陈之闻之书曰左不攻于左汝不共命右不攻于右汝不共命御非其马之正汝不共命用命赏于祖不用命戮于社予则孥戮汝臣以是知古者王师之出有不用命而胜敌必戮而不赦况望风降伏者其罪宜如何防臣窃闻比者三军临阵将士或有背命遂尔降敌臣愚欲乞陛下明诏抚怀军情使各奋其勇仍有降敌者悉戮之则军势振矣此其一说也臣又闻明君贤相所以动而胜人成功于众者多用间术故兵家之策用间有五有因间有内间有反间有死间有生间五间俱起莫知其道是谓神纪人君之寳也故三军之事情莫亲于间赏莫厚于间事莫密于间非圣智不能用间非仁义不能使间非微妙不能得间之实微哉微防无所不用间也臣窃意金人强悍傥或未可以力胜则不若用死间之术而灭之臣身虽不长六尺而智雄万夫辩虽未足以方仪秦亦可谓圎机而不碍者也臣以忠义自奋何惜一身为陛下用此术以扫荡敌人而安我社稷耶方今将帅如其已有良策灭之则生民之幸也万一未有其计则伏愿朝廷借臣一介之使遣臣见金主而说之臣自有策能使金人倒戈巻甲不复侵侮如欲空其王廷则臣亦愿以死间伏愿朝廷俟其有弛心而无备则遣良将领精兵以殱之臣虽遭鼎镬能以一身破强悍之敌而安我宋二百年之社稷使万世之下奸臣贼子诵臣之名莫不掩巻而慙叹则臣虽死犹生也伏愿陛下明断而决行之无谓臣韦布之贱不能立此功也古语有之曰猛虎之犹豫不如蠭虿之致螫孟贲之狐疑不如童子之必至取其能必行之臣前所谓使韩信李靖惜郦生之烹怜唐俭之死小有所不忍则不能成大功者正此谓也此臣所欲言者二也臣又闻隂阳家流有三竒八门之术天子庶人之式足以自利足以厌人兵九天之上尸敌千里之逺天神地只皆为我用则取胜之大要也今何苦而不用哉精此术者毎有其人陛下求之未切尔臣愿下明诏如求贤之急必得此辈以济大事天下幸甚此臣所欲言者三也臣闻马周以草茅一介之士为唐条陈二十余事皆当世所切太宗爱而擢用以佐明圣不胶漆而固恨相得之晩非王佐才畴能及此萧铣据江陵屡战不克李靖遂陈图铣十策有诏拜靖行军总管军以委焉师至夷陵萧铣遂行臣以鲰生恭诵圣诏曰毎闻边报痛切朕心臣是以感激自奋愿以身报国故昧死献十策臣无王佐之才非敢望若马周之擢用特愿用臣狂计以取金人之疆土扫荡边尘复祖宗之规模庶几不愧李靖献策以圗萧铣则臣虽以直言犯逆鳞自取诛戮亦没齿无怨言然臣所陈特今日之急务至于朝廷之阙失政令之僻违甚有可言者臣以陛下方今有北顾之忧故且置而勿论臣又窃闻学古入官挟策登第者平居贪位慕禄惟恐居后窃窃然常有不满意一旦国家有变虽捐躯以报尚何所惜奈何风俗衰薄忠义陵迟故有官君子方且酣畅自适恬不以社稷为念甚至赴阙注调者才闻变起不参部而归者有之及京畿而反者有之其间有能奋身为国者几何人防间或有之则羣聚而笑指以为狂生臣闻其语忿气拂膺恨无上方斩马剑以断其腰领臣恐此风一扇天下靡靡入于衰败故愿以死间之术为陛下安天下之民庶几少植忠谊以振頽风仍不避斧钺之诛敢献此书于朝廷也伏愿陛下函容之徳天髙地厚怜臣愚忠恕臣狂斐以来忠直之言以激衰败之俗则万世之幸也傥或以臣言无足采而又以草茅之贱上玷圣聪下触权臣必欲置之死则臣亦甘心焉臣无任瞻天望圣俯伏待罪之至臣澈诚惶诚恐稽首顿首昧死谨言












　　欧阳修撰集巻一
　　钦定四库全书
　　欧阳修撰集巻二
　　宋　欧阳澈　撰
　　奏议中
　　上皇帝第二书
　　某年某月某日江西路抚州崇仁县布衣臣欧阳澈谨昧死百拜献书于皇帝陛下臣闻唐太宗时中书舎人髙季辅上封事言得失辞防切至上善之赐钟乳一剂曰卿进药石之言故以药石相报臣以是知太宗除隋之乱致治之美贞观之风髙迈唐室者以其能聴药石之言故也臣伏读圣诏曰惟药石是求窃知陛下盛徳函容广求谏诤直欲明四目达四聪与虞舜异世而同轨天下忠臣谊士能以骨鲠之言上干天聴必防其药石之报矣臣以是狂妄昧死忘其微贱于圣诏起兵之日条陈安边御戎十策撰成万言书一封陈乞所部为奏朝廷臣之本意非有它望实欲奋身报国愿效马革裹尸以立忠谊之名于天下庶使保位持禄辈闻风而慙汗适丁递使不通州府未许发奏臣于是退处逆旅栖迟无憀自恨胷中虽有忠谊之气抑郁而不达一旦饿死沟壑而名不闻则与草木俱腐与其饮恨而死于蓬蒿之间孰若抗直节而死于斧钺之下于是复采朝廷之阙失政令之乖违可以为保邦御俗之方可以去蠧国残民之贼者共十一事再撰一书乞并为奏达臣言狂直然皆当世切要仍得于舆议非恃一己之私见伏愿陛下明断而必行则天下风俗尚可追复祖宗之时倘或以臣为无补于世则臣甘心就诛戮第恐天下衰败而不复振矣惟陛下留神省察则生民之幸也臣闻为天子者贵乎聪明神武决于聴断见善明用心刚不牵制于权臣则天下虽大四海虽逺可运用于股掌之上矣臣伏覩陛下不崇饰恩幸不聴任奸臣不轻爵禄不滥赐予不夺民居以营燕防之地不竭民力以广无用之费罢不急之务擢忠义之臣杜恱耳之邪说聴苦口之忠言去易进之人贱难得之货则圣徳髙妙自有生民以来未有伦拟观其初即位慨然睿断选用忠良志平僭叛悉诛六贼以谢天下则太平之治似可指日而待岂意金人复称干戈使黎元被害国本动揺辱莫甚于今日臣窃知其所自矣臣闻陛下自诛六贼之后英断不及前日既而朝臣擅权言路复塞忠言嘉谟不闻于上故朔方初宁恬不为备既失信于敌人知其必为患于中国而不能为防御之术宜乎兵端四起茫然失措始募天下之兵以御之则后时矣陛下若欲大有为于天下以成中兴之业则当效汉武帝以雄才大略自任畴咨海内举其俊茂共图治功又当效汉宣帝信赏必罚综核名实使吏称其职民安其生则功业显著帝祚无穷矣今也徒能为文景之恭俭虽可以为天下先然服三浣之衣不能却百万之敌可为持盈守成之君非兴衰拨乱之主臣愿陛下以古为鉴干刚果断兴天下之大利除天下之大害庶使祖宗社稷不危于他人之手则万世之幸也此臣所欲言者一也臣又闻王者用人非难尽其材之为难观唐太宗委任大臣谋斯从言斯聴才斯奋洞然不疑故人未始遗力天子髙拱操成功致太平矣下逮开元之间明皇励精求治元老故旧动所尊惮故姚崇宋璟亦言聴计行力不难而功已成则将大有为之君必委任股肱之臣然后能圗维天下之治臣窃见陛下擢用大臣任之虽重而委之不専故腹心之寄耳目之托易于动揺难以成功防言一投其隙虽社稷之臣亦忘大功而谪小过则天下失望而国威不立矣臣愚欲乞陛下选用近侍必精鉴而博采之如其可大用则任之勿贰若成汤之于伊尹委之阿衡而无疑若髙宗之于傅说擢之版筑而无间言必从谏必聴都俞赓歌于一堂之上使风化行乎万里之逺则臣将见帝尧在上防龙为相炳然与三代同风矣此臣所欲言者二也臣又闻诸葛亮之为相也开诚心布公道尽忠益时者虽雠必赏犯法怠慢者虽亲必罚善无微而不取恶无纎而不贬则天下平矣臣窃见朝廷大臣荐黜人材皆不取天下之公议用之不过酬私恩谪之不过快私忿非谓爵人于朝与士共之刑人于市与众弃之也如是则赏不以徳而罚不以罪殆有甚于上皇之时将何以厌民望防臣愚欲乞陛下严降诏防革絶此弊凡大臣有所升黜必询于台谏之臣决其可否宰相曰可台谏曰不可宰相曰是台谏曰非则召馆阁之臣而问之佥曰可然后用佥曰否然后去庶几用舎合天下之公议则忠言日闻于朝民情不屈于下矣昔天寳之季嬖幸倾国爵以情受赏以宠加纲纪于是大坏可不戒防此臣所欲言者三也臣又闻黄霸之材长于治郡及其为丞相则总纲纪号令风采不及丙魏于定国功名损于治郡裴頠拙于用长荀勉工于用短则人之才能各有所宜古之用人者论徳而定位量能而授职甚若籧篨防璆戚施直镈聋者司视瞽者司聴虽小有所用尚且不违其所长矧夫欲任之以经营天下者耶臣窃闻耿南仲特能作章句儒贯综坟典为书痴经醉而已至于临机应变则智不足与有明识不足与有断其道徳虽可尊而谋猷不足采必不能度长虑逺以立大功其于谋王体断国论决非所长臣闻其妬贤嫉能惧人之轧已则已非社稷之臣者也陛下不忘其师傅之恩则富贵之可也眷予之可也使之擅天下之权而与国家之大计则不可也臣愚欲乞陛下处之以讲读之职使论道经邦迪王耳目而已无以储宫之私恩而坏祖宗之社稷臣尝观萧望之堂堂折而不挠身为儒宗真社稷臣也借师傅之恩而厯位将相亲昵无间及其谋泄隙开防邪遇之尚为石显所譛竟饮鸩自杀况南仲智谋不及望之逺甚徒以文墨而位羣臣之上臣恐陛下本以报之反所以害之也此臣所欲言者四也臣又闻忠臣者社稷之卫故鲁以季友治乱楚以子玉轻重魏以无忌折冲项以范増存亡汲黯在朝而淮南寝谋干木处魏而诸侯息兵则一士而止百万之师一贤而制千里之难在古固有之方今朝廷之上亦不乏其人陛下尤不可轻用虑失生民之望也观夫秦行千金以间亷颇汉散万金以疏亚父则轻去大臣是中其反间也是速我后患也臣窃闻李纲首建征伐之议聂昌多秉帷幄之权则二人者元勲硕徳文武兼备使常叅庙堂之机必能使敌人畏威而销伏然则社稷安危实在二人之掌握金人视之不啻讐敌观其用心亦不过欲与民共休戚与国同荣辱而已其去就岂不系天下之轻重哉今也纲以小过而谪之散籍昌以奉使而寘之北庭是快金人私忿也是堕金人计中也臣恐邻国得以此窥陛下矣臣闻之偏听生奸独任成乱昔鲁听季孙之说而退孔子宋任冉子之计而囚墨翟夫以孔墨之辩不能自免于谗谀而二国已危则众口烁金积毁销骨信有是理臣以是知李纲之黜朝廷大臣必有隂为之譛者不然何遽至于是耶陛下宜熟察之臣前书固尝缕陈其详于此又申言之诚为国家惜此人故也臣愿陛下过此以往无轻用大臣方今济济多士百僚师师岂无一人徳望之重智谋之多堪任遣使者何苦以聂昌为此行防尤为陛下惜也昔裴度逢时艰危而能奋命决策横身讨贼为中兴忠臣当元和长庆间乱臣贼子蓄缩丧气惮度之威棱时有使絶域者四夷君长必问度之年龄几何状貌孰似天子用否其威名播于逺俗为华夷畏服也如是出入中外以身系国之安危为之轻重者二十年凡将相无贤不肖皆推度为首臣谓若昌者正今日之裴度也其出处系国之安危则敌人闻风而慴服陛下当引置帷幄使讽议左右震威华夷以定中国可也岂宜遣之于外防此臣所欲言者五也臣又闻昔萧铣据江陵李靖为行军总管军政委焉武徳四年八月大阅兵防州时秋涛涨恶铣以靖未能下不设备诸将亦请江平乃进靖曰兵机事以速为神今士始集铣不及知若乗水垒是震霆不及掩耳不能仓卒召兵无以御我此必擒也臣以是知三军之出能掩其不备则万全之策臣闻金人惧劫必退师而请和臣愿于此时乗其有怠心借朝廷一介之使遣臣奉咫尺之书往见金主而议和亲臣必能口伐敌人使之弛废而不为备伏愿朝廷简卒练兵遣良将统制乗其隙而覆防之必得所欲无谓肃王为质张邦昌未还遂犹豫而不行小不忍则必致大乱无谓臣韦布之贱不能立此功昔毛遂以三寸之舌强于百万之师定从于楚而使赵重于九鼎当其未用亦若囊中之锥及其既用则頴脱而出矣万一用臣狂计必能却强敌而安中国则臣与邦昌固不惜一死以报国恩虽肃王亦何足惜防大义防亲其是之谓欤此臣所欲言者六也臣又闻古语有之曰防防者易虑黙黙者可防故涓涓不塞将成江河一叶不伐将寻斧柯千丈之堤以蝼蚁之穴溃百尺之室以突隙之烟焚白圭之行堤也塞其穴则无水难丈人之谨火也涂其隙则无火患皆贵其防之微而杜之渐也古语又曰欲断不断反受其乱葢功者难成而易败时者难值而易失随厮养之役者失万乗之权守担石之储者无卿相之位则计诚知之而弗敢决行者百亊之祸也臣窃观六贼既诛其子孙虽以罪谴而羁留四方然实为大患也臣观比者金人来侵童贯麾下当时胜防兵反乗势作乱者数矣此亦将帅非人不能抚御使之怀畏故至此祸然亦贯之党类尚未夷防而为乱之招也葢六贼门人碁布星列于天下者皆强藩悍将怀私恩而视国为讐敌者有之幸灾乐祸而欲快私忿者有之反为内应而与贼同谋者有之甚者隂怀叛逆欲与子孙连衡而起以刷乃祖乃父之耻者有之呜呼当时六贼党与之爵禄者皆国家之赐予今日反归恩于私室而忘君父之大义臣子之心果安在防未有仁而遗其亲者也未有义而后其君者也不仁不智无礼无义则杀之犹雀鼠可也尚何所惜若不正典刑以行诛戮则国存亡未可保也臣愚欲乞陛下睿断应六贼子孙悉与殱防仍乞籍记其当时死党如邓珣范致虚薛昻之流不许典名藩掌兵权庶几变不生也其暴恶已章如前日蔡州之倅带番人入城者即与斩首以谢天下仍乞防族以絶后患臣观顷者张怀素与呉储等谋反为范寥所告开封府制勘怀素等供言蔡京亦尝与谋是时开封府尹林摅并御史中丞余深实主其事二人乃京死党力为掩覆凡文款及京者必尽焚毁京遂幸免其后京擢摅深于宰执者皆报其恩也臣谓若摅深之流亦国之贼怀私恩而背君父其罪莫大焉况不发京之恶则是与之同谋也今日亦当明告其恶枭首于市庶使奸臣贼子望风畏惮潜销于防防之中也臣又闻崇宁问蔡京専权跋扈坏乱纲纪而人莫敢谁何于时台谏乏官如陈瓘任伯雨何昌言江公望等乃能抗章数十论列其罪恶瓘等即被罪谪饮恨而死者多矣所存者惟何昌言一人也今日陛下虽能用之不过处之工部而已非所以旌忠直之言而为台谏之表也臣愚欲乞陛下擢之近侍以赏其直庶使朝廷忠谊之臣肯抗章鲠切指摘权臣之失也今夫圣人有先见之明故见几而作不俟终日皆能圗患于未然台谏之章有议权臣之失者彼必熟思审察然后敢闻天聴其言必有益于国家非为身谋也臣愿陛下毎览奏章曲加省察无以台谏之言为轻也臣窃闻聂昌顷时亦尝疏蔡京之失知其必致大乱上皇不加睿断便行窜谪及御制鸣銮堂记反指昌为小人意其离间君臣之义既而京罪恶暴露窥伺神器动揺国本上皇悔悟擢昌于谪籍者岂非思其言之当耶借使上皇英断早从昌言窜谪京于散地委昌于枢要之职使振领纲纪励精威训严敇边备广牧熊罴之使以振虎贲之旅则国必不辱于敌人矣臣言轻不足以取信于陛下然臣所乞殱夷六贼之后及乞诛蔡氏死党林摅余深辈者葢臣窃意梁师成王黼李彦蔡京童贯朱勔当时势倾天下隂结党与誓生死不相背负不防其子孙则死党尚有异谋死党既有异谋则朝廷不能无患陛下为社稷讣为生民忧则蝼蚁辈何足惜若不速于诛戮则朝廷万一掣肘谁肯为陛下奋身者也谁肯赤心以圗国家之大事耶臣所谓黙黙者可防正指此也又所谓欲断不断反受其乱亦指此也臣愿陛下大明诛赏以示天下无犹豫而不决无濡滞而不行祸如已迫悔之何及然臣书既达天聴必有大臣为六贼子孙钻皮出羽而为之掩覆者弃短取长而为之引援者陛下亦必狐疑犹豫以臣之言为狂妄以大臣之计为可信臣知此而必欲献其说者忠义之气不可遏也陛下能用臣计悉与殱灭则祖宗有灵而社稷有福为大臣误不用臣言则诚恐他日祸起陛下思臣之言又复若思种师道劝灭金人余党而不从其计矣机不可失愿陛下裁之观夫蝮之螫人也螫指则断指螫臂则断臂所以去小而全大也陛下若欲长有天下宜取法于此此臣所欲言者七也臣又闻诸路监司本以澄清天下之吏而为天子耳目之官其实欲革贪暴而进明良去奸雄而取忠义奈何擢用非人比年以来奸赃狼籍自不亷洁者毎毎有之凡所按临因縁为奸贿赂公行以曲为直徒有举察之名适滋扰攘之患甚至其所举保则闗陞之职朝廷法意本欲选用贤能分职率属聨事合治良法美意非不善也奈何积弊既久习以成风或以赂进或以势取挟亲婣者有之防恩幸者有之故其所举多不称职真贤实能反沈没下僚不与收录臣愚欲乞应选诸路监司宰相不得自専台谏之臣许辩论其当否必得刚明果断之士以膺此职则天下无患乎不平也应监司受职之日愿陛下召而面遣叮咛告戒使无旷尔官则人人思效死以报国矣仍乞立法禁絶其出接州县无以顷时受官吏裒聚金银出界迎按先次交与谓之常例所有嵗举之官亦乞严行赏罚令审实其才能因其所长而举之一不称职则贬其谬举之罪而不恕如是则内举不避亲外举不避讐以公议取人而鬻举状者无有也臣闻之书曰三载考绩三考黜陟幽明诗曰念兹皇祖陟降庭止古之贤君其用人也升降有法功罪各得其真故为人所保为人所保故帝祚绵逺也今陛下选举之法非不善臣辄以为不公奉行者非其人也陛下若能大明赏罚以惩斯弊则天下幸甚今监司徒知举官而已未闻某人因某罪而黜之纵有因而发擿者不过交结权贵致一言之助则又复迁缓而不行故使州县之官不遵箴诫肆意贪暴恬不知耻者为其无黜责之罪故也臣愚欲乞陛下严勅诸路监司嵗限发擿部下奸赃者几员仍要事迹暴白佥议允当然后许奏若因讐隙而挤陷者反坐其罪仍乞遴选台谏公直之官埋轮如张纲者毎路以一人为观察使嵗令两行巡察监司守令有受贿挟私而举官者有奸赃罔民而枉法者有滥浊而不修身检者有怠惰而不勤王事者悉令密奏朝廷严行窜谪应民有大屈抑许实封投状于观察使附逓以闻仰禁约使臣所厯州县除饮食之外不许受燕不许买物不许私谒如违禁令及挟势而残民若顷时亷访之出非徒无益而又害之则许监司纠察申奏亦当黜谪仍乞诸路嵗换一人虑其久则奸生诈起有功而无过者别与旌赏如是则有官君子莫不砥节砺行蕲自标榜以拔流俗矣此臣所欲言者八也臣窃观守令非人民受荼苦比年以来此风尤甚孱懦少断无干局之誉贪饕不亷贼民之脂膏者易地皆然甚者注调京阙即寻部下富商巨贾预贷金以为费俟到任而偿者有之养侠客于门以训义方为名隂令搜求贿赂于外者有之故或下车未逾数月收拾金帛制造器皿已拟豪右酣酒嗜音夜以继日惟恨腹隘而不能恣口于饮力惫而不能肆情于色至于聴讼理民则偃蹇而不暇故有屈抑无所从诉或本欲诉寃反受罪责者多矣良民士子周身术浅不幸罹于宪网讐敌者又从而贿赂有司下石倾挤或隂杀于狱或以枉为直者比比皆是东南之民痛入骨髓造怨无穷者良由守令不得其人也呜呼声和则气和气和则形和形和则天地之和应矣今日金人之祸未必不原于此以臣观之守令虽多求其能尽忠竭节宣布诏令求民之瘼以闻于上推君之泽以被于下者千百无一焉如是而欲郡县之治不亦难乎陛下久处东宫知民事之艰难守令之弊必稔闻而熟讲之自即位之日天下欣戴自谓前弊可以顿革夫何日甚一日守令奸赃殆有过于曩时此亦陛下不能明于聴断以发擿伏奸故也臣愚欲乞陛下励精为治躬览万机専委监司发擿诸路州县之官有奸赃汚辱之甚者考覈其实诛戮数人以激贪懦所谓惩一以戒百者此也又乞戒勅吏部注差县令不以资格必审实其才能长于作邑者然后授之痛惩铨选受赂之弊葢比年吏部注差无非贿赂其源既不清则其流必浊矣仍许台阁之臣嵗举堪试县令者几人则令尹无患乎乏人矣应拜刺史则许台阁连章荐擢亦不论资格第欲得亷防明断公直无私者以表率一州而已仍乞陛下毎授千里之寄必召见试问观其所由退而考察所行以质其言有名实不相副者罢之则太守可以得人矣昔汉宣帝尝称曰庶民所以安其田里而无叹息愁恨之声者政平讼理也与我共此者其惟良二千石乎则太守之职尤不可轻臣愚又欲乞陛下审察应太守功勤既着治声卓伟者宜加旌赏或以玺书勉励増秩赐金或爵以封侯公卿有阙则擢而用之古者刺史入为三公郎官出宰百里则行之固有素矣观夫第五伦擢自蜀郡而为司空虞延自南阳太守入而为太尉刘宠自会稽太守罢归八居九列四登三事则郡守入而为三公者有之朱邑守北海以治行第一入而为大司农召信臣守河南数増秩赐金召为少府列于九卿韩棱守南阳政号严平入而为太仆则郡守入而为九卿者有之陛下举而用之其策岂不良防县既得人则贰邑之佐无患乎不公也太守既得人则贰郡之倅无患乎不明也郡县之治可立而待矣此臣所欲言者九也臣窃观入仕之源太浊故天下冗官散职纷纷籍籍蠧国贼民莫此为甚陛下若欲立太平之基以复祖宗之治则当惜名器而清品流如任子则世禄以赏有功鬻爵即输财以济国用二者皆欲罢而不能至于流外奏名权局三者皆非国家久长之策何苦而不罢耶今夫奸胥猾吏舞文玩法窃防威权欺逼良民当其平居运谋筹算不过欲枉寻直尺以窥财利而已及其晩节反授之以职使莅官临民则贪暴残贼有过于平时矣岂能为民之利防流外胡为而不罢也布韦之士当妙年取髙第则欲致君泽民立功名于当世故能自重其威权然一有所溺尚且不惜名节而肆为不检矧夫桑榆晩景得薄禄小官其志岂有逺大之望防不过问舎求田规规为子孙计而已志不出乎此则茍可以趋利者无不为也故凡奏名之官厯任未久遽能致富者不可胜数臣愚欲乞应奏名者例与文学之职以报稽古之勤不许莅官以去其蠧民之害见在任者并放罢及诸路官司有阙监司得授权局此尤不利于国家葢一官才阙纷然交争或鬻爵而未补官者或授差而未交代者或世禄而闲居者延颈举踵窥伺有阙则扫门求见望尘雅拜而乞怜者有之持金以赂监司而求者有之市书于权门而求者有之如是则所费已不赀矣设心措意宜何如哉非有志于为国而理民其实欲借势而残贼耳臣愚欲乞陛下严行止絶诸路权局应有官阙即急申部注差以补之如补官未到则许同僚兼管应见权局者并放罢则冗官可去仕路可清奸赃之风亦于焉熄矣此臣所欲言者十也臣乂覩比者屡颁诏防停罢诸般科需此足见陛下怜悯编氓日沦凋瘵恩至渥也然近自军兴而安抚经制司毎责办于州县势亦不得不然故或金银或防绢或钱米或夫马或起发应副或存留凖备不一端而足窃见诸州县多以五等簿籍案之又类责办于上三等人户吏胥追呼动以军期急速为言甚者半夜打门左手示引而右手索物曾不肯旋踵也假使上三等中皆富足温裕之家则犹云可也其间困于供输昔富而今贫不得脱去等第者无虑三之一故方是时虽欲卖妻鬻子以应之而迫于晷限不遑也况科目既繁且源源而不絶计无所出遂至弃去房庐逃亡离散可为流涕如东南土薄视他路为多贫去金人为甚逺敌兵初不能挠而民已不克安堵古语有云天下本无事庸人扰之耳此类是也臣深究其弊皆縁产去而税存者多故也或居城邑则有产业售尽户括税钱随以除矣其所以不得脱去于等第者三嵗推排营运钱之法行之者非其人故也且推排本法毎三嵗会人户于州俾共指证之曰今某家富某家贫计其升降而増损之各不许过分焉奈何比年奉行之官徒惧减失和买课额于是欲増可也欲损不可也观夫甲实贫而无所营运矣犹未从销退必待乙之富者乐与之承替而后可然法意初不尔今一州万一可増者百人而可损者或倍之则半是虚存之人矣其或窭乏之辈直指一豪民而讼之则彼恃贿赂公行请托势要不可与为敌过此以往又迟三嵗矣三嵗之间其科需不知其几端而三嵗之后又安保其不复如是耶以是虽均谓之上三等而无其实者多矣至于四等五等有蓄财殷实素无差役科纽者乃恬不知忧使亲见者不平之气为之拂膺臣伏愿陛下速降诏防俾见今凡差役科需不得拘守旧籍可先勾集逐乡坊五等人户于县使众议供析本界有实富实贫者而籍之以备差科不限见存等次庶几得其当而屈抑流遁之民将鸠类集族还土著矣待其推排之年有果可销退者即与降等不必须有承替之人虽减少旧额过分官吏无罪夫惟销退无难则承受者亦不惮矣臣伏愿天下之事利害常相半窃见曩者议臣言事多以利国为主而有害民者则畧而不防臣独以为非是大抵无利于国亦未必有害至于有害于民则非徒无利焉书曰民为邦本本固邦宁又曰众非元后何戴后非众防与守邦今横目黔首乃膏流节离号呼腾蹈矣谓邦国何臣谓与其失人心孰若失和买之为少也此臣所欲言者十一也臣闻之孔子曰法语之言能无从乎改之为贵臣今日所论之事其言虽荒唐缪悠不足以取重于世然搜罗天下利病几过半矣可以箴朝廷之膏肓去国家之残蠧以全活生灵也陛下若不从而不改则臣徒劳辞说耳徒费纸札耳孰若钳口结舌以全身逺害防臣非不知忠言苦鲠必犯天威罪不容诛然臣所以甘心而为此者诚恐朝廷之官持禄保位畏惮权臣而不敢言耳陛下若能用臣狂计以安天下则臣虽防市朝诛戮亦所愿也干凟宸聪惶恐无地伏惟陛下矜怜之臣无任瞻天望圣俯伏待罪之至臣诚惶诚恐稽首顿首谨言



　　欧阳修撰集巻二
　　钦定四库全书
　　欧阳修撰集巻三
　　宋　欧阳澈　撰
　　奏议下
　　上皇帝第三书
　　某年某月某日江西路崇仁县布衣臣欧阳澈谨昧死百拜上书献于皇帝陛下臣闻事君之义有言责者当尽其忠有官守者当修其职臣布韦之贱身在畎畆无言责之辜无官守之责然惓惓不忘君父之义愿尽忠竭节以报国恩者臣窃见强邻肆毒害及天下陛下北顾埀涕颁诏起兵词防恳切读之者莫不寒心正宜忠臣义士感激自奋捐躯报国之时而州县之官尚且酣畅自适殊不以国家为念臣以是知有言责者未必肯输忠而陈谋有官守者未必能修职而効事布衣者若复缄黙则民之困苦无由闻于天聴矣臣于是忘其上干鈇钺之诛摘当世之利害撰成万言书两封条陈二十余事实可以保邦御俗安边御戎一以投州府而适丁道涂之艰一欲投经制而虑有浮沈之失臣思陛下深居九重之中而臣身寄万里之外虽有忠义之气鲠谔之节可以扶翼委靡之国势可以抚绥愁叹之黎元然奸谀者忌其进权贵者嫉其直则臣言何由闻于上哉孰若拂衣而别故乡担簦而干帝里并携三书投于阙下则朝进而暮达矣何苦规规求人之保奏哉臣于是赢粮重趼而来愿以所陈干凟天聴臣思其间皆国家急务不可后时遂先投于安抚司乞为速达朝廷伏愿陛下俯加容察则天下幸甚臣闻之昔者齐万年反朝臣畏恐周处强直乃使西征孙秀知其将死谓之曰卿有老母可以此辞处曰忠孝之道安得两立臣以是知王阳欲为孝子则不能全于忠王尊欲为忠臣则必不终于孝臣防失所怙老母埀白今既割慈忍爱齧臂而与慈母永诀则孝道毋复全矣臣若复忌惮权臣而不敢言人之所难则是钓虚名耳是犹畏死耳非推赤心以报国也不若披肝沥胆思尽底蕴敷奏利害而无隐情使陛下读之感动则生民受赐不浅臣所以妄冒自前复敢以十事撰成此书上凟宸聪臣前后所进三书言虽讦直似失臣子之理然法度可行而未行纪纲可罢而未罢者臣悉陈之矣陛下若恕其狂直而少加睿断则社稷可以复存生民可以全活古语有之曰忠言逆耳而利于行良药苦口而利于病者其斯之谓欤臣闻之书曰终始惟一时乃日新诗曰靡不有初鲜克有终故唐有天下传世二十所可称者三君宗宪宗皆不克其终惟太宗以文武之才高出前古驱策英雄网罗俊彦故能除隋之乱比迹汤武致治之美庻几成康由汉以来未之有也宗以功成治定无有后艰侈心一动穷天下之欲不足为其乐溺所爱而忘可戒至于窜身失国而不悔宪宗晩节信用非人怠于防微不终其身而变生肘腋悲夫臣尝即是而知人君之忧勤恭俭未足以为难惟终始不变所守至于持盈守成反兢兢业业日慎一日者为尤难臣窃闻陛下即位之初减乗舆服御放宫女罢苑囿焚玩好务以恭俭为天下先以至减冗官澄滥赏汰贪吏除民害修举法度疏剔众弊虽古先哲王未易过此臣固知去年春金人罢兵而连和者实以天人之心归乎陛下故感格如此既而金人复尔深入践蹂侵侮无所不至于是天下惶恐莫知所自毋乃积弊既久边隙创开而难于支持欤抑亦将帅非人不能预为之防欤不然则天意以此警陛下使不变其初心欤三者必居一于此矣臣覩陛下流涕而祈于皇天哀诏而告于众庶夜分不寐日进蔬食则非不忧勤也非不恭俭也非不以生灵为念也金人尚尔者何耶臣逺方贱士妄意国家法度纲纪必有未当天意者政事号令必有未厌民望者百姓困苦必有未闻于上者官吏贪暴必有愈甚于前者故皇天以此警陛下使明鉴而熟察之不然何遽至于是也臣愿陛下奋干刚果睿断钦修明圣之徳曲尽忧勤之心饮食起居颠沛造次悉以天下为念法度废而未修者举之使宜于民政事久而已弊者革之使便于俗搜百姓之困苦而速除之鉴官吏之贪暴而亟诛之如天之运无所牵制庶使上当天意下合民情则外患无足虑而天下可从安矣臣覩陛下即位以来立法颁诏非不善也奈何州县之吏尚袭前弊不克奉行者多矣可不哀防且古之为臣者视仪而动聴唱而应文王勤劳则在位相率而为勤劳文王节俭则在位相率而为节俭是则是效皆得于观感之间而已况其诏令颁告安得而不奉行耶且如陛下节俭之至诚可为天下先矣宜乎百官士庻莫不仰法于此今乃上自朝臣下及众庶侈靡之风过于前日故州县之官有请三月之俸不足以偿一会之费者士庶之家有鬻二顷之田不足以充一女之聘者胥吏之衣僭于公卿倡优之饰拟于妃后驺从与士子无间伶伦与良民混殽夫百人作之不能衣一人一人耕之聚而食者不啻十人如是而欲天下不饥不寒可得乎饥寒既切于肌肤欲其不为奸邪可得乎亡等僭上之风陵弱暴寡之孽莫不基于此贾谊所谓帝之身自衣皁绨而富民墙屋被文绣天子之后以縁其领而庶人嬖妾縁其履者复见于今日亦为陛下长太息者屡矣昔杨绾素性俭约未尝问生事禄廪分姻族造之者清谭终日而畧不及名利欲干以私者必内媿止其始辅政御史中丞崔寛城南别墅观堂第一即遣人毁之京兆尹黎干出入驺驭百数省损留十余骑中书令郭子仪在邠州行营方大会除书至音乐散五之四它闻靡然自化者不可胜纪呜呼绾特为唐名臣躬行俭约一旦辅政尚能风化于当时而使之畏惮莫敢僭侈矧夫一人之本形天下之风者实在于陛下今也恭俭如此天下臣子反僭侈而不从其化则是欲使我宋天子不及唐一名臣耳臣以是知为君者能尽君道如尧之所以治民为臣者反不能尽臣道若舜之所以事尧矣陛下万一不然臣言试察在朝之臣有俭约守节如杨绾者耶朝廷既难其人则州县之官不足道矣臣愚愿陛下忧勤日加而无已恭俭有隆而无替庶使四方万里日以变化而不见其迹则风俗无患乎不革也臣又乞金人扫荡之后明诏颁告天下宜以俭约为尚应有官之家及士庶胥吏倡优服饰费用乞委所司立为定制各有差等不容僭侈有不遵令者并依违制论无似上皇时徒为虚文而不能必行则贵贱有别而混殽僭上者无有也葢今日风俗委靡之甚若非绳之以法则不能丕变天下之奢侈此臣所愿陈者一也臣又闻唐有天下絶而复续者屡矣徳宗愤积世之弊悯王室之卑南面之初赫然有拨乱之志而识度闇浅资性猜忌亲信多非其人举措不由其道故关外之冦未平而京城之盗先起于是幽辱于奉天播迁于山南公卿拜于贼廷锋镝集于黄屋尚赖陆贽尽心于内李晟浑瑊输力于外故能诛夷元凶还奉宗社不失旧物至于昭宗为人明隽初亦有志于兴复而外患已成内无贤佐尝亦慨然思得非常之材而用非其人徒以益乱故唐之宗社遂不复振臣以是知国家颠危之际若得将相以为内外之助则社稷尚可复保若将相乏人则虽有欲治之君而无辅翼之臣寖成其乱遂至于不可支持矣方今边衅遽起欲危社稷殆有过于奉天之难乗舆虽未播迁然生民涂地祸患并作几不可救陛下忧勤轸念元元可谓至矣然臣窃念朝廷大臣未必人人文足以附众武足以胜敌而可使之出将入相也臣何以知其然耶臣窃闻金人退师之时朝廷大臣有许其割三关租税之约以秋半为期当时可从从之不可则知其至期无报必为我患盍预起天下精兵以机而覆灭之不尔亦盍预为之防也反怡怡自如恬不为虑朝夕敷奏讲论不过互相诋毁争权怙势辩诗赋经义之得失较王氏元祐之学术设春秋之科崇讲读之职此皆太平之事非国家之急务当时孰若思患预防运筹决策殱灭强敌以振国威则无今日之祸矣逮其秋髙马肥金人复入乃始为备则不若用智于未奔北之先臣即此知朝廷将相智不足以决疑明不足以烛理徒能脂韦茍简旅进旅退以保爵禄可以为天下太平之臣不知当务之为急也洎其变起不识所谓絺章绘句者可施于此耶髙谈虚无者能画安边之策耶学春秋侍读者肯奋身而死国家之难耶臣知其必无有也臣愿陛下以德宗得人为戒以昭宗失人为鉴知其所以乱则我斯治矣知其所以危则我斯安矣知其所以亡则我斯存矣陛下过此以往若能常以励兵讨贼为念无忘今日之耻无蹈覆车之辙搜罗俊彦延纳虎臣兢兢业业无敢荒寜则天下豪杰皆为我用将相岂难其人哉十步之内必有芳草十室之邑必有忠信举之不以次将相之才出矣故伊尹耕于有莘商汤聘之以为友太公钓于渭水文王立之以为师汉用韩信而举军惊笑蜀用魏延而羣臣觖望陛下特求之未切尔礼之未厚尔慎无谓天下无其人也脱或今日朝廷之上有曹参萧何陈平周勃王陵辈圗治于内有韩信张良周亚夫樊哙陆贾辈振威于外则敌人闻风而逺遁朝廷安枕而无虞陛下可无北顾之忧矣虽然万一得人如汉之盛臣又恐陛下未能若髙祖之用三杰也臣观谪李纲于散籍遣聂昌于北庭则知陛下知求将相而不知所以用之之术矣此臣愿陈者二也臣又闻得道者多助失道者寡助寡助之至亲戚畔之多助之至天下顺之以天下之所顺攻亲戚之所畔故君子有不战战必胜矣所谓道者何孙武谓人和为道是也孟子亦曰天时不如地利地利不如人和黄石公亦曰得道者昌失道者亡臣观汤以亳武王以镐皆百里为一诸侯为臣通达之属莫不从服者得道故也况方今天下之大四海之逺生齿之众反为金人践蹂侵侮不能顿却者臣原其所自来矣葢失夫人和之道无多助之至故也何以验之臣闻王师之出三军多不同心而金人反能死敌先锋一挫则后殿解散而不前故所战多不克所攻多不破使其同心协力犯难忘身悉效金人之死敌则彼未必敢深入也虽然三军之不同心者失人和也人和所以失者不能明赏罚也臣愿陛下王师凯旋之日有功当封者亟封之有劳可赏者厚赏之仍于将帅之中摘其优拔其頴者仿唐之制为凌烟阁命画史圗形于其上第其功之髙下而次之又命词臣赞美之仍乞陛下亲洒宸翰重加褒美恩泽其子弟旌表其门闾使光耀于世以为荣观如是则羣臣皆知陛下明断有功者见知而说而又不吝爵赏以酧勲绩异时或有驱策则人人思竭节以报矣臣愚又欲乞陛下専委监司郡守多方计会金谷于所部州县出厚赏广募强勇果敢之人以足军数预备不虞缉修屯营以安其居处出给衣粮以御其饥寒修车马备器械训练于无事之时以防仓卒之变葢诸路屯军名存实亡较之祖宗之朝十无其四五今又起而御戎州县为之一空俟金人诛夷遣归所属则死士散徙又不知数矣臣故愿陛下以招军为先务况所有禁军元系保防王室为敌所败其数亦差减若不速募精兵以补所阙则臣恐隣国得以窥其隙矣臣愚又欲乞陛下防敌之后遣良将于西北之鄙控扼敌人喉衿仿唐旧制开军府以捍冲要因隙地而置营田或易民田而为之复募其土著之民强勇有力者使之屯聚携子孙而家焉析其田而耕之毎屯募兵百人与田五十顷又给粟食以为耕种之资所收之粟悉令与之仍不辍其毎月度支钱毎屯以一右职掌之因农隙而使之讲武则人无不奋力矣与其蹈蹂于敌人之足孰若与吾民为耕食之地敌人知其为农而不知其为兵知其能耕而不知其能战则茍有变起屯田之兵必能家自为战人自为敌以防其营田而力加强悍矣又乞依发屯兵以为边备则敌人必不能来侵也此臣所愿陈者三也臣又闻马者兵之强而国之富监牧所以蕃马也唐之初起得突厥马二千匹又得隋马三千于赤岸泽徙之陇右初用太仆少卿张万嵗领羣牧自贞观至麟徳四十年间马七十万六千置八坊八坊之田千二百三十顷募民耕之以给刍秣时天下以一缣易一马议者谓汉唐以来唐马最盛天子又锐志武亊遂弱北蕃臣闻祖宗之朝亦于秦凤诸处置坊以市马其蕃养之法抚御之方亦尽善矣其后蔡京柄政玩弄纲纪徒崇尚安居休养之虚名而罢废招军买马之急务蠧耗国用虑不能给反以市马之货而易珍寳玩好之物故承平既久士不知战马不堪用一旦边隙创开无以支吾中国素号甲兵之盛反不能却北人鐡骑之勇其祸实系于蔡京三尺孺子知京之名者亦切齿怨之虽枭首暴骨以谢天下防族削迹以快人意犹恐其不足也臣愚欲乞殱夷金人安抚黎元即下诏委河北河东监司选择近西北鄙田野平夷可以兴作牧养之地遵唐旧制创为八坊毎坊以右职两员为监牧于隣近运漕茶货收敛盐酒课利以充市马之资仰监牧官多方搜买西北良马以多为贵葢马生其地则习山川之险阻而可用仍乞重立赏罚不许受人私托买马应马才入境即委守边吏具数申枢密院又令诸坊季终申奏所买到马数复以边吏所申之数验之则知其马不耗散于人间矣或监收收权贵之私以驽骀之马而易之则许自陈首又于其坊左右前后以官田易民田二百顷为刍秣之地又依府兵之制寓兵于农而募民耕之如是则马盛而兵不乏矣或民苦官田逺而不愿售者给时价偿之无夺民田也仍乞以此意谕于民曰国家以所废田而养马非夺民食也特欲捍侵侮之虞安社稷之计使汝等全生乐业无扰攘之患耳则民心欣然而从无复嗟怨矣监牧官嵗令一换使无怠心赏遇之礼优于他职功勤既着蕃畜有加则别议旌酧如是则臣将见马盛于唐西北蕃国无患乎不弱也此臣所愿陈者四也臣又闻唐太宗斩张蕴古既而大悔因诏死刑虽令即决皆三覆奏久之谓羣臣曰死者不可复生决囚虽三覆奏而顷刻之间何暇思虑自今宜二日五覆奏决日尚食勿进酒肉教坊太常辍教习诸州死罪三覆奏其日亦蔬食务合礼彻乐减膳之意臣以是知司狱者生民性命之所系常刑虽不可废恐弛民之禁而致乱然刑期于无刑则用刑者亦宜以寛平为尚莅狱者亦当以鉴察为先虽罪至于死尚当重审覆奏而虑其有失矧夫搆陷非辜而必寘之死则天气不和地气郁结明为人非幽致神怒毒流天下贻祸邦家矣臣窃见比年莅狱之官赃汚不亷受人之私而诬杀良民者不可胜数奸胥猾吏从而挟势肆为虿毒者又纷如也或受赂而欲脱死囚则严拷连累之人而承之洎其奏成饮以毒药者有之或犯强盗伪印之类狱吏即解衣衣之推食食之教其牵执富民固有讼一事而罗织数百人入狱者有之或挟仇讐而遭鞭笞者有之或恃酒肆很而暴虐者有之或为人陷穽吏复赂而挤之者有之故一富人入狱则狱吏所得多者数百千少者亦不下四五十千富者重囚反轻贫者轻囚反重其或词人才士身在贫羸不幸罹于宪网借手无金难以求活则虽挟伊管之术怀仪秦之辩亦无以伸其喙不过坐待其毙而已呜呼天下司狱易地皆然聴讼者本以理民之寃为人搆祸反受困辱抽肠摆舌于呻吟之间不至于死者幸免而已昔汉文帝専务以徳化民海内丰富兴于礼义断狱数百几致刑措史称其仁唐太宗以寛仁治天下而于刑法尤慎四年天下断死罪二十九人六年亲録囚徒闵死罪三百九十人纵之还家期以明年秋即刑及期囚皆诣朝堂无后者太宗嘉其诚信悉原之臣以是知王政本于仁恩所以爱民厚俗而使徳泽流于无穷也今之狱吏暴虐太甚一月之间死者十数而未止比年以来东南狱死者不知其几千人也父子兄弟生致离散悉归怨于国家以谓不能选贤莅官故罹此祸夫天视自我民视天聴自我民聴今日之难岂不原于怨气所致欤臣愚欲乞陛下严降诏防革絶此弊専委宪使痛惩狱吏应州县莅狱之官有受赃枉法而陷杀良民者并乞处斩应狱吏挟私而隂杀人或受赃一钱以上者亦乞斩首民受其屈而宪使不为按察者许实封投状于观察使仰附递以闻臣前书毎路乞置观察使一人盖自古致治之君以徳化而诱民以刑法而绳吏然后能收威柄而立治功况今衰乱之后奸生诈起其风滋甚若非严刑峻法以惩狱吏则其弊未易顿革臣观陛下诏防则视民如伤惟恐其失所狱吏之弊想未知耳伏愿陛下俯察臣言恻然矜闵大加恵爱速与革絶庶使无辜之民不死于狱卒之手则天下幸甚臣观唐宗即位励精政事常自选太守县令告戒以言而良吏布州县民获安乐二十年间号称治平衣食富足人罕犯法是嵗刑部所断天下死罪五十八人臣以此知狱吏所以诬杀良民者守令奸赃不能奉行君上之诏令也守令所以然者吏部受赂多以庸猥之人而为之故也然则欲革其害实在陛下若能效宗亲选守令以布州县则民不罹此苦矣故曰百姓有过在予一人一人有庆兆民赖之此臣所愿陈者五也臣又闻唐太宗览明堂针灸圗见人之五脏近背针灸失所则其害致死叹曰夫棰者五刑之轻死者人之所重安得犯至轻之刑而或致死遂诏罪人无得鞭背臣以是知明君贤主以仁化天下作为刑书者俾民知所避而已不幸而犯于此则无可奈何又岂切切然挤民于死地防今天下有犯至轻之刑而不免于死者多矣诚举其一二陛下当以生灵为念因类而推则天下之幸也臣窃见天下租税不均富者以兼并而致豪横贫者以匮乏而受困苦皆縁蔡京在朝科率无度而州县之官又复因此而敛财于己故庶民倾囊倒廪不足以充官府之敛又复减价而鬻产甚至敛获才毕执契行贷富者掉臂而不顾逮其为人督债又复减租税而求售固有买一顷之田不能承一十畆之税者以是富者愈富贫者愈贫故产去税存者官租无由而赡有诉于官乞为退割则吏复受赂不为施行纵或退割未几再为富民计议暗退还之洎其二税不输官吏催捕私为囚狱劫其衣食茍不如欲则羁系缧绁艰苦万状或时丁溽暑囚被腥秽寖以成疾于是死者相枕不可以数计皆臣目击之也有司虽知而恬不悯察宪漕虽或行空文觉察而终不能去其害呜呼此乃产去税存而致然也初未尝有犯于国宪也臣愚欲乞陛下选差台谏之臣毎路遣一人巡厯州县暂借僧寺为均税司许百姓陈诉产去税存者悉为均摊得产户或有薄产而税多者亦为量坐外余者均之及天下富民多寄税于有官之家以免差役亦乞立限许自陈归正限外不自陈而为人告首者除充赏外并没入官应有官之家以品数量坐外余者并同编户法又臣前书所论营运钱亦乞委均税司召集人户依实指证重为推排如后有科需仰自推排籍日为始庶几民无怨苦之声或吏受赂而均税不当者亦许人陈诉仍均税之后有过割税租者要到官亲入认状庶免暗坐之弊如是则租税均而输纳易无辜而被囚者无有矣臣又尝忿天下之民为蝼蚁之冦鼠窃狗盗即妄诉于官以为强劫或失火而其庐舎则挟讐敌而讼人以为放火有司不复体察即行根捉巡捕官希觊爵赏不究虚实擒捕无辜囚于狴犴又委狱吏痛加鞭笞勒其必承防是而死于狱者多矣或以案成虑有后言贪其赏而饮毒以杀者有之或不与之食而饿死者有之故州县巡捕之官杀良民而取爵禄者恬不知耻至有监司郡守因民陈诉而发摘者又受巡捕官贿赂而罢议此亦臣亲覩之也臣愚欲乞陛下督责宪使常切觉察巡捕官复循前轨狱杀良民妄冒功赏者即与先斩后奏盖今日之弊当以严致平而不可以寛守之也臣所论二事皆民间屈抑之大者虽斩妄冐之人首领未足以偿天下之愤安有仁君在上而肯杀无辜之民耶尧舜禹汤忍为此耶羣臣知此而不告则不识待陛下作何主耶此臣所愿陈者六也臣又闻汉髙祖初定天下躬神武之材行寛仁之政总览英雄以诛秦项任萧曹之文用良平之谋聘陆郦之辩明叔孙通之仪文武相配兼收并蓄所以长有社稷也臣窃闻比者朝廷得爪牙之将领熊罴之士扫荡边尘捷音屡报于天阍臣于是喜而不寐然臣伏愿陛下明鉴髙祖之用人使文武相配共圗治功则万世永赖臣愚欲乞国家优于武学广收虎臣其法与太学等无复似上皇时徒为文备不求实效伏乞陛下明诏诸路有知兵书习武艺善谋断筹画通达古今纵横辩论者并许自陈所属发遣诣武学补试仍乞立法各因其长而收之无拘律也又乞依三舎之法而升黜之月书季考擢其才能者而官之臣将见号飞将军而称智囊者多多益办矣臣又闻以蜗蚓之饵而垂海者不足以得吞舟之鱼则道足以挺儒林徳足以拔流俗广闻强记而耻为章句儒雄才大畧而不就科目选者有之臣愚又欲乞国家设徳望科仰诸路有乡闾孝友信义亷耻通经史有智谋者许县荐之州州试其所通之学而荐于省毎三年令一州举一人仍乞重立法禁絶权贵交结私举之弊无似顷时举孝行之人固有庐墓而生子者亦有不从父母之命者如是则徒以德望之科为仕路捷径而人材无益于国家其有州县所荐至之人伏乞陛下亲策于庭问以古今考以时务试以才断有卓然不羣者防而用之则有徳有行多闻广见者蔼然出矣臣又窃观豪杰之士亦多结发憎俗忍饥读书若九经库若五总十吏泚笔而待千言占口而成者有之然不羁之才髙世之俊非其大科不足以搜罗天下英贤臣又欲乞依祖宗旧法设贤良方正科许有官君子及布衣之士同试其黜陟自有成法陛下但举而行之臣将见豪杰之士于于然而来矣臣又尝议诗赋经义二者皆有弊雕篆相夸组绘相侈茍以夸世而取宠不适于实用者诗赋之弊也幼童而守一经白首而后能言说尧典二字而有十余万言荒唐虚无不务根本者经义之弊也以臣观今日文章之弊而不足以得人则孰若去经义而取诗赋盖自舎法之行学者专守一经而不该古今务为黄老之虚词不究经史之实録至于厯世兴亡治乱例以为祭终之刍狗雨后之土龙而畧不经意其所以钓爵位而取荣耀者不过盗窃古人绪余置齿牙间操数寸之管书盈尺之纸较一日之长以歆艳有司耳目而已故平昔无经笥之誉一日有瓦注之巧者纷如也问之以前世兴亡则茫然失措而面颈发赤甚至身处班列而朝廷旧章不能知者盖彼之所蕴既不厚则发为文章必不汪博所识既不广则处之事变必无特操故自革科以来朝廷大臣抗节不囘忠言謇謇赫然与秋霜烈日争严者几希词学兼茂使后进仰之犹泰山北斗者几希奋不顾身肯死国难者几希沾沾小人奴顔婢膝炙手权门以求速达者满眼皆是自去年春金人来侵朝廷之上肯奋身而与国同难者惟李纲聂昌两人而已其次范讷辈而已至于耿南仲呉敏李邦彦之流徒能败我国事智谋何足取哉金人再起圣诏恳切搜求忠义臣以布韦之贱不食国家寸禄尚能怀忠感愤欲効柏耆乞天子一节持入北廷掉舌下之愿杀身以安社稷惜防州府未能发奏故使臣忠义之气无由一吐至于以经义取髙第而享爵禄者反视国家之难如越人视秦人肥瘠而不加喜戚于其中甚者差以运漕尚且畏惮而不前规规为全身计况肯当锋镝以立忠谊耶臣以是知敌人为害而未能风驱电扫者虽本于脂韦辈不足以立大事抑亦经义科非所以得豪杰之才故也臣观祖宗朝以诗赋而取士则士无一经之専贯综坟典诸子百家之言靡不周览往古之存亡用兵之得失行事之成败虽梦寐亦能记録况其醖借瑰伟则英风锐气无施不可故镇抚国家则有司马光冦凖丁谓韩琦辈肃清边境则有王韶钟传舒亶种谔辈决策运谋则范仲淹章惇富弼吕惠卿之流是也抗章直谏则唐介包拯董敦逸邹浩之流是也欧阳修及宋郊兄弟则功业之外职于修史者也杨亿王安石父子则政事之余长于经术者也石曼卿梅尧臣之徒则诗髙于天下黄庭坚苏轼则文冠于古今得人之盛未易缕数然其间文足以防英躔而惊翰苑武足以奉王命而挫敌威持鲠谔之节而敢言奋忠直之志而犯难章章不可掩者亦不下数百辈求其所以致之者特诗赋之科而已盖学诗赋者可以兼经义而得之至其専于经义则其所学必不广矣今之学者必曰我能穷理尽性观祖宗时文章理何尝不穷性何尝不尽况此特可为画饼之虚名而不可以为经邦之实用则二者优劣较然明矣臣窃闻朝臣有好为虚无之言者曰唐以诗赋取士而明皇幸蜀者何也臣以是知其特欲明一己之私见而外天下之公议不过争权怙势互相诋毁不为社稷计也殊不知明皇再清内难开元之初几致太平海内富庶四夷咸賔浸浸贞观之风者盖以诗赋而得人耳迨其志欲既满侈心乃生忠臣浸疎谗谀并进溺于防燕耽于酒色以李林甫杨国忠为辅佐以安禄山哥舒翰为爪牙病生于心腹而不知祸起于萧墙而罔觉一旦豺狼为患尚且心醉宜乎有播迁之难然则明皇幸蜀者乃以其不能用刚正之人而近谗谀之贼故罹此祸岂诗赋之罪防臣知为此语者特腐儒不通变耳特背公而营私耳臣愚欲乞陛下速降诏防革经义科许天下之士习诗赋以应选仍所问之策禁絶虚无惟求古今成败可以为后世鉴者及通于时务而有谋断者则臣将见得人之盛又复如祖宗之朝而致治之美髙迈于熙宁之初矣陛下若能奋发睿断用臣之策则武学足以得虎臣徳望足以搜遗逸制科设而不世之才出矣经义革而博学之士至矣朝廷乏人臣未之信也陛下今日纵为权臣诋毁而不用其策然他时经义不足以得伟才亦未免用臣计也与其追用于已事孰若决行于未然幸愿陛下裁之然科举之法又有大不公者臣亦为陛下缕陈之盖比年科举多为富儿贵族于诏防未下之日预以金帛交结出身之官又复赂监司必差此官以赴本州考试固有得门目宗防以归募文士而预为之者有得成篇以归俟入塲而写之者有得一古字三塲通用为防记者有与主文故旧以平昔所讲之题而问之者有主文受其赂自蕲决得复赂才能之人而成其文庶使不辱于选者甚至考官之来有求见于道周旅邸者有受燕于举子之家者有携侠客而来隂求赂贿者其所差弥封誊録之人又多受豪强之赂预録才能之士姓名与之虑其轧已于无人处隂为之记或复寻而者有之或投于井者有之或节其文词使读之无叙者有之弥封誊録官又徒备员而不觉察故空号礼闱之严有司以歌酒自适殊不以考较为虑洎其及期则除私取之外不过收拾文理合己意者足其额而已故前期十日而其名已达于外者有之臣尝求中程式之文而读之其间未必皆无病也或昧于古今而以汉为唐者或不通经防而误引证者或全録前辈时文者或使故事而误其姓名者或以神祖而为祖考者缀缉不根之语而不荅所问者色色有之致有士人指考官受赂之汚擿举子谬中之失而讼于有司则上下互相掩覆不为体究故与其选者人不以为荣或素不知经而识字有数者有之或能诵时文而不知经史者有之或尘垢龌龊而言语无味者有之或屠沽博奕辈而误墨成蝇者有之此皆縁贿赂不公考较无术故也呜呼祖宗科举之法本欲网罗俊彦其弊至此不识得若辈可与圗治耶至于孤寒之士栖迟于道艺之域休息乎编籍之囿博览强记好古有素谈经可以重席下笔几于有神者反以空囊败槖无为先容遂尔摈斥者纷纷籍籍甚至有知其必不与选不能与羣辈较短量长于是遁戢髙卧而不就试者有之此非科举之法不公也有司受赂之弊也亦以经义多荒唐之语而能为空文者一人而兼数人故也故凡士人将就试则预采时文脍炙人口者以经意分排门类毎一门撰义数道俟其入塲即以所问之题而参合辞意相类者依本誊録谓之迎题或预料有司所问之题而譔成全篇至有五篇皆备略不措意者况此革科以来毎一义题两学前后传写不啻数十篇者有之其辞意不出乎此有识之士不欲袭蹈其迹或穿凿而为曲说后进无识者或全録而不更一字有司亦不能悉究至于糊名一判则滥进者悉皆与榜信乎经义不足以得人也若选以诗赋则前弊皆可革盖诗赋不可预成纵可料题而为之亦不过得其事实而已其声律逆顺非敢茍也如是则彼方为己犹且不赡何暇及他人防臣愚欲乞陛下察臣所陈埀悯孤寒之士无负其稽古之勤严降诏防痛惩此弊应今后科举有考试官受赂挟势而私取人者许士人陈诉监司考覈得实者悉同受枉法赃坐罪仍礼闱取士一切法度乞行严密无袭前弊如是则孤寒者得以进身矣此臣所愿陈者七也臣窃观天下所以入于衰乱者皆防冗食之民众而无补之费多故国用乏而军储不给也臣愚欲乞陛下明断一切冗食而无补者悉行罢废以充军餽则养兵有粮而无匮乏之患矣臣窃见上皇为奸臣误国坏乱纲纪渐次陵迟欲去前非尚赖陛下振而起之革而新之则功业昭著而规模宏逺矣若规规于仍旧贯而不能因革损益则天下何望于陛下上皇何急于禅位也盖上皇所以下罪已之诏而禅大寳于陛下者亦知其为奸臣误谋法度隳废无以支持诚欲陛下为振其頽纲而已或谓三年无改于父之道然后为孝者又乃儒臣不知权变之言也臣谓方今法度有不便于民不利于国者当一切更张之正孟子所谓如知其非义斯速已矣何待来年是也臣所谓冗食而无补者何也臣观天下神霄宫实国之大蠧此亦蔡京王黼诱致奸党共以妖术欺君罔上故创此宫脩饰华严所费不赀四时祭醮又蠧国用谓之知宫者不过挟势欺民窥财养妇饮酒茹荤不修身捡持崇道之势而动欲与士大夫为等伍肆为奸赃陷于宪网者有之求其精防祝寿者蔑如也谓之冗食而无补信其然乎况天无二日民无二王天下之归者本一也今立两君于宫中者其意安在防此蔡京欲为王莽之簒故隂令林灵素以妖言化上皇而为之其意欲为分天下之防也又况天子所都者大梁四海九州莫不賔贡于此今遍满中外州县皆立王宫是亦蔡京欲兆各据有一方之防也祖宗之朝肯为此乎祖宗之臣肯劝勉君父而为此乎然则今日所以乱者未必不兆于此也臣愿陛下速降诏防悉与罢去所有知宫道众各令还元观仍给还其宫与元住僧改正寺额所有仪像乞移于玉皇殿配享此亦臣虑陛下不欲毁去恐伤父子之仁故也然上皇英断能以理推今日之难如此欲安我宋二百年之社稷则岂宜以一己而妨天下之大计哉此特土偶人耳毁之无毁乎上皇之盛徳而足以成陛下之大功则毁之亦无害也所有神霄宫田多者五十顷少者不下十顷所养之众不过十数人而已况不能与国家之缓急徒使之敛财于己以为私计臣愚欲乞陛下悉委守令拘收其田立课召民承佃所纳税租及宫中见存养之粮悉充兵储又籍没天下宫中供器亦可以为养军之用实良防也臣又观天下应僧寺多田者或至百顷而养僧不逾百员者有之故凡诸路大禅刹多者为奸猾之僧赂贿监司郡守而求住持酣酒嗜肉而不为焚修者有之营私尅财而不养僧众者有之狂殢优倡而不修戒行者有之故毎住一刹则敛国家之常住以为亲戚之私藏者比比皆是臣愚欲乞陛下诏诸路専委守令应律寺则契勘见存僧行数目禅刹则契勘逐年所养僧行数目并与量数支给口食田外余者并没入官所有税租即量坐之其田亦募民耕以所纳租为军储与其为猾僧计会之余则孰若为养兵供餽之费所有道观亦乞依此法仍天下诸州国忌斋钱欲乞罢之国忌日令禅刹自备斋食则计天下一嵗之所省亦不轻矣愿陛下无犹豫也臣又闻禄者所以代其耕也方今有官君子养之既有常禄其所任之处又或有职田之俸君人者一视而同仁则均有之可也今又或有或无而不均或多或寡而不一臣为陛下今日计莫若下诏应有职田处悉皆罢支所纳租米乞充军储陛下能用臣三计则仓廪实府库充招军虽众无患乎乏粮矣此臣所愿陈者八也臣又闻君以兼聴博照为徳臣以献可替否为忠専己者孤拒谏者塞孤塞之政亡国之风是故立敢谏之鼔置诽谤之木开言者之路来天下之策此尧舜禹汤所以昌也比干剖心箕子为奴折直士之节结谏臣之舌此桀纣幽厉所以亡也台谏虽卑实可与宰相等何则风霜之任弹纠不法发擿有过百僚震恐莫敢为非义者实有赖于此盖御史台为朝廷之纲纪台谏正则朝廷理朝廷理则天下理矣臣闻顷者蔡京専权惧人议己之失欲掩上皇之聴于是所举擢而进之者多其死党阿谀顺防共成奸恶以茍容曲从为贤以拱黙尸禄为智谏官久虚而不除台官取庸以充位故苛吏繇役民失农桑之时狱官深刻民受诬杀之辜守令奸赃残民害民滋甚而朝廷大臣方且愚弄纲纪有同儿戱隂怀叛逆欲分天下而有之无肯为上皇言者浸淫日久遂至大乱幸赖祖宗之灵六贼奸计屡败未至簒国而已呜呼臣闻去年春金人初起边臣告急奏章累至蔡京父子匿而不达乃收拾金寳密自为备在朝大臣亦皆作去计畧无一分捍御之意直至强敌渐逼乃始奏闻此臣得之于陈东书也臣始读之不觉掩巻浩叹国家何负于大臣乃尔耶疾风知劲草板荡识诚臣岂虚言防既而忿气拂膺恨不能仗劒悉剖诸大臣肝胆而食之未足以快臣心也臣亦知其所自来矣盖本于不能擢台谏之臣使常言天下之得失故至此耳寻后窃闻陛下优选忠谊之士以任台谏之职臣未知黎民赤子之幸也于是洗心倾耳以俟其言天下之大利害试以观国家之得人想望风采为日久矣今得其言不过纷纭细碎未有大过人者又岂太平而全无可言耶抑亦持禄保位而不肯言耶畏罪谪而不敢言耶为权臣抑塞而不得言耶若谓太平而无可言则干戈正此纷揉蛮夷尚未賔从政事风俗浸已不振祖宗法度废而未举四海俱无欢声万民悉有忧色天子未必皆善大臣岂能无过非可谓之太平也若欲保位持禄而不肯言则未得位者当修其辞既居其位者当死其官如其为身谋盍亦辞尊而居卑辞富而居贫乎岂可以为一己之私而废天下之大计耶若谓畏罪谪而不敢言则明主不恶切直以博观忠言不避重诛以直谏折槛而呼愿得从龙逄比干于地下防者果何人防身在谏职则白刃交于前视死若生矣岂宜畏罪谪而缄口耶若谓权臣抑塞而不得言则有官守者不得其职则去有言责者不得其言则去置笏于地而求退者能使上敛容而谢者其谁欤言路既塞则髙飞逺举为赤松防可也不然则婴逆鳞而干斧钺之诛可也何苦畏权臣不敢直谏防台谏之臣知此而不言则是负陛下也不识今日之所谓谏臣者果有面折庭诤如王陵者乎有守节死义如汲黯者乎有刎血汗车轮者欤有出行避骢马者欤臣知其必无有也盖天下之士多能载于空言不能见于行事往往在布衣时则能忠言直谏虽犯主之顔色而不辞及其处之以谏诤之职则保位持禄殆有过于阿谀者矣呜呼此辈何足筭防使臣见之当唾其面而大辱之臣愿陛下优选直臣以任此职今朝廷之上谪籍之中布衣之列岂无其人耶陛下第明鉴而博采之又乞立法应擢台谏官虽宰相遴选陛下必亲策于庭试以十事五事评往古之成败于以观其所学五事问权臣之得失于以审其敢言如是则可以得人矣若复以柔顔软语妾妇相者为比则臣将见大臣擅权纲纪大坏又甚于前日矣臣闻吕元膺出为同州刺史及中谢徳宗问其得失元膺论奏词气激切上嘉之谓宰相曰元膺有谠言直气宜留在左右使言得失卿等以为如何李藩裴损贺曰陛下纳谏超越百王乃宗社无疆之休请留元膺给事左右臣以是知徳宗所以能惩艾奉天之难而复治者盖能广求谏诤之臣而已虽一人之直尚不遗弃必置之左右而不使外任臣愚欲乞陛下毎用谏臣悉以古为法大臣朝见议政事台谏官得随进与闻仍许台官退而辩论可否以陈之或三月而不进谏者罢之又乞陛下亲洒宸翰榜于朝堂昭告台谏各宜以忠谊自立应天下之利害朝臣之善恶政令之僻违纪纲之当否敷陈弹奏不宜隠情庶使嵌岩遗逸之士知朝廷有从谏如流之美于是戚戚然动其心峩峩然缨其冠而来防于阙下愿进其谋谟以致君于尧舜纳俗于成康矣此臣所愿陈者九也臣又闻上言之以为命下禀之以为令故君命召不俟驾而行者皆欲以尽臣子之礼而无敢怠慢也呜呼士之委身而为臣者虽遣之赴汤火冒矢石亦犯难而竭节况夫宣布诏令以告于民其用心不劳而用力不竭者其忍违上之命耶臣窃见比年以来州县之官施为不法以受赂营私为良圗以奉诏防民为余事朝夕所以念念不过燕防而已酒色而已财帛而已为子孙计而已曷尝以理民为务哉至于国家颁诏本欲使天下士庶悉体圣意以布徳化奈何守令非人略不奉行者有之甚至其言微有波及于州县之官则匿而不示遂使天子徳意无由下达故人心携贰事罹艰苦又归怨于上盖顽民悍俗不知天子本有恤民之深意而守令不能奉行徒为残贼耳欺君罔上莫此为甚臣观陛下即位以来寛大之诏屡下然州县官吏前弊未革亦不过排之屋壁徒为文具而已初未尝见其遵行也今夫周官正嵗帅治官之属而观治象之法徇于木铎盖将以禁人则宜使之皆知不使之皆知及犯令而刑之则是罔民矣然则先王号令必使家喻而户晓之故曰鼔舞万物者雷风乎鼔舞万民者号令乎臣窃观方今诏防之下则所知者惟官吏而已或诏下逾年而民未及见者何其风俗衰薄不足以望古耶此非国家之罪郡县无良吏致然也臣又观之抗勅命者多矣特上下相蔽而无肯发擿耳臣愚欲乞陛下痛责守令应诏书到日即颁于庭以示百姓仍不问缓急悉令于要闹之地书壁晓谕庶使有目有趾者皆得以仰观圣诏之恳切而知天子有轸恤之勤则人人思奋忠谊矣仍乞督责守令应朝廷有改更常宪禁絶民害即令施行无致稽缓或尚循袭旧风有违御笔者即与除名勒停如是则诏防无患乎不宣布民情无由而不说服矣此臣所愿陈者十也臣所进三书条陈当世利害三十余事实为切要然其间触权臣者有之忤天聴者有之或结怨于富贵之门或贻怒于台谏之官臣非不知李云以草茅之士露布上书遂至诛死然臣区区不避于此而敢抗直言者实愿以身而安天下也臣初则欲乞朝廷以一介之使遣臣奉咫尺之书说金主而使之内附臣当时若有此行亦必烹于鼎镬既而此志不遂今日敢以三书干凟宸聪者臣知天下大利害皆备载于此而无少遗使其言得达于陛下而万民受赐则臣虽死于朝不辞也臣愿陛下明断必用臣计则非徒朝廷安天下之民举安万一权臣嫉忌指臣为狂生则望陛下集朝臣而问之试临御楼呼行道之人问之召京城耆老而问之必谓臣之计为可行而大臣之言为忌进也昔苏世长进谏至切唐髙祖色变既而笑曰狂态发耶世长曰为臣私计则狂为国计则忠臣今日亦请以此语为陛下献陛下用臣之计则赐臣以死则臣死有光辉含笑入地无恨也若不用臣之计而免其罪则臣非所愿盖臣以寡援之身必死于他人之手矣史有之曰千人之诺诺不如一士之谔谔臣虽微贱能鲠峭而敢言朝廷有直臣则天下太平矣果辱陛下恕其狂妄则臣尚有骨鲠之言当进天聪岂不能裨补国家万一幸陛下裁之臣无任瞻天望圣俯伏待罪之至臣诚惶诚恐稽首顿首谨言欧阳修撰集巻三
　　钦定四库全书
　　欧阳修撰集巻四
　　宋　欧阳澈　撰
　　飘然集上
　　醉中食鲙歌
　　君不见秋风未发鲈正肥张翰思归心欲飞又不见田文有客歌弹铗为叹无鱼声激烈水晶细鲙落金盘须信江南味中絶山谷曽名醒酒氷一筯未尝延俗客助盘橙橘荐甘酸入口琼瑶碎牙颊扶起嵇康頽玉山涤破乐天醉吟魄烹龙炮凤未云珍策勲终是愧霜鳞江湖散人兴不浅为羡此品常埀纶有时举竿获锦鲤玉屑花中拚烂醉笑他大嚼市廛流浪说屠门能快意灵运池中蓄颇多鬐鼓鬛戱清波知我平生嗜此癖霜刀细缕红玉搓典衣沽酒试轰饮缬纹入面春风和男儿大抵皆忼慨功名未必常蹉跎醉来击剑歌白雪闲愁万斛俱消磨杯盘虽冷落风月输吟哦逸气射斗牛无人识太阿俗态翻云仍覆雨世情炙手扰张罗丈夫富贵当自致耻傍权门効女萝雄圗自许羞俯仰请看毫端食鲙歌
　　七夕后一日寄陈巨济【并引】
　　去年七夕待试临川二三友从游于巽溪阁江山气象如在氷壶玉鉴中汝川胜槩一目而尽酒酣发兴视脱尘埃如弃敝屣舒笺防翰争赋新诗以摅逸气今年七夕忧患沮丧胸臆结约强追谈笑会诸友饮于遽轩眼对景物约畧昔时缅怀旧事怆然惊怛黎明欲遣人问巨济动静戱作古诗以供捧腹
　　髙楼昨夜西风转耿耿银河云叶巻擎空皎月弄婵娟领畧溪山堪指防秋光次第磨青铜一味清凉袭庭院遥知天外鹊桥成织女牛郎会佳燕凭髙飜忆凤楼人慇懃乞巧陈芳奠可堪目断心旌揺砌成幽恨无人展促樽欣得莫逆交脉脉闲愁凭理遣清狂举白话平生午夜香燃残寳篆凄凉此际忆年时烂漫琼楼兴不浅
　　重游寥阳洞有感
　　寻真曽到寥阳殿小立廊腰花影转飞琼仙子下瑶台绰约云鬟眼波剪水沈烟断一帘秋醉睡海棠红玉软武陵归去探年华扬州一梦烟波逺重来风物恰依然爱日融融烟素巻洞门寂歴鎻长春异木槎枒挿天半霞衣冉冉媚东风緑鎻窻前重识面酒酣春笋理琵琶曲终依约含幽怨人间名利几时休马行不驻空留恋桃花流水古犹今囘首碧云人不见
　　和荅徳秀长句
　　摩云标格儒林秀濯濯美如春月栁毫颠文阵轰雷槌字势龙蛇翻夭矫才名借甚烛景星卓然可独尊南斗缔交云路许攀鳞谈我谆谆不离口层楼长记耸诗肩吟苦任渠嘲太瘦惊人险语骨毛寒元白危坛俱压倒读之真恐化雄虹按剑徘徊方敢造六丁收拾富巾箱贪夫探得人间寳暗中轻掷道涂人相视谁论琼玖报强搜斐句荅慇懃当恕人才有能否
　　古诗寄防良臣兼简陈国镇
　　虀盐兴浅知无防谢絶归来事清白乱丝心绪尚纷如时对风檐独扪虱会虽稽古补前愆赤水遗珠不难索仰公学问又日新磨砻幸偶谪仙人遥知议论到佳处眉间喜气常津津我惭踪迹浪萍梗欲亲棐几嗟因循飞奴寥落絶问幅渇心依约生埃尘以胶投漆贵耐久囘光借烛期知贫情均骨肉非有素白玉琢成心始固莫学纷纷轻薄儿世情翻覆成云雨登云依旧髙嵯峨指掌江山胜槩多佳眠风物未入梦疑泛灵槎防绛河朅来乗兴须一往飞觞烂醉横秋波膺门况有金闺彦笔驱丽景森吟哦悠悠此志遂何日段相期踏雪过良臣会饮于仙庄话次颇闻俗子讥诃次前韵自觧兼呈国镇
　　鸱夷载酒神仙宅面作缬纹巻白饮余指掌话平生冷笑濡需同豕虱昆山片玉本无瑕洗垢瘢痕任人索此中空洞贮天真何止容卿数百人但见娄公容唾面未应子路不知津会逢博物为鉴拔太阿拂拭宁因循男儿强项不易屈剪剪羞他拜望尘席门车辙多长者虽不事事非长贫意详文赡诸儒慕纷纷谁复师班固膏唇泽舌猎英华立涸宛如沟浍雨缨冠门下谩峩峩鲁国真儒自不多何时解榻挥金椀陶然烂醉奚落河清狂浪语文字饮不须罗袜衬凌波芙蓉仙人酒量阔况有诗客相吟哦迎賔扫雪尚如何乗兴扁舟须一过
　　游岐原有感
　　秋光淡薄磨青铜舞风霜叶鱼腮红鸡牕岑寂兴不浅结客搘笻扣梵宫聨翻步蹑孤烟际陇上凄凉一笛风穿云裂石声满谷惊飞雁阵横晴空髙僧拥衲卧云久诸方勘破心玲珑我来奓户据禅榻堂堂标格对总公旋烹氷液破我闷浇肠七椀追卢仝水沈烟断香透顶津津喜气生眉峯傅嵒真隠已先去谁与壮浪吟争雄朱纵事奏流水俚耳知音亦罕逢不禁风物撩诗眼强作险语慙非工安得汤休占此景碧云之句当竒锋会沽村酒行莲社忘归一任夕阳舂
　　送呉教授古诗
　　公不见先朝谪仙李太白晦迹嵩山号诗客竒禽就掌食无猜借借雄名振京国四明狂客素怜才解换酒称竒特白衣从此步花砖秀拔儒林人所则煌煌文焰万丈长散落人间伴明月又不见昌黎巨儒韩退之天才颖脱囊中锥反刓刬僞格以正取心注手了无疑横经太学明师道质疑辨惑为蓍一言曲尽教育术业精于勤荒于嬉赫然千载誉愈尊太山北斗谁敢欺二公才徳冠天下青史褒名卓难亚读之毎恨世不同操篲无由渐徳化延陵先生当盛时卓荦英姿独继之万言倚马亦何待睥睨谪仙当并驰觝排异端志不拔真欲砺行参昌黎笔端绮靡追造化胷中浩气蟠蛟螭壮年唾手拾髙第锦綉文章喧帝里飘飘意气凌碧云囘视尘踪如脱屣龙墀承命来临川绛帐谈经厯数年微言奥义潜启发残膏賸馥多流传抠衣幸与诸生列饫聴绪言疑已决自嗟管见如醯鸡若非先生覆难彻惜哉虚往未实归洗心方拟叩精微夫何代忽尔至征航欲解归王畿秋风未晩莲吐香莼美鲈肥正好尝行矣景物供吟兴剰摘佳篇投锦囊风月翰林能继踵此去禁庭当擢用传闻红叶满阶前久俟髙才能吟讽文章吏部既摩肩声闻行当冠日边愿为霖雨苏民望庶使螭头压众贤鲰生荷徳诚非浅别拜谁能无眷恋惟蕲爵过二唐贤乃副承恩多士愿
　　梦仙謡【并引】
　　良臣拉仆醉于临川巽溪阁江山胜槩一目殆尽满饮巨觞惟恐告竭酒酣兴发猖狂不知所如往烂游花栁适有竒遇洒然非尘土之境醒而思之恍如梦觉噫浮生荏苒特一梦耳而于梦之中适有好梦焉岂容于黙黙作梦仙謡以纪其盛事云知其梦者按汝凤藻以继韵否
　　寥阳洞口风烟好枯木槎牙撑云岛重重金鎻绕婵娟满地落花常不埽萧郎闻说已乗鸾空余九转烧丹灶烟霞截断絶非尘凡夫踪迹无由到髙阳有客携佳侣访异寻幽豁襟抱琼楼饮散恣欢逰误入蓬壶如梦觉云关初叩闲无人松梢鹤唳如惊报须臾奓户迎者谁呉宫女儿面凝脂指防兰堂篆烟袅珠箔玲珑窣地埀髙擎翠袖轻轻卷半露妖娆素莲脸嫣然一笑启檀唇唤我跻堂语声软相随环坐一轩秋旋列杯盘供雅宴倚风仙蘂似有情竞吐芳苞喷香逺朝云一段下阳台绰约标容尘世鲜黛眉轻拂逺山青明眸斜盼秋波剪兰柔栁弱不禁风睡起芙蓉香体颤樱桃缓启歌贯珠夕阳花外流莺啭曲终低语愈含情自诉芳心犹未展苞藏惟恐泄真香寻常娇怯羞莺燕为怜坐客俱多才羞试许求相见嫣然若有惜花情愿丐锦章镌琬琰温柔恵性已无双更聴斯言真絶艳放怀巻白不暂停酷嫌鹦鹉杯中浅醉玉頽山卧绮窻秋水一床凝角簟悠飏好梦入巫峯泄泄融融兴正浓蘧然惊觉一何有防缀余霞散眼封依约余香虽满袂行云缥缈已无踪壶中天地古来有黙想风物遥应同我闻刘阮曽迷路武陵邂逅如花女灵丹咀嚼顿轻身脱洗红尘已仙去又闻仙去有萧防曽耦双成饮玉浆一朝误入华阳洞于飞终许学鸾凰仙凢异境无凭据毎笑前闻但虚语岂意亲逢事偶符始信人间有竒遇归来灯火欲黄昏隠几无聊暗追慕濡毫试作梦仙謡端欲梦魂重黙愬朝宗以诗见赠叙从游之乐广其意作古诗谢之并简敦仁徳秀
　　延陵有伟人遗我锦绣篇粲粲荡醉眼的的争春妍巻阿细考覈字字皆青钱知公太瘦生苦吟希阆仙丹煅复精链落纸人争传亦常慕坡翁汗漫如涌泉有时醉风月健笔挥云烟冷饮味古昔诗话珍盈编嗤防寓深防读之心洒然公才本瑰玮那复加雕镌耻与俗吏偶杜门宗圣贤岂意阘茸辈辱公倒屣延倾盖顿忘形披雾呈青天襟怀未易测醉中颇逃禅间亦不自揣效颦西子前骅骝超逸足驽骀乌能先但欲偷格律引玉时抛砖毎荷不鄙斥珠玑贻我偏樽酒结诗社卓荦俱樊川风流王世子逺拍贞曜肩食虀肠亦苦志操不少迁季子金闺彦髙吟常醉眠四明有狂客解须见怜伟我三二友才名足聨翩休歌出无车休咏寒无氊得钱即相觅烂醉清平年排闷强裁句摆脱尘中縁风云会遇自有日骊珠不到终沈渊公不见新丰旅人时未偶鸢肩沽酒浇尘垢谋猷一旦重朝廷始信男儿暂奔走
　　读掲伯彻旧诗轴
　　剑气光芒射斗牛剑池风物占清幽天教间出英雄士人独推尊翰墨流几为诗魔生太瘦常因清圣肆狂游髙吟逸轴成何事可惜升平漫白头
　　寄周居安
　　周郎辞气带烟霞凛凛秋霜嚼齿牙麈尾动思谈吐屑笔头遥想梦生花三年幸获从游欵一别那知嵗月赊逺辱飞奴传翰墨顔筋栁骨俨秋蛇
　　秋试下即事有感寄国镇
　　篱角金英喷异香杜门岑絶独持觞风掀脱叶横斜舞云衬平林浅淡黄塞管有情増哽噎野花无绪伴凄凉不禁景物撩秋眼剰与新篇付锦囊
　　戱促朝宗酒约
　　雨收云海涌金盆帘卷香丝破篆纹双陆无心酬白璧十千有约醉红裙哦诗误许聫师服载酒真当过子云待遣秋娘呈妙舞春衫已把水沈薰
　　朝宗和复次韵荅之
　　酷爱倾银注瓦盆醉眠蕲簟展波纹寻春倦跃青骢马访异同拖白练裙谩记鸾牋尘几格要看象管埽烟云锦囊拾得诗无数一炷沈烟透甲薰
　　约呉公美裴季骖同赴会次前韵
　　伊谁汲井旋埋盆喜见荷钱防浪纹小立不妨人解佩闲眠应有客书裙未饶灵运吟春草端忆长庚醉暮云顾我从容尚无躁韩公何惜为三薰
　　春日书事
　　寂寂园林照日迟花梢经雨漫胭脂轻烟薄縠笼深坞细草长茵蘸小池暖力着人添醉圣韶华入眼逼诗脾赏心不惜千金价冷笑闾阎数米炊
　　春霁
　　绣出园林霁色新长郊芳草緑无垠日笼瑞气轻浮幌风掠花芬暗袭人蝶慕窃香争趁暖莺思求友竞啼春试将何物浇诗胆活火调汤溅玉尘
　　临溪弱栁
　　栁防娇黄暖律催临溪约畧笑残梅鸭头春水回环緑甲屏山掩映开媚日依依笼雾阁揺风袅袅拂烟桅柔丝恨不同攀折独立江臯首重回
　　过般若寺纳凉
　　火云亭午欲烧空避暑聨翩过梵宫磬韵唤回蝴蝶梦巾纱立破芰荷风竹林道客欲长往河朔髙人兴未穷谁似汤休能处病索诗吟笑慰相逢
　　原上晩步闻笛有感
　　一笛谁横透晩空伤怀真作鸟窥笼解换酒无知己拾穂行歌喜屡丰沐雨秋山遮眼碧舞风霜叶防溪红老农植杖来相问借草髙谈夕照中
　　遣兴示子贤
　　安贫万事秖随縁羞澁囊空乏一钱浊酒难赊应有恨焦琴屡典已无饭盂抄雪唯求饱茗盌翻涛喜自煎锦里先生有诗巻破愁时诵两三篇
　　傅嵒居士挽词
　　梦寐江湖仅十年桑榆投老遁林泉知人襟抱藏英鉴竒我风标唤谪仙妙论粲花今已矣遗编戛玉尚依然桐焦里巷知音少几对云斋欲断弦
　　游盘龙涉傅嵒有感简朝宗
　　招提清旷朅来防泼墨岚光眼界幽黄绢碑亡思子礼碧云诗好忆汤休风檐目送书空鴈烟坞愁闻唤雨鸠销铄睡魔浇茗盌矮牕拾得一檐秋
　　陈钦若时寓盘龙作诗寄之因纪吟咏之美
　　凛凛冰霜嚼齿牙沈沈清夜咏檐花摩云气逸干星斗落纸词妍带绮霞醉埽麝煤奔渇骥困纡象管引秋蛇拟寻红树赓诗社却日挥戈不许斜
　　良臣聚饮梅仙庄和多字韵
　　牛羊茁处緑骈罗几载鸱夷得趣多麈尾谈清争嚼麝笔头草小换笼鹅杯行自鄙红裙饮咏罢人传白雪歌采摘溪山凭句法倚风拾得只长哦
　　读傅嵒居士旧诗轴有感
　　黄鹄凌云不可寻遗音流落感人心朱顔緑髩留难驻明月清风古到今韫椟有时惊卞璞絶无地置牙琴傅嵒萧瑟伤心处一局文楸鎻竹林
　　诸友乗兴拉谒呉朝宗因次韵
　　扁舟乗兴叩寒门闭户先生不让孙白雪郢人亲到耳青天广客迥披云吟行牛渚裁佳句坐对鸡牕嗜古文淡泊交情俱耐久几多潇洒寄琴樽
　　朝宗见和复次韵谢之
　　拾得佳篇李贺门鸾笺重録教诸孙清于月夕潇湘水淡似清秋太华云发药例虽霑賸馥钩深应寡与文何时红树寻诗社琢句令倾潋灔樽
　　归途遣兴借朝宗韵简敦仁
　　缓着归鞭水石乡息鞍箕踞小桥傍烟滋竹叶双丛玉秋着芦花一岸霜泼眼溪山増爽气袭人兰蕙破幽香拟提吟笔扛洪鼎反笑蚍蜉不自量
　　白鹅桥复用前韵
　　旗亭解辔咏江乡属玉双飞緑涧傍水墨园林初过雨青黄橙橘未经霜鼎烹云液浇肠爽瓮拨春醅破鼻香囘首漫惊烟水逺向来清味怯思量
　　游华严寺题诚斋
　　欲逃三伏叩禅关浄洗烦襟水石间炽景碧云俱掩断凉飚緑竹顿招还龙涎一炷香清骨琥珀盈樽笑解顔预约髙僧名遂日结茅来此伴长闲
　　和显道筠轩有作
　　欲引秋声竹旋移吟烟时一啓柴扉了无俗物迷青眼毎有轻风袭客衣地僻不知炎暑老身闲潜觉道心微茫茫尘事俱臧谷羞偶闾阎较是非
　　和显道借韵书怀
　　投老归休六逸溪杳无阘茸敢敲扉红藤旧策扶危杖白苎新裁养素衣落纸诗才増绮丽挥犀禅语愈微无心深得烟霞趣冷笑人间万种非
　　借前韵书怀呈显道
　　结茅髙隠倦奔驰寂寂无人叩竹扉快意未能荣驷马宁亲且尔戱斑衣蹑云腾踏终当隠钓渭栖迟岂久微洗垢索瘢何足卹铄金众口任人非
　　和世弼醉题显道筠轩
　　北牕髙隠傲羲皇旋种琅玕列砌旁端许鸾凰同遁戢不容燕雀乱翺翔侵床緑防宜欹枕拂袂清风快捧觞好是雨余良夜午梦囘添得数分凉
　　和世弼蓼花
　　妆防千丛蘸碧流宁甘淡竚对清秋白苹许共揺风细黄菊欣同占景幽羞泄异香招舞蝶独施繁艶伴渔舟懵腾醉眼牵情处赢得凄凉一段愁
　　和世弼鸡冠花
　　芳名从古号鸡冠赭艳天然恰一般不语宋牕何足赏难通西谷漫劳看倚风纵有如丹顶遇敌应无似锦翰空费栽培汚庭砌到头不若植芝兰
　　宿世弼书馆
　　暂向云斋借榻眠窻风一线晩秋天淋浪樽酒狂摛句防闪檠灯伴论禅盘角竹声时淅沥帘旌桂影防婵娟话穷依约方成梦蓦聴疎钟到枕前
　　谢人惠紫竹杖
　　王猷珍重惠龙孙策险扶危价莫论烂醉悬钱游酒域狂吟步月打僧门虚心尚有凌云操劲节元无染涙痕寄语香山居士道朱藤从此未为尊
　　招显道世弼饮
　　桐圭飘剪近重阳菊绽篱边叶叶香云破晴空书鴈字雨余沙碛列鸳行赏心拟结东山会巻白交飞北海觞烂醉眼封多胜槩一时收拾入诗囊











　　欧阳修撰集巻四
　　钦定四库全书
　　欧阳修撰集巻五
　　宋　欧阳澈　撰
　　飘然集中
　　显道辞中以诗示教因和韵复之
　　抛砖斐句试相招逺辱髙轩过寂寥教约荷公能发瓿功名蕲我效题桥谈霏玉屑惊人聴歌和阳春满坐謡投辖苦留留不住归时明月挂璇霄
　　重九日醉中与世弼游华严寺
　　拨云来谒野僧家刮眼秋光望里赊槛菊凋零金蕊碎庭花袅娜玉冠斜【有白鸡冠盛开】遣怀诗笔摛春锦破闷茶瓯捧雪花却笑逺公延靖节何须把盏醉流霞
　　和前韵纪登髙醉中景示世弼诸友
　　芳晨秋兴浩无涯结客凭髙酒旋赊送目喜观云缥缈狂歌谁顾帽欹斜笑他子美看茱实要学樊川挿菊花竞说今年幸逢闰再期携手蹑烟霞
　　世弼再和见赠又次韵复之其词皆辟其诗中之语
　　功业未能光史册醉吟且尔会朋游潜心深造诗书府摘句蕲惊翰墨流莘野耕烟须释耒磻溪钓月暂乗舟风云一旦逢知己直取三公位黒头
　　三尺丝桐追古意一牀文史伴闲身宁甘岑寂配前哲羞逐纷华溷世人遵辖喜投延上客莱衣时戱奉偏亲由来善恶如氷炭寄迹于今动择邻
　　世弼和酬因继韵以赠之
　　快意不忧原宪病翛然常作子长游胷中气焰摩星斗笔下辞源倒峡流闵子家风惟啜水防活计在渔舟杜陵太瘦多诗苦白雪无情已满头
　　摆除尘网萦纒累占得壶天放旷身世业文章俱拔萃家传清白耻求人鼓琴顔巷贫而乐褁饭桑门淡以亲闻说甑尘虽屡矣不甘贷粟向诸邻
　　是日天气乍晴颇快人意因和韵拉世弼谒傅嵒
　　风剪梧圭欲晩秋溪光山色称懽游聨翩云水宜搜异俛首阎闾耻溷流相视悉皆谋按劒无心谁复似虚舟紫芝眉宇人中瑞一日常思一聚头
　　袍襟帽角走红尘可笑﨑岖一病身试拉竹溪山里侣去寻庐阜社中人【傅嵒晩年学佛得趣】鲍昭俊逸虽难敌夷甫风流幸许亲鸡黍尚为千里会况兹咫尺接墙邻
　　和子贤对景有感次九日韵
　　醉拨春云一罋香潜欣积雨破秋阳灯龛宜入诗书府钱杖慵吟水石乡忘虑不斑潘岳鬓养恬难断广平肠赏音谁谓无萧颖时缀雄文吊战场
　　建中觅菊于希喆因戯作四韵寄云
　　丐菊东篱带晩烟持觞独放竹溪仙拟携赓唱社中侣来伴沈酣市上眠清叔能诗曽不速广文嗜酒恨无钱倘防闭户同轰饮一斛豪头也百篇
　　和韵戱索建中和诗
　　功名未遂冠凌烟琢句投囊学阆仙韫玉要令神物护探珠岂待老龙眠賔王颇欠新诗债子美囘偿旧酒钱自古逸才多涤器醉来宜洒夺袍篇
　　傅嵒小酌于草堂因继前韵纪赠岩叟
　　遁戢云岩古景幽烟霞常伴赤松游陶陶经醉穷千古落落谈贯九流眷爱猥防迎倒屣追寻常欲棹扁舟丝桐古调无人识毎辱知音为防头
　　磊落胷襟造道真江湖十载自由身虽无伟绩留当世恰有清名异众人甪里先生常愿友香山居士毎求亲抠衣顾我虽几数赖得诗翁诱善隣
　　世弼读白乐天放言诗仿其体依前韵作数首见寄因和答之亦仿乐天之体
　　如簧巧语何须聴似海侯门岂足防太华崇髙无弃土沧浪合并纳纎流未要季子荣亲印已买陶朱佚老舟藏器待时须大用耻争蜗角与蝇头
　　驷马华轩终得志箪瓢捽茹且潜身隋珠莫弹排空雀和璧休投按劒人画史解衣须遇鉴齐门鼔瑟信难亲索瘢洗垢从教谤澡雪襟怀与道隣
　　抟鹏休笑蓬蒿适燕雀岂知鸿鹄游顔跖贤愚终莫域渭泾清浊自殊流绠长方可探深井水浅安能泛大舟独爱乐天吟着句输赢待看局终头
　　言行枢机宜慎发利名缰鎻苦萦身无非入市攫金客谁似临畦抱罋人鸿雁弟兄犹列序虎狼父子尚相亲刀锥不用争蜗角请学当时阙党隣
　　世弼原上晩望和韵见寄因复之
　　緑消暮霭满空秋念逺凭髙陇上游一片孤云生逺岫数声断鴈落寒流风前无绪愁闻笛天际何人误识舟步月可寻岩下叟试将圆玉鎻神头
　　鸠杖吟行笑拨云我疑贾岛是前身名髙郑谷耕烟叟乐过严滩钓月人俯聴鸣蛩争唧唧潜窥宿鸟各亲亲田家有秫俱篘酒乗兴何妨遍访隣
　　明堂赦降改名者例许入学世弼和前韵贺余次韵答之
　　勅书夜到释幽囚朝野欢声例快防蔼蔼庶官咸被泽跄跄多士悉承流蹑云思献安邦策钓月慵寻泛宅舟寄语淮隂休笑我乗时指日跨龙头
　　太平圣主就如云广霈殊恩及此身声类春雷潜起蛰光同秋月溥临人网罗遗逸考求助旌表门闾奬事亲猥辱锦章慰岑寂借冠终不许乡隣
　　显道和前韵见赠因复之
　　咳唾珠玑世所优执鞭愿我幸从防琼枝不弃蒹葭倚鲸海能容沟渎流月夜狂吟挥象管花时烂醉泛兰舟锦囊辱掷新诗格髙压唐朝李杜头
　　清名借甚伯夷伦抗志孤髙不辱身缩手懒陈尧殿策拂衣归作傅岩人荷公毎许青云器蕲我归荣白髪亲努力会须如所祝庶令雪耻见南邻
　　显道庭中有白鸡冠花烂熳作云容状赋庭中瑞气诗以寄余次韵
　　云涌中庭剪异葩纷纷郁郁叠轻纱观光虽屡经羣目荐瑞由来庆一家雨洗晶荧飘玉叶烟滋淡竚簇琼花多应绰约东邻女来伴仙翁咀绛霞
　　袅娜云容献瑞葩晓云轻罩认笼纱喜施繁艶迎诗客羞寄清香入酒家妙质本能兼五徳芳名今复冠羣花可怜一种婵娟态醉倚秋风脸有霞
　　夜读元容良臣登云阁上旧轴因走笔作诗以寄二公
　　登云阁上二诗仙不共凭栏仅一年耳冷髙谈増企仰目惊健笔忆攀縁挼蓝环翠应依旧转毂流光已屡迁秖忆醉吟风月处数竿修竹带轻烟
　　寄良臣
　　耐久交情古所难松筠髙节实能攀弗思小怨心怀恚惟嗜狂吟笑解顔谗口任教华似锦忠言到底臭如兰飜慙不识竒男子窥管徒知见一斑
　　显道世弼过弊庐小酌醉中显道以诗见教和谢
　　鸠杖先生过草莱竹林结客笑衔杯盘堆冷炙非珍馔樽贮香醪旋泼醅玉屑挥犀谈绮吐缬纹入面醉顔开自慙阘茸亲余论健笔时观吐凤才
　　州学贵中庭上作
　　漠漠隂凝水墨天雨丝成阵拂窻前千层叠巘笼轻霭一带澄江鎻淡烟归思似云空散乱名踪如系尚留连当时错笑悲风赋今日闲愁顿黯然
　　寄题章泽民快轩二首
　　寓意标名气象雄快防岂为一襟风端期骥子穷经敏早向蟾庭射策通奔逸伫当跻捷径栖迟暂此寄尘踪过门大嚼徒虚语未若芝兰志不同
　　快矣标名厥趣髙端能教子振风骚麈挥捷辩重冯席笔洒新诗夺宋袍冷笑三投方鉴玉雄圗一钓便连鳌行行指防青云步烜赫英声冠誉髦
　　读余逢辰旧唱和诗
　　哲匠居隣劒水傍笔端疑化劒锋铓雕镌丽景春工巧煅炼佳词武库张字字澄清妬月篇篇耿介烈含霜楼成白玉归天府掷下珠玑满锦囊
　　谒希哲不遇轩上走笔
　　一轩虚敞静无尘笑揖遥岑作主人兴似子猷来访戴情同荀鹤误寻真重披药箓聊忘倦侧聴蝉吟试爽神赖得好风知我意幽香拂掠袭衣巾
　　和希喆轩上韵与友游华严五云峯
　　劒防峰攒迥絶尘扪萝宜谒社中人虽无樽酒邀元亮恰有清谈敌季真潄玉泉声清洗耳霭云香缕静頥神支公况是忘形侣不讶林宗折角巾
　　题良臣登云阁
　　翚飞髙阁势凌云端拟云衢致此身直跃鲁梯千尺峻髙攀蟾窟一枝春廓然眼界同霞域快矣襟袍絶防尘髣髴麻姑亭上景方平应约此相亲
　　丹楹崛起拂云端平步危梯入广寒脱屣伫当腾鹤驭飞鳬终拟附鹏抟半天风雨凭栏咏万里江山指掌看十二楼台多胜概惭无诗思剪裁难
　　和人题会仙楼
　　朱甍飞峻势凌烟巻白楼中悉谪仙枕麯顿能逃外果漱醪端欲继前贤云屏环列蓬壶境花锦均铺水墨天涤濯吟魂强裁句诗成冷笑满囊钱
　　秋日山居八事
　　谢絶红尘万种非杜门却扫下书帏圣贤若许同仁杰子弟从教诋窦威反复始知经防逺沈潜愈觉道心微自惭闻见多迂阔何幸慈亲屡断机　【右读书】
　　亲灌蔬畦慕汉隂不辞抱瓮汲泉深拟为元亮萧条处岂有樊迟货殖心剔去荆榛俱絶蔓栽培桃李已成林兔葵燕麦元荒寂刬地繁华直万金　【右治圃】
　　霜刀顿洗碧琅玕半畆清隂透胆寒为去残枝藏毒虺端留密叶隠鸣鸾荒榛杂揉尤宜剔直节坚刚岂忍残拟倩萧郎挥妙笔一时收拾画圗看　【右洗竹】
　　因传种法自东坡潜喜春来活者多不遣牛羊残物性更资雨露养天和虬枝终拟栖仙鹤云叶行看施女萝纵与蒿莱暂同植大夫封宠竟输他　【右种松】
　　振衣拂晓启松扃月淡风轻酒顿醒密竹含烟争滴翠幽兰浥露逺闻馨清怜髙洁蝉嘶栁闲羡优防鹿食苹试枕碧流端洗耳白云深处诵黄庭　【右早起】
　　一抹轻烟鎻逺山眼封潇洒脱尘寰投林宿鸟相呼唤出草飞萤自往还吟拟停杯邀月饮醉蕲支枕伴云闲因风拾得新诗句独倚髙梧笑解顔　【右晩望】
　　洒落风轩枕簟凉髙眠亭午梦何长转为蝴蝶徒虚语防遍华胥秖妄狂唤觉始惊俱幻化劳生顿悟谩干忙搔头斜倚屏山久熟较无如醉玉浆　【右昼眠】
　　景铺万籁絶纷华独泛瑶觞衬脸霞饮罢仰天歌白雪醉来启匣拂青蛇伴邀佳客推明月乐奏清声有乱蛙欲学广文事髙节恨无细雨落檐花　【右夜饮】
　　和友人榴花
　　薰风吹绽绛香囊碧玉丛中巧剪装刚对炎曦争灼烁羞同凢卉竞芬芳动人来把骊珠吐照眼潜将蜀锦张诗思为伊牵引煞暗随蝴蝶梦池塘
　　寄良臣
　　耳冷清谈倐半年渇心如忆岭头泉自惭托迹多南北无复从防学圣贤莫谓卑飞同斥鷃已全髙防慕鸣蝉荒凉不厌幽居趣假道何妨试着鞭
　　子贤同防岐原
　　投闲结客叩禅扃拾得林间一种清倚杖细聴黄鸟语卷帘遥指碧云生清风麈尾驱尘态春露瓯心破宿酲便拟躬耕傅岩下飜慙没世未留名
　　和友人春日山中即事
　　敛翅归来口欲缄结茅遁戢寄云岩辀聒耳思抛弹薜荔萦墙未肯芟闲笑蜜蜂空采扑静听雏燕语呢喃翛然顿释人间累设穽维防饿虎馋
　　杜门却埽絶机缄砥节端如万仞岩涧底无鼇休掷钓路傍有草倩谁芟披襟嫩竹敲风细支枕幽禽鬬语喃底事晓来无挟弹为嫌屋上集乌馋
　　和友人同防普安
　　碧云章句慕汤休结客来寻物外防茗椀翠涛能破闷棊枰飞雹共忘忧须泉况味叅师正爱竹襟怀亚子猷好事不须沽酒引一溪风物自相留
　　拉友人游普安追和前韵
　　炙手权门似可羞聨翩宜作赤松防花逢消恨本无恨草对忘忧自不忧拂榻禅窻蠲俗虑挥犀虚室论嘉猷支郎况颇能诗话涤濯吟魂为少留
　　督徳秀还酒会
　　緑鎻窻前聚首时戱弹圆玉偶输机侑觞既欲携红袖送酒何妨遣白衣酩酊预期归倒载从容端约话微挥戈直使頽阳却不计西风隠半归
　　徳秀和诗意似有激而云因次韵复之
　　困踣红尘未偶时醉吟风月且忘机囊空不羡千金璧道在何慙百结衣洗垢任他腾口谤养恬尤觉道心微孙阳一顾盐车骥超逸方惊动中规
　　朝宗雨中醉归为娼女窃笑戯作两絶因继其韵
　　雨裛轻尘步武迟垫巾归自武陵溪纷纷谁认神仙过拊掌琼楼笑女儿
　　襟袂龙钟破雨归玉人惊笑若耶溪恨无欵段驰春径故故遗鞭盼阿儿
　　临川戯留友人
　　山童泽涸欲金流小雨亷纎涉变秋河朔饮徒方快意鲈鱼归兴不如休歌姝况有飞琼侣结客当为掷果防一曲阳关肠断尽未应闻此不迟留
　　小生日因与友人作文字饮醉中走笔
　　肮无聊独倚门谁怜跨下有王孙扬镳特辱过黄宪载酒端来醉子云写景锦囊同摘句揺风玉麈细论文共欣贱子当生日戱祝遐龄倒一樽
　　二妙髙轩肯过门共期献策学公孙因观佳句题红叶陡起归心望白云坐上挥犀惊险语醉中染翰缀雄文相忘岂假投遵辖待月同倾北海樽
　　夜过谢池小酌戯继前韵示诸友
　　为忆莲娃夜叩门恐縁芳草怨王孙眉弯海峤初生月鬓軃巫峯欲坠云金粟花残将委烬香丝篆破不成文朦胧月映人如玉尔汝忘形共一樽
　　徳秀和韵见酬因复之
　　髙才卓荦冠儒门知是延陵几世孙白雪歌诗凌鲍谢青钱事业压机云雄图未遂羞投笔赋分甘贫耻卖文已结忘形韩孟友醉吟常愿共开樽
　　继前韵督敦仁和诗
　　抠衣幸毎蹑膺门了了慙非孔氏孙麈尾既容闻吐屑毫端合许见摛云羲皇况已傲彭泽屈宋安能过广文白璧一双如见掷解貂准拟换融樽
　　朝宗久不以诗见教因次前韵索其光和
　　慵于蹲踏谒权门独洒新诗示从孙之问已尝吟夺锦相如宜共赋凌云髙怀素蕴知人鉴斐句慙非吊古文抵鹊果防投卞玉珍藏何啻获牺樽
　　八月十四夜建中二三友过我清话因共把盏赏月从容谈笑不觉云容朦胧桂影淡泊端知是夕聚首骚池再谐佳防遂成四韵
　　氷轮初讶一分亏结客传觞笑语迟云汉无端藏兎影金波恨不蘸蟾枝佐樽痛忆飞琼侣染翰栽成感鬼诗料得中秋月应朗习池端约捧琼巵
　　轩前菊蕊将绽因书四韵示希喆约九日聚饮于此
　　菊英装防近芳辰风掠清香已袭人端的樊川携玉液来同靖节赏金尘藏戱赌杯中物投辖坚留座上賔恶客不容汚我社摛云要埽笔锋神
　　述怀寄仲寳
　　鸡窻俛黙谢尘嚣炙手权门懒折腰节操刚持忠孝砺胷襟常以古今浇萧条陋巷闲三径牢落生涯寄一瓢何日髙轩能我过竹林清集共逍遥
　　过巴川
　　凭髙因赋遏云篇曵屣狂歌放昔贤未遂相如荣驷马且寻师正傲清泉悲吟玉未经三献羞澁囊空乏一钱典却春衣常独酌从教邸主笑鸢肩
　　和子贤借韵书怀
　　白雪歌诗数百篇赓酬乐有父兄贤要晞靖节栽门栁须俟参寥梦石泉咳唾幸存三寸舌文章可媿一囊钱会须重咏高轩过呕出蕲攀李贺肩
　　和前韵勉子贤学诗
　　雕镌风月摘佳篇落笔尤宜法古贤淬砺要如礲寳剑清新蕲似冽寒泉会同白句吟披锦冷笑邕文卖得钱诗社获公添一瑞苦思须拍阆仙肩
　　子贤和韵见酬次荅之
　　诗名浪得在卢前器识慙非叔度贤捉月笑他吟采石凌云端欲赋甘泉发硎喜淬冲牛劒启齿羞谈使鬼钱平世未应徒尔耳行藏终与古人肩
　　是日郊亭和晏尚书韵
　　关关啼鸟树交隂雨过西城野色侵避暑谁能陪剧饮清歌自可涤烦襟稻花欲秀蝉初嘒菱蔓初长水正深知有江湖杳然意扁舟应与共追寻
　　和子贤秋日晩望
　　溪山泼墨水云秋似绮余霞次第收灿灿拒霜铺蓼岸双双属玉舞苹洲杳无锦字来凭雁拟防机心试狎鸥望里碧云还又合数峰江上忍擡眸
　　朝宗以诗赠行和酬二篇一以留别一以谢诗
　　潄醪常共醉淋浪鱼目慙防涨海傍琴聴雅音弹碧玉鼎分灵剂炼霜纒肠锦綉篇章丽入室芝兰燕寝香此别未应徒尔耳鹏程万里事难量
　　锻链新诗摘锦囊笔驱秀丽汝川傍气横阿劒疑干斗韵逸丰钟必待霜遒劲狂挥毛頴疾淋漓醉扫麝煤香珠玑喜就鲛人乞收拾端期百斛量
　　忆朝宗
　　饫聆舌铎向鸡窻深媿葭蒹倚玉傍妙论乍离人吐屑渇心欣破橘含霜颇多好景撩人笑独赏幽丛扑面香数笔江山吟未得何时对榻细商量
　　寄敦仁
　　髙才松桂振芬芳桃李根茎媿托傍目文章舒丽锦超羣节抗严霜快聋未卜闻谈绮补劓期攀霭徳香时遣长须致双鲤新诗无惜屡思量






　　欧阳修撰集巻五
　　钦定四库全书
　　欧阳修撰集巻六
　　宋　欧阳澈　撰
　　飘然集下
　　建中索子贤酒债戱作一絶
　　阿堵物无崔烈臭孔方兄有少陵羞一斗酒金偿未得速来相就典貂裘
　　琼上人留意学诗惑于多岐未明厥趣作四韵寤之了此一话则能诗三昩不出个中矣
　　襟怀磊落富诗情琢句端明法颂声格健要除蔬笋气语工须带雪霜清碧云矜式存风雅黄巻沈潜学老成锻链更能师岛可禅林无患不知名
　　秋香
　　拂掠轻风破异香非兰非麝味何长荻筛玉屑飞鱼舎菊碎金尘防醉乡露裛木犀増馥郁烟滋菡萏益芬芳佳人惹得盈襟袖刬地慵拈锦綉囊
　　秋云
　　数片悠扬出逺山拟为霖雨霈尘寰未乗风雨吹嘘便蓦被曦轮照烁还心在苍生常欲起踪归深岫暂投闲油然一作施膏泽始趂岚烟入帝关
　　秋竹
　　森然庭列碧琅玕潇洒清隂透胆寒落落已成栖凤实团团俱是化龙竿夜深筛月疑金碎晓色笼烟认防攒劲节刚持君子操王猷休把等闲看
　　待月
　　停杯邀月宴华堂苦恨山髙阻兴狂海峤岂能藏素魄云衢终自布寒光须臾帘卷银蟾影次第樽浮桂子香正好吹箫恰无月姮娥应见我恓惶
　　秋月
　　碾破鳞云皓月轮银蟾着意露精神十分素魄髙低印一様寒光逺近均触目氷壶无防翳照人水鉴絶纎尘拟携玉斧乗风御折桂归荣白髪亲
　　金凤花
　　巧剪金英似欲飞恍疑平世凤来仪嘉名独冠羣花首底亊君王尚未知
　　秋愁
　　层楼夜午转西风眉际新愁刬地浓怪得当时潘与宋凄凉尤怯此时逢
　　喜雨八絶寄显道作
　　隂雨萧萧夜接晨如云禾稼一番新康衢击壤歌声沸乐嵗应无甑里尘
　　涤破骄阳变早秋烟光清照北山幽五湖遥想増潇洒谁棹扁舟继蠡游
　　浮云谁谓出无心甘祁祁润泽深潭底老龙徒久卧亢阳何事不为霖
　　云嵓萧索雨初晴嫩玉寒泉分外清可笑蜩螗时快意也依浓防吐微声
　　画坼田久望云霈然膏泽幸盈津南隣来庆年丰稔旋酌香醪共湿唇
　　北窻支枕梦初囘风掠余香特地来颠倒衣裳望池上荷花无语为谁开
　　霜筠瑟瑟戛琳琅冷透纱防一味凉破梦吟魂正潇洒纎纎更捧雪花香
　　杨栁藏鵶菡萏香水亭风榭袭罗裳秋光正入诗人眼剰得余篇付锦囊
　　醉吟
　　酒酣逸气射星斗自恨无人识马周试拂青蛇歌易水溪山应有鬼神愁
　　重九前一日对菊戱书
　　菊吐金英已满篱持杯指凖赏芳菲有巾可漉还无酿载酒何人是白衣
　　读萧防遇仙传戱书一絶
　　华阳宫阙杳难寻空有遗踪古到今不识萧郎仙去后床头花醖共谁斟
　　览丁渥异梦记戯书一絶示内人
　　梦魂千里入巫峯况在鸳帏咫尺中笔洒新诗宜赠我临风幸免倩征鸿
　　徳秀和朝宗絶句意似有不平者依韵作三絶以代其解嘲
　　琪管将扬世罕知不辞三防试临溪少陵若也能精鉴休戱严公有此儿
　　藏器韬光以待时扁舟且此钓磻溪拏云指日掀头角惊破扶风狎侮儿
　　东野临流喜赋诗一竿揺破碧云溪汝非羸角休吾触不是寻常丱角儿
　　和元诗末篇之意二絶寄友人
　　功名未许书麟阁吟醉何妨晦竹溪舌在自知非久困且将诗礼教儿
　　酒圣会须中北海机锋谁敢触曹溪【朝宗坐多谈禅】英雄自有囘天力造化都来只小儿
　　归自临川途中感物遇事得八絶句寄秀美
　　信马防堤懒着鞭不堪囘首望临川满怀离恨如春梦愁聴林梢断续蝉
　　欲破闲愁殢举觞醉中行色转凄凉眼封无物堪消遣望尽江城断尽肠
　　亷纎小雨破炎蒸马上襟怀顿觉清暂解征鞍访村叟一瓯春露醒余酲
　　一声啼鸟过残阳髣髴流鸎促晓妆记得年时倦梳裹殢人和笑道天凉
　　寸碧遥岑隠半规氷轮次第碾琉璃因追胜集琼楼杪笑倩纎纎捧酒巵
　　挑尽寒灯夜欲分襟怀岑寂向谁论香残读彻闲欹枕髣髴音容入梦魂
　　啾唧蛩吟旅况凄那堪孤枕酒醒时梦魂栩栩知何处依约幽轩话别离
　　窻含月影梦初囘一枕凄凉眼懒开幽恨闲愁本无种根苗不识是谁栽
　　有寄二絶
　　标格全归笑靥中相逢无奈去匆匆金钗若许重寻约樽酒秦楼愿与同
　　懵腾醉眼漾娇波心印潜通一捻多密寄断肠双丽曲遏云须倩雪儿歌
　　和子贤途中九絶
　　懵腾醉眼未全醒厌聴田鵶逹旦鸣欵段踏穿杨栁月快人拂面晓风轻　【右离迷陂】
　　暂停双桨傍苹洲矶上渔翁雪满头钓破烟波深得趣生来不识世间愁　【右过西廨】
　　凉飚未夺火云权烁石炎曦势欲燃妄意拟寻河朔饮狂歌烂醉太平年　【右愁热】
　　旗亭贳酒醉淋浪赢得林间一味凉倒着接防还信马只忧蹊径似羊肠　【右沽酒】
　　巴陵崒嵂试跻攀胜槩全归指顾间笑倚松风聊洗耳隔云好鸟语间关　【右到船上】
　　麟阁功名属少年笑他皓首只翛然闻名虽未披云雾勉力期攀鲁仲连　【右寄谈溪英】
　　索寞襟怀不奈秋雕镌佳句且忘忧行行恰过桥南路一片芦花映碧流　【右过桥】
　　黄粱餐罢倚危亭茗枕琼花助解酲旅况吟魂正潇洒拂鞍迤逦又登程　【右饭仆】
　　桐圭栁带正凋疎匹马区区倦逺途肠断不堪囘首处寒云影里雁声孤　【右有寄】
　　寄陈国镇五絶
　　徳香薰郁书银笔句防清新夺锦袍卓荦斗南推第一才名借甚继三豪
　　才华拔萃东南美气焰凌空表里清莫逆于心防许友攀麟鴈塔要聨名
　　未观健笔龙蛇走拾得残篇绮思新语带烟霞含劲气解谁醉谪仙人
　　鼇头帘卷溪山秀麈尾风生议论清解榻何时同一笑密云旋煮破余酲
　　冷暖世情谙已熟雌黄舆议厌常闻囚蚕缚末由脱樽酒何旹与重论
　　和荅国镇五絶
　　仙风入骨楚臣骚消得明皇赐绣袍哦就新篇神物防未饶禹锡擅诗豪
　　年时煮茗共敲氷澡雪襟怀一种清回首旧游浑似梦翻慙困踣未知名
　　十围便腹卧边先笑傲羲皇仿昔贤诏下好须同奋跃槐花香里走连钱
　　学辨痴龙信博哉风流夷甫更多才拟聨石鼎弥明句对耸诗肩夜拾煤
　　吟须轻撚对斜阳叶埽平林夜着霜忽领诗词云锦段夜光明月耀黉堂
　　寄防良臣五絶
　　萤窻顾我絶韦编砥节思齐叔度贤谁念广文穷到骨倾囊时与杖头钱
　　阘茸闾阎数米炊耳根舆议噪蛙卑那知别得琴中趣五斗犹慙为折枝
　　壮浪年来笔有神诗如开府顿清新暗中慎莫投珠璧道路无非按剑人
　　登云胜槩脱风埃顿费诗仙赋咏才忆得年时共轰饮罗衣曽暗裛香煤
　　文会何时聚徳星紫芝眉宇照人清锦韀并控寻春马持酒冯花为解酲
　　饮中示子贤诸友七絶颇愧狂斐
　　时来一钓会连鼇舌在谁羞旧緼袍风骨自慙非太白髙吟大醉浪推豪
　　江陵素乏橘千株贫甚唯收柿叶书拟叩富儿谋贷粟及门无奈足趦趄
　　锻链新诗数百篇郊寒岛瘦慕前贤髙山流水知音少不及人间鬼使钱
　　飘飘逸气薄云霓功烈羞谈管仲卑业就凌烟终有分桂林谁谓便无枝
　　袍襟帽角走红尘却埽穷经务日新将相公侯本无种未应不及卖浆人
　　功名端拟位三槐发策慙无八斗才寂寞云斋且稽古披香指日埽松煤
　　不作羣儿浪谤伤致身蕲处谏台霜功成野服便萧散会见裴公緑野堂
　　春意五絶
　　浓云漠漠雨毛空染出桃腮照眼红遮莫异香飘几席多情拂掠谢东风
　　髙情忽逐晓云空喜见枝头一防红秖恐好花俱有主拟为词客伴春风
　　料峭余寒透裌衣巻帘休讶燕来迟多情苦被春催栁带眼无端觉屡移
　　一犂烟雨霭江村肮衡门暗断魂览镜自怜空跌宕谁知跨下有王孙
　　送墨层楼水墨天栁堤花坞渐夭妍教童为控寻春马好事谁能乞酒钱
　　宣和四祀季冬梦与人环坐杰阁烹茶饮于左右堆阿堵物茶罢共读诗集意谓先贤所述首篇题云永叔诵彻三阕遽然而觉特记一句云东野龙钟衣緑归议者谓非吉兆因即东野遗事反其防而足之为四絶句云
　　东野龙钟衣緑归食虀肠苦竟栖迟出门顾我浑无碍未肯徘徊只赋诗
　　东野龙钟衣緑归溧阳何足处男儿微生纵有孤吟癖尚拟朝端振羽仪
　　东野龙钟衣緑归平陵投老倦奔驰黒头我欲功名立冷笑冯唐白髪埀
　　东野龙钟衣緑归分甘假尉志何卑诗名借甚徒为尔不及勲庸显盛时
　　防春八咏【并引】
　　清明日与二三友乗舆聫袂选胜寻芳蹑磴卧翠眠红松柏隂中溪山佳处即借草飞觞藏钩赌酒美花媚人好鸟劝饮融融怡怡荡荡黙黙醒者忽醉醉者复醒如邀狂客泛一叶于鉴湖似对谪仙埽寸毫于云梦狂吟怪石窃窥靖节之优防长笑筠林自得子猷之标致咀西山之妙剂疑羽翼之潜生煮北苑之研膏觉风流之战胜典衣换酒清欢不减于少陵蜡屐登山伟迹可夸于灵运望芙蓉于日下逸气飘扬指僊掌于云间烦襟雪释于是留情寓景命意成诗不觉累成篇什洎归探囊因得八首总其目曰防春八咏言虽无叙聊记一时胜槩以资异时拊掌云耳
　　轻风破暖
　　单衣初试轻寒退嫋嫋软风经袖袂层楼髙卷酒旗斜绮陌乱飘花锦碎多情故把恼人肠杨栁隂中防暗香解貂不惜换斗酒烂醉春光能几塲
　　宿雨新晴
　　蒙蒙春鎻防晴雨花褪残红烟淡竚泼成浓黛逺山青秀色轻茸芳草布园林依约清且新滑唇好鸟相和鸣轻寒不断防风作幽花一笑防人醒
　　娇莺唤友
　　轻烟漠漠笼芳树上有黄鹂调巧语分明唤友度柔情似对东风欲掀舞嗟防彼鸟非英灵犹能求友鸣嘤嘤光初隙末轻薄子洗耳何妨聴此声
　　杜宇啼红
　　蜜脾香满青春暮寂寂空山闻杜宇啼红泣緑怨东风锦城旧恨怀千古可堪肠断对樽前雄圗未遂愁无边赖有投壶劝我饮起舞从教落醉船
　　狂吟红树
　　生涯随分便萧散鬭草摴蒲心绪懒尚余诗僻穷愈工醉吟跌宕挥金盌爱携佳客懒寻春残红枝下细论文搜罗万象攒胷臆笔端扫出春空云
　　醉眠芳草
　　浇愁沃恨唯凭酒况值郊原湔锦綉倾囊结客踏青防竞把鸱夷载醇酎为怜芳草衬残红猛拚醉玉眠春昼觉来防眼顿増明晩烟约畧横疎栁
　　扪松长啸
　　亭亭千尺凌云表鐡甲苍髯材独妙班斤郢斵犹未逢雾惨烟凄人不要我来感激对残霞独倚虬枝发长啸试凭匠石亲品题栋梁合自登廊庙
　　步日晩归
　　风烟触处欢无限倒着接防归去晩林梢璧月防清辉鬭挿山花笑而莞华堂秉烛竞飞觞浪语清狂胜管探囊争出锦段新灿灿珠玑光溢眼
　　圣节鼔子八队致语
　　伏以一朝露湛仰瞻天子之余光万国山呼俯効封人之祝夀徳风清玉宇爱日上珠帘纎腰舞而回雪轻皓齿歌而行云驻金樽潋滟琪管锵扬雍容俱解榻之賔欵曲尽絶缨之客氷霜论极麈挥夷甫之风流锦綉诗成笔扫鲍昭之俊逸藏赌忘忧芳草侑觞列解语花枝揄扬四海之欢心鼔舞一人之有庆试凭鼓杖略助杯行未容祢氏献三挝且聴韩娥讴一曲
　　踏莎行
　　鴈字书空橘星埀槛江天水墨秋光晩香丝袅袅祝尧年公庭锡宴挥金盌　醉索蛮牋狂吟象管珠玑灿灿惊人眼遏云更倩雪儿歌从教拍碎红牙板
　　蝶恋花【拉朝宗饮】
　　红叶飘风秋欲暮送目层楼帘卷西山雨解榻聚賔挥玉麈风流只欠王夷甫　质劒为公沽緑醑涤濯吟魂拟摘黄花句醉眼懵腾擕手处谢池风月谁分付
　　玉楼春
　　个人风韵天然俏入鬓秋波常似笑一弯月様黛眉低四寸鞋儿莲步小　絶缨尝宴琼楼杪软语清歌无限妙归时桂影射帘旗沈水烟销深院悄
　　又
　　年时醉倚温温玉妬月精神疑可掬香丝篆袅一帘秋潋灔十分浮蚁緑　兴来笑把朱促切切含情声断续曲中依约断人肠除却梨园无此曲
　　踏莎行
　　罗幙风轻水沈烟细杯行笑拥东山伎酧歌何惜锦纒头清音暗绕梁尘起　银甲弹筝碧桃荐味举觞飞白沈醉花牕防月晩归来门迎蜡炬笙箫沸
　　小童山
　　红叶伤心月午楼袭人风细细逺烟浮懵腾醉眼不禁秋追旧事拍塞一怀愁　心绪两悠悠东阳消瘦损甚风流拟凭仙枕梦中防无眠久通夕数更筹
　　虞美人
　　玉楼缥缈孤烟际徙倚愁如醉鴈来人逺暗销魂帘卷一钩新月怯黄昏　那人音信全无个幽恨谁凭破扑花蝴蝶若知人为我一塲清梦去相亲
　　上蒋提举书
　　澈闻疾风知劲草板荡识纯臣方天下清宁无事岂无长虑逺识之士为备豫不虞计然国多忌讳奸党盘结万一条陈之虽谤讪之诛为不足惮其如不能必其深信而早圗之徒膏斧钺无益也嚼舌缄唇吞声茹恨卒迟之至于今日无足怪者厥今天下何如防王室之难未解敌国之师未退任用之臣未尽忠鲠黔黎之众未尽宁谧其他蠧弊难以毛举固不可谓太平极治之世也圣天子纶言恳切搜求若渇而慨然应诏奋不顾身以纾九重之忧者几何人防此而不言此而不为奚所待耶澈也庐陵贱士羁丱读书自舎法一更遁戢丘园谢意进取欲以孝养偏亲比者愤气斥心为时迅发将欲移忠于国自去年冬十二月至今年春正月投进万言书三封所陈数十余事皆天下大利害辄自以为保邦御俗之方安边御戎之策尽在是矣其间逆天聴触权臣结怨卿相贻怒台谏色色有之忠谊所激无复顾忌且乞假天子一节深入北廷缓颊以说使之倒戈巻甲回心効顺誓取二圣回銮肃王归国以息边尘而后已此怀此愿期尽余喘顾澈一介书生挽弓提劒非所长也龙韬豹略非所长也风角鸟占云祲孤虚又非所长也徒以平居暇时涉猎圗史其于兴亡治乱之迹粗识大槩张胆一吐亦颇能中时病而刚肠无它一报君父视死如归故口伐舌击决保其折而不沮也已防本郡递进所献三书及备録澈愿尽忠奉使之意进奏于朝复保明遣澈前诣安抚麾下迤逦赴阙然疾苦之余贫窘萧索行李无光未获驰迈京国一展忠谊之志独奈何哉昔韩退之有言布衣之士不借势于王公大人则无以成其志窃闻一路绣衣惓惓大节撼人视聴者无出阁下试为阁下言之澈是行非为身计也为民计也非为民计也实为社稷计也脱或成此计者澈之忠谊也所以成澈之忠谊者阁下之忠谊也不识阁下能动心否乎如欲软语取媚缕数盛徳为揺尾乞怜态不唯澈所未暇在阁下亦何取焉干冒台严无任战栗之至不宣澈再拜












　　欧阳修撰集巻六
　　钦定四库全书
　　欧阳修撰集巻七
　　事迹　　　　　　　　宋　欧阳钺　辑上书始末【出宋史】
　　宋钦宗靖康二年丁未五月庚寅朔髙宗即位南京今睢阳城改元建炎下诏求中外有文武才略出伦或淹布衣或沈下僚禁从监司郡守广行搜访应误国害民之人见流窜者更不收叙应干民间疾病并聴中外臣庶详具利害陈述是年太学生陈东抚州布衣欧阳澈各月日不等凡三上万言奏议八月二十五日壬午二人同斩于南京都市先是上闻东名召赴行在东至上疏言宰执黄潜善汪伯彦不可用李纲不可去且请上还汴治兵亲征迎请二帝其言切直潜善等憾欲以伏阙事中东然未有间也会澈亦上书极诋用事者其间言宫禁燕乐事上谕辅臣以澈所言不审潜善乗是密启诛澈并以及东皆坐诛东澈始未识纲特以国故至为之死行路之人有为之哭者上甚悔之【至孝宗乾道四年复行抚州抄録奏议呈进】
　　赠承事郎指挥【出宋鉴】
　　建炎三年己酉二月三日壬子髙宗渡江七日丙辰至平江十三日壬戌次杭州十四日癸亥朝羣臣于行宫降诏罪已求直言二十六日乙亥诏陈东欧阳澈并赠承事郎官有服亲一人迪功郎令所居州县存恤其家先是尚书左丞叶梦得初谢上谕宰执曰始罪东等出于仓卒终是以言责人朕甚悔之方今降诏求言当令中外皆知此意二十七日丙子复下诏曰朕以菲躬遭时多故举事失当知人不明昨以宰臣非才任用既久専执己见壅塞下情事出仓卒匹马南渡深思厥咎在予一人既已悔过责躬洗心改事放斥宫嫔贬损服御罢黜宰辅收召俊良尚虑多方未知朕志自今政事阙遗民俗利病或有关于国体或有益于边防并许中外士民直言陈奏朕当躬览采择施行旌擢其人庸示奬劝五月四日辛巳上次镇江府翰林学士滕康请命有司祭陈东之墓上谕执政以东忠谏而死厚恤其家焉
　　赠朝奉郎秘阁修撰诰词【出宋鉴】
　　绍兴四年甲寅髙宗幸临安十月二十八日壬寅勅朕建炎即位之初昧于治体聴用非人将布衣陈东欧阳澈寘于极典至今痛恨之虽已各赠承事郎并与有服亲一人迪功郎犹未足以称朕悔过之意故赠承事郎陈东欧阳澈并加赠朝奉郎秘阁修撰更与恩泽两家如无儿男许女夫承受仍于所居州军各赐官田十顷赵鼎进呈韩世忠奏劄因论建炎之初黄潜善汪伯彦擅权専杀寘二人于极典上曰可更赠官赐田虽然死者不可复生追痛无已中书舎人王居正草制曰呜呼闻古之人愿为良臣不愿为忠臣以谓良臣身荷美名君都显号忠臣已婴祸诛君陷昏恶呜呼尔东尔澈其殆将有意于良臣乎由朕不徳使尔不幸而不为良臣也虽尔等不得已不失为忠顾天下后世独谓朕何此朕所以八年于兹一食三叹而不能自已也通阶美职岂足为恩以塞予哀以彰子过使天下后世考古之饰非拒谏之主殆不如是魂其有知享朕兹意
　　宋史列传
　　欧阳澈字徳明抚州崇仁人年少美须眉善谈世事尚气大言慷慨不少屈而忧国闵时出于天性靖康初应制条弊政陈安边御敌十策州未许发退而复采朝廷之阙失政令之乖违可以为保邦御俗之方去蠧国残民之贼者十事复为书并上闻已而复论列十事言臣所进三书实为切要然而触权臣者有之逆天聴者有之或结怨富贵之门或贻怒台谏之官臣非不知而敢抗言者愿以身而安天下也所上书为三巨轴厩置卒辞不能举州将为选力士荷之以行会金人大入要盟城下而去澈闻辄语人曰我能口伐金人彊于百万之师愿杀身以安社稷有如上不见信请质子女于朝身使敌国御亲王以归乡人毎笑其狂止之不可乃徒步走行在髙宗即位南京伏阙上封事极诋用事大臣遂见杀附陈东传东镇江丹阳人髙宗即位五日相李纲又五日召陈东至未得对会纲去乃上书乞留纲而罢黄潜善汪伯彦不报请亲征以还二圣治诸将不进兵之罪以作士气车驾归京师勿幸金陵又不报潜善辈方掲示纲幸金陵旧奏东言纲在中途不知治体宜以后説为正必速罢潜善辈会布衣欧阳澈亦上书言事潜善遽以语激怒髙宗言不亟诛将复鼓众伏阙书独下潜善所府尹孟庾召东议事东请食而行手书区处家事字画如平时已乃授其从者曰我死尔归致此于吾亲食已如厠吏有难色东笑曰我陈东也畏死即不敢言已言肯逃死乎吏曰吾亦知公安敢相迫顷之东具冠带出别同邸乃与澈同斩于市四明李猷赎其尸瘗之东澈初未识纲特以国故至为之死识与不识皆为流涕死时年三十七许翰在政府罢朝问潜善处分何人曰斩陈东欧阳澈耳翰惊失色因究其书何以不下政府曰独下潜善故不得以相视遂力求罢为东澈着哀词澈所着飘然集共六巻会稽胡衍既刻之丰城范应钤为之立祠学中
　　墓表　　　　　　　　宋　邓名世　撰
　　绍兴四年春天子念陈东欧阳澈死非其罪诏俱赠承事郎且官其亲属未足以称悔往之意于是加朝奉郎秘阁修撰告于澈之第又録其后二人赐田十顷以抚其家制书百余言至谓尔不幸不失为忠唯余八年于兹一食三叹呜呼禹汤罪已之辞何以加此是时名世方为正字待罪史馆同舎有熟陈君者曰欧阳君独昧平生且不详何许人名世应之曰同郡竒男子也年少美须眉善谈世事其胷中耿耿果如此后半年名世丁内艰归闻郡太守奉诏择美田畀欧阳氏明年朝廷任其弟衡迪功郎子飞黄婿黄怙皆将仕郎衡调袁州司户叅军母罗夫人命为君度地于邑之长安乡龙源即赐田开塜茔也九年二月壬申招魂衣冠墓而坟之使来乞言以表君名世于君闻见实详且久为叙其事书之君字徳明七世祖俊仕南唐李氏开寳中谢病归老于家自吉州庐陵徙居抚州崇仁曽大父诏大父恕父俞皆不仕君生于丁丑死于丁未享年三十一妻陈氏长子飞英皆前卒君尚气大言慷慨不少屈而忧国悯时出于天性靖康初应制条弊政五十余事事数百言为三巨轴厩置卒谢不能举州将为选力士荷担以行会敌大入要盟城下而去君闻辄语人曰我能口伐金人强于百万之师愿杀身以安社稷有如上不见信请质二子一女于朝身使敌国御亲王以归乡人毎笑其狂止之不可乃徒步间关走行在所上即位南都遂伏阙上封奏极诋用事大臣时上初临御痛两宫防尘未甚亲决庶政中外封奏或委大臣裁处大臣恶其言以他事诬奏诛之盖建炎元年八月二十日也君既诛天下不以为是上深察其寃再加赠防且正误君者罪人谓君身虽不幸而殁享殊荣盖前古未有厥初傥少徐之先以忠义自结人主而后荐其所闻则天子睿明犹将旌君以躬徇于国顾宁有是事耶虽然自古及今无敢以生死废君臣之义昔郧公鬭辛有云君命天也若死天命斯言诚可以埀法后世今君以危言触权近不顾没身而天子追悼哀矜无所不至其子孙复能侈上赐以圗襄事彰人主不吝之名示后人忠义之劝君可谓死而不朽者大书深刻以表于隧夫谁曰不宜乃系之以辞曰
　　畴昔边尘暗大梁两宫銮辂征龙荒大明出海升扶桑秋氛蓬勃犹飞扬贱臣怀愤轻死亡吁号伏阙陈封章要拯天步恢皇纲耻同污俗随低昻云胡奸佞加斧斨不容曳组朝明光九重追悼深不忘温诏丁寜颁十行天子罪已如禹汤便蕃异礼褒忠良论譔华衮资官郎赐田任子荣其乡龙源佳城新君堂儒官命服爰归藏巴川泚泚山苍苍上恩山髙兼水长贻尔子孙后其昌昔闻鬭氏今欧阳
　　臣僚劄子
　　臣僚上言伏覩近降指挥追赠陈东欧阳澈官职陛下悔往责躬极其哀痛道路之人闻者为之感泣臣窃惟宰辅非材误国乱政求之自昔岂可胜诛然至极于鄙夫有患失之心廷臣无作威之戒使人主防拒谏之谤朝廷有杀士之名此而不诛何以为政乡者建炎之初陛下以四海无奠祀之主虽俯从人欲绍履帝尊念两宫之逺狩悯宗社之阽危祸故靡常宸心震悼万机之事实付之一二大臣而黄潜善汪伯彦偶縁攀附同秉国钧首膺注意之求尊任仰成之寄固当开辟言路广上聪明而潜善伯彦不学无术文过饰非惟用心固宠以保身务惩处士之横议致东与澈被此淫刑方其威命之行实为初政之累逺近询之无不叹感一自潜善伯彦得罪去位于今六年而陛下喜闻蹇谔之声包容狂直之士崇奬台谏询择刍荛导人使言不吝爵赏使天下晓然愚民孺子咸知向者东澈之死罪非陛下之心而忠臣义士扼腕共怒甘心于潜善伯彦之日久矣今陛下尚轸渊衷痛自追咎使潜善魂魄有知犹思延颈就戮而伯彦躯干故在不识何施面目仰覩君亲伏望圣慈特赐睿断
　　哀词　　　　　　　　宋　许翰　撰
　　建炎元年八月翰防恩召至睢阳再俾与政是时李纲黄潜善用汪伯彦张慤在枢府翰察纲必为诸人所危自度不可以留辞位甚力章奏累上而纲得罪翰因独留祈去力陈纲之忠义英发方今非纲无可与共建中兴之业者废纲而留臣徒无益也上未纳而持之故伯彦慤相继为上位留及纲罢相翰犹缀班列奏事一夕见潜善独留甚久翌日上顾潜善曰昨夕二人已处之矣因泛言欧阳澈书论朕宫禁宠乐恶有此事陈东书欲必留李纲归曲朝廷翰茫然初不知其端也既罢朝问潜善上所处者何人曰即后所指陈东欧阳澈也处之如何岂已逐之耶曰斩之矣翰惊失色潜善乃曰今日方将论救已不及矣因究其书何以不下政府曰独下潜善故不得以相视是时伯彦慤皆不复问其本末盖素与闻者汪伯彦等俱称叹主上威神睿断而潜善至堂见应天尹孟庾白事独诘何以不关政府而斩东等微示愠色盖潜善前留本定此议恶専其恶故反推而逺之也翰归谓所亲曰吾与陈东皆争纲者岂有一人斩首都市一人安迹庙堂者哉上不早聴使去诸人将复东澈我矣乃辞以同列事不与闻章上卒以罢去然世多拟此二人者言大犯干故取祸深绍兴三年始见东书于湖湘一书论李纲之用傅亮张所未有过失不当请去而方为汪伯彦黄潜善所排抵二书请上大明诛赏前日诸将提兵顾望不救都城非大元帅心宜正其罪而下亲征之诏扬厉威武期还两宫保据中原无为渡江之计金陵之名犹栢人也不可不思三书言李纲谪去则朝廷必不能行前所陈因深论刺汪黄之奸必败国事愿速去之至属上躬优防不迫也则知东所以死坐咈大臣非天子意潜善等盖虑天子谓其以诋已故杀东故因欧阳澈书攻及上躬而并杀之以盖其私且谓是皆谗诬无根均不足信呜呼其可谓周于谋已而轻杀士矣渡江之后天子感悟下诏追録二人之忠令各官其子而厚抚其家顾当奸臣误国之曲折世或不究知也则仁圣之本心未明故删取东书大指如此而系以哀词使后之人有攷词曰
　　纷衮绣兮迷国俾韦布兮忧时忠未谅兮谗兴言方
　　发兮身夷边之尘兮飞扬防两宫兮北之庙祏震兮凭怒社鬼哭兮凄悲委坠绪兮嗣圣基天命兮遗黎何鄙夫兮间此盗威福兮逆施惟宠利兮是圗遑防国步兮安危惨一朝兮曷故残二士兮不疑使贤徂兮智伏世体解兮心离谓围城兮伏阙几变故兮弗支不及今兮诛锄将复鼔众兮为竒乗新造兮易惕宁一忍兮众是宜嗟仁圣兮本心岂翳谏兮纵非当箝键兮挈挈使寳慈兮倾移知名恶兮委逺云圣断兮若斯彼苍苍兮匪天乃诡诞兮敢欺臣则作慝兮君防毁隂机杳兮莫闚后执简兮何人尚有攷兮予辞
　　招魂归祭文　　　　宋　韩昕　撰
　　惟灵愤世捐躯疾邪陨已士之所存可谓难矣唯公爱君忠义亹亹以言获罪宁惜其死杀身成仁光照前轨荣及后昆名扬遐迩魂兮来归哀动闾里薄奠将诚魂其歆止
　　立祠学宫祭文　　　　宋　李庚　撰
　　惟公身处草茅心驰魏阙靖康建炎间以书生应诏伏阙条陈政复上书诋时宰才达未议竟以贾憎赍志以殒人咸痛之太上皇惜其不幸于是有通阶美职以诰命之而锡之土田官其子孙公虽云亡何其荣也其假守临汝乃绘公于学宫以奉精忠以赞英烈以风后世以劝来者拜瞻遗像凛焉如生矧有遗文号曰飘然拱手读之想见表里肃将菲仪展我心敬
　　防欧阳君遗事
　　髙宗皇帝即位南京宰辅不思将顺求言之美意専为身谋杀上书人镇江陈东少阳抚州欧阳澈徳明六飞南渡亟黜时相再赠二人朝奉郎秘阁修撰玉音恻怛过禹汤之罪已録孤赐田光于史册草制者中书舎人王居正也右丞许崧老既为哀词必大又抄少阳行状授梁君世昌刻之世昌曰徳明吾乡人也其孙瑀尝裒次事始里中文士邓名世亦志其藏将并刻之按唐韩文公铭死事之臣张彻云呜呼彻也世慕顾以行子掲掲也噎喑以为生子独割也为彼不清作玉雪也徳明生而命名与之同为国捐躯又同是真能希顔慕蔺者先是邓庠绘晏元献公曽子固汪信民谢无逸词于讲堂徳明预焉其视没世名不称或遗臭万代者孰得孰失耶徳明弟衡子飞黄婿黄怙皆防恩补官飞黄终建安尉瑀盖其子也嘉泰壬戌腊月乙亥平园老叟周必大书
　　书行实后
　　訦尝伏读国史建炎元年驾在南京八月壬午杀陈东欧阳澈李纲罢左仆射黄潜善为右仆射十月幸扬州二年十二月黄潜善迁左仆射汪伯彦为右仆射三年二月壬子上渡江至平江下罪已诏壬戌次杭州乙未陈东欧阳澈各赠承事郎与有服亲一人迪功郎仍令有司常存恤其家丙子诏求直言考其年月两诏皆出大父文肃公之笔大父以二年十二月召为兵部侍郎自扬来杭实兼直学士院今所赐御劄具存参知政事楼公尝跋罪已诏有曰髙宗皇帝当否运之后自罪感悔不啻不敢自文惩艾之深下视秦穆公又得文肃李公为词臣有以发扬之所以成中兴之业也又跋云建炎罪已诏已恭题于后户部侍郎臣李訦又示以髙宗皇帝御书求直言诏又知此诏为邴所草髙宗不以为讳以宸翰宣布所谓宰臣非才谓黄潜善匹马南渡盖深悔维扬之变言不激切不足以耸动四方当刻石以传永久呜呼前一诏则修撰公未赠防之先后一诏则赠防之翌日也罪已而勃兴于以仰髙宗之所以圣杀身以成仁于以见修撰公之所以忠嘉定六年中伏日朝议大夫敷文阁待制新知建宁府军府事李訦书儒学二贤祠堂记　　　宋　危和　撰
　　崇仁之乡先生没而可祭于社者二人焉其一秘阁修撰欧阳公澈其一环溪居士呉公沆也修撰自少慷慨尚气言不少屈靖康初应诏条政三十余事为三巨轴廏置卒不能举州为选力士负以行会敌大入要盟城下而去公毅然以口伐敌人自任愿杀身以安社稷恐上不之信则请质二子一女身使敌国御亲王以归不报建炎初黄潜善汪伯彦秉政公伏阙上书力诋其短汪黄不胜愤以其及宫禁事遂加公矫诬之罪与陈东俱死东市未几髙宗皇帝深悔之斥汪黄于散地赠公承事郎仍官其子继又痛念不已引咎责躬至有八年于兹一食三叹之语加赠朝奉郎秘阁修撰且官其亲属二人赐田十顷以防其家居士少年结庵读书已有髙世志惟以母故将求禄仕以为养迎就试有司且献所著书于朝既一再不遇而母卒即庐于环溪为终焉之计蓬户蔬食处之晏如动止语黙皆可法象阖门千指雍雍以和而乡闾之间薫其徳而善良者盖多也于书无不通下至百家九流莫不贯穿其所著述殆数十万言易有璇玑语有发微礼有本志圗论老子有解易又有通解有文集有通言而通言尤其主教之书也二公忠义隠逸制行不同而皆切于名教有关于风俗天下之人闻而髙之而况于其县乡乎然修撰止祠于郡庠县则未举环溪虽祠于县学顾位偪而隘于礼未宜嘉定十六年丰城范君应钤县攻告成乃新学宫即讲堂西偏为屋四楹翼以两庑中肃二公像而祠焉于丁祭明日则帅其僚与诸生陈三献之礼百年阙典一旦兴行畴昔权宜今正厥位邑之人士顾瞻咨嗟激厉奋发咸以记请君君辞不自为则以命其同年生临川危和和窃惟修撰以布衣之贱非官守于朝而愤世疾邪之死靡憾居士学成道存宜以用世而韬光不耀自全其有死生大矣贵贱殊矣而不足为之变何为其然哉安而生不若忠而死有所亏而贵不若无所亏而贱方其引颈就戮老身厄穷他人处之诚若未易由今以观汪黄之恶人谓斯何而修撰被国宠荣立节万世同时辈行仕宦者岂无显官类多名随身尽而环溪之学往往与河汾并传畴得畴失必有能辨之者范君为邑特出而表之以风厉其民可谓知所先务矣和于二公实桑梓后学虽其生晩不得执鞭晏子为御李君然诵读诗书不无尚友之志乃今得以无似之文荐公祠下独非荣耀乎又从而系之词曰
　　巴山兮青青巴水兮泠泠钟为伟人兮一世之英出以死节兮处以道鸣无禄于国兮无列于庭有闗于宗社之安危兮有系于斯文之重轻身虽韦布兮名逾公卿为行不同兮同归于伯夷之清亷顽立懦兮闻者为兴社而稷尸而祝兮犹未足以既邑人之诚岩岩宫兮有觉其楹乃正厥位兮乃妥厥灵苦节春秋兮祀事孔明蕙兰桂椒兮苾芬其馨齐髙嵩华兮争光日星千秋万嵗兮尚其典刑
　　赠朝奉郎秘阁修撰欧阳澈诰辞
　　敕制曰呜呼闻古之人愿为良臣不愿为忠臣以谓良臣身荷美名君都显号忠臣以婴祸诛君陷昬恶呜呼尔东尔澈其殆将有意于良臣乎由朕不德使尔不幸而不为良臣也虽尔等不得已不失为忠顾天下后世独谓朕何此朕所以八年于兹一食三叹而不能自己也通阶美职岂足为恩以塞予哀以彰予过使天下后世考古之饰非拒谏之主殆不如是魂其有知享朕兹意绍兴四年十月二十八日
　　跋宋朝奉郎秘阁修撰诰词
　　右追赠朝奉郎秘阁修撰欧阳公诰词一通方金人入境国歩斯艰髙宗驻跸钱塘复其旧物敌以和误国公三上万言书至欲以身投北敌救国之语时黄潜善用事忌公直遂加害髙宗悔悮故有是命赐田十顷嗟夫方风尘澒洞世乱忠臣何代无之而权臣擅命皆不得其死髙宗悔悟追赠赐田而文忠功业久而益振忠臣义士有光于地下矣予在翰林公之十世孙齐修书文渊阁出以见示益叹公之不幸而喜孝陵有不逺之复也永乐五年龙集丁亥秋七月下澣翰林学士奉政大夫兼修国史括苍王景譔
　　余阅宋史至黄潜善密启杀陈东欧阳澈之事未尝不太息流涕深为髙宗惜也今观赠东澈告辞有八年于兹一食三叹不能自已之言则知东澈之死非髙宗本意实汪黄所为也至以饰非拒谏自咎商辛之不如其悔悟之深亦非遂过者可及也呜呼东澈虽诬死至今犹有荣耀汪黄虽茍生人到于今诛之不已故虽以东澈之死岂易汪黄之生哉古人有言生有轻于鸿毛死有重于泰山其斯之谓欤大明史官胡俨书
　　宋髙宗杀言事之臣陈东欧阳澈盖为黄潜善汪伯彦所蔽其后髙宗悔之下罪已之诏赠东澈官禄其子孙人能知过则无过矣髙宗不亦贤乎哉呜呼髙宗固贤矣至于李纲宗泽不能用皆惑于汪黄之谮而其终甚至于杀岳飞则又为秦桧所制故论者谓髙宗可为中兴而不能恢复中原者为奸邪所误不亦信然诚可慨叹也已澈之十世孙齐以澈赠官诰命示英请识其后齐字士庄今为广西按察司知事澈之有后人皆嘉之彼汪黄辈曽足齿及云宣德四年秋临川王英识宋髙宗杀陈东欧阳澈后方追悔赠二人者以官此欧阳澈告辞观其引咎自责有恨不已之意虽于事无及而于任情饰过肆为暴戾畧无悔悟之心者相去逺矣后之览者又乌得不为一慨乎宣德戊申秋永丰曽棨识


　　欧阳修撰亊迹巻七
