　　钦定四库全书　　　　　集部二
　　唐英歌诗　　　　　　别集类一【唐】
　　提要
　　【臣】等谨案唐英歌诗三巻唐吴融撰融字子华越州山隂人龙纪元年登进士第昭宗时官至翰林学士承旨户部侍郎知制诰事迹具唐书本传融与韩偓同第进士又同为翰林学士故偓有与融玉堂同直诗然二人唱酬仅一两篇未详其故以立身本末论之偓心在朝廷力图匡辅以孱弱之文士毅然折逆党之凶锋其诗所谓报国危曾捋虎须者实非虚语纯忠亮节万万非融所能及以文章工拙论则融诗音节谐雅犹时有中唐之遗风较偓所作有过之无不及焉在天祐诸诗人中虽闲逺不及司空图沉挚不及罗隐繁富不及皮日休奇辟不如周朴然其余作者实罕与雁行唐书本传称昭宗反正融于御前跪作十余诏少选即成意详语当唐诗纪事又称李巨川为韩建草谢表以示融融吟罢立成一篇巨川赏叹不已盖在当时亦鐡中铮铮者矣乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀









　　钦定四库全书
　　唐英歌诗巻上
　　唐　吴融　撰
　　奉和御制
　　岳寺清秋霁宸游永日闲霓旌森物外凤吹落人间玉潄穿城水屏开对阙山皆知圣情悦丽藻洒芳兰
　　和集贤相公西溪侍宴观竞渡
　　片水耸层桥祥烟霭庆霄画花铺广宴晴电闪飞桡浪叠揺仙仗风防定彩标都人同盛观不觉在行朝
　　山居即事【四首】
　　桂树秋来风满枝碧岩归日免乖期故人尽向蟾宫折独我攀条欲寄谁
　　不傲南牕且采樵干松每带湿云烧庖厨却得长兼味三秀芝根五术苖
　　万事翛然只有棋小轩髙静簟凉时阑半局和防醉花落中庭树影移
　　无邻无里不成村水曲云重掩石门何用深求避秦客吾家便是武陵源
　　红白牡丹
　　不必繁弦不必歌静中相对更情多殷鲜一半霞分绮洁澈旁邉月飐波看久愿成庄叟梦惜畱湏倩鲁阳戈重来应共今来别风堕残香衬緑莎
　　中秋十五夜陪熈用学士侍郎禁中翫月因书五言六韵
　　月圆年十二秋半每多阴此夕无纎霭同君宿禁林未髙知海濶当午见宫深衣似繁霜透身疑积水沉遭逄陪侍辇归去忆抽簮太液池南岸相期到暁吟
　　题豪家故池
　　歳久无泉引春来仰雨流萍干粘巧槛沙浅露沉舟照影人何在持竿客寄游翛然兴废外廻首谢眠鸥
　　偶题
　　贱子曽尘国士知登门倒屣忆当时西川酌尽看花酒东阁编成咏雪诗莫道精灵无伯有寻闻任侠报爰丝乌衣旧宅犹能认粉竹金松一两枝
　　渚宫立春书懐
　　春侵残腊江芜緑巳齐风髙莺啭澁雨宻雁飞低向日心须在归朝路欲迷近闻惊御火犹及灞陵西
　　闻李翰林游池上有寄
　　花飞絮落水和流玉署词臣奉诏游四面看人随画鹢中流合乐起眠鸥皇恩自抱丹心报清颂谁将白雪酬不为禁钟催入宿前月上未回舟
　　谷口寓居偶题
　　涔涔病体怯朝天谷口归来取性眠峭壁削成开画障清溪飞下咽繁弦不能尘土争闲事且放神形学散仙巳熟前采芝迳更于何处养残年
　　无题
　　万态千端一瞬中沁园芜没伫秋风防防夜警池塘冷蝙蝠昼飞楼阁空粉貎早闻残洛市箫声犹自傍秦宫今朝陌上相非者曽此歌钟几醉同
　　赋雪
　　一夜阴风度平明颢气交未知融结判唯见混茫包路莫藏行迹林难出树梢气应封兽穴险必堕禽巢影宻灯回照声繁竹送敲翫宜酥让防食称蜜同抄冻结防鱼转粘沙费马跑炉寒资爇荻屋暖赖编茅逺不分山叠低宜失地坳阑干髙百尺新霁若为抛
　　寄僧
　　桞拂池光一样清紫方袍带杖藜行偶传新句来中禁谁把闲书寄上卿门倚山根重藓破碁敲石面碎云生应怜正视淮王诏不识东林物外情
　　酬僧
　　吾师既续休才况値髙秋万象开吟处逺峰横落照定中黄叶下青苔双林不见金兰久丹楚空翻组绣来闻説近郊寒尚緑登临应待一叨陪
　　题延夀坊东南角古池
　　蔓草萧森曲岸摧水笼沙浅露莓苔更无簇簇红妆防犹有双双翠羽来雨细几逄耕犊去日斜时见钓人回繁华自古皆相似金谷荒园土一堆
　　登鹳雀楼
　　鸟在林梢脚底看夕阳无际戍烟残冻开河水奔浑急雪洗条山错落寒始为一名抛故国近因多难怕长安祖鞭掉折徒为尔赢得云溪负钓竿
　　和峡州冯使君题所居
　　三年拔薤成仁政一日诛茅葺所居暁岫近排吟阁冷夜江遥响寝堂虚唯懐避地逃多难不羡朝天卧直庐记得街西隣舎否投荒南去五千余
　　秋日感懐
　　一叶飘然夕照沉世间何事不经心几人欲话云台峻独我方探禹穴深鸡檄固应无下防鹤书还要问中林自怜情为多忧动不为西风白露吟
　　莺
　　月落林西鸟未知自先飞上最髙枝千啼万语不离恨已去又来如有期惯识江南春草处常惊蓟北梦回时谢家园里成吟久只欠池塘一句诗
　　次韵和王员外杂游
　　一分难减亦难加得似溪头浣越纱两桨惯邀催去艇七香曾占取来车黄昏忽堕当楼月清暁休开满镜花谁见玉郎肠断处露牀风簟半欹斜
　　秋事
　　江天暑气自凉清应须因一雨成松竹健来惟欠语蕙兰衰去始多情他年拟献书空在此日知机意尽平更欲轻桡放烟水苇花深处睡秋声
　　和陆拾遗题谏院松
　　落落孤松何处寻月华西畔结根深暁含仙掌三清露晚上宫墙百雉阴野鹤不归应有怨白云髙去太无心碧岩秋涧休相望捧日元须在禁林
　　题扬子津亭
　　扬子江津十四经几行文字遍长亭惊人旅髩斩新白无事海门依旧青前路莫知霜凛凛故乡何处鴈防防可怜不识生离者数防渔舟落暮汀
　　闲望
　　三防五防映山雨一枝两枝临水花蛱蝶狂飞掠芳草鸳鸯熟睡翘暖沙阙下新居非故业江南旧隐是谁家东还西去俱无计却羡暝归林上鸦
　　雪后过昭应
　　路过章台气象寛九重城阙在云端烟含上苑沉沉紫雪露南山寒绮陌巳堪驰寳马緑芜行即堕金丸灞川南北真图画更待残阳一望看
　　商人
　　百尺竿头五两斜此生何处不为家北抛衡岳南过鴈朝发襄阳暮看花蹭蹬也应无陆地团圆那觉有天涯随风逐浪年年别却笑如期八月槎
　　岐下闻杜鹃
　　化去蛮乡北飞来渭水西为多亡国恨不忍故山啼怨已惊秦凤灵应识汉鸡数声烟漠漠余思草萋萋楼逈波无际林昏日又低如何不肠断家近五云溪
　　雨夜闻思归乐【二首】
　　山禽连夜呌兼雨未尝休解道思归乐应多离别愁我家方旅食故国在沧洲闻此不能寐青灯茅舍幽一夜镇飞鸣间闗彻五更似因归路隔长使别魂惊未省愁雨暗就中伤月明须知越吟客欹枕不胜情
　　中夜闻啼禽
　　漠漠苍苍未五更宿禽何处两三声若非西涧回波触即是南塘急雨惊金屋独眠堪寄恨商陵永诀更牵情此时归梦随肠断半壁残缸闪闪明
　　灵池县见早梅【时太尉中书令京兆公奉诏讨蜀余在幕中】
　　小园晴日见寒梅一寸乡心万里回春日迟时抛笠泽战尘飞处上琴台栖身未识登龙地落笔元非倚马才待勒燕然归未得雪枝南畔少徘徊
　　野庙
　　古原荒庙掩莓苔何处喧喧鼓笛来日暮鸟归人散尽野风吹起纸钱灰
　　闲书
　　接鹭陪鸾漫得羣未如髙卧紫溪云晋阳起迹寻常説湖口屯营取次闻大抵鹪鹏须自适何尝玉石不同焚回看带砺山河者到得危时没旧勲
　　寄贯休上人
　　别来如梦亦如云八字防言不复闻世上浮沉应念我笔端飞动只降君几同江歩吟秋霁更忆山房语夜分见拟沃州寻旧约且教丹顶许为隣
　　书懐
　　傍岩依树结檐楹夏物萧疎景更清滩响忽髙何处雨松隂自转此山晴见多隣犬遥相认来惯幽禽近不惊争敢便夸饶胜事九衢尘里免劳生
　　重阳日荆州作
　　万里投荒巳自哀髙秋寓目更徘徊浊醪任冷难辞醉黄菊因喧却未开南国莫归戎马乱故人何在塞鸿来惊时感事俱无奈不待残阳下楚台
　　松江晚泊
　　树逺天宜尽江奔地欲随孤防落何处残日更新离客是凄凉本情为系滞枝寸肠无计免应只楚猿知
　　湖州溪楼书献郑员外
　　危槛等飞墙闲追晚际凉青林上雨色白鸟破溪光目以髙须极心因静更伤唯公旧相许早晚侍长杨
　　秋兴
　　防雨过菰苇野居生早凉襟期渐萧洒精爽欲飞扬鱼买罾头活酒沽船上香不縁人不用始道静胜忙
　　端居
　　片雨度前汀端居枕簟清病根随暑退诗思傍凉生别燕殷勤语残蝉髣髴鸣古来悲不尽况我本多情
　　途中
　　一棹归何处苍茫落照昏无人应失路有树始知村湖岸春耕废江城战鼓喧儒冠久相悮学劒尽乘轩
　　寄贯休
　　休公何处在知我宦情无巳似冯唐老方知武子愚一身仍更病双阙又须趋若得重相见防心学半铢
　　秋日渚宫即事
　　漠漠澹云烟秋归泽国天风髙还促燕雨细未妨蝉静引荒城望凉惊旅枕眠更堪憔悴里欲泛洞庭船
　　荆州偶居书懐
　　一室四无隣荒郊接古津幽闲消俗态揺落露家贫絶迹思浮海修书嬾寄秦东西不复问翻笑泣岐人和严谏议题箫山庙十韵【旧説常闻箫管声因而得名次韵】
　　泽国瞻遗庙云韶仰旧名一隅连嶂影千仞落泉声老狖寻危栋秋蛇束画楹路长资税驾岁俭絶丰盛黙黙虽难测昭昭本至平岂知迁去客自有复来兵美舜歌徒作欺尧犬正狞近兼闻顺动敢复怨徂征日出天须霁风休海自清肺肠无处说一为启聪明
　　西陵【一本多夜居二字】
　　寒潮落逺汀暝色入柴扄漏永沉沉静灯明的的青林风移宿鸟池雨定流萤尽夕成愁絶啼螀莫近庭
　　鷰雏
　　掠水身犹重隈风夕尚防瓦苔难定立檐雨忽喧归未识重溟逺先愁一叶飞衔泥在他日两两占春晖
　　新秋
　　白发又经秋端居海上洲无机因事发有涕为时流新酒乘凉压残棋隔夜收公车无路入同拜老闲侯
　　题越州法华寺
　　寺映【一作在】五隂穿縁一迳寻云藏古殿暗石防小房深宿鸟连僧定寒猿应客吟上方应见海月出试登临
　　寒食洛阳道
　　路岐无乐处时节倍思家防索飏轻吹黄鹂啼落花连干驰寳马歴禄鬪香车行客胜回首看看春日斜
　　忆事
　　去年花下把金巵曾赋杨花数句诗囘首朱门闭荒草如今愁到牡丹时
　　金陵遇悟空上人【上人与故相国杨公有旧】
　　东阁无人事渺茫老僧持鉢过丹阳十年栖止如何报好为南谯剰炷香
　　途中
　　桞弱风长在云轻雨易休不劳芳草色更惹夕阳愁万里独归去五陵无与游春心渐伤尽何处有髙楼
　　秋园
　　始怜春草细霏霏不觉秋来緑渐稀惆怅撷芳人散尽满园烟露蝶髙飞
　　富春
　　天下有水亦有山富春山水非人寰长川不是春来緑千倒影落其间
　　山居即事
　　小亭前面接清崖白石交加衬緑苔日暮松花满阶砌不闗风雨鹤归来
　　寓言
　　非明非暗胧胧月不暖不寒缦缦风独卧空牀好天气平生闲事到心中
　　华清宫【二首】
　　四郊飞雪暗云端唯此宫中落旋干緑树碧檐相掩映无人知道外邉寒
　　长生秘殿倚青苍拟敌金庭不死乡无奈逝川东去急秦陵松柏满残阳
　　过九成宫
　　凤辇东归二百年九成宫殿半荒阡魏公碑字封苍藓【魏文贞征有碑】文帝泉声落野田【太宗行幸有灵泉自涌】碧草断霑仙掌露緑杨犹忆御炉烟升平旧事无人説万叠青山但一川
　　出潼闗
　　重门随地险一径入天开华岳眼前尽黄河脚底来飞轩何满路丹陛正求才独我无稽客飘然又此回
　　过丹阳
　　云阳县郭半郊坰风物萧条万古情山带梁朝陵路断水连刘尹宅基平桂枝自折思前代【李考功于此知贡举】藻鉴难逄耻后生【殷文学于此集英灵】遗事满懐兼满目不堪孤棹倚荒城
　　和人题武城寺
　　神惊已觉三清近目断仍劳万象牵渭水逺含秋草渡汉陵髙枕夕阳天半岩云粉千竿竹满寺风雷百尺泉别有阑干压行路看人尘土竟流年
　　长安里中闻猿
　　夹巷重门似海深楚猿争得此中吟一声紫陌才囘首万里青山已到心惯倚客船和雨聼可堪侯第见尘侵无因永夜闻清啸禁路人归月自沉
　　岐下闻子规
　　劒阁西南逺凤台蜀魂何事此飞来偶因陇树相迷至唯恐邉风却送囘自有花知啼血处更无猿替断肠哀谁怜越客曾闻处月落江平暁雾开
　　敷水有丐者云是马侍中诸孙悯而有赠
　　天地尘昏九鼎危大貂曾出武侯师一心忠赤山河见百战功名日月知旧宅已闻栽禁树【即今奉诚园】诸孙仍见丐征岐而今不要教人识正借将军死鬪时
　　还俗尼【本是歌妓】
　　桞睂梅额倩妆新笑脱袈裟得旧身三峡却为行雨客九天曾是散花人空门付与悠悠梦寳帐迎囘暗暗春寄语江南徐孝克一生长短托清尘
　　彭门用兵后经汴路【三首】
　　长亭一望一徘徊千里闗河百战来细桞旧营犹鏁月祈连新冢巳封苔霜凋緑野愁无际烧接黄云惨不开若比江南更牢落子山词赋莫兴哀
　　隋隄风物已凄凉堤下仍多旧战塲金镞有苔人拾得芦花无主鸟衔将秋声暗促河声急野色遥连日色黄独上寒城正愁絶戍鼙惊起鴈行行
　　鐡马云旗梦茫冬来无处不堪伤风吹白草人行少月落空城鬼啸长尚有【一作一自】纷争惊宇宙可怜萧索绝烟光曾为塞北闲游客辽水天山未断肠
　　寄殿院髙侍御
　　黄梅雨细羃长洲桞宻花稀水慢流钓艇正寻逋客去绣衣方结少年游风前不肯看垂手灯下还应悮防头一夜自怜无羽翼独当何逊滴堦愁
　　新安道中翫流水
　　一渠春碧弄潺潺宻竹繁花掩映间看处便须终日住算来争得此身闲萦纡似接迷春洞清冷应怜有雪山上却征车更囘首了然尘土不相闗
　　忆钓舟
　　青山卜【一作小】隐枕潺湲一叶垂纶几泝沿后浦春风随兴去南塘秋雨有时眠惯冲暁雾惊羣雁爱飐残阳入乱烟囘首无人寄惆怅九衢尘土困扬鞭
　　灵寳县西【侧律　一本题作灵寳县西侧津】
　　碧溪防防流残阳晴沙两两眠鸳鸯桞花无赖苦多暇蛱蝶有情长自忙千里宦游成底事每年风景是他乡髙歌一曲垂鞭去尽日无人识楚狂
　　即席
　　家住丛台旧名参绛圃新醉波疑夺烛娇态欲沉春伴雨聊过楚归云定占秦桃花正浓暖争不浪迷人
　　出迟
　　园宻花藏易楼深月到难酒虚留客尽灯暗速更残麝想眉间印鸦知顶上盘文王之囿小莫惜借人看
　　送僧归日本国
　　沧溟分故国泛杯归天尽终期到人生此别稀无风亦骇浪未午巳斜晖系帛何须鴈金乌日日飞
　　夏夜有寄
　　月上簟如水轩髙帘在钩竹声寒不夏蛩思静先秋偶得青霄兴方知白日愁所思何处远斜汉欲低流
　　春词
　　鸾镜长侵夜鸳衾不识寒羞多转面语妬极定睛看金市旧居近钿车新造寛春期莫相误一日百花残
　　送僧归破山寺
　　万里指吴山髙秋杖锡还别来双阙老归去片云闲师在有无外我婴尘土间居然本相别不要惨离顔
　　汴上晩泊
　　亭上风犹急桥邉月巳斜桞寒难吐絮浪浊不成花岐路春三月园林海一涯萧然正无寐夜橹莫咿哑
　　送僧南游
　　战鞞鸣未已瓶屦抵何乡偶别尘中易贪归物外忙后蝉抛鄠杜先鴈下潇湘不得从师去殷勤谢草堂
　　戏
　　恨极同塡海情长抵导江丁香从小结莲子彻枝双整髻花迎【一作当】槛吹灯月在窗秦台非久计早晚降霓幢
　　雪中寄卢延让秀才
　　苦贫皆共雪吾子岂同悲【一作兹】永日应无食经宵必有诗渚宫寒过节华省试临期努力图西去休将冻馁辞
　　花村【六韵】
　　地胜非离郭花深故号村巳怜梁雪重仍媿楚云繁山近当吟冷泉髙入梦喧依稀小有洞邂逅武陵源月好频移座风轻莫闭门流莺更多思百啭待黄昏
　　赋雪【十韵】
　　雨冻轻轻下风干淅淅吹喜胜花发处惊似客来时河静胶行棹嵓空响折枝终无鹧鸪识先有鹡鸰知马势晨争急雕声晩更饥替霜严柏署藏月上龙墀百尺楼堪倚千钱酒要追朝归紫阁早漏出建章迟腊【一作后】何曾爽春工是所资遥知故溪桞排比万条丝
　　溪邉
　　溪邉花满枝百鸟带香飞下有一白鹭日斜翘石矶
　　长安逄故人
　　岁暮长安客相逄酒一杯眼前闲事尽【一作静】心里故山来池影含新草林芳动早梅如何不归去霜鬂共风埃
　　雨夜
　　旅夕那禁雨梅天巳思秋未明孤枕倦相吊一灯愁有恋慙沧海无机奈白头何人得浓睡溪上钓渔舟
　　旅中送迁客
　　天南不可去君去吊灵均落日青山路秋风白发人言危无继者道在有明神满目尽秦越平生何处陈
　　寄尚顔师
　　僧中难得静静得是吾师到阙不求紫归山祗爱诗临风翘雪足向日剃霜髭自叹眠漳水双林动所思
　　防雨
　　天青湿【一作织】未遍风急舞难成粉重低飞蝶黄沉不语莺自随春霭乱还放夕阳明惆怅池塘上荷珠防防倾
　　送广利大师东归
　　紫殿久霑恩东归过海门浮荣知是梦轻别肯销魂明发先晨鸟寒栖入暝猿蕺山如重到应老旧云根【大师善于草圣故云】
　　闗东献兵部刘员外
　　昨夜星辰动仙郎近汉闗玳筵吟雪罢锦帐押春还巳到青云上应栖绛圃间临卭有辞赋一为奏天顔
　　涂次淮口
　　寒流万碧南渡见烟光人向隋宫近山盘楚塞长有村皆緑暗无径不红芳已带伤春病如何更异乡
　　咏桞
　　自与莺为地不教花作媒细应和雨断轻祗爱风裁好拂锦歩障莫遮铜雀台灞陵千万树日暮别离回
　　武牢闗遇雨
　　深【一作泽】春闗路逈暮雨细霏霏带雾昏河浪和尘重客衣望中迷去骑愁里乱斜晖惆怅家山逺溟蒙湿翠防
　　春寒
　　固教梅忍落休与杏藏娇巳过冬疑剰将来暖未饶玉阶残雪在罗荐暗魂销莫问王孙事烟芜正寂寥
　　早发潼闗
　　天邉月初落马上梦犹残闗树苍苍暁天堦澹澹寒宦游终自苦身世静堪观争似山中隐和云枕碧湍
　　送防上人
　　昨来非有意今去亦无心阙下抛新院江南指旧林瓶添新涧緑笠卸晩隂八字如相许终辞尺组寻
　　和诸学士秋夕禁直偶雪
　　太华积秋雪禁闱生夜寒砚氷忧诏急灯烬惜更残正遂攀嵇愿翻追访戴欢更为三日约髙兴未将防
　　御沟【十六韵】
　　一水终南下何年作沟穿城初北注过苑却东流绕岸清波溢连宫瑞气浮去应涵凤沼来必渗龙湫激石珠争碎萦堤练不收照花长乐曙泛叶建章秋影炫金茎表光揺绮陌头旁沾画睂府斜入教箫楼有雨难澄镜无萍易掷钩鼓宜尧女瑟荡必蔡姬舟臯的【一作着】通鸣鹤津应接斗牛逗风还防防和月更悠悠浅忆觞堪泛深思杖可投祗懐泾合虑不带陇分愁自有朝宗乐曾无溃穴忧不劳夸大汉清渭贯神州
　　赴阙次畱献荆南成相公【三十韵】
　　分阃兼文徳持衡有武功荆南知独去海内更谁同拔地孤峰秀当天一鹗雄云生五色笔月吐六钧弓骨格凌秋耸心源见底空神清飡瀣沆气逸饮洪蒙临事成奇防全身仗至忠解鞍欺李广煮弩笑臧洪往昔逄多难来兹故统戎卓旗云梦泽扑火细腰宫铲土楼台搆连江雉堞笼似平铺掌上疑涌出壶中岂是劳人力寜因役鬼工本遗三户在今匝万家通画舸横青雀危樯列防虹席飞巫峡雨袖拂宋亭风塲广盘毬子池开引钓筒礼贤金璧贱煦物雪霜融酒满梁尘动棊残漏滴终俭常资澹静贵絶恃穹崇唯要臣诚显那求帝渥隆甘棠名异奭大树姓非冯自念为迁客方谐谒上公痛知遭止棘频叹委飘蓬借宅诛茅緑分囷指粟红只慙燕馆盛宁觉阮途竆涣汗沾明主沧浪别钓翁去曾忧塞马归欲逐邉鸿积感深于海衔恩重极嵩行行桞门路囘首下离东
　　三峰府内矮桧【十韵】
　　擢秀依黄阁移根自碧岑周围虽合抱直上岂盈寻逺砌行窥顶当庭坐芘隂短堪惊众目髙已让他林日转无长影风回有细音不容萝茑附只耐雪霜侵玉帐笼应匝牙旗倚更禁叶低宜拂席枝褭易抽簮緑涧支离久朱门掩映深何须一千丈方有岁寒心
　　雪【十韵】
　　洒宻蔽璇穹霏霏杳莫竆迟于雨到地疾甚絮随风四野苍茫际千家晃朗中夜迷三绕鹊昼断一行鸿结片飞琼树裁花照蕋宫壅应邉尽北填合海无东髙爱危积低愁暖气融月交都浩日射更玲珑送腊辞寒律迎春入旧丛自怜曾未至聊复赋功
　　和睦州卢中丞题茅堂【十韵】
　　有士当今重忘情自古稀独开青嶂路闲掩白云飞石累千层险泉分一带防栋危猿竞下檐逈鸟争归烟冷茶铛静波香兰舸飞好移钟阜蓼莫种首阳薇树宻含轻雾川空漾薄晖芝泥看即捧蕙带且休围东郭邻穿履西林近衲衣琼瑶一百字千古见清机
　　奉和御制【六韵】
　　天晓宻云开亭亭翠葆来芰荷笼水殿杨桞蔽风台恩洽三时雨欢腾万嵗雷日华偏照御星彩逈分台苇岸萦仙棹莲峰倒玉杯独慙歌圣徳不是侍臣才
　　败帘【六韵】
　　有客编来久弥年断莫收不堪风作岂复燕为雠尽见三重阁难迷百尺楼伴灯防揜梦兼扇劣遮羞零落亡珠缀殷勤谢玉钩凉宵何必卷月自入轩流
　　玉堂种竹【六韵】
　　当砌植檀栾浓隂五月寒引风穿玉牖揺露滴金盘有韵和宫漏无香杂畹兰地严云鏁易日近雪封难静称围棊防闲宜阁笔看他年终结实不羡树栖鸾
　　和韩致光侍郎无题三首【十四韵】
　　珠佩元消暑犀簮自辟尘掩灯容燕宿开镜待鸡晨去嬾都忘旧来多未厌新每逄忧是梦长忆故延真杏小双圆靥山浓两防颦瘦难胜寳带轻欲驭飇轮箆凤金雕翼钗鱼玉镂鳞月明无睡夜花落断肠春觧舞何须楚能筝可在秦怯探同海底稀遇极天津緑捺攀宫艶青梅弄岭珍管纎银字咽梭宻锦书匀厌胜还随俗无疑不避人可怜三五夕娬媚善为隣
　　舞转轻轻雪歌霏漠漠尘漫游多入【一作卜】夜慵起不知晨玉筯和妆裛金莲逐歩新凤笙追北里鹤驭访南真有恨都无语非愁亦有颦戏应过蚌浦飞合入蟾轮杯样成言鸟梳文解卧鳞逄迎大隄晩离别洞庭春似玉曾夸赵如云不让秦锦收花上露珠引月中津木为连枝贵禽因比翼珍万苏防薄五色绣妆匀獭髓求鱼客鲛绡托海人寸肠谁与达洞府四无隣
　　绮阁临初日铜台拂暗尘鷾鸸偏报晓乌鶂惯惊晨鱼网裁书数鹍上曲新病多疑厄重语切见心真子母钱征笑西南月借颦衣嫌独杵分袂怨双轮贝叶教丹嘴金刀寄赤鳞卷帘吟塞雪飞楫渡江春解织宜名蕙能歌合姓秦眼穿囘鴈岭魂断饮牛津药自偷来绝香从窃去珍茗煎云沫聚药种玉苖匀草宻应迷客花繁好避人长干足风雨遥夜与谁隣








　　唐英歌诗巻上
　　钦定四库全书
　　唐英歌诗巻中
　　唐　吴融　撰
　　倒次元韵
　　南陌来寻伴东城去卜邻生憎无赖客死忆有情人似束腰支细如描发彩匀黄鹂裁帽贵紫燕刻钗珍身近从淄右家元接观津雨台谁属楚花洞不知秦泪滴空牀冷妆浓满镜春枕凉欹琥珀簟洁展麒麟茂苑廊千歩昭阳扇九轮阳城迷处笑京兆画时颦鱼子封笺短蝇头学字真易判期已逺难讳事还新艇子愁冲夜骊驹怕拂晨如何断岐路免得见行尘
　　美人【三十韵一作个人】
　　嫋嫋复盈盈何年坠玉京见人还道姓羞客不称名故事谙金谷新居近石城脸横秋水溢睂拂逺山晴粉薄涂云母簮寒篸水晶催来两桨送怕起五丝萦髻学盘桓绾牀依宛转成博山凝雾重油壁隐车轻额防梅花样心通棘刺情搔头邀顾遇指约到平生鱼网徐徐襞螺巵浅浅倾芙蓉褥已展荳蔻水休更赵女怜胶腻丁娘爱烛明炷香龙荐脑辟魇虎输精管咽参差韵弦嘈倰僜声花残春寂寂月落漏丁丁桞絮聫章敏椒花属思清剪罗成防字销蜡脱朱樱邂逅当投佩艰难莫拊楹熨来身热定防得面痕平匣镜金螭怒帘旌绣兽狞颈长堪鹤并腰细任蜂争滴泪泉饶竭论心石未贞必双成凤去岂独化蝉鸣书逺肠空断楼髙胆易惊数钱红带结鬭草旧裙盛映桞阑干小侵波略彴横夜愁遥寄雁晓梦半和莺翼祗思鹣比根长羡藕并可怜衣带缓休赋重行行
　　即席【十韵】
　　住处方窥宋平生未嫁卢暖金轻铸骨寒玉细凝肤妬蝶长成伴伤鸾耐得孤城堪迷下蔡台合上姑苏弄眼难降桞含茸欲门蒲生凉云母扇直夜博山鑪翡翠交妆镜鸳鸯入画图无心同石转有泪约泉枯猿渇应须见鹰饥祗待呼银河正清浅霓节过来无
　　追咏棠梨花【十韵】
　　蜀地从来胜棠梨第一花更应无软弱别自有妍华不贵绡为雾难降绮作霞移须归紫府驻合饵丹砂宻映弹琴宅深藏卖酒家夜宜红防照春称锦筵遮连庙魂栖望飘江字绕巴未饶酥防薄兼妬雪飞斜旧赏三年断新期万里赊长安如种得谁定牡丹夸
　　緜竹山【四十韵】
　　緜竹东西隅千势相属崚嶒压东巴连延罗古蜀方者露圭角尖者鑚箭镞引者蛾睂弯敛者鸢肩缩尾蟉青蛇盘颈低兔伏横来突若奔直上森如束歳在作噩年铜梁揺虿毒相国京兆公九命来作牧戎提虎仆毛专奉狼头纛行府寄精庐开窓对林麓是时重阳后天气旷清肃兹山昏晓开一一在人目霜空正泬寥浓翠飞扑扑披海出珊瑚贴天堆碧玉俄然阴霾作城郭才霡霂绝顶已凝雪晃朗开红旭初疑昆仑下夭矫龙衔烛亦似蓬莱巅金银台叠蹙紫霞或旁映绮段铺繁缛晚照忽斜笼赤城差断续又如煮吴盐万万盆初熟又如濯楚练千千匹未轴又如水晶宫蛟螭结川渎又如钟乳洞电灼开岩谷丹青画不成造化供难足合有羽衣人飘飖曳烟躅合有五色禽呌啸含仙曲根虽限劒门穴必通林屋方诸沧海隔欲去忧沦覆羣玉缥缈间未可量往复何如当此境终朝旷遐瞩往往草檄余吟哦思幽独早晚扫搀抢笳鼓迎畅毂休飞霹雳车罢系虾蟇木勒铭燕然山万代垂芬郁然后恣逍遥独往羣麋鹿不管安与危不问荣与辱但乐濠梁鱼岂怨钟山鹄纫蕙以围腰采芝将实腹石牀须卧平一任闲云触
　　祝风【三十二韵吾有田在吴将十祀耕以为业终老计】
　　我有二顷田长洲东百里环涂为之区积葑相连纚松江流其傍春夏多苦水隄防苟不时泛滥即无已粤余病眠久而复家无峙田畯不胜荒农功皆废弛他稼巳如云我田方欲莳四际上通波兼之葭与苇是时立秋后烟露浩凄矣虽然遣毕功萎约都无几如何海上风连日从空起似欲驱沧溟来沃具区里噫嘻尔风师吴中多豪士囷仓过九年一粒惜如死籴贱兼粜贵凶年翻大喜只是疲羸苦才饥须易子余仍轗轲者进趋年二纪秋不安一食春不闲一晷肠回为多别骨瘦因积毁咳唾莫逄人揶揄空覩鬼中又値干戈皇皇常转徙故隐茅山西今来笠泽涘荒者不复寻茸者还有防将巾陶令车又葢姜肱被不敢务有余有余必骄鄙所期免假匄假匄多慙耻骄鄙既不生慙耻更能弭自可致逍遥无妨阅经史嗟予将四十满望祗如此干泽尚多难学稼兹复尔竆达虽系命祻福生所履天不饥死余飘风当自止
　　金陵懐古
　　玉树声沉战舰收万家冠盖入中州祗应江令偏惆怅头白归来是客游
　　凉思
　　松间小槛接波平月澹烟沉暑气清半夜水禽栖不定緑荷风动露珠倾
　　鲛绡
　　云供片段月供光贫女寒机枉自忙莫道不蚕能致此海邉何事有扶桑
　　潮
　　暮去朝来无定期桑田长被此声移蓬莱若探人间事一日还应两度知
　　忘忧花
　　繁红落尽始凄凉直道忘忧也未忘数朶殷勤似春在春愁特此系人肠
　　忆街西所居
　　衡门一别梦难稀人欲归时不得归长忆去年寒食夜杏花零落雨霏霏
　　云
　　南北东西似客身逺髙鸟自为隣清歌一曲犹能住莫道无心胜得人
　　华清宫【四首】
　　中原无鹿海无波凤辇鸾旗出幸多今日故宫归寂寞太平功业在山河
　　渔阳烽火照函闗玉辇怱怱下此山一曲羽衣听不尽至今遗恨水潺潺
　　上皇銮辂重巡游雨泪无言独倚楼惆怅眼前多少事落花明月满宫秋
　　别殿和云鏁翠防太眞遗像梦依依玉皇掩泪频惆怅应叹僧繇白鹤【一作彩笔】飞
　　陈琳墓
　　冀州飞檄傲英雄却把文辞事邺宫从道笔端由我得九泉何面见袁公
　　湖州朝阳楼
　　十二亭亭占晓光隋家浪説有迷藏仲宣题尽平生恨别处应难看屋梁
　　卖花肩
　　和烟和露一丛花担入宫城许史家惆怅街头【一作东风】无处説不教闲地着看【一作春】花
　　自讽
　　世路升沉合自安故人何必苦相干涂穷始解东归去莫过严光七里滩
　　送杜鹃花
　　春红始尽【一作谢】又秋红故【一作息】国亡来入楚宫应是蜀寃啼不尽更凭顔色诉西风
　　西京道中闻蛙
　　雨余林外夕烟沉忽有蛙声伴客吟莫道闻时倍惆怅稚圭蓬荜在山隂
　　情
　　依依脉脉两如何细似轻丝似波月不长圆花易落一生惆怅为伊多
　　送荆南从事之岳州
　　秋拂湖光一镜开庾郎兰棹好徘徊遥知月落酒醒处五十弦从波【一作枝】上来
　　渡淮作
　　红杏花时辞汉苑黄梅雨里上淮船雨迎花送长如此辜负东风十四年
　　薛舎人见征恩赐香并二十八字同寄
　　往嵗知君侍武皇今来何用紫罗囊都縁有意重熏裛更洒江毫上玉堂【一作皇】
　　王母庙
　　鸾龙一夜降昆丘遗庙千年枕碧流赚得武皇心力尽忍看烟草茂陵秋
　　涂中阻风
　　洛阳寒食苦多风扫荡春华一半空莫道芳蹊尽成实野花犹有未开丛
　　楚事【屈原云目极千里伤春心宋玉云悲哉秋之为气】
　　悲秋应亦抵伤春屈宋当年并楚臣何事从来好时节只将惆怅付词人
　　和僧咏牡丹
　　万縁销尽本无心何事看花恨却深都是支郎足情调坠香残蘂亦成吟
　　豫让
　　韩魏同谋反覆深晋阳三板免成沉赵衰当面何须恨不把干将访负心
　　和寄座主尚书
　　偶逄戎旅战争日岂是明时放逐人【一作臣】不用裁诗苦惆怅风雷看起卧龙身
　　江行
　　霞低水逺碧翻红一棹无邉落照中説示北人应不爱锦遮泥健马追风
　　旅馆梅花
　　清香无防敌寒梅可爱他乡独看来为忆故溪千万树几年辜负雪中开
　　水鸟
　　烟为行止水为家两两三三睡暖沙为谢离鸾兼别鹄如何禁得向天涯
　　杨花
　　不鬭秾华不占红自飞晴野雪蒙蒙百花长恨风吹落唯有杨花独爱风
　　水调
　　凿河千里走黄沙浮殿西来动日华可道新声是亡国且贪惆怅后庭花
　　秋夕楼居
　　月里青山淡如画露中黄叶防然秋危栏倚遍都无寐祗恐星河坠入楼
　　经苻坚墓
　　百里烟尘散杳防新平一隰草青青八公山木【一作石】君知否休更中原作彗星
　　松江晚泊
　　吴台越峤两分津万万樯乌簇夜云吟尽长江一江月更无人似谢将军
　　送薛学士赴任峡州【二首】
　　负谴虽安不敢安叠猿声里独之官莫将彩笔闲抛掷更待淮王诏草看
　　片防飞入峡云深带雨兼风动楚吟何似玉堂裁诏罢月斜鳷鹊漏沉沉
　　送许校书
　　故人言别倍依依病里斑荆尚【一作苦】忆违明日桞亭门外路不知谁赋送将归
　　蛱蝶
　　两两自依依南园烟露防住时须并住飞处要交飞草浅忧惊吹花残惜晩晖长教撷芳女夜梦逺人归
　　阌乡寓居【十首】
　　阿对泉
　　六载抽毫侍禁闱可堪多病决然归五陵年少如相问阿对泉头一布衣【阿对泉是杨伯起家僮尝引泉灌蔬其泉至今尚在】
　　蛙声
　　稚圭伦鉴未精通只把蛙声鼔吹同君聴月明人静夜肻饶天籁与松风
　　茆堂
　　结得茆檐瞰碧溪闲云之外不同栖犹嫌未逺函关道正睡刚闻报晓鸡
　　清谿
　　清谿见底露苍苔宻竹垂藤鏁不开应是仙家在深处爱流花片引人来
　　钓竿
　　曾抛钓渚入秦关今却持竿傍碧滩认得旧人【一作溪】兼旧意恰如羊祜识金环
　　山僧
　　石臼山头有一僧朝无香积夜无灯近嫌俗客知踪迹拟向中方断石层
　　小径
　　碍竹妨花一径幽攀援可到玉峰头若教须作康庄好更有髙车驷马忧
　　闻提壶鸟
　　早于批鵊巧于莺故国春林足此声今在天涯别秋【一作馆】里为君沽酒复何情
　　木塔偶题
　　西南古刹近芳林偶得髙秋试一吟无限黄花衬黄叶何须春月始伤心
　　山禽
　　碧嶂为家烟外栖衔红啄翠入芳蹊可能知我心无定频褭花枝拂面啼
　　闻歌
　　贯珠一夜奏累累尽是荀家旧教词落尽梁尘肠不断九原谁报小怜知【一作一声娇柳小寒枝】
　　即席
　　竹引丝随褭翠楼满筵惊动玉关秋何人借与丹青笔画取当时八字愁
　　便殿对
　　宣呼昼入蘂珠宫玉女牕扉薄雾笼得得【一作待得】华胥春梦觉半竿斜日下厢风
　　南迁途中【七首】
　　登七盘岭【二首】
　　才非贾傅亦迁官五月驱羸上七盘从此自知身计定不能回首望长安
　　七盘岭上一长号将谓青天鉴郁陶近日青天都不鉴七盘应是未髙髙
　　渡汉江初尝鳊鱼有作
　　啸父知几先忆鱼季鹰无事巳思鲈自慙初识查头味正是栖栖哭阮途
　　溪鱼【一作溪翁】
　　饭稻羮菰晓复昏碧滩声里长诸孙应嗟独上涔阳客排比椒浆奠楚魂
　　寄友人
　　惊魂往往坐疑飘便好为文慰寂寥若待清湘葬鱼了总然招得不堪招
　　途中偶怀
　　无路能酬国士恩短亭寂寂到黄昏回肠一寸危如线赖得商山未有猿
　　访贯休上人
　　休公为我设兰汤方便教人学洗肠自觉尘缨顿潇洒南行不复问沧浪
　　鸳鸯
　　野翘红颈覆金衣滩上双双去又归长短死生无两处可怜黄鹄爱分飞
　　野歩
　　一曲两曲涧边草千枝万枝村落花携笻深去不知处几叹山阿隔酒家
　　酬僧
　　玉堂全不恨常朝卧待重城宿雾消翻忆故山深雪里满炉枯柏带烟烧
　　买带花樱桃
　　粉红轻浅靓妆新和露和烟别近隣万一有情应有恨一年荣落两家春
　　海棠【二首】
　　太尉园林两树春【今畨禺太尉徐公兴化亭子有海棠二林】年年奔走探花人今来独倚荆山看回首长安落战尘
　　雪绽霞铺锦水头占春顔色最风流若教更近天街种马上多逢醉五侯
　　送僧上峡归东蜀
　　巴字江流一棹回紫袈裟是禁中裁如从十二峰前过莫赋佳人殊未来
　　杏花【五言三韵】
　　春物竞相妬杏花应最娇红轻欲愁杀粉薄似啼销愿作南华蝶翩翩绕此条
　　草
　　染亦不可成画亦不可得苌未死时应无此顔色
　　和杨侍郎
　　目极家山逺身拘禁苑深烟霄惭暮齿麋鹿媿初心
　　山居喜友人相访
　　秋雨空山夜非君不此来髙于剡溪雪一棹到门回
　　逺山
　　隠隠隔千里巍巍知几重平时未能去梦断一声钟
　　江树
　　终日冲奔浪何年坠乱风谢公堪入咏目极在云中
　　蔷薇
　　万卉春风度繁花夏景长馆娃人尽醉西子始新妆
　　梅雨
　　浑开又宻望中迷乳燕归迟粉竹低扑地暗来飞野马舞风斜去散醯鸡初从滴沥妨琴榭渐到潺湲绕药畦少傍海边飘泊处中庭自有两犂泥
　　登途怀友人
　　日落野原秀雨余云物闲清旹正愁絶髙处更登【一作跻】攀京洛遥天外江河战鼔间孤怀欲谁寄应向【一作付】塞鸿还
　　闻蝉
　　夏在先催过秋賖已被迎自应人不防莫道物无情木叶总未落髩丝还易生西风正相乱休上夕阳城
　　秋色
　　染不成干书未销霏霏拂拂又迢迢曽从建业城边路蔓草寒烟鎻六朝
　　自讽
　　本自沧洲把钓人无端三署接清尘从来奔走徒流涕也渡湘漓作逐臣
　　宿青云驿
　　苍黄负讉走商顔保得防躬出武关今夜青云驿前月伴吟应到落西山
　　秋闻子规
　　年年春恨化寃魂血染枝红压叠繁正是西风花落尽不知何处认啼痕
　　荆南席上闻歌
　　迎愁敛黛一声分吊屈江边日暮闻何事遏云翻不定自縁踪迹爱行云







　　唐英歌诗巻中
　　钦定四库全书
　　唐英歌诗卷下
　　唐　吴融　撰
　　武闗
　　时来时去若循环双阖平云澷鏁山祗道地教秦设险不知天与汉为闗贪生莫作千年计到了都成一梦闲争得便如岩下水从他兴废自潺潺
　　月夕追事
　　曽聼豪家碧玉歌云牀氷簟落秋河月临高阁帘无影风过回廊幕有波屈指尽随云雨散满头赢得雪霜多此时空见清凉影来伴蛩声咽砌莎
　　送于员外归隐蓝田
　　曽吟工部两峰寒今日星郎得挂冠吾道不行归始是世情如此住应难围棊已访生云石把钓先寻急浪【一作雨】湍若遇秦时雪髯客紫芝兼可备朝餐
　　废宅
　　风飘碧瓦雨摧垣却有邻人为鏁门几树好花闲白昼满庭荒草易黄昏放鱼池涸蛙争聚栖燕梁空雀自喧不独凄凉眼前事咸阳一火便成原
　　湖州晚望
　　鼓角迎秋晚韵长断虹疎雨间微阳两条溪水分头碧四面人家入骨凉独鸟归时云鬭迥残蝉急处日争忙他年若得壶中术一簇汀洲尽贮将
　　上阳宫辞
　　苑路青青半是苔翠华西去未知回景阳春漏无人报太液秋波有鴈来单影可堪明月照红顔无奈落花催谁能赋得长门事不惜千金奉酒杯
　　宋玉宅
　　草白烟寒半野陂临江旧宅指遗基已懐湘浦招魂事更忆髙唐説梦时穿径早曽闻客住登墙岂复见人窥今朝送别还经此吟断当年云梦悲
　　春晚书懐
　　落尽红芳春意阑緑芜空鏁辟疆园嫦娥断影霜轮冷帝子无踪泪竹繁未逹东林还絶想不劳南浦更销魂晚来虽共残莺约争奈风凄雨又昏
　　寄杨侍郎
　　云情鹤态莫夸慵正上仙楼十二重吟逸易沉【一作成】鳷鹊月梦长先断景阳钟奇文已刻金书劵秘语看防玉检封何事春来待归隐探知溪畔有风松
　　杏花
　　粉薄红轻掩敛羞花中占断得风流软非因醉都无力凝不成歌亦自愁独照影时临水畔最含情处出墙头徘徊尽日难成别更待黄昏对酒瓯
　　宪丞裴公上洛退居有寄【二首】
　　鸿在防防已自由紫芝峰下更髙秋抛来簮绂都如梦泥着杯觞不为愁晚树拂檐风脱翠夜滩当户月和流自嗟不得从公去共上仙家十二楼
　　瘦如仙鹤爽风篁外却尘嚣兴绪长偶坐几囘沉皓月闲吟是处到残阳门前立使修书嬾花下留賔压酒忙目断琼林攀不得一重丹水抵三湘
　　丛祠
　　丛祠一炬照秦川雨散云飞二十年长路未归萍逐水旧居难问草平烟金鞍正伴桐乡客粉壁犹懐桂苑仙何必向来曽识面拂尘看字也凄然
　　分水岭
　　两派潺湲不暂停岭头长防别离情南随去马通巴栈北逐归人逹渭城澄处好窥双黛影咽时堪寄断肠声紫溪旧隐还如此清夜梁山月更明
　　赴职西川过便桥书懐寄同年
　　平门桥下水东驰万里从军一望时乡思旋生芳草见客愁何限夕阳知秦陵无树烟犹鏁汉苑空墙浪欲吹不见【一作是】伤春爱囘首杏坛恩重马迟迟
　　太保中书令军前新楼
　　十二栏杆压锦城半空人语落滩声风流近接平津阁气色髙含细栁营尽日卷帘江草緑有时欹枕雪峰晴不知捧诏朝天后谁此登临看月明
　　玉女庙
　　九清何日降仙霓掩映荒祠路欲迷愁黛不开山浅浅离心长在草萋萋檐横緑王余掷牕袅红枝杜宇啼若得洗头盆置此靓妆无复碧莲西
　　坤维军前寄江南弟兄
　　二年征战剑山秋家在松江白浪头闗月几时干客泪戍烟终日起乡愁未知辽堞何当下转觉燕防不易酬独羡一声南去鴈满天风雨到汀洲
　　浐水席上献座主侍郎
　　暖泉宫里告防回畧避红尘小宴开落絮已随流水去啼莺逺傍夕阳来草能縁岸侵罗荐花不容枝蘸玉杯莫讶诸生中独醉感恩伤别正难裁
　　送知古上人
　　昔年离别浙河东多难相逢旧楚宫振锡才寻三径草登船忽挂一防风几程村饭添盂白何处山花照衲红不似投荒憔悴客沧浪无际问渔翁
　　和座主尚书登布善寺楼
　　往事何时不系肠更堪凝睇白云乡楚王城垒空秋色羊祜江山秖瞑光林下逺分南去马渡头偏认北归航谁知此日凭轩处一笔工夫胜十【一作七】襄
　　金桥感事
　　太行和雪叠晴空二月春郊尚朔风饮马早闻临渭北射雕今欲过山东百年徒有伊川叹五利宁无魏綘功日暮长亭正愁絶哀笳一曲戍烟中
　　萧县道中
　　戌火三笼滞晚程枯桑系马上寒城满川落照无人过卷地飞蓬有烧明楚客早闻歌凤徳刘琨休更舞鸡声草堂旧隐终归去寄语岩猿莫暁惊
　　兖州泗河中石牀【李白杜甫皆此饮咏】
　　一片苔牀水潄痕何人清赏动乾坤谪仙醉后云为态野客吟时月作魂光景不回波自逺风流莫【一作难】问石无言迩来多少登临客千载谁将胜事论
　　禁直偶书
　　玉皇新复五城居仙馆词臣在碧虚扣【一作锦】砌渐看翻芍药鏁牕还咏隔【一作碧】蟾蜍敢期林上灵乌语贪草云间彩凤书争奈沧洲频入梦白波无际落红蕖
　　送弟东归
　　偶持麟笔侍金闺梦想三年在故溪祖竹定欺檐雪折稚杉应拂栋云齐谩劳筋骨趋丹凤可有文词咏碧鸡此别更无闲事嘱北山髙处谢猿啼
　　和座主尚书春日郊居
　　海燕初归朔雁回静眠深掩百花台春蔬已为髙僧掇腊醖还因熟客开檐外暖丝兼絮堕槛前轻浪带鸥来谢公难避苍生意自古风流必上台
　　僧舍白牡丹【二首】
　　腻若裁云薄缀霜春残独自殿羣芳梅妆向日霏霏暖纨扇揺风闪闪光月魄照来空见影露华凝后更多香天生洁白宜清净何必殷红映洞房
　　侯家万朶簇霞丹若并双林素艳难合影只应天际月分香多是畹中兰虽饶百卉争先发还在三春向后残想得惠林凭此槛肯将荣落意来看
　　八月十五夜禁直寄同僚
　　中秋月满尽相寻独入非烟宿禁林曽恨人间千里隔更堪天上九门深明涵太液鱼龙定静鏁圎灵象纬沉目断枚臯何处在栏干十二忆登临
　　上已日花下闲看
　　十里香尘扑马飞碧莲峰下踏青时云环照水和花重罗袖擡风惹絮遅可便无心邀窈【一作娬】媚还应有泪忆袁熈如烟如梦争寻得溪桞回头万万丝
　　禅院奕棊偶题
　　裛尘丝雨送防凉偶出樊笼入道塲半偈已能消万事一枰兼得了残阳寻知世界都如梦自喜身心甚不忙更约西风揺落后醉来终日卧禅房
　　和张舍人
　　玉女盆邉雪未销正多春事莫无憀杏花向日红匀脸云带环山白系腰莺啭树头欹枕听冻开泉眼杖藜挑陵迁谷变如须问控鹤山人字子乔
　　送友赴阙
　　故人归去指翔鸾乐带离声可有欢驿路两行秋吹急渭波千叠夕阳寒空郊已叹周禾熟旧苑应寻汉火残遥羡从公无一事探花先醉曲江干
　　文德初闻车驾东游
　　龙斾丛丛下剑门还将瑞气入中原鼇头一荡山虽没乌足重安日不昏晋客已知周礼在秦人仍喜汉官存自怜闲坐渔矶石万级云台落梦魂
　　子规
　　举国繁华委逝川羽毛飘荡一年年他山呌处花成血旧苑春来草似烟雨暗不离浓绿树月斜长吊欲明天湘江日暮声凄切愁杀行人归去船
　　简州归降贺京兆公
　　分栋山前曙色开三千鐡骑简州回云间堕箭飞书去风里擎竿露布来古谓伐谋为上策今朝静胜自中台功名一似淮西事只是元臣不姓裴
　　登汉州城楼
　　雨余秋色拂孤城远日凝时万象新叠翠北来千嶂尽漫流东去一江平从军固有荆州乐懐古能无岘首情欲下阑干一回首鸟归帆没戍烟生【一作明】
　　过邓城县作
　　不用登临足感伤古来今往尽茫茫未知尧桀谁臧否可便彭殇有短长楚垒万重多故事汉波千疉更残阳到头一切皆身外只觉闲【一作闗】身是醉乡
　　岐下寓居见槐花落因寄从事
　　才开便落不胜黄覆着庭莎衬夕阳只共蝉催双髩老可知人已十年忙暁牕须为吟秋兴夜枕应敎梦帝乡蜀国马卿看从猎肯将闲事入凄凉
　　和人有感
　　莫愁家住石城西月坠星沉客到迷一院无人春寂寂九原何处草萋萋香魂不散烟笼水舞袖休翻桞拂堤兰棹一移风雨急流莺千万莫长啼
　　春归次金陵
　　春隂漠漠覆江城南国归桡趂晩程水上驿流初过雨树笼堤去【一作处】不离莺迹踈冠盖兼无梦地近郷园自有情更被东风动离思杨花千里雪中行【一作更被东风致愁絶】
　　途中见杏花
　　一枝红杏出墙头墙外人行正独愁长得看来犹有恨可堪逄处更难畱林空色曙莺先到春浅香寒蝶未游更忆帝乡千万树澹烟笼日暗皇【一作神】州
　　秋日经别墅
　　别墅萧条海上村偶期兰菊与琴樽檐横碧嶂秋光近树带闲潮晩色昏幸有白云眠楚客不劳芳草思王孙北山移去前文在无复教人叹暁猿
　　红叶
　　露染霜干片片轻斜阳照处转烘明和烟飘落九秋色随浪泛将千里情几夜月中藏鸟影谁家庭际伴蛩声一时衰飒无多恨看着清风防翦成
　　离霅溪感事献郑员外
　　足恨饶悲不自由萍无根蒂水长流庾公明月吟连曙谢守青山看入秋一饭意专堪便死千金诺在转难酬云沉鸟去回头否平子才多好赋愁
　　岐州安西门
　　安西门外彻安西一百年前断鼓鼙犬解人歌曽入唱马称龙子几来嘶自从辽水烟尘起更到涂山道路迷今日登临须下泪行人无个草萋萋
　　偶书
　　青牛闗畔寄孤村山当屏风石当门芳树緑隂连蔽芾长河飞浪接昆仑苔田緑后蛙争聚麦陇黄时雀更喧只此无心便无事避人何必武陵源
　　得京中亲友书讶久无音耗以诗代谢
　　退闲何事不忘机况限溪云静掩扉马颊浪髙鱼去少鸡鸣闗险雁来稀无才敢更期连茹有意兼思学采薇珍重故人知我者九霄休复寄音徽
　　即事
　　抵鹊山前云掩扉便甘终老脱朝衣暁窥清镜千峰入暮倚长松独鹤归云里引来泉脉细雨中移得药苗肥何须一筯鲈鱼脍始挂孤防问钓矶
　　病中宜茯苓寄李谏议
　　千年伏莬带龙鳞太华峰头得最珍金鼎暁煎云漾粉玉瓯寒贮露含津南宫已借征诗客【杜工部有寄杨员外茯苓之什】内署今还托谏臣飞檄愈风知妙手也须分药救漳滨
　　闗西驿亭即事
　　晚霞零落雨初收闗上危栏怅独畱千里好春聊极目五陵无事莫回头山犹带雪霏霏恨桞未禁寒冉冉愁直是无情也肠断鸟归帆没水空流
　　望嵩山
　　三十六峰危似冠晴楼百尺独登看髙凌鸟外青冥窄翠落人间白昼寒不觉衡阳遮雁过如何钟阜对龙盘始知万嵗声长在只待东巡动玉鸾
　　题湖城县西道中槐树
　　零落欹斜此路中盛时曽识太平风暁迷天仗归春苑暮送鸾旗指洛宫一自烟尘生蓟北更无消息幸闗东而今只有孤根在鸟啄虫穿没乱蓬
　　东归次瀛上
　　暖烟轻淡草霏霏一片晴山衬夕晖水露浅沙无客泛树连疎苑有莺飞自从身与沧浪别却被春敎寂寞归回首青门不知处向人杨桞自【一作莫】依依
　　槎
　　浪防龙迹老欹危流落何时别故枝嵗月空教苔藓积芳菲长倩薜萝知有文在朽人难识无蠧藏心鸟莫窥家近沧浪从泛去碧天消息不参差
　　汴上观
　　九曲河氷半叚来严霜结出劲风裁非时已认蝉飘翼到海须忧蚌失胎千里夜清闻戛玉几人东下忆奔雷殷勤莫碍星槎路从看天津弄杼回
　　闲居有作
　　依依芳树【一作草】拂檐平绕竹清流侵骨清爱弄緑苔鱼自跃惯偷红果鸟无声踏青堤上烟多緑拾翠江邉月更明只此超然长往是几人能遂铸金成【一作城】
　　离岐下题西湖
　　送夏迎秋几醉来不堪行色被蝉催身随渭水看归逺梦挂秦云约自回雨细若为抛钓艇月明谁复上歌台千波万浪西风急更为红蕖把一杯
　　岐阳防相国借宅因抒懐投献
　　风有危亭月有台平津阁畔好徘徊虽非宋玉诛茅至且学王家种竹来已得静居从马歇不堪行色被蝉催故园兰菊三千里旅梦方应校懒回
　　晚泊松江
　　落日停桡古渡邉古今踪迹一苍然平沙尽处云藏树逺吹收来水定天正困东西千里路可怜潇洒五湖船如何不及前贤事却谢鲈鱼在洛川
　　过渑池书事
　　渑池城郭半遗基无限春愁挂落晖桞渡风轻花浪緑麦田烟暖锦鸡飞相如忠烈千秋断二主英雄一梦归莫道新亭人对泣异乡殊代也霑衣
　　富春
　　水送山迎入富春一川如画晩晴新云低逺渡帆来重潮落寒沙鸟下频未必桞间无谢客也应花里有秦人严光万古清风在不敢停桡更问津
　　髙侍御话及皮博士池中白莲因成一章寄博士兼呈侍御
　　白玉花开緑锦池风流御史报人知看来应是云中堕偷去须从月下移已被乱蝉催婉娩更禁凉雨动防褷习家秋色堪图画只欠山公倒接防
　　忆猿
　　翠防云敛日沉空呌彻青防怨不竆连臂影垂溪色里断肠声尽月明中静舎烟峡凄凄雨髙弄霜天嫋嫋风犹有北山归意在少惊佳树近房栊
　　红树
　　一声南雁已先红神女霜飞叶叶同自是孤根非暖地莫惊他木耐秋风暖烟散去隂全薄明月临来影半空长忆洞庭千万树照山横浦夕阳中
　　新鴈
　　湘浦深春始北归玉闗揺落又南飞数声飘去和秋色一字横来背晚晖紫阁髙鸣云羃羃灞陵晚渡雨防防莫从思妇台邉过未得征人塞外书【一作万里衣】
　　海上秋懐
　　辞无珪组隐无才门向潮头过处开几度黄昏逢罔象有时红旭见蓬莱碛连荒戌频频火天絶纎云徃徃雷昨夜西风已揺落那堪更上望乡台
　　忆山泉
　　穿云落日细湔湔尽日疑闻弄管千仞洒来寒碎玉一深去碧涵天烟迷叶乱寻难见月好风清听不眠春雨正多归未得只应流恨更潺湲
　　东归望华山
　　碧莲重疉在青防落日垂鞭缓客程不奈春烟笼暗澹可堪秋雨洗分明南邉已放三千马北面犹标百二城只怕仙人抚髙掌年年相见是空行
　　游华州飞泉亭
　　走马街南百畆池碧莲花影倒参差偶同人去红尘外正值僧归落照时万事已为春弃置百忧须赖酒医治殷勤待取前峰月更倚栏干弄钓丝
　　叶落
　　红影飘来翠影防一辞林表不知归伴愁无色烟犹在替恨成啼露未稀若逐水流应万里莫因风起便孤飞楚郊千树秋声急日暮纷纷惹客衣
　　池上双鳬【二首】
　　碧池悠漾小鳬雏两两依依祗自娯钓艇忍移人散去寒鸱有意即相呼可怜翡翠归云髻莫羡鸳鸯入画图幸是羽毛无取处一生安穏老菰蒲
　　双鳬狎得傍池台戏藻衔蒲逺又回敢为稻粱凌险去幸无鹰隼触波来万丝春雨眠时乱一片浓萍浴处开不在笼栏夜仍好月汀星沼剰徘徊
　　和皮博士赴上京观中修灵斋赠威仪尊师兼见寄
　　霓结双旌羽缀裙七星坛上拜元君精诚有为天应感章奏无私鬼怕闻鹤驭已随烟际下凤膏还向月中焚【汉武烧凤膏为烛以祀神坛】白云乡路看看到好驻流年翊圣文
　　春雨
　　霏霏漠漠暗和春羃翠凝红色更新寒入腻裘浓暁睡细随油壁静香尘连云似织休迷雁带桞如啼好赠人别有空阶寂寥事緑苔狼籍落花频
　　秋池
　　冷涵秋影碧溶溶一片澄明见底空有日晴来云衬白几时吹落叶浮红香啼蓼穂娟娟露干动莲茎淅淅风凌暁无端照衰发便悲霜雪镜光中
　　太湖石歌
　　洞庭山下湖波碧波中万古生幽石鐡索千寻取得来竒形怪状谁能识初疑朝家正人立又如战士方狙击又如防风死后骨又如于菟活时额又如成人枫又如害瘿柏雨过上停风来中有隙想得沉潜水府时兴云出雨蟠蛟螭今来硉矹林庭上长恐忽然生白浪用时应不称娲皇将去也堪随博望噫嘻尔石好凭依幸有方池并钓矶小山丛桂且为伴钟阜白云长自归何必豪家甲第里玉阑干畔争光辉一朝荆棘忽流落何异绮罗云雨飞
　　赠方干处士歌
　　把笔尽为诗何人敌夫子句满天下口名聒天下耳不识朝不识市旷逍遥闲徙倚一杯酒无万事一叶舟无千里衣裳白云坐卧流水霜落风髙忽相忆惠然见过留一夕一夕听吟十数篇水榭林萝为岑寂拂旦舍我亦不辞携笻径去随所适随所适无处覔云半片鹤一只
　　李周弹筝歌【淮南韦太尉席上赠】
　　古人云丝不如竹竹不如肉乃知此语未必然李周弹筝聼不足闻君七嵗八嵗时五音六律皆生知就中十三弦最妙应宫出入年方少青骢惯走长楸日几度承恩防急召一字鴈行斜御筵锵金戛羽凌非烟始似五更初残月里凄凄切切清露蝉又如盘石罅堆叶下泠泠沥沥苍崖泉鸿门玉斗初向地织女金梭飞上天有时上苑防花发有时太液秋波濶当头独坐纵一声满坐好风生拂拂天顔开圣心悦紫金白珠霑赐物出来无暇更还家且上青楼醉明月年将六十艺转精自写梨园新曲声近来一事还惆怅故里春荒烟草平供奉且聴语自昔兴衰看乐府祗如伊州与梁州尽是太平时歌舞旦夕君王继此声不要停弦泪如雨
　　赠光上人草书歌
　　篆书朴书俗草圣贵在无覊束江南有僧名光紫毫一管能颠狂人家好壁试挥拂瞬目已留三五行摘如钩挑如拨斜如掌回如斡又如夏禹锁淮神波底出来手正拔又如朱亥锤晋鄙袖中擡起腕欲脱有时软萦盈一穗秋云曳空濶有时瘦巉巗百尺枯松露槎枿忽然飞动更惊人一声霹雳龙蛇活稽山贺老昔所传又闻能者唯张颠上人致功应不可【一作下】其奈飘飘沧海边可中一人天子国络素裁缣毫洒墨不系知之与不知须言一字千金直
　　赠李长史歌【并序】
　　余客武康县既旬日将去邑长相饯于溪亭座中有李长史袖出芦管自请声以送客且言我业此二十年年少时五陵豪侠无不与之游梨园新声一闻之明日皆出我下洎巢贼腥秽宫阙逃难于东江淮间非吾土又无知音弊衣旅食双髩雪然然风月好时或亭皋送别必引满自劝不能忘情一曲未终然承睫越鸟朔马之慼感动傍人罗进士隠初遇金陵有赠诗尚能成诵在口余悯李之流落仰罗之所感故赠之时光启戊申嵗清明月之八日
　　危栏压溪溪澹碧翠褭红飘莺寂寂此日长亭怆别离座中忽遇吹芦客双攘轻袖当髙轩含商吐羽凌非烟初疑一百尺瀑布八九月落香炉巅又似鲛人为客罢迸涙如珠玉盘泻碧瑚碎梓泽中金银铛撼山下铿鍧揭调初惊人幽咽细声还感神紫凤将雏呌山月猿丧子啼江春咨嗟长史出人艺如何值此艰难际可中长似承平基肯将此为闲人吹不是东城射雉处即应南苑鬭鸡时白樱桃熟每先赏红芍药开长有诗卖珠曽被武皇问薰香不怕贾公知今来流落一何苦江南江北九寒暑翠华犹在橐泉中一曲梁州泪如雨长史长史听我语从来艺絶多失所罗君赠君两首诗半是悲君半自悲
　　赠广利大师歌
　　化人之心固甚难自化其心更不易化人可以程限之自化元须有其志在心为志者何人今日得之于广利三十年前识师初正见把笔学草书崩云落日千万状随手变化生空虚海北天南几回别毎见书踪转竒絶近来兼解作歌诗言语明快有气骨坚如百链钢挺特不可屈又如千里马脱缰飞灭没好是不雕刻縦横冲口发昨来示我十余篇咏杀江南风与月乃知性是天习是人莫轻河邉羖防飞作天上麒麟但日新又日新李太白非通神
　　古别离【杂言】
　　紫鸾黄鹄虽别离一举千里何难追犹闻啼风与呌月流连断续令人悲赋情更有深缱绻碧甃千寻尚为浅蟾蜍正向清夜流蛱蝶须教堕丝罥莫道断丝不可续丹穴鳯凰胶不逺莫道流水不回波海上两潮长日返
　　风雨吟
　　风骚骚雨涔涔长洲苑外荒居深门外流水流澶澷河邉古木鸣萧森夐无禽影寂无人音端然拖愁坐万感丛于心姑苏碧瓦十万户中有楼台与歌舞寻常倚月复眠花莫説斜风兼细雨应不知天地造化是何物亦不知荣辱是何主吾囷长满是太平吾乐不极是天生岂忧天下有大憝四郊刁斗长铮铮官军扰人甚于贼将臣怕死唯守城又岂复忧朝廷苦弛慢中官转纵横李膺勾党即罗患窦武忠谋又未行又岂忧文臣尽遭束髙阁文教从今日萧索若更无人稍近前把笔到头同一恶可叹吴城城中人无人与我交一言蓬蒿满径尘一榻独此闵闵何其烦虽然小或可谋大妇之忧史尚存况我长懐丈夫志今来流落沧溟涘有时惊事再咨嗟因风因雨更憔悴只有闲横膝上琴怨伤怨恨聊相寄伯牙海上感沧溟何似今朝风雨思
　　首阳山
　　首阳山枕黄河水上有两人曽饿死不同天下人为非兄弟相看自为是遂令万古识君心为臣贵义不贵身精灵长在白云里应笑随时饱死人
　　江行
　　来时风去时萧萧飒飒春江浦欹欹侧侧海门防轧轧哑哑洞庭橹
　　壁画折竹杂言
　　枯纒藤重欹雪渭曲逢湘江别不是从来无本根画工取势教摧折
　　古锦裾六韵【锦上有鹦鹉鹤陆处士有序】
　　濯水经何日随风故有人緑衣犹偪画丹顶尚迷真暗澹云沉古青苍藓剥新映襟如惹泪侵鞯想萦尘掣曳无由覩流传久自珍武威应认得牵挽几当春
　　赋得欲暁看妆面
　　胧胧欲曙色隐隐辨残妆日始云中出花犹雾里藏睂边全失翠额畔半畱黄转入金屏影隈侵角枕光有蝉隳髩样无燕着钗行十二峰前梦如何不断肠
　　府试赋得雨夜帝里闻猿声
　　雨滴秦中夜猿闻峡外声已吟何逊恨还赋屈平情暗逐哀声【一作鸿】切遥含禁漏清直疑逰万里不觉在重城霎霎侵灯乱啾啾入梦惊明朝临晓镜别有鬓丝生
　　题画柏
　　不得月中桂转思陵上柏闲取画图看烦纡未【一作果】氷释桂生在青冥万古烟雾隔下防元兔窟上映嫦娥魄圆缺且不当髙低图难测若非假羽翰折攀何由得天逺眼虚穿夜阑头自白未如陵上柏一定不移易有意兼松茂无情从麝食不在是非间与人为愤激他年上缣素今日悬屋壁灵怪不可知风雨疑来逼明朝归故园唯此固所适回首见团枝无劳恵消息
　　平望蚊子二十六韵
　　天下有蚊子夜噆人肤平望有蚊子白昼来相屠不避风与雨羣飞出菰蒲扰扰蔽天黒雷然随舳舻利嘴入人肉防形红且濡振蓬亦不惧至死贪膏腴舟人敢停棹陆者亦疾趋南北百余里畏之如虎驱噫嘻天地间万物各有殊阳者阳为伍隂者隂为徒蚊蚋是尤【一作隂】物夜从喧墙隅如何正曦赫吞噬当通衢人筋为尔断人力为尔枯衣巾秽且甚盘馔腥有余岂是阳德衰不能使消除岂是有主者此乡宜毒荼吾闻蛇能螫避之则无虞吾闻虿有毒见之可疾趋唯是此蚊子逢人皆病诸江南夏景好水木多萧疎此中震泽路风月弥清虚前后几来徃襟懐曾未舒朝既防襞积夜仍跧蘧除虽然好吟啸其奈难踟蹰人生有不便天意当何如谁能假羽翼直上言红鑪
　　桃花
　　满树如娇烂漫红万枝丹彩灼春融何当结作千年实将示人间造化工
　　木笔花
　　嫩如新竹管初齐粉腻红轻样可携谁与诗人偎槛看好于牋墨并分题











　　唐英歌诗巻下
　　唐英歌诗跋
　　吴子华越州人与韩偓同学久困名塲龙纪元年同举进士又同直玉堂故韩诗云二纪计偕劳笔研一朝宣入掌丝纶落句云语余相聚却酸辛懐昔叙恳感慨系之矣歴官始末详见本传陇右李巨川才甚敏侪辈惟子华对垒一日昭宗至华清宫赐华帅韩建御容一轴时巨川为建掌书记草谢表示子华中有彤云似葢以长随紫气临关而不度之句子华读罢立成一篇其畧曰雾开五里容谐披睹之心掌拔一峯兼助捧持之力巨川赏叹不巳壬戌卜居阌乡与贯休上人结方外交互多酬寄琴川毛晋识
　　集中有送僧归破山寺云万里指吴山高秋杖锡还别来双阙老归去片云闲师在有无外我婴尘土间居然本相别不要惨离顔此诗邑乘失载余渭阳岂庵先生尝拈山居第四絶云无隣无里不成村水曲云重掩石门何用深求避秦客吾家便是五陵源悬之座右日夕歌之且笑南阳刘子骥多事可称诗林嘉话晋又识唐书本传
　　吴融字子华越州山隂人祖翥有名大中时观察使召以署吏不应帅高其槩言诸朝赐号文简先生融学自力富辞调龙纪初及进士第韦昭度讨蜀表掌书记迁累侍御史坐累去官流浪荆南依成汭久之召为左补阙以礼部郎中为翰林学士拜中书舍人昭宗反正御南阙羣臣称贺融最先至于时左右欢骇帝有指授叠十许稾融跪作诏少选成语当意详帝咨赏良厚进户部侍郎凤翔刼迁不克从去客阌乡俄召还翰林迁承防卒官





