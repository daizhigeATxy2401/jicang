　　钦定四库全书　　　　　集部四
　　双溪集　　　　　　　　别集类三【宋】
　　提要
　　【臣】等谨案双溪集十五巻宋苏籀撰籀有栾城遗言已着録考苏黄二家并名元祐党籍南渡以后黄氏虽承籍先泽颇见甄录而家学殆失其传惟其孙防依附朱子之门得以挂名于语录朱子于苏氏兄弟攻击如讐而于廷坚无贬词防之故也然防之著作惟宋史艺文志载有复斋漫稿二巻世无其本文献通考已不着録宋人亦无称述者文章一道殆非所长惟以苏辙之孙苏迟之子尚有此一集传世为能不堕其家风独是轼辙之为伟人不仅以文章为重其立身本末俱不愧古贤籀此集中乃有上秦桧二书及庚申年拟上宰相书皆极言和金之利所以归美于桧者无所不至不免迎合干进之心又杂著中别有进取防一本复力言攻刘豫以图金前后议论自相矛盾葢皆揣摩时好以进説小人反覆有愧于乃祖实多转不如黄防之旡咎旡誉矣特其诗文雄快疎畅以词华而论终为尚有典型固亦未可遽废焉乾隆四十三年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀







　　钦定四库全书
　　双溪集巻一　　　　　　　宋　苏籀　撰古律
　　次韵大父晒麦
　　西郊嵗种十亩麦自笑不耕惟坐食吾人一饱已天幸此外何心更求得我田长熟无旱潦玉粒收来坚且好岂同豪右执劵契虐取多求急于盗我家治生无竒功累世守此慈俭风仓囷不满非所恤冒暑一晒安敢慵长空不见纤云起沽酒烹鸡防邻里炎飚不厌尘满身冷饼行看氷上齿闲居舍此一事无狥时干禄姑舍诸信知为农自足乐秦相未必贤牵卢
　　大父令赋旧扇
　　裁纨当团扇当暑不离手炎凉一推迁委掷昏尘垢防蒙萦蛛网闇闇迷逺岫人情逐时移浪自分好丑一朝被收録已迫朱明候开箧振浮埃清风亦生袖有爱必有憎无新故无旧可怜汉婕妤涕泣将为咎贤哉楚令尹无欣亦无诟
　　大父令赋捕鱼
　　寒鱼不乐水遇汕辄来依溪边蓑笠翁智深鱼莫知网罟既不设钓竿亦罢携萧然徒手来一一收无遗幽人买鱼食心亦怜鱼痴蚤知烹割苦寜如在流澌世人岂异此外物常见羁好在李斯犬当观庄子牺
　　咸阳县令求清渭楼诗和何子应长句
　　秦如蒹葭未饱霜四维不举空豪强神疲鬼乏赴功利兆自襄公终始皇富极薫天力斡地诸侯西来谁敢当范雎李斯乘利势蒙骜白起先戎行韩卢前奔宋鹊举角逐海内如驱羊干戈取之刑法治举事夸淫惟快意时移数尽非徒然直笔汗青遭唾毁咸阳宫殿无尺瓦直抵南山是禾稼山巅冠阙总成尘清渭东流无昼夜昔时此水贯宫垣今日沦涟县楼下无复秦娥洗妆水时有村童饮牛马秋波泠泠泛红叶春天波荡桃花节清名不与世荣辱混浊何尝妨至洁八川分流皆异态七泽胸中无芥蔕直须面面倚危栏殚睹雍州原野大楼中有客雍门弹坐上悲歌击樽壊何侯精采如琳琅携诗揖我谓我臧我今为子登楼赋书版一讽悲兴亡
　　次韵范氏子园居即事三首
　　媚兰多畦畹党竹论尺寻倦矣一枝足卓哉千里心气含湖海姿名挂罴虎林长髯罥世累秃鬓微霜侵雕钻乆已休潜伏恨不深亭丘近来趣何止如山阴
　　沼沚清涟生沄沄复浼浼爨清饭不足欢赏心无馁金丝撚条柯酥蜡滴趺蕾樱桃与芍药春事卜贞悔花开且复谢回首悲今昨席月吹参差临芳倾凿落莎苹借醉枕风竹惊眠觉賔僚上马去乌鸟相呼乐春光在木杪花絮相纷箔酒到忘醇醨客来无善恶
　　耕者得古玉指环一首
　　百世繁华堕劫灰凄凉断簮并擘钗淑顔窈窕亦尘土指环耕出田中来野人辛勤务稼穑两手拆辟草莱未知此环竟安用但讶光采尤竒瑰王孙捉麈不辨玉手面膏拭无纎埃柔荑纎纎擢绀袖五云书势髙崔嵬金拨收声饫犀筯冰遏红牙诚妙哉指环不肯贫家售东邻女贫人道丑巧梳堕马长扫眉五色纴鍼工组绣古人制器知为谁今时岂乏春风手春葱银甲深藏袖偕老赋诗须我友
　　游寒谿次醅字韵题九曲亭一首
　　幅巾戏漉彭泽醅尺书间覔来禽栽东坡居士五年乆真主未遽求盐梅扁舟夷犹水刻窟双履秃缺峯峩嵬招揖西山与东鲁回首阊阖并玉台标牓髙甍方外景不染时世毫端埃倚空千重翡翠葢落日万顷琉璃堆兴酣鱼鸟安乐国喜溢仆驭陶家罍惜哉二老削旧迹不论石上并墙隈碕岸横舟昔时处刻划独免漫苍苔刹青莲旧僧社径遂几合无人开方今九原如可作足使四海无雕摧封章千载埀可否玉堂黄閤犹儋雷精义穷神致实用不变生死无去来天下书生践遗迹棠荫处处思贤哀
　　次韵荅晁以道见赠二首
　　骨髓缄藏万古谋畔牢愁思不禁秋常怜屈宋鸣中古不遇丘轲放一头文赋东坡推典丽简书西路失归休防公议论方游夏岂数苏州与栁州
　　玉井之泉汲又新腐陈收拾已空囷铁牛城下三年眼剨见仇池社里人
　　次韵范机宜感懐
　　珪组纷纷蚁慕羶徇人可否冀超迁伤哉逺畧疲中国恸矣长星出亘天晋楚春秋书失国惠昭徒驭竟言旋朝廷得士为强弱郭隗来归不首燕
　　送王机宜归襄阳侍下一首
　　乃公振旅来河湟新奏捷诗礼壮斋坛荆州初妥帖王郎赋缁衣旦暮刷燕越从容挽六钧邂逅记三箧赏竒必先覩语怪尤欣惬樵径曳斑杖僧窗敷白防解颐千虑却爬痒众賔厌辕门熊虎士铁面竦长鬛椎牛赴大釂割肉挥长铗酸寒商公邑防我萦仕牒儿嘷羮不糁女瘦裙剩折嫉邪发冲冠忧国须屡镊侯家有美载寒冬相暖热偠袅带青萍于菟包璅甲风磴好扶轮冰溪多病涉凄凉熊耳下小雪轻尘浥升堂语君公浚治千楼堞勉勉足兵食孜孜抚疲苶政成在简易可大贤人业
　　黄筌画金盆鸽孟蜀屛风者也一首
　　孟氏观阙尝鲜新虬虬拱桷翔青冥可怜当年百事足鬼眼未遽窥髙明铺首仓琅百楼耸寳帘珠带关银屛风台露榭敞锦缬朝朝暮暮吹竽笙鹅溪白茧冰雪清黄史防笔研丹青屛间观者诚粲者醉颊融暖兰膏匀金槃滴取宫桃露防铅朱三昧处融怡宿粉晕娇红一片辞枝三月暮妙趣忘言心独覩花好更教宫女妬防翎降趾戏宫廷啄哺驯和谢笼籞跖石窥盆刷羽仪天乐凤箫鶱欲举智者创物仁者守何嗟及矣何追咎当时髙岸尚微茫零落萍蓬入谁手华堂粉壁倚义竿五十年前亡是叟细説盈亏阅今古我曹知爱当知恶此间风韵出成都花上杜鹃嗁最苦见之坐右乆弥新咄咄庸工难与语
　　避地咏史一首
　　量力难贪督亢图冯亭致地旤来欤摸金公子驱长防割地先生醉堕车乘传有人延剧孟运筹何术困由余鬼方政赖髙宗克雅信周公无逸书
　　东坡三絶句
　　门庭桃柳人人防焚屋新遭盗跖余邻社萧条近尤剧孙孙子子寳公书
　　岭背泉甘陵谷迁危亭圜顾尚依然春兰秋菊无终古地上居人世世贤
　　为文赤壁并黄坂竒韵平生想像中延目练江咨逝水举头碧落看飞鸿
　　过故丞相吕汲公坟刹二首
　　元祐推谐弼乾坤岂小康曹参尚清净萧傅性刚方报国无遗恨兴邦举旧章累年公议白名与日星光纒绵思旧赋沈痛八哀篇宇宙门人尽谋谟国史传髙闳人莫及何代独无贤欲説源流逺还应笔似椽
　　南溪太息一首
　　东坡曽赏南溪雪他日流芳好事孙寒祲棱棱裹崧岱忧端愤愤塞乾坤赤囊政尔劳边吏白羽多应落酒樽太息九原何可作逸才谁敢赋招魂
　　舟中懐古一首
　　耀徳先王不耀兵汪洋施泽在生灵孰违天戒并民欲不爱邦家嗜虏庭作俑乱生诚有自覆车势合亦难停山河异境伤王导云海髙翔羡管寜愿以丝毫禆汉室豆无弓矢毙胡星愚翁事业空遗臭经义分明战血腥
　　次韵陈叔易逺别离三首
　　昼短宵未明何朝妾觌君泪滴九霄雨愁凝千古云鳯藏丹霄晚鸿遵沙碛逺楼迥眼波穷轴折离魂断安得葛陂龙肉骨丹九转
　　妇慧弗谙事谓世无离索洋洋旧依蒲逐逐难翳藿冲风递弱羽烂漫何乡落忧端埒南山那堪鲁酒薄人力末如何天公良可托
　　别情荼无苦诀语若为道日近长安遥山围烟浪绕星河通故都冰雪迫雕槁回辕尚茫茫延颈空矫矫卜归付干策此策何人抱
　　忆雍都一首
　　秦汉西都谁复加茂陵赋笔大非夸西瞻周道平如砥南揖秦山翠削瓜电尾风蹏逸健猬髯黧面手髙义兵微将乏初无奈贼破功成近可嘉飘泊荆呉最萧瑟厌闻胡汉更纷挐娯宾北榭忘忧酒侍燕西川没骨花纵被莼羮当羊酪未谙舻舫忆骊騧
　　栀子花一首
　　镂裁雪羽元同质合辑龙沈更一家气袭禅僧鼻端白葩敷溪女鬓唇斜牵芗色诚虚幻结习因縁可叹嗟芍药调和传汉殿酴醿脂泽有浑耶
　　鉴裁一首
　　乔公评老瞒谪仙竒郭令视逺数十载伟欤真智圣破贼此郎子勿反吾同姓凡才慁世间鉴裁惟其证大奸初难辨明者独深省若人与斯评厥重如钟鼎纷纷女娲土安在所讥病惟贤则知贤丝乱行将整掩书坐前轩老眼安敢瞑
　　夜饮一首
　　微生无限死之徒瓦解丝棼不易圗一篑区区禆大壊力行踽踽竞长途韬钤筹策皆摧折文籍条纲总濶疎谁料孟嘉为谢傅笑观蒋干待周瑜
　　维摩诘一首
　　杯杓何人执其咎胁胁卑卑十年臭邂逅琼枝解渇心京洛岂尝开豆蔲博山沈水烧春昼采英撷蕚春风手九回虿巻纡余秀尺六仙围楚宫瘦痴狂无限热肝脾盛诧樱桃比埀栁槁木寒灰不二门禅功道力何妍陋
　　偶成二絶
　　古风未必今人操老气休祈大吏欢扪腹定无竒士术萧然且作野人看
　　延陵乃有能诗鉴子路犹为少读书习气未忘番简册白头稽古不应愚
　　梅雨一首
　　柑花销殒荔殊小海上雨云氛气昏感慨干戈异乡客愁思骨肉与谁论白鱼紫笋清庖卢橘杨梅积市门作吏天涯何所得一春黄巻伴芳樽
　　张孺人九十六嵗签判求眉寿堂诗二首
　　鹊巢流庆嗣如参鹤髪人间仰达尊经眼尽知三世事含饴已看几重孙承顔捧诏疏封邑扇枕温床不倚门取数西方无量佛满堂氛馥贝多翻
　　萧同叔子无令笑緜上之推乃弃官咸羡此堂称圣善累从治剧劝平反晨昏不怠谆谆诲僮使皆沾泄泄欢紫诏又当称大国安舆五马叠荣观
　　陋居一首
　　平生罋牖部茆菁江左那无寸土寜游宦飘然纡幕燕陋居粗有读书萤浮生佛脚须当抱乱世儒衣便欲停天定灾祥在淫善北溟安得胜南溟
　　羣盗一首
　　贪得不知义流风紊四维珪珇实盲昏黥髠亦觊窥谅非跖蹻才竞掲椎埋旗巨猾肆滔天小丑争攘欺立国计安出顾无以家为三州破竹势吏卒伤挠隳越人竟何能非复尉佗时壶箪迎王旅克捷剑之湄闽府幸宴然一毫未尝噫吾有以待致尔由他岐残蘖失追袭诸将咸思归勉哉方伯职力拯邻邦危漳滨拏未解蜂蝎生武夷姑息倒囷藏谆复行文移近事茍目前逺忧那敢知天运未太平佛力亦其微武夫勿告劳儒冠须出竒知人与安民此责诚塞之
　　秋分一首
　　础湿岚昏近海多剑霜清刮手亲磨轮囷马栈非难整索漠牛衣且勿呵好住延陵臯泽去强同溱洧济人过坐令幽谷迁乔木盛论中原喻尉佗【余避乱谋居呉中】
　　范箕叟啜茗一首
　　无穷赏物胡名达希世纎柔不计金爱雪并花也延命掷丝与竹却知音情闲未絶毫厘念文艳何妨铁石心雅倩樊蛮诵长恨饮茶亦可拟芳斟
　　程帅父朝议年八十余诸人作诗襃咏次韵一首
　　郎潜华首寤銮舆连帅元戎十乘车吏道薛公何必问史才倚相妙称书雍容鸠杖朝裾伟谈笑蒲鞭法网疎万石恬侯定非晚闽人安枕梦维鱼
　　冻雨一首
　　淋淋冻雨滴春朝正月寒威倍凓憀汩淖不甘劳皁执舆岂必胜刍荛素餐致冦思长防失业疲氓想易招驯伏强豪苏馁乏济时筹略直须超
　　赠苏文瓘
　　推明能隼骨专车按地谈天河洛图汉魏晋唐皆贯澈典坟今昔不荒芜君家庭户闻风旨吾事分毫等博屠岂待曲终思雅颂直縁背痒遇麻姑预求补益三年艾深识妖邪九尾狐博物伟然窥子产济时岂必愧夷吾
　　酴醿一首
　　绊挽风光数丈枝曳松拖雪不胜宜浓铅轻素谁调练郁蕙滋兰无等夷婆律着人酲自解昆吾雕玉赏尤竒攀条齅蘂思京洛末利晶荧自一时
　　次韵邓志宏三月辛卯大雨雹
　　剥圭碎璧昆山頽天容黯惨凝不开隋和抵虎兕吼阳愆阴伏推从来雀鼠懐安怖入壁声侔海翻星陨石疾雷破山万沸急雨悬河平地尺嘉生春浅才纎毫季子御雹勤嗟嘷冲冲凿冰穷谷里申丰此説殊未髙
　　又梅斋严韵
　　振条裂石寒飕飕霰集黄昏天为愁若兰政恐逺庭户健步斸本移岩幽断魂能返神可雪照夜薫天欲奔月妖韶敷艳满东风肤清骨秀无相絶
　　跋思古斋诗巻
　　娉然林下趣仙袂拥书籖心迹清无滓情声慧且谦璅牕背戏彤管兔毫尖十愿独非僭陶云那得添
　　僧庵崖上榴花
　　苍崖有红榴照眼风櫺迥鹤顶磨丹明猩唇染罗竟天然同心蔕物理有殊禀青鸟蹙绛巾竒胶缀琴轸子云畔牢愁无偕溱洧赠思致玉珑松皎兮丽宫井江峤琐蛮烟空烦洛生咏山僧递形语呵乃枯禅病喁讽独移时鹘没天宇净
　　游鼓山一首【孙子安见招】
　　呼船起柂乘潮平掠牕飘箔疎雨倾漱石枕流东道主栉风沐雨吾曹行百寻悬瀑防绅佩两边乔木翔枅甍乞浆满瓯牛乳粥纵酒下筯駞蹏羮跻摩顶踵歴蹬术牵挽葛藟披荆榛荒浪搀差复奄霭嶻防屭赑仍棱层嘷烟歗雨猨鹤宅絶山航海樵渔能草衣穴处避世士木食涧饮安禅僧芝房云阁无尽藏月屏风幌长明灯笑看阛阓一蚁垤挥斥氛祲投蛮藤经行石窦解縢屩饮灌匏杓谈淄渑莫嗔踏碎苍苔色莫嫌汲浊阴井清膏肓泉石有鉴裁腾踔岩崿试股肱要识石鼓真面目立置枕几非绘缯风吹杨叶此山下欲问故老知谁譍市朝一梦争夺际山海萧散堪伏膺
　　和洪王甫秘监荔枝三首
　　林杪摘星陨江干疑烧然香包浣花锦冰质藐姑仙巨擘纷璀璨丁香吐妙妍唐亡倾国笑何物免罹愆闽中谱殊盛唐相赋初工万防凝霞赤三危滴露丛驱芦抵乌鹊投李饫儿童子美吟西蜀樱桃先后红瘴乡骈琐质善地最蒲闽冠絶林间品难为坐上宾蟠桃寿天帝萍实荐居宸无逸为防何烦万马尘



　　双溪集巻一
　　钦定四库全书
　　双溪集巻二　　　　　　　宋　苏籀　撰古律
　　次韵待制王公出示李公丞相鼓山唱和之什不揆芜累奉和一首
　　颙昂经世量超轶尘秕净猗欤寻山屐泛矣随波艇顔笔振岩崖戎眼清水镜平籋青云步何如苍藓蹬忘懐挈伯雅寓意弹韵磬物外赤松期域中兠率夐江溟嘘吸际霞祲廓亏映龙象千础攅簦屩十方并弥天各纵辩酌海终弗罄公侯诚得一品物将大定瞿昙旧摽蕝嵌洞尤竒胜雷喝涧流回石刻惟人竞半山琅玕响一井玻瓈莹松风瀑水合时鸟慁人聴慷慨羊邹游雍容裴白并溪谷有佳色题品益光幸渭滨行将猎诏促预防乘王公居客右羊舌偕赵孟小人缪好事大册挟晨瞑击节穆清风续骚聊比兴
　　次韵洪令谷瑞平逺台
　　能赋凭髙所得多海云岩崿若君何兼通西竺瞿昙意欲和南风虞舜歌怪石甘泉作檀施长廊古殿荫多罗相期正始微言绪诗眼休嫌俗吏过
　　洪子再示论诗之意荅一首
　　文章三昧亦无多甄品难甘状杜何撚脱髭须徒自哂可怜弹铗为谁歌腐陈防化为珍玩翡翠鹪鹩入罻罗拟续兰台快哉赋后来作者岂容过
　　王叔明示长句讶乌涧人不出楚则失矣齐亦未为得也次韵一笑
　　忍对三峯閟两山澹防三五韵幽闲王郎宾席自水冷君须举玦人舍环乌涧门阶未尝峻瑞峯重深一百间列屋罗帷隔风日九回沈水纡髻鬟使君素负凌霄志臞儒何以换顔龙香小防酬緑醑不管紫云私有语美哉江色酿山光青琐勤开看烟雨
　　次韵王丈丰父待制茘枝二十韵
　　叶实根株尚老苍龙鳞臯比贵先尝千林断送诗骚酒三絶无逾色味芗烂醖恢台养风骨涵滋沆瀣结天浆怕寒僻处深于越贽贡无阶遇有唐葱郁梧楸共庭户风流芝玉秀斋房剖缄绛锦纷狼藉莹手摩尼可比方頳卵鳞皴雄俎豆双珠同蔕媚钗梁摘忧林薄明朝竭缪论蕉卢几许黄口腹定非孤寓客甘腴尽道胜吾乡峡山髙咏诗昌白韶石英风赋予张芍药亦能烦驿置蒲萄岂必擅西凉弹圜金橘差坚乆瑛赤含桃讵可双逆目提笼过阛阓解颐梦渇吸湖江仲宣鸿笔丝纶手摩诘清才黼藻光妙絶拣枝墙欲动纎防称【去声】擘侍于傍翰林纪绩延真赏县长绳愆且弥忘【先伯祖云莫遣骚人説功过】赐燕行看与懐核分题今日记升堂伤时有似少陵杜上疏岂惟临武羌深忌河豚恕瑶柱沈思橄榄过糖霜词情鉴裁俱超卓促召龙墀献皁囊
　　木樨花一首
　　何处闻国芗珍木秀岩谷髙标蕙兰枝妙辑沈麝酷叶叶秋声中霏霏蚤英防介特有如松繁华岂慙菊勃蔚袭轩墀薫沾满衣服情人擢纎指拾蘂动盈掬蘪芜见离騒苓藿入谱録卉裳未可更鲍肆或争逐乱挿琉璃瓶于斯殊不俗
　　寒夜
　　铁檠知漏永熠燿照蚍蜉三防遗当世一封陈厥谟甫田须疾耒巨浸想乘桴应猝诚乖用何名道不诬
　　观兵
　　错捐金带子舆台李典张辽安在哉济溺我应知大畧摧锋人自得髙才伍符勤选加搜练戎阃徐图妙鉴裁引领山西十万骑中原失御实堪哀【余游陜西闻五路骑士尚过此数】次韵洪谷瑞摸临臯亭四画【水　狼石灌莾　竹】
　　退笔残煤作冢池庶几极力更前追寻源巴峡涛泷派得骨柯山铁树枝京口风云随叱咤渭川霆电扫端欹刻舟事往何嗟及拙目髙心付黠痴
　　次韵洪令三月晦见寄
　　掺袂东君属此觞朱明履运返何乡结成硕果鹂鹒语吹尽落花桑柘光梅雨闻君醉山阁麦风招我步濠梁惜春嵗月那相贷肠断连山草树长
　　东山一首
　　肮脏田官委吏偕山于吾属倍青哉星言舆轿蒙茏里山半振衣嚣閧埃箴水布畦春泽匝吟风夹路嵗寒来架岩刳木泉悲响鏁洞白云花烂开灰冷虚堂敷白防防清一饭脯青苔欲求出世三空义一咄疎狂道眼裁
　　程帅新作止戈堂索诗谨赋三首
　　边庭氓敢滔天乱领妖腰伏乃愆献馘牙门森防纛解严后庑戢戈鋋劳归宣润竒材客勅赐番禺馈米船劝课蚕桑陈俎豆顽愚悛悟悔从前
　　都士万家吁盗守日行三百檄书驰蛮刀短楯相绳擿章甫毛锥亦可支三道来攻吾设儆千艘利涉尔焉知三州十万归农亩櫜戢无穷歌颂诗
　　楚王禁暴慙京观汉世残民辟徼边伐叛从来非得已修文自古属髙贤禽鱼草木无垠惠乡校康庄议论妍尽悴使君朝聴美不然海国岂安全
　　连雨偶成二首
　　槛櫺生菌地生衣釡甑有鱼盘有薇适俗簪裾取萦挽累人口腹得岖﨑行看海雾江云尽却放风台月观辉拨置图书絶欣慨一巾一鉢欵山扉
　　愚翁夸甫骨应寒宇宙因谁危与安治道灼知斯鞅妄中兴窃拟导安难文章一伎真何益得失他年极易观私喜崔骃薄班固缪贤朱博毁师丹
　　雕木工【戯示郑子】
　　君不见峄山髙崖斯相迹枣木刻摸真并失又不见深之袖手安国碑帝悟百牛掀倒石秦唐二子皆有声何必今人不逾昔拙工砺器雕不已印版传书差可贵方趺圆首効碑影穿凿胶黏总纰纇凤山之水生琼玖斵磨光泽坚而黝文章光艳照千古玉牒万金吁可剖刋劖四海多名手何必区区镌腐朽
　　送朱乔年被举荐监石井镇
　　石井镇初腾一鹗管城子健斡千钧已然自足雄吾党其进只应轶古人衣被卉裳殊俗惯解捐犊佩猾商驯万钟他日扶危手五斗怡怡为奉亲
　　奉和秘监洪丈迎谏议徐公建除之什并次元韵
　　建极翊皇舆蓬庐懐致主除书肆时夏提纲众目举满朝想风采爱及巾垫雨平平戒自守落落进攻取定倾繄其人防秋今尚暑执舆岣嵝岭栉风闽海浦破的出新诗江山缭樽俎危机见未萌刚鲠殊不吐成宪万方瞻作者七人数收召无遗贤商山非为吕开悟尧舜心亢宗诚刻苦闭门逾厥垣孰与驱驰许
　　古劝学行
　　昔嵗原伯鲁前日棘子成所谓悉常事野哉亦茍生岂知负孔圣义理如何行善饭斯为福食肉其堪盲六籍漫不省千载谁辨明秦时害文维法吏赵髙趦趄诳当世小夫无知信可耻大官不学麤且鄙深思博问如其智精义入神以致治从来廊庙须竒防乃用弓戈为快意孔明泽中梁甫吟着表行师肯倩人吕蒙孜孜窥往事知新益解图当今横槊胡为忘试蓺不文不武伊何遵嗟予贫贱年将老学古忧时满懐抱斯民陷溺岂无説天下复平要有道子思立教自明诚伯业华巅愈贪讨
　　夏旱一首
　　阳厄防百六骄亢惨如燬素秋埀二七十旬赤千里土田灵坼水车渇乌柅歴时书不雨槁矣吁田穉虽然海有潮何堪井无水塞鼻炎烟郁吹面江风靡憬俗雪不降炎洲冰讵履虐魃岂胜诛巫尫窘臞悴雩禜按典彛祝史殊跛倚资舟舟已尽振廪廪余几枵然望云汉邈乎嗥屏翳戎虏未入朝耕战诚劳勚收募聨什伍倍蓰给饷馈伊人亏颗粒主者遭忿詈覆载疑亭育蘧蒢视生类作为三日霖霶沲万事理焦枯已不救根蘖或可冀疲民亿万口生生荷天帝侏儒一囊足孤寡千箱赐三军尽鳬藻邦邑岂小乂
　　张子安求无外道人挽词
　　奉匜谁过仲卿贤独泣牛衣枕泪眠墨误唾花衫未故诗题摘叶柹犹鲜凄凉玉雪卿卿意惆怅房拢步步莲抚念琴书旧同赏爵名重刻更巍然
　　芙蓉城阙宜通籍姑射山头素卜邻举世难工断肠句何时再得捧心人芝兰奕代传遗懿玉树千年锁暗尘珍重清风入襟袖每篇佳处想精神
　　闽中秩满一首
　　蛮府同僚问字竒老成衣鉢旧箴规飓风不讶飞黄雀污渎犹将贷病鸱前日幕谋非妙伎今时民瘼愧良医径从南浦携书笈吉贝裳衣皁帽帷
　　次韵洪谷瑞见和
　　此间空洞最无竒整整从绳仅满规并谱沈芗及苓藿公言羊质録鸮鸱秃巾鲍肆穿芒屩争席畦丁与马医海浸冰销元凯癖玉杯繁露董生帷
　　招范子仪登升山次范韵
　　束带殊憎市声沸幅巾聊复隠居寻凌虚马鞍林峦表滴翠駞裘涧谷深个里膏肓空自许何期烟挠重临长缾大白开狂喙絶海驱山叹未禁
　　送范比部持节广东
　　羊城使者神仙中苒苒叱驭凌云踪绣袂吾徒强掺执解手一举南飞鸿君侯烜赫标肉谱文正烈祖忠宣父典刑付托呼所钟经国风规俨如故伤时嗟我思古人遗直茂勲君世嗣春秋主盟由范氏不战屈人从范智备尝世故无难易出入淹回俱掌计世推汲偃似长孺共懐下惠贤展喜鸟言夷面吾氓耳岂弟公清渠自理声华本实警蛮貊锋颖天然加峭利转粮遵海爰究度并按三河应不避追车少日便还朝首出儒林冠循吏
　　与可墨竹二十韵
　　天工竒水墨晴景照檀栾影动嵇阮爱笋穿淇渭干禅翁三昧力老手一挥间意匠先鹘落心造忘笔端芥胷极蓊蔚振袖疾飞翰道妙进乎伎自得即之安刚耿在眉睫嵗寒出脾肝动色误倾耳可聴非惟观飒遝掀翠羽交戞敲琅玕雷惊碧霄耸风倒悬崖攀霜斜重势龙凤飞鸣竿劲挺加掩冉英竒阅雕残缇缯钉墙仞秀絶袭衣冠备悉湖州派恨不彭城看不可无此君寜可弗至膰买林自亏蔽折槛萦丛攅房拢侍使嬖园苑隔扃关要见一室中幸容四壁寛此画防通灵请公牢鐍缄王侯傥奉借定鏁空厨还
　　次韵范子仪怡山饭讫访王仙君旧迹一首
　　云衲撞钟集鹤衣舆轿来暂沽彭泽酒岂碍太常斋道释纵横説门庭南北开皁丛天籁响棊罢想回
　　次韵范子仪东山之什
　　东隅岭峤纡层出浓翠春妆日夕佳僧老林丘党猨鹿地灵山泽产龙蛇井泉移得天台脉洞壑时开阆苑花可笑篮舆趁斜日白云回首梵王家
　　次韵伯业赋诗相迎喜予解秩一首
　　长衾大枕寝将安猘子成擒路不难充类未应于义尽去官无责本恭寛兵戈销弭非吾力冠剑疎慵强汝弹新嵗举觞嘉善祷扫清崧颍并凭鞍
　　次韵洪六丈舍人苏黄马劵一首
　　长鸣天廐起毛龙万马皆喑一洗中立仗式仪稽马叟解骖牵赐有裴公累年兵火苏黄迹旧劵山河带砺同揽笔诗翁拟骚雅雄然台阁快哉风
　　汲东坡所浚井一首
　　帅贰英英驻节旄继唐流泽便滔滔源深东絶三桥市涨缩西湖二寸篙沟驶甃坚无旱潦瓶翻筒漏饮豚羔私家诵佛千畦稻官帑收功万斛醪
　　旅舍中秋一首
　　芦笙茆茹野人编竹机藜床已侈然月满光临感珠夜风髙冷过曝衣天酒浮罏肆人呼友雀啅梅花鹭睨莲静士兀然方止酒旧琴不计有无弦
　　小僧乞其师静悟塔铭一首
　　劫火呉宫尽耆年亦已殂懃拳依佛勅精苦是僧摸愿力归兠率宗风化给孤禅心不沦谢楚些漫招呼
　　将军一首
　　将军义勇名蜂蚁尝旅拒俯迩建赤油超摇挥白羽不辞援鼓桴岂以遗君父匈奴恨未致官逾哙伍麾下例千金赫然士豫附家庭树曲旃天街腾露布平昌平恩侯议论寜肯忤万金十千户募将斩亡虏列屋鏁名倡连车载清酤用钱取水衡卜宅凌武库山岳势能移震电赫凭怒画地成江河鼻息吹云雾私鬭患不怯公战则先务可怜金玉帛殊胜烟埃土嗟彼绅佩俦索漠何太窭试移名将传予汝频晤语
　　夜凉
　　白屋秋声里蹉跎旅食春挑灯鲁酒薄拊枕越鸡晨学术家传业风流徳有邻似闻川陜捷吾道付峨岷
　　题张公文潜诗巻一首
　　羣才奔正始辨论轶髯卿诸老力推毂斯文有定评龙旗叔孙氏金笔左丘明杕杜尝嗤防椒兰足陷倾穷途乖党侣陋屋挂冠缨彰炳流千载嗟咨莫两楹桑枌堕兵火简札落寰瀛态度云霞蔚瑰竒珠玉生渊停真可挹川驶不留行机杼班扬旧笙竽陶谢并风骚齐穆若郊岛埒低平百末芳蜂采千岐理刃迎斧斤皆阁束凿枘自天成大论尤宏博短章工冽清精微演孔佛刚毅奬周京粝食何曽餍髙标不朽名斐然愚小子钦咏有余声
　　国士一首
　　五陵少年铜乳臭哲肃何甘作牛后曲合污世乡原徒俗学聋瞽纷芜莠文士规模正始间风流可喜未曽有志士机敏常济务斡旋金谷捷趍走取乱尤须见兵势料敌先应决攻守至言硕画安危机却顾前思能审究服戎角力乃兵耳入幄造膝直御冦人心天意归有道务穑训学臻富寿自古迂儒无益算葢世竒才实天授谁能剡牍出公言明年定取单于首
　　闻旧曲一首
　　短舞长讴撩性情狗翻砑鼓醉承平六么花下西湖集三叠云凝玉塞声治世之音岂沦谢淫哇已极返和清关雎正雅终知律前圣尝云畏后生
　　中觞二絶
　　欲澜秋水剪瞳人愁絶春山效玉真擘了荔支抛荳蔲送钩非复近前嗔
　　珠贯笋弯竒出伦龙兰入缕叠文茵芳年长好长欢夜满意同心同梦人
　　题两黄仙人链丹山顶一絶
　　丝毫触石千山泽喙吻传声万壑雷信有藓书标洞府不应俗驾半途回
　　平津一首
　　布衣海上看羣豕金门晚跻作三吏汉主功名气薄云柄用儒术亲且贵晓通当世博前闻自得春秋有余地臣节俭约君道广烜赫颙昂仍布被苍海西南罢逺征恳弃朔方违诏旨发防不如朱长史庭论依违何委靡议诛郭解沮卜式山东鄙人殊不鄙流辈纷纷称职难黄髪鬖髿保终始
　　皇甫一首
　　吏部初学除陈言学成理达无可删腐朽防化皆不凡有如黄河出昆仑鱼龙万怪随涛奔志气刚伟充乾坤灌溉所短夸雄浑篇什性情礼义根亦曰余事期知文弟子皇甫同光尘师説岂不明渊源首推燕许润王纶明堂郊庙严且尊呜呼古人弗妄云研鑚百家穷典坟两贤纂组承华勋演敷竒致开妙门荡耀四海苏顽昏
　　中垒一首
　　更生倾侧四斥已精诚所祈格天地着明深切安危机同道萧周数人耳不容何病见君子节义政应强国势幸卿权尹岂尝无忠正得朋侥冒柅可怜孤直援又寡恶恶如风力排诋汉皇聴纳知其忠左右侧目争摧圮亲亲公族人莫比按据春秋忧变异萧张戮死正人空挫奸救危寜畏忌勤勤请抑外家权社稷安荣长乆计二十余年列大夫痛切皇舆难坐视当时不谓秦无人异世知音诚叹企乱生祸重英杰资无竞维人当树置綘侯博陆在岩廊髙武不复忧刘氏胡为一篑障江河谏鼓屡鸣那得济
　　甲寅嵗雪一首
　　冬燠阳淫遇上春飞霙爽彻浩无垠凌霄据壤平洼凸破块抽萌蚀腐陈皎洁肌容宜夜觌培堆靀松诘朝新匀匀帝泽烝民粒止止人寰世界尘野渡舟沈堆鹭羽豪家堂下散瑶珉袁生髙卧诚清尚慧可安心柰苦辛
　　程待制迈父求挽词
　　从班有子莳陔兰三贵相承徳齿官政理庭闱贻济美暄凉枕席问平安箕裘桑梓人钦羡滫瀡膏饴养色难千乘送车倾井邑剑留传寳涕汍澜
　　太古衣冠绮季风厖眉鹤骨似霜松一枰瓜葛为嬉笑奕叶芝兰真睦雍珍具乞言端有属搢绅歌咏庆惟钟归全五福殊无憾密印行将一品封
　　题僧寮白瑞芗一首
　　芳防何蒨绚尤物真旖旎五叶映雕栏三桠骈粉蘂妍分春月魄香彻肌骨髓壁观艳成魔鹤林神作祟岂特梅可簮殊胜麝多忌野藋与戎葵犹堪解其秽
　　韩簿之常山送行一首
　　苍隼卑飞亦将击素琴不拟贵髙张勾稽俛首亲朱墨甘防役心谋稻粱吏干能称追伯仲朝端近例寘周行题名塔庙经坊市俯瞷烟云越涧冈相勉三余牵着拟助栽九畹待芬芳絷维骐骥初从轭强劲蒹葭要饱霜县小官闲无甚责秩卑俸薄又何伤公田私亩工夫徧世阀前修在激昂
　　防史
　　延陵皋壤决归欤习气过忧觚不觚何怪倚门嗟抗脏近来合乐宠侏儒过关自欲闻鸡唱居肆何须较马摸乖合偶然非汝力迷途先觉解挛拘
　　著书
　　著书前古老虞卿何必穷愁学乃成驾説精心是家训修辞肆笔体人情少年竦跃文章慕老去冲融道术鸣流畧从今皆指掌粗令衰世不喑盲
　　大坞山寺
　　巘谷窈幽深映发杉松嘉击鉢半乔木烧香乱烟霞穹林擢峭壁搀竦回环遮四合山复山泉籁音响哗清致满楼阁道人心靡他寒磵柹栗秋暗牕秀枇杷勌飞暂投迹脱兔无复罝茹粲盐酪空解钏与笄珈余生愧语偷逆旅即住家战鼓震淮甸雄师奋爪牙儒士缪揣摩戎韬政纷拏才智为人谋何事丘中麻冥鸿跨海岱逝水悲荣华旷哉游方外心迹同幽遐



　　双溪集巻二
　　钦定四库全书
　　双溪集巻三　　　　　　　宋　苏籀　撰古律
　　幽栖三首
　　去去追濠濮悠悠平渭莘荒凉罗雀处寤寐叱牛频鸮炙逢希阔萍虀适醖醇自谋蝼蚁穴何以拯斯人豹雾谷容晦虎风林响寒通宵喧涧濑出日照岚峦揜巻妨作乐搘笻咏考槃王孙有窟宅吾道尚艰难三芝羽人伫五诫壊衣脩农圃日用事刍荛无几求林丘识真趣城阙罢菟裘挥斥尘劳客平生为道谋
　　腊雪一首
　　吞屋糁空嗥越犬如椽悬乳战呉僧皛然一色纷无际飘瞥羣花散却凝人迹禽飞遭屛絶竹端松顶重何胜将军逐虏弓刀湿坐幄书生能不能
　　晴日纵步二首
　　穷腊末埀风景和乆游诚是我陵阿牧童笛逺鸡鳬散猎户弓鸣猯鹿多季雅濙濙疑蜜酿木奴小小似金槎起溲十裂呉羮酽止酒陶诗但独哦【乆病不饮及罢汤饼】
　　云际潺湲入下田田塍级级逗平泉羊肠荦确褰裳过蜗殻跧藏挿槿边荷蓧何人行叹息馈浆与客更留连丹霞翠雾皆招隠一抹残阳众木颠
　　和巻中韩子苍梅花三首
　　先开媚晴昊孤艳断魂时绕树沈烟度凌寒檀晕披参横明月观雪细影娥池结实冥冥雨君看雀啅枝冻枿虽臞甚含英山意催斵冰冲晓色绽緑透春回健步故人信流芳好事杯不论山水僻往往拾香来国香倾国色天质殆天怜含笑冰崖侧无言石濑溅湘娥愁暮倚孙令馥终筵卜夜多松炬玉容殊更妍【杜子美巡檐索共梅花笑】
　　留别赵大年并侄十七秀才
　　晋公賔佐选英毅冠朝端三日拂冠剑一时増羽翰世家存器质国论伫图难从此抛经巻青毡拜近官君年有余富我老渐来侵莽苍麏鼯野峙停鸾鹄音藜羮秉觚牍筚路向山林商畧古人意孜孜不患深
　　瑞香一首呈韩子平
　　未拆娇红浅紫骈差差众叶翠翘然误称兰艳风流冠且纵桃夭万一怜列槛闭帷増峭烈诉杯阁笔负婵娟司花处子春风面醲态竒香想象焉
　　金华邵氏面山临溪而居又架木为亭云林丘壑之胜趣乃兼得之邵氏求其名予诵东坡江郊诗名之曰蒨绚题一絶
　　茂林翠巘碧潺湲凉月白云飘素筵几杖逍遥领其防佳哉蒨绚有余妍
　　大暑忆灵隠寺冷泉一首
　　我念热客辞懐哉冷泉游此水暨此山清便物殊尤澄渟快一生晶澈夺两眸青瑶碧玻瓈三顷方能侔澡雪戏间大川漫悠悠浣瀹鉴临际千仞险何求面堂浸几筵泛桨飏扁舟泠泠柝醒惛一一数鰕鳅当阶掬珠璧欹枕拖纶钩雷霆落闸喧雪霜浮磵流京江谢洁滑苕霅雄偏州月夕了无滓暑天常似秋拜尘付一咍汩泥亦包羞愿浴岐山凤勿饮荆州牛
　　苦热二首
　　示病刘松殊不饮烁燔汗兀如痴尘嚣堀堁东山扇汩浊只慙叔度陂茗汁粟浆回渴梦大门髙屋惮炎曦生灵惴惴苗同槁救暍哀祈风雨吹
　　越吟呉咏两参商我那臯原侬水乡赤地千仓待舂簸炎颷九夏剧晴阳云霓不族讼风伯雷电慙劳驱毕方独卧嗟咨龙伯嬾梦乘天驷洒淋浪
　　题徐师川诗巻一首
　　学究村村自谓贤西京泾渭派沦涟古人圣处工研贯新义阿时力洗湔炳阔多闻包宇宙閴寥余韵出蹏筌飘然径造骚人室老愤应加视后鞭
　　不雨一絶
　　云将礮车来御敌雨师箭镞挿于房西成一颗望千滴跋扈朱明未可量
　　校讐古史二首
　　炎牺分纪到先秦散脱前闻待发明处士妄谈纷战国专门阿党蔽西京尘沙涤荡川归海故实符同史与经梦奠老人遗意得摩天巨刃不留行
　　貌从周孔讥诬伪臆断诗书悉抵梧悟鉴精明原本末讨穷商略较锱铢所存偶免随秦火不喻遗忘笑汉儒理胜凛然词防达知音傥遇圣人徒
　　次韵范才元中秋夜
　　常娥偕婺女万里玉京防云璈阕未终莫霭黯愁对真人一謦欬开阖随霁晦寒波扬广廷清光一年最顷刻人间世银色化诸秽法士屏杯杓痴儿恋珍贝皆言此宵乐复欲何时醉蟾宫正植璧星潢亦委佩
　　晚秋偶成
　　生涯一笑槁梧横叶下寒波收潦清金钿露香花近信乳云拨酒新萌岷人罢赋家四壁洛客嬾吟棊一枰流落麄疎分樵牧故人衮衮任公卿
　　侨居
　　买僮贷宅愈迂疎頴士皆能讲旧庐典学前闻质郯子天人定胜取申胥未应孤负囊中笔粗尔消磨架上书借问棼丝谁任理岂惟短髪每晨梳
　　次韵伯父茶花
　　鸟侏倾蓝雨春霁琼芳入眼雾冬昏一枝肤雪壶中曜静几低窗养晏温
　　真态妖香自不言斵冰修月妙无痕直须哜啜松风盌岂患诗魔渇醉魂
　　北榭
　　坐消床刃肘生胝寓目危亭汗漫期奄霭烟岚客愁絶髙明茨苇屋云谁治城防肆吁吾有近市尘嚣嬾汝移金刹仙梯霞祲近云軿风马往来驰鹤鸣华表青田志鴈引边沙朔气飞越北燕南纷防解伧音憬俗寖相知薮丘水竹挥毫助友爱朋从摄袂随老钝贪追仲宣赋达生不泥子长竒
　　陈翁妻何氏挽词
　　驯和乃宗竞攻苦更家丰不失蒸尝职无非女士风南陔泣笄冠中馈叹光鸿夜绩灯谁续承承锡祚隆
　　潘舍人求父朝议挽诗
　　紫微内史世常扬鹤发尊荣侍膝旁桂籍连枝皆挺特兰陔六蓺竞芬芳云霄门阀公侯拜藻斧渊源典册光水击三千由积厚天资九十恃康强青衿缟素行师服挽铎讴吟广柳箱大启新阡髙冢舍义方不羡窦家郎
　　寄吕徳元时为督府属二絶
　　稍费江南万侧厘多誊符檄喻亡齐寛然折棰可入汴已见票姚擒日防
　　祖生晚节并刘琨独免声消贾谧尘虎士淮淝初小捷谢庭兰玉絶常伦
　　灵岩寺偃松一首
　　直哉十寻干亭亭无附枝纡哉独纵肆蟠据何离竒埀髯郁千霜蛟臂犀兕皮揉刚为谦屈至髙而聴卑攀玩凡几曲凛冽英雄姿杰卓矧尚同摆落造物为进乎绳纆外诡异有所施激耳奏竽瑟超世腾龙螭横秋老气逸轶材那绁羁髙可容冠舆清甚生泠飔先容器万乘爱身恐无辞抑抑卫武公逮下文王妃笻竹与酒壶挂空憩寂时客来秋冬际狗驷车鸡栖有僧扪翠拂擎跽求此诗
　　送韩少汲萍乡尉
　　大门人望旧旌旄岭表泷头罄错刀中馈从谁合红卺邮亭自诡絮征袍青衫九品非君愠黄巻连车慰我曹兰蕙满山山水县遥知放意咏离骚
　　读范龙阁五文奏议三絶
　　抚编屡叹才谟逺蚤嵗升堂拜若人亹亹聴言皆破的龙虵蟠屈负经纶
　　奕枰着着穷机变庖刃恢恢中防通世俗吏能那并比汗顔血指竟何功
　　九原英魄谁能作规略千条殆可寻佐佑艰难揣夷狄似兹举措好为霖
　　题南圃一首
　　妖嫺十五余清春破初婉腻讵如玉凌风素云裾莺燕妬声实窈心自有夫取怜逆万目白地肠应无惶惑少年士逐麋不顾菟倾囊买消渇借问谁家姝
　　送都属八舍弟桂林买马一首
　　夷徳贪婪汉财贿莫惜金多能使鬼喷玉难拘伏波式上驷超摇献天子子今叱驭湘南裔桂岭下下复髙髙鸟惊兽骇征人喟当官官事从容理思马斯臧由此始电尾风騣未平齿絶壑踔山如歴块执驱效牵髯校尉槽枥经由书殿最谢公总统修戎备二柄徳刑兼两寄不矜吾党愈推能宵旰潜心活国计杂沓英豪乘虎骑日辟神州一百里
　　望道一首
　　少年相尚依阿语老大回看不住心望道尊师岂盲进忧时论事敢浮沈侏儒饱死嗤方朔悬罄饥贫类展禽好古宜交鲁卫士风咀噍有遗音
　　疎嬾一首
　　妨人作乐屏书籖阁笔无情复强捻执御只应曩规范锻金不假别锤钤花开咄咄人清苦鸟哢声声梦黒憇出世世间皆有道糟醨餔啜量难兼
　　临双溪一首
　　汪汪西步桃花候去去南峦苍狗云日暖汀沙牧人梦春嬉鳬鹜野夫芹缭郛左右交流浍彼岸烟昏涨梓枌颔首悠然辨真趣防心比况有竒闻
　　忆京雒木芍药三絶
　　熟美酣馨迸佳瑞晕棱红碧化神工根株肈自韩郎染葩蘤人间一洗空
　　沈芗亭北压栏杆耀荧煌障幄寛不薄官梅伴飞霰只饶兰蕙楚骚寒
　　庐陵涑水携参佐媚紫娇黄左与姚何物山丹流俗雒生懊恼愠蓬飘
　　睡起一首
　　身将抱瓮灌田畴老大徒伤鬓已秋滞念生縁寜故我济时及物勉前修勃磎行世终刚介重惜尤人返自求塞马未尝矜得儁湘猨不在较羣猴
　　送才元长乐倅
　　东省西台除吏目轶才勿谓得途賖孰云相贰徒劳职政恐东南弗复加常衮颁宣礼翘秀仲翔好事走幽遐口占十吏传州檄指画千条靖海涯榕木覆街飞早葢荔园供饷赫凝霞政平颂简清如水能赋登髙墨似鸦咻彼夷音姑洛咏归来越橐换呉娃抠衣岑范钦髙致谈舌澜飜泼贡茶
　　秋夜聴雨一首
　　萧骚闇响空阶滴复值幽人对榻时防趣逍遥称漫叟锋铓扞格愧神锥愿摈谢万令闲处实借陈平屡出竒心境卧轮非别伎少年狡狯赴无为
　　防居一首
　　广轮函丈中唐甓安得青松栢篠柟兰菊葵荷聊代匮鸟乌鵞鸭粗相谙中田他日规蜗舍诸巘白云萦翠岚耕殖自营天韵佚世芬妨道岂宜躭
　　简江国韩尉谢珍惠二絶
　　江国緜蛮登俎味蒻缸渍畔糁盐醯坐愚糜殒追时好嗟汝头髗不自知
　　獠羞峦错儒庖溽熊掌大嗤牛尾狸饫脔羊膀与驼蹠芳辛咀噍半酣宜
　　李监庙求拙轩一首
　　镘圬累瓴甓几席面春丛林坞纯真趣衣巾质古风寜非迂叟合岂与漫郎同不巧姑云尔何妨诗更工
　　送赵宪御史赴江西三絶
　　崆峒日暖岚峦丽章贡桃花春涨豪避传封人候骢马道旁武吏各鞬櫜
　　贾生纂着五十八元叹风规自伯喈贪吏革心寛贬坐顽甿耒耜不椎埋
　　冷坐从嘲缾井眉俗流浅拙更忘遗道鸣庶矣多闻力建武官僚旧汉仪
　　寒食后出郊一首
　　澹沲东风酒一巵笙篁鸡鞠傲春晖緑波泛滟心微荡邃苑提携手未挥靃靡莎长萦冶步猗傩花亚罥薰衣桃溪飞弹游童过竹坞闻棊道士归
　　龙翔真歇和尚求诗赠一首
　　象骨岩居闽府教江海两封黄纸召孤云自南仍更东阻觐尧蓂友廊庙讲通明论毗昙经一佛出世只为人凝师白傅有真契凿齿弥天必相值河汉滔滔渺涯涘三反九折时游戏簦屩跻堂累千辈鍧雷激电非思议毫忽微差失大千同尽鸳鸿与蝼蚁菩提一切皆具足刮膜分光诚岂弟軆味龙宫七佛书卢老面目云何是余生流浪无明窟回首尘尘非自己季咸鬼眼必见窥和璞妙算应不遗大士知言善呵蔽朝闻夕殒甘如饴疑虵一袪病当愈识路还家要有时金华士女涕泗流胡为决往龙翔游是间虽住亦非住奔轶常行祖师处
　　送富枢知三衢三首
　　琳馆屡青书带草玺封荐捧紫芝泥寅车暂此纡台绂黄阁依前执命珪表按山川袴襦内劝农云水挿秧齐论毗国是惟公韪令顺民心不曰卑
　　代夫襟量服英髦能扈王舟出海潮轻重裴公陈梗切安危汲孺絶麾招吟牋访古羊腾石奕局行春柯烂樵谢傅不应丘壑尚絶尘机警冠当朝
　　山林引避一无求遄返岩廊岂自由圣主尊贤载谟诰故家纪善付春秋公诚愿奬朝中意密勿谋先天下忧臭味乆令参籍湜斐然攀赋畔牢愁
　　示儿子诩
　　属词更聴三年后为善须无一念乖孔里髙髙若崧岱论思积习见岩崖
　　送中书潘舍人省上二首
　　紫微鸡省待论思少作英辞寤柬竒髙浪驾天输朗汉紫霄即日奋长离然明东里今同道徳裕封敖适此时应笑迂慵畸已甚呜呼鹤巘缀蝉枝
　　亟纾多难一羣心惕厉咨嗟憯恻深汉制春温劝敦本周家夙戒岂无箴该淹伯始万端理烦悉姬公五诰寻愈近清光缀经席皇风如玉亦如金
　　访鹿田二首
　　隠士云凝北山麓将军树竦碧崖寒乌犍户富犂千亩苍簳梯空擢万竿荦荦马鞭贪快睹森森僧席饫竒观未应泉石减天竺自古英灵招考槃
　　夕阳红晒稊生粉晓露凝清栗脱蓬乐嵗人并厖彘饱髙城地隔马牛风禽鼯天籁互鸣啭林薄山屏竞蔚蓊采杞撷芎薪水暇吾从厐老兴何穷
　　武林春日二絶
　　越罗初御栁烟深慵病相从老见寻酒罢尘杯胶燥吻春无顾借一分心
　　何人亹亹共挥麈有物娟娟散百花不向个中吟防蕾乆晴风日涨尘沙
　　邵公济求泰定山房十诗
　　下马桥
　　泉下顔光禄二纪瞻马首停骖肃松槚风节应不朽
　　邵公泉
　　源深派河汉蹙蹙寻常窄嗜芰借甘滋无涯君子泽
　　褒劝堂
　　易经传父子前后弓帛贲衣鉢堂室中千古发潜秘
　　松门
　　昼扃熟鹿守晨启素鸦驯延陵挂孤剑呉月照峩岷
　　采薇洞
　　以心为形役徇人失天真蕨薇与荑求仁始得仁
　　尽山亭
　　蚁封于何险防鸡岂必嗤须弥一目了亭中大然之
　　懐伊亭
　　雒俨如故玉灵诚有知归舻带江海澡濯我清伊
　　栁陌
　　辋川题作浪武昌栽属官爱思如孔阶茸髯摆竒观
　　桃溪
　　懐仙津步翳凡圣隔两尘长统植园菓老幼分甘珍
　　竹溪
　　侧生昂九霄萧森谷量簵谿岚翠欲滴尘外嵇阮趣
　　避暑山寺二首
　　瓜瓠成时肆割烹芰莲相属足逢迎扫寛堂庑嚣烦解汲冷盆壶颒濯清畏景贤愚殊苦乐凉飚徧洒不堪名倦禅谩许絺衣挂秋朔逍遥竹几横
　　冷澈鸡苏水疎凉蝉翼绡山林等袢燠江浙剧枯焦荫暍恫生聚吁雩诉泬寥乾坤棊鬭劫终局算亏饶
　　六月不雨至七月中自寛一首
　　宿舂仅有忧将竭嘉穗连云委暵旸厦屋珍台求暂寓桃笙葵扇殆难当荷烝兰借肴谿涧藕脆萍馨饭莾苍龙火西頽已辰浃何时得见雨浪浪
　　千叶白浮蕖一首
　　娇酣拟谁似韵甚莫为怜矧肯媚尘俗诚能降佛仙洗君凡眼肉嗟汝淤泥贤三六駞顔侣荡舟从妬妍











　　双溪集巻三
　　钦定四库全书
　　双溪集巻四　　　　　　　宋　苏籀　撰古律
　　侨居一首
　　怱怱五十化已往固莫及祠官閴中隠歉嵗尸糁粒毁方非瓦合知白无伊郁世悦邹骆駞我贤扬执防浮云傥来寄最贵非儒术尘縁且复且只尔殊易辑古人学易年所爱岂儿剧
　　嵗晏即事
　　硙霏白雪舂云子盘摘黄金割蜜房组织翻腾不停杼芳甘醖酿馈先浆西成仅有储囷窄中土才归寘枕康敕赐宗盟旌徳刹扈阳珍木蔚葱苍
　　连雨作寒二首
　　三杯夘醖雨轻寒鼓腹朱儒恃县官樵指汲肩亲课督僧籖禅榻谢雕钻龛灯危蘂挑停久编秩雌黄防干未许汉隂修浑沌周诗三百近研观
　　未应牢杜敬通闗寄傲足怡元亮顔冗龊凡庸何异目麄疎潦倒幸投闲平生那识贾三倍晚节犹窥道一班调燮裁成真大治茂先进实非孱
　　择邻一首
　　天然龊騃千金子憬彼憸民亦有徒蹴踏惟应怯龙象灌输何足计缾盂神锥曽见汝颍士道韵也欣山泽癯栗尾著书趋圣处老勤端恐负师模
　　才难一首
　　建安谋首先文若武徳机神重伯襃此士不妨门第美于今景仰太山髙卓哉二贤强百万何较九牛于一毛异代爱才尊尚意纷纷萎腐见儿曺
　　何武翼挽词
　　横槊禠神佩追随井钺军周旋圉徼最首虏驿书闻斡榷承心计污邪续力耘门庐必髙大训子扩儒文
　　简常次立一首
　　文章尘粃懒详论吏术麄芜昧旧闻钝惫康庄输轶步精强省寺称公孙咨吁国计神资略嚄唶戎容壮扞藩咄咄书痴公事间蝉鸣官栁梦余魂
　　朱亭伯改转见过一首
　　三就可怜繁马颈一鸣须信絶鸡羣絷维才骏殊旌别籍甚名声奈耳闻浩渺池庭辈鸿鹭腾轩馆殿擢兰芸相容歴稔逃诗债太白惟当浮劝君
　　守局一首
　　悠悠疎逖皮冠守朝着于何寘漫郎不计少多鳬藻泛岂懐吞啄鹤轩昂执舆投刺初嫌閙视防言归久蹈常饮酒读书私务尔涣然意喻俾言忘
　　观阇梨庵髙树梅花盛发一首
　　儒花祴戒畴昔井眉箴危緑擅丘壑攒丛芗弁簪慇懃莳芳墢浪莽纵疎森迥映晴空馥乘凌隂霰任狂俦萦栩蝶尤物富芳心玉蘂真人驭铃斋水部吟烧灯助斜月吹角伴横参树下幽禅观琼防政糁襟
　　退士一首
　　贤贤髙哉古黔娄独辨真趣肩夷由市朝慕诱吁竞求求仁丘壑良逺谋白云抗志耕平畴炎天葛制冬鹿裘邂逅孤豚笑肥牛拨刺亷鱼脱金钩雄鸡曳尾惮俎羞鹪鹩一枝绰余庥楚楚奢靡翾蜉蝣下士阉然媚俗流嗟嗟此病云何瘳渊源友尚顔轲俦袯襫有暇从帣韝形为心役无深尤貂蝉夸诧出兜鍪驷马髙盖忧人忧才殚力尽长不休上士凌霞宅岩幽千镒鹤书那转头祝舜俞少卿示曩嵗葺防园陪游风什一编不度枵踈上尘二首
　　清沂雩舞蹈前模风咏先生于蒍于论述殊堪露门召镌摩已化园儒台评公雅铦锋锷杖齿袁遗抱笔觚草木溉培裁画暇忘忧兰桂富芳荂
　　筮仕棓生繇莫京温凊一畞夙经营南陔弦诵给甘防北阙簪裾负屈声秦刻唐刋储墨妙齐衢鲁庙擅文鸣建安正始源流逺详味风规蹑玉清
　　夏日叹二首
　　羣空冀北食稭蹙踏崔嵬憇鹤台泉石系心终邈炎蒸烁体纵恢胎蔕懐寓眼勤呵咄専气怡神愿力陪公馆亦须延异士珍包竒醖肆筵开
　　禠絺肆簟扇忘闲轿担肩頳走市阛湫隘鼃蜩讙嘒里扫除风月广轮间曷云时燠长无冷却谓天髙只好还传癖词源粗超轶拟如梅尉乐呉山
　　休沐日
　　洗砚酬缄复论文金书瑶笈忌羶荤搔头冷枕遗簪弁澣垢凉床洁帨帉炀灶筚门无量燠夏畦褐父若为芸鸿飞遵陆抟寥廓鳬鹜胡然顾涧芹
　　覈实一首
　　窥见吕臣非奉己可怜甘茂取冝阳敢晞激激苏门歗老去悠悠孔里狂公利噫乎入私帑滥吹窃尔耗官仓座铭枕机槃盂警九鼎何心斥被
　　游服者二絶
　　墨緑螺青金翠耀鬻讴沽笑泥娯遨兹辰傥卜吾髯夜陶写醉醒双凤嘈
　　畸情灰灺妙龄懐佳月澄虚适与偕隠几嘘天嗒然趣防同九锁啓仙阶
　　园人饷菓
　　紫綘李杨卢杏黄红腮脆碧磊篝箱春风媚世葩华过夏日荐茶氷蜜甞步它时邵平意木奴晚节李衡穰君看饤坐百端辑腐蠧萧然自弭忘
　　送程孚叟知归州【建平】
　　岷江浮万里呉峤驻弥年笑理归艎去牢愁失眼前徳门桑梓盛佳郡鹡鸰聫委寄防羊陆冝知备敌先东都人陆海游集若为忘筮史同防货僧坊共小凉卜邻栖辇毂返斾促囊装巽坎知人意奔腾达侍旁
　　山斋闲咏
　　仲氏新裁汝南诺元昆舣巨区舸一竿暇豫临流赋五咏荒唐处士歌道号散人冝拜表朝班都士好鸣珂染髭膏面诚牵勉老矣迂疎可若何
　　徽宗皇帝挽词二首
　　朔驾虞巡陟南沿禹防幽诒谋开上圣多事酌鸿猷道妙仙心廓文昭帝作优秋风旧汾水海岱忽藏舟大器提擎力懐生渥泽滂本枝繁盛衍礼乐懋容光脱屣吁勤倦置邮辞慨慷申胥不为已定胜泣穹苍
　　林少伊直院母夫人栁氏挽词
　　英英批凤杰遗懿诵髙堂淑质宗姻慕慈怜寿凯康委蛇瞷夫子勤苦养尊章驹隙八旬促兰陔怆陨霜遐年畀东榻流庆羡停储吊者九臯唳幽夫百嵗居鱼轩川上逝石墓前书絶妙斯铭勒宁惟崔蔡如
　　闻邻娃酣讴一絶
　　冶荡淹嫺谁尔令五陵妍騃可怜生兰堂委巷喉呀啭信有秦声非越声
　　秋兴一首
　　进贤哗玉青云侣十二阳秋閟城府飞鸣众里何少多根墢道旁诚李苦肃然注仰耋浮图珍重谁家木居士袖章陈列有伦叙终更右移聊改步贝多小品老眈伽髙屋帽檐持论古丹青简素写真行茗醖鮝腒频草具俸清不足赈贫交雨潦涉旬鱼跃釡时书檄尾文昌台月曳敝裾槐棘府昔贤浩歌金马门或亦箪瓢松菊主空空自笑两端竭志愿不应惟阿堵初平兄弟羝眠所山下逍遥返民畞大道安知利与荣唐彬何人髙此举
　　赋丛兰一首
　　楚郢都梁竒韵佚岚溪云壑初何僻根蔕条荂玩九春葩叶尖萌碧逾尺蕙转东君溢宠光露浥清华烟染色蓊勃天芬透绮疎英防緑艳撩诗客滋荣九畹不因人无际幽深来响屐三嗅书帷尝涉猎满把骚人安忍释映俎埀筵纫委佩斸苔徙槛芳盈室燥虚黏腻俗尘清祛病析酲驱抑郁猗猗不采亦奚伤雍容屈宋无伦匹赏慨年芳次第菲轻重憎怜从结习辛夷为坞薜萝门莎菼蒲芦类非一庭中絶出忘忧右差等水仙诚莫逆遥知最妙岭头梅适口和羮似难及更与丘明评国芗后皇媚之殊赫奕
　　次韵陪诸公湖上春游
　　渠侬青门道冶服遨荡俦一釂逞鸡鞠聫防歌愿俦太伯表东呉季子居延州湖山号佳观篮舆肆优游肴香炙亦熟只有空罇忧娯賔不计费拘士捐牙筹诗盟得首唱有客如此不挈壶并琴奕松石岩湍乐境胜属幽人谿云俗氛却洞穴锁苍霞探竒或云莫不闻古肥遁静极还思家髙情縻圭俎心迹何由遐畸人告予言黄庭老生涯臧谷两亡羊初平隠金华
　　次韵孙邦求少监游刘园一首
　　权使将军势不行连云鸳甃鸟乌晴池台溢郭鏁扄固林樾半空甍栱頳席帽扬鞭来看鹤绮疎褰幌政闻鸎贺兰清海勋名事雅意未谐幽与并
　　勾龙君贶求所居埀防亭岷堂二首
　　葱蔚敬亭非索漠几希陶宅绕扶疎江山壮观惟人助祖祢髙情陟彼砠雄笔仙才镌勒见属车尘界黙存书柴荆虽掩渔竿挂旌防嵳峩表旧庐
　　岷阳英杰古贤乡侍史香炉今望郎柬擢欲书丹凤诏梦魂勤到碧鸡坊已应盛美摽其苃不比畸人愚厥堂宦牒随江归碧海读书源派亦诚长
　　眉州禅僧一首
　　呉蜀跨万里余老师非壮勉哉令修行手书劳四枉性命吾基本权谲初不尚萧条寂寞中咄咄祛碍障面目认谁欤湛研澈尽量云为逺防比喻非实相爱河澄不波苦海永无浪封执即黏缀沦落嗟滉漾法流于河接焦涸吁断港情尘欲忘世疑网愆吾党凡心非道体志帅凝不丧瞿昙与老君一诀归至当邈乎卢老前古初更遐想烧香傃霄极痴絶坚愿望杳莲社逺蚤接渊明放保真未易了伽语席倚仗
　　刺少年行
　　重仍印组矜蝉聫丰屋藻井松桷梴金钿翠屏珠串箔椽烛髙檠玳瑁筵炽红麒麟沈水烬凤纹锦褥须弥氊琐窗犀按珍具瑶瑛红珀莹杯棬儿掷枭卢喝大采婢名素玉花月烟骄世华膄诧豪举两得仁富冝兼全朔云顔巷积深雪斫桂烧金冻折毛锥不摇汗马却刻槌肤髓称才贤法家拂士屹山峙俜然穷儒衢道边遥知莫不任运力镞筈仰笑冲九天
　　永嘉周道人求诗一首
　　气升期汗漫世法一黔娄啓钥因师防咀芝从祖求肆言谐律吕不梦本精修王室金堂迩飘飘竹杖游
　　调王季恭省干
　　治干怪君呼滑八话言明府取王丞九臯未省山雌雉三窟不逃秋角鹰僮鬻斛珠如许价官居鼎钺最难胜孰令手版投耕耒苦慕如汤厌若冰
　　示施又新同舍
　　华髪些些似不公辰申龊龊有何庸力抛羁绁片时适谈谑槃筵一笑烘山杀汲壶茶可防匠人礲斵事方丛麦秋梅润霖淫剧旅泛殊谙干越风
　　节妇吟
　　君不见迥妙殊怜世絶尘脱足褰帷韫玉人藕丝帖体沈香熨清瘦纎柔伤九春勒芳戢翠妍无偶啧啧拳拳徐叩叩防馁何尝羡污饫令淑专贞絶难有緑樽翠杓稽留举林下闲情风韵度单羇抛掷几星霜琐卑胁胁蓬茨伍里邻斆嚬诧又夸伧翁讵堪眉斧加想当然尔霸勾践岂竢再顾倾夫差云霞拢抺振琼珰蒨秾蕙转婉清扬此翁南郭坐忘趣道眼不玷慵来妆
　　解罢京局一首
　　运水担柴力分遭挟持泥古小儒劳浙潮屹起岷峨上越巘遮蟠江海滔一叶鸥湍寻婺女半生瓢泛信鱼舠曩时步从容侣好糁藜羮待共轑
　　甲子嵗七夕与伯业伯衍游龙井聪老出示次韵边校理诗巻奉同雅趣一首借用嚬字
　　道隠祖风邈讷斋重葺新猊巘下兽魅神跃鳍鳞缁郎踵教律梵夹画金银几岸风篁帻屡钩崖峭绅颂诗传正眼击节富其人汉沔曽沦碣长康工写神思苃在封植春萝容抗尘韡萼秀多禩茶经几巡休休墨儒行汲汲宰官身欠伸白防褥翻倒明玑困防褐岚烟染心脾草树亲怜君深锻炼公鉴襃老嚬
　　秋夜雨凉一首
　　寸念防情浩莫缄此生殊阙住山庵老懐钓港伴侯喜道契涛江见陆参调气从前深造孟名官蚤欲问于郯家书时燠何曽读整顿尘编拂白蟫
　　次韵赵徳载大监饯行之什
　　君不见毕毛召芮强周宗亮天不朽言行功间平歆向汉人望道宗孝恭唐治戎一时入相九才杰白贺胷中五色茸圣朝举亲加柬擢封植教诱从元丰芜臯卑飞华岳隼鼓车暂屈翔麟骢召还喻蜀监王国三雍入对文清雄昨者临分勤造请是时暑退火星中公瑾之交似醇酎吉甫之颂如清风博山麝炷玉镇席翠璧雪乳金涂龙小人自分悠悠者禆谌谋野渊明穷急觞髙咏鼓英气飒然危冠发上冲端敏髙明必贵达果信顽鄙根中庸
　　送陈梦得省闱一首
　　棘闱春晓鏁南宫文柄伊人掌握雄巧射穿杨惊破的克家长箭挟良弓懐经负笈云霞集出手成卢月桂藂玉殿赐袍黄纸诏布衣驰骛黒头公
　　疎嬾一首
　　省寺周行占姓名老耽摄养道几成生縁琐屑同罋筭居处閴静惟缾笙求已洗心祛习气知非穷理勇移更鸿生彦士乖游好道秩禅流谐此情
　　题善草字者一絶
　　獐猎包羞爵秩加舆人捧腹只呀呀踏摇妍状当垆手如许银钩殆可嘉
　　元夕
　　瑠璃万宝通明殿珠翠千层罨画楼匝地薫天月灯影撼山填郭蚁蜂稠浚都平昔金鼇峙雍幕寻常锦幰游今嵗山城索朋侣屠门酒醖伙酣讴
　　春日郊外
　　蕙路桃谿浩莽春彤甍栱桷曜芳晨衣如方士客闲剧园号仪同势絶伦梓幄桂旂端解赋橘藩篠坞孰为邻畦畦姜芋葵荽蓼物物蕃滋辅主人
　　饮东窗一首
　　丈夫蕴挟胷懐奇浩然幅郁千虹蜺俚儒婉娈习和雅窃笑胡为缾井湄奈何平世事蹇蹇竒士矫荦矜云为伏波不屑儿女昵马革自诡排羌夷叔子逢时经庙略入则造膝出诡辞燕公异礼集贤殿笔削金泥玉检仪贾生前席觐宣室立谈痛哭才几时敬通杜门老著述言溢千纸罔设施肮脏黄冠遁丘壑一旦端委偕龙防愚生尚友千载后读书探道无津涯猖狂置章留黼座腐尘潦倒曽何禆世承朝恩万钧重省思此去酬毫厘
　　送苏念八郎下第西归梁益
　　金昌亭下泊舟舻木马闗西赵郡苏建邺鱼飱武昌水延陵臯壤霸王都吾髯轩轶登楼赋汝器切磨清庙瑚刷羽三余鸿鹄举亨衢甲乙看先驱
　　孅阿一絶
　　不瑕彭泽愿言中都冶姿年慧则通揭调郡斋賔孺子孅阿蒨粲驻芳踪
　　次韵李次仲赴巨山张舍人招赠之什
　　君无吟秋草萤飞而露湿曼倩古豪英羡门深抆拭五难背生路九钥探金碧乌龙因师指峯森郡防张罗鳬影过客纷如织子房河上翁挥犀髙防席呵枣如瓜肉眼殊未识西母掬露醒东王浆霞赤至哉髙尚公著书不靳惜髻珠曩许学玉版援金笔仙阶三洗髓短生几两屐岧嶤法身像襃博乌沙帻焚沃觊有遭稽首悲涕泣妙诀付神水悃诚如皎日升降摩顶踵抽添而损益劳生息奔迫頺龄飞鸟急希求九阳聚何惮一千夕近期赤水中先覩珠得
　　冬日即事一首
　　蜡栀五万酬鞭直洴絖百金真食封萧散不萌争閙趣真醇缪觊养生慵涤清研里憨凡笔磨澈鉴中嚬窘容旸旱冥僭春令狐裘羔酒贮严冬
　　送孙丞法先池阳二首
　　樗枌里中契年辈愧君先徳迈华腴裔才优砉剨然牛刀恢勿扰马首峻髙迁交荐诸侯鹗蓝田崔未贤一薫襟趣昵撡执便它邦书劒摇烟艇鸿光醉绮窗县僚迎节盖斋醖缀羊腔器宇青云士能名赋练江李隠卿名谷与青城刘翁同舟至兰溪卿大夫修生者馆之道侣赠李诗云李郎涉世似虚舟片帆来渡楚江秋之句又毗陵家弟季文和此篇云梦蝶岂知真是蝶骑牛何必更寻牛老夫亦慕道者次韵和之记刘李事迹刘本书生工诗竒异飘然尘外也
　　白公枉识郭虚舟刘李飞符劔裘兴轶壶中身混世气酣酒里意横秋运调朱凤啄白石耕莳金钱掣牯牛赤子返真标指妙阿伽陀药肯言不【刘吐丹千百粒示人遭毒药不能伤害】韩省干子平荐章应格朋友漠然未知忽改京秩作七言近体一首贺之
　　山雌泽啄竞腾轩孰有昻驹局短辕造物至公殊弗置穷交未喻枉焦煎凤批一诺膺天陟马颈三槃朝日边虎鼠狞尫随秉笔铨曺常格勿从防
　　緜扇偶吟一首
　　拏云擘茧写兰亭洴絖娃宫箑柄成皎防中规捐月斧清雄消暍并桃笙玉毫躔内乘鸾女氷鉴光中墨客卿爱惜御冬充便面辟寒抚勉燠屯营
　　卜居遣兴一首
　　老嬾清吟口角钤任真虚一性安恬士农轨范一身任孔老穷探两者兼斋舍晦晨鸡弗已翺翔晚节蔗弥甜平生縁业今何憾伫返神魂倍蓰添若个生涯论屋谷课催童子具醪盐俊游稍谢出囊颍道念常嗤隔日痁拟古纰疎何栁骨摄生精密必张髯鹤轩发兴从讥晏鴈塔乗时定合尖【张髯方士也】
　　卜居漫赋
　　肄习素未丰摸索强剸裁铢黍槩闻见谆吃奚述哉三捷黜疎慵湛潜散郎偕望道几何髙人事宁免乖眼中悠悠者樵牧供谈谐披巻想前芬肮脏无敌才功名不复朽荣观竟烟埃幽幽畸人居黄花荐醁醅所求一日富不足语时侪寄言繁华侣莫嗤钝如槌
　　防云亭纳凉小集二首
　　设醴兹晨遨饫时四围青峭互巇嶷橐衣随牒何曽卜饵药衔杯稍信医短舞不妨擎菡萏谈谐且勿负玻瓈老夫直辔循吾范无使斯民有以窥【退之用颇黎字】
　　踽踽迂疎彼一鳏息交絶学殆顽顔时侪傥获多谋助少作曽希长者删喂犬孱尫玩逋窃辕驹牵局旷尤瘝那无上术蠲人瘼画防临江城负山
　　后数朝复依前韵二首
　　下国官臣无懈时矫然白首瞩嵚嶷鼠攘翦灭雷霆令魃虐萧騒霈泽医亷袴移文谨钤键萧斋丝管覆玻瓈烛阑松桂冥冥雾赤豹文貍不许窥
　　恤患周流喜逮鳏当官掣肘汗慙顔预虞飘兀筏能驾取次耕犂手欲删月窟日畿遵驿置燕南越北洗恫一廛清佚陶元亮万斛闲愁庾子山
　　仲秋较试净恵精舍防者六人约重九事毕置醴汤巩谢方以诗坚约次韵酬之
　　稷下铢铢鉴择分品评一目百知闻初矜月殿挥毫赋直到龙山吹帽文邀勒公荣狎嵇阮薫涂嫱媛侍渊云尘惊珠贯纎罗袜畎酒银篦不怕醺
　　试闱即事三絶
　　鼓士扬桴警五更爨清檠冷旋吹生深衣乡彦都君子摩厉三秋此行
　　近嵗颛门不读书右文搜拔广该儒立言不朽非吾任贪叩门隠者庐
　　一坐据梧床刃消五星竞耀烛秋宵扫防禁近延僧孺孰谓诗书避赋繇
　　事毕汤巩方三君再用前韵复酬一首
　　妙啜龙团啬少分宝薫婆律靳多闻泥封誊识遵程度棘刺围藩按恵文挼菊骚人宁避雨登楼朝彦气摩云兰堂锦瑟笙篁閙嬉笑啁讴共惜醺










　　双溪集巻四
　　钦定四库全书
　　双溪集巻五　　　　　　　宋　苏籀　撰古律
　　观胡文恭枢密全集偶成一首
　　铿鈜正始音严密萃英耆上仁体勋华四方致雍熈文赋鸣升平声誉艺林驰心口烂锦绣欬唾皆珠玑韬涵白圭玷挥洒清风词兴寄扩无穷标望擅一时圣主逢嘉祐两府皆龙防岂应献纳际造次差毫厘百尔贤佞评卓絶公是非独无许郭术人实不易窥东阿昭明懵贝锦尤疎纰犹子后来杰元祐防丞疑蝉聫袭簪橐孙妷声华飞妇韩外曽裔稚子甥曰弥抚编可胜叹缀缉刻棠梨定评杨谢公遗芳六一碑
　　送李举之武博学宏词
　　稷下机梭纂奏篇犀通木瘿炳彪然盛朝耆望门庭懿匠宗师典据全掉鞅春闱贾余勇赏音盟主诧称妍峻登名第髙酬擢台阁容仪继武传
　　拟古
　　六州斋榻釂分鵞谁料延平最解歌蒲阪崔姝白楼少阖闾呉馆冶容多频烦画防凝芗寝辍选鸾篦挿皁罗勿俾台山洞天侣眇无刘阮醉顔
　　陪侍知府待制丈巾山髙设窃闻是日赓和去春林倅红楼风什奉继一首
　　磴藓梯飚最上头挈排牺象主觥筹从容北海能延客酣适东风咏倚楼献嵗顺成当大有名儒过计与私忧仰看凤徳翔千仞总领鸳鸾也狎鸥
　　防知府待制宠和前韵又承东湖水嬉之招一首
　　一声巧啭栁巅头半丈红芳送晓筹天气柔嘉收积雨林花稠叠竦髙楼七槃长袖重新制九醖空樽讵足忧丘壑防龙位岩石何妨纱帽对沙鸥
　　朱从事安诗挽词一首
　　文阶王命渥驯侃洽乡阛末俗贾三倍尤能赈百锾宗盟遵倚阙邑落旧知澘翳翳佳城郁镵山殆弗删
　　夏日池上
　　谛复春秋指祛排日务婴岚峦屏郡廨枿樾防衙城褐父评丹首幽斋縁督经忘忧葱蒨擢伯雅燕酣酲窈窕阳春唱鲜咸临海鲭恵文除扰害五百惨徒黥巻籍阖还展钱刀敛尚轻珠还凤仪政他日傥齐声
　　公退三首
　　披文不释遗编慕躭禄终慙逺贿称劫劫抗尘非胜趣寥寥出世有真乘转头值寓无穷极措足虚邪粗可胜管晏空忧觉先物未须薄薛与卑滕
　　缪簉康庄列大夫沈研歴久到盘盂囊余占毕干萤火家有凌云旧履鳬般若初心依耋老参同内事靳儒臞吐音慤讱尝闻见邂逅周旋只小巫
　　缺然资略每区区抑冒扬清小小劬诹律纲条思济理算缗公帑较输储三科识擢才能显八计精研吏治孚端有硕生如杜蒉升堂洗觯降除趋
　　暑雨忆衢州一絶
　　衣裳俎豆信华风酒圣茶颠倚独松夏屋渠渠聴骤雨数寻竹外防琤淙
　　送滁守蔡瞻明提举
　　史家汗简编年埀掌武集贤筹政机君侯祖烈冠前世内外贻厥真天资景灵审象丹青炳端靖颙昂席庆基浙港之东蚤乘驿卓尔羣吏诸侯师云何士元淹骥足留滞太史周南维渊源濡染由所自甚美而度多文词猗欤两祖揭二柄雹凸骞翔天下知奈何恬无进擢慕钩引吹嘘众力防冷烟横雨秋涛外滁邦山水停一麾贫交掺执空里巷截那复留骖騑气宇前修令仪范才具时侪髙品题緑绮寻驿醉吟操清流感慨神武遗侧听褒嘉最郡课水衡促召夫何疑车轮继斵心自了桑榆稍收冝赴时珍向髙标警衰钝鄙哉不敢多陈诗
　　赵和叔大夫母安人曺氏挽词
　　风规王邸韵筮醮相夫賔遂子大家懿弄孙东第新百能知肖嗣八十又三春磬石无虚勒笄珈不复晨
　　壬申春雪一絶
　　长天顿改楚云容初夕依防后搅空防缀栁条纷若絮未妨梅蘂芳丛
　　龙井僧全示寄庵枢密程公累篇季文弟新什求余继其末一首
　　程苏中兴什同庵有后前前朝沙门首辨净超卓然耆宿失闻聪饫参余小全龙风篁巘荏苒二十年缁俦几换易岩防岂变迁亭亭百嵗杉泠泠九渊泉梵音扰龙性解忘鱼筌有客辇瓌诡无情施缯钱佛法伫隆兴般若须人传更令观刹丽但俾子孙贤三空正觉路一喻实相圆不替人天师重新演教禅
　　武林春日一絶
　　薫膏佩服尤瓌靡聫踏春阳特骹十里青楼玩芳月西湖并舫恣娯遨
　　勉防一首
　　归一岂应无以返要言湛谛滓淤淘大知直截揣摩渐积执冥迷厌离劳目睫古人曽致论根尘当念勿喧嚣主张名教殚才智王霸蟠煎火上膏
　　秋冷一首
　　岚烟澹澹雨飕飕残枿折槎陂水头赎尔典裘扄户牖饶伊夹幕閟姢柔防蓑廛肆斗牢落泞潦穷途强释愁箬下浮君霜露旦岂应虚诧钓诗钩
　　漫述二首
　　理窟孰宗趣卜居忘市阛纡余力分里梗概智仁间导引非茫眇耕樵未拟闲寅縁任俚俗及物念痌瘝跏趺围褐越鸡晨洒落生縁治水薪一蓺湛酣任疎放百家杂揉识疵醇舂炊断断西畴穑书记翩翩东郭防飘兀篮舆絶畦畛莽苍更访隠湛沦
　　春设一首
　　折简王春涓胜日执舆邻曲集侨官奕娃红手凌寒怯歌颈涂芗诉白寛膏沐栁梅牵屐齿冶妍桃杏压栏干珍烹鬬赛携英黠娯老妆楼叠肉槃
　　惜花一首
　　豁眼桃红思圣解袭人兰郁比脩能面脂靡曼负涂泽绘防化工夸斵冰蒨粲芳秾触吟境艳阳风色嗾狂朋倾壶箫管黳蓬髩沈顿金觥雹凸棱
　　何防卿妇清河张甥挽诗
　　常念注西竺浮生付六如良人怆中馈二穉未胜裾妯党抆红泪乡邻隘众车金花它日诰封号表松樗
　　闲咏一首
　　肆筵无扣器钉壁但镵碑慨叹慕前躅咨吁亦小知饪谐棊酒伴缾逺井泉湄自许羲黄上陶然絶旷夷
　　故孺封曺氏挽章
　　豪宗相承籍遗懿本驯良夫息遵慈芘污莱化阜康杯圏留燕机丹篆勒隂堂愈愈埀青紫诜诜庆祚长
　　春集僧舍一首
　　绣川藻野嫣姝练缟秾殷亭育鑪二月峭寒轻抑勒崇朝和气毕昭苏绀青六幕无纎翳緑缛多畴几町区居士自携三昧醖缁流丛错设伊蒲
　　莳兰一首
　　湘累鞙佩南邦媚天女襟期絶世芗蓺植便应弥九畹孰知苓藿与詹糖
　　炎夏即事一首
　　五咏八吟钻古奥四豪六逸共周旋隠囊垫帻抨棊局轻箑珍笙防采椽习气峥嵘谈在昔知音推激互相然至哉佛老儒宗外圣谛氷销浊火煎
　　娯老一首
　　多闻内殖每瞻乌枉把春秋问蟪蛄俗未抛聊尔尔古心内鹜亦区区系匏于越壤田薄双鲤铜梁仆赁痡揃白追游味殊寡所图荣绮访仙臞
　　廛居一絶
　　天碧绡帱障铁牛廛居烦促逺林丘赫炎炽景烘炀灶怅望金颷玉露秋
　　重阳一首
　　篱根金色小正时醅垫风髙与节期耿耿挑灯闻夜诵怱怱刈穗饫晨炊闺娃犀蘂香盈把朝士茱萸酒一巵盖世豪雄健天下感秋应待羽觞治
　　山行入寺一首
　　执舆入辇蹷痿几陟险山农笑却时屐齿未常先雍老翚飞久已见甍楣磴扉百步犹流汗观阁三休岂易追浪漫悠悠一鸡肋角巾东路最平夷
　　近市一首
　　摩肩蹑足吁屠贩接衽骈颅坌驵筲巷隘姑名为小隠賔佳不必有珍肴龙钟游宦如投耒琐屑侨民一系匏丘索典坟心迹逺烟埃咫尺自喧淆
　　釂饮一首
　　珠零醇碧郁春槽矫首梅林釂自陶横槊未应随李广团词亦足拟王襃俯从觞咏山隂禊遥说笙篁锦里遨取次难论御戎防岂知鼃鳣鲭臊
　　春晴一首
　　髙槐汤餠排朝馔嘉菊香菹芼戛羮饷早趁墟樵垦计浇春量腹圣贤并无由屠嚼相亲就岂防竒章侈大烹飘忽红稠鸎燕语康衢冶服春晴
　　往日
　　往日承承孰为裁诚能俾乂固当谐岂云小辩能回斡际遇长才力洽该大块惨舒嘘翕顷元明迷喻唯阿开斗南必有圆机士安得一樽陈此懐
　　稽山漫作一首
　　三餐佚豫年其有一醉陶然日不贫发议讵堪登膴仕费赀端为速嘉賔屡空蜀信匮囊药稍效越吟追里邻刘白殊无记人句竒章髙设岂应频
　　诱学徒一首
　　瞥闻立覩且湛研计索思臧义理穿剖析赖经宗匠手絶羣羞拍腐儒肩鸱鸦嗜鼠颛门蔽博簺忘羊失路偏警防后生文宪种若为准拟即真贤
　　编聫偶作
　　躭饫神竒致思研理趣幽﨑岖由考仿勉励似鉏耰明耀鉴频拭醇精酒屡酘编聨存只字解悟失全牛曷可禆宏议于何荅彼诹达辞冝驾说典学善宣猷浑浑窥姚姒専専切旦丘时王资粉泽天匠不雕锼愍恻元元意弥纶色色优雅驯镌鄙固切实忌飘浮自古英茎肆于今都市讴近谁臻壸奥逺孰擅风流壹郁穷居气荒唐失友愁湛酣及醲郁浸渍复优柔斐绮资咍噱芜枵寡晤醻不为伤手斵无取强顔羞管氏攘戎索元龙髙卧楼激昂牵老书剑判悠悠
　　旧游一絶
　　慨怅秦闗旧侪侣绫袍韘防火防囊南来放马遵舟楫鲈鳜西风号本乡
　　嵊邑周干办挽诗
　　嶷然衷塞懿挟操亦人难唱第芝庭瑞背城逋冦残倾殚副王命畴曩入赀官遗事乡评着嘉言邑里寛
　　酴醿一絶
　　梅酽兰氲芍药清防檀婆律萃天馨试开秦赵当年目何借珠帘翡翠屏
　　题刘紫防贡父公是集一首
　　惆怅栾城旧朋执何殊阙里孔顔徒达生自信诚知命晚节遭逢徳不孤贯悉该明汉中垒雍容通雅蜀相如老成流辈方吹荐典训斯文示后儒疏奏襄阳正平手表章天防伯襃俞明窗棐几一呻绎背痒政逢长爪姑
　　仲秋苦热半格一首
　　老火薪烝鼎灶然柔金低伏聴燔煎虚窗叠巘攒三崿冷枕清飚直万钱俛仰生涯恃林井包纒冠绂哂毹毡朝蝇夕蜹嗟何集山雪河氷渴沃湔子夜凉生秋思肈午时炎炽赫羲鲜防饶华桷单絺叟嬉爱清川泳月船巾幨垢氛勤靧濯菓肴剖剥萃新妍芸夫望望瞻云汉鋜鹤声声唳碧天瀑水何山千尺泻洗心安得赏悬泉
　　晚秋一首
　　曩间夏歴标花粗尔陶巾漉酒巵仿拟尘编谈世谛何人才刃趁时机
　　潘令度求厥弟令表挽章一首
　　婉娈标仪赋了聪优为郎位奉车童蕴竒处士未王命好事儒流昵徳风姻援乌衣门闼峻欵游骑省志懐同克家致孝钟全美凤羽飞翔亶待封
　　药禇吟一絶
　　玉礼丹砂宝易知蜣蜋苏合粗擎斋国医本草加繁悉异域琛来献麝犀
　　雪斋即事一首
　　炽炭雪窗尘简编慵偎毳被借麄毡夘晨呵笔冰胶研乙夜横琴冻折郁郁烹鲜具羮戛浮浮炊餗忍馋涎鬻薪清防庖丁粗鼎俎逾时不解羶
　　元夕偶成
　　里唱涂讴铙吹轰软尘梁苑记前生宝珠穿蚁嬉游肆莲蘂然犀不夜城透盌灯繁人昼绣隔罗光醖酒渑清春娃环舞云阶隘邦媛鲜妆月地行
　　送芍药者一首
　　披猖二十四风花淑美丰融殿百华畀付碧茎頩粉蘂薫裁温馥叠鲜葩无言似笑诗魔恼比韵侔娇女艳加壮嵗逐春心欲谢酥煎靡丽逺泥沙
　　古语
　　槎匪意称居士馈橐谁家号智囊鸢戾青云莫吁讶雕逃炎热利深藏
　　寓言一絶
　　輶眇岂任胜妇职春暾桃防未敷莲月娥宫额噫神护旖旎仙舲托使防
　　吕伟信求氷花诗赋得两絶
　　霰集栢杉霏靀松瓦氷镌画叶柯葩密移裁化钟纎巧梁苑诗盟斵句佳
　　墨迹扶疎冻未消竒踪印纸镂刋雕花冝道韫吟盐絮压倒刘乂氷柱谣
　　楼枢密挽词二首
　　决科腾踏无前勇比牒聫飞第一流召直毫端准谟诰甄评皮里韫阳秋槐班鼎辅膺荣柬玉陛封章究逺猷楚挽凄酸泄遗恨栢台金殿望隆优
　　岳镇巍峩幕府雄紫青頥防禀趋风布宣条目都无扰求瘼慈祥槩所防賔位樽罍人事改影娥花月画堂空诸方故吏多才藻撰纪徽嘉篆刻丰
　　絶句一首
　　双纹八尺展雕床莲艳方空夜玉香雅秀氷姿延阁彦岂应簪断作凄凉
　　白菡萏一首
　　瑳兮容旷世冰腻郁妖红姑射非无偶能言谅不同
　　潘卿求内主令人挽章二首
　　择夫先筮嫁年俯逮期頥周南弗墙面班诫克刑仪陔兰冀丰养中馈失扶持恻慨百金诔君文亦汉碑扊扅思旧苦月缺白毫光孝懿绰驯习徳音宁讵忘委禽流庆衍偕老誓言荒肖似传孙息绸缪卜凤皇
　　王季海求父宣义挽词二首
　　缮性克知命乡评行实尊传经拾科第防服匝庭轩韡萼専方面良弓补諌垣金坡振词笔品藻不胜言里仁巾几寂遗懿满瞻聴济美珪璋质流芳琬琰铭纸灰霏似雪巷泣洒将冰念念存伽释超超拔九冥
　　陈防男求厥父挽诗二首
　　阃室良规范萱堂子职修仪形俨惇硕积习肖风流畴曩乡邻援凄凉川逝愁太丘纯岂弟慈爱理能周克家宗从誉涧屋竹林庄情话非前聴门庭付令郎短生风烛顷逺日陇丘傍红粉祠堂壁亦应镌短章
　　潘令度送牡丹絶句
　　剧美温馨逞环媚腻红殷紫叠重台芳晨华月临春阁倚丽凝娇岂易栽
　　巩采若求厥父令尹徳秀挽诗
　　东鲁懐经慕先哲斋房僻处盛门徒勉陪流寓推乡校优选文华庆仕涂议狱蚩氓生活路削锄奸轨亟扬枹遗编亹亹埀儒典济美弓裘后世模













　　双溪集巻五
　　钦定四库全书
　　双溪集巻六　　　　　　　宋　苏籀　撰赋
　　牡丹赋
　　河洛之神权舆此竒何夜半之有力刻朝新之琼枝麟角凤觜之续不足以为固投觚削鐻之割不足以为机砂防铁以成金青出蓝而过之何造物之钩距盖三昧之密施琯裁动枯枿先知巉然擢珊瑚之短郁然饮沆瀣之滋无揠苖以助长忌蚤华而中衰藂干渐老开花及时挥琼尺以裁霄缕金钿而镂衣糚未了而半就情欲吐而犹疑发精神于雨露借光气于虹霓凤羽而初下鹤敛翅而未飞如误入于金谷似尔沿于芗溪晨光而防鲜怯午景而低佪初含喜以浓笑忽防怒而自持缭以画栏障以罗帷暗淡月采空蒙烟霏有美一人艳无等夷缥金菊之裳婵姢蛾緑之眉若夫紫殿龙楼金台彤池封黄蜡以入贡乘汗血而絶驰天顔一解四海光辉念其向日逺过蜀葵太平佳瑞许配灵芝至于箕颍之间林下水湄晔乎满目野夫所窥我方铁石其肝胆枯槁其形仪岂造物之见试视绰约之妍姿为汝一笑而引满心亦无成而无亏
　　汤泉赋
　　陜西南坤泉滃山涧崖谷焦烈衮沸奔猛汤池烝雾腾写浩汗客曰异哉水在万物其性必寒胡然郁攸无事烧燔草木烁烂鳬鸭煨燖汇为澄而后可探诘其从来莫克考原余盖知之易有太极是生两仪风金火轮世界执持火光生于巨海波涛涌于汀岸镕石成水敲石成焰三伏炎曦温暾河汉百井隆冬其气自暖吾侪习俗沦溺情见煑鼎负薪而后晨爨欲穷理而尽性至中和以推原徇耳目之寻常昧造化之机闗是犹火鼠不信冰蚕也石中之火火中之泉坎离相济为汤固然此山岳之仁气愍寒士之枯朽假温慈而恵和以洗浣其尘垢使于斯而产金玉终何益于野叟惟荒山与乱石无华堂与琼甃免污亡国华清贵妃嬿婉之求无取于斯予槁项黄馘短发威防青鞋直趋老栉自随头轻目明弹冠振衣咏而风乎配鲁之沂
　　二松赋
　　商邑岩岩羣山环中膏液外凑英灵内钟其人黄绮其植曰松翘翘我室契阔朋从二友忘言冉冉秋冬古之遗直本钜末丰尺寸非可较量绳纆非可究穷凛凛乎其可严惮也如见大賔如承大祭形魄竦动圭璋昻颙矫矫乎其能厉操也如首阳之二贤齐鲁之两翁石忘其坚山失其穹确乎其不可拔也如辞位之太伯邈乎其不可攀也如忧世之元龙炎曦郁攸金石销镕冰合九河雪屯万峰毛髪磔磔不改声容如蔺子完璧怒发冠冲睢阳蔽江张髯乘墉天籁嘷鸣非皷非钟生三伏之栗冽时一警于昬聋若洞庭之乐钧天之奏均节跌荡他乐莫同斵而支太室之壊辑而营灵台之宫如良弼之用舍系此邦之替隆虽然待雨露而茂遂积嵗月而强雄世俗尚得而企仰蛇鼠谬托于蔽防孰知其筋干鳞甲非特据地而摩空犹龙变化乗云髙踪排隂助阳追日回风超乎六合之表出乎造化之工遗琥珀与茯苓贻俞柎与仓公嗟夫世人欲速种栁与枫菌生朽壤蔓延楚丛惟二友之不凡受正命于厥躬相与吟歗而作殆其莫逆于胷
　　闽岭赋
　　习被卉而用夷兮极东南之海山叹造化之瓌诡兮想禹绩之艰闗降丘坦其郭郛兮曰无诸之市阛步窈窕经﨑岖兮获清穹而考槃陟越王之宫址兮与升皷之孱顔惟此山之体既合别而贯属兮又竞爽而丛攒蔽亏日月兮横挂斗参臂趾根蘖兮挿万仞之海澜上下左右兮夷倾峻弯如削如染兮奔峭多端惟此山之气馏耶燔耶兮迫之难看乍彤乍黒兮纷郁防飓氛梅霪有阖辟兮霍然雾除圜顾而巑岏惟此山之徳隂谷防防崇朝多雨兮阳坡茀茀緑缛而难删孕产金玉兮栖集龙鸾屛鸩却蝮兮庶类以安惟此山之险天作百隘虎落呉楚兮盗攘罔干地脉络而无蹙兮海不能以益寛惟此山之人秦汉蛮夷兮近世衣冠未暇念夫庐阜兮毎帽欹而足酸惟此山之望鴈台峤泷邪界连延兮潮汐喷射撞水裔之坚顽鲸鲵澒洞兮渤澥弥漫掉心骇目兮阔视纵观惟此山之游倍于呉蜀竞丹刻兮招提刹竿轮奂千所兮敷译经教架壑而冠岩洪崖洞穴兮天设神剜噫达人之既逝兮有往牒之未刋俛仰谈笑兮木杪云间搜竒践胜兮领略莫殚其石很怪兮岚薫而藓班蹲象舞马兮麋麚踞蟠其泉清冽兮嵌窦泻湍泄乳停膏兮淙琤佩环万解沸衮兮灌浴体胖其果珍异兮茘蕉黄柑地不爱宝兮填谷映峦其木搀错兮松桂槦柟千尺离竒兮龙起熊攀荣耀隆冬兮时令犯奸蓊茸晻霭兮翡翠缨缦射干薜茘兮美箭檀栾被覆縁连兮薋菉荑兰叱吸唱嘷兮天籁自讙啼歗吟喁兮嘤嘤啧烦形色声味山灵千变以娯人兮逃虚而却其神奸岚光着于眉睫兮清赏痼于脾肝嗟此邦人兮缩衣晏飱南畞萍布兮田毛实悭蔗林芋区兮萧散江滩水流通川故居之而不疾兮交鏁岪郁故隆暑而防寒屈宋未尝録兮班马非所般隘狭欹侧兮吁嗟永叹济时利物兮云扰大艰救焚拯溺兮君子不闲引领浚都兮恨无羽翰石髓暂遇兮金丹一钻白日清天兮孰曰到难
　　雪堂砚赋并引
　　伯祖父东坡先生琢紫金石为砚圭首箕制寘雪堂中形范卓豁鸿笔钜墨寛然运而有余先生以遗先人此研与诗书并藏于家子孙不忘遭乱后不知所在仆忧患余生悼失故步北苑凤咮山溪石先生所谓胜龙尾者因命工采斵复为斯制庶几乎不失旧物也嗟夫所以记録遗书轶事传君子百世之泽防殆非复世俗器矣乃作赋曰东坡先生入道穷防旷聴娄视不贪之宝不凿之智辅物理之自然廓无心乎数外发为蓺学举世莫二契圣哲之竒韵示名敎之乐地穷于黄冈斵石为研底滞聱牙发明不厌皁白经纬箴规忘倦穷易之刚柔贞悔尽诗之兴观羣怨原法语以折衷续盘诰之断烂评论铭志幼妇黄绢波撆防画出入英变北扉东閤言成谟典感麟凡例之笔毉国膏肓之砭邻敌为之折冲奸邪以之丧胆观刹谿山之刻槃盂枕几之篆揭日月于简牍耀龙虵于琬琰搢绅防公则聋瞽吾道非公则黯闇讽诵伏膺思见斯人斯人九原其器尚坚不居庙廊非砚耻焉枕中之诀父子之裹以缇衣借以青毡其器羽化其制殆泯雷槌取璞月斧砺刃三郛二趾淋漓纎颖色如青铁质如谗鼎思公洒翰毛髪竦凛笃古旧观茵席之镇坡陁弥漫地阔海浸提耳画一危失先训志一气随防达词顺遗韔亡弓断弦折轸窥乎突奥愿窃绳准龊龊腕脱怱怱道聴至若葺宇庑下施床榻上王防徐偃坐卧摸傲骛之钻之谁为逺过人更相笑儇浅丛脞拊砚三叹韬翰亦可刚健流丽融防尾琐问思修省老去疑惰
　　米元晖山研赋
　　噫欤玮哉峦阜钟巧嶻嶭玲珑三茒九华之前后二室五老之西东天作地寳神力鬼工矩矱然而刳缀月斧斵于朦胧搜潄融结出乎龙宫绩润秋涛之骨霮防春岑之尤特见怪而何谓乃壶中之仙丘防渫坻黝黯云浮文字之祥防之勋豁椟启羃耳目清新扪叩而胷次隗磊赏激而肝胆轮囷虽一篑蕞尔么麽老拳瓌姿殊态庶物莫先橘中肆游于园绮耳门不蔕于兠邯郸黄粱之身世此殆小有之洞天寳晋父子负能使气紫渊苍璧麝煤栗尾挟此翠麓用器之瑞辟尘珍玩凌云髙致素霭扑襟苍雾嘘禨轨范相承措言属意亭臯陇首之章补亡正始之义鵞经禊帖洛神乐毅破羌梨橘来禽青李神明还观俚俗一洗雄拔健峭凝情仿效压邺侯之三万得二王之秘奥慎守玉轴备御他盗西清珥笔承明应诏天子面试而加赉巍乎致主之有道着闻寰中炜煌耀后生摽楷而趋造前辈同明以相照一聚英灵非其人而蓄峙则崖讥涧愧众峯诋诮今造物出竒副一门冥讨明窗细毡对管简之嗜好云腾泉涌好词似之号称墨妙时望公左右天造允王国所珍享南山寿考有开必先此焉谶兆
　　戏作梅花赋
　　夫何瓌逸之韡蕚兮邈疎荡而的皪皇命姑射典司兮先春迈伦而无匹百卉僵冻几摧兮妙切瑳而雕刻揠宇宙之英淑兮嗾林薄之萧瑟髙柯乔干丛孽槎枿兮偃亚竦蟠而竒上苑南歗夫冷飔兮露槃北渍乎灵液素娥舒而迥映兮青女降而邀勒戴雪斵冰兮攅緑莛而盛饰烟际愁魂九迁兮云表霏氛而六出妍影照彼漪涟兮韶光耀夫暾日郁黄昏而倚竹兮挽清春而瘦剧苓藿莫逞其芬兮桃杏休诧其质槩蒨粲媚时而防苾兮岂若龙沈雅秀清真而沤蔚发玉气之晴虹兮动赏音之啧啧何促节于画筒兮缀俚辞乎琐笔彧晔漫溺于凡谱兮孔墨见嘉于正色骚人之欣防兮炳松炬以燕秩徙倚俛仰以槃旋兮叹纤秾而妙密拣长条以撼嗅兮忌落英之狼藉眼界信靡兮鼻观悦适索漠祛夫吟讽兮薰袭慰其禅寂解语西姓之妖玩兮善颦冶名之迩眤风流薮泽可遐兮温柔乡里冝掷夜遥遥而冬敷兮雨丝丝而夏实商岩启沃调饪和众口兮曹瞒善喻燥吻濡乎万卒或者东风帖寿阳之眉心兮国艳膏栉彦士慕陆凯之流芳兮迢迢置驿面花献笑兮邂逅莫逆终不若补风雅之申勤兮思无邪于骊驈
　　灵物赋
　　众万之伙最灵黎首雕夫人知析其天守念兹释兹闻觌言齅诘厥攸从孰尸可否特尔维纲孰俾官授稽前灵之昭晰岂四目而两口独罔觉以冥行无先知而拜扣书簏粲囊慨其萎朽统极致中删撮伺候千里毫末洞瞩察究万仞藏珍精进泊凑斯物窈惚鬼神懵瞀气质凝密自悉自受色色味味而涽夫朕兆生生形形而不事斵剖愍六凿以相攘或肆驰而浪走夸盱衡而形谍窒本实之常有日用之以愈惛月违焉而奚救嵗周甲而省非力湔淘而勉懋破封执释瑕垢深湛体研劈析矫揉灭絶邪丝掀豁疑阜断想忘情廓乎邂逅箴锋海纳无表里而洞同覆载周流泛应非洪纎而并包宇宙慎内闭外自返而透必静必清颐真在宥摄六籍之髙竒卓无伦而絶偶眇视轩冕显严之谓不殆此之常乆于是匪乐饵歌咢而欢舍导引屈伸而寿余喻而躭焉字曰灵物铭诸坐右






　　双溪集巻六
　　钦定四库全书
　　双溪集巻七　　　　　　　宋　苏籀　撰表
　　代广东漕谢表
　　乗轺江左深愧空餐改辕峤南再防宠寄谘诹原隰焜耀岭泷均王泽于敷天冐海隅之出日澄清任责欣慨交并【中谢】伏念臣少学洙泗之濵缪习六艺老昧硏桑之妙岂悟九章黾勉金谷之间汩没簿书之际循良尚冀于前躅空踈误玷于显曹倚伏相乗颠沛失据吊影防犊之戚消冰睎骥之心不欲抗顔于形势之途乃其私愿荐令悉力于均调之任休有荣光仰天造之曲成顾人防而靡称此盖伏遇皇帝陛下至仁化育神智裁成耀德振兵柔逺能迩讲修旧贯初解瑟更张之时允廸中兴有思马斯臧之富察臣恳悃素守不移怜臣践扬老当益壮收东隅而已晩付南纪则过优思终始以酬恩念绥柔于遐裔殚竭计虑理财正辞抚循民夷裕人约已敦崇礼义抑绝暴贪爱惜禹隂尽悴公家之利倾就尧日无慙畿甸之官臣无任
　　婺女谢増秩表
　　调发佐军幸无阙失襃赏増秩叨被宠荣揣已何功汗顔无措【中谢】伏念负乗致冦伐鼓追逃凡率土之王民诛无礼于君者奋龙韬之洪毅致防窃之被擒州县运粟而济师戎行操袂而献俘辱在共理例陟华阶愧无竒防与异能亦録防劳与片善示大公之渥泽用劝奬于多方此盖伏遇皇帝陛下功德日新智勇天锡正位凝命赏庆刑威禁暴而生灵允怀念功而吏士用命岂特一方之咸乂殆将緜宇以削平臣敢不激昻犬马之心展尽驱驰之力誓效顶踵用副焦劳臣无任
　　福州问候表
　　臣某言建炎三年十二月二十六日有入内内侍省东头供奉官徐珣等附海船至本州伏闻大驾以十五日发自明州及二十九日被温州牒备准劄子圣防车驾权幸温州者遵海而廵盖不获已避狄之患厥惟艰哉臣某诚惶诚恐顿首顿首应系官属吏民等不胜敌忾之心各奋同仇之誓王室之忧未弭臣子之义不遑窃惟本路八州近冦诸隘筑堡立栅募民为兵天成限隔之牢地利金汤之固长乐重镇行宫切邻悉力经营祗备廵幸臣闻通大道者不失四国克畏天者必保万邦恭惟皇帝陛下多得天人之信助少寛宵旰之忧勤念生灵之厌干戈如饥渇之思饮食熟讲万全之防莫如五饵之优更祈任贤使能据险守要致使凶渠效顺乱庶自消专务智谋徐图兴复臣无任
　　代建州上表
　　臣某言准进奏院关报大驾以二月十七日权驻温州者千艘攸济勤营衞于海隅三捷奏功朝衣冠于帝所南牧之师悉遁东廵之防最良臣某诚惶诚恐顿首顿首伏以民之归仁犹水之就下天之助顺如响之应声我师鸷鸟之匿形敌骑长虵之荐食虽强弱之势异而曲直之理明讲论绥靖之图已见收复之绩臣新叨守土久忝殊恩愿奔行宫省视官具招辑战士启先戎行内驰蝼蚁之诚岂胜云日之望伏惟皇帝陛下寅畏天戒怀柔物情引咎责躬训词恻怛絶甘抚士宵旰焦劳岂图一切之近功方兴万世之长利忍忿避狄鬭智从戎怀枭鸱以好音不惜皮币消祲沴为和气益省征输庶几多算之有成以致羣凶之向化二圣遄返四境解严憬彼鬼方亦三年而能克修吾国政无一日之茍安经纬乾坤尽纳富寿臣无任
　　贺天申节表
　　至贵之符于昭出震中兴之兆丕佑乗干恩霑动植飞潜可谓至德厯象星辰日月期于无疆于万斯年积亿善颂【中贺】伏惟皇帝陛下天所睠顾民无能名生而神灵会于皇极方且谘访黄发赐灵寿而乞言感致白环摘蟠桃而屡献轶华勋之寿考过成康之措刑臣拘系守符阻庆班列严恭寅畏信乎享国之长清静存诚兹乃摄生之固何止上千秋之鉴益诞敷五福之畴臣无任
　　代人谢放罢表
　　恭承朝命祗解郡章敷宥从轻省躬兢惕【中谢】伏念臣草芥微贱天地生成愿尽忠诚无忝器使郡当孔道实为逋盗之奔趋衅起邻邦责在守臣之捍御不能固防于封壤何以抚循于吏民敢避严科幸防罢免此盖伏遇皇帝陛下茂日新之盛德恢天覆之兼容厚生惟和慎微接下照临幽枉兼纳贤愚藏疾并容矜愚不逮臣仰荷仁政俯念悔尤靖言初终亦非偶尔向者凶党方炽州兵至微驱乌合而待其冲收瓦解以抑其势屡献俘馘遂失枝梧徙老弱于它山济府库于别浦敌无所得民亦保全论其众寡之间难遏奔冲之势弹章荐击吏议不轻席藁何言负芒不暇誓当洗涤于尘垢庶几脱露于锥囊稍赎眚愆更图绩効臣无任
　　贺天申节表
　　聪明睿智膺歴数以在躬锡羡休嘉标震诞之弥月祥开是日庆浃緜区草木欣荣华夷交庆【中贺】恭惟皇帝陛下德惟善政道本生知绥靖黎黔隮风俗于富寿寅畏天命知稼穑之艰难盖举二典以同符岂但四人之迪哲臣备员从橐阻望阶蓂歌天保以酬恩无疆惟福同嵩呼而请祝于万斯年均祐函生永建皇极臣无任
　　代谢赐茶药表
　　奉命登车顾遵周道使华按节传谕尧言不逺威顔竦栗矜眷【中谢】伏念臣琐才无取赋命数竒矧经忧亹之余骤领蕃宣之寄体上医之活国念灵草之济民安危所关锱铢责効惟时故事亦玷常科罔间孤踪有兹好赐珍奁品剂焜耀室家异数殊恩歆艳朝野此盖伏遇皇帝陛下使臣以礼御世须才有攘消疵疠之方以聚蓄收采为富臣敢不推原斯意勉尽其心抚调发之疮痍雪鳏孤之困惫芟夷冦乱如决赘疣崇奬忠嘉若防元气思之熟矣幸而得之臣无任
　　代谢马表
　　恩俞入觐敢俟驾而后趋宠数殊常冒脱骖之蕃锡辍从内廐竦动私廷凤臆兰筋镂钖金厄荣逾三赐礼异羣僚揣称自量非据尤愧【中谢】伏念臣误尘人乏遥企周行许国驱驰逢辰亨奋眷任増重志愿弥坚将收其汗马之劳幸假以绝尘之乗拂拭鞯防愤激胷膺伏遇皇帝陛下天施无私综覈名实圣谟广纳优待俊良朽索常怀长辔逺御神算非驽拙所逮微绩当防励而成臣敢不强勉罔功夙夜匪懈老而知道恐不缪于防行范以从禽誓不为于诡遇臣无任
　　代谢金带表
　　一介孤愚讵贪篚实之腆重镠焜耀优宠身章之华恩出非常眷隆加等【中谢】伏念臣蚤从韦布中预搢绅龌龊何功安闲累嵗暂垫角巾于草野岂图端笏于鸳行垂厉有余朽质无措公西束立于賔客之右绰有嘉言安平横骛于淄渑之间懋建竒绩自惟小已景慕前修安得劳能称兹藩饰伏遇皇帝陛下知人能哲陈锡载周固结士心不悋名器示断金之义皆归范镕诵锡朋之章可谓乐育汉庭盛赉敢云稽古之功孔里自言誓竭为邦之力臣无任
　　代起复殿藩谢表
　　小志怀私恳毕祥琴之制大恩荐被稽违诏綍之行终俾蕃宣弗忘器使支离强起俯偻冐膺无任腼顔莫回涣汗【中谢】伏念臣忠惟许国义切爱君不量丘壑之姿自奋功名之会及物祈于无负忧人未能有为冕旒念于前勲弓冶期于先训昼访每防于向纳秋毫尽出于生成不因先容叨承遴选歴职清贯超领宥枢道固无穷才实有限一篑为山之始三人证虎而成负乗致讥内颂没齿销骨兴谤无辩自明始终睿慈委曲矜照兹者至公独断洪造惟新秘近华资班联耆俊要冲钜屛经制边维杨拔矣而寻培车偾焉而复起伏遇皇帝陛下天临日鉴地载海涵轸其簪履之遗柬其帏幄之旧抆拭尘滓收录桑榆臣方且揽辔之官戴星图治抚循疲瘵调理战耕念进思竭尽之心未输梗槩副宵旰忧勤之绩不惮捐麋或允文陛之趋不为便道之计誓驱驰之顶踵用推广于诏条輗轨时冝韦家法臣无任
　　代辞免叅政表
　　倚注之隆叅贰宰事几微所頼考慎民瞻顾非其才岂胜厥任再殚危欵仰兾矜从【中谢】伏念臣卑栖何意于高翔短伎夙殚于已试委逺庶务幽忧累年整理衣冠寖成疎野赐承清问获近天光擢任襃扬湔洗传致三接优宠九殒未酬虽宸柬训之特殊而柄任知难而当止縁智力不可顿进而识局惟堪小知觊偶合于毫分耻循黙而尸素方今内外修攘之际圣哲驰骛之秋副寤寐之焦劳必建明之几警惟密勿仕道之佐能毗益欲治之君譬如周王命樊尹以军国内借张仲之孝友故无妨功害能之奸唐皇任房杜以佐佑而又咨郑公以献纳故有尽忠竭诚之益厠其盛选岂容常伦上累休明殆由鄙陋姑祈冗散岂过分而叨逾聊欲自安固当引避于隆显伏惟皇帝陛下执利世磨钝之器念因任责成之功使鸢鱼自适于飞潜而榱楹各随其钜细冝寝涣命允协师言免贻覆餗之愆不溢挈壶之量遂其恳请乃剧知怜惟器所堪竭诚图报臣无任
　　代谢许终制表
　　涣命夺情颇縁金革之务笃亲违诏固终苴绖之期悚惧难任继防俞允不愆素守实自眷怜【中谢】窃以公尔忘私丧不贰事慢令听刑于司败慈顔欲报之终天陨越不遑进退惟谷臣世执矩范家绍弓裘德凉祚衰创钜亹积余生视息粗知礼经俎豆典坟平昔闻见既乏服戎角力之勇又匪振兵扞敌之能屏迹衡茅方劬劳罔极之慕忽分符竹亦黾勉何辞而行区区曾闵之怀荡荡唐虞之化恭惟孝治无取从权以蓼莪之思忝行苇之施此盖伏遇皇帝陛下深仁笃义知逺察微成就孤愚保全出处谓臣恳服名敎必移此于忠嘉愍臣滥在搢绅忍遽亏其志操善厚风俗冠绝古今臣土木形骸抱致君之深意蓬蒿心目誓许国于兹晨庶几微尘稍増乔岳臣无任
　　代慰国哀表
　　臣某言伏覩今月二十五日圣防太上道君皇帝厌世升遐宁德皇后上仙者讣自龙荒哀恫中国奉讳之始号慕攸同【中慰】恭惟太上道君皇帝二纪忧劳万方亭育逊位贬号谦抑逾涯未返常岳之廵遽陟鼎湖之驾宁德皇后表正坤位赞祐宸居从翠华而逺游渡沙漠而不返羣黎百姓攀咽无穷皇帝陛下孝切羮墙痛深屺岵伏惟降抑哀恸俯全礼经臣无任瞻望殒越之至
　　祝圣寿表
　　兴王景贶福生有基享国昌期道乃能久里社鸣而纪节嵩岳呼而发祥浃緜宇之欢心同一词而善颂【中贺】恭惟皇帝陛下施由庚乎庶物以无逸为元三灵协祐以储休九有来同于富寿方将舞干羽而浑文轨颁正朔而服要荒寖明寖昌袭无疆之厯时万时亿降有永之年臣阻扈和銮依恋行阙华封献颂爝火太阳小草何知倾心委照臣无任
　　徽宗祔庙慰表
　　賔仙跸于云天廓然遐陟从祖祢于庙室永言孝思凡属臣民共増摧咽【中慰】窃以饰终之容典惟备追逺之想望何胜叙宗祧昭穆之彛伦为禴祠烝尝而作主所以达睿诚欲报之德系邦国哀恫之心伏惟皇帝陛下爱钦尽于笃亲苾芬昭于孝祀致终天罔极之慕妥皇灵如在之神存手泽以感音容每斋戒而思居处风木不静霜庭恻然愿抑至情以幸天下臣无任
　　代驾幸临安起居表二首
　　六龙顺豫旋轸劳归五玉骏奔奉防敢后廓吾天步匪惟建业之江山徯我后来延望武林之黎庶上宫闱之管钥返羽衞于室庐遐迩讴吟人灵胥恱【中贺】恭惟皇帝陛下仁提三尺道运六韬御世冰渊弗遑宁处救民沸鼎犹抑孝诚旰昃焦劳严恭寅畏郁郁何心于居此孜孜向善以强为念邦家祸乱之秋恢祖宗丕显之业勤而不息乐以忘疲殆获华夷之归必期河雒之复臣属婴郡治阻觐旄头之尘平定浚郊即建干之斾臣无任
　　又
　　戎辂西辕六师节制鸾旂返斾万防骏奔副吾王游豫之谣谐我后来苏之愿岂但却敌凡以裕人【中贺】恭惟皇帝陛下稽虞周之有为恢祖宗之丕业班师旅而苗格脩德敎而崇降从善易于转圜应物明如观火决戎机于千里拊幅员于一堂使耋穉以怀安顾江山之表里鸣跸浙右州县无供亿之劳尺书浚都边庭必驯扰而服臣周南局迹咫尺尧云阙下驰神祗聆禹会臣无任
　　代谢青琐表
　　西掖代言已尘宠授东省夕拜荐陟荣涂辞爵靡遑审躬无措愧甚鹈梁之刺未知簪橐之荣【中谢】窃以掌百事之稽违司万机之出纳审覆论駮之地兴衰得失之原使还诏批敕动获所冝则发号出令罔有弗当臣每侍法坐亲奉德音慎选畴咨殆求显效叨据要任深恐妨贤伏念臣志力尫孱资地浅薄偶时乗之初载同品彚以偕升阅十祀于郎潜玷阶华显防三迁于法从誓补忧勤方中兴覈实之辰斯羣士愿才之日而臣蓺文骩骳岂射父之作训词经训疎芜慙倚相之读坟典柭摩鄙朴奋励论思永惟复古之隆精审适时之略非敢后也而才有限岂曰能之而愿学焉钦副使令俯虞颠覆屡上退闲之请深慙覆焘之私此盖伏遇皇帝陛下齐禹汤之勃兴体尧舜之极致德智长而治道得俊乂多而邦国宁诚能辑羣策之良图必将致九有之咸乂兴进儒学不遗一介之凡激励猷为益俾百工之起臣虽愚懵粗识廉隅敢不靖共于朝防恪底绩乃心赞国竭节忘身余生何力之纎防毕命傥酬于万一臣无任
　　谢江东运判表【代次公】
　　祗奉丝纶载驰驿驭廵行封略览视吏民【中谢】伏以江左兴王之上游淮壖聚兵之严警逮间暇日乃励精秋筦防市关弛张贸化舟楫敖庾纠擿蠧欺惟筹度罔失纎防而意见务知逺大乃振军以固本兼实边而制戎周爰谘谋华披原隰岂期器使误及孤平激昻衰踪负载山岳安有异术裨益涓尘窃希一得于百为或求千里于十驾虚荷委寄实深震惊此盖伏遇皇帝陛下勃然中兴奋乎有作施博天地仁察鸢鱼临下易而有亲烛逺幽而必照付外台之耳目迩行宫之要枢以臣肃奉宪章粗穆朝听施劳州县恻怛黎元责効方来普劝士者臣敢不每怀靡及食蘗饮冰当官而行疚心焦虑六条汉诏务叶公言五术唐臣专蕲厚俗殚驽蹇之防愿副驱防之殊恩茍缓旷瘝宁辞顶踵臣无任
　　代谢礼部尚书表
　　王政所关天台治本邦礼专掌春官望穹贰卿方愧于官箴六长所资于民誉冒尘予进阔略旷瘝启处莫遑辞避罔获【中谢】窃以至孝睿明之主议礼为冝兴复迎奉之期显亲笃志由仁义而起尽钦爱而行近正长乐之隆名祗严徽册发自清衷之诚悃钦庀攸司钟鼔玉帛之设施承禀谘诹之程度緜力何有纶言所嘉谓蚉能戴于丘山顾爝或禆于日月忝窃论思之地荐加宠擢之恩此盖伏遇皇帝陛下旰昃劳谦释四海之郁结励精覈实致百度之咸熈天纵圣神生知儒学方且投戈而息马不忘论道以横经被访对于延英屡奏篇于黼座遭逢何啻于千载鸿私殆歴于九迁矧草木之枵芜当天地之渥泽非德智学艺不足以膺柬注非公正节行不足以玷畴咨睠录前修襃表先绪施及不肖误被超陞位高深惧于疾颠才小胡能于为役念喉舌之任期吐茹之得中居台阁之间循规矩而斯在敢不靖共无懈勉殚夙夜之劳知无不为以荅生成之造激昻衰陋曷惮捐糜臣无任
　　贺东朝归表
　　格天德至本自宸扆而刑多方笃亲诚纯不忘跬步而还万里奉宝舆之言返举连环而不渝溢緜宇之欢心巍高世之驯行慈襟一喜品彚咸苏【中贺】伏惟皇帝陛下本曾闵方寸之衷体华勋要广之道励勤精力吁祈请于艰难菲薄旰宵慕温凊于遐邈方且显鸿名而正统纪曷尝忘侍膳而舍寝门未宣畅于郁堙久湛深于宥宻致极兢兢而业业允谐泄泄与融融盖人事之无亏俾天心之保定顺承颜志万国恱而飬东朝溥博施恩三表修而怀北顾较劳考事冠古超今如汉薄之代来厥功绝易若郑姜之頴出其事罔伦翕如覩大练之光来归着彤管之炜臣等幸叨盛际祗若徽音坤载延鸿殆年长于西母皇枝繁衍益天受于太任臣无任
　　贺元会表
　　伏以埀象施敎大一綂于王正凝冕当阳举盛仪于元朔稽详周典采摭汉儒夷夏来同天人昭格【中贺】伏惟皇帝陛下体元正大建极中兴曩者每多外御之虞是以未遑正宁之位裁成补敝肈自睿图和洽光辉允谓儒效向明而治谨始授时设九賔之胪传受四海之图籍万彚待发生之庆十行布寛大之言物备礼隆发声明于度数化孚泽浃正班爵而纪纲臣夙滥寘行坐縻外补想簪绅之表着望云日以神驰承明宣政之庭固尝俯伏衢室合宫之事殆无复过嘉与苍黔同兹鼓舞臣无任
　　代贺亲耕籍田表
　　省耕千亩之甸亲御三推之仪斵揉斯勤齐秡与祭恻怛宸防溥率域中荣观日新圣风云靡【中贺】窃以衣食王业之要思文后稷之称皇极建而五福敷烝人粒而万邦乂曩昔艰难之际扰徙安业之农故敦本为寰宇先盖未祈而造物相会通典礼底豫神只伏惟皇帝陛下存信去兵纳民轨物躬行舜禹之急务力致宗庙之洁丰兴起弥文笃纂前烈诞降嘉种至治馨香如坻如京以孝以享近弼硕彦调燮富民之封列郡循良申严力穑之课戸戸乐生而劝善人人举趾而授时天瑞地符家给国阜臣究宣德意眇汉仪之六条遵禀化原迈唐贤之八计万耦于耜九土载芟偕生逊畔之心咸革惰游之末臣无任
　　慈宁庆八十贺表
　　母仪慈懿帝孝遵承慕孳孳之色难躬显显之爱立协气流乎闱壸要道光于华夷稽前古之姜任继今朝之高向王化辅毗之燮理椒屋兰闺坤元博载以无疆龙舆宝玺于皇万斯之纪肈登八十之龄三灵之溥命咸冝九有之欢心一致甲子环匝幅员雍熈【中贺】恭惟皇帝陛下体古训于韦编运嘉猷于掌握德之所覃者大文之所加者深宏休难罄于揄扬尽美兼全于仁孝臣萤蚁至眇愿増缀南陔雅章绅笏合并庆无量西竺遐寿尧时舜旦兽舞樵讴臣无任
　　拟本州守谢御制损斋刻表
　　羲经奥致用研几圣学高明发挥睿藻训流金石化首簪绅叨被恩颁防遵模范【中谢】窃以味典常于大易喻道真于门云乎损德之脩亦曰俭我之宝事人天盖莫若啬去奢泰复返其根陋哉徃古之夸毗灼然持守之规戒【中谢】恭惟皇帝陛下效天法地尽性存诚崇简易而守成端穆清而凝命金瓯全而邦基固玉衡正而泰阶平既道协于皇王垂衣致理则民敦于朴素指掌何劳臣缪推归美之源以补辑帷之阙仿誊钦咏每字字以求思韫椟珍藏但拳拳而弗置臣无任






　　双溪集巻七
　　钦定四库全书
　　双溪集巻八　　　　　　　宋　苏籀　撰书
　　上门下侍郎书
　　籀夙志于学圭筚之下盖尝妄意计议今古天下之事耻为空言必致实效以前辈为之宗盟如山如岳然当世富贵功名之士所欲见者无几窃伏阁下之义不敢近舍而逺希因具道其区区焉语曰时然后言人不猒其言古者有大事阖国人而问谋及庶人今日诚是庶人得言之秋也故人有轻于一叶而言有重于太山盖天下不治治之在本福基旤胎非偶然者亡羊而补牢胜于坐视也见莵而顾犬犹为得防也厯数前后乱吾邦家者大槩皆鴃舌之相也譬如蛇虿蝗遗类余种必为巨害仲尼作春秋吴越未尝称人荆舒咸在斥罚今奈何不循覆车之戒用闽蜑为相乎前此维扬旤变一薛居州齐言不胜楚人之咻一屈原独醒未解众人之醉忠言至计蔽于悍夫之当轴刚狠怙权之所致閤下政坐忧人之忧耳事之不如尊意者十常八九可想见也甚矣世俗之难悟也伏念艺祖太宗聪明神武知人安民法制规模防虑宏逺士大夫孰不由之不幸鴃舌之徒崇饰穿凿唱其奸言鄙尧陋禹变蔑旧章扫地无余四五十年来人人风靡其说沦于骨髓纲纪颓圯中原大乱中才之流甘心入于商鞅李斯之术天下滔滔不知何者为正论所幸庆厯嘉祐之遗世臣故家尚有佩伏义方之训不流俗尚者称尧言而睎颜徒其间固必有豪杰之士矣今日后生慕善者期待閤下亦云甚重谓可以脩祖宗之法制推前哲之范模羣情颙颙以为当然古人谓举伊尹臯陶而不仁者逺谓仁者以类进故也如使伊臯不引其类连茹而进则不仁者何惮而逺乎今天下之猾贼幸天下之有变而欲有所为天下之贤士倚朝廷之尊而欲输写其肺腑夫猾贼诛之自有其亹贤士收之以旌其来此公议也兵戈之际图书蔀酱儒冠遭辱古之定祸乱岂特武人爪牙之功乎文士实为之腹心也士有待价而沽玉抱璞而长号者且夫一发之不理一指之不伸尚且无聊视国家涂炭则瞠然不能效尺寸理必不然也忽而弃之则过矣方今邻敌内侮如未解倒悬之势兵衞寡弱有外强中干之敝府库殚竭有旦暮不给之虑盗贼江右伺候羇縻绥御之防此四患也大者金人之害尤为难图譬之洪水堤坊既立水行无事而后可也堤坊不固无所措手足矣吾以天险为堤坊不亦可乎塘泺不足道也其次兵衞寡弱当遣信臣招辑散亡来者厚加存恤则行且渐盛矣其次府库殚竭当效衞文公秉心塞渊则万艘继来国益富矣其次盗贼江右御得其道冦雠化为亲戚置而不问将为大患在所虑也古来夷狄之患未尝及江以南累年秦齐晋魏被其残虐中原讨掠殆尽惟大江则不敢睥睨其力不能也彼贪财好色非有长久之计肘腋之变当在旦夕朝廷据有荆吴越蜀之饶尚足以蓄力养锐以俟其敝然恃江立国虽有天险之边防荆襄江汉上流未见其能固守也守御之备莫急于此使江汉之间公卿刺史下逮皁刍荛人人具其术略决择而参用之其利害必尽得也然后择高才绝识者綂其事朝廷用人何事不济且如拜尹逢于仓猝收剧孟于扰攘不以为难至于爵禄曽无少悋足以使才能者奋也似是而非者尚能聋瞽耳目犹在察焉夫观人以所言不如以其所学考其所学则处心积虑咸可见也然后试之以事则无所逃矣以人事君大臣之先务也閤下亚圣之裔孙深得鳬绎先生之文采风流箕裘典坟组织道义其仁如晋赵武其博如郑国侨翊戴社稷有良平之弥缝成就人物有房杜之明果伟然柱石诚可谓山东出相矣绛帐东閤之士共由此道不乏其人吾道未至大光小人尚敢肆行则十哲三千之徒未满也宇宙之间高才日少古风不竞可谓太息汲汲孜孜其可已乎籀尝学于先大父栾城公闻其许予所着右史愿从尊先舍人咨考有陋巷接尺椽之意其相知可谓深矣不肖顷者游梁拜伏馆宇辱枉题门之宠今日非敢若众人畏贵慕势而唐突也譬诸草木在公之臭味矣顾惟潦倒疎冗有琴张曽晳之狂无叔牙管仲之友间关失职遂哭穷途灰心木形槁项黄馘岂可分毫贬屈洴絖洒削纬萧织蒲岂不足以自食籕之所学恐不止于此所求亦恐非为餔啜而已不揆其猖狂之辞略及今日之故若蒙收采顾遇使无补于邦家斥之未晩也俯伏賔次罔知所裁閤下幸察焉不宣
　　上戸部尚书书
　　籕闻建邦犹之作室其成也非一木之所支及其毁也非一绳之可系昔者海内平泰规摹逺而基扄固羣材各胜其任实实枚枚贯百世而无敝飘风暴雨不足虑也虽有匠石亦当袖手不幸蠧蚀蚁漏栋梁不具而榱桷欹侧或不察焉则摧堕圯裂至于不可枝梧于是命工考室以还旧观此虽劬疚辛苦而亦功名之秋也呜呼非良工师何足以预于此天下之材乐育附辑而来出其端良雄杰而绳其挠腐拳曲规矩斧削可以无憾斲丧衰颓之后妙手尤不易逢珍材亦不易致也使拙工率意为之必将截榆以擎承露之槃折柳以樊狂夫之圃岂不殆哉今兹天下涂炭夷狄交侵以安社稷生灵为心持衡鍳秉公正此乃考室之师也閤下负超然绝异之姿挟出于形器之学咺赫蚤闻年如公瑾破乌林之嵗硕大尊显功业先乎祖生而着鞭于时天下宁谧伏猎状杜之徒忌嫉高贤故淹翔符鱼节钺之任而巻怀埏陶烹斡之才滞留畿辅渔钓江湖者凡十余祀顾当途皆血指汗顔者亦预知其误国也一旦有警事棼如丝呼吸生变战守之计未决邻敌之情难料四海六合之大化强狡而安反侧喻日新之德意求其识略宏达尺纸片言可以排难解纷万举万全而无遗筹失防者在庭其谁乎中外始有才难之叹矣诗曰絺兮绤兮凄其以风言庸人不可用也天下咸共推曰閤下今之陆贽也公卿之间最为先进委任之久最为更练蓻文之苑最为美博裁处之际最为智辩天子虚心前席见晩眷奬之渥旦夕大用考室之师閤下是已积穗以基之裕民而庇之方且巩固轮奂安若太山可以为天下贺也所用寻尺之材必经顾盻焉班斤待郢质而良工须利器天下其谁不愿才乎噫致君行道蹈尧舜周孔之堂室门庭文字溢于竹帛勲业昭于旂常綘帐受经之生皆鹗立朝右堂下捉刀之士有长万夫者矣天下之髦俊经于閤下耳目既厌饫矣文章道术据其复命之根而纵其爇天之熖即之望之者骇愕晃自失而走者有之矣今夫之流欲彻声闻于帐下者亦僭越矣恭惟孔氏之道曽子子思之传而孟轲治气养心以扩之庄周屈原各以其所见而鸣汉扬马振其光而唐燕许飏其芬退之立言复古扫诸子之陈迹宋兴杨刘肈基欧阳公始唱天下削时文之敝其文奄有孔孟之余烈兼众作之芳芗近世学者多不能诵习欧阳子而流入于异端往往皆丧邦之说天下所以流血苍生所以困毙者鲜不由异端之所致也閤下之学今日欧阳子之徒也正人待之而为善匪人待之而自新籕窃伏下风从诸父昆弟尝游门下究观盛美之绪余糟粕不为不久区区见闻亦睎骥之乗也近者避地江左贫无置锥之地平生之志穷而益坚老而益壮其磨研编削粗勤其取舍是非甚明不揆其身之疎冗辄进伏于閤下之賔次自谓推孔孟之讲韩欧之风者世人之治此道者益衰少故与我者亦希焉大君子日进此道为之不厌尝试请益焉庶几不拒也吾道斯文乃所归向矣昔羊舌弃乐王鲋而望祁奚之举太史慈以北海知已而为之解围关忠义得孔明超逸之褒而増重于世牛僧孺被退之题门之宠而名动京师古人之心契气合如鱼之游如鸟之翔甚可乐也顾惟潦倒之才口耳之隘譬之游侠滑稽方士日者大君子未剧弃也若夫选抡而加藻饰焉共登成厦之功免于泥涂之辱使涤虑濳心以发扬盛德大业当仁徇义亦可以奋励出竒也惟閤下所以进退之不宣
　　上时相书
　　籀不佞谬忝读书闻道家传古今治乱之学理世及物之术先儒之未悟前圣之用意尽发其枢凛然略备椟载而缮藏之以为士而无益于人谓之茍生见三代以来成败得失犹为之悲戚为之欣怿身经天下之扰攘邦家之屯厄当食不饱坐以待旦至于恸哭流涕也蓬庐荜户贫守一席之间无所役其心狂狷不揆思推所知以为世用凌厉愤悱知难而不知退臯陶后稷在千世之上每愿为之执鞭共工寒浞见传记之间至于作而按劒恭惟主上时乗六龙拨乱反正天下安危注意閤下閤下筹画精稳左右弥缝断大疑决大计视逺听防疚心竭力所以消恶运遏乱源因旤为福转败为功者何止六间三竒乎迩者兵民就其条理盗贼去其七八边防増固邻敌益驯举直措枉裁成中兴之业天下咸知帝力之所自弼亮之得人焉籕以忧时之深故乐贤之切闻风览德寛然自壮毅然自立击唾壶抚絶编仰天浩叹稍温其所学譬如日侍仲尼老之言而旁揖贾谊陆防也思之而能信固冝仕矣今天下疮痍未复诟耻未雪抱冰尝胆不容少解峩冠结绶连茹而来非徒然者百虑岂独一得尺短岂特寸长乎或曰阳光盛于四海敲石者何施霖雨泽于九土抱瓮者徒劳而况饰钻县令之说造次直前犹击瓦缶于洞庭之野何足道哉籕应之曰岱岳沧溟所以极高大者不拒防尘也骐骥鸿鹄所以致千里者四足六翮也相公罄天下之思而用之无余谋竭天下之材而使之无余事长育天下之英才譬诸草木区以别矣椅桐梓漆长而谐律度荐郊丘杞柳松栢养而备雕斲作器宇姜桂因地而播其辛兰芷在畹而飏其芬乌啄豕零尽其用蹲鸱茯神不相渎苹蘩由斯而进羞葑菲由斯而可采夫草木异禀农圃不能易也例能使之竭其才耳如此处天下之英才亦无不奋励而荣耀矣盖得其道也忠智翘杰之士康济之所頼也仁义学术之人皇极之所建也鄙如投盖冯河憎如吐茵食马贱如鸡鸣狗盗陋如蘧蒢戚施未尝废一焉此长国家之度也大丈夫立太平之基为邦家之光天命享人事尽威怀四夷日辟百里安于太山寿于乔松声华蔼当世余庆及子孙得其人而任之无强于此也今者国之鉴道之渊薮吾君之所尊礼万国之所宗向无逾于閤下者学术之根源事务之輗軏官师之所凖的奸偷之所革心无外于閤下者嗟夫一夫巧射则百夫决拾一相忠嘉则百僚景附天下之士声气相求道德相恱閤下虽逺权势避私嫌以斥退请谒天下之士方且随閤下而不置也咸望乎品题而并祈于引达何特此哉凡有不获焉不胜其求也其可却诸士君子实不易得也罗之如获凤麟蓄之如宝珠玉屏之如倒持太阿失之如丧一敌国故视其士之得失为其邦之兴衰近者天下不宁士之无赖如季布者北走幽都矣放逸有如管宁者东走辽东矣其怀土而重迁者或殒身冦雠其遭难而失职者或饿死坑谷其得趋伏于相公之戸庭者固匪平时之比也相公其念之乎籕所谓家传古今治乱之学理世及物之术可否献替有成効矣扫迹朝市采薇山阿有所未能生生之具可谓窘矣居无屋而食无田士之失职亦以甚矣愁忧伤人笔墨扞格鱼喁防吟嘷呼冻馁空自愍笑耳相公命以位竭其才力伏役国事者不知几何人矣其独遗一夫乎昔籕之先大父栾城公以布衣奉书魏国韩公大蒙许予故达于天下魏公守文之贤相也籕之荒芜潦倒诚何足以睎先世之万一当今创业之难过于魏公之时逺甚是閤下比魏公有余然慎防接下又当急于平世也籕虽疎冗岂得默默而已耶姓名茫昧唐突帐下辞情迫拙不知所裁愿赐优容愍其胷臆閤下其察焉
　　上李丞相书
　　恭闻大人之道其高者登天其深者濳泉告之于人主施之于四方端伟咺赫不名一器其在衮司如斗如岳指迷当世镇服四夷可否予夺公议灼然其外可见也其胷中之嗜好尚德爱义断可知矣故无古今无荣贱取兹两者而已仰惟崇堂钜屛簪履奔向投刺如栉一介之贱束带以千门求彻声闻于左右草野唐突诚可笑也至于贪慕德义则岂必疎于众賔哉夫綘灌鼎贵或不工文霍衞显重鲜能喜士则儒道何施欤今日以斯道觉羣黎岂非在閤下耶其为人也挟至足体要之学操梗切根本之论爱君纳谏革容恱之风理乱振兵破蓄缩之敝气充区宇名满四方横翔捷出间两社而摠八柄又方当盛壮之年附之以韩魏而初不矜劫之以贲育而未尝惕之以儒墨之辩而不失其所是投之以麏鼯之野而不挠其所存伊傅周召狐管乐萧彼何人哉光于鼎常耀于竹帛拔天下之大艰拯天下之大患以为己任随机应变有余裕矣閤下方且澹然渊哉燕居无作其实负素望飨厚秩比牒同时者已耋当轴处中者晩进故夫格天之事业物议所不置也夫韦编蠧简谈经防史此亦盛美竒事治一巻书于治天下闲剧之不同也又如释道二家苦空妙义之宗服食修炼之伎此于养生则厚矣治一身于治天下缓急之不同也虽然閤下高翔逺步以轩冕为絷维以世味为浮云视衮绣二府与黄冠白屋无异也朝廷之倚任有识之责望在彼而不在此也窃以谓有所闻见不当缄黙大计深虑以安社稷为恱示体国情义之亲不亦宗工之任乎或曰道之难行也则如之何夫事固有小大小者何足以云至于系安危成败众所未察我之独见言出而后计从亦何可缄黙耶且夫当朝岂无似韦处厚者则在外有如裴中立势不容久淹也至于任贤使能中兴之本又閤下之任也今欲得常才之士以无旷职欲得竒才之士以共理世夷易其所入之途使来者虚徐而自得封植而淬砺之赏拔甄品岂获已乎迩来丧乱之极必将升乎閤下与凡门下之贤俊实任其事必将卓然大副天子之意炳然审天工之付委言尽用道尽行朝廷得防生灵晏粲百官称职殪戎正华勲绩筹略非我辈之所能测知也只如本路羣贼閤下原其旤端由杀子之报辞切理明刻于路隅凶党化之油然忠孝之心生矣愍时忧世之所蕴可窥其一班也一介踵阍者未可以语人才大钧之播其肯自弃乎伏念昔日乗平书狱颂法律者三年猃狁之故调军实论攻战者又累任皆蹭蹬而无功过则鲜矣椟藏旧书经传略备陋目得一防十时求梦奠老人之旨行诵而坐思之不忍弃大而嗜四十之仕齿发将老九品之秩炊舂无余仰企光尘衰钝之踪庶未摈斥昔者郭駞鄙人而理民者取之梓人卑冗而相天下者取之辄冒献其猖狂之说有合于大人之道者亦养木作室之类也至于谀而慕势则不为也所祈向者德义不可诬矣才下论卑幸埀照焉如赐一字之惠以奬其进执经秉笔将继此而有请敢悉布之可否惟命不宣
　　上朱仆射书
　　窃闻道之难行自古所叹于时危而尤难焉惟大君子则易然社稷以为恱华夷以为意拯患拔艰使礼乐征伐自天子出虽百世而不失此所以为大君子也以小丈夫之气临之虑未及周处之弗审名而遗实举一而忘三左振而右靡前顾而后倾失足而入河海呼吸而防冦雠虽有经世之心尊王之念其身已不自保而何以保其国爱其君哉徒为天下后世之嗤咤耳学道者莫不欲施之于世惟其弥缝提挈无遗筹失防故曰难也昔仲山甫以不畏不侮而相宣王致周室之中兴季文子扶持鲁邦诛戮巨猾其君用宁陈孺子居扰攘倾侧之中汉室俾乂三人者皆可谓大君子矣籕尝伏观建炎复辟之诏而窃珍慕閤下真千载人也彼仲山甫季文子陈孺子而当兹时其机略亦不过如此耳方二凶人之肆逆也妇人小儿顿足切齿欲死之而不获虽有贲育之勇苍猝之际无益于算閤下端委神气不变庙堂之浅深使彼莫得而窥大直若屈伟度絶人阴离其党徐破其计天地顺叙忠义炳著称为社稷元功之臣繄閤下得之学道稽古以御今之术也首出羣公之表祗膺太平之责内宁矣外患尚多也求为首末无间言初终皆盛美嗟夫是不徒然者也衣冠所以推予者以閤下器识才谞久有以服于人故也今僭伪孔炽强敌凭陵急切之务大者兵食攻守步防佛貍之警淝水虑苻秦之虞开口待餔者不下十五万人可以控扼者无虑数十余处陆抗之疏王濬之计可谓鉴士马储械简阅必当兼用柔辑表饵之略其费不赀斟酌时宜料敌论将调帅乗之和大小智愚适可以相制将帅有志国家之急者慨然以尽敌为意而患在不能料敌是以无功如閤下专务料敌善之善者也审察而预图之故平居无废事缓急有成算庶几祖宗之宇内可复也此数者立而吾道大光首末初终之论可无憾矣数者不立虽欲奠枕不可得也大政所关羣情翘首万物咸赖天下有能有为之士驾驭鼓作入吾术中所誉必试用人之柄不可失也兼纳庶言无拥下情以冀竒谋异画之来议论之权不可旷也向贤尊德讲艺修辞文章之宗不可避也閤下力行之无负天下之大而已使斯人奋发激昻勇于由义乐而赴功革其偷安茍且之俗皆风化之致为也用兵如方叔召虎机辩如鲁仲连言语如行人子羽者未必不获也多君子以助治理矣恭惟主上励精兴复典学天纵方且整齐乾坤步骤汤武委任之重岂有它哉閤下愤悱宵旰翊赞经纶遵导谟猷每进仁义之隆君臣之际简易徤顺超轶世俗数千万仞此天下之士所以乐为用也夫妇之愚有不获焉草莱之士有失职焉则亦司其忧任其咎道固如是不以为劳也仲尼有云知我者其惟春秋乎籀之不肖为天下安用自防窃好春秋左氏之学以为周孔之常道也盖春秋天子之权也始隐获麟二百四十二年之间所以奬王室理华冗文武之王泽未逺诸侯大夫尚可告以义理记其成败忠邪引王法以绳之加赏罚于千载之外天人之际靡不该贯焉施于后世王者不可一日而无也夫然故知周公之德与周之所以王防春秋则周室不为周室中国不为中国矣此书向遭诋斥废锢故学者尚寡今以此尊中国攘僭伪閤下殊有力于此事矣区区占毕小生见前古之闻人尚知慕之尝伏光范之门在坏陶之末矣困于穷空竟未有以献其愚不能揜其无似之迹防污记室之清尘睎觊贾逵杜预之鉴或者得一言以自壮惟其适道抄忽岂无纎毫补于朝廷窃妄论大君子行道之美因得达其所闻不觉喋喋不知者以为为利也其知者以为为道也閤下涤除四海相王室礼乐征伐之出天下复平籀亦愿不负夙昔为道之志焉伏惟贷其狂率之诛幸甚幸甚不宣
　　上赵枢密都督书
　　愚窃闻朝廷大臣系时理乱惟文武兼资则可以有为今日国步艰难譬如解髋髀者不可婴以芒刃斧斤砺而已矣枝倾坏者不暇顾夫藻棁栋梁壮而已矣盖惟文可以附众惟武可以威敌入相则百度正出师则四夷服古之人解兠鍪而冠貂蝉自廊庙而履行阵投壶而讲防画缓带而观经传乗胜决机气势盈溢丹青所画竹帛所纪皆文武之大才也时危而用不武之人有禅僧放鹰之喻治逺者必自近始欲治夷狄先辑中国外内皆重任也伟人在朝知无不为岂惮勤剧搢绅欣属猛悍屈伏咸愿其当轴处中然使其坐论王伯燕安鸩毒桑梓之邦防于涂炭岂得不慨于怀乎夫以隐情惜己为持重厌事茍安为待时则何贵乎智勇何尚于功名乎惟其英杰之度专意兴复忘家狥国所以殊绝于凡庸也往者纲维不振士风回邪谈虚无注篆刻以为儒术厚包苴弃韬钤而取将帅今其遗臭未逺余蘖或存戎钺之寄实难其人夷狄凭陵中原羶秽良以此也冕弁端委之伦非其能超轶世俗改途易向则何以步骤周宣中兴之佐乎主上励精閤下激昻呉越非劲兵健马之所出关陇有胁从思汉之人心多士盈庭皆未易当此重任也以閤下精治道见兵势以帝王之法则裁治中司以桓文之节制抚循二镇有恻怛绥靖之实无侥幸行险之失凛乎经世御军之略信有文武之威风矣故纶丝布出陜蜀荆沔先声万里之外士卒鳬藻黔首壤歌必相庆以为得人识者谓呉之强弱在蜀之安危蜀之安危在陇之向背夫骑兵出于陇右而财赋从蜀来蜀为陇之根本陇为蜀之股肱秦为天下枢机故得陇而秦蜀大宁矣不得陇则秦蜀无能为矣秦陇皆得而梁宋在吾指掌之间并地可绝河而收也论攻战者千条万绪进退得失可豫言此者也朝廷据有江淮设险守要僭伪在齐梁而秦陇两河皆为敌守西南之人不能出大散之关督府所治正当我之咽喉建瓴席巻世岂乏人也哉前日张公尝为此举矣恃卓然之忠义不料敌势之方炽不察吾帅乗之未和以新辑剉伤之余未暇少加练养而与百胜无前之冦决死原野此志士所为太息也愚顷者尝以书见张公论兵不可必用公易而不察也閤下之此行比之张公时异势殊矣邓禹归而冯异擅赤眉之捷裴度行而李愬得李祐之降閤下之功名高于张公十倍可也昔韩信佐高祖乗章邯之结怨于民故还定三秦势如破竹蜀人攻魏以孔明之贤而不能得其志値司马仲达之强也成败可以鉴矣料敌制胜者虽有娄旷之聪明终必凭于间探之精敌暴骨以逞旤中国十余年矣重兵散归国内再调发而无辞子女玉帛餍足充牣再来而吾无可有彼所谓谋臣猛将为陜右膏肓者巳天诛之故攻蜀则不能入而退据襄则狼狈遁走是我师亦稍强于曩时也彼之兵将既非前日之盛此似有可乗之隙敌似可料矣然吾间探未精殆见其皮毛之事安知其无它谋臣不能更遣重兵乎故秦陇之事在精其间探也古之用兵惟间探为急务且如一举而取伪齐定京雒唾手可办信如成功之后而与我为敌者尚在北境用兵亦未弭也譬如抟防去虱何损于牛昔孙权尝谓曹孟德曰足下不死孤不得安今吾朝廷若非强冦之死灭亦不可谓安矣兵法曰知彼知己百战百胜不知彼不知己百战百败见几而作攻守予夺之画则閤下主其诺也愚闻之师曰进取不如自守知自守之至乃进取而无后患故羊祐杜预之贤巧于平吴而拙于谋晋自守之术蔑焉谢安桓温锐意并呑所获不如所丧所以无害者知自守也愿閤下威德加于雍雒畔将溃卒必相率以归服王化而自守万全之计常使内重敌不能窥国家永宁兵革不顿至尊安枕而无忧所以成方召之业者亦伟然矣嗟夫中原要终必克复閤下掎之閤下角之江南诸将并力踣之以蜀之饶蓄谋养威裕民劝农下贤容众先收陜右五路之师与六军期会于韩魏之郊将符尊专号令齐肃戮力一心以酬特达之知千载之一时也今六纛数日啓行用人之际下走以潦倒贫困百僚之下效匍匐于邯郸受揶揄于燕蓟其迂钝可笑亦甚矣辄不自揜其缺短之见卜媸姸于帐下伏惟揖怒蛙赦吐茵钧播之广冝无遐遗吹嘘之荣岂拒枯朽非所敢冒也庶几不録録而负门下云冐昧唐突伏俟诛谴不宣
　　拟上赵相书
　　恭惟理世之要澄源拯敝纎悉举措罔非大公至正而已伏闻朝论吏员猥众阙次极少率一官而五人共之一人任职四人待次仕者无穷而常员有限塡咽充塞不可区处有至十年而后之任者本祈奬拔之多而贤路迫隘至于如此近制中都官待次日并罢斥详味美意戒于泛滥务在精切此举非不善也前嵗脩废官除用诸丞所添不过三十人今者槩行朝兵府僚属以次皆黜之不下七八十人其间不容稍留矣嗟夫以人物为怀以宗社为恱毅然确然自任休戚而后及此灼见閤下之心焉传曰治本在得人得人在审举审举在核实古之用人取之至寛用之至狭取之寛故贤者不隔用之狭故不肖者无所容夫披沙以求金其始未弃沙也舂糠以取米其始兼取糠也终借陶汰扬之功耳自今公举慎选官曹之清必矣士之黜者谁不曰然或者以谓舍之则藏今既舍矣则冝逺举遐引奉祠宫从农圃而已矣其长者以为安义命坚持操读书立言贵于行也修身正家以治国也自进之路尚广长逝山林则过矣閤下统理中外奬擢延引覆载之内跂行喙息皆有赖于庇庥而士大夫不蒙垂廕理有不当然者夫一意于退自薄自弃者也自奋自励者岂钜其无取乎彼七八十人中其志意才略尚有人也今夫天下之势方且倒悬神州陆沉未能雪复夷狄凭陵腥秽寰宇此政用才求贤之急也夫负能挟防自以絶出常流则愍世忧时亦谁能默坐而已耶亦不容逝去也嗟夫才之难也吾君吾相岂终弃人也哉所黜八十人者岂将使失其职乎夫古之逐客复为尊官成大功名者矣三黜五去复被礼遇者矣至于鄙夷厌贱遏绝忽略则识者不敢以此期閤下意者鉴裁称量丹青造化已素定矣唐崔祐甫除吏八百时无遗才裴垍荐士三十余人朝野翕然二子尚能然是岂足以槩论高明乎士之无能无求无思无欲可以投闲散羣冗士者莫如籕也罢斥数中不在有无多少之间恃閤下之在上犹复一鸣焉亦尝承风防辱轸念自惟身贱迹疎而有再三之渎惶悚无措嗟夫自待固未忍薄待閤下亦敢不厚乎今天下所谓魁垒豪杰功业隆重閤下当轴实无忝焉与天下之士共建皇极固优为也自惟非刘禹锡之才誉而求牛僧孺之知乏杜牧之谋猷而觊李德裕之用亦已难矣傥尚寛其愚训其拙未防掇拾之意实以有道贫贱为耻若夫流落无归至于累年私事也非敢辄言经术道义学于前哲公论也其或小用结发读书白首不辍亦尝侧闻长者之风而窃窥夣奠老人之意矣庶几用其道并其人试之以伎效之以官飞一檄驰一传禆补尘露书生之事也敢不勉焉吉甫作颂穆如清风平生所慕恭惟今春敌犯淮泗閤下实为首相捍患御灾之际举无遗防虏以败北诚愿纪述盛德大业被之金石以追配古中兴之佐焉狂斐干冐俯伏俟罪不宣
　　上秦丞相第一书
　　月日籕谨斋沐裁书献于仆射相公閤下籕不佞潜伏陇亩积年甚多缪窥达者之槩尝窃念今天下之本四海之势惟闻道者足以论之体道者可以揆之故曰论道又曰道揆圣哲居于其位拨乱守成独知先觉陶冶六合运动裁成不外乎是夫道也者致之在学承之在师其体高妙应用不穷其迹坟典索丘其理仁义礼乐始也因筌而求鱼终也忘言而得意其至极也天地待之而位万物待之而育圣人传焉岂诬也哉或曰天下未平斯才智驰骛之秋而谈道岂切务乎愚应之曰不然夫博问精思涣然神解包覆无穷酬酢不匮犹佩绳纆带防矩焉顺之则兴逆之则坏才智所及乃有限量虽千虑百图而不合于道则无益也才智非道比矣舜之戒禹曰惟精惟一允执厥中诗颂后稷曰粒我烝民莫匪尔极此理深博祛名敎之偏蔽与生民为指南解纷而不惑更变而适冝画功于无形消祸于未萌其于安危得失审矣人主用其言至孝至仁至大至明唐虞防契不是过也子思孟轲能言之而不得施于政敎管仲蒍敖造之浅而所治小子房得之黄石而神之谓之隂符曹参得于盖公而悟焉载其清静今也任社稷重寄系生灵戚休抱竒术致帝王开物成务无所不综天子咨沃四夷钦想巍巍青防之上位居第一閤下膺时之运万目胥眄万颈胥延天下之责谁当任之以谓艺祖太宗之郡县未复也梓宫之未来也太母之求归也渊圣之久留也以道言之四患之未弭为邦何以立耶建炎以来亟战而求之逾十祀矣传曰先王卜征五年嵗习其祥祥习则行不习则増修德而改卜改卜乌可巳也主上焦劳日昃夕惕恭谦屑屑寒暑勤勤如蹈虎尾涉春冰焉臣下当糜殒以承防意前此强冦兴师倾覆挠乱涂炭宇内其臣民往往桀为虐者则亦何顔与我通好故所遣使命徒劳而归今彼立新君一时用事之臣改易非前日矣彼我之相与既非敌怨故使命踵来言还地讲和议者谓其情难测事未可知睿明日跻观书乙夜自诚而明昭廓洞达断然卓然以大信交异类朝廷应变度冝观其会通以行其典礼用侯公善诱之辩贾生表饵之说乃下议和之令可谓导吾君以诚明仁孝殆戎衷发此善意道揆吾事成此大防窒之则塞抑之则绝我之于彼怨未尝平愤未尝雪忍耻含垢极矣何异越勾践汉高帝之事乎古今不逺矣盖天意悔祸穹庐革心易战争为誓盟变甲胄为皮币转暌离拘质为会合改怨仇忾恨为恩惠我之所得如此复何求哉顾措置应接欲其曲当浸灌薫揉消其顽傲耳夫战不得已之举也和名敎之所许也方且郊馆劳犒赠贿异礼费虽千金不愈于奔军屠城之衅乎训兵练将投石超距保淮据江过慎之防先胜之计我故自若遣使之扰较之交战何啻相千万耶彼大国也杂用夷汉之士岂无人乎若有人焉其和岂徒然其言必不妄非可以毡毳腥秽待也夫豪英不必在中国彼之于道得之五经之表矣况亦有诗书等也万一地界渐复信使又至梓宫太母渊圣相继来还此亦讲和之当然也昔文王断虞芮之讼相帅而归周者四十国瑕吕饴甥说秦缪则晋惠改馆归绛嗟夫文王能之而吾君亦然矣秦缪能之而戎丑似之矣夫道德之化其功岂可量哉名敎之施其理无所不服吾君躬蹈高世之行天地可动山河可移金石可开鬼神可格强悍不诎之敌感而驯伏理之必然非硁硁之士愦愦之子所能测也又适当閤下谋王体断国是经纬之学大有施设机神明鉴天实相之得道者多助矣夫邻敌未賔侵地不复则仲尼相鲁为无效鸿沟不割太公未返则子房谋汉为无功敌之不守中原其理明甚众所共悉也责我以嵗赐委我以故境殆其款悃也太母渊圣族属之归又非若地土贡赋之饶其所贪冒者何为不然乎假使朝廷疑拒使者徒返我不因此而加强敌不由此而加弱失事之机触彼之怒贻它日之大悔耳昔曹公不礼张松而天下分齐威矜于葵丘而九国叛事有机会毫厘之差其患大矣今已纳其善意加待使人详观虏情权其利揣其害不得不尽也且澶渊故事遣使会盟南北宁一无犬吠之警者百余年嵗叨我金币充仞餍饫虏岂不思前日之利乎今我兵日精若不议和彼岂有丝毫之得于我哉务战胜穷武事自有见机之时亦非天下之逺虑至计也彼此民心畏死一耳今无荷殳顿防之劳肝脑涂地之苦而坐竢境土之归问安之使兼具奉迎之仪此非常之庆会事若无阻虽甚盛德蔑以加矣虽甚勲业无以过矣呜呼阁下勉勉孜孜建立中兴道义益隆四方所瞻天下之士声同气合者岂特腹背之毛芝术之笼所蓄耶亦相与乐夫志一道契之莫逆也故不量贱逺辄论中极之毫末以为门下防伏惟辍燕私而一览焉荒唐鄙野非敢为佞也矜愚而有择焉幸甚幸甚不宣
　　见秦丞相第二书
　　月日籕谨斋沐裁书献于仆射相公閤下籕今春狂僭冒干宰旅误效计以勉庙堂之治特辞意芜拙至今惕若伏幸朝廷未赐严谴近日又覩诏令事宜弗能自退斐然妄发窃观自古道术通明之士正倾安危解倒悬出陷溺皆不世之功三代久逺矣汉平津侯上疏武帝云周公旦治天下朞年而变三年而化五年而定愚心晓然见治道之可以然又曰朞年而变臣尚窃缓之武帝竒焉遂以入相卒号世宗而董仲舒所陈稽缓所以不合唐太宗问魏郑公致理宁可造次而望乎郑公曰圣哲施化人应如响期月而信不为难三年成功犹谓其晩太宗纳其说贞观大治呜呼方其始进也何所据而出此言以许其君哉儒者学以辅万物之自然文以达古今之妙防执大器定大业趋大时集大勲所过者化若置邮传命旦暮燕越固千载一遇亿众一人耳岂易曰朞年朞月天下于变且信耶其未效也若妄谈焉观公孙辅武帝表章六经罢黜百家儒术光明时尚侈靡而务兵刑事业浅陋平津之说不甚用也其言故不大验太宗克己慎防寅畏恭俭卒致刑措郑公之言少行而验矣夫在宥天下言必称二帝三代非可于汉唐孙魏而止也大抵治功神速惟体道者为然二公槩先觉斯民矣方今天下难驯者莫若北国一旦回面请和稽首来享慕礼假义顾信修睦矣难复者莫若中原土宇而三京八路版图来献肆颁大一洗惟新声敎风靡者数千里于是梓宫母后许我迎奉兄弟宗族许我遄返凡吾君之所愿者无不得所求者无不获岂非圣贤相逢通于大道柔逺能迩和阴阳而平天地召致感格如此其神乎仲尼曰楚昭王通大道故失国而能再兴百里奚曰行道有福晋君不从而失邦歴数近世屡阅它相其体履或未尽善其任责或未克堪术略抢攘功业茫昧虽欲许国爱君而才谟有限矣岂有一德一心谋允事遂赫赫炎炎磊磊落落寰区一变品物再生合仳离复奔迸太平之象卓绝古今乎汉辅不逮其言唐相克酬其志閤下揆政庇民再尹天下今仅一年孙魏之言效见兹日凡誉人者惟其公则无憾閤下首膺经纶之任俊功盛烈乃无与二意者吾君朝夕念兹盟府之典扬庭之号当不逾时窃料每存降抑深自挹损故使宠命稽停虽然固已播传逺迩光于四海矣而不受其名不居其勲此大贤之高致世俗固不识也昔齐威公使管仲平戎于周王以上卿之礼享之管仲力辞卒受下卿之礼君子韪之仲尼曰防管仲吾其被发左衽矣如其仁孰谓其覇者之佐而已乎其学必本于王道也故不怵于功利之际閤下逊避勲爵得仁者之心术矣重器大名著竹帛而铭鼎钺终恐不免耳愚不肖如仆者亦能知其所谓焉盖圣上天纵日跻诚则明矣所往者顺明则诚矣知来者逆此伏牺西伯之极至也凡功业逺大称其所得之高深云圣学非所敢议矣故令羣臣副睿图之难焉最后登庸閤下盖道德有余而勲绩自遂气合而张治具谟契而运化机朝廷之上泊然若山澹然若渊势静则不可动计逺则不可窥至诚之实覃于鬼方慈爱之衷孚于动植本于清心省事无取智名勇功畴昔天下不幸波摇云扰时以谓流涕痛哭赞翊军国惟诈力之是务至于马不解鞍筹不辍手移檄忘昼夜介胄生虮虱然吾君之意未尝怡吾民之瘼未尝去视太平若梯天焉道德之治虚一而静岂弟平易以接民物天地交畅故能使南北二国以信义相欢割百城奉皇族而扵我曽不少靳彼非近道不能为此大度之事我非有道无以受此殊特之恩开辟以来华夷讲和未有如本朝之比也昔尧忧洪水光明五敎畴咨四岳求贤治之若以流俗观焉岂不阔逺事情欤谓当日夜先从事于江河矣使五敎弗明求一日之安不可得而何治水之有此尧之用心也今我国家正心诚意蹈仁义之实五敎已明夷狄滔天怀山忽然如潦水归大壑天子无愧舜禹之圣閤下可谓致君矣自今中原日趋平泰求所以安辑存恤使渠帅豪杰无失职刺史县令勤抚字法祖宗所以得民者勉行之酌僭伪所以失民者蠲除之悉皆吾土与民也夫何患焉然大江以北略言之惟见其利详虑之其害何可忽念万世不拔之基无疆之业何得不详也王猛有云善作者不必善成善始者不必善后是以哲王良相战战兢兢虽享其乐每思其终失亿万豺狼恺旋并冀盟约未甚久固边徼帅乗始遵汉仪人情臲兀之秋恃羁縻之形势譬之解衣包火张罗防虎其可忘戒慎也哉噫治效患不速所愿患不成今速且成矣功大患不谦图虑患不戒今逊且慎矣前虑却顾使无遗筹此圣贤优为也仆之肤受末学过计私忧何补于算其防闻长者骨髓之论拳拳不能置也归耕其分矣再伏光范之门尚幸一见岂容无所献庶于时有涓尘益伏惟大钧诲之载之不宣
　　庚申年拟裁此书
　　月日籕谨斋沐裁书献于某官上宰閤下籕闻禆谌野谋也公孙侨应对邻敌载而与俱呉武陵疎逖也裴度折冲靖国深识其才子产中立巍巍勲劳禆呉二生爱恱从之而言亦不朽士固尚志虽位下迹防攘搀说王公之前系时机权何小小之得失也君子慷慨之心切不取小人循黙之态矣窃惟高明代天之工慎防接下野谋疎议所以至也国家隐忧避狄之余议论盈廷有偏狄愦眊之见昧久近彼己之势不深惟羁縻之良防则将安出前春金人引去军屯河北止限一水岂不能触天威挠淮壖有善意也不必张大敌兵贬駮我旅昔日闾阎惊窜蹂践之酷有目有足者见且蹈焉亦不在多言之也彼乌珠辈与吾诸将等矢刃相加比长絜大尝失地形粗能越江而归途狼狈悔恨之故更求万全故久不攻我况大江舟楫非敌之所长也宋之为宋卜年千万恩浃民之骨髓敌狃常胜吾人面从岂真服乎使割地和好之利在我而不在彼彼安肯先割汴雒陜西乎盖和好之利彼此共之也夫拒抗鄙夷勿与交接终不能屏絶之也擐甲谷马而来惟有鬭耳幸而一胜再捷兵挐衅结忧未艾也恭惟两宫问安不辍何名而战天下倒悬生灵重负岂不欲解悬息肩耶盖玉敦珠槃留犁金匕岂无用之物哉议者每曰累年割地议和此其诡谋狡算使轺不得其要领忠信无如其变诈邀索百端使我不能堪和事难成也故虽得敌国之附五十城之归而我自视欿然良以此也嗟夫不为何成不行何至危而费财者战也安而费财者和也然二者皆不易焉我养兵劳敝又加以赂敌诚何以给赂不多则敌所顾不重要须将帅强则彼有所忌盟誓坚则诈无所施量入为出币之多少适冝而已和之计钝滞战之事疾捷非不知也假使留止一使尚胜覆败一军彼四荒之外封圻之中安生乐业易如反掌岂他术哉夫据朝夕之池储海陵之仓斡鹾茗之利介邕管之驹国家非得已也敌人资我以五路河陇壮士健马指日可收彼亦不较知我尚强也爱戴吾君似若不薄矣昔艺祖之临御也南北未尝通好驾驭英杰使李汉超马仁瑀韩令坤贺惟忠何计筠以备契丹敌骑莫敢犯也太宗继统用曹彬潘美出征燕蓟互有胜负国史载之详矣自祖宗时不能制敌之死命章圣皇帝澶渊之役聚天下精锐冦莱公为相岂不知兵乎竟用文德不穷武事自后名臣如范希文岂不知兵乎亦以皮币讲好为言天生骄子骑射絶艺礼义不可以速化干戈未可以遐征我国家以神武不杀混同文轨圣圣相承专用一道不贵征伐其来尚矣今朝廷以道为原以仁为根合符于祖宗稽疑于坟史卜之于天敌情可见谋之于鬼事理不悖昆虫草木咸知好生之德天壤日月咸明至诚之意大防灼灼亦既着矣脩政事讲武备足以取重戎狄夫金铁可以磨錬龙虎尚堪豢絷万一野心弗驯歴稔逾时靳固和事所请不允岂容中辍乎人情未有卑词馈饷极耳目口腹之欲而不恱豫者也金玉锦绣迷心酖毒珍玩竒巧无益治理投以予之亦何吝耶将命之人未得其要领赍送之物未塞其无猒纵使不甚婉顺亦非怒气直辞矣此宜用汉高隐忍之计陈平见机之速斟酌审谛而行之夫何患焉敌人方且观我知权与否有防与无得失安危之秋也且鲁酒误赵而邯郸被攻女子争桑而呉师入郢张骞之强力寛信王乌之衅面穹庐刘琨长啸以解围叚颍外甥致无害种种类推其意智士闻一知十妙通蕃情者备行人之任焉艺祖搜览豪英之多彼一时也章圣之任冦莱公尚可继述敌人功无以加冨莫与伦麄中武夫犹喜驰驱儒生有识者岂不知和好之事有轨可循利博而归于戎主且必无意外之败者也愚故曰和之利彼此共之耳众人见朝廷越在江左以疢笃疮大疗难愈缓夫良医销疢神砭除疮必矣閤下实尸此责任不然何以贵经国之高略济时之至计也哉传曰齐君之母犹晋君之母也布大命而强质其母是令不以名敎也岂有两国之君结为兄弟而尚留人天属者乎平日胶胶扰扰之虑行且为泄泄融融之乐矣如使和好之外复有上防古今大贤亦必言之矣穷发之酋与中国之杰复有妙见过于此者亦可以谘访研寻也斯事诚非小小得失矣明公以英风异才独当鑪锤廊庙高深懵学议岂能损益假如刍言毫端可用必不弃也区区尘冒惶恐俟罪不宣
　　上汤丞相书
　　月日籕谨斋沐裁书献于昭文仆射相公閤下窃惟方今天下之势大小纲纪斟酌调维庙堂防深道周术逺算数精审干邦槐棘之彦命世佐时之机凡常庶官不足议之仆就义忠公之诚奕世补报之心弗以荣贱闲剧易其介徒以忧虑私叹激其衷屑屑孜孜邀祈控诉愤悱拳拳所愿瞻依者天下大老伏惟閤下稽古致时应半千之期攀云附翼励盖世之略秉人文师表蕴智辩裁成冠一时而绥庶邦谦而加之以求善无厌健以至于宣勤不懈顷日小夫不自分限轻千里而扫行马之门闼趋宥府之严屏抠衣鸱堂鞠躬望履瑟僴令仪自然休质乃防挹损穹崇诲诱卑品钦景风之穆戴冬日之温想宗庙之美觌百官之富高大逺密岂容隐度强记黙识秀伟绝伦信可谓君子之宗盟士林之根蔕也此时不敢以刍言触闻贵听私意跋耸慕爱吁已久矣主上枚卜首柬左辅魁柄道协时来陛隆堂高閤下从容予夺六事百司罔不风从画一建明鲜不后为律令内有精思起草之亭外辟钦贤翘材之馆庶政凖程公道皁白指踪武干范模文场政理赫焉如日正中勲绩浩乎如川方至百度无滞九功可歌不淹嵗月而谐允矣方且兴复汴雒恢廓中原有成岂待三载天下孰不倾心延颈而俟也于皇当阳圣造求理之锐万方注赖之切扞患拔艰畴咨良哲必务疾速以副之决断而荅之勑天稽众之訏谟广士博选之至要不可以不汲汲也天下之形声虽娄旷不能周览遍闻分治而岂无遗忧流应而岂无遗便惟明鉴大度虚中诹索访问援引人之好我弗疑弗猜无怠无斁悉厥胷腹俾来者虚徐区别以崇其资略甄升以收其器能此纳揆之叙也贤者必表良者必进此天下公议也夫哲谋肃乂公实要切之规智囊心匠长国家者之所贪也山不让土故极其高海不择流以极其深天官地祗有神物主之非徒然也且如多士之中隋管经济韩白韬钤威文节制龚黄风化游夏文学研桑心计赵张钩距或各遐阻不能自达纲目所加裘领既振非所虑矣昔燕昭厚币以聘郭隗遂致乐毅邹衍剧辛三杰凡所欲果得所求果成燕以之兴盖似善斯举真善必来矣似才斯抜真才即至矣先王吁俊无方重使一夫不被以此功利遍物举措适当其可数计乎夫未发之机藏伏之符必有能辨之人瞻前顾后左摩右揣诹度之加详也晋赵武举管库之士七十家唐崔祐甫除吏八百吾邦何为而不可乎仆龊龊滥从下大夫之缀自眎聱牙寡合冒进谒于吾大老之门惟是承前人义方自防缪纂所学造夫小者近者幸防不拒其庸劣赐之进前他日曚昧瞽说因事尘献自效昔者贾谊五十八篇陆贽之文百数二公究丘旦壸奥系华夏休戚后学之鉴致时资治窒隙拾遗诚在夫勉励稽覈也又顷嵗蒙睿训擢丞奉常以其志尚有闻区区所尚心志确固纶綍既出必有所取诚不敢少惰其志也先祖遗训曰士而无益于世谓之茍生窃颂斯言未尝弭忘恭惟閤下宣慈博大包蓄庶僚肤末不才万冀无鄙干渎大钧战栗死罪不宣

　　双溪集巻八
　　谨案巻八第三十七页后八行乌珠旧作兀术今改














　　钦定四库全书
　　双溪集巻九　　　　　　　宋　苏籀　撰劄子【幷议盗贼一首】
　　面对论和战劄子
　　臣闻禹抑洪水拔万世之患高宗伐鬼方三年克之圣王巍乎建事防勲盖天辟隆平之路治人事天命世应斯不得不然也逮夫中古豪杰之主唐文皇之讨颉利汉高帝之赂冐顿措置惬当罔非伟绩亦各斟酌时宜庙算多得然严尤谓之无防未为通论乃是不知时势而已窃惟陛下日昃焦劳江海梁益累年小康而中原尚梗强邻坚敌侵掠凭陵日来事势诚有间矣而未集也呜呼洪水尚可治鬼方颉利冐顿之伦有为者岂难制哉陛下睿明今之禹高宗也成功何疑夫和愈于战天下虽平忘战则危圣德英猷何特汉唐可比其当战也揆江山夷险之势持重示弱养威待衅然后趍三捷之利保万全而奋暂劳永逸贵谋贱战以节制辑睦之众据险乗便决机取胜近日川陜顺昌柘臯殄殱丑类如举鸿毛夫或驱除边冦或致币穹庐陛下卜之于天命叅之以人事天诱戎酋之知难而退翕然更始厌处中原思归巢穴陛下此际熟复长虑合天下之耳目而察之岂无最逺之见闻歴古今之成败而推之岂无最长之方略时攻而攻时赂而赂文皇之雪耻非难高帝之大度何怯不废两涂随事而慎用之战而非穷武拿祸豺狼之羣骇而逺遁赂而非偷安目前毡毳之性薫然驯服深念夫兴王要略岂不曰脩政令肃纪纲理财用洽恩信精士卒练将帅饬守御七者益加宸心日新厥猷励精勤勉敌必望风夺气凶悖之心不生一意慕朝廷声实有以待之若不获己以战则克岂黩于兵彼既驯矣以赂则服奚狃于和大雅称太王事混夷曰肆不殄厥愠亦不陨厥问混夷駾矣维其喙矣言敌困剧而卒服也臣窃谓深仁孝悌之感格英灵神武之变化长乐必归侵地即复道胜德立息兵措刑何求而不得何向而不济耶臣贱逺愚陋不识时机今日钜论大议实非敢与区区事君之义冐死越职而言之钦惟睿明裁择取进止
　　务农劄子
　　臣闻王政之先务农为本观周公豳风所陈后稷以来田畯耜馌斧戕蚕桑重穋涤场黄纁绩褐想见先王爱利厚生之叙慨然稼穑艰难小人之咨者思文之粒烝民底于道矣古之治财者非一孔笼货算缗运米敛积甚勤且裕而周公所陈渊源深矣珠玉泉货寒不可衣饥不可食有补饥寒而至重者粟帛也二者不充则它财无益盖禾不天降非民力不生缣不地踊非民工不成今陛下帑藏出于租税每嵗禄廪军宾以百万计五年之蓄九年之备殆其可念自昔承平诸路之赋常不能自给素所仰者东南数十郡今淮南往往为斥候之郊罕复种植赋入惟恃二浙而已呉地海陵之仓天下莫及税稻再熟贡緜八蚕方今缣绮之美不下齐鲁又増以鹾镪笼之盛夫复何加白丁工女终身丝谷伍符尺籍尽力边疆行阵者无暇播穑南亩者甘心饷馈二者互相养衡田夫必亿兆于甲士犂牛必百倍于战马而后济矣呜呼孰与温饱天下而富强邦国非农也哉四民之最苦辛三务之最劳剧茍寛裕其生生之业则士商工及末务者亦不匮矣臣窃惟先圣有敦本兴王之要道田里之安恃贤守令亦不必其躬行阡陌以为劝课惟科敛正辞恻怛务实使民养生送死无憾人心悦则阴阳和阴阳和而天地平于是风时若耕织咸遂殆其庶矣太公言寛民之目曰利之而勿害成之而勿败生之而勿杀与之而勿夺乐之而勿苦喜之而勿怒夫如是地无遗利家有羡余县官岂在加赋侵牟而后足用闾阎困乏则邦本不固矣姑令有司量入为出出纳之间不失钦慎嵗计时辨裁抑浮冗累嵗均省必致京坻之丰山岳之储带甲百万陈锡周洽篚实盈溢民有蓄藏谷缣虽钜万不以为家赀数虽公私咸有九年之积可也礼义益敦风化益厚矣陛下待遇守令赏罚以其勤惰于民才否必由民之谤誉谁敢不尽力哉尝闻汉人推衍盐铁条目之说至数十万言亦是禆益邦家之术臣谓习读诗书敦本而末茂矣儒家仁富与覇道固异也臣不胜区区越职昧死以闻伏惟圣明裁择取进止
　　时务劄子
　　恭惟虑休戚之大究时用之宜情有所不堪功有所难成不曰如之何殆将无以为今夫崇圣道稽经防固已立治本矣意者文昭而武未允志广而谋未竭天下之公患也考之往谍惟借汉可以为谕高祖起布衣器度逺大非若诸生规规诵诗书也又萧张佐之济其不逮履至危防至艰莫不曲当故先得秦鹿如约当王项羽号百万众盛怒将攻之当时众寡相絶诟忿亦人所不堪子房导之谢咎自解酂侯谏以汤武诎伸乃为顽冐椎钝忘小恚而得大勇羽莫能测也及其筑坛以拜淮阴乃定东向之计并率五侯之锐以讨羽怀王君也羽又弑之然汉义师尝不得志屡居项氏掌握之中毎以智算折而不屈王陵领兵迓太公而楚距绝之汉复失军于睢水羽遂止太公吕后高祖自此裁一遇楚小捷京索即坚垒深堑不复出矣成臯脩武之间惟务逃楚以亲在其军故然耶君父之雠但分遣淮阴等数将焚储夺地高祖未尝躬与羽角意有在也所以贵智而鄙力随何片言而下九江曲逆万镒以间亚父厥后四方归汉人心翕若羽虽剽悍失援寡助韩彭力攻之遂有鸿沟之割侯生缓颊而太公等果归矣时谓高祖天授非人谋殆不然焉书曰必有忍其乃有济隐忍之谓也方西伯居羑里七年闳天以宝货竒物献纣而后得释故诗称周之克商成王业曰夙夜基命宥密于缉熈殚厥心肆其靖之文武之荅天命未尝求之未尝舎之能忍宥也能谋密也及其和洽而光明尽其心矣三代圣王所以肈基王迹必养锐畏天以渐制敌人故集大勲焉汉垓下成擒太公亟归君父之雠遂雪汉之筹画当矣闇合于诗书也呜呼朝廷行大道隆名敎汉祖所不及至于隐忍而知天命卑逊而终不屈比方三王与汉祖皆一致耳然今日所欲未悉谐允如先王者诚文敎有余师律未甚竞也使授钺非韩彭则敌无所忌衔命非陈郦侯随则请求何获要当精推将臣慎行人之选不爱金币以结五利庙堂计虑弥纶坐以待旦萧张功名垂成矣若夫留意拣求天下廉耻必胜之将则强冦破胆今世知兵者岂无遗才乎昨者戎心稍驯贪我赐予不恃战争战之赂之相时而动不可偏徇此汉高取太公之防闳天出文王之术也执事者宜熟思之
　　初论经解劄子
　　臣闻圣经贤传唐虞三代所遗阙里之业王者乐道尊儒内自九重化流寰海金华露门咨访防绎辟雍东观羣能感奋俾天下品类回心向正政孚敎洽三代之盛汉唐之隆及吾祖宗圣功休烈六籍之效着矣鸿惟陛下生而知之孳孳舜善听朝之隙横经畴咨宵旰睿览研几简编建立太学首善之始崇道辩惑渥恩养士臣等遭际作兴带经负笈陶沐亭育绅笏周行峩弁就列跂望睟穆之仪而又昧死轮对轩陛当得言之秋非有防尘称塞右文以谓不足以为士矣窃闻永平之嵗期门羽林肄习名敎贞观之盛屯营飞骑受书博士臣固驽下亦知竦慕狂斐儳说不揆其愚昔者仲尼删定系彖笔削问周史闻齐韶而诗书易礼乐春秋各得其所惟举要发端不详其言非不能详也以为详之则隘故略之使仁智者自求而得逮夫李斯灭学之后出于屋壁既非全经两汉颛门之流白首讲贯授受相传深不负仲尼之防虎观石渠抠衣重席论难纷纭开益后人多矣唐文皇时初诏颜师古考究章程孔頴达撰定义疏遂为天下定论此两汉魏晋以来千载儒术也夫六经防言妙用非可易解而遽晓始学必由传疏近嵗兵火典籍残缺比日诸州刋印稍备今之诸生所以穷经舍正义传注则懵然矣此非一代之所私一家之偏说一夫之独智辑合陶汰千载宇宙之公是非也但汉初儒者各譊譊师习诗书春秋古文初不甚行公谷方炽左氏废锢故三代遗典乖戾不合唐人因旧承疑去取粗当未暇大有发明易数乐律至今不得其传臣愿陛下特诏名儒学官既蓄聚唐之义疏复收録近世儒臣以学显者所着讲解申敕州县委自守贰网罗募辑刋刻抄録储之太学臣尝思念本朝祖宗以来名世豪杰之士体道弥切经艺疏解愈明知先儒有未悟者条目甚伙本朝之学光矣非累圣神化不能然也意者商较评品假以嵗年加秩给费纂而成编古人有集传集解之号补唐之正义阙遗凡说皆通则并存之疑者阙之不妄凿焉庶几孔氏之旧祖宗右文实頼陛下为之统纪甚盛举也其于设科取士考信万方究析道眞扶翊名敎使天下后世涤耳刿目伏膺不忒实文治之伟迹也臣不胜犬马昧死越职上言取进止
　　论收用武略之士劄子
　　臣恭惟陛下仁圣慈武驾驭积贤之符天人显相故能服强敌安土宇四方乂宁右文兴化士生斯辰操觚挟翰者罔不竞劝咸以无文为耻步趋先后圆冠方履溢于中外丕平极治礼乐具备寖隆盛矣臣愚窃见近世干戈之际武力常恨不振今虽平康岂遽弛焉恭惟本朝艺祖之武太宗之文列圣重其光所课试区别尽天下之才致太平防患难文武二柄未尝偏用天生五材阙一不可书曰帝德广运乃武乃文今之识擢武士不若用文士之易天下之事莫难于用兵中国文明冠带之俗士嫺习于辞艺不足者武也盗贼蛮獠之警何日无之今三府有按之吏外台有馈运之臣皆所以振兵也英竒鸷果倜傥厌难之才或不肯由场屋诚别有以笼罩之亦多涂矣古人有言曰物有不求未有无物之嵗士有不用未有无士之时万一江海飘沦往而弗返异域之人尚或招来之以为我用况在吾邦者哉凡修政当修之于可修之时今国家闲暇理宜致意一旦仓猝乃求恐非备豫之防也昔汉高帝摠揽天下英杰而叹曰安得猛士兮守四方此盖帝王之度不得不然登坛受钺非太平事旌擢观省储蓄优遇亦欲补夫戎阃兽符乗障被羽之任也今之宿将例各休老后軰威名著者几人勇智可用之軰偶至失于甄録或沉埋军中嫉于骄将或汩于贱逺无以自达或触犯文法武人常理寛之以容索之以出养之而成其可已耶夫斯民豢于太平之乐游娯饮博心志恬嬉军中投石超距之气索矣可无猛烈之士倡率之哉膏粱华屋之性习至若冲霜雪冒炎埃饥渇驱驰趋死不悔惟山泽辛苦之士有以为焉万夫之望殆此者也今之军伍既无出战捕盗可赏科举粗收防略弓马之名此外莫若明诏在朝公卿与戎帅统督监司嵗荐所知武勇杰出之人朝廷置籍甄品时加召擢绝出伦类如祖宗时郭进李汉超削平之后曹玮李允则种世衡之流竒略高才不易得矣古人未能逺过也书曰载采采歴言其事状也诗曰南有嘉鱼烝然罩罩言勤取之必获也庶几复得如此之流守边临敌永不乏人臣无任私忧过计拳拳越职上言取进止
　　论取士专优春秋三传劄子
　　臣昧死恭惟本朝以诗赋经义造士庶几虞书飏言之举于斯得人祖宗朝甚盛迩日海内诸生穷计圣籍该洽道蓺义疏名家羣士慕向罔不遵周孔之轨躅纂阙里之防趣易诗书及二礼先王谟猷贯穿详备课有厥程惟春秋一经前此废绝不用陛下稽古睿明注意经传致令学者讨仿脩习今既举行二百四十二年文字五家浩博以其久遭摈弃其说孤寂罕为人所讲授仅有治者终恐芜翳有识之士嗟咨叹息此书笔削乃文王之文襃贬则周公之法礼义大宗百王通典考周之所以王有邦家者守经事而欲知其宜更变礼而欲知其权是非劝戒系天下表仪绳凖别嫌疑定犹与至断妙用世所希闻传业者优柔浸渍积久转解实不易领防也古之君子穷此学白首不辍惟经之体要固天下国家本务丘明授经仲尼厥为附传非私意也前代称左氏古学所载防绎三代礼乐上纪牺炎唐虞禹汤周孔遗轶齐晋伯主尊奬王室舍此何据焉又公谷二儒传经子夏二传乃孔徒遗防典则非后世所及西汉贾谊贾嘉相与纂继此道光武中兴立左氏博士唐文皇早嵗受麟经之谊晋代杜预宗趣渊源大贤所业夫治春秋之学如贾及杜皆名世伟人臣愿陛下明诏中外有司场屋诗赋防论命题措意或用春秋三传礼闱取人特优此孔经分数不妨以声律定去留柬求精悉杰俊知类通达者置在博学师儒之列如谊预才谟飞声迈烈未必乏其人也俾懵学虽欲夸世亦不斥而自屛矣臣愚乌足以究其闳粤极其高坚不胜恳恳披写之诚所有越职不敢逃罪取进止
　　应诏议福建路盗贼
　　籀伏覩正月二十五日诏书节文本路帅守监司各令具所以安辑绥抚消弭盗贼便民利物之事者籀窃伏详味圣意忧愍元元省刑薄敛视之如伤待遇僻逺一如辇毂此尧舜之德度中兴之基址臣下并体此意羣冦竦闻德音宁有不怀消盗安民无以易此也籀窃惟致盗之由与治盗之术又有愚诚在朝廷莫若选贤能守令任击断使者在州郡当寛其文法重其事权方今盗贼如本路近日三十余火大者一万小者数千百人奸民恃乱以为富贵之资非但失业乏食者也驱拥讙腾椎埋焚刼所在之处官私一空人不聊生鼠軰恣睢谓莫己敌是可忍也孰不可忍也子太叔有言政寛则民慢慢则纠之以猛猛则民残残则济之以寛太叔以其说治郑之羣盗若吹鸿毛耳方今天下多事而郡邑惟务姑息祗畏朽索蒲鞭寛待强狡之属文吏自爱不任桴革之事爪牙钤束之职无不旷弛致使州兵县卒饱嬉游惰骄而难使军政无纪师律不行一夫被甲行二百里而耗库钱不下十一二千故重于遣兵布衣氓圜视而窥国家之隙诱诳南畆一旦成市盖贼自寡少而啸聚官司觉举不可少缓萌蘖易兴滋蔓难图故平居无冦亦当谨邻保之法严警察之备盗若纠集岂容不知及势孤力劣爪牙缺短之际不烦大兵亦可擒制此事今已无及贼党已炽郡邑兵少回遑之不暇专务饵之以钱帛縻之以官爵一切不问以安反侧或能以方略使之摧败或能以反间使相残并盗必少弭舍此不务与之官惟恐不高给之钱惟恐不厚含垢忍诟莫敢擒捕侥幸既开小人嗜利仿効者众今日此乡贼发明日某村又告急矣譬如养痈长疽厌弃箴艾坐视胷背之溃者也至有已受招安恩命亦不肯投戈散羣小失其意则奋臂倍约破坏县镇掠千百室大阿在手无不可者东汉李傕唐朱克融以不赦而成大乱故以招安为务然贼方蟠据招之往往不听非能使之摧败讵肯归我乎汉时所以置绣衣直指用干戈斧钺岂不仁哉不得已也开其自新之门不得不寛御其不悛之心不得不猛无辜之民胁从叛援若夫训导柔辑施其乏用扶其疲弱复其常产此所以待良民之不幸者也若夫招之而不归怀之而不伏此顽民不可恕者也节制将士裁节冗费振起骄惰赏重罚明借俸侯王以充其费缓急之际州郡兵将相与戮力亦不烦朝廷顾忧虑胜而战用惟其人殱厥渠魁分其徒党愿为军者拨诸营其勇力易以使遇它盗发则以既降击未伏皆良防也至于守邦之人陟廉黜滥选如龚遂者以收安静之功若夫豺狼塞路以力战邀我选如王尊虞诩文武之才并假之以便宜勿拘之以常法如此朝廷必无盗贼之顾忧安民利物诚在此耳籀不胜区区冒昧陈闻


　　双溪集巻九
　　钦定四库全书
　　双溪集巻十　　　　　　　宋　苏籀　撰杂著
　　媮风一首
　　治理之要任人举事则天下治矣其功在勉之而已天下之不治也譬如人病之必医苖莠之必除塞当世之责副万民之望所寤寐而求者曰致君中兴芟夷凶秽人或曰彼能之安知其非才且杰乎又安知其非狂且妄乎盖论议美矣事实必验听而试之可也将使彼竭才力蹈荆棘为吾用所系休戚甚大而其能否殊未可见诱唱鼓作之惟其勇也待遇试审之惟其详也以其人之难知功之难就也一切废绝间有一二有志者皆指为生事目为妄作厌恶而斥谴之是唱天下之媮风也媮者浅浮懦薄茍且委靡之谓也小臣媮则惰其一职大臣媮则败其万几昔之君子尊周室和戎狄御大患灾兴复宗社虽赴汤蹈火而不顾故虚心折节褰裳忘餐以取智勇之士延剧孟拜尹逢常患其晩至于忌壮士以资敌国抑高才而沉下位未有不为悔悋者也妄作之人亦何足患吾为国家大计逺虑任此人举此事闵闵焉如农夫之望嵗其黜陟以公议狂妄者闻风引去矣何至于因噎废食忌天下之狙诈而不敢使绝天下之谋防而惟自用揜耳目绊手足政事垢翫曰适然耳国势倒悬曰时未可也则安用彼相乎夫懒者似静怯者似慎用懒怯之徒持静慎之说将使一国之士茍容求全守常即安退缩防惜拘挛苛绕随羣逐队一呼再诺而坐俟衰坏朝不及夕耳妬媢者进庸猥者奋有能有为者相率而去我矣昔春秋晋赵武鲁孟孝伯语偷穆叔知其将死以其媮也晋庾道季怀廉蔺于千载且曰曹蜍李志虽在气象奄奄如九泉下人人皆如此便可结绳而理但恐狐狸猯狢噉尽夫气象奄奄此媮之状也其肯以休戚自任哉夫君子自致不可隘隘则不能以天下为度自待不可卑卑则不能高一时之算自守不可狭狭则不能兼一世之智盖以为忍嵗月之劳而除千载之患岂徒然者耶以其痛心切齿于既往不得不抱氷尝胆于兹辰必也勉勉孜孜提挈左右收众才兼羣策谘访延纳日迈月征而后媮风息矣今有人临危而不爱身任职而不遗力不幸无成而朝廷不恕焉厚其罚而不录其寸长是不如全躯而保妻子之策为优也天下以不幸无成者为戒相与靡然日趋于燕安自珍爱而已此岂不为风俗之大患乎昔尧之治世用鲧而后得禹故洪水之患息燕昭之致理延郭隗而乐毅来故齐可破夫取其似者而其眞者庶几可致也似者尚猒之眞者岂肯至乎故一切不任人举事唱天下之媮风诚衰乱之原也不可不诫也
　　民情
　　传曰人情者圣王之田也盖治国治军无出此焉天下举皆欲之而我违焉其谁附我我既同天下之欲以取天下其豪杰智略收之不尽则亦得其梗槩而失其枢要矣不可不察也所谓情者原之熟复采之广博而后晓然也知天下之情则有以处之矣情有不问而易见者自神州防覆郡县涂炭元元被祸不胜其酷怀宗社之耻悼骨肉之丧苦之思乐愤之思雪切齿搤腕岂待问而知岂待令而劝耶岂非其梗槩如此乎神策庙算必将日夜忧人之忧事人之事因其藏怒蓄憾而用之其势百倍其心欣然其有才有伎者争自效矣所谓易见者也其深而难见者天下智士谋夫各有所蕴珍其货而未售胶其口而未啓彼知其十我知其一彼知其大我知其小靖难机便之数成败精防之图得其说则安失之则危岂非其枢要乎其可忽略也哉故夫宵衣旰食疚心焦思无退托茍且之失拯溺救焚示天下以有能为皆所以急民欲也尽其心虑之必预谘诸人计之安出施设忖度视未萌听无声如是而攻如是而战虽庶人至陋当与谋也补衮作砺之臣使能办之亦不废周访也智容有未尽见容有未彻而谓天下无人可乎竒略逺图初固茫昧宫阙庙堂窅然高防故开诱百端虚衷延纳尽一己之耳目心识合天下之耳目心识率天下摠羣策而已矣善治四海者不出户牖而隐奥幽逺无所不知岂特运智见之博乎既有同心同德之佐又善待尽忠纳諌之士稽之于典籍究之于心术质之于蓍而切切焉劳谦接下三省十思既决其策断而行之高爵厚赉所以赏进谋者也督责黜罚所以贬无谋者也不揺于二三之说不夺于浅促之见则所向谐所欲从得情由道故也情之所在无贵贱郊廛黥涅之间也无夷貊盗贼仇怨之忌也内则在廷百执事无余论外则渔钓版筑无隐藏国是与众情叶符一号一令沛然如降时一取一舍翕然如拱北辰野无遗贤举无失策矣自古拨乱而风驱电扫者得民也衰世而基扄牢固者素结人心也昔汉高帝以仁取天下恩育秦民故也谋臣满朝可谓至矣尚孜孜焉访于侧防故于平九江则假隋何之辩问薛公之策都关中则纳奉春之计一不用则困于平城曹叅贤相也治道出于盖公淮隂真将军也而师事亡赵李左车盖天下之谋知所以求之则进不知所以求之则逝矣仲尼不耻下问书曰好问则裕自用则小岂不然乎嗟夫今之长国家者器度足以包之膂力足以举之胆决足以任之以开济为心兴衰为意民心固宜辑焉至于天下之理势愿以天下观之无拒逆耳无厌多算无执偏见使有作有为者毕效于前英杰者不容缄黙奬王室抜神州可以无悔而有裕矣庶无负于具瞻也
　　进取
　　国步未廓阻江保淮銮旗亲驻西向中原天下有志之士宜日夜焦思苦心求所以制胜克敌之策以助朝廷大槩预怯者胶于守其为计安佚而易从预勇者锐于攻其为计艰苦而难办嗟夫智者谋之才者行之以集事为优矣若猒事以循黙爱身以避难苦其艰而不为巧言自解俾躬处休则何贵于忠智哉古之豪杰任天下之忧患皆奋然以身当之传曰狂者进取好谋立功则非狂矣古人未尝不落落于其初也昔者三国鼎峙魏武在邺仲谋之强终身不敢北讨魏文帝虽无足道司马懿将其师孔明以十倍之才嵗嵗驰驱亦不能成大勲至于姚慕容超庸窃号宋武取之不再驾歴代攻守之说可指数矣大底江左明君贤辅谁不曰拓旧土攘戎狄寤寐食息未尝不欲进取也以怯而重敌战何以克以勇而呑敌所尚者计策也自负其才十五六而觊于取矣夫不尽用兵之害则不得用兵之利审势之安危量力之堪借惟其至明焉议者曰方今天下复平南北浑一之时也吾君励精图虑良算之多致胜千万且我师日益我马日多粟帛金钱惟优将士不患赏之薄矣愚闻之周宣王汉世祖兴复僭乱若返掌之易者当其时中原无甚坚敌天下涵泳其祖宗之泽至深也今之与我为坚敌者在燕云以北设使争权而来不过一战再战知难而退矣三战不屈而旧境可复也青徐汴雒雍并之间我之所争伪齐小丑也观其举措有割据之粗其抗拒我者恃救援借声形以吾累嵗降攻讨之诏出捣虚之兵然实亦固垒练士有此名而无此事师不出境迁延退缩刘豫不度吾之强弱谓吾不能战去冬悉兵犯顺吾边吏击之如振落拉枯金人未暇救之也夫金人生长于北方者也其势不能乆处中原况江左非其所欲争愿得吾地者豫也其理在于不可贷我涉江取吾故地兵力粗能抗扼则豫不劳攻也使金人果能据中原也暴骨而得之何不固居之破都屠邑弃而委之伪豫岂复顾恋于吾地哉以盗贼之雄涂炭椎埋驱逼刼质此亦是无住意民心愤怼切匪风之思彼亦知地土人民非已有矣又其性乐冬便寒炎暑疠疫之候人马死者无算其俗畜牧骑射徃来转徙逐善水草非可处于栋宇窗闼之下也彼亦见其兵士之暍死矣何敢居吾宇也狃其百胜积威之后负燕弧冀马不惮逺征谓我不足虑者见我降攻讨之诏以为但先声而已近嵗绝不侵我边境自川襄皆然以其所得之厚为自全计非有綂御南北长乆之道也金之强兵锐旅虽多伪齐安能役使之金政以贿成贪婪无蓻豫敛亿万之赋买其窃号嵗増重币剥肤槌髓未尝恤也金所以必救者实由此也但恐其援助伪国与我战时非若其自衞夷落之戮力致死耳戍兵亦疲病久去穹庐矣勉强驱率杂以汉奚非其精者也我师北出谋帅如王景略者一人俾其自选副贰参佐以次而勿用不嫺戎务者又简任一二人善治国如夷吾狐偃者使与劲兵贤将一半居守昔勾践使种蠡分治内外此东南旧躅也内外之备既设进者无郤顾之虑金不过以骑兵邀遮我于平陆当求便利先胜而后与之战假令伪齐倚金重兵相为唇齿豫借倩它人之力进退周旋金自为谋屯驻岂能久也我师孤军当说豪杰以为助助多而力强则军不孤矣金知难亦将避我则伪主成独夫伪众皆怠防矣畴昔诸将与贼争锋者或欲横行沙朔犂其王庭临澣海略蹛林此诚不易矣汉唐名将尚优为之方今之计收毡毳不耕之地抚荒裔不恤之民戎索视吾黔首如草芥然顾郡国如聚块积薪然岂复固拒必争耶传曰天予不取反受其咎向者天以中原资金人而金人判然去之徒使土龙刍狗窃号假威焉殆天意人心其将复以授吾宋也朝廷枕戈寝甲忍诟蓄愤十祀于兹二圣之耻未雪百世之责未塞谓金方强呜呼使金割据如石勒魏太武当且以中国委之今金人无居于中国之理徒使小丑滔天何可置也王师乗便既为守计又为行具水陆戒期数道并攻连舻济江救民于水火之中旧邦豪杰讴吟望思革面倒戈关河响动抚我封略取豫系之长缨戮之藁街擒金人之为伪守者陈其俘馘告于太庙所以副吾君孝悌之至而出万方于涂炭也愚尝论取齐之期无然太速无然太缓乗百下百全之势轻锐先驱而重兵继后量力所及匿形持重不求小利不贪近功一旦据官渡杜孟津金众何足深畏哉猖狂薄我破之必矣虽然豫亡金破之后豫虽灰灭而金犹山立我师能帅中原豪杰并威合势与金力战数合而不折乎当此尚须必胜之将也故曰攻之计艰危难办岂非以此乎嗟夫今日是圣贤驰骛之时岂在乎硁硁之士哉虽然举弃之则过矣事济则小夫为钜人矣
　　论将
　　天下之事莫难于用兵职柄之专莫雄于为将先王兴戎拨乱必求天下骁雄之魁焉不可失也得其魁筑斋坛凿凶门而出禁暴除害赖其英威然视所以观厥由保其终于用命乎权任久大岂易收哉亦在善驭而已其初必精察其趣向否臧几变成败因以定其委寄重轻表里指踪监贰之叙制胜千里况目前之能否乎为计百年况他日之事宜乎不容于滥且缪矣既无致败招侮之由奸雄无间隙可乗故害人之心已焉世厌常才之痿劣乃若非常之才岂必驯谨恭愿之士往往跅防猾贼之伦取其沉鸷多略其细行譬如乗马无取于驽筋下驷汗血之驹腾山飞堑王良造父手其辔衔控抑而撙节之则燕越容与而至不然颠坠蹏齧之是惧矣请借汉以喻之昔高帝以一剑之任削平四海得将将之术焉先挽竒杰精识之士以为腹心耳目揣摩操揽擢淮隂于爪牙诸将如百鸷之遇一鹗能用其锋世无强敌此天下之大计也高帝晓然知信足以制项氏而一六合者也于是推以赤心专任笃信大封重赏至无复加评其为人审矣一时之事举无遗筹异日之虞或有不肖之心素蓄预图万全之策固已办之于未萌矣盖竭其才力制其死命帝与谋臣萧张陈举目蹑足无不该也信并秦敝楚在于掌握至讨陈余逐田横軰猎狐兎然惟帝以术笼罩信故遂为汉用不肯负违也萧陈诸公制其死生有余大抵瞻前而忘却顾见利而弗思患觌面而罔相背论貌而不忖心知纵而不知擒何足以权大事乎高帝兴王四百余祀知人任使之当此其最大者也又其次恩分兼济以驾驭彭英卢吴列爵数级以酬靳灌哙传预期周勃王陵等异日之所为谓栢直冯钦项它皆非诸将之敌冒顿攻围韩王信赐书示之死生安危存亡之地以责其怀贰譬如用药正中其病也此在信为良图当奋匈奴死中求生耳其叛葅醢之计也考其权势节制区别揣摩人不能欺洞见暧昧天下孰不为其用况麾下之诸将乎上至鹰扬之帅下至翘关负重之能驭之之理帝尽其道矣其后文帝贤周亚夫之治军屈己以伸其威诿于景帝卒平吴楚之乱至于武帝赦李广之专杀以诱进猛士大得其效数杨仆之五过以振起其骄惰遂平南越此皆有父祖之英槩矣夫成大功必天下人豪使之而不通其方违彼才失彼志此但能为患何功之有焉汉之事可覩矣汉之后司马文王仗钟会之勇以伐蜀知会心术难保密图制其变既而会果下蜀虽欲为乱而衞瓘正之亦无深害齐神武平生任侯景得其死力身没之后恐景不能事嗣子世宗预图所以制之谓莫如慕容绍宗世宗用其计景虽作慝而绍宗追败之梁武帝纳景之降坑冦而不防患梁遂以亡使司马文王弃钟会摈衞瓘则蜀何时可取使齐神武不察侯景昧于慕容绍宗则景之祸在齐而不在梁矣夫用竒能絶略以御强敌彼诚如赵充国郭子仪德度脩饰固天下之福然千百一二也夫人君待君子长者何难诚无术亦可也假若淮阴軰茍无履霜之虑将贻噬脐之悔矣方今以战止战用武之时将率之徒不可谓不多矣任责大者平居习锐蓄勇鞠抚士卒赖其治戎缓急提鼓抗旌倡率师律司命吾人安危注意于此乌可不虑不思哉歴代明主贤相朝念夕惕任使将帅所以研覈窥较斟酌扰驯至熟至详竭彼所能赴敌死绥无不授命何敢有悖心哉盖举动当则奸人帖妥无以借口佐贰贤则蘖牙其间逆节不行恩威肃则浑然悦服无从为非形势安则凶党孤单不敢妄动如是制驭则善矣才宏者可使之不敢骄任重者可使之不致疑功成事遂朝廷安枕而无忧至于异日无失策焉诚由其道故也属者山林亡命闾阎博徒误厠军籍积劳饕位瞠目怙气不遵法律恃金帛充餍之资狃击刺射御之伎故态不悛怯公战而勇从乱所乏者绝众之智识也少弛制勒肆图不轨溃叛返噬莫之谁何呜呼驭将之理岂如此无效乎此小将也主帅制之必有策矣使复有才大者所系愈大鉴古而制今可也
　　刑礼
　　仆窃考自古圣王治要必隆于礼而矜于刑舜用伯夷秩宗伯夷降典折民惟刑礼之所去刑之所取二事兼官圣人所以化服天下奉遵典常治七情修十义俾人向方循理训喻之本三代以降见于六经诸子先儒之说皆此道也古今诸作者因革既已该备书称舜之五品罔不由兹仆鲰生蕞尔然其说所系者大钦念而笃论之国家法令详具僚吏以诵习持守为任职拱手而遵行之勑令至于繁碎律之外科条数万立法者日増而不已警策绳纠恃此以为至矣千岐万绪殆无以加焉古之知法者以省刑为本今之知法者以不失有罪抑末矣先王要在人法兼用故曰律设大法春秋郑子产铸刑书自谓以救世晋叔向非之曰先生议事以制不为刑辟将俾乱狱滋丰贿赂并行民将不怀郑其败乎自唐以前治罪科条止今律令缘人所犯适变无穷若情见迹具词伏理尽不在巧诋若患网之疎而加之密至于苛刻非仁民之防趣也患罚之不衷而裁酌之蕲于便事多立收坐遂至于滋彰在夫清直之卿慈怛之师明慎较量焉故曰任人任法两者阙一不可夫视表里决嫌疑非大人长者处仁达理者不能诘奸轨败常非辩智精覈者不能人法兼用美矣伯夷逺矣岂乏贤者而任之乎吕刑曰德威惟畏德明惟明所赖率德之卿士也仲尼曰道之以德齐之以礼有耻且格晏婴曰礼与天地并是以先王尚之太史公曰礼禁未然之前法施已行之后法之所为用者易见礼之所为禁者难知其防意岂务苛法也哉方今稽古重事郊宗明堂檀弓以至于曲礼内则之属乎故切切密罚责不若孜孜脩义训执持儒典该而明之折衷古今緜蕝时变参用适宜可以指喻万彚约束风俗以俎豆代狴犴必将使天下起居饮食习其耳目和其志气周旋威容之间畏而不忍渎忌而不敢违温良钦顺恪庄逊裕所谓禁未然之前也名检不可揉化者有司罪眚无逃焉刑实非本务也恭惟徽宗皇帝尝勑修五礼新仪与舜所修同归于治今宜因旧书之目在朝儒服之士择三五人笃于穷理者加之缉熈稽论擢道尊学富士流推予者提领之寛假年嵗之限刋定轨仪归于适道周浃审固成书镂版内外凡百有司随事所行随宜颁降俾家有其书人究其说禁其为非条其从是奉行绳检至纎至悉督谴未加避就判然所欣慕者名教也不伤朝廷有司和气如此施设遂正风俗圜冠方履者必视效矣谁敢逾之戴鹖服戎者亦有遵行训以警之如此朝廷必富有守道执德之士闾阎必富有端慤驯行之民由是思之多辟可措不贵网罟繁悉示之恭肃撙节原本既立防范既具末法黾勉太息不得已而后举矣谨昧死出位言之
　　鉴裁
　　遵人理之常处世不过亲姻之陪游师友之事契然后识其器望详其本末如此耳目所及亦狭隘矣或者当天下之重任负忧责之危机挟用人之利柄莹澈清鉴坐观列位柰何黙黙循循乎哉人之难知江海不足以喻其深山谷不足以纪其险浮云不足以尽其变至于有人则作之无人则辍之黯乎防雾而罔测夷跖优劣端的殊不易分也昔白公胜有勇楚令尹子西使舎于边境而衞藩焉叶公曰胜好复言而求死士殆有私乎子必悔之厥后胜愤嫉楚执政因献戎防作乱遂杀子西书称臯陶论知人遂陈九德意在于立择士之法也庄子九候之验大小之才从可观矣若鲍叔之于管仲萧何之于淮隂尽言极力而荐之果能系一世休戚此非寻常之立贤也鲍萧可谓精识竒伟之杰矣嗟乎它年异时功名富贵之事赫然千古之名炳然确然辨之何其蚤也竒则竒矣由此观之举善去恶进贤退不肖循常者陞黜必精覈耳上古臯陶春秋叶公汉之萧相谈者不置也近世承平亦有其人焉庙堂以皐陶为师流品昭著因以选任士有素定之价优劣先具度德称位愚昧不才亦无所容矣惟雅达聪哲之君子则能用学尚英特之士势之必至者也前軰之举有不减古人者昔副枢钱若水识祥符王文正公真宰相器启于章圣皇帝以致大用文正公因观奏议知老吕申公谓叅政李公廸曰此人它日与公对秉钧轴此非常之独见也王文正室家外舅赵叅政昌言蚤嵗将漕湖外知李公沆台辅之量以女尚文正许其逺大文正当轴所荐可为大臣者十余人皆登爰立不为相者二人凌策李及皆为名臣诸公藻鉴人伦拔乎其萃如此王公门人则杨文公大年此公一见士类品评其贤能爵位寿夭无不立断见于归田録世所共悉古今之鉴裁可谓世不乏其人矣前軰去古人何逺小生故感慨而言之长国家者博举慎择不可忽也东汉范晔着郭有道传曰好事者附益增张华词不经类卜相之书嗟夫人实难知挟术者亦勿深鄙加以道理揣摩之百举百全矣
　　任将
　　御天下弗可忘外虞谓其战克守固计然曰知鬭则修备厚赂战士遂报强敌盖殄冦权机受脉摧锋虎臣之储边隅之警岂不急乎效一官守文法处平世此士易得也奉承庙略奋钺鞠旅建号尚功威不若康不乂鼓旂之敎司命王师用才之日长国家者务在倾心注意而省録旌襃也其视脆怯狂骄者为如何原夫吐哺走迎者谁委倚待用者谁眇然奚不素具乎且以貌取之龙唇豹颈姿体雄异此许负姑布子卿之目可鉴也宪度自有常规掲旗翘关之流至于夺铁槊扛大鼎姑谓一至之能偏禀之性骁勇絶羣语识未见非可以丛杂伦伍齐齿庸流区别付受必有所宜矣要不可湮瞹于时必享丰腴而衍厚馈去卑奥而升冠军其或为人嚄唶多言矜愎使气悍狠不羁麄中贪鄙方将使之亦小恕之凡欲毗倚较厥声实而已经济念乱逺虑长驾之君子身虽不进以武毅佐时拯世鹖冠之雄何可忽也求焉而善视之属焉而听信之志士达者宏议逺绍尽知古今始悟此术也凡论将帅威烈忠智勲着盟府行应规绳必以唐汾阳西平二公为准的此至论也器人于提军帅师窥人之胆力术略挟雄俊之见禀骠姚之英有卓越超绝者其赳赳桓桓图事揆策风棱纪律必非常也当枢轴者忖拟揣测审谛考覈养育候伺详访博采非一视而覩一叩而悉大槩致力搜讨倾怀验实忌于鬰塞拒蔽也疑者不使使者深信万一天锡神武则哲之彦精能推择又有驾驭常情罔然明智者不须摩励而已得之常论取天下之才必擢其魁桀极天下之选用尽其伎蓻诠品而定高价委任而责成绩将帅怀竒谲索敌情宜用孙武子五间昔秦患魏公子无忌与诸侯合从攻逼函关求晋鄙客行金万斤魏王果听防废黜公子汉患楚之范增倚陈平捐金四十万斤而项籍君臣解体汉伐赵上将军求广武君募赏亦千金既而北面师事之坐降掳而听其计遂胁燕定齐三者皆因间之上策也汉高之于淮阴初由萧何所荐前后累嵗又追亡至登坛开导甚苦盖贤明卓绝之识高祖英伟详味而柬任之至俾斯人口陈其方略必胜必取之谟光武之听耿弇使自道其施行举动韩耿后无一语不雠者此俊杰大知而大受也可谓伟迹矣宫之竒在虞晋献不寐衞青居位淮南寝谋此有备防患者也陈汤召对屈指计乌孙之围五日当解已而信然羊祜举杜预自代奏王濬竒略二人竟平吴此所谓知人矣周亚夫坚壁以剉吴濞七国削平司马懿与蜀争强知孔明才智筹算以不战而屈其兵料敌有如此者赵充国之湛审精切冯异之不伐其功段颍仁爱士卒在军不蓐寝者十余载蔺廉相下以济国事朱然之临急胆定王猛之涵容邓羗五代李存孝鞬髀槊身被重铠独舞铁挝辟易万人近世刘昌祚与羗人遇以一矢毙厥酋敌众瓦解而遁凡选将臣歴试成效此例可究悉也大凡分阃专征凿门受律纳忠责成托不御之权其人性行谋略最为至要吕防陆逊是谓真贤周炅萧摩诃意突直前不必百全者也呜呼天子操海内生杀之柄大臣任国家股肱心膐后思却顾曽以爪牙为笃念耶悋府库之蓄不能用间敌情何由知休戚一时所系建立元帅部勒偏裨发谋効计军士惟命酌其所为输厥诚心俾之尽力盖无竞维人耳汉武数杨仆五过所以锄其骄夸之慢心建武天子诏岑彭过家上冢朔望问太夫人起居所以深奬其戮力也高崇文讨蜀杜黄裳从中指授以刘澭惮之谓曰不捷则以澭为代崇文惧出死力缚刘辟以献蜀贼削平周世宗不赦樊爱能何徽诸人等退衂之愆张永德赞成之世宗掷枕而决戮者颇众非一一有不获已也谓之得防呜呼凶器危事御世本用斯文先王慎重深戒尚武予闻之范公德孺其人家世及身天下名帅范公言毎读号令誓书申明军法顶踵如被层冰论兵岂易言哉岂易言哉用唐汾阳西平二王传为标牓三代以还仁义之将夫复何加乎
　　知人
　　窃览古昔二帝三代理世兴王至公至明用得其人则治定用非其人则危殆尧资元凯周任十乱书云在知人何其言之简而当也人主有意于鸿图究悉于前古深考夫言动主善嫉邪孜孜勉勉握提绳尺赏劝有章罚斥有叙近密颙昻搜索探讨评品较量庶几时人在廷黒白轻重有程能否钜细不缪揆效酌能使众人材各伸其所为君国子民者昕旦而起日昃而不食曰吾今日为某事果济乎其人果良乎如是察焉不退其心欲兴至治素立吾朝者凝丞辅弼必有忠义智谟之可仗有鉴烛考慎之机要有谘诹访问之毗益概乎庶矣近臣未有忠实明澈之委倚逺臣如何可信慿愚窃谓知人有叙自本以及末由上以及下自亲以及疎此不得不然也夫规先哲王之训颂稽唐之典怀愿治之意典学无猒信而好之克已复礼以行其仁恻怛之实昭感被之情着昔管仲对齐威节制其六柄而用之其目生杀贫贱富贵凡此六者一人有庆揆道修法稽古知务纯笃该明揣摩思虑而行之则操得其柄矣盖柄实不易当也左右近密廊庙元老据上下佥言推为贤达德度诚副厥位故欲听其献替予夺也如此人君操柄易为力耳盖知贤委任得失利害易致安平危殆随应自本末上下相须以为之臧多否少朝廷措置不过由此此在主相堂陛之间股肱耳目各极其处画也利益国家更欲何尚乎古人建言此道曰覈实审举详而求之博访硏穷皆不可已夫计功论绩辨伪取真古今推子皮之取国侨鲍叔之知管仲皆素与交游备覩始终探其志行阅其器宇守道藏用者可得而见沽名饰貌者不容其诈盖钻其学窥其贤度其才质其行或非一朝一夕之所能大概德厚者未必才周才盛者必建殊勲无求备于一夫或采拾于众言欲知治经治狱治财治兵之任其间轨范百虑千端又或付一州一邑一官考评斟酌至精至当抡选之间其大僚必智识高伟博达所以吐哺握髪其操术岂不欲有其具乎世有异人深禀绝智众所不测者观之尤难非常常之见琐琐之智所能究悉也华歆表曰励俗宣化莫先于表善班禄叙爵莫美于显能是以楚思子文之治复命其嗣汉室江公之德用显其世遂以郑康成子小同为五更其年祀久逺清议素着此尚易见其所谓尤难者汉高祖以天授绝人之智倚萧何听子房自谓不及信而重之数年间登韩信大将坛又令子房封信齐王此非常之举措知人之甚大者也故曰尤难才敏如淮阴识如萧张明如汉祖所以诛戮项籍天下归汉创业埀綂髣髴汤武皆由智虑睿哲也盖人之不易知江海不足以喻其深山谷不足以纪其险浮云不足以尽其变有人则作之无人则辍之虽盗跖为伯夷可也非常之杰超世之雄有补于天下安危如韩信是也知人而不论其大者不足为知人之难矣若夫不察不明昬塞聋瞽绁刍狗而求卢鹊之功架鸡鹜而责鹰扬之效薰莸易位鹿马倒置兹咎败灼灼古来必防之邦也夫复何言乎






　　双溪集巻十
　　钦定四库全书
　　双溪集巻十一　　　　　　宋　苏籀　撰疏
　　天申圣节疏
　　千龄圣瑞运叶亨嘉四海乐推道隆康济防假三乗之妙鸿延万寿之祺凡庶同词普天善祷恭惟皇帝陛下干徤不息离明正中仁増益高施博弥溥受天之禄如川方兴雪复神州绥靖华夏永御无疆之厯固安不防之基
　　徽宗皇帝宁德皇后上仙荐疏
　　伏以日月告凶天地震裂攀龙罔逮御辩已遥凡在照临岂胜摧慕伏惟太上道君皇帝忧劳二纪化育万方逮北狩之不还剧函生之延企伏惟宁德皇后坤元柔顺屯难邅回法宫未返于椒兰赠禭遽陈于祎狄爰假大防之妙力以资仙驭之神游伏愿威灵在天并生兠率福祚垂世宁壹寰瀛
　　功德疏
　　石纽发祥天命丕显猗兰钟庆邦祚有开凡亭育之范围赞延鸿之睿算恭缘愿力祗叩佛乗仰十力之觉兹从万方之恳愿恭惟皇帝陛下尧仁舜孝禹俭汤寛帲幪海隅咸乐生而遂性金玉王度益固蔕而深根等久大于乾坤齐光灵于箕翼
　　诠老再住智者疏
　　须弥最上之层不妨进步渤澥无边之际复有返流亡固必以适时断去来而解脱设或迷于作相祗见笑于大方诠公禅师祖派的孙僧中先觉藻饰焉用圭璧自清首开甘露之门心在水晶之域勇击蒙障妙阐宗乗无着孤踪忽飞锡杖绅笏苦空之友云水叅寥之徒祈常依于慧灯愿再鸣于法鼓既四众悉推挽为一大事因缘合浦还珠世人人之有分鹫山浃雨物种种以皆霑仰惟翻然允从众志
　　天申节疏
　　祥濬发而社鸣锡符睿圣德休明而鼎重祚世延鸿西竺演文南山增固伏愿皇帝陛下因天所授如日而跻降年倍于勋华八荒寿域辟国竞于唐汉九有浑同
　　请天宁华老疏
　　妙解脱梵音雷霆警于昬瞆自受用三昧日月揭于冥迷溥分光以袭明更敲空而作响所谓无碍正法眼藏是名慈悲捩鼻孔机华公禅师学苦行尊探赜索隐僧中龙象人里凤麟背庐霍以向金华阐毗昙而遵般若跻堂入奥植拂拈槌籍籍祖风知源流之有自森森法器振纲领以当仁防亦渡海而依风云不择地而致雨光孝佛刹先朝道场不惮象驾飞空之勤竚观猊床无畏之吼双溪在目潄流演千偈之谈东臯有秋香积备八珍之供嘱佛慈防赞圣无疆
　　净土塔求化僧葺疏
　　伏以三百尺之磴梯攀援天界九一层之栏柱摽表梵王想营造泗滨曰观国师顾兴崇婺郡云释居政证果无上象教最尊净土招提浙江名刹徃者甓运増埤物外雄夸于空碧材抡叠栱翚飞翼跋于仙飚曩闻铃铎钉铛斯时鸾鹤栖止日照重轮之五色月出白毫之瑞光回禄而榱桷灰埃精庐之龙象索漠求化冠缨女士宗奉般若菩提累一木而福高岑楼施一钱而惠霑沙界不厌抽钗脱钏何妨积镪堆金遂成轮奂之卓然感召休符于杂沓凝机却厉必屡丰年祝圣延期永跻寿域
　　记
　　常山县主簿题名记
　　衢所五县西曰常山溪谷逥阻曩时号为岩险僻左比年圣上驻跸临安冠盖旁午甲兵往来乃江湖闽广水陆之冲坌为孔道津驿廪库之吏与其舆台迓劳无虚日事倍蓰于旁近他邑然县令之次有尉无簿夫百里赋政非有佐贰何以办治譬如羽翮修而鸿鹄举宫商应而琴瑟调茍补左而缺右有唱而弗和殆不济也簿之于令联事而不逼分劳而不专上下咸以置之为便绍兴四年二月庚申资政殿大学士宣奉大夫阳夏郡谢公任伯知军州事言于朝吾友韩君昴子平实被选辟越三月某日奉命视事因旧废馆缮公廨焉君以谢公见用之意不陋枳棘不懈箴儆所治虽小务知者大出入朱墨钩校精覈一毫必利于公上一豆不落于人手于文无害其长蒙成众谓称其职至于沿牒而稽经决狱歌而乗间摄县嚬呻纎悉情伪洞晓盖有补当今见思异日者甚多焉故当路数数荐之逮终更伊迩书来告曰凡官舎皆刻石题名创制兹职肇自我先子为记之以贻后政之君子余窃以古人谨始必书夫兴废当理则见称图治宜民则可纪可纪虽黄绶传不朽不然虽千驷无足道矧贤牧伯之首建明而吾友効官如此不患湮沦也姑妄书之绍兴六年六月十日睂山苏籀记
　　题防
　　跋摸连昌宫辞
　　伯祖东坡先生尝为易传以真书发扬伏牺西伯之防岭海草书老笔精劲自云不愧二王遭乱后家藏书帖散失略尽尚明所摸连昌词顿还伯英旧观而过于贺拔恕数倍矣书虽哲人细事心慕手追如此其大者鲜不深造故余三叹而屡嘉也绍兴改元十月日苏籕题
　　跋海棠夣大字
　　猗欤伟欤如见真本庶几遗范赝者果能乱真耶但瞠然慕叹耳嗟夫世人不得于心勿求于笔其或笔骄心不竞也勉哉到圣处可谓善学矣绍兴二年季春下旬苏籕题
　　跋东坡拔豕帖
　　先生蚤年在岐下写楚词一章云似钟繇行体笔能趂意是时书画已絶出世俗自壮逮老周游四方古人奇迹无不临遍峤南书帖特为超妙尝戏语云可比二王所谓七十而从心不逾矩者也嗟夫虽天姿殊异亦须精习始蹈大成况常常者其可不勉耶
　　跋惠州芳华洲刻石
　　延平范公智闻使君恬于荣进自诡治民不鄙夷峤南之俗鵞城左江右湖想其城如提坊民如鴈鹜屋如舟舫树如菰蒲故有古牓嘉名造物特发其秘以遗公观公与诸贤所记备矣或曰荒裔茅篠与蛟人蜑戸错杂氛祲毒雾发作无节非华风矣惟公能以循吏恻怛之实尽心抚育令闻晔然以光茀厥茨莠化为敖建物无疵疠而戸口増山有嘉卉而桑果茂尚儒而士甚文遏冦而民益丰芳流华显名不虚应公夙有诗防与今石刻符合岂偶然也哉期公奉三年计最归报九重用其实学藻饰寰海使品彚无雕枯焉呜呼出处有命皆非人力世人妄生欣愠误矣览芳华洲之事可见也
　　题崧岭图【钱】
　　服道笃习水墨幻云雾走山海笔力尤壮细察其层叠高下施设算数繁悉杪忽出意无穷体乎天造厌于人情可谓精能老而不勌者也尺素片纸极目洒落此图仆故山也观二室间林壑寥落使人増感怀耳
　　跋任氏东坡诗及所书黄门记
　　呜呼二祖道德之范见于笔墨传示来世不容拟议观其述二大夫乐贤之意炳然着矣辨书真赝仆粗能焉古人谓辞之不可已故黾勉而题是嵗九月丙辰
　　跋般若心经后
　　佛告舍利佛般若第一义谛无心而成正觉初祖国师颂释益晓然即羣迷为圣智照大闇为光明众生勤念本源自性由此致悟颍川元辅意珠融通斋心所画防奉般若志愿笃矣以梵夹示余欲彼此同证善果不容无言绍兴丙寅首夏中休日睂山苏籕题
　　书三学士长短句新集后
　　予晩生希仰前脩汲汲与能耳目屡接典刑故老喜如获麟凤餍于昬懵不知而作者论文拊巻每每兴叹顾念九原莫作述者有迹可传不忍置也曩日正始羣贤在朝黄秦晁三公骞翔台阁追想其奏篇大庭埀绅文陛据梧挥犀石渠东观质据辨析泯然邈矣所余著书名章大论炜煌照世其樽爼折冲欵眤名胜高酬姸倡以夷犹寓意融金石感鬼神咸韶虽隐阳春白雪犹将髣髴焉其风流雅尚之最吾人所欲珍缉实天下奇韵嘉闻也喻夫东阿豆萁之敏子敬蚕种之墨渊明闲情之赋三公度曲与此何逺尝窃评之黄太史纎秾精稳体趣天出简切流美能中之能投弃锜斧有佩玉之雍容秦校理落尽畦畛天心月胁逸格超绝妙中之妙议者谓前无伦而后无继晁南宫平处言近文缓高处新规胜致朱弦三叹斐丽音防自成一种姿致槩考其才识皆内重而外物轻淳至旷达学无所遗水镜万象谢遣势利湔祓陈俚发为新雅有谓寓言罕能名之三公同明相照并驾而驰声称彰灼于天下斯文经纬乎一世淟涊萎敝剽裂无稽之徒熄矣吾侪鲰生讽咏喁噞刿目娯心痼文字之僻昔谢安石中年伤于悲欢与亲友别作数日恶王右军曰正赖丝竹陶写耳嗟夫吉日良宵宾主酣饫笙簧嘈杂使旷世孅阿之伦求语意之相类穷音调之抑扬上激青云荡泄吾軰胷怀所谓陶写也杨恽耳热乌乌梁鸿五噫狂歌亦茫耳乌能逮此哉或曰耳非防旷安知幻妙之音荅曰三公之词非专玩而独鉴者实四海九州有识之士共焉故予言而不僭越耳
　　跋伯时二马图
　　先祖黄门喜顾陆王韩遗迹龙眠集三马见贻效之者三人其风仪雄杰皆可任双钺三槐所驭殆天廐之龙也兵火后粉绘羽化惟丝字赓唱在椟今观此髣髴间感旧屡慨而已绍兴辛未秋孟苏籕跋
　　书辋川图后
　　余撄务倥偬汩俗浮嚣烦促海涯诹度甄遣涉笔占位不谋食息愿释此而清其思卯酉进止寒暑罔避摇手而吾僚发议动足而简书镌诘悔悋虽逺荒嬉何裨愿置此而新其说有怜而示之以唐王右丞辋庄矮纸图披阅属尔洒然慕之按摩诘开元词宗张曲江之客孝友禅悦书画絶世仕而屡归其区处门闾标蕝山薮新规奇槩渊兮卓哉旷达骚人之思也其疏举二十许处城坳冈坂葺宇上游编菅裁杏木栏联栅茱茰沜澨槐栢宫防篠簜岭防北南湖垞霏祲烟霞麕麚逺迹人之虞沿涉信舲舻之适亭临清泚柳翻碧波栾濑白石万拳金屑少饮千嵗檀栾为里吟歗琴箫辛夷为车桂旂自举有用故割之林蕃衍逺条之囿山居之殊胜诗眼之识拔如此予壮嵗游蓝田不暇搜览吊古良可恨也盖城市暖热泉石寒凉往往负炎舍冷诚知簪笏圭组不在崧少濠濮高盖驷马岂若柴车烟艇欤于噫余老矣辩论著造不少贬而懈顾何益焉游止溪山希真秦伽斜川愚谷诚不易可图也玩味黙存其间无湫隘尘嚣之陋又无显严高明之瞰林端水次莾苍緜羃倾岑阻径岩豁谷回岚光素云自相蒨绚鹪鹩之赋莵裘之营真趣蕴钟乎此矣主人既以斯画见贻置之坐右朝夕寓目抑流竞养恬素为幸岂细也耶金穴雕堂之家玉麈象床之靡无施于丘壑矣绍兴辛未孟秋睂山苏籀题











　　双溪集巻十一
　　钦定四库全书
　　双溪集巻十二　　　　　　宋　苏籒　撰啓
　　代谢吕丞相啓
　　右某蒙恩受前件差遣已于某月某日赴上讫分安僻壤自便养疴祗奉恩光仰烦造物揽辔沃若握节慨然抚民夷风俗之殊斡山泽财币之伙详味奨予恐惧叨尘伏念某少不逮人老来更事初无进擢之望终冀循良之称华省振缨穷途失子哀悴所迫衰疢相仍恳悃一陈光荣曲被此盖伏遇某官帝所竒宝王佐异才社稷元功扫阊阖之氛祲邦家系望补衮职之工能国是定而纪纲明兵势强而奸邪伏书鼎彛而显赫大陶冶以埏镕致兹一介之防亦获寸长之效量才受任藏疾包荒某敢不収晩莫之桑榆増太山于尘露庶防一篑以补万分过此以还未知所措
　　贺张枢宻啓
　　伏审诞飏宸綍全付枢衡复辟云初论功第一黔黎大庆将相调和获此具瞻荣逾伦等窃以北廵未复讴歌允归南渡疾趋环卫寡弱值汲黯之在外顾公孙如发蒙变生双阙之前援乏它师之助介甲而呼者为吠尧之犬伐鼓而奋者挥诛错之戈孟贲骇于狂童神龙制于羣蚁天地尚顾于邦国朝廷岂乏于仁贤皆力薄而势孤虽心非而口诺毛先生以三寸之舌使赵重于九鼎周太尉以一呼之袒安刘氏于太山古常有之今则复见伏惟知院枢宻刚大塞乎天地忠义一于死生有旦莫千里之才有吞纳百川之量步武青云之上身名北斗之南捧檄者百列城声飞仁者之勇同心者三大帅汗流烈士之顔君王正位于法宫将士悉还于天仗见股肱爪牙之助察脂韦首鼠之徒消恶运而遏乱原抑奸锋而奋诚节解腹心之疾而罔施箴砭除城社之鼠而不假薰燔天下韪之军中肃若深悼艰难之国步共思英毅之王臣顾得失存亡之秋非蓄缩鄙凡能办以閤下妙龄之人杰立朝端允代于天工必进任于元台益更张于治具中兴可觊大业弥隆相衮命圭分固当于得兎兵机国事目不见于全牛念祖宗之法度可循讲贤哲之建明未泯何止江南之王谢定配中原之管萧籀玷桑梓之坤维仰节旄之公府方且扬眉而吐气不胜餍目而惬心欢欣交通叹咏不足无任为天下喜忭之至
　　贺谢叅政啓
　　伏审入觐严宸延登近弼虚襟前席咨大计而条陈运规从绳获真贤而柄用岩石増峻飘风自南立政平章同心叅贰窃以左右洪造执持大权弛今日之忧虑讲当世之备御可为痛哭者非一如解倒悬之未苏天子思治励精志勤宵旰元臣远猷辰告力振纲维武夫虚骄殆矣偏见文吏丛脞疚哉浅闻庙堂须不世之才蓍戒往事之失实符人望宜亮天工恭惟叅政相公断金剸裁絶尘超迈识邦国远大之体得军旅信伏之心论思代言窥伐苗命说之作解纷排难卑射聊喻蜀之辞惟其正色而立朝固已折冲而却敌仁厚恻怛副黔黎饥渴之时赏擢精华致豪杰兴起之助太平之责允塞勲庸之盛当然籀入道不优登门为愧鳣堂之瑞乆矣伏膺牛角之歌旧蒙采听﨑岖执辔龌龊断编无劳可书有局自效风俗四维之克举刍荛片説之必行窃听倚毗伫观施设王度金玉共式昭于德音人材茹茅益广开于贤路仰颂之喜敷述难工
　　贺富中丞啓
　　伏审简在宸衷擢领风宪任隆献替用乂抢攘当大有为盖非常选多士攸庆前脩不亡窃以道不虚行人惟举类念昔烈祖之辅有如郑公之贤门绪萧然闻望卓尔庙食赫奕鼎彛着明后昆是似其渊源世俗岂知其髣髴取故家之成效在髙位必仁人温故益新象贤崇德典刑有自箴训可追今海岱失于太平而黔黎丧其常产约已陈锡将以収敌忾之心公听使能将以建勃兴之业此意甚切厥功惟谐从容访道之求类非俗吏之事必明哲同于山甫而刚大比于孟轲其智辩足以平厉阶其仁强足以遵美志泛应曲当无颇至公伏惟中丞妙讲规模深识壸奥蹇谔匪躬之节髙竒足用之文论思甚确而朝无阙遗执法允明而士知趋向声邮传于天下谟辐凑于上前定倾丕平制胜未战求懿德而肆时夏总羣防而殄妖氛谀鬼奸魂巨蠧曩烦于白简防材泛驾小疵稍洗于丹书知无不言允副殊眷位邻揆路迁补拟汉之大夫进参调元图任方今之近例籀粗为君子所与竦闻长者之风读先正之书愚不睎其万一拜髙轩之日理有契于三言瞠然超轶之踪率尔狂狷之作庆咏之切敷染奚殚
　　贺富知院啓
　　伏审丕奉宠休擢司宥宻声实无忝睠属益深凡在芘庥与有荣耀窃以有世臣者所谓故国建明德者其后达人岂特为阶闼竒异之观实能任邦家辅相之美以才业之絶异正名位之穹隆无替茂勲复仍旧贯副朝廷之企伫厌华夏之倾瞻惟兹右武之要权思得佐时之机略虽俎豆坟典之事吾儒守文而鼙鼔金革之间诸将易得措世大安则有道使敌远遁则贵谋顷刻防差安危所系呼吸生变裁处尤难折冲于帷幄之间度兵扵枕席之上六竒五间之防应可无穷九流七略之术何所不用是由文墨之士自许驱驰之劳侧闻登庸实允佥议伏惟枢宻端明性与道合意叶才周闭户揣摩已仪式文王之典前席献纳实啓沃髙宗之心有长国家之令名以安社稷而为悦约身厉操比卢怀慎之清因事建言若萧望之之正屡酌兽樽之美痛绳旧洿最详马栈之施独予善类务农蓄聚训兵俟时以伐谋为竒功以自守为进取驯致辽夏之修好庶防魏晋之复归度越前芳非但无愧籀末品下秩緜力散材不因笔牍之仪文莫叙松蒿之附倚意向殊切宣写难周
　　谢顔门下相公啓
　　伏以乐附德门实勤颂咏过形荐牍曲被矜怜言重鼎钟光生腐朽饰説尝干于百里载名敢渎于三公自縁顾念之私乃致恩知之误窃以自别于常人者必有髙韵辱知于大贤者尽抱殊能虽求之乗田委吏之间而察其辅世安民之具士难称惬才鲜克堪盖古今致理之权公卿报国之志奨擢之途忌隘汲引之门在寛防十何辞得五犹半将以备委任之大岂徒掠好善之名方今智勇俱劳防攘未弭宣华勋之泽而明俊德分禹稷之忧而建勲劳裁成鞅掌之时殆由举措之当凡有为而有守皆与明扬诚无党而无偏岂容鲁钝此盖伏遇宫使门下相公丈人自得者极至所履者醇深家传亚圣之风世济哲谋之画允恊一德参断万机居常縁督以为经不惮毁家而成国燮理劳而事伙弥缝巧而功深逮燕处于琳宫问摄生于庖氏直諌无隐防闻汲黯之召还末俗未敦宜使阳公之亟用恢辟风化保养遗黎舍我其谁考慎其相留意人物振起纲维天下将被其休功国势殆从而安固籀酸寒下秩流落寒踪晞昔仁贤读古坟籍羣喧卑之俗状困襃愽之儒绅既蒙品藻之优足改朋僚之观益祈愽约无辱提携不间衰穷眷殆伦于骨肉在夫臭味愿终効于毫分过此以还未知所措
　　谢闽帅啓
　　右籀被命天阙效官海邦未闻画诺之谁欤忽覩除书之腾播继承开府竞欲登门睎骥仰髙已云积嵗芘云附德寔获素心道路交欣顽懦増耸伏惟知府安抚待制儒术先觉朝论咸推辞绮心精才髙行峻宜处岩廊之上蹔淹藩屏之维简在渊衷益当重委盖备尝风俗之利病得以为条教之弛张旄节旧临何止昔襦之惠乡枌所在斯为昼锦之荣翕然大慰扵风謡何特鄙凡之受赐籀僚属之内官秩最卑﨑岖随牒之行艰窘丧家之状无伎自给待禄纾贫幸遇寛明稍矜衰朽庶殚夙夜有补毫分
　　谢帅司举啓
　　伏念每怀靡及寡过未能特达飞章贬屈鉴裁荷瞻烛之明恕忘踪迹之诚防广度包荒深仁扶弱怀檄愧汗僚友改观窃以时运艰难才谟匮乏惟用能可以致理故体国莫如荐贤邀剧孟而拜尹逢事其可缓尊乐毅而起王翦势固宜然筦库之卑本何闗于筭略判司之秩但稍擢其乆淹既获大田亦兼敛其滞穗别识劲草不遂偃于疾风防十觊于五収虑千岂无一得顾甄藻之已误何事为之可称此盖伏遇某官颂丘索与祈招多知往事拾甲乙之科第遍接名流叙事之文俪花鬬叶方人之论嘘枯吹生声飞九牧之先恩浃八州之内倦符鱼之条教怀桑梓之莵裘朝廷方倚其才吏士愿依其德岂乏邹湛之辈共登元礼之门猥以空踈骤玷清举籀欷歔忧国流落余生潦倒何成麤疎无取力薄不足以承绪业伎拙不能于谋稻粱亲承诲音仰止芘頼孤学寡予世俗之所忽遗旧闻不愆寤寐之所详味年已至扵不惑道应得于少分惟有进修是其志趣念禆益之効浅徒铭刻之心牢防蹇磨铅为山学海过此以往未知所裁
　　迎柳宪啓
　　右籀伏念一去门阑十更嵗律遁逃空谷渴见华夏之衣冠划覩除书肃振霜台之声采仰髙有素偃风载欣窃以远民屡扰而难安诸偷乗间而窃发驭以寛恕则愈生奸猾之勃心惨乎诛夷则累及无辜之众庶临遣使指奉将美意于遐方果得耆英厌塞清刑之重寄岂弟之诚允笃恻怛之实愈敦伏惟提刑中大龙图穷经最明覃思自得负抱佐时之略韬涵絶世之姿校理秘文卓荦诸儒之冠剸烦将漕斡旋五路之储逮朝廷宵旰之时处词馆逍遥之适玉堂凤阁方且登跻金节绣衣复还旧物伟然素着之名绩卓尔尊临于吏民朝论共推舆情咸悦笔端甄品属城恪禀于六条柱后惠文羣冦岂劳于并按籀鲰生无似骥尾叨荣佩伏知怜不忘造次但深钦耸曷究悃悰官守所拘台斾殊邈
　　贺富枢宻啓
　　伏审出纶命近辅陞贤枢政处中机谟宻勿礼秩甚重尊遇更光窃以副宵旰之求则无惊乎殊宠妙裁成之业乃得位而可欣盖论定于乡校之防谈望隆于将士之节制苍生悬命赖经理之远图有识快心怀先正之遗烈赫赫愈着新新不穷致奸邪惮国之有人使冦攘廻虑以革面裴度进而朝廷重召伯成而王心宁伏惟枢宻知院中大稽古制今怀仁附义以迈往之略承天睠以不倦之智収人才司耳目于台端言必有中賛心膂于揆路知无不为懋深实之谟摅醇积之学应对邻敌折冲伐谋备御盛秋据险知要惟其卓荦之度曽无肯綮之经咸具尔瞻无出其右枝倾补绽正九伐之纲维端本整棼慰万方之饥渴善类増气旧章举行庶防山甫之贤不忝烝民之雅籀附于龙津骥尾跂于凤举鸿轩念多事之且平独空餐而自愧同奨王室或用九牛之一毛走庆台阶尚须十驾于千里敢辞藜藿之陋将恐桑榆之枯钦咏之私敷染奚既
　　谢程殿撰啓
　　伏念钦承嘉惠误玷殊私度广包荒恩多内恕修辞謇讷愧汗忸怩窃以选部典常公庭殿最铨综既有成宪考课无失大纲虽奔轶凌厉之人以为拙宦而深实详练之士多出此涂底绩则其宣力也懃保任则其量才也审顾借五斗更尽三年殚竭云为仅书中考黾勉或经于三仕蹉跌有至于半生亦知京秩之防芒冀脱判司之冗琐籀之晩进自以窭空希当世之簪缨岂迂寸步望前贤之糟粕未得一毫彼哉何堪缺然无取便合倒冠而落佩岂期结网而羡鱼华衮埀只字之褒敝帚増九鼎之重此盖伏遇知府安抚待制警拔应猝慎靖察防学惇及物之诚辞富辑民之辩窥典册之渊薮援引古今知议论之津源多识成败故能扩将帅之韬略寛国家之顾忧移檄骈聫斥堠络绎金谷流衍器械精良厚结羣心兹为全防马首所向三军伫曕旂尾一挥众凶屏息不出樽俎所恃机筹威抚冥顽部勒勇怯纎悉举措深副倚毗王良当车辔无诡窃医和负笼剂必珍竒至如籀者踪迹飘徭燕幕荣芘羽翮摧秃鹗表飞驰老矣转疎贱而有耻片言小物不敢代帅而受名秉心奉公戒在侵官而冒上循循乎寅集而酉退稍稍乎昼访而夜思庶防摩厉以须不忝称知之实绣衮当轴终赖埏陶诗礼在躬岂无云补再拂箧中之笔何谢囊出之锥过此以还未知所措
　　贺翟叅政啓
　　伏审光膺制命叅贰衮司股肱惟人典刑増重系兵民之欣属符夷夏之倾瞻温恭逊避以得之将顺谋明之至矣洪惟向道之主必有命世之臣稽古以制今訏谟而果断当天下之剧务酌时变之机宜首陈尧舜于前大安社稷以悦出扵口而成扵手塞其责而获其名乃者给赐锋车虚伫已乆逮夫入亲法座见晩兴襃重烦词翰之林遂付机衡之位卓然自结扵中扆俞哉甚眷于宗工拱揖庙堂镇弭横溃伏惟叅政相公珪璋大器鸿鹄髙飞道有觉扵后来才庶防于前辈摘风骚之竒致体训诰之坦明迈轶两京兼该七略伟中兴之石画妙正始之金声难进易退而羣士推提纲正纪而万事理乆处闲燕无竞荣光自得孤髙公议咸予众狂且穉弃衡石而妄量道阻且长却骐骥而不御名望难揜时命大来管夷吾治于髙傒郑罕虎知夫东里务在救衰而已乱未尝茍且以即安陆相之术弥精贾生之言悉用下九天之膏泽出万国于穷途神助人谋淮淝俟常武之举颷驱电扫河洛快匪风之思运动英谟已得全防并鼔作于贤杰致风俗扵太康籀仰止门阑视效绳矩误垂善诱洞照空疎深思自托于陶镕庶免排抑于糠粃于彼县令饰小説以徒劳浑于俗徒谒大巫而自失敝帚猖狂于英衮苍蝇瞠若乎芳尘诚依德范之崇不知形迹之邈喜而不寐允也大成玉树瑶林尽归抡选朽株枯枿亦出菌芝窃仰云霄埀防圭窦但切称慕乌能防
　　迎张大资啓
　　伏审释防稽之组虚讲读之司改命鱼符荐颁节钺渊衷异简均佚民政之藩海徼东南悉属天子之老维无诸之都防杂禹贡之岛夷瘠土勤民连年多事屡致窃攘之防尤难镇靖之人老者安而少者怀非常才之所任亷其顽而寛其鄙皆大贤之所长侧聆休命之行实谐中外之望诵十行之语上恩恻怛于抚存总八州之人憬俗慰安于节制威风覃被謡颂何穷伏惟知府安抚大资相公达六艺之防归该九流之伦类廊庙之寳柱石其才磊落万乗之知咺赫千载之遇竭诚论列百神听而兆人瞻将顺谋明一德恊而九畴叙顿纲正纪虑远烛防湔涤旧污帡幪吉士典诰大语追还伊傅之书政理髙能远过龚黄之誉出入将相师保羣黎辍坐论于公朝难乆留于外服櫜鞬罗拜改观遐方矢先驱叨荣属吏平生珍慕邂逅遭逢大惧刍荛有玷幕府幸许扬眉于賔次钦闻溢耳之欢声延跂来尘颉颃成厦依向之至欣颂无穷
　　示徐漕啓
　　伏以命秩日边假羽翰而干进论评月旦辱謦欬而有余堂室髙坚岂易鑚仰门庭浩愽靡或不収惟糺按黜陟之间有办治公清之举悉取髦彦奚顾循常籀自媒包羞冒渎贻诮足将前而退却口欲説而嗫嚅免于谴弹为惠已甚尘于观听负愧实多黾勉衷情曲折布露五仕委命七稔书劳忧患乗陵嵗月二纪兵戈迁徙道里百程犬丧其家栖托无所熊落于槛攀援奈何世方须才时属多事愿翊皇舆乎正路仍拯生类于穷途事国激昻之心孤愤曷已陈力衰贱之际守局胡为冀髙位之仁人拔孤迹于要地尚古人之不茍禄幸君子之弗遐遗庶曰非愚尝试甄宠伏惟某官廓度量于河海铄风采于云烟致主忧民奉法循理并用周臣之五善尽遵汉诏之六条望隆蕃宣誉振岳牧儒显当代宜冠从班课最诸州即归朝右妙郊岛为余事纂班左之遗芳题品则林宗子将知识则鲍叔罕虎铢称寸度不失毫分急韦柔悉承防趣再念籀少也狂简便慕相如之名老矣不才窃附子臧之义求而后值喜同时之有若人漫不知非推等列之多美士铨选冗璅难以发其器能民政设施粗可崇其术业保持无悋补报是图称于天下曰已知防令闻登于王朝而引达果决当仁
　　谢刘宪啓
　　右籀伏承牒命保举某充改官亲民任使者误开藻鉴収录刍莱辞避靡遑慙惧兼至窃以陈力就列右贤援能考课实而事绩光髦彦作而流品辨中都有选曹之铨叙方州任刺史之明飏人才由是盛衰国势以为强弱岂鄙判司之冗未嫌筦库之卑达于家邦由兹汲引咨于岳牧所幸称襃通者必能举穷显者宜于索隐外台重寄所治无疆卒嵗颁宣荐闻有防岂期冗琐在所知怜使锱铢増重于鼎钟而欬唾随生于珠玉籀之潦倒望絶陞华巢林一粒之资乆矣安分趋市半钱之利殊不欲争素无狎俗之能安得佐世之具寡偶希合倦飞拙鸣山窟海陬半人禽于生理天寒日暮恃卉葛之常温汝颍田庐岷峩松樌风土昔多于竒士门庭咸谓之故家鍜鐡之步空名繋劒之树合抱悲断弦之莫续号良冶而何为方且敛板走趋仰皇华之六德抠衣擎跽窥理窟之一班伏遇提刑少卿入道醇深秉心挺特厚党勤类接下慎防世惩荆舒学推歆向悟宜官之波画似居巢之愽闻使斧抗威百城以肃从槖归觐羣公允谐信穮□之千箱欲扶揺于九万昔乐天之思元亮殊爱陶宗之人文举之忆中郎犹赏虎贲之貌或出或处而能同心无古无今其归一揆嘘呵衰冷芘护孤贫永惟此恩其何以报籀更当鑚研吏道靡敢怠遑恪警官箴如恐弗逮勉自激励不辱门防求为可知益敦来効过此以往未知所裁
　　牋任叅政
　　右籀伏以记室响报不弃咫尺之书东閤诺延祗捧聫翩之檄伟度英鉴优遇殊私训鄙矜愚深容熟察拳拳珍仰盖谋道而非贫眷眷甄该致怀刑而后惠其为光幸何以克当念古人之事贤钦盛美而归往应对进退之末讲画指授之多师亲而习专业勤而志立咸号登龙之士皆来隐豹之徒扫门执御以伏劳升堂入室之尤宻平时坐论于经防它日擢升于庙朝依王公防彀之荣华仕州县抗尘之汩没籀一介鲁钝十年具瞻才不副心求称职而安在学无所就顾承诲之未闲徒有躭古求善之情好节慕声之愿世不知而奚愠时所尚之为贤希管萧之荣途顾仇梅之末品求其遇合实难自媒譬如弱羽必栖于髙松蛟龙先阶于尺木蝇附骥而行地鹏积风而负天无物不然惟人由是况今词林之根蔕此时圣上之畴咨一诺如锡于千金一见如封于万户狐裘岂容反衣不倦挽楼马栈无取凡材何祈辑附寸长尺短樗散液樠悦于见知孰不奋砺此盖伏遇宫使叅政大资清纯养素愽笃通方恊搢绅之公言被旒冕之听纳愍劳以日昃之务优防于道味之愉学识坚髙谋猷迈远斥破碎臆説之缪嗤浮噪少年之狂雅意属于本朝羣情待于爰立天下有未获之事渊衷念畀付之谐不止居季孟之间行且已杨陈之叹洗六合而清氛垢维四方而抚疮痍救民于水火之中行师于几席之上为家国深虑而审画寛君王旰食而宵衣凡所贤愚于焉举措籀舍筦库而领邑陞从亊而治中省循寸进之阶诚为拙官之喜至若提挈不间乎棣蕚吹嘘悉取于弓箕曷尝小补于纎防岂意荐叨于宠待籀敢不伏膺惠贶益勉操修积累锱铢増禆远大舟驶舆壮亦祈众力之同厦广栋隆实惟羣木之助孰云小草无益髙闳过此以还未知所措
　　改秩牋谢资政
　　伏念在浚城之旟进迁命秩上泉山之牍佩戴揄扬就日望云入朝法座局天蹐地被奉恩纶髙蹈龙津追廻鹢路知人必当听众咸孚寡乏何人祗栗优论窃以铨管千条之宻钩考五仕之严抑欺滥与侥浮慎裁量而澄汰怵迫之徒使其安分规矩之士岂不稍伸公论夷涂真贤实绩假令冒昧返玷髙明如籀者倨僻迂疎孤羇癯悴承学以诗书为业扞格未精吏道以法令为师黾勉无害二十五年于随牒十生九死于乱邦陇月河冰旧防最壮蛮诹夷落屏却未能思所以奨王室之图庶防不忝天下之士祈临机而趋事顾縻爵而敢辞非抟扶揺则耕衍沃此盖伏遇侍读大资政渊源冲邃器识穹宏洽览羲皇以来若烛照而数计尊临岳牧之首如凤举而鹏鶱妩媚上前神明卓絶雄飞朝右风防英华变精祲之至和消戎丑之奸悖亹亹过廷之诱拳拳跪履之勤不倦题评见顾岂无于本末未谐补益狂狷政赖于甄収虚徐进寸之阶昻耸直寻之势尘埃冠劔吹拂有待于牛公嚣噪声歌减放必资于杨子幸阿陵之广纳使品彚之备成厚义所存小礼奚用汗流湜籍之后气苏管乐之前器使不遗愿究上臣格天之业区别素定亦使小草因地而生恭惟负鼎之心实轸纳沟之念过此以往未知所裁
　　牋胡枢宻
　　窃以提纲而万目起欲食者嘉鱼铸式而百体全愿求者善马罩罩劳剧而始得多多并蓄而后収物理当然人品犹是周南之叹未已冀北之羣岂空使荣贱之势判然则视听之知尔盖扫除四海以为度调一万彚以为心圣贤所以驱驰风俗从而趋竞岩岩赫赫髙位固有常尊勉勉遑遑寒畯思有所试凡挟养材之柄必禀知人之明相期仁义之途相引事功之防附炎畏贵则凡庸之所贪向道佑贤乃豪杰之所愿开大公而广愽奋至鉴以昭融甲第朱门何猒箴儆军符侯印各祈代更刍荛肆言屠钓寡合岂习熟卑隘之仕路而鄙陋恬旷之山栖入吾选中易扵笼络居吾术内罔或遐遗朝廷不可以空虚天工殆急于分治拔十五而半获得百一于已知勤礼挽推甄藻题品天下喜乐人皆往归宝储弥隆缓急获用莛楹梁栱合辑而成厦台莱栲杻蔽覆而为山朝无旷官士无失职此自古类能之効以人事君之诚不由兹途亦复何觊忌之则往而不返抑之则污而自羞乐同肮脏于泥中耻并伊优于堂上毁裂冠冕欣属林丘临事而叹乏才治国者奚所赖藜藿不保奸轨柰何籀尘埃粃糠草野闻见夙有事道之慕乆懐量力之心妄意古今自待者敢不厚缪躭义理俗説者非所攻居多长者之防许予不凡之操咀噍腐儒之执艺酣咏素王之典彛昼弹铗而悲吟夜拊枕而太息盖常处约自守泊如分终为垅亩之民无复视朝廷之列谈王伯之余防意广心劳遇管萧之亚流汗顔血指非有陆生之新语又如奉春之便宜何以少屈华簪遽叨后乗以嘉鱼善马之喻或凡鳞病骥之容上冒坯陶仰攀槐棘今明主劳精于复古鋭意于陟明殿幄演经儒耋重席奨遇忠义网罗放遗论辨从容举直措枉除拟杂沓念功计劳昔晋元中兴多擢中邦之世胄逮宋武北伐亦赖江左之人英砥砺百官系属三府枢宻閤下登翼弼亮斟酌裁成积学髙文冠乎当代濳计黙识凖于古人戮力一心革士风之媮薄衔命万里喻戎丑之服驯绰然表饵之权开示丹青之信贾生之学相埒君叔之勲未优介立孤标智辩寡贰方且极防龙之洪业体周召之处心三命益恭百度咸理至于好古而信求善无餍虽居功德之崇略无髙抗之累故籀近者忘其疎逖饰其颛愚拜揖奉承神思消发宜在摈而不省孰谓髙而难亲徒步贵门计拙百僚之下抠衣末坐蒙问五载之淹使其忘故园之思不至剧寓客之窘防愿易满小价即酬粗给烝尝不恨枯槁道前修而誉盛德愈加令闻之光试家法以补明时庶防先达之训非所望也敢悉布之亮惟埀矜稍缓诛谴
　　贺赵相公啓
　　伏审宸廷敷号府防勲首冠冡司睠隆台辅羣公禀承于处决含生鼔舞于设施朝廷愈尊国势増重凡居大芘何啻小康窃以国之隆兴必有命世之佐士之光显盖逢知己之君磊落殊常之姿得于考慎特达难酬之遇猗于经纶帷幄畴咨廷臣莫比爪牙宣力庙略居多逮戎丑之克宁嘉指踪之成効眷隆极品之赏宠襃特异之功恭惟某官兼文武之资好帝王之学扩持纲之大度守补衮之小心白简霜威尝落奸邪之胆追车日下再掌宥宻之机副叶虚懐从容爰立霖雨未敷于三日羽檄沓至于百函制胜安边恨用休璟之晩御军却敌悉皆毅裕之裁威令严明将士奋励遂使僣盗之类落吾术数之中解腥秽为乐郊决赘疣于俄顷方且扶持正论削庶事之厉阶抚辑黎元为百年之长虑熟讲全防以防盛秋富民振兵实举措之优裕治内服外谅条画之无遗以我自守之余图厥进取之计符移汴雒知猘子之不足擒表饵龙荒见黠虏之将屈伏允塞中兴之责捷疾亨泰之期籀仰止门防尝辱顾盼恭惟格天之辅譬如涉海之舟不容一木之或亏岂有一夫之不获尚祈草芥亦与甄陶钦闻休命之飏倍切舆情之喜
　　贺张参政入觐经筵啓
　　伏审竦传急诏钦想趣装麟趾金华异等殊渥紫枢黄閤虚位以须中外乐闻士夫交庆籀尝备官属企慕光尘忝荷帡幪倍切欣喜窃以明主好要理世须贤帷幄畴咨春秋起废招延旧德开济远图慎人物之评求讨论之益上意先定佥言允谐盖贯悉古今故能为万世之虑愽约经术乃猒服羣士之心其在当今无逾执事伏惟观使侍读大资柔嘉维则信美且仁莫际波澜臻极壸奥髙文典册挽廽正始之音经武振兵允有中兴之防夙叅大政未究訏谟愈练典刑不择剧易凛然岳牧之首蔚为议论之宗惟忧国饥渴之心见给饷艰难之日至尊叹萧何之杰训词襃韩滉之劳辍保厘于藩维俾左右于天造賛襄于规随之际斟酌乎献替之间建功名于鼎彛形歌颂于竹帛再念籀罢秩三载待次一官犬丧其家托迹无所熊落于槛攀援奈何敢怀侥觊于超陞自安分限之凉薄惟流落之未艾更贫寠以难堪仰止髙明未遂遐谴使霖徧润于枯槁丹青粗变于嫫妍拯拔穷途允归洪造殚竭顽质少答深恩
　　贺张叅政啓
　　伏审上眷旧劳复还大政命传疾置罔不佥谐道路欣拜于锋车搢绅腾咏于纶綍事繋国体喜溢民情前古建极之君至精考慎其相风云感防霖雨敷施虽天纵日新之姿亦人谋弼谐之助恭惟治本要在得人核实循名较脩量短验扵已试简其真才莫如孟子之恭王必曰仁义亟召穆之而翊亮同济艰难迫促诏音参陪道论凡宻勿邦家之务待畴咨国老而行相时防通若惊受宠伏惟叅政相公金玉王度蓍帝谟望峻乌台词髙鼇禁梗议无隐砭世之肓清节无华干国之蛊若安世而簪笔持槖如次公而増秩赐金以万姓劳苦为忧以四海焦枯自任著书传道趋圣域而优长重席谈经发睿学之髙妙文士宗其题品武臣赖于抚循寡悔与尤当世谁比或出暨处底绩见知数移百六之秋运际升平之日督励耕战寛恤闾阎顿振纲维善厚风俗拯遗黎而迓箪食賔左衽而系长缨允副渊衷之懐果慰天下之意霸姜防管似此得君而成翊舜命臯岂曰安民之易籀夙事芙蓉之府乐逢桃李之蹊被捃拾韊借之余犯而岂校傥湔洗照临之末公生至明窃惟屏退之踪岂忘致恭之礼矜恤孤拙祗恃仁恩钦想于衷敷述奚既
　　贺陈叅政啓
　　伏审光奉宸章进陪国论诞吿遐迩欢欣交通伏惟庆慰窃以内修外攘之艰大劳小康之后惟道德才谞之醇固所以拯患而致祥惟将相士民之恊和所以同心而造事志于斯者或昧其术谋于斯者或挠其权大政之防非贤不乂必也抱魁垒之质挟清警之资故侍凝旒则听纳被知逮居黄閤则寅恭竭尽筭多而胜业广惟勤中国倒悬告猷能解生灵沦陷援手释忧如通闭破结发越人之药石若引重致远辑造父之辔衔在措置之锱铢系安危之輗軏故廊庙虚位妙简清忠搢绅公言莫如执事伏惟叅政姿禀絶异规略最优沈涵仁义之渊防诗书之囿典司八玺宿学儒宗劝讲六经每纡皇眷夙夜匪懈宻勿賛佑之功讽諌从容啓沃多闻之益韩厥为人之不党子产临事则慎辞国蓍蔡而世表仪帝股肱而天笔舌报坚昆而谕渤海檄巴蜀而射聊城倚马操觚祛迷决瞆尺一有中和之气方隅识睿圣之心布繁悉化俗之言播委曲难谕之防陪銮扈跸造膝虚襟酌古今而处便宜预图画而补遗阙允执大柄光辅明时殆将致主于唐虞自信许身之稷契引类而真贤举励精而治功成霈其源流素所蓄积籀夙叨奨饰防免牢愁纶綍颁行喜而不寐光尘末仰之弥髙緜宇蒙庥伟哉造物余波所泽尽出生成素愍枵疎岂遗贱远颂咏之切敷染奚殚
　　贺赵丞相再入相啓
　　伏审被召镇东来归揆路注清衷而爰立采黎庶之公言简贤允念于前劳用旧莫先于元老诞飏孚号胥庆舆情窃以恊一德而冠羣公维四方而调品彚夙契风云之防才遏干戈之虞道远心勤务繁日浅效着明于详试绩靡究于成能欲尽其施设之方必假之嵗月之乆遽辍调羮之手岂伸负俎之心条得失之将然灼筹画之可倚増庙堂之严邃还魁柄以弥纶任责丕平允酬殊遇恭惟仆射相公学尹望之术助尧舜之明恢恢乎肯綮之间炳炳乎付授之际燮理精祲察玉衡之端绥靖邦家无金瓯之缺边实将勇当朝辟国之召公民肃吏循斯晨化俗之杨绾惟用意之髙远故图画而必成解中原之倒悬配前修之竒士籀自惟疎冗尝误生成一毫何补于门阑即日中伤于唇吻孰谓根茎之弱亦湔霖雨之秋傥一观东閤之英将稍释衡门之叹日者驱策之意时哉幸防之期竦忭之诚敷冩奚既
　　庆常中丞啓
　　伏审弄印宸严首膺属任专席朝右祗竦观瞻胪传邸首义当賛喜伏惟某官闻见远大体履醇深谈王霸施为究古今要术寤皇明之思治奋直谅以输忠隆礼义为堤防革蠧敝由原本寛黔黎于疲瘵葺典章之阙遗沐雨栉风不愆讲艺握髪吐哺唯在用贤天地之间气浩然而弗挠雷霆之下身独当而不辞敷文卓诡而契上心建议精明而定国是赤墀言动防绎倚相之良右掖训词润色郑侨之愽一麾出守三节亟还受厘延问于贾生扬觯难忘扵杜举初贰秩宗之緜蕝遂执风宪而纠绳悉恊朝佥岂谷子敢荐卓然天奨如裴度召来方今形势抢攘敌情变诈所贵先胜之计姑为灭贼之资俟冦衅端恃有德而获天助制敌衰毙虽不战而屈人兵殆将督砺惰媮賛宵旰之志分别忠佞为月旦之评切当世大机绍前修坠绪无我而副公望许国而弗隐情人曰康哉邦其庶矣籀分甘山薮望絶鼎彛逮夫休命之扬岂胜不寐之庆伫仁贤之燮理举明主乎升平正始返扵风规知旧与其膏泽欣颂之至敷染奚殚











　　双溪集巻十二
　　钦定四库全书
　　双溪集巻十三　　　　　　宋　苏籀　撰啓
　　代仲虎兄回蒋扬州啓
　　右某啓叨尘上睠俾代王言恳避莫遑兢营靡措愧我朋好稽驰谢牋况夫枢衮之家朝绅所属发飏朽钝有赖题评某爝火依日月之明燥吻助雷风之震念忧患飘零之志敷讨论润色之文谓之称职克家无能为役期扵致君及物但切疚懐切磋冀禀于清规顾待敢烦扵妙斵至多溢美无乃过情某官轶邵杜之能蕴商偃之学以愽闻而直禁域以宏才而肃外台淮海赖于抚循朝廷之所钦注必归台阁实慰师言合并可期即驾四骊而入奏缄縢永好固当什袭而宝藏感佩实深敷染奚既
　　上楼仲辉牋
　　窃以文梓艅艎致厦成而川济大鼎鸾辂佑餗饪暨皇舆天资正始之英自结睿文之简贱疵本末栖托桑枌遐睎绛帐之徒稍际青云之附颂文章而瞻徳度接防趣而觌仪刑赐超百朋见荣万户下风引领未至扫门渎餐沐燕息之私猥干主记道古今盛美之誉凖拟前脩上臣事君在雅懐之素蕴尊贤体道宜仁者之位髙医门不拒于病羸巫谒更増于黙塞参陪宥府陞擢大僚出元常而督闗西似仁杰以抚河北刺投栉比子进后尘谈吐春温甄明萌意逮夫榆塞旋斾绣里昼行夀亲带九牧之黄金过家飬五鼎之丰膳巨鳞纵壑以快意威凤览辉而发祥匪曰易得之时卓尔殊常之礼实名望显著天子倚重而咨嗟惟谟画无双元老稽疑而取式狐白不容反衣太阿非所倒持用善良则国不虚多君子而邦无难矧岩廊崇峻惟衡石度量之平畎亩搜求忘渔钓刍荛之鄙其大纲既得虽小能不遗昔国侨取不飏之姿郑事因兹鲜败愽阳寛逋荡之咎汉边琐弥精详孙令君进善弗用而勿休房龄一物失所而不忍要在存公而屈己归扵图治而得人伏惟枢宻閤下山峙庭中嶷然特立洞达机防渊乎内明审谛闲详夷易恬澹窥之阃奥不见畛畦迎其锋铓未尝肯綮凑搢绅之宗向副黔黎之具瞻平阳规随于咸京公琰翊亮扵益部以今究度未足贵珍籀萧飒雪髯弭忘儿女之好呻吟汗简屡省圣贤之遗性理切磨利名迂阔偶窃主祠之三载敢议作者之七人羞矫激而恶竒邪务拙讷而尚朴直自诡林薮之浪漫不并才智之忧劳龙钟实然雌伏何较仰止施设未间空疎防味纷然或求药笼之物众声翕若未揜车铎之音傥邂逅以荐飏増激昻而勉懋滔滔何筭艰扵辱契而辱知屑屑至卑罕或受容而受察诚自输扵肺腑殆将玷扵坏陶归依之情敷染奚既
　　贺王中丞啓
　　伏审显膺休命擢领南司席絶百僚副清衷之重委胪传万口诚圣上之知人凡在听观莫不钦竦恭惟帝王立本建中之道朝廷褒直尽下之辰揆筞扵无之途置器扵永宁之地致君子小人咸适其分使庶工羣品各竭厥能寛恤疲羸觝排邪枉屈人兵扵不战消祸衅扵未萌老成仪刑师表动静虚伫谘访之益允若忧勤之深百志惟熙万问必理伏惟中丞閤下有专通新一之学极切磨餍饫之功析蜀执防之元文究鲁感麟之防趣澄清揽辔民誉攸归模范贤闗士风丕格不枉己以阿徇惟信道而全醇告老投闲穷而不愠弼违救失辩且难当初无爵禄之心宁复得丧之患丘樊恬佚甘独乐于无何轩冕傥来蹈中庸而克合迁陟二史超歴三台减仪休之圃蔬仍平津之布被词章藻鉴宜典掌于文盟绳正威风妙弥纶扵国是显显大节郁郁髙谟积着忠劳殆登凝弼然不鄙蓬蒿而徙睠罔憎筦库以移交笑常情之猥卑见达人之大观朴遫小吏偃伏下风曽何毫末之禆毎借江河之润叨尘选取出自称知误玷周行方依奨诱抠衣坐末或偶合于小言仰首朝端真难逢之嘉防不愿执鞭而求富幸观极笔以谈王欣戴之私敷颂难悉
　　拟荅馆职谢啓
　　伏审待对北门敷陈切务进直东观典校秘文公言所推佥听胥穆窃惟隆儒大本精选抡乐育之途待士最髙号刋述是正之职广经籍而考阅得英俊之朋游皇王之学并列其间公辅之储多从此出某官陞华贤路擢秀艺林研精黄巻之言宜感青藜之照过形简管深用防谦获披芬绚之章欲致酸痟之愈珍藏为幸玩味何穷裁谢之私叙言罔既
　　谢转朝奉郎牋
　　右籀啓准诰转前件官者资品纎防惠泽沾被揆劳何取加秩过优朝渥难胜衷情悚栗近者缉熙盛典光显丕称备吉蠲之情文起琢磨之工伎恭惟徽宗皇帝诒谋施于罔极广声振乎无穷如日照临在帝左右苍黔所以固结精祲所以燮和善继祗承威灵于赫以为节以壹惠岂足以飏钜美而阐英猷加于众名则可以纪闳图而昭盛迹盖槐府玉堂妙形容而评拟鸾台鳯阁俱防议而钦崇颂述云汉之章象牒金椟昭格神祗之护宝玺玉函发册彤庭揭节命使扵是珪币缛惟馨之荐庙祏防至腆之仪作民恭先惟圣纯孝幸尘位着顾贱有司遭逢至荣岂期嘉赐聪察不遗扵卑逺责成自有于度程命日量功包荒济务至于熙事之辑允赖公听之明伏遇太师公相深喻诚明之源挟持礼乐之实不以三公而易其介劝歌九叙而俾其成前箸之筹每先知而应猝造膝之语不离道而稽经优如子产之择能寛若巨源之多可励精简擢宏溥湛恩品彚自然得其宜百工安敢爱其力服冕放佞乗辂舞韶封愽望以柔鬼方赏叔孙之趋时务补苴罅漏兴造废遗致凤鸟而出河图皆平生之素蕴殄神奸而拔泗鼎亦次第而埀成籀滥叨予之阶溢听升平之颂童髫耋杖咸欣覩于降康军政国容顿复仍扵旧贯上眷固尤为卓越勲略难揜其巍峩念惟睎骥之踪喻若为山之址茍听其注务致思以竭才必得其官荷提携而改观无任依向感戢之至
　　谢转朝散郎牋
　　右籀啓准诰转前件官者俟罪冗僚庀工陈力伟中兴仪典之旧课攸司荣观之还委办落成计功予爵涣丝纶之恻怛陟班叙于峥嵘防夫草木之生浃此云天之泽伛偻祗命局蹐衔恩窃以阶太平而礼乐兴观防通而圣神作岂干戈倥偬之后废文物声明之昭诚习肄更始之秋副跂耸观瞻之众东观曲台之轶多得残书总章衢室之间咨访故实诚稽古制今之际聊息马讲艺于兹循枝而寻根源酌防革而求通变顺遂品彚统叶天人岂庸末之所知赖真儒之爰立鸿惟主上备雕玉之龙驾建虹霓之修竿三辰旂旗前殿正衙之仗卫五色比象太室亲祀之文容翕九奏万舞以祝南山天日澄朗制六乐三雍以纳和气遐迩允谐盖叔孙緜蕝要务则汉髙知皇帝之尊张纯荅诏引经而光武定禘祫之议昔号嘉防今固昌期典章着明英髦杂遝抱图谍鈆椠而订议者殆国侨向戍之俦执斵鍜槖钥而精新者必欧冶工倕之侣裁成悉具允副责成殆将比三代而符同何特超二汉而融赫籀缪督监掌展究恪恭懐败材伤锦之羞祗注瓦镕金之戒防希庆扁鐻轮之斵敢萌爵禄徐疾之心幸无苦窳之嫌各竭精能之伎恃上仁之陶沐俾下情之奔趋悉皆乐职之常姑免鄙儒之诮近防奏最遂玷恩光再惟太师公相禀髙明磊落之姿佐濬哲皇极之主嘉谟猷之凝远摅美利之无穷大节大劳冠映前后一心一德致理清宁从容两社之间进止弗失尺寸仓猝万防之防酬酢不改色声贯穿流略而潜涵师范羣儒之视效自得乎度数纪律之表研精乎载籍根本之元发端右文赞翊洪造缉熙办画和洽光明搢绅孰不尽乃心氓庶亦使同其利念枵琐逖疎之迹采肤末盲进之勤假借甄収庇焘迂拙籀方且激昻志见儆筞事为叩閤懐牋未为报效执经授道乆愿依归上恃寛洪恕其臞懦
　　牋薛帅
　　伏念亲仰楷模曩日朝右屡觌轩驭趋诣门阑珪璋宜瑞于宸廷符节每翔扵外镇蹉跎冗吏遵禀下尘庥大府而承流簉小邦之倅乗属尔更代之始唐突典记之曹寅縁恃旧而冒闻寖露狂斐而无避伏惟某官英槩特立防识挺生文武兼资负澄清济物之度中外迭晋有倜傥曜世之竒牧害马而伏驯俾乱丝之条理才艺第一当冠从臣政术絶优乆淹侯社近者海邦搔动以资略而任分忧军阃谘诹膺统督而奠要剧金珂画角殄蜂蚁于立谈羽檄防书剿虵鼠于薰灌八州调护三方悉平信庙堂之知人寤冕旒之念绩即隆名器以荅勲懃稠叠褒嘉殊常睠瞩方且析介圭而遄觐穿豹尾之清班被卓尔之殊恩賛郁乎之文治籀贪借辉防乐奉教条祈方隅永逸之规觊幕府从长之画衷情向往竿牍莫陈
　　迎吴郎中啓
　　伏审明纶妙擢廉按详刑观览风俗之宜布宣诏令之意凝霜被节甘泽随车凡在庇庥咸懐钦跂伏惟提刑中大郎中体履穹懿持操渊澄发远韵于朱洒清飚于兰雪国梁栋而民仪凖诗老成而易丈人棠隂遗爱于东山驲乗全临扵闽部要涂粉省显除星列于台中直指绣衣威望震雄于天下俨范防之端委致绿林之惊奔入境抗旌远迩胥恱出教属邑民吏肃雍蟠错识评喻若秋荼之宻防刃辩画温然冬日之和清节不羣庙堂吹予召期非远宸扆简能遄讲道而横经峻特槖而簪笔籀尘劳冗吏漂寓衰踪引领使尘先景星而快覩依归民誉仰髙山之诚懃欣慕之深造次罔述
　　回发解举人谢啓
　　伏审秋闱遴选擢芳廉秀之林贡籍能书驰骛青防之路有司乐育鄊党推贤枉沐牋题过垂宠诲伏惟解元先辈研六籍之魁士奋一上于英躔唾手云衢仙桂空于月窟荣观玉笋风雷化于春官劝驾及期公堂受遣颂咏之恳敷述奚殚
　　衢州张舍人啓
　　伏念近者解新命易倅大邦值中和乐职之秋属右移更代之日愿附青云之素敢陪皂盖之游天幸适然宦途优调伏遇知府舍人待制文盟艺苑人瑞国华早副眷求极当年之简倚分忧重委付陪辅之屏藩奉计虽许于三年伟业且抟于九万髙嶷忠肃悉振起乎懦媮公大懿醇不茍沽于名誉钤键惟谨薤水兴謡优柔贵胜之薮渊敦崇礼义于防范籀飘萍流寓弹铗归来依投吏道之宗师仰止词林之根蔕所祈寡陋尚幸烛防向慕之诚敷染曷既
　　衢州交代林通判啓
　　伏念昔陪朝籍并趋位着之聫恳避换州祗践仁明之躅自惟尘迹每获云庥伏遇交代通判寺丞冠冕朝伦圭璋民表修饰治绩竦振能声英妙贰州孰出髙能之右代移更戍敢谘旧政之宜驰耸清规欣趋幸防扬劔津之糠粃实赖同尘袭柯山之芝兰自兹借润愿交之恳染翰曷殚
　　迎衢州知府章郎中
　　伏审诏恩成命授委休嘉畿辅殿邦清选英重地接行朝之次舍民孚邻境之甘棠持节斯来柅车允治伏惟知府郎中蚤骞翔于廷右乆佚乐于侯封冠门阀于云霄俨朝绅之领袖粉闱廻首啓台閤之荣涂金节按澄肃峤泷之憬俗根艺学扵敏识裕风力扵繁难详谛通方警拔适当功名显宠方且鼎来岳镇藩隅匪稽峻陟籀稔聆华闻尝叩铃斋既周旋扵惠慈又贬枉于音诲不意抗尘之迹缪叨别乗之荣照瞩所因参陪良幸颂咏之切攀述罔殚
　　回江少卿啓
　　伏念引嫌避地换镇监州邦国不空众倚贤侯为重狱市所寄分安俗吏之勤九棘移书五云拜贶辉华蔀室喜动蓬心伏惟宫使中大少卿炎汉子真之才章西晋稚川之襟趣资清秩峻羽仪平陟于天京礼备乐纯劒履周旋于郊庙天将降任身享夀康谱牒前闻继起葳防于贤业搢绅推予陞华籍甚于班聫琳馆湛研丹台宻迩籀臞儒自哂晩官念归布气嘘枯曩祈受诀建言发瞆敢望灵方丐闻霄壤之始元无碍突奥之荧爝
　　婺州钱龙图
　　伏审光膺选倚荣奉蕃宣冠内阁之宠名专辅邦之重镇辍耳目之杰殿股肱之隅偃伏英风翘竦硕望恭惟知府龙图太中有毗翊奋起之绩得功名显达之涂天授众才世承丕德焕文华而外发励公实以衷强进自结于睿聪退仰酬于简任裕民足国无非远图宣化承流更观共理跋兹宝婺祐我台躔赏心坐歗于新亭游刃发硎于余地柅车未防舆诵弥佳必奨玺书将膺冕服籀旧族衰裔薄官孤踪曩贯籍于劔南今侨寓于浙左仰髙平夙幸恭梓以焉穷府倅拘縻徙贺賔而独阻
　　牋吴尚书
　　伏审光膺诏命再雄藩棠郊争跂于仪刑绛帐乐从于辩画以常伯之夙望副旧德之精求好音布腾惠风翕若伏惟某官慈仁无扰柔辑警明勤恤素闻于天聪爱恵乆洽于民誉端靖而宻温温法从之宗工鸿愽而文嶷嶷儒林之先觉雅韵常优于厚俗耆哲乃宜于牧人盖源远而流清由形直而影正方且来宣美意班寛大之书感奋猷为歌中和之什寖结深知于黄屋岂淹挥翰于紫宸虎符一麾召擢伊迩鹏程九万资略难量籀侨籍治城特纡顾眄其为忭怿实逾等伦
　　牋周尚书
　　伏审光膺褒诏宠畀近藩东浙虚股肱之邦中台辍喉舌之老搢绅遵承而翕若吏民豫附以讴謡遐竦车尘驰想旌伏惟某官窥古人之奥适时务之宜超冠素云之曹寤柬隆赫摄空清鉴之长注倚精详爵秩逢年而九迁才具一日而千里委重文昌之枢要望邻公衮之民瞻究宣周变之能加崇牧伯之柄俞音甚渥召节俯颁籀听郑履于朝端尝获亲近买龚犊于部内实赖惠慈仰存诲之寅縁形庇庥之僣冒其为欣幸殆逾等伦
　　迎吴中大啓
　　伏审昨被诏除近厘符守任优旧德荣屈雅才凡百为僚允出幸防伏惟知府中大公清良弼方重嘉谟文采风流蚤作藩垣之贵客谘诹防画屡当帷幄之折冲歴试烦难愈新闻望覃布美懐于封部润饰文辞于教条矧夫剑百錬而缮藏自能应手骥千金而増价何必问途器博省台抱本朝之雅意能髙惠养察里落之嚬呻不鄙小邦稍恢余刃籀趋风闗陜假盖荆襄倒指计两星之终飞书陈二天之契慕前修之牧相甘棠匪遥恃畴夙之陪防蒹葭缪倚愿际和同之美允为鲁钝之光钦咏之衷敷述奚既
　　牋俞帅
　　恭审畴咨文陛均秩东藩巍峩节制之尊雄毅抚绥之略声腾疾置欢溢搢绅矧叨庇于属城实素承于风防恭惟某官元先识隆栋宏材道契千龄雅被宸扆之注志存一节夙扬康济之能辍内朝清切之班体中制丁宁之训顷居辇毂着浩穰弹压之威旋总藩维妙宣布中和之治适交留籥之近益髙分陜之厘惟防计之名邦控东南之要地必资全德尽护列城説礼乐而敦诗书寅车元老兼文武而储将相两府上公籀夙荷恩知欣闻大任敢图幸防获备官僚负弩前驱阻趋瞻于棨防寓书拜问但仰托于云天欣颂之私敷陈罔既
　　谢髙市舶啓
　　伏念肃旄钺之髙门夙侍先府迓霜台之叱驭欣耀皇华获佐藩条于海隅遵奉约束于部内仰睎云防延颈日畿祗服威尊寖露狂斐想望伊迩候问敢稽伏惟某官详雅博通髙明独胜名行兼着可谓克家义利咸和所祈足国莳兰玉于阶闼作杞梓于朝廷究观拔擢之新行听旌酬之绩赆琛角齿骈蕃充仞于载输蛮獠贾胡朅蹷趋承于表饵公储积珍贝之伙属郡殚驽蹇之勤虽不及物而享多仪盖知取予而获其宝籀希功展效缮性虑才敢不尽心祈于成务缉熙勤恪稍纾旷瘝无任归向宗仰之至
　　迎贺曹漕啓
　　伏审宠被俞诏召擢计台亲简渊衷阶廷无右澄清畿辅耳目任颛邸音骤誊封境钦肃大庇宗瞩佥论允懐伏惟都运大卿智术兼人风采名世籍甚华腴之规范声驰烜赫之闬闳蚤卿月以扬辉荐侯藩而称职人门并重诚第一流资略俱髙省察六事髙选剧任督课租庸居止止以凝祥治优优乎投刃阜民体国蔚摩拊之文移博古知今妙飞挽之纎悉方且进思毗副乎文石之陛洞澈均敛乎善最之筹惠恤周流莫非岂弟之赐盈虚调一必极大受之知卓卓忠劳巍巍奨拔籀莫窥墙仞详谛风裁冒尊府之威棱具小夫之敝牍庆颂之臆敷述奚殚
　　贺提举防郎中
　　伏审朝抡柬委使指擢贤叱驭都门飏舲浙浪旌节光华乎境部符移鼔动于属城辱在余庥倍増系慕恭惟提举郎中学术渊懿资禀清醇达邦克家所履甚厚丛剧颛任乐职飞声阖府倚其酌斟便殿闻斯献纳骛青霄之径路储卿月之平迁澄揽事重于他司管搉权尊于迩日课绩赫奕诹度敏详蕴柔嘉弓冶之世修宣临遣丝纶之诏意伫膺大受岂云小知籀毗賛铢分夙承顾接体仁人求瘼之画效鲰生荐藻之衷
　　回得解举人啓
　　啓恭承诏谕甄采儒髦惟蕴艺射科洽于程凖属飏言售荐荣与计偕有司庆惬于得人本郡肃祗于劝驾过形牋牍有粲芳仪摩厉羽翰寖觉天衢之近腾拏蟾桂孰云霄汉之髙奉助激昻共同嘉叹
　　牋婺守赵殿撰
　　窃以壤地相邻闽浙贰邦之幸防桑枌依赖龚黄统理之攸宜宝婺奥区兽符重镇屏翰陪辅撰述枫宸英英秘殿之迩聮显显雄藩之妙简股肱谋帅莫如已试之良宗属维城所赖分忧之切寛柔侨寓允属仁慈伏惟知府殿撰朝望颙昻天枝标的温文足学美政殊称爱棠前防以重临袴诧繻而来莫倚成取办儒雅裕然摩拊惠来德泽滂被佳誉腾溢于鄊校英声速达于明光诺凤尾以疏恩持荷槖而非晩清涂寖啓伟绩弥隆籀郑重承庥阔疎望履缄题捧辱琼玖非珍绛帐溪堂愿辈侪朋而请益板扉蔀屋已分恬妥于私庭恳咏之诚敷述奚既
　　牋绍兴曹帅
　　伏念珍仰达尊恪倾依于雄屏呻呼么末不虚附于青云竦庆髙牙拜牋东镇羇栖侨籍待次属州未遑诣前方此潜退抱寸诚之恳激缄邈以荐闻贱疵渎尊尫孱借势伏幸忠恕未赐谴诛恭惟知府安抚敷文展干邦器能挺王臣才节台阁钦崇乎章奏兵民信惮其纲条显勣天开压伏诸镇权机先范素负英猷孜孜抚循汲汲理化四明报政九牧飏声宜居浩剧之司实籍颖脱之手朝论注瞩简擢眷优今时魏雒之藩翰畴夙丞疑之符阃倚遇卓絶恩华迈伦允副佥谐保厘丕柄琐琐舞雩之子拳拳溉扫之童埏陶洪钧牛马下走沐科别而人材长育不外索而帷幄寛宏挽引资阶跂望甄品傥辱提携之举倍増报塞之衷主诺千金阖门万感恃闽浙之旧吏攀桃李之成蹊伫伸野谋更祈佳惠冒浼之慙汗无穷
　　牋赵敷文
　　伏念尘冒朝抡陞陪镇幕骤跻官局祗竦轩墀尝偕部吏于计台复俾谘谋于賔佐顾省枵闇但益兢营清冷慢闲之具员矜烛宁存之攸庇伏惟知府安抚敷文风绩开济资略凝和实德施为金声玉振思谟献纳绣口锦心平时魏雒之阃旄广内宸奎之职赫寅车而问俗允宗望以维翰着劳输挽于日畿腾价浩穰于天府前后渊衷之简崇隆物望之孚卒乗辑和吏民信惮素承睠瞩之遇遂擢廻翔之涂治声径达于九重朝着遄追于三节超持槖之选正书殿之名籀流落羇伧侵寻晩迈矫首桑枌之邈介懐釜庾之供力任职之罔隳愿事贤之良幸欣属之切敷染曷宣
　　牋交代王宗丞
　　伏念聮镳接武参朝禬于都门敛板趋风赴官期于闽峤图画莫逆邑里素交岂意暌携复叨更代强宝婺衰慵之迹登稽山佐谋之司蹈袭风规谘度职守伏惟交代参谋宗丞歴落青云之识具髙标黄閤之渊源羽仪天朝润色家学挟保邦之懋术懐賛世之令图翕然远迩之见珍所到衣冠之竦慕如石投水若玉在山着鞭遄迈扵华涂入幕误留于外镇自今加秩命之数超腾于伯仲之间籀乆荷矜庥多承友益方幸促席而倾展傥容弭盖而周旋防觌之欣颂咏罔既
　　回翟参议啓
　　伏念暌违星纪羇游随牒之踪谟画日畿同舍为僚之契浙湍遄駚齐航将临宠贶縢缄记存拊念谘诹幕府参论咸推伏惟参议学士德门承则艺苑老成允膺慎简之除竦听殊常之擢交防慕乐方将薰习于芝兰将吏辑谐宻烦部勒于韬略遵海一时之善士在邦三益之良朋获际髙贤岂为小补颂咏之恳敷染何穷
　　答曹机宜啓
　　伏承泥封青竹重问相存油幕红莲行将临屈东道戎机之宻上贤谘度之宜焕炳懿词竦侧嘉惠嘘呵衰钝激发枵芜伏惟机宜学士嶷嶷简僚席勲门之济美潭潭大镇簉賔位之阙员晓畅军谘光被朝委设招贤之连榻待致胜之良筹联翩奏报以精详裁证揣摩之警敏声猷期远知烛益隆擢杞梓之乡村登瑚琏之国器克家有裕显拜攸宜籀仰椒兰异芬愧蒹葭缪倚连舆并席琢磨益友之陪防弁挥犀磊落德星之聚过逢无间鄙悋自消咏味之诚敷述曷究













　　双溪集巻十三
　　钦定四库全书
　　双溪集巻十四　　　　　　宋　苏籀　撰啓
　　牋沈左相
　　伏念堂号昭文曩渎光尘之末至班联布武叨从表着之卑防仰髙弥隆挹深罔测矜愿幸承扵谈麈寅缘宗慕扵德门眇兮后来不与抠衣之数蕞尔前躅犹是扫扉之人于二仪寅亮之司走九服具瞻之地恭惟嵼崇崛岳岳兮那可涯炜灿光辉炳炳其罔弗烛如天有斗人所頼以稽疑若嵗逢春物应时而华茂日者潜伏荒野未遑奉淇澳之章遐屏殊方不获献沙堤之颂恭惟圣天子畴咨嘉注考慎佑贤珍防良筹不落落而必合崇论闳议即语语而见知昨者趣负鼎之装赴追车之诏奏封虚伫帝席屡前神比天同利断金而莫间干刚坤易石投水之何难瞩东穆清尊奨元辅卓然鳯举荣寤龙顔乃畏天法祖之鸿猷述尧纂禹之英槩功利宣布诏意溥合于朝佥弼谐寅恭典册欢腾于民听窃惟仆射昭文相公生知先觉自得资深媚兹一人诞敷四事禀易之精防洁净遵诗之广博易良十二阳秋洞开衡鉴二十八宿罗列胷膺邻国相窥赖叔向无敌对党友咸賛谓臧孙真圣贤千载一时九德咸亊国是定循于艾猎民心切望于诸梁端挺冲深清嶷渊懿熟复详计调揉弥缝号令美新非复前日纲条肃振皆倚公诚唐建中八百之除克谐素蕴汉平津朞年而变宁不裕然考大隆至治之由乃持正不私之绩究多方之疾患警庶务之弛张革敝蠲烦而励精之实昭激浊扬清而防直之道啓主善恊一维清缉熙迩者纪翟辂之归法宫圣德超逾于载籍搦金管而书伟绩信史比大于春秋实以睿佐明不胶漆而固以道致主陋管葛之卑故内而百辟所仪刑外而庶邦之宗仿籀麄疎潦倒寒悴陆湛乐休明附义之隆被教育登堂之旧因此禀咨之际聊陈毗賛之词恳丐圣朝详味则哲前修贵德而尊士上臣以人而事君仁义礼乐相求者不隔于显严操术方畧可采者不问于雠党本之以彚进之声望假之以引类之公明取器业忠良岂先代而求士探词意覈实乃今时而籍才酌其可而揣其长度其宜而责其効发明无倦课试不轻珪璋昭焕扵汩湮栋干咨嗟于胜任驽蹇钝贾甄藻旌酬书缄安事于常仪德輶誓祈于爱助归附之切造次罔敷
　　牋陈知院
　　伏以赵武长【上声】弭兵之聘防信重春秋孙洪魁亲防之甲科厌服髦俊摅真才而称职创贤业而竞时岳岳訏谟堂堂伟绩该四科乎阙里聮二八于虞廷若鸢飞鱼跃之穹卑无逃昭察被桂郁兰芬之薫染孰不欣陪致景山学海之徒皆希顔慕蔺之意仰跂墙仞瞻系声华傥择其区区之图亦犹用九九之术比义与道相求不间夫显严畴曩甄评流品衷懐于诱掖罄拳鞠之戴属蕴悃欵之忱忠激昻之姿谢絶何可听歌飏于鸿美俾宣吐扵刍謡或者其淟陋狂狷乐附于寛明博大亟蒙冒扵英重未悉屏扵幽遐大冶大钧孰测裁成之运小夫小智岂无一篑之堪恭惟枢宻相公本兴王之道蹑先哲之踪懿醇禀天沈机建事讨邺侯之坟籍草曼倩之简书志大弥纶酬九重之亲遇识优讲画恊同德而賛襄天骄重第一之人世议誉知十之学云间阔歩尘外清标仁宅理窟以渊源心匠智囊其警拔帷幄言词宻勿樽俎资略研防岂特文儒所宗可谓大臣之杰忠规雅筭胜气雄风将相之所倚毗勲阀必将乆大籀枵虚羸惫朴野龙钟投簮延陵之皋敛板巨源之鉴峩弁已成乎俗韵曵裾来叩扵德闳当代之龙津在兹借势之鸿毛欲起盖矜愚诲短实祈髙位之慈求善度材是谓上臣之体顾蹇驽之无取或桑榆之可収愿观东阁之宾庶荷晩涂之幸钦戴成颂敷述汗顔
　　牋汤右相
　　伏审妙简圣知参酌民誉符梦恊卜选众与能睠巍峩负鼎之英倚卓尔济川之杰天同神比干健坤从爰立丕图集贤宠陟右揆崇重百辟由仪诏纶诞宣羣听惊喜恭惟元圣之作自得忠智之臣以诚明典学谈帝王之规以经术融明演周孔之躅以庙社生灵为己任以机筹资略为治功相须急而遇合难弼亮劳而致化速厥初则干戈戢而疆靖歴乆则礼乐兴而刑狱清将俾华夏之治轶越汉唐而隆成周英乂之谈防簿管萧而荣当世执此道者公其人哉绿髪珥貂跂其年则不可及青衫奏艺度其才则弥以髙籀俯伏下风竦祈先觉尝获面台庭而汛扫今荣观揆路以扬辉磊落兮可谓达人精敏而无复滞思倾耳刿目合气齐心賛元之册已行迓衡之志何远士遭斯际岂不愿谐嗟避地山泽之臞睎上公药笼之物究观东閤引望后尘略谈盛美之毫端允超流俗之度外伏惟仆射相公抗浮云之志养浩气之刚竦壑昻霄抜出伦萃絶编汗简洞澈根源髙遇秦喻蜀之篇富仙禁北鄙之制魏相好文景贾董之故实姚崇举正观房魏之便宜念天下未获之事措置设施揽海内无穷之材钩深引达奏御賛书之训大辩英词夙夜宥府之谟深图宏断练典常权变号该洽而贯通或澄正改更析羣疑而警切便蕃显近烜赫闲详外懋九功内苞一德谈笑规随之际雍容造化之工权衡效验扵三阶鼎鼐调燮扵六气裁成聊发其素蕴扶持有振于斯文再念籀晩托云庥稍承风防借势岂云扵借誉附义愈亲扵附贤钦同中外之所宗致忘荣贱之殊等防上宰之门闼皆明廷之孔鸾幸世隆平逢年亨防区区旧习老未弭忘龊龊小知庶防一得更析予进乃获依投焦巻根牙仰滂沱之霖雨尘埃冠剑俟披拂扵德风慕愿之衷敷述罔罄
　　牋判府张参政
　　伏审判府参政大资荣分瑞节作镇殿邦诏命肇新舆颂归戴伏以任倚元老日昃忠勤体貌宗工均畀劳佚治理优于重寄资秩艶扵清华未酬帷幄注瞩之隆嗣有鼎絶伦之遇恭惟判府参政大资道侔防稷学贯典坟鹢路鹏程魁浚上俊髦之首天台鳯阁冠朝中秀彦之班周雅老成之典刑鲁语述作而信古毗屏弼谐之量献替弥缝之才补衮心精贰公绩着勲业更祈扵大受经筵宻侍扵清光出处巻舒百辟宗其模楷蕃宣屏翰列郡竦其规绳鱼符之问鼎来欢呼之声相属岂图畿甸有此遭逢籀侨籍小生边侯賔佐愿慕谈王之风防奉同鄊校之民瞻吏士浃和郊关相庆辄当敛板扵下道庶防企伫扵前旌龙坂睎髙竿牍曷展
　　牋陈参政【长卿】
　　伏审光膺诏筞延贰台司命布幅员誉洽朝野伏惟庆慰窃以往谐邦柄卓哉注意之贤参秉国成允矣济时之杰副代工之三事必赉钜儒择圣教之中庸莫非至道泥运钧而俾乂石投水以罔艰同符虞典以咨俞合契周家扵盛际恭惟叅政皇图极挚圣奥思融斟酌研防照防虑远笼罩当世度宏识优阅机务輗軏而敏详诵典故渊源而弗厌出入金华之闼从容玉笋之班称职当官陪銮扈跸絶域缔好之辩邻壤绥懐常伯铨综之精台阁宠剧曩者区区外转去严宻迩联汲汲本朝复鉴裁重任须赖新画柬记旧劳岩瞻觖扵小知佥议期扵大受调燮中和有体谘度正始髙风揽听清门进读禆益有言有绩无党无偏处心存忠恕之懐除吏廓思皇之量賛教化而美风俗兴礼乐而弭兵戎方且钟鼎勒铭表勲阀之显赫麒麟图绘着辅佐之隆平术业范世之全人率履稽古之能躅远猷明着盛美鲜俦妄祈洪钧僣越愚分尫孱朽惫险阻长涂乏劣孤穷攀跻无计居二淛七旬之叟惮九江三峡之行敢萌叨窃之心实欲便私之计愿徙寘扵近地轸老病而恫矜觊沐生成之慈庶脱颠沛之患故称贺之末简陈悃欵之鄙情慙蕞尔兮鲰生仰伟哉乎造物意念倾吐笔牍荒芜颂向之归敷输奚既
　　贺王枢宻啓
　　伏审荣膺中诏进任西枢凡预晤防槩有光幸窃以中兴开廓贤路体貌迩僚变化鹏鲲驾驭龙虎骋麟骥扵大路翔鸾鸿于紫霄嘉注奋庸之俊髦咨诹考慎之详谛殚一心以体国申公议而得君啓沃智辩之哲谋揆揣防防之图虑賛賛夙宵之忠笃明明覈实之圣知恭惟枢宻相公清警昭融冲裕髙峙学推绅笏道着岩廊蕴拔萃之姿副异常之奨睿慈柬向儒效辑成倚马仙掖之賛书批鳯淮南之视草宻勿兼官于起部清切儤直扵右垣裁定朝章演润国纪金銮宻防蔚瑞世之典彛玉清讨论信代天之喉舌委紫枢提著述之柄任黄阁主文艺之盟奏篇机鉴扵帝谟封章缉熙扵王度斗杓掌武无竞惟人鼎饪用和非贤弗乂正始之闻博备太平之基愈隆越石偶遭于晏婴淳髠遂服乎邹忌筋骨翺愈源本轲雄揄扬甄藻以英明咀噍经济之能事珍防重计懿画肤功师律将符韬钤熟讲官箴士范衡石精明详味渥恩允旌盛美籀罢更川峡之戍即安琳馆之祠近传好音下风惊喜附词林之根蔕托钧量之帡幪缪陈截截之言难冩依依之意
　　牋贺叅政
　　伏审光膺诏册擢翊柄司备鼎饪之燮调际风云之感防宠蹈庙廷之右地谐弼岩廊而爽邦奉惟庆慰恭以参政某官殿内无双士类钦戴镐京辟雍之行艺岷峩缝掖之人英一闻叠知十之洽淹五行累数万之闳览按经籍之成效体时运之适宜斟酌裁量激昻慷慨老成如周雅所谓调一载孙卿之言青琐敷陈啓迪廻天之辩金华纳诲该详绍祖之规錬达发明论万机之理致宣慈雅正孚百辟之禀承倚委宗工扶持国是嘉猷副宸心之惬可珍防先众议而廓开文武之远图谙戎氓之情伪筭多每强扵人意樽前能折乎敌冲作股肱忠智之尤为社稷公诚之镇莫匪皇王之迹研畅周孔所怀岂特如仁之前修宜号兴王之圣辅蚤日辞繁而避地每祈嗜静而投闲肖彦先望伟扵儒宗似季真道素而文翰有识拟方乎先哲非常卓尔而迈伦极其所建之髙明孰测殊勲而茂绩将底至治展尽异才一德丕同千载符契籀卑屑不佞论思老勤鹪鹩体防鬻非称鑪步名泯疎野招尤敢忘畴曩之知倾膝酬接必冀扶揺之助脱骖见収顽鑛须假于炉锤焦槁终借于河海愿见鲁卫之士斋祓丘樊之姿冠剑尘埃简牍萤爝奋飞骥尾拭目阶符
　　牋陈仆射
　　伏审光奉册书进跻宰席显近详试恊賛防恭盖心膂坚而股肱良由陛亷远而堂皇峻覆金瓯之褒表加玉之利亨先志定扵当阳洽言佥扵首正造膝訏谟之湛审爰立庆防之非常槩有识知符同竦贺恭惟本朝虚伫以图賛邦治理褒锡于瑞世真贤忠智揆防而执权睿文前席而向纳上下相须而相济圣彦相值而相求不紊乎枢轴纪纲之条宻勿乎章程课覈之训坐论对时之务柄揭援拯之方苏海内之倒悬次第六竒秘计削中原之左衽雍容九合肤功料敌伐谋应机全仗异士攀云附翼同辰莫匪钜才生民将乐扵华胥羽卫伫归于浚汴持衡尺熙乎帝载俨端委代扵天工致主愈谐庇人弥伙伏惟集贤仆射相公毓粹元精禀灵神岳间出挺生于拔萃渊懿自得乎时中光明显融调一新美该典籍理世之具纂庙朝循道之规兼四科而有光论万机而至悉可以应无穷之资略故允出益办之弥纶谐弼裁成风采号令等魏弱公之学识切李文饶之虑图潜心王体之缉熙尽节国是而翊亮优优措置之标的矫矫决果之蓍同舆辀车若左右手接士藻鉴故应任耉而迩英及物恩波何胜数计而周度钩致俊伟备患折冲驯扰遐荒櫜弓却马宁壹太平之业运用文武而成鄙庸俯伏于下风仁杰宜在扵高位跂闻宠陟稍欲激昻想广博之甄评宣自公之元化道义不隔扵富贵旱借润扵滂霖大度高风窥较岂易古心竒韵取予无方驰神闬闳引脰符照倾颂之素敷叙曷殚
　　牋贺参政
　　伏以刍荛孱短蝉衮穹崇注仰仪刑系向先觉扫阍自幸进阶敢祈听人物子将之评由基命中揆国势中立为范师旷审声崇论克谐扵賛襄珍防发明而挺出品裁则哲藻鉴拔才矧兹衰屏之踪辱在矜瞩之末积嵗希风而慕义兹辰懐刺而抠衣缪输管简之诚少道郷曲之契恭惟参政丈稽典学之经纬蕴忠智以研防功业逐日以新遐裔率服道义得君之实操履昭明诲迪溢于封章謇谔着于台阁断金至利渊衷恊同正笏稽疑具瞻弼亮绛帐知旧并位烟霄黉省交朋擢陞班爵栋梁文囿冠冕词林如艅艎载济于长川若锋锷新硎于巨阙遐龄布筭而全拥多祉揲蓍而可占究宣燮理之方更展升平之効弗鄙骥睎之驾伫观羊角之风激励衰疲稍寛窘促均余光扵曲照化瘠卤为丰穰僣冒荐闻卑薄愧惧
　　牋周枢宻
　　伏以瑞世儒师贡无矿黄金之璞宗工内相嘉起草白玉之堂擅美标竒宻勿自结于荣遇开懐前席从容褒倚而奋庸向者词令铿鍧耀辉华扵日月乃今枢机陟恪契感防扵风云巩固太平之基弥纶掌武之柄多筭却敌全防宪邦奨王室于尊强训戎容于果毅窃以拯天下之急者宜仗哲谋竒士广圣时之教者必擢宏博艺人璆琳珪璋皆万乗之器使股肱喉舌惟九重之简求进陪论道之司欣慕得贤之颂恭惟枢宻同知雅邃清韵殊特轶材饫读典籍而逾五车不出樽俎而见千里辞科中隽文苑乐推贯道理而养其渊源窥阃奥而不见畛域用意远迈典故该明若楮马入閤而陈谟如髙崔应问而白事专对见苏卿之节甄综齐卢毓之平化率百僚而表庶徴威振五兵而遵七德敷资略智辩之杰付竹帛丹青之传奨鉴人伦作成品藻门阑诱掖海防仪刑籀念岩跂龙津幸海纳槐府奋词馆之蕞质渎庙堂之具瞻自揣头颅只合躬耕扵陇亩扶持门户不忍遐弃扵箕裘顾丘壑之芸樵睎江海之膏润愿埀渥泽所借涓流敝帚荒言之麄骇鹿华轩之峻珍颂之切裁染奚殚
　　迎婺守周侍郎啓
　　伏审命移江介宠镇辅畿歌股肱之良风声洋溢见节旄之美道路荣华窃以图旧念兹清衷遴选重寄亲擢褒嘉出纶汲汲共理求瘼之功优优中和乐职之颂朝佥竦其挺特士庶慕而归依曩者恭惟知府某官侍郎蕴道艺之端诚际德音之延纳登禁严而极台阁演圣籍而侍扆帷封章感达扵穆清礼乐饫陈扵竒论自诡一麾之佚曲留三节之期凖的列城之师光辉九牧之誉盖郷党徤讼何烦繁露之春秋课督稽违暂屈次公之精力摅智能髙妙之政推公明岂弟之诚籀忝预侨人钦跂公望田畴务穑之隙溪堂请益之初钦庇乃情敷叙曷究
　　牋判部汪侍郎
　　伏审祗膺上简擢贰天官畴咨右贤入从禁涂之槖倚瞩华选钦传谐训之辞甄鉴俊良朝绅钜防蕞尔瞻依之下客震于旧治之名邦奉双鲤以裁缄歌棫朴而称庆恭惟判部侍郎英嶷清懿之望絶伦茂异之资抱器识股肱之才炳光辉魁躔之冠章奏处画倾省寺而慕崇修述建明翕词林之跂向曩者召还秘府谈言居易之俦兼职儒官介节亢宗之比得靖宻之风以在位敦警敏之虑以取名中外展措世之休功论辩着戴君之至分方将全太平之尽美补大化以燮调台阁訏谟国家深防凖的毗益于邦政经纶究观扵日新乃术高于稽古揣摩之多智出扵审官拘挛之表岂惟铨管之有叙必致淘汰之知人量推多士之先艺盖大廷之右何止挥紫宸之翰亦将参岩庙之图某冗龊凡流夙侨属部偶合一词之善遂蒙温厚之顔以道相求非萌心于禄利引经相质期析喻扵知闻欣承省上之初开慰时机之防
　　牋陈左揆
　　伏审丕显休命超任元台亲宠冠扵百寮宰制通于四海诞传涣号盈溢欢声窃以三公赖扵全人二柄萃于一品惟当宁御世之具代天为工惟大臣体道之诚与上恊契其施教正俗俾比屋向道而回心其顿纪正纲必全防察防而烛远提持万务之凑独干一毂之枢悠乆无疆迩遐丛仰恭惟左揆仆射相公渊懐卓玮峻范清崇端本适时长虑却顾负耸壑昻霄之器若造舟成厦之资挟邓仲华之文明兼宋广平之风度励精疑弼罄忧勤之百为宥宻岩廊孚终始之一节在璿玑而均四气负鼎饪而和庶官穆如景风霈若时泽课覈精于致理绩效着扵佥言黼扆之注倚敦隆弥纶之志气刚徤消祲沴之灾患赖雄俊之修攘荒裔来王祗惮坐筹之真相多方允乂咸归维石之具瞻舒缓佩绅浑同文轨平宁六合之责塞图任积贤之功昭化驰如神风行无外籀伏念时数偶合视尺璧为至轻鑪锤首当嗟顽鑛之必化
　　牋杨参政
　　伏审举任中宸参毗大政通吴蜀之中外皷命令而怿欣在扵下风孰不竦庆丕钦进贤之礼咨嗟理世之图明良相求鱼水合契所以答斯民之望固当先寰海而忧礼貌之嘉注特殊佥同之推予专属以其得十而举一殆非小能而大知訏谟萃扵清衷絶识明乎毕覩适时之杰舍我而谁恭惟参政六事之贵夏官纳言万人之英春闱举首内庭书命之云委台阁拨剧之鼎新百篇奏御而副忧勤十防发挥而破疑滞公正如白居易笃实如郑文明喜筹筭而敦简编规绳管葛探索丘而稽经律根蔕孟荀深乎帷幄之言至矣樽俎之画弥纶庙论弼佑国钧机柄得人猷为济治方且燮理至和之气扶持大化之源毗厚太平之基振起偷薄之俗蕴懐建事其巧妙而功多酌古制今必天同而神比钟禀岷峩之灵秀肇新旌节之闬闳由危科而寤睿文夙有故事居复门而升二府亦若前修谦恭愈崇静宻不伐文武之宗慕弥固才节之齐量无涯何止扵咸乂军民殆将以永安夷夏致缉熙光明之效皆谟明弼亮之谐籀琐琐卑凡拳拳倾向借乡枌而瞻几杖防顾接而先品流幸待次而侨居政屏身而退伏霖雨之渥无间权衡之审愿遵长铗每弹竿牍小智欣属之切敷叙奚殚
　　迎知郡吴侍郎啓
　　伏审诏音新渥使符旧邦天台鉴裁奉方隅之殊简地官剧柄虚畿辅而辍贤声敷道涂欣溢邻壤跂想旌旟之色扫洒甘棠之隂恭惟知府待制侍郎懿实光辉淳诚暇裕渊邃士林之标矩雍容国器之珪璋论议建明适宸衷之虚伫枉直献替钦柱下之威棱登髙揽辔之澄清啓沃前席之谐允酌王度而裁国制斡运变通调军赋而节货泉链详取予究穆清之重委无中外之宻踈听子渊宣布之謡流次公岂弟之政期召节之何远奉奏计于片时籀夙防庇于云霞乆偃伏于风范心诚素依扵惠爱气合渴愿扵趋承引领贵阍缪裁讷啓龙坂可登之际毛颖无画以陈
　　迎丁侍郎啓
　　伏审出纶遴选剖竹颁符辍奨倚之贵涂畀股肱之上郡簮绅爱戴道路光华凡在防庥孰不敛衽伏以知府侍郎某官懋颙卭之膴仕彰瓌玮之清能黼扆亲除睠渥蕃宣之显拜台阁名品参联上列之英躔例持槖而横经亦分忧而剸剧精覈详谛之老手该广允切之周才惇仁民驭吏之条懋正躬公听之政髦节部伍谈笑而齐肃朱墨栈檄纷错而有伦声实轩腾何止徐陈之辈谟画渊懿超出龚黄之前籀慕乐事贤耕稼封部弗因刀笔之末伎曷表景仰之衷情恭惟高明不见疵讁
　　牋越帅吴侍郎
　　伏审光奉纶防妙简镇东显拜惟新柄兼文武俞咨荣奨器倚功能权均九牧之雄任搃十连之要建旟植棨列城遵听扵禀承飞檄颁条庶政恪祈扵抚御励禁闼之精采诧嘉褒扵盛时恭惟知府安抚殿撰端靖先勤慈良凝重天台司防物望穹隆华殿论思章表臻凑礼律国侨之详允考课次公之精明重临余刃之何劳亟去众情之懐睽防稽曵笔将庶瘼之尽蠲驲使赐环必三公之遄召蕴抱岩廊之矩范睠注弥纶之设施理体当然舆谈共属伏念籀耕耘代禄造请承顔渌水红蕖不图幸防象筹韬略误寘空疎祗悚轩墀诹度职局更睎上术之提掖愿殚下走之揣摩説礼乐而敦诗书巍峩大帅之威秉刀笔而缚绳尺琐尾賔僚之讲求归慕忱诚造次无斁
　　迎喻提举啓
　　言念昨者际晤摽表悚承謦音实未容请益而质疑又未许升堂而望室留落顽薄邂逅邈睽慕文儒博约之规平生咏叹展部使公参之礼今者幸遭镇东油幕之僚拜记室泥缄之禀尘埃俗状玷渎髙明通下走之防情慙古人之三语恭惟提举郎中端敏聪哲士林所宗恢廓公亷朝佥允洽课绩权衡扵邦计学艺冠冕扵时流铜盐之斡浩穰朝廷之知倚办任分台察事重按亷谘访度诹致精力乎五善稽遵庇覈察殿最扵六条岂弟布宣优防有裕攀援交态纳卑吏之鳬趋徐听召音伫名贤之虎变籀附山仰德补隙寒官受任权舆扵代更卑飞上赖扵寛政亲近门闼佩服训言向慕之诚敷述奚既
　　牋绍兴帅陈左揆
　　伏审诏恩倚重时推良弼之名髙镇拊仰成众附爰立之望允声华甚耀控督维雄屏毗王室之忠勤表率海隅之政理颁行防意振激干能屯营训齐闾里咸乂不忝陶钧之赐将防调一之宜伏惟判府少保安抚大观文相公精防诚明公正慈惠伟度当朝之柱石妙略应物之权衡经纶崇璟之才该贯孟杨之业笃尊主賛邦之画慰倾耳拭目之俦简注弥深寄委特渥冠先九牧之方伯不晩三吏之賛元宣化承流素同心德纠奸旌善防遵律文纲条整顿乎藩州课最优隆扵江国霖雨即霈但舆论之不伸薤水风流实吏戎之欣幸颂旧德尊贤之诰歌乐职宣布之诗念僚属景仰诚心顾追锋未谐迅召亲依提诲奉行教条仰戴钦崇荷戢欣竦










　　双溪集巻十四
　　钦定四库全书
　　双溪集巻十五　　　　　　宋　苏籀　撰辞
　　秋辞三首
　　澹天髙兮景彻警鹤鸣兮霜晓何旻天之疾威絶千里之寸草蛩嘷藂而更咽鸟认叶而惊噪息人心之浮竞韬狂志而缩爪耸南阜之髙棱睨快鹘之骞矫手不去扵楸上思胡为乎天杪惟古人之竒懐超独觉而远到乗千里之遗风获万仞之藏宝吞日珠兮月露莹心精之雪澡
　　其二
　　息恢台之燠燠兮金俯凝而火流天风凄以酋兮悲五胜之王囚下何草之不黄兮上何叶之或留维九华之采采慰吾人之好修揉谷螺兮豆漆幸污邪之满篝居老氏之藏室揖丘明之素侯鞭叱羊而视后神为马而天防恍钧天兮帝所俯昆阆如浮沤畸于人而自然舍吾道兮焉求
　　其三
　　始吾登兮终南既而陟兮崧丘纵风行而云卧凛石瘦而潦収日升上兮跳丸山涤霭兮脱裘豁二仪之大全得三秀兮岩陬独防马而归来芘茒苇兮三秋情廓落其何慕求肮脏而与谋心八极而气完得逍遥之至游
　　乌石山辞【翟子示感春之赋酬之云耳】
　　吁嗟巻【平声】然又何硉兀巉岪兮元气肇判宇宙同出兮韫椟灵异噫欠雷泽兮烟霏霞霭倐忽増易兮松桂兰芷瑟彼葱郁兮鸟兽呼嘷万籁叱吸兮九仙差肩在左相直兮两崤二别疑若相敌兮山腰木末门宇髣髴兮背丘面郭负鼇之脊兮崖垠树趾嘻呀而蹠兮巢居不栗未尝愁寂兮正北临闻见廓辟兮平臯芁芁中起万室兮惟南荦确穹无磴级兮殚覩稼穑瞻于海域兮浪莽东西竒峭拱揖兮白云歩武清风肘腋兮所谓伊人可哉真逸兮焦桐无弦羽衣鹿帻兮三十六竒嬉笑莫逆兮乔松心期羡门操术兮猨下取饮折松扫石兮挂氅薜萝采杞芝术兮索隐枚象形鸟迹兮失郊岛病哂班左癖兮神器未泰宵衣旰食兮胡不揣摩谁先着防兮兀尔忘机羣驵狎适兮一旦飘然锋车汗赤兮乃翁入觐道隆前席兮迂意盐鐡吏隐常秩兮鴈荡天台二美无匹兮朝夕问津金堂玉室兮咄兹守株扪崖挥防兮珠迁别浦玉剖苍璧兮弃灰沤纻山水改色兮山中畸人记予防集兮鸾鹤凄怨琴里太息兮长离千仞驾言空碧兮扶揺亿万云飞水撃兮慿据颢苍希夷为一兮夜呼孔賔世纷何惜兮
　　颂
　　伯夷颂
　　人而巍然百世之下岂非以其道也义也其积不善遗臭永乆至扵寒浞盗跖岂非反此而嗜利贪得乎故义利之分夷跖之徒今夫长国家者岂患无贿患无令名调盈虚论取予者岂患无获患辞不正耳远佞人而国强矣百姓足而君足矣义之所在则势之当然也此论非髙也此理易行也而或者以为不然何也贪利者不顾义也伟哉伯夷正心诚意非其义也非其道也舍生以求其志委之以天下且不受也其治国家范来世系安危得失之重确乎凛乎揭日月塞天地何其显且大也斯道也穷之益辟仰之益髙从之则治违之则乱于今天下泽不泯焉彼伐国之谋与贼民之政求富之志彼何人哉予闻耆德语近时风俗之敝曰数十年来士风颓陋公卿言利扵国蕴利扵身递相视效惟官惟贿谋家奉已而无爱君忧国之意谓古人为迂阔贱守节为不通背正路而趋市道所谓能者如此喜事邀功者为目前之计兴无名之兵诛求敛剥半钱无遗一毫必析所谓贤者如此斯谋斯猷未尝亷也四维由是丧邦国由是亡其旤至扵噬脐天下涂炭岂不闻伯夷之风乎呜呼伯夷所谓不可者武未尽善也鄙夫何足算哉伯夷之与世人相去何啻万牛毛也噫鄙夫听焉岂不稍亷耶理乱之机予忍黙而不言乎世之君子能附伯夷之末光孟子所谓兴起者此也譬如凤凰翔于千仞顾余人碌碌如乌鸢辈攫搏以争腐余良可悲也彼分寸锥刀汩没而不疑者固未闻此耳
　　青词
　　代醮词一首
　　伏念妾随夫干禄去秦走闽流落五年尫孱数口脱违战国贪艰闗之路途瞻仰昊天荷生全之大德缪忝参佐累歴惊危顾方隅风气之异宜或妖蘖疠疵之莫测上渎盖髙之听深慙乆祷之诚誓愿干戈不歴扵见闻骨月永远扵灾瘴省躬懿戒直心道场妾无任
　　祝文
　　奉安镇闽王
　　维神消禳患灾仁爱国土闻于行阙加崇大号恩宠甚渥名实相当籀等钦奉新命书勒标榜繄聪毅之鉴锡安靖之祥伏惟尚飨
　　左右侯通用
　　维神变动不测慈故能勇部使敷奏加贲封号焕列侯之显服庆新命于旧邦谨卜吉辰揭兹巨榜人神胥悦家国用宁伏惟尚飨
　　谒庙文
　　籀奉朝命贰州治中视事之初防谒祠下慙其菲荐冀达忱诚惟恃聪直罔不庇鉴庶防学道及物魔障永除私门咸宁灵蠁収赖
　　衢州辞诸庙文
　　避亲改命暂贰本邦柅车剧暑荏苒小春聪直鉴庇首末宁谧解印奉辞敢伸防荷归诚之恳伏惟尚飨
　　祷雨灵康
　　年月日三具位以精馔香烛酒果之奠告于灵顺显佑广惠王之祠惟王庇鉴疆土揭雨旸柄至于弭冦兵招海贾皆阴隲显相爵秩尊严禬禜响答某等被命莅州视事伊迩涓日躬荐念连嵗灾旱稼穑焚如比屋艰馁赋入匮乏神贶邈然今兹上春时泽未降麦陇焦干井泉枯耗嘉生惧殒民情嗸嗸将为道殣某等无庸宜当咎责惟王大慈大力仁惠此方敢以瘥瘵上烦救防谨斋祓归诚栗栗危恳聪直矜恻扵赫灵应诞降甘霈溥润山薮髙下咸均嵗事丰康阖境一心永永防报
　　祭文
　　祭寺簿李治表母孺人文
　　呜呼溧水里中蔚然梓樗夫人内则训子相夫众云子才必大门闾铜墨宁省斑衣安舆鹗荐三节文石曳裾亨腾膴仕天防恩俞馆殿之阶丞卿之储期颐象服甘毳哺乌庆崇艺萱变骇隙驹翩翩粉旌冥冥其居酸楚悼戚行路欷歔冠盖走唁吊客千车某等同官为僚义敦友于祖载有日助绋指途钦荐一觞以致区区尚飨
　　代祭潘少保相公
　　惟昔先正岳岳鹰扬差肩英卫纪于旂常载勲盟府烜赫颙昂公奋妙龄玉韫兰芳好节慕声蹈履允臧出降金根甲舍康庄秾华异数视仪真王誉望器懐搢绅锵翔鲁馆秦台帝婿耀芒贵戚温文将种慨慷宸扆眷懐奨予煇煌赍建旄青毡弗亡尊爵亚保书社歴阳弭貂相祀班列所望重侯累将厥阀愈光某获陪从荏苒星霜不遗英重鄙弃老苍俛仰防何卧疴在床一代风规夜壑舟藏传袭子息蝉联不忘翰藻如新吊客涕滂昭欤爽灵荐此一觞
　　奠亡兄尚书龙学文
　　维绍兴二十六年十有二月戊戌朔初六日癸夘弟持服苏籀与简防谨以清酌庶羞之奠致祭于亡兄阁学尚书仲虎之灵呜呼肇基二祖颍川有苏希古孙陈宣哲世模歩趋陪从探讨诗书咨仿阙里吟咏而雩郏鄏松楸坟籍衣盂简编椟传吾道岂诬公弱敦敏躭玩经防康成王弼风雅彖繋语孟檀弓发防究体斟酌心精应用词绮烱然独识洒落清制緼袍顔巷淹此国器伟欤东坡百代之师公其元孙家学在兹举朝注之贾嘉子思真主龙翔育材马栈庙廷评衡俞音首柬横经资善注记黄省舒华发藻不陨先范忠吿之求宜居给諌超据西垣代天笔舌纶言雅奥封章宻勿第七属车甘泉世职请间论事燕闲玉色兼官弥近台阁跬陟命实迍邅三返岷峩天涯地角水陆奔波牧守鄊邦程路邈遐排抑根却奉祠婆娑惠洽鳏孤荐多寒远推食解衣周给衎衎待人孔炽自处疎淡克家之珍佐时之彦籀等无堪友爱岂弟采其偏长矜其不至解手脩门尺书相继竟不一面襟抱曷既讣来西南宗属殄瘁陟冈靡瞻挥涕雨泪秩大常伯七旬何怼正一诚明安有沦坠下从髙曽即穸济美斵刻乡枌德音不昧念夙饫饮擎跽奠酹呜呼哀哉尚飨
　　墓志铭
　　故中奉敷文阁王公墓志铭【代伯父侍郎作】
　　某之先伯东坡公先人栾城公夙从太原伯敭甫防嘉祐文安公犹子也以能出入持节浙部时弛危以寛瘥瘼详谛警切见远识防之明僚友赖焉以为有不可及者子家侍旁冠而缔姻栾城以妹氏归焉苏宗五女伦次季壻也公蚤仕劳勤晩为郎出按闽部资望弥峻朝廷以栾城旧德施泽借公才节图任之意炳然以莫齿非可进为自诡退休脱落纷埃秩琳宫凡五禩绍兴二十三年七月二十六日以疾卒享夀八十有五栋等累然苫次谋所以葬具行事爵里求为志铭某不容以老勌为解谨按王氏本姬姓在太原祁县者八世祖项为后唐辉州刺史子孙避乱徙居单州砀山去应天不远至国朝移家于应天虞城曽祖讳渎通守泰州赠太师中书令兼尚书令曽祖妣徐国夫人仇氏祖讳纯臣任濮安懿王宫教授迁河东漕赠金紫光禄大夫祖妣建康郡太夫人吴氏父讳廷老任两浙漕左宣奉大夫妣硕人元氏所生令人何氏公讳浚明字子家熙宁八年以世赏补太庙斋郎少敦柔警拔属词日课千言缉熙事业令问发闻扵吏理向公不择剧易徤敏曲全元祐五年任宿州司法嵗满调阳谷尉老吏宿猾敛戢詟伏绍圣间河决新堤东注眉丘阳谷正当其冲老壮迁避盗贼乗间充斥歗聚朋扇一日之间至十余万本路安抚使发将兵捕袭渠首窜轶余众徬徨无归公虑武人贪功滥杀非辜旂榜喻以祸福大书招出诱防之人姓名于其衣背以圗印记之分遣归业但推首恶主名报于帅司及统兵官由是所全活者动以万计防公良民防至涂炭以不自言功故无赏典建中靖国间辟陜右茶司官属举职最闻诸司交荐遂迁京秩授真州六合又沂州新泰两邑事丛务剧民大服其政既去思之如父母然政和三年赐五品服掌金耀门书库丁所生何氏忧服阕通判婺州终更提举福建茶事建炎初建卒为乱凡职掌兵民之官束手颠踣公诚至岂弟众所共知一言抚存千夫帖然由是魁首就戮朝廷谕贷诖误许其自新遂以乂宁除知泰州敌骑犯边江淮尘扰孤垒守捍沮遏其鋭以功迁直秘阁改知建州初郡中有招降贼兵数千屯驻已而复叛坊市尽为诱胁贼党僣窃势如蜂蚁公徐行避防以仁厚素着贼不敢害上章自劾除领宫祠复起知秀州未防又授亳州不果行绍兴七年赐三品服改知常州未赴间召拜尚书兵部郎中寻迁司勲郎中乆之领福建漕计朝论委重陛辞条奏民政赋役筦榷时宜纠奸禁暴之画上意嘉之到官芟烦解绕尽蠲积俭出薄入阖境归厚建安嵗贡新茶官囿素号膏腴而壅培卤莽嵗颇不登循习取足私园乡户买茶输纳病扵侵扰官囿科拨荒废公始议补治区垅増茂嵗入优裕民力益苏土人德之建生祠镵碑以颂其美公止絶之事寝上闻诏陞直敷文阁替归朝命尔领宫祠实以优佚其老遗表上陈远迩士流兴嗟婣党咤惜曰哲人亡矣公扶危拯溺心如金石解纷释结信发于声仁形于色故乱庶遄定奉上临下未尝谄讦交际酬酢之间谨审抑畏与物虚邪故无怨恶盖饫闻虎达之训切磨薫染其中所养者厚矣非止笃扵行世之道也中馈慈懿姆仪温淑故鞠子众多无不均一仕宦七十余载歴任二十官阶至中奉大夫勲文安县男尊荣夀考可以无怼矣诸子以是嵗十一月十八日公于兰溪县紫岩乡昭化寺之南麓苏氏令人祔焉从日者之言也男八人栋通判镇江府植从政郎棣棁楫权从事郎柄棫通仕郎女六人皆适良士孙八人铭曰　显显文安燀赫宗盟负奇堂室弟妷奋能惟公父子嗣烈其馨位不称才实浮扵声百錬明断龙泉青萍世值纷揉当官而行翾浮之伍失据陨生公仁而勇排难定倾从容颐指汰浊理棼氓戎宁壹凶不失刑纂文安公拊乱疲精菑获伯敭恻怛公诚治洽雍熙遇文王兴善类见知郎于夏卿七闽瘠土惠泽荐零庶防古人揽辔澄清职宸居敷文禁廷夀登大耋八子簮缨隂隲阐迈籝金六经性如植徳食佳城谁其验者东晋景醇委祉丛休殆莫与京
　　双溪集巻十五
　　双溪集后跋
　　先公监丞栾城公长孙也在颍濵亲炙教诲十五余年建炎初南渡侍伯祖侍郎居婺州近三十载裒其平昔所述古律论撰为十五巻目曰双溪集并所记栾城公遗言一巻因镂板扵筠之公帑庶防广其传焉淳熙六年中秋日男朝奉大夫权知筠州军州事诩谨志










