　　钦定四库全书　　　　　集部四
　　龙洲集　　　　　　　　别集类三【宋】
　　提要
　　【臣】等谨按龙洲集十四巻宋刘过撰过字改之庐陵人当宋光宗宁宗时以诗游谒江湖韩胄当国时尝欲官之出使金国而轻率漏言卒以穷死葢亦陈亮之流而跅弛更甚者也当其叩阍上书请光宗过宫颇得抗直声然其时在廷诸臣已交章论奏非廊庙不言待于草野言之者何必屋上架屋为此哓哓特巧于博名耳又屡陈恢复大计谓中原可不战而取更不过附合时局大言以幸功名北伐之役后竟何如耶杨维桢吊其墓诗云读君旧日伏阙疏唤起开禧无限愁文人标榜之词非笃论也其诗文亦多粗豪亢厉不甚协于雅音特以跌宕縦横才气坌溢要非龌龊者所及故今犹传焉集凡十四巻后附宋以来诸人所题诗文二巻合十六巻岳珂桯史记过始末颇详称其开禧乙丑过京口相与摭竒吊古多见于诗其多景楼一篇广汉章以初升为之大书词翰俱卓荦可喜属为刻楼上防兵起不果云云今集中诗以此篇为冠葢由于此然伏阙一疏今竟不载于集中其尚有佚篇欤至蒋子正山房随笔载其辛弃疾席上赋羊腰肾羮絶句及为张栻作张浚挽诗以集中不载为遗珠之憾核以岳珂桯史葢小説之附防非脱漏也乾隆四十三年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆费墀


　　龙洲集原序
　　古人以诗名家者众矣予兄改之晚出每有作輙伸尺纸以为藁笔法遒纵随为好事者所拾故无钞集诗章散漫人间无从防稡澥尝游江浙渉淮甸得诗词表启赋序于所交游中才成帙多为同侪取去嵗月乆淹应酬防不能给或以是而获谤吁上而李杜韩栁近而欧苏陈黄大篇巨帙烂如星日绚如绮组膏泽流于无穷于此何足秘哉用是锓木以广其传每得名贤序防诗文亦多尝陆续以刻少有舛阙不敢轻易窜易或収善本能一赐防对至愿峕端平纪元六月望日刘澥谨题






　　钦定四库全书
　　龙洲集巻一　　　　　　　宋　刘过　撰歌行
　　襄阳歌
　　十年着脚走四方胡不归来兮襄阳襄阳真是用武国上下吴蜀天中央铜鞮坊里兮作市八邑田熟麦当粮一条路入秦陇去落日彷佛见太行土风沉浑士竒杰呜呜酒后歌声发歌曰人定兮胜天半壁重开新日月买剑倾家赀市马托生死科举非不好行都兮万里人言边人尽麄材卧龙髙卧不肯来杜甫诗成米芾冩二三子亦英雄哉
　　多景楼醉歌
　　君不见七十二子从夫子儒雅强半鲁国士二十八宿佐中兴英雄多是南阳人丈夫生有四方志东欲入海西入秦安能龌龊守一隅白头章句浙与闽醉逰太白呼峨岷竒材剑客结楚荆不随举子纸上学六韬不学腐儒穿凿注五经天长路逺何时到侧身望兮涕霑巾
　　红酒歌呈西京刘郎中立义
　　桃花为麯杏为浆酒醖仙方得心法大槽迸裂猩血流小槽夜雨真珠滴岘山之北古襄阳春风烂漫草花香乗轺谁为部使者金闺通籍尚书郎儿様爱民真父母十万人家感恩厚鵞儿不酌宜城黄流霞造此江南酒轮蹄日日行乐同琥珀潋灔琉璃钟瑚枝下贵公子人面日色相争红栏杆十二开帘幙腰皷轰雷奏仙乐翠翘金凤大隄倡玉纎捧劝罗衣薄人生百嵗能防何海棠花开春较多有貂可解换一防醉倒天暁待作麽
　　州歌
　　今年城保赛眀年城州防来不能御贼去欲自囚伟哉淮南镇禹贡之扬州念昔蕞尔寇马棰轻江流翠华离金人有李郭不幸被帐下儿长戈防其喉舆尸有遗臭鲜血粘髑髅败军无主余众散莫収势当截归路尽与俘馘休甲兵洗黄河境土尽白沟天子弃不取区区乃人谋金帛输东南礼事一何优参差女墙月深夜照敌楼泊船运河口颇为执事羞
　　盱眙行
　　车徐行马后驰天寒逰子来盱眙功名邂逅未可知生平毕竟要何为既不起草黄金闺又不侍宴白玉墀何不夜投将军飞劝上征伐鞭四陲沧海可镇山可移男儿志气当如斯安能生死困毛锥八韵作赋五字诗金牌郎君黄头儿有眼不忍重见之志大才疎浩无期逢人举似人笑嬉谓之痴人未必痴唤作竒士何能竒
　　从军乐
　　芙蓉寳剑鸊鹈刀黄金络马花盘袍臂弓腰矢出门去百战未怕兰鏖酒酣纵猎自足快诗成横槊人争豪但期处死得其所一死政自轻鸿毛将军三箭定天山丞相五月入不毛生前封侯死庙食云台突兀秋山髙书生如鱼蠧书册辛苦雕篆真徒劳儿时鼔箧走京国渐老一第犹未叨自嗟赋命如纸薄始信从军古云乐
　　登升元阁故基
　　脚力矣曷少休侵晨更作升元逰眼中已不见二百四十尺之髙楼但见炊烟万灶宿貔貅上有啼鸦噪鹊如泣诉下有藤蔓老树根据枝相虬想其结缔初匠石巧与造物侔桷榱枅栱不知几大木一木牵挽囘万牛山川退聴左右受约束日月乌兎早暮东西流河房之旗矗立矮如防临春结绮望仙三阁俱下头杯埦块潜培塿而已矣蹄涔洞庭芥为舟拄撑霄汉弹压大千界下厯梁唐秦隋晋汉周一朝世故有翻覆祸结祝融囘禄与郁攸灰飞障天烟焰炽一火三月烂不収遂使觚棱化草莽丹雘成墟丘吾闻至人侈俭初何心有茒一把盖头便可畱何必穷极土木事妖怪朘削赤子膏血敛以裒是故子刘子不仙不佛亦不侯视鸾台凤阁为蘧庐百万买宅亦梦幻泡影沤江西岂无家白沙翠竹泉石幽小亭茅檐曝日搔背痒篱缺墙破手葺修如以天地为室庐日月行住坐卧得自由不为朱门是不为白屋羞有时骑鲸千里逰汗漫有时蛤蜊遽食殻秋彼升元阁者亟成而复壊肠亦不能为之断心亦不能为之忧造物何足云此身自赘疣誉尧毁桀未必公是非丘跖两窖蚁与蝼日斜诸公急下山我有斗酒归去来兮相与劝酬
　　大雪登越州城楼
　　北风吹雪天尽头苏州未了来越州越人夜乗剡溪舟乌喙还念栖山不吴人载酒登虎丘窈窕万舞杂清讴迤逦茂苑来长洲不顾麋鹿苏台逰我独忍冻城上楼欲擒元济入蔡州鐡骑突出风飕飕越人惊倒吴人愁
　　望幸金陵
　　建业水大胜武昌鱼有味江东云不比渭北春天门崒嵂两岸石壁立石头钟山龙虎东西分椎牛酾酒家家凖拟犒六军翠华不来冷落行宫门泰华不易得天下闗中为本根懐哉金古帝藩千船泊兮万马屯西湖真水真山好吾君岂亦忘中原
　　舣舟采石
　　我昔南逰武昌夏口之山川赤壁吊古齐安边又尝北抵鹤唳风声地八公山前望淝水谁令舣舟牛渚矶楼船蔽江忆当时周郎未战曹瞒走谢安一笑苻坚危黄云如屯夜月白箭痕刀痕满枯骨徤儿饭饱饮马来意气犹雄歌尚烈只今采石还戍兵诸将奄奄泉下入饭囊盛饭酒瓮酒位去三衙称好手








　　龙洲集巻一
　　钦定四库全书
　　龙洲集巻二　　　　　　　宋　刘过　撰七言古
　　题润州多景楼
　　金山焦山相对起挹尽东流大江水一楼坐断水中央収拾淮南数千里西风把酒间来愁木叶尽脱人间秋烟尘茫茫路渺渺神京不见双泪流君不见王勃才名今盖世当时未遇庸人尔琴书落魄豫章城滕王阁中悲帝子又不见李白才思真天然时人未省为谪仙一朝放浪金陵去凤凰台上望长安我今四海行将遍东厯苏杭西汉沔第一江山最上头天下无人独登覧楼髙思逺愁绪多楼乎楼乎汝奈何安得李白与王勃名与此楼长突兀
　　清溪阁次胡仲芳韵
　　树枝新梅蕋迸与君携手清溪问旧来侠客歌舞场何似诗人风雪迳溪边杰阁髙崚嶒左右华屋连飞甍依稀王谢鸣珂里彷佛秦筝云母屏古来繁华各衰歇只有不磨惟璧月小船何处载愁来哀怨一声吹笛裂
　　呈陈縂领五首
　　旄头欃枪锐冲击杀气隆隆半天黒千家悲哀万家哭唐邓征魂招不得北斗移杓向西指八月风髙塞尘起大军忠义赴襄阳飞鸟潜鱼未知死黔黎殷忧痛无防愿得空中降黄白呜呼何代无竒才世间未有黄金台
　　其二
　　太宗造唐刬隋乱仁义结民过炎汉碧眼绷儿逆天纪忠义囘天四方起嗟哉主将失纪律百万秦人半为鬼浮云改变异今古不谓前车眼中睹当时潼闗说哥舒今日襄阳说皇甫
　　其三
　　先生文章擅经纬战法渊源如孔子当时蜒獠沸溪洞一扫蛮风净如水胸中气压万人将亿万貔貅资餽饷汉家火徳接天统秘计竒谋堪任相愿公飞章告天子敌疾如风走如鬼
　　其四
　　商渠駞河河可慿精卫填海海可平物情大忌不量力立志亦复加专精忆昨痛哭丽正门白袍黒帽如逰魂中书堂畱草茒疏不赐诛戮光宗恩暮年志气耻雕丧广文长阳吊名将愿持上方三寸铁细剖赤心告今上
　　其五
　　今上聪眀过尧汤师王忠纯如魏王君上戮力殄仇国六月戈甲飞氷霜泗州已复汉正朔议饰寝庙修洛阳草茅蝼蚁百无用山林岂复中原梦敬须洗眼俟河清读公浯水中兴颂
　　忆鄂渚
　　我离鄂渚已十年吴儿越女空华鲜不如上防古形势四十余万兵筹边中原地与荆防近烈士烈兮猛士猛泽连云梦寒打围城接武昌暁排阵书生岂无一防竒叩阍击鼔天不知却思仙人白玉笛胡床醉倚南楼吹貂蝉兠鍪两岑寂若耶溪傍还作客空余黄鹤旧题诗醉笔颠狂惊李白
　　寄竹隠先生孙应时时为常熟宰
　　苏州酒滴如真珠公能醉之酒百壶得闲政恐不来尔来则倒屣相与俱江山绕楼诗句好奔走万遍同驰驱大书小草各有态雷雹震耀莺花姝当其半醉尚醒在宛若处女未嫁夫杯行到手湖海歇翻覆云雨来须防羲之屈使坐北面命骚如役仆与奴角巾斜飘髩毛出笔墨颠倒衫袖乌囬旋左右如有碍归路不记长须扶宾侪指摘士窃笑亦有好事描为图咸云先生欝于用浮沈欲以酒自娱实非能饮姑好客不时斗酒由人须若予乃是真饮者糟丘日日乡无何虽然人亦难意料未可目以为酒徒相逢摆畧边幅尽胸次开豁无城郛敛蔵穷达付之酒不以礼法自束拘情归一真举无伪稽玩世为通儒饮与不饮无不可醉醒醒醉同一区痴人之前莫说梦梦中说梦真濶迂客来輙饮饮輙醉此其所以为竹湖不然他人岂无酒欲去此脚自懒趋计公之客日百数结束冠带纷座隅欲言喉牙物如梗中懐腹非外示愚不如鄙性好诚实退无取议进不防欧公自爱曼卿放昌黎亦喜刘义麄满城风雨重阳近黄花篱落金英敷山髙凛风吹客倒公楼虽小主者殊狂当相就取一醉有酒饮我无酒酤此即虽狂亦可喜我去俗子畴当呼世无人兮亦已乆公不容我谁容乎
　　眀州观大阅
　　书生灯困毛锥说着刀剑何时持忽闻殷殷金鼔震惊起块坐筋骸衰国朝训武重秋狝列都敢不张其威万家軿首遮道看我亦役逐人后随武夫櫜鞬陈整整虎豹拏攫旌旗麾人言吴儿尽脆弱身发文断勇未知不见拔山昔项羽何必燕赵士始竒军容灿灿生光辉悲风淡杀气怒对此忽作边头思熊罴不哗暁争出万骑驰突寒打围纷纷血毛腥原野箭竹正堕惊鸿飞将军仰笑兵军贺金帛填委深沟池十年文穷坐百拙感慨一赋从军诗
　　嘉泰开乐日殿岩泾原郭季端邀游凤山自来美堂而上湖亭海观梅坡石林无不厯覧最后登冲天楼下介亭观骑射歌舞赋诗而归
　　结束战袍骑战马冠军将军宛如畵前呵小驻来美堂箭去弓鸣飞鸟下青林路转入岧嶤湖亭海观争为髙谁知凤舞龙飞外别有楼阁横云霄囘旋左右皆逰厯人物江山两英特风流标致梅岭梅磊落胸襟石林石侧身更上天上行好风吹下笑谈声山神川后领要束遁走虎豹藏蛟鲸摩挲苔藓题诗去万鼓声中白题舞众宾捧酒夀主人将军自是擎天柱看山看水时一来钱塘吴越何小哉指防中原百城在功名逼人有机防
　　古诗
　　凉生几砚未糊秋风射入如相呼床头吴钩作龙吼便欲乗此穹庐丈夫诗胆如斗大摩挲笑与歌楚些平生柔肠作鐡坚挑尽寒灯拥襟坐撞钟打鼔天欲眀鸦未知暁鸡先惊夜来有雨不须问聴取前蕉叶声老僧惯闲定较可山色朦胧半烟锁玉簮委地怕禁持消息雨中弹指过前四十日得一晴逺山松桧如泼青痴云冉冉自辟易半江滚滚金龙生桂花毕竟终燥薄强出婵娟懒梳掠正縁乆不见云生事半功倍扫萧索人言快意难得时世间乐事须生悲转头天地泼墨黒依然雨脚如丝垂山翁岂识神龙志特地防淫阻逰意不知金鸭香篆长拥鼻犹可看文戱重重叠叠添青苍谁调浓翠绕丛篁草木过湿有香意衣笼鸳褥篝笼汤峭岩万丈苔斑驳日固甚佳雨不恶晴眀晦冥俱可观刍豢有时荐藜藿爱山之痴如爱诗或日或雨皆足竒君不见若把西湖比西子淡妆浓抹也相宜
　　上谯江州
　　丘公镇金陵辛老治京口君王神武欲筹边九江更使何人守九江太守令谯侯谯侯徳量容九州诗书礼乐晋元帅意度闲逺和而谋清尊对客温如玉同上庾楼望西北边尘万里气压之客有白头何碌碌出门烟水空茫茫西为汉沔南衡湘指防武昌在何许买船又谒吴侯去
　　观三叠泉
　　五老峯北嵳峩颠龙泉三叠来自天只因开辟便有此山云蔽防经嵗年一朝何事失扃鐍樵者得之人共传欲往从之人惮逺险溪絶壑穷攀縁初疑霜崩涌天谷翻若云奔不岩宿散为风飞飏轻烟垂似银丝贯珠玉随风变态难尽名洞骇观者心与目清寒侵袂心益爽清甘熨齿手屡掬我欲揽之作玉虹似开九丈锦屏风有若挿碧金芙蓉笑骑挥斥凌太空穷源直到天河东
　　赠许从道之子祖孙
　　祖孙今年防年齿两髻紞紞垂到耳读书要以六经先山云闭防经嵗年老夫之见窃不然别有一说为举似方今边裔日衰甚河朔早暮风尘起腐儒酸寒作何用国家所欠竒伟士丈夫立身两字尽臣子忠孝而已矣吾观汝相头面濶顔色麄厚黒而紫汝翁七十髩发转汝又科第迟如此与君生死蠧文字土田官人村夫子不如左弯右挟弓肉食封侯差快耳
　　郭帅遗蕨
　　书生穷无食肉相老不能官犹崛强一杯紫蕨江西羮万户封侯犹未当主人幕下三千士谈王说伯如防起日日椎鲜与击肥厌飰腥羶饱而已此生只愿吃此羮坐看将军勋业成金山乞取一片山要看濈濈儿拳短穷人便是知田汉
　　舟中
　　扁舟去时风怒恶舟入深溪雪花落我行无事有底忙且向荻花深处着隣船乞火炮蛤蜊樽中浊醪把一巵陶陶万事不复理冻口忍吐寒酸时
　　村墅
　　俗子有钱村亦乐秋田未熟歌牛角三家村墅无官方夜半呼卢笑声谑寻思我辈不如君平生读书徒苦辛遭时丧乱未得志长防短藁无由伸不如卖劔买牛去也学此翁村社住只愁夜半月眀时得意无人和诗句
　　题一犂春雨图后
　　阿耘无田食破砚奉亲日籴供朝饭有田正恐拙把犂何得受为图畵看汝父名汝汝当知有田无田未可期有田不畊汝懒病无田畵田真畵饼畵田之外更畵牛捉捕风影何时休头上安头入诗轴全家不应犹食粥







　　龙洲集巻二
　　钦定四库全书
　　龙洲集巻三　　　　　　　宋　刘过　撰五言古
　　寄竹隠孙先生
　　竹湖人之英剧县勇自试三年种桃李遗爱及僮稚咸欲父母之谓吾公之子独有督邮嫌见谓不事事瑕疻催科细欲以三尺治八月羁僦楼半年縻隠市小牕天日晴洒落自胸次抖擞旧尘埃楮札左右置寄傲防画间挥染当逰戱人贤世所希嗜好人共贵车马閙填门载酒日纷至大书极豪放小草亦姿媚敛藏经纶业进此第一义玉板抄歌诗石碑刻图记人家锦为轴髙壁垂至地袭藏较工拙临冩费同异争如老刘子落魄一狂士半生不读书颇能防其意寒泉马饮平陆蛟龙起得非乆幽愤于以发竒气政使钟鼎疎自足名一世毛锥乆见絶一见尚能喜酒边袖与诗不誉亦不忌有峕夺之去箱箧余故纸如持将军诰屡博姑苏醉
　　同许从道逰涵碧亭
　　犯暑日午来坐到日落归松桂丛团团竹光净晖晖乳窦成濯缨緑染身上衣却倾所携酒对酌老石矶幽鸟当歌者荐以首山薇敛藏大千界防戱尘尾挥寺门长安道结束驷马肥醉乡访腥荤屏风肉红围我亭不闗锁何人欵柴扉掉臂樵担行藤萝自烟霏古所谓迂濶若此二子稀既非携娉婷又乏玉鞍飞不知有何好林泉少焉依境胜更着语鬼神暗呵讥但知咲他人不觉自已非
　　湖学别苏召叟
　　失学老无成宁不心自慊子卿生吾后逸俊眼未见委身入罏锤顾此金百链有如顽钝质岂可便磨刬看君说经旨不异缻水建小诗虽自放风味亦不浅我途未易穷本自安眠饭俯仰道徳光耳目自濡染凉风忽秋思一夜纸飐平生湖海梦髙兴动淮沔追思狂踪迹失处不可掩醉捶黄鹤楼一掷赌百万只今觉衰甚四海逰已倦所余习气在未了一第欠师友遗隆规古学当自反小夫事机械心甚山川险半生客吴越生死交情见谁知尘土中得君初识面何时束装来草草衾裘办宻迩恋轩诚功名期嵗晚
　　荅曹元章【并序】
　　曹元章以谨畏喜义雅为乡里所重县官自令佐以来皆敬之疑若取友必慤荘之士乃如某者实自放于礼法之外元章既不以狂弃之方且粉饰语言以媚无非议我者惜乎相知而未深也唐贺知章逆知开元末年之变托意鉴湖一曲以归落魄四明自号狂客至相率李白剧谈痛饮呼为谪仙由今观之岂不甚怪然黄冠锦袍屣弃爵禄与夫炙手权门推而不去者其人品孰为贤否孔光张禹皆大儒平日托经自文当王氏墓木未拱之秋相与唯阿无骨鲠臣子气自刘更生死天下公论之口皆箝而不敢肆鼎祚陆沈繄谁之罪吾观天下龊龊之士滔滔皆是后世必有好予之狂者则又系之诗其词曰
　　先生修廉隅日日自惊畏老大寄杯酒狂亦非所讳酸醎虽不同各自有正味切莫对痴人说梦其词费
　　古意席上为徐子宜侍郎赋
　　桃李多芳妍开落如春风托身终自天花不百日红残月望朝日各自相西东为君整仪容照水不照镜为君进甘旨君自内有堇悲歌欲感君声若君不闻金玉徒倍君君看若浮云父母长叹息谓儿好容徳脂泽固不妍珠翠亦无色娉婷艳阳春自丑不自惜君心河汉流为雨不复収妾心东流水赴海终不止
　　懐古四首为知已魏倅元长赋兼呈王永叔宗丞戴少望
　　言理不可求吾将讯苍苍桃李被笙歌松柏遭摧伤才髙未为福名大或不祥煌煌太史公逸气横八方瑞麟出非时巷伯终见戕晏婴不可作鲍叔遥相望发愤着春秋掩夺日月光文章诚可传毁辱庸何伤
　　其二
　　髙髙黄金台燕赵争趋风后来得荆卿恩礼尽鞠躬丈夫易感激况在穷厄中缟衣登素车函谷照已空吕政当野死燕丹无竒功侠骨化为铁血变海水红英愤气不磨今为亘天虹
　　其三
　　天地有大经圣贤实非觉一身万世则激厉为忠朴周勃真少文汲黯信无学岿然社稷臣汉脉终有托微臣有扬雄百拜美新作男儿无英标焉用读书博
　　其四
　　嗣宗党司马徒尔餔其糟叔夜屹玊山落落昆仑髙神仙之可求蓬岛何迢遥汤武非圣人况识师与昭一死继结缨孤竹争清标荡阴一杯血防凤无凡毛鸱鸢嗜腐防竟絶终身交
　　雨寒寄姜尧章
　　一冬无此寒十日不得出闭门坐如钩老去万感入冶逰亦余事况乃灯火毕独怜镜湖春一一各秀发扳条掇芳防悴变仓卒凡草何足云谁吊梅栁屈东城有佳士词笔最华逸持此往问之雨溅袍袴湿蛮笺定送似来时诗意澁醉里作蛇鵶行草倩蘓十
　　海棠分韵得无字
　　步障蜀州锦重重碧罗襦娇多不胜春十五未嫔姝我欲金屋之贮以贡上都窈窕来世间秾李侍緑珠冶容致人疑讵知非妖狐雉扇开緑绮君王丽华俱后庭非无花有宠争得无八姨淡手抹试妆不施朱不如玉环翠睡起姿态殊人言花倾国况乃下蔡乎
　　谒郭马帅
　　千金买骏马百金市蛾眉长安酒家楼挥洒惊人诗天子不得臣公卿气吞之俯视儿女辈自诡男子竒谁知金陵都五年重来兹黒貂日以敝尘埃髩成丝故人风雨散知巳今为谁郭侯山西英而有熊豹姿巍峩西忠庙乔木人所思垂芳到云仍大将奕世为兄弟各三衙父子步武随万户侯冠军金印何累累虽然平戎防终欝未得施方今羣防扰似觉敌运衰逹靼军其西防以黙古斯犬牙互相错干戈极猖狓盗贼猬毛起敛民极刀锥父老思汉官壶浆傒王师吾君自神武妙筭出筹帷収揽天下才尺寸不可遗机防一日来恢复此其时况如郭侯者礼贤正谦卑使之防云龙列城归指麾安知古中原不使同驱驰过也乆沦落狂名诸公知然亦壮心胆志慕鞭四陲脱靴呼将军举扇障元规自惜世不赏诗酒聊自嬉霜风忽无情一夜彻吟肌髙卧百尺楼闭门无晨炊起视匣中劔依旧光陆离有恩或可报一死所不辞
　　悲淮南
　　淮民穷到骨忍复捶其肌不知铁钱禁作俑者为谁行商断来路清野多流离主人日边来四牡驱以驰或云易之是或云収之宜防人困往返遂逐文书移救焚卒无防燎火乆益滋缅懐征防初山海煑摘时虽云便公家亦复挠其私今者纵虎豹而使渴与饥萧萧芦苇林日夜边风吹悲哉淮南民持此将安之
　　俞太占甞叩阍上书有名天下子甚敬之相防扵姑苏将归洞庭赋诗以壮其行
　　人树俱不堪嵗月驹隙过老懐泪如洗欲唱谁当和洛阳今少年事劳力破精神经百链锋鋭坚不挫逃名缁帷日歌席快一坐气焰九霄虹磊落万玉货平生牀上下楼輙让子卧诸公吮疽尔不去良可唾洞庭清风熟肄业情勿惰有诗寄来者工拙吾能课
　　九日鄂渚登髙楚观分得能字
　　一山如龙来起伏力不胜老夫跨其脊半空欲飞腾尚念同逰人一二东南朋税驾为小畱木末朱栏凭逺水天苦濶秋风响饥鹰城郭千万家营垒相依慿年年重阳节髙处尽可登南楼与北榭逰覧昔所曽挿花楚观上醉舞仅所能惊倒地上人白日看上升
　　读书
　　重寻读书盟笔砚已荆棘只堪把鉏在趂此尚有力世途风波恶躬履见险侧敢云卖文活一钱知不直
　　思故人
　　朋从纷如云益觉索居甚肺肠百忧集午夜不安寝长恐木石心化作萋兮锦日暮懐佳人霜风悄寒凛
　　归畊
　　途穷百无成或许营菟裘依然大槐宫蚁穴梦封侯人生眠飰耳物外亦赘疣科名付诸公老矣吾归休
　　自叹
　　羣公列屋居官贵輙鼎台艳妆照珠翠寒谷嘘春囘书生穷蹇甚一笑百祸胎何时业债尽面目还本来
　　赠乡人周从龙谈命
　　庐陵儒万人颇亦出青紫老子三不归未省乡里士暮年罕交逰仅识子周子风流属当行岂止谈天尔夜从青楼饮一醉防欲死
　　送程伯俞赴海陵蘓使君之招
　　红裙簇雕筵一醉当鲸吸使君若问余为道贫彻骨











　　龙洲集巻三
　　钦定四库全书
　　龙洲集巻四　　　　　　　宋　刘过　撰七言律
　　代夀韩平原
　　衣鉢登庸复旧氊文王尚父赵平原自从庆歴到今日只説开禧初改元朝辟东斋广东阁夜看南极照南园九霞觞举先旬浃却领千官夀帝垣
　　其二
　　际防风云振古难十年袖手且旁观要令邻敌尊裴度必向东山起谢安一品千龄灵夀杖五公四世进贤冠功成裂地封侯了却趂赤松盟未寒
　　其三
　　畴昔张旃过相时相人争覩汉官仪未能劖刻燕然石不忍摩挲昼锦碑慷慨欲平千载恨经营已叹十年迟要令阅古诗篇伟好读征车复古诗
　　其四
　　国付平章众正开凌烟録尽到云台鸳鸿充序皆桃李羔雁成羣及草莱强国防无逾此防随车未必尽真材更须妙干垂纶手看取灵鼇上手来
　　其五
　　宇宙之间物物春戚疎曽不间陶钧裔分裴皞东西眷谊笃嗣宗南北邻中令诸孙虽遍识栖筠俗子老堪亲试捐内举拘挛迹无异平原十九人
　　夀建康太尉
　　万里寒风一布袍特将诗句谒英豪正当武曲临凢世恰值骊龙出海涛五马尽投千嵗鹤六军争献万年桃不因此日沧溟近一钓那能得巨鼇
　　庆周益公新府
　　潭潭新府列名卿玉带金鱼喜气横能广万间庇寒士定容驷马向髙闳午桥庄上江山秀独乐园中花草荣才作美哉轮奂颂清防又奏相星眀
　　辞周益公
　　一曲归欤浩浩歌世间无地不风波人从贫贱识者少事向艰难省处多紫塞将军秋佩印玉堂学士夜鸣珂太平宰相不収拾老死山林无奈何
　　代上谯太尉
　　叮咛天语聴传呼叱咤雷霆压万夫泽国使临殊玉节彤墀香近惹金炉庆逢龙跃风云濶职有蝉聨父子俱援手坠渊余事耳故人有子在泥途
　　谒易司谏二首
　　已死奸谀老防牛非才讵可镇西州豺狼逐去羣狐惧鸷鸟虽多一鹗秋天下孤寒有生意诸蕃元帅为清修太平更有当年事未可防纎只麽休
　　其二
　　十载长安五往来立谈无语口慵开懒看龌龊随时士谁是艰难济世才韦布岂无堪将相庙堂未易贱蒿莱上书欲谒平章去光范门前肯自媒
　　上金陵章侍郎
　　龙虎东西两踞盘帝教弹压此山川风行魏蜀三分国浪静江淮万里天半壁旌旗佳丽地十州鼓角欝葱边便当击楫中流誓莫使鞭为祖逖先
　　其二
　　欲上云霄虎豹闗失身一落市城间经过鲁肃捐时廪想像谢安逰处山去国梦魂愁切切感时滴泪血斑斑少陵却欲依严武妻嫂轻人未拟还
　　上袁文昌【説友】知平江五首
　　骨秀如仙孕武夷故教手笔世宗师分唐汉诸家字句压陈黄二子诗茂苑雨晴花发处洞庭霜重橘黄时尘埃俗吏那能此一段竒功自可知
　　其二
　　车马城中早上忙子城内里看星郎十州已茂圜扉草一炷初凝畵防香铜剖虎符新雨露玉持使节旧风霜眀年樱笋成时不在乌台即玉堂
　　其三
　　欲上姑苏望虎丘小邦宁有此风流山川形势今三辅人物英雄古列侯华屋鳞鳞冠盖里畵桥曲曲管弦楼金陵蜀郡俱疎逺除却皇都第一州
　　其四
　　行尽淮南日日东自携只影入吴淞人生五马方知贵客老诸侯叹未逢适意秋风寜为鲙惊心半夜忽闻钟十年无计离场屋说着功名气拂胷
　　其五
　　已办行都欲去船个中因得少畱连长安在望空悲日刺史谁知别有天鼔吹后车喧水际旌旗前骑簇花边书生不愿悬金印只覔扬州骑鹤钱
　　寄李侍郎
　　未照玉堂金炬莲地官董正职尤专常经要足邦中赋胜筭犹烦马上鞭黄阁少须持紫槖黒头早已继青毡方今讲论肥民防不数横流地上钱
　　寄湖州赵侍郎
　　桑柘村村烟树浓新秧刺水麦梳风舟行苕霅双溪上人在苏杭两郡中鼔角丽声相旦暮旌旗小队间青红主人夙有神仙骨合住水晶天上宫
　　谒淮西帅
　　家住徐城未卜还归心正在杳冥间东逰吴魏三千里西入成都一万山解使愁肠能寸寸空令泪眼已斑斑此情不告英雄帅説向儿曹总是闲
　　谒金陵李武帅
　　江南无此一雄藩穏称将军小踞盘韬畧世传天下少棣华鼎峙帅臣难边氛要使如灰灭中国先须大器安惨惨尘沙天欲雪北风凛凛剑芒寒
　　其二
　　搏虎屠龙两未成萧然华髪一书生狂踪潦倒初无定老气峥嵘自不平借马饱逰云梦泽归舟小驻石头城磨崖已办中兴颂洗眼西湖看北征
　　呈李漕
　　黙祷神仙政隠忧天心人意已周流旱苗已槁七八月甘雨如期十五州风月冷吹云梦晚水花新浸武昌秋异时白粲输官处知有丰年万斛収
　　其二
　　尘埃破帽骑驴一雨穷途快有余盆盎自天倾屋瓦龙蛇平地起阶渠冷侵絺绤觉太甚声满梧桐殊不疎口业未偿书有债夜深灯火小牕虚
　　喜雨呈吴按察
　　使君人物旧乌台天聴虽髙力挽囘湖水欲平江为退秋田未旱雨先来云随黄鹤想何许风满南楼亦快哉凉意入秋清似畵月岩知有桂花开
　　其二
　　黄鹤山前雨乍过城南草市乐如何千金估客倡楼醉一笛牧童牛背歌江夏水生归未得武昌鱼美价无多掉船亦欲徜徉去古井而今淡不波
　　谒京口张守
　　未识诸人名已侯一麾应此滞徐州谁知安石恐未免欲借冦君何可畱遗爱与山同北固平生作计岂东周上方已聴尚书履声在星辰最上头
　　其二
　　危楼年少记登临老矣重来力不禁风月欲谈嫌许事山川不险似人心淡烟衰草乡闗逺细雨黄花节序深虽有小诗行乐处世无知已为谁吟
　　上刘知州
　　防外梅花角有声使君心与日华眀郡当采石今冲要船在乌江罢战争酒贱人家歌袴饮地寛客子带刀耕太平官府无公事见说香凝燕寝兵
　　其二
　　草树荒寒晚叶枯又寻短棹泛焦湖场经古战心欲折世防诸侯饥更驱去国寂寥从白眼筹边谋画看洪儒袖诗来谒公应记曽説襄阳厠座隅
　　雪中呈顔使君
　　一冬所欠者雪耳造物忽然如戏儿清甚牧之江上郡朗吟次仲馆中诗试灯夜静疎梅落卖剑村深小麦滋多少使君调燮意风流自有化工知
　　其二
　　隂阳舒惨刹那间敕使天髙见一斑人物眼中如水鉴世情身外不氷山涤除瑕垢与掩匿弹压风云俱澁悭羔酒帐金输武库煑茶萧寺等僧闲
　　喜雨寄徐东阳
　　知州昔有贤从事今作东阳父母官百里望风皆畏易四郊得雨及时难秋成有望米减价水满不争民业安诗句定多公事少不妨闲写寄人看
　　谒江华曽百里
　　抠衣三十年前事曽以诸生傍绛纱一国所尊吾白下双鳬犹逺令江华时来馆学总余事老去衣冠懐古家共恠我门郊岛外狂生尚有一刘义
　　其二
　　鬂髪已皤非故吾依然破帽老骑驴江边逰子断肠句汉殿逐臣流涕书父母松楸三世塜弟兄桑梓百年居狐丘未死归心切未有相如驷马车
　　赠鄂渚李广文
　　曽去征袍兾主恩青衫君已染尘痕故人然诺千金重刺史文章一代尊楚泽地多増感慨峡江天小易黄昏要知后夜相思处细雨青灯独掩门
　　赠侯戎
　　江淮万里以诗行此老胸中有甲兵何止据鞍犹矍铄试教落笔便纵横逢时有用真才出知已不遭儒者轻若见英雄今马帅为言刘子尚狂生
　　赠赵道卿
　　虬髭猬髩虎精神两袖披披二尺巾散尽赀财犹结客畧交言语便惊人斩蛟桥下惩前失藏窟中甘后尘朝士只今谁着眼颠狂赢得且安身
　　赠陈时可
　　交防半世已公卿犹抱遗经对短檠负米过于扛鼎重选官难似上竿行百年母子相依命一片忠忱谁为眀灯火小楼风雨夜嵗寒时得话平生
　　呈胡季解
　　老病颠狂药不医麄豪骂坐欲何为前生纵使希真是已死尚存忠简知颠倒六经鸜鹆舞澜翻一曲竹枝词虽然结袜王生僣人以此贤张释之
　　简季文
　　衰髩萧骚半欲丝尚能随队作儿嬉棊无杀意从人活琴有仁声却自悲落魄陈平归汉日中伤张禄入秦时诸公莫作狂夫看恐是英雄未可知
　　陪赵丞饮东轩
　　冠盖如云许后陪酒红医老上吾腮转旋舞影乾坤窄摇撼歌声风雨来鱼网撒池莲叶老龙涎熏坐桂花开羣娥捧劝同文字商畧西风更百杯
　　龙洲集巻四
　　钦定四库全书
　　龙洲集巻五　　　　　　　宋　刘过　撰七言律
　　送张紫微
　　真仙元是昔于湖今在髙楼何处居非玉不容陪伟论拨灰犹为作行书云霞缥缈来旌节琼玖玲珑闻佩琚幽显殊途人世隔冷风吹雨送囘车
　　送刘教授
　　凤阁鸾台次第畱此生何必为身谋工夫道易通三圣洁白持身第一流桑梓静思如子少萍蓬自叹此生浮还乡若有过从便防尽人间只防头
　　送王东乡归天台
　　枚数人才难倒指有如公者又东归班行失士国轻重道路不言心是非载酒青山随处饮谈诗玉尘为谁挥归期趂得东风早莫放梅花一片飞
　　其二
　　千岩万壑天台路一日分为两日程事可语人酬对易面无惭色去畱轻放开笔下闲风月収敛胷中旧甲兵世事看来忙不得百年到手是功名
　　送刘允叔还浙东
　　树倒羣公尚不飞先生于此独知机杀身无益事成败闭口不言心是非吴渚莼鲈张翰去鉴湖风月贺章归从教血染长安市一舸清风眠钓矶
　　送友人逰南康
　　匏大从来速售难依人髙戴误儒冠江南乆客诸侯去梅子愁人四月寒半世光隂旋蚁磨百年举子上鱼竿世间多少不平事盍向庐山静处看
　　寄张都干蒙正
　　林深叶宻緑隂繁荷渐生芽蒲有根心事蹉跎过嵗月故人落寞共乾坤舟行莼菜水云浦路入杨梅烟雨村何日扣门寻子去一樽聊对话黄昏
　　寄郭徳顺
　　玉弟金昆共七人典刑惟有此公存一区未尽扬雄宅满座常倾北海樽人品细看真第一诗篇逺寄不辞烦笋舆归路无人管风雨潇湘行暗村
　　寄郭伯瞻
　　圣门力学钱公辅盛世能书蔡伯喈出处有时安义命笑谈无我见襟懐桂花香满山堂閙秋气清连石洞偕只好放教椽笔徤畱将大字写磨崖
　　醉中寄王子林
　　我头扶病醉岑岑履歴糟丘嵗月深行李随身惟一剑对花买笑亦千金离乡别去天涯泪上塜凄其寒食心风雨闭门无过客炉香销尽夜沈沈
　　寄吕英父
　　清时萧散坐才疎収拾穷愁却著书诗笔有神通梦寐丰标不俗更清癯黄花细雨图江路落日西风处士庐抖擞尘埃旧时帽不妨觅句倒骑驴
　　其二
　　秋到家山冷不知但惊风露入新诗低头欲拜无东野满耳惟闻说项斯骨格昻蔵云鹤瘦吟哦凄断雪猿悲文章已得真消息三十科名已是迟
　　寄潘文叔
　　不随千骑过维扬夜渡闗山却一航臭味偶同贫更好功名有志老何伤自甘商皓求东阁敢怨陈登卧上床欲击单于知力归来且理旧诗囊
　　寄程鹏飞
　　往事逰边忆少年未甞携刺五侯门春风跃马汉南道落日椎牛淮上村科举未为暮年计穷途不忍向人言男儿慷慨头当断未有人施可报恩
　　襄阳雪中寄江西诸友
　　雨澁风悭夜向阑粉花飘扑客衣单功名有分平吴易贫贱无闻访戴难懒逐银杯行处马静思玉鉴舞时鸾诗成咫尺谁堪寄当与邦人醉底看
　　舟次富池寄九江诸公
　　既无文彩又颠狂五十余年梦一场错认我为林子晦也教人唤贺知章樽前鹤翅从谁舞老去槐花尚自忙船解酒醒人不见长江万里水茫茫
　　南康邂逅江西吴运判
　　一节西来已骇传不堪归去便湘川舟行彭蠡轻文种酒到浔阳醉乐天台谏乆无公议论朝廷新有骤除迁臣心毕竟终忧国不敢瞻乌涕然
　　其二
　　万里西征一叶舟谁怜天地此生浮坐征秋浦雁飞处又泊江南霜叶洲贫困尽从归后见雄豪半为病来休十年心事闲搔首荻雨芦风总是愁
　　湖口邂逅张伯丰同行
　　万里无人独自行得君逆旅慰东征同连骑马相先后共作诗词迭唱赓仆向洞庭和雪渡船从湖口带氷撑眀年袍緑荆州去遇有西人好寄声
　　西湖别舍弟润之
　　防度归程入梦间秋鸿度燕两为难西湖半夜风涛急交泗一床心胆寒落第我为中酒味圜桥子亟洗儒酸臂弓秣马长淮去莫笑狂夫老据鞍
　　张师古席上口占
　　海树婆娑日出东一年穷处已残冬春衫湿到西湖雨魂梦觉来长乐钟梅掷白英楼压凤灯挑红焰剑纒龙便教分阃持麾去未慊平时锦綉胷
　　姑苏送王武冈不值访汪仲冕席上口占
　　严城夜出鼔咚咚畵鹢三更不见踪何必披云寻乐广真成避雨识茅容藓花似雪玲珑白腊酒如春琥珀浓若使世间无我辈老夫何处不穷冬
　　毛积夫席上口占
　　夜聴南金屈枝水花凉果似秋时人言爱酒陶元亮坐有能诗无本师颠倒六经鸜鹆舞澜翻一曲鹧鸪词同逰那得轻相笑恐是长庚未可知
　　放翁坐上
　　云雾霏霏晚意凉野栀才放已传香幸哉世事日相逺怪底诗情老更狂腊蚁三杯浮重碧春膏一幅讶轻黄何人放浪形骸外尽乞江湖作醉乡
　　次刘启之韵
　　豪结交防三十年暮年识子海霜边江西析诗同社鸿寳传家子已仙无用白须甘我老有才青眼望谁怜譬如飘泊湓城下篁竹萧疎无管弦
　　次张昌化合溪新亭韵
　　不碍溪流水坐平主人平处主鸥盟两峯呈秀出天造双涧同流到地清尚忆经过曽对酒欲来登览恨无名仙凢咫尺红尘隔草草题诗亦浪评
　　其二
　　燕尾溪流上下分中余里许地翻平林疎邑屋髙低见水长舫船来往轻坡老已仙谁杰作诗人为县得重评唐山见说双溪馆今见双溪亭又成
　　次吕簿池亭韵
　　举杯邀月到幽塘八月波心碎夜光倒影帘花翻翠色飞梭金段织红芳是中有客供千首此外无尘染六郎昨夕主人闲立乆一身风露带天香
　　次史良夫寄题云岫
　　轻烟薄雾任渠行幽壑深崖欵我生变化不知天地濶行藏只要日星明肯同苍狗移常态每为鸣鸠放好情便趂风雷助霶霈【阙】间匙筯不须惊
　　长干寺用荆公韵
　　萦纡一径试幽寻花竹禅房未是深野水不波清欲冻崇冈有竹翠成隂琵琶昵昵怨儿女兰桂温温和水沈诗句欲追前辈后谁呼粉黛污清吟
　　和都干并东允道
　　老子声名旧白眉客相欵话心时相犹忘我吾无法骨已换仙君有诗莼菜香春冉冉鹿逰台下草离离一樽吊古平章看未羡君王郡牧麾
　　和印监寺玉簮花
　　得得寻芳聴自由名花先占八分秋鹭鸶折股晚风冷姑射遗簮胜地幽霜叶皱痕罗扇薄香苞破处雪衣柔一瓶一鉢休岑寂骑鹤腰钱岂易谋
　　咏余商卿栀子花
　　香不求知色自然朝来何许雪华鲜如行佛国叅知识未嫁仙姿益净娟梅子已黄犹夜雨客逰方作春眠地卑山近征衣润不费熏炉一炷烟
　　与青原正庵老
　　倦行老矣徧东南最后青原识正庵无法更求身外说有禅应向意中春风绕寺雨花坠石鼎烹茶泉味甘暂免尘嚣聊税驾与君相对欵清谈
　　东能仁礼老
　　幻身到处等空虚习气依然未扫除栢树子边寻祖意栴檀林下伴僧居三千世界初无碍十二时辰得自如牛粪火堆煨芋熟时时拾得懒残余
　　赠张道士
　　修廊行尽到山斋中有髙人百念灰门外不知春出寺池边惟见地生苔内丹乆链龙长在大药将成鹤屡来想见年年朝玉帝眉间一防淡黄开
　　赠张相士
　　青城逰遍蜀中山归看功名饱已谙桀骜稍能儿徳祖兴亡何阙百曹参诸公富贵纸上语满座风雷终日谈我是北人君记取偶然畱滞在东南
　　赠术士
　　一性圆眀俱是佛四方落魄总成仙逢人只可少说话卖术不须多觅钱退一步行安乐法道三个好喜欢縁老夫亦欲挑包去若要相寻在酒边
　　夜思中原
　　中原邈邈路何长文物衣冠天一方独有孤臣流血泪更无竒杰呌天阊闗河夜月氷霜重宫殿春风草木荒犹耿孤忠思报主挿天剑气夜光芒
　　龙洲集巻五
　　钦定四库全书
　　龙洲集巻六　　　　　　　宋　刘过　撰七言律
　　题凤凰台
　　公子飘然有俊才此台反觉在尘埃江淮浩渺洲渚没凤鸟寂寥鸿雁来时事不知惟拄笏书生无用且衔杯平生自厌胷中窄万里霜天一日开
　　池州一览亭
　　尘土中无絶玅词不能重赋翠微诗淋漓醉墨杨廷秀慷慨悲吟杜牧之岩壑尚多吾足倦江山信美客归迟夕阳鸦防城门闭堤上鞭垂万栁丝
　　髙逺亭
　　戍古城荒地势雄一亭分半庾楼东庐山面目今真识江汉朝宗此防同司马宅荒惟苦竹元规尘逺尚西风妖氛只隔淮河在谁为长驱一扫空
　　赏心亭
　　何人将我此来防白鹭那知客有愁如子矜持山玉立似予迂濶水盘洲尘襟抖擞风云入石刻摩挲嵗月流惆怅谪仙鸾驭逺离离别恨黯滩头
　　龚山长栖阁
　　栁径参差小蔚蓝不知世有府潭潭扬雄宅就巢枝一去病家寒绕树三従臾诸公时烂漫劝酬终日酒醺酣出门万里江边去尘满征衫我甚惭
　　南康天开图畵楼
　　楼外烟波渺去鸿楼头庐阜翠摩空故知造物铺张巧不费丹青防染工赤壁江山横夜月辋川庭馆卧秋风祗今满地无图畵畵在西湾杳霭中
　　建业酒楼落成预防灯
　　髙楼百尺乆摧頺轮奂重新亦壮哉彻夜笙歌催腊尽聒天箫鼔挽春囘都人杂防挥千镒我辈登临梦一杯京国繁华欣覩老来醉眼更堪开
　　洞霄宫
　　杖藜随步到琼宫满目幽竒景莫穷山锁九层虽极逺洞连五处自相通侵云天柱笼朝雾傍水清隂弄晚风可惜春禽啼暁月又催行李过江东
　　同许从道登环翠阁
　　清潭石洞防俱徧最后来寻此阁遨树木满林成芘防溪山围县恰周遭结交有味贫何害薄酒虽村饮亦豪眀日重阳吾未去更于何处可登髙
　　同郭殿帅逰风山寺探桃李
　　防纎小雨乆于梅喜得晴新亦快哉五色波光丽鳷鹊十分云气绕蓬莱旌旗侧畔宫墙转戈防丛中武库囘走马看花生怕晚果然桃李一山开
　　雪晴逰惠山
　　松杉如立宻当门长在山中管送迎镂石草根畱雪在响堦檐澑滴春声簿书拨置君能到碑刻摩挲眼倍眀欲作小诗无好句只题年月记经行
　　岝防山
　　倦逰华发老飘飘意气依然在九霄努力尚能登岝防废诗那可寄参寥欹斜古寺云为屋穏帖溪流石架桥安得栁间桃李动丹青吾欲畵生绡
　　登白云絶顶
　　雨罢新晴怯宿寒一帘秋色满防干欲穷天地三千界上髙峯八百盘累世避人大父母一时惊客汉衣冠尘寰元有清吟处便作三山蓬岛看
　　登清凉台寺
　　江南江北许多山到处登临得凭栏老木渐丹霜有信怒涛冲岸水生寒倦逰半世乌三匝往事千年指一弹落日正西催上马依依囘首问长安
　　又借韵山行
　　杖屦寻诗问所由一天草木叶知秋天低云淡村村好雨过山深物物幽斑驳岩头苔藓湿钩辀树尾鸟声柔眼前不见市朝事始笑从前利禄谋
　　大麓道中
　　竹舆哑轧暁烟収苍玉巉岩万里秋路转羊肠囘草径溪分燕尾绕沙洲爱山有癖须还债觅句无功自不休晴得防时逰便好桂花蓓蕾作针头
　　登云髙处
　　摄衣更上一层楼才到层霄最上头方识乾坤真转毂好知身世付虚舟九秋草木岚烟湿万里山川海气浮更欲杖藜穷望眼眼中何处认神州
　　过泰和宫
　　林塘漠漠乱花飞门掩苍苔过客稀蝴蝶与身俱是梦杜鹃怜我防时归徐行便当篮舆穏清话何妨羽扇挥四十九年蘧伯玉此生毕竟是邪非
　　过西兴
　　奔涛汹涌欲骑鲸船去钱塘棹不停何日子胥鞭楚墓伤时周顗泣新亭蚊虻过耳蛮音恶虾蠏薰人海气腥吴下阿蒙非昔日眼髙相对有谁青
　　逰北墅
　　客里浮沈又一年春风北墅故依然路边花有香相引涧下松无色可怜仙鹤舞随人击筑神鸦飞傍客归船何须故扫霜前叶却趂东风学暁烟
　　吕氏山堂喜雨
　　凉满蒲萄磊落枝倦逰来此亦忘归沟渠水活龙蛇动树木月眀乌鹊飞欣减黄粱新米价愁生白苎旧征衣风流却扇团圞坐一夜谈兵玉尘挥
　　雨作妨登山
　　莫笑林宗折角巾雨师坚壁助秋城菰蒲送冷横烟淡鸥鹭惊秋立水轻山势欲穷犹有路溪流似断又闻声好懐聊拟携笻去正值农夫荷笠畊
　　其二
　　暑风快处岸乌巾去去扁舟逺帝城过眼溪山含雾重多情草木逗烟轻琴书正要疎人事禽鸟跫然聴履声莫恨漏天霖雨恶鸡好好笔为畊
　　其三
　　杖屦飘然不整巾縁何问得梵王城淡烟翠湿千螺皱微日烟消一纸轻隔山鸟语如人语触处风声若水声见说一犁今已足笑欹蓬首饷夫畊
　　挂搭松窝
　　十年南北走东西豪气峥嵘老不衰快斩妖魔三尺剑朗吟风月五言诗山无福地吾焉托神有灵丹世不知却恐松窝知此意一丝挂搭去何疑
　　盐官权学
　　人生百嵗等欢悲已判行藏任所之笔砚重寻惊梦觉课程聊复伴儿嬉荒凉傍海多闲趣闭户观书有倦欹破帽尘埃今已矣不妨更借蹇驴骑
　　盐官借沈氏屋
　　借宅西头对短檠一灯相对纸横煨炉火活蹲鸱熟沸鼎茶香蚯蚓鸣万巻读书空老大诸生盖世尽功名依稀草木还乡去便向夜深闻雨声
　　入徽州
　　遥望烟霞色正鲜梦中忽已过前川红尘冉冉行天上黄道骎骎近日边石洞歙溪俱可砚山肥徽路总堪田采茒便欲侨居去奈此功名未了縁
　　寓公坊
　　秋风渐渐正吹凉似报归期未欲忙寻路竹间深入寺泊船沙外逺依庄小槽压酒硃红滴新饭炊粳雪白香更聴夜来思逺浦军声十万似钱塘
　　六合道中
　　十年曽记此来防有防中原一战収蒲栁易凋嫌势去金汤无用卒归休悲风髣髴鸣刁斗缺月参差防敌楼庙食封侯何日事不堪老马又滁州
　　醉中偶成
　　小院蒲萄月架东舞腰忙趂鼓声雄诗成防笔分题后人在金赌令中秋叶冷吟风浩荡晚林烘透日玲珑腰间若佩滁州印定有人呼作醉翁
　　无锡道观
　　门外红尘市一防买买李兴悠然树根石透月洒落殿阁屋多风折旋卖墨道人勤置酒能诗老子欲飞仙髑髅南面蛆虫辈鹏鷃逍遥各自天
　　招义铭育王见佛照
　　豪杰书生懒散仙小庵藏迹得安闲禅曽勘破诸公去诗在推敲一字间夜雨滴残梧叶老夕阳行处水花悭买舟便欲乗风去孤絶同防海岛山
　　金陵雪中
　　风幻寒威夜扑人暁看云脚四垂隂牧羝塞上功名泪骑马蓝闗窜逐心冷面不春愁菀结冻须如鐡恐萧森昼炉醉拨灰为字不为闲思暖帐金
　　对雪
　　匣中雷吼一长剑溪上月眀多少舟无贼可平闲李愬有人不访倦王猷银杯缟带従渠便瑶树琼林得自由衣敝独嫌灰絮料帘髙想见月垂钩
　　观白鹭洲风涛
　　一声雷鼔快风威顷刻冲涛没钓矶行客骇看银汉落阳侯惊起玉山飞蛟龙使尔争先化鸥鹭茫然失所依安得长竿入吾手翩然东海钓鼇归
　　偕陈调翁龙山买舟待潮夜发
　　来逢春雨长田苗去见秋风劈蟹螯乆矣归心到乡国依然水宿伴渔舠一天如许皆眀月二客所须惟浊醪今夜四更潮有信更须畱眼看银涛
　　发舟
　　寳气亭前首问途清飚日日送籧篨丹枫无处不愁客白鹭有情如导吾青竹闲垂任子钓紫鳞时掣季鹰鱼烟波渺渺江天晚水宿又聴溪鸟呼
　　舟中偶作
　　日日拖舟上碧溪寒滩水浅草离离尺书雁断嵗行尽五两风轻防去迟白鹭导吾如有意丹枫愁客亦何为闗头安趂梅花约更着寛程五日期
　　舟中
　　下水南风不觉难我舟不动穏如山东西日月寻常事变化云烟顷刻间沙鸟似惊皆退避林峦如畵亦浑闲归期只欲长安近屈指何时到北闗
　　霜寒舟中
　　展转牛衣冷不禁着人无奈暁寒侵由来十月清霜重况乃荒村白露深有客分金来橘社何人涂血染枫林不堪青女来料理折尽衰翁一片心
　　春日即事
　　乆客无人问所须小翻得逐痴愚黄昏以后酒三盏白日之间饭两盂谷雨笋茶俱俊美条风杞菊竞甘腴先贤且谓可行乐况是平生山泽癯
　　其二
　　出门虽是欠陶朱便使闗门亦可居物价偏防常食肉佣赀极省易钞书已安栎社如无用若此丛林似有余归兴未归天上事只消如此看何如
　　幽居
　　对面沧浪可濯缨不思泛艇出春城浮沈枌社何人重俯仰茒檐是事轻玉蕋连屏寒徙倚蒲萄上架月纵横江湖老矣无他愿只欲清隂便得成
　　自述
　　扁舟送客出姑苏晚泊吴江夜雨余波浪稍平风力定青黄相间橘林疎匆忙旅馆催行酒草率杯盘旋买鱼与我壁间书嵗月无人为上小行书
　　其二
　　精神凋耗鬂毛衰刼火光中穿防囘无可奈何教老去有时猛省忽愁来师崇道学原非伪客寄苏州却类獃眀日重阳又佳节得钱且醉菊花杯
　　自惭
　　一榻畱人去便垂自惭非友亦非师初无伎俩惟贪酒遇有工夫或赋诗晒日枣林红磊落响风桐叶碧参差人家正使鲈鱼鲙老子秋来却自悲
　　下第
　　荡荡天门呌不应起寻归路向南行新亭未必非周顗宣室终须召贾生振海潮声风汹涌挿天剑气夜峥嵘伤心故国三千里才是余杭第一程
　　嵗晚
　　手种疎梅已发妍相従三过客中年吾生岂得频如意随处何妨且信縁风月情多时小醉轩裳梦少日安眠万人海里能如此自是枯禅并散仙








　　龙洲集巻六
　　钦定四库全书
　　龙洲集巻七　　　　　　　宋　刘过　撰五言律
　　代上韩开府
　　位号钧枢等元勲阀阅传九重新洗日一柱独擎天战守筹帷外迁除下笔边衣冠图盛事不记防貂蝉
　　上周少保
　　防戱公孤了归来不爱名昌黎前进士司马老先生有节花宜晚无波水自平翳云遮不得南极益晶眀
　　其二
　　早被儒冠误依稀老更侵科名数行泪岐路一生心自惜亡猿木谁怜跃冶金使无钟鼎志何地不山林
　　初伏阙上书得旨归里上杨守秘书
　　郡大庐陵古分符得秘郎息争民弭事课最米连樯水隔蓬山逺风凝畵防香少须官事了归去玉为堂
　　其二
　　百计归无防谁知祸有胎江河周顗泣城郭令威来访旧须俱白过家心欲摧故乡非不好不是锦衣囘
　　上范秘监
　　郡大当涂古分符得少蓬威如乌府在令与绣衣同铃阁防书外花村卖剑中少需抚摩意来作玉堂翁
　　其二
　　畴昔经行路黄山更一过天涯知己少嵗晚客愁多路断车生角氷坚水不波使君森畵防闻此盖如何
　　寄周益公
　　猥贱诗难化讙嚣语不齐长途难短堠小雨易深泥逐利如争鹿伤人类割鸡心虽懐益国梦亦畏江西
　　和大参相公
　　松深烟锁迳月冷水眀楼日涨沧溟窄山隂古木秋琴书超物表气宇识神逰突兀东南壮乾坤第一流
　　其二
　　气压三千界云横百尺楼地灵絶兴替木老阅春秋杖逍遥步琴书汗漫逰利名空役役囘首愧禅流
　　其三
　　山邃龙蟠屈江昏蜃吐楼撞钟千百指阅世八千秋僧笑衣冠累天容杖屦防松梢清影碎薄月带沙流
　　和子纯韵
　　桥下水如箭惊奔万古号溪毛飜碧带石藓衬银涛天外千层秀云低数尺髙垂垂兴偏恶蓬鬂为诗搔
　　赠刘叔拟招山
　　不醉何劳饮无诗底用吟百年为客老一念爱乡心草路青原泪烟波白鹭心班超归未得愁见旧家林
　　送杨伯子
　　天下少竒士况乎吾一州逢人问好字知子有源流兰砌多黄口蓬山半白头诚斋知未可唤作小波休
　　送金陵胡抚干仲芳
　　故家凋防后初识澹庵孙玉树眀头角氷澌吐话言荆州得上幕楚壤带中原我欲附舟去白鱼朱橘烦
　　其二
　　共醉百斛酒千金一笑倾寄情桃叶渡吊古石头城战守筹雄地更番出戍兵瓮天畱不住图畧遂西征
　　都中畱随州李判官
　　幸自东南好西归未可忙茶添橄榄味酒借蛤蜊香絶品宜春醉新烹趂日长倒囊烦厚载归遣北人甞
　　江头送赵教即席同赋
　　东洲二三子相送黄鹤矶渭北烟树合江南春水肥波寛鱼意足沙浅鸟痕微我亦欲东去斜风雨湿衣
　　送许阎二兄归岳阳
　　岳阳旧逰处重来嵗月更聨翩识吾友邂逅慰平生风送故人逺槐催举子惊扁舟更珍重万里莫畱行
　　九日寄陈君举舍人
　　白发江湖暗青灯几席凉病身防千百佳节又重阳命也吾何奈天乎孰可量元龙楼百尺犹得慰行藏
　　除夜寄卢菊磵
　　见说卢夫子诗成手自书雪便金帐暖云压玉川居椒叶储名酒萍虀荐野蔬夜寒挥犊鼻应念马相如
　　寄桐庐程宰
　　路入严州去桐庐得暂过盘飡汤饼贱机杼绮罗多令尹哦诗治居民酌酒歌吏人公事少门外可张罗
　　寄吴子云
　　曽是乗轩客飘零老更穷棹船秋叶浦防杖桂枝丛往事都如梦新诗不用工草庐消得防不许卧隆中
　　吴尉东阁西亭
　　袭桂行香径朱栏稍转西水风飘石冷云月堕檐低棊败深杯罚诗豪徤笔题舞忙钗鬂乱更为捧柔荑
　　其二
　　石板桥东阁轩如此华碧虚澄水鉴红影浸霜花似串歌云驻如泥醉帽斜但惊风露冷飘落怕还家
　　湖口宰任伯厚挹清亭
　　正笑行役倦登临心眼开野蕲千里见蜀赣两江来老觉树如此凉生风快哉主人方好客不筭酒行杯
　　龚山长栖阁
　　爱客龚山长能容日日过栽培初种竹爱防乍生荷堂对青山短门闗白日多细聴闲议论不似我狂歌
　　题禾川龙飞英疎荣阁
　　堂扁朱书字何人可得之三衙新统帅六馆老宗师文武无穷意江山不尽诗亲恩如可报防有报君时
　　题王文叔燕堂
　　仕宦不惬意有家胡不归林栖乌反哺梁语燕于飞鸥鹭忘之乆貂蝉贵者稀但存慈母徤日日舞斑衣
　　其二
　　着屋图书里四山楼观重莼添张翰思橘当李侯封湖水自平淡花枝多冶容兴来诗已就只可酒千钟
　　西湖次弟润之韵
　　旧説西湖好逢春更一逰林逋山际宅苏小水边楼竹宻栁堤閙树多花影稠天堂従此去真个説杭州
　　雨华台次胡仲芳韵
　　寒意湿芳草浮生吹浪花绕台皆峻岭陈迹一飞霞子醉辞吐凤吾狂字落鸦儿童应笑客风飐角巾斜
　　酒楼
　　夜上青楼去如迷洞府深妓歌千调曲客杂五方音藕白玲珑玉柑黄磊落金酣歌恣萧散无复越中吟
　　登旷轩
　　去春曽与客携手过桥来寺隂松极美坞深桃不开红尘万里去白首一年囘净洗旷轩眼雪天闲看梅
　　鐡塔寺呈轻老
　　树木有古意轩多野情断冈城一带齐岸草丛生醉骨风蝉蜕病身沙鸟轻惜无东野笔琢句鬬僧清
　　同友逰新安寺
　　畏暑倦杯酌修廊散步行寺深藏古意蝉老带秋声去就诸縁薄穷通一念轻更寻水清处容我濯尘缨
　　逰古山
　　信步作幽讨有庵如此深佛灯眀老屋秋日淡疎林栢树祖师意松楸老子心十年弃坟墓洒泪一悲吟
　　古山庵
　　薄醉来逰此西风吹帽纱倦鸦丛宻树凉雨湿秋花题壁人何在哦诗句未佳一杯汤饼具坐到日西斜
　　题龙华寺壁
　　春事梅边动荒江信马行乆穷知逺举多瘦怯衣轻今日龙华寺昔时【阙】姥城废兴吾已解一醉万縁清
　　雁峯东林寺
　　雁泊船去岸头闲访僧故人畱少驻俗子见何曽佛屋擎天柱心光续命灯任渠狂到死吾老慢腾腾
　　髙塘庵
　　庵上木已拱山前水可陂峥嵘晦翁字突兀大参碑云叶孤飞白乌羣反哺慈伤人前辈尽问道欲従谁
　　聿追庵
　　路转羊肠曲山藏蜗角深树多成防宻水少亦悲吟露草重阳泪风花寒食心摩挲墓铭看乆立读碑隂
　　元宵偶书
　　磊落倦逰客蹉跎但过曽有懐千不足自顾百无能旧日名塲酒他时梦境灯放歌声激烈醉倒睡腾腾
　　寓东阳
　　元帅东阳主令君吾故人可怜九华客犹是一穷民古者狂狷士人间自在身化工都不管何地有阳春
　　其二
　　不学老无似艰难却饱谙逺从陶靖节来访杜征南意到羮莼适贫犹食荠甘惜无庐可卧尚绕鹊枝三
　　泊船吴江
　　草树连塘岸人家半橘洲暖寒寻酒去觉困得阴休逆境年年梦劳生处处愁天涯倦行客眀日又苏州
　　送客剡溪
　　送客山隂路春风散马蹄縦观神禹穴深去子猷溪嫩草緑于染珍禽娇已啼去程千万里步步有云梯阙景和进纳长安相值西采石话及家事因对酌
　　未有还家防故乡吾太和龙洲沙石徤快阅水云多场屋科名累江湖嵗月磨茅柴一杯酒相对奈愁何
　　方竹杖
　　鹤骨风前瘦龙姿雨后鲜锋棱四面峻节一生坚荷蓧行随适看山依最便従教方有碍终不効规圎
　　挽拙庵杨居士
　　前辈晨星似如公抑又希榆边逰已倦菊径晚方归聴雨风同老冲天子欲飞伤心弹指顷一梦故人非
　　其二
　　尚忆龙蟠国城西作客时有山皆载酒无日不赓诗风雨交防散江湖泪眼悲百年心事在只有凤雏知
　　挽苏吏部
　　变世征文献逢时仕学优爱遗边郡在官止外郎休日黑新茔夜溪横旧隠秋从防老宾客欲替二孤愁















　　龙洲集巻七
　　钦定四库全书
　　龙洲集巻八　　　　　　　宋　刘过　撰七言絶
　　上益公寿十絶
　　金乌
　　金翰振晓近天威玉宇循环昼影迟曾上天门头上看暧然可爱是冬曦
　　玉兔
　　云淡星疎月有光广寒仙府嵗偏长多应自制延年药振古长因桂子香
　　寳龟
　　纳锡曾看上九江又闻詹事奉储皇巢成荷上窥仙景三顾溪中赐印章
　　鹤
　　缑山橘井与青田驱策风云反列仙名号横空心万里九臯声动九重天
　　寿鹿
　　年永曾闻葛稚川玉京何处锦纹鲜赏花应制嘉賔宴小雅当为第一篇
　　丹桂
　　少壮东堂奏捷功浮香仙籍继家风年年占得中原景一颗氷轮照九穹
　　影木
　　枝如华葢耸瀛洲永世香风荏苒浮特有羣仙来弭节细听鸣鳯碧枝头
　　古栢
　　氷条雪叶节髙坚台宪风生凛凛然可羡堪为梁栋用至唐千载尚三千
　　佳菊
　　寿客尤宜在寿乡钿花的皪傲新霜更歌华寿今归去尚有渊明野趣香
　　苍官
　　东封已受大夫封又入丁公吉梦中祗道济时作舟楫茯神尤有济人功
　　代吴守与赵侯寿
　　地蟠江汉节巍然劲气扶舆几倍年白玉丹砂浩无数夜光随处见山川
　　其二
　　气运由来有盛衰循环久已见天机黄山云散无尘滓上将腾光入紫防
　　其三
　　虎头燕颔是竒谋玉怅兵形象水流此去闗河应不逺上方拟筑望英楼
　　其四
　　文伟当年记鄂城﨑岖蜀道播英声何如衣锦枌榆社卧防元戎十万兵
　　其五
　　夜上南楼望玉京将星光底寿星明不须便即骑黄鹤且为皇家致太平
　　呈徐侍郎兼寄辛幼安
　　当年今日误承恩自倚容华托至尊门外逰丝难驻日依然青草暗长门
　　其二
　　猿臂将军战不休当时部曲已封侯夜深忽梦燕山月犹幸君王晩更收
　　官舎阻雨呈徐判部
　　学弄笔头儿戏事风流眼底亦无之汪孙已徃周洪没本分作家今是谁
　　其二
　　竹隐先生名满世自为举子已诗声春风若入五花判莫遣紫防红药惊
　　其三
　　秋霜烈日生前操流水行云意外诗未必中兴四君子于斯二者更兼之
　　其四
　　潦倒傍门羞骑马倦逰老欲寄昆山留将造请嗫嚅口慷慨狂歌泉石间
　　其五
　　世间别有人才在台阁招徕恐未多半老江湖与岩穴为公一赋草庐歌
　　呈辛稼轩五首
　　精神此老健于虎红颊白须双眼青未可瓢泉便归去要将九折重朝廷
　　其二
　　闭门翘足观山睡松桧郁然云气髙説梦向人应不信碧油幢下有旌旄
　　其三
　　书来赐以兰溪酒下视潘葑奴仆之吾老尚能三百盏一杯水不值吾诗
　　其四
　　卧庐人昔如龙起鼎足魏吴如等闲若结梅花为保社林逋只合住孤山
　　其五
　　书生不愿黄金印十万提兵去战场只欲稼轩一题品春风侯骨死犹香
　　投诚斋
　　省斋去国艮斋老不独宣尼叹乏才试数诸公有名者庐陵那得两诚斋
　　其二
　　蓬莱东观是通衢经国文章要钜儒顿着五花犹不判却于注易下工夫
　　其三
　　画防门边春昼长鼎新模范宿淮阳吏人剥啄报公事一瓣浓薫班马香
　　其四
　　知愚上下尔自异尺寸不差公短长毕竟昌黎仍旧好何曽人説叚文昌
　　其五
　　绫衾厌入承明直却把一麾江上来云气隔天迷望眼不堪花落几宫槐
　　其六
　　夫子声名号浙西作成文事欲何为达人胷次元无翳芥子须弥我独知
　　其七
　　初政寰区望太平黎民乐政喜更生裴公用舎无轻重天下从兹有重轻
　　上吴居父
　　时平无事清吟好卫霍贪功未足竒曽是一篇人脍炙四方传诵卧龙诗
　　其二
　　庙堂陶铸人才尽流落江淮老病身尚踏槐花随举子不知邓禹是何人
　　呈王山父
　　疎烟淡淡树重重略得西南有路通钟板不鸣山寺静闭门人在月明中
　　其二
　　办得茒庐我便归玉堂何处有梅枝嵗寒老树虽荒寂防有臈残春尽时
　　和危府教
　　先生场屋文之虎气慑豺狐自不知老去莫嫌官尚冷灞桥风月要新诗
　　其二
　　天上羣仙台望居芹宫未是辱泥途莫邪变化须臾事一防一镕金在炉
　　其三
　　行脚诸方履歴深似和禅子寄丛林试拈朝报一转寤以道观之无损心
　　送胡仲方
　　略无一物将人意更逐行轩去似飞賸把清吟供恵逺聊将逺出当依归
　　其二
　　郑公句在贫何恨刘毅家寒泪一挥穷达莫言乡义重此行毕竟是耶非
　　寄沈居进三国志
　　十年铅椠鬓丝秋独抱成书四海逰三国诸人应梦里一畨公案又从头
　　其二
　　万死中原百战争流芳遗臭各垂名思量陈寿已饶舌又费先生一管城
　　寄张柬之
　　见山堂上山如画二十年前曽客来风絮满城归不得江南老却贺方囘
　　其二
　　紫骝借得将军马垂栁西湖第一桥欲傍酒家做寒食腐儒何日有狐貂
　　柬胡卫道
　　淮北山南幕府开江淮谁念有遗才出门万里长安道乞我子潜驭马来
　　其二
　　结束弓刀鞍马间精神矍铄我犹艰褒衣博带休相笑前带头巾金帽环
　　过无锡见李祭酒
　　恋树栖禽暖不飞不知弓缴有危机季鹰若悟莼鲈好应悔江东不蚤归
　　其二
　　髙门扫日鸣珂里吹竹弹丝暖响中寂寞一区如此宅世间却有两扬雄
　　其三
　　新变文章学未成有云无路致吾身应逢垫角诸生笑欲效林宗却整巾
　　赠经长老
　　菜肚老人禅已饱忧人从吏作诗僧客来无处着欢喜一语不曾谈葛藤
　　题自然足轩
　　秋光万斛泼踈帘瘦玉萧萧拂画檐鹊尾炉中香篆冷矮袖手对楞严
　　其二
　　翠竹无多第一竒正忧喧聒俗人知清风自足老僧用只是前无好诗
　　其三
　　有竹芜生不费鉏亭亭楚玉影癯癯风师自是识人意何用纵横十万夫
　　东林寺
　　尔自贪痴不肯闲江南多少好青山老夫为不爱官职买得狂名满世间
　　越州能仁寺壁
　　流年转眼一飞梭如此头颅奈老何狼籍落花春不老竹鸡啼处雨声多
　　书僧舎壁
　　緑杨染水浓如画天气欲晴风自和二月杏花犹未放一春分外觉寒多
　　西林庵
　　雪汁融融溪棹囘此山林竹亦佳哉看残未了槐岩在笋蕨肥时又一来
　　山末
　　山末疎红尾尾霞晩烟丛薄是人家移船更喜吹香好狗橘花开媚浅沙




　　龙洲集卷八
　　钦定四库全书
　　龙洲集巻九　　　　　　　宋　刘过　撰七言絶句
　　游清潭吕资益蟠谷十絶
　　清潭
　　一潭清浄久无泥潭岸无泥石更围拟待月明垂钓去前溪雨足怕龙归
　　蟠谷
　　逶迤路逐惊蛇去转盼不知身已髙雪积万层山四合碧油幢外有旌旄
　　饮緑
　　野花红白倚岩开只可临风自一杯谨莫放教公子见恐携窕入笼来
　　掇英
　　老子垂垂秋露下九月空山天气寒黄花剰开且勿剪留得一枝烟雨看
　　初秋
　　香不求知色正青清于九畹见飘零山中若有离骚伴痛饮吾知胜独醒
　　潄玉
　　湿云将雨过溪东石澁滩鸣水势雄忽作晩晴秋更好月来林外透玲珑
　　含晖
　　帝所森严寂不喧九关虎豹守天门何人奏事含风殿日晏鸣珂下紫垣
　　香径
　　一花带蕋香气满何况丛生树两行风露益髙秋雨足请君来此撼琳琅
　　谷庵
　　穹庐架屋石崚嶒香火西风只一僧日晚课经犹未了闭门先防佛前灯
　　碧莲峰
　　前山崛起青莲朶色扫晴空如叶开若拟空花犹未了空中安得有峰来
　　三登径山而雨或曰龙王相迎予笑而戏以诗
　　细雨霏霏洒路尘龙神有意迓佳賔世间小节成姑息盍念熬煎烈骨人
　　逰古仙岩
　　白苹风里歩清秋来作灵岩古洞游笑倚飞云访仙迹夕阳无语伴人愁
　　欲游閤皁山
　　仙梯难上尘缘重俗驾勒囘仙有灵烟霭糢糊雨昏黒数峰疑在眼中青
　　西湖
　　西湖湖上山如画二十年前曽客来飞絮满城归未得江南老却贺方回
　　湖上
　　五行撩我到钱塘花底题诗句亦香莫惜髙吟三十韵敢烦诗伯为平章
　　弋阳渡头
　　车声尽日滑黄泥怕听空桑呌竹鸡风雨不知春早晩栁条拖緑半江低
　　初入平氏书院
　　雪屋弹琴泛作声寂无人语纸牕明倦逰识破诸縁妄心与梅花一处清
　　湖口阻风
　　冒雪冲霜已十程狂风乃敢厄吾行无人説向江神道莫待明年却世情
　　蕲州道中
　　如箭阴风劈面吹雪花斜夹雨垂垂胷中自有平边防路入蕲州冷不知
　　自宣溪过早禾渡
　　雨后斜阳未见晴晓看红日报明笋舆十里宣溪路刬地浓云脚里行
　　其二
　　梅欲搀春菊送秋早来渡口晚烟收风从滩上催船过滚起寒沙一并流
　　钓台
　　百尺难量大丈夫问他出处意何如乾坤已付刘文叔从此先生归钓渔
　　龚山长栖阁
　　不知此是何人宅杨栁虽低屋却髙见説图书皆长物六经之外有离骚
　　村店
　　林深路转午鸡啼知有人家住隔溪一鸟閙红春欲动酒帘正在杏花西
　　其二
　　溪边犹掉酒船囘冷水湾头雨意开一路有诗吟不得当初悔不共君来
　　春日书事
　　薄云笼日防初晴沙岸朝来春水生间傍栁堤骑马去一鞭春色栁风轻
　　春归
　　百花开尽到酴醾一片春心又欲归可恨东风留不得谩教啼鸟怨斜晖
　　和送牡丹韵
　　娉娉嫋嫋洛阳花合在瑶池阿母家乞与老人浑不爱白髯相对毶乌纱
　　萱草
　　不尽人间万古愁却凭萱草解忘忧开花若总关憔悴谁信浮生更白头
　　梅花
　　人间不尽春来意恰见一枝寒影疎更得和羮几时在祗今风月尚新除
　　其二
　　香意恼人休不得荒林月里夜相过花应笑客有底急客若不来花奈何
　　其三
　　冻云垂垂雪欲落雨澁风悭如此寒分折南枝与君看老夫自要北枝看
　　其四
　　髙门拂日琼为树呼我不来那肯过不知此花有何好寒乡日日用亡何
　　其五
　　寂无人语断囘程日落未落孤山横平湖水濶何许去傍竹边松自好行
　　雪
　　醉枕醒来夜未央倦身展转厌藜床映色皎犹疑月刮骨寒知不是霜
　　喜雨
　　谁借长鞭策懒龙黄梅水涨舳舻通还知君子忧时切常在桑麻稼穯中
　　其二
　　北方旱气与兵连犹恐淮舟亦蔓延数日下田新雨足不应千里不同天
　　闻杜宇
　　杜宇几声烟霭外相思只在蜀山阴间愁不共花飞尽赢得伤春一片心
　　闻鸎
　　东风扶日上花枝恰恰幽禽弄暖时百啭忽惊春梦破间关石上话相思
　　雁
　　朝随汉使到天涯暮与江鸥宿浦沙嵗晩客途营一饱稻粱多处即为家
　　其二
　　万重山水万重云嵗嵗江南客此身天末西风晩来急数行飞下一汀苹
　　渔翁
　　短篷三尺寄烟波短褐悠悠嵗月过江海不知戎马事酒酣搔首唱渔歌
　　听阮
　　绛蜡攒花夜气横樽前更着许风情却将江上风涛手来听纱摘阮声
　　闲步
　　山径无人鸟篆沙杖藜闲看摘新茶锦绷委地笋翻箨黄玉满林松带花
　　梦觉
　　梦囘斜日转花阴时有黄鹂送好音髙卧草庐人不识东风啼鸟独知心
　　感旧
　　罗结同心栁带青碧桃香里寄将迎春风重到凭栏处肠断江楼不忍登

　　龙洲集巻九
　　钦定四库全书
　　龙洲集巻十　　　　　　　宋　刘过　撰五言絶
　　游郭希吕石洞二十咏缺其一
　　清旷
　　笋舆咿哑来路转此歇脚长风挟秋下深意满万壑
　　深秀
　　苍髯万松宫窈窕一径开请囘俗士驾切莫呵殿来
　　书院
　　力学如力畊勤惰尔自知便使书种多防有嵗稔时
　　谷口
　　水流自何许逺欲穷其源石梯苔藓层微有屐齿痕
　　月峡
　　两崖限东西里有一带天老蟾更多事驾月下潺湲
　　桂壑
　　丛丛万横枝罗生杂松篁不以罗穴幽嵗晚政自香
　　小烂柯
　　游戏一谈棋嵗月驹隙过不如两忘机石上跏趺坐
　　倾月
　　去去山转深树下益凄冷时有月乌飞间碎梧桐影
　　閟云
　　仙宫已降勅雅有新迁除乞为此阁使云物屡巻舒
　　髙碧
　　小山碧巉岩直上与天齐诗成欲磨崖藤萝费扳跻
　　石井
　　银床绕周遭一规寒浸水试敲拄杖看恐触蛟龙
　　壶天
　　逆溪随水行更上紫翠峰朱栏忽飞阁映带烟霞重
　　玉佩
　　借榻卧云屋欹枕仔细听误疑鸣珂声不知水泠泠
　　飞雪
　　山前大飞雪路有何处入蒙茸亦花飞冷溅征衣湿
　　笙鹤
　　木末俯清轩独立久延伫何人骑鹤来髣髴吹笙侣
　　韬玉
　　至宝不自献韬藏亦英华余香被草木秀擢幽岩花
　　倚剑
　　石壁自磨礲三叹用不久如去到人间为侬洗尘垢
　　药圃
　　古文不可卖未觉卖药非侵晨荷锄径暮得芝术归
　　玉泉
　　石砾沙沃尽悠悠潭影斜尘襟不忍濯为惜无玷瑕
　　缺其一
　　赋
　　独醒赋
　　有贵介公子生王谢氷玉其身委身糟丘度越醉乡一日谓刘子曰麴蘖之盛弃土相似酿海为酒他人视之以为酒耳吾门如市吾心如水独不见吾防事之南盖亦吾之胷次哉矮屋数间琴书罢陈日出内其有余间散菠菜子一升摩挲手植之竹枝叶蔚然其色青此非筦库之主人乎其实超众人而独醒刘子曰公子不饮何有于醉乡犹不知醒为何谓若我者盖尝从事于此矣少而桑蓬有志四方东上防稽南窥衡湘西登岷峨之颠北游烂漫乎荆襄悠悠风尘随举子以自鸣上皇帝之书客发鸿宝之秘藏愧乎雄辞而伟文得不逾以一言放之如万马之骏奔半生江湖流落龃龉追前脩兮不逮途益逺而日暮始寄于酒以自适终能酕醄而涉其趣操巵执瓢拍浮酒船痛饮而谈离骚白眼仰卧而看天虽然此自其大凡尔有时坠车眼花落井颠倒乎衣裳弁俄侧而不整每事尽废违昏而莫省人犹曰是其酩酊者然也至于起舞捋须不逊骂坐芥视天下之士以二豪为螟蛉与蜾蠃兆谤稔怒或贾竒祸矧又欲多酌我耶今者不然我非故吾觉昨非其未逺扫习气于一除厌饮杯酒与瓶甖而日踈清明宛在其躬泰宇定而实虚譬犹醯醢出鸡莲生淤泥粪壤积而菌芝疾驱于通道大都而去其蒺藜当如是也岂不甚竒矣哉夫以易为乐者由于险以常为乐者本于变是知汨没于是非者始真是出入于善恶者始真善今公子富贵出于襁褓诗书起于门阀颉颃六馆世袭科甲游戏官箴严以自律所谓不纇之珠无瑕之璧又何用判醒醉于二物公子闻而笑曰夫无伦者醉之语有味者醒之説先生舌虽澜翻而言有条理胷次磊落而论不讹杂子固以我为未知醒之境界我以子为强为醉之分别于是取酒对酌清夜深沉拨活火兮再红烛花灿兮荧荧淡乎相对而忘言不知其孰为醉而孰为醒




　　龙洲集巻十
　　钦定四库全书
　　龙洲集巻十一　　　　　　宋　刘过　撰词
　　六州歌头【吊岳王庙】
　　中兴诸将谁是万人英身草莽人虽死气填膺尚如生年少起河北剑三尺弓两石定襄汉开虢洛洗洞庭北望帝京狡兔依然在良犬先烹过旧时营垒荆鄂有遗民忆故将军泪如倾　説当年事知恨苦不奉诏伪耶真臣有罪陛下圣可鉴临一片心万古分茅土终不到旧奸臣人世夜白日照忽开明衮佩冕圭百拜九原下荣感君恩看年年二月满地野花春卤簿迎神
　　六州歌头
　　镇长淮一都防古扬州升平日珠帘十里春风小红楼谁知艰难去边尘暗戎马扰笙歌散衣冠渡使人愁屈指细思血战成何事万户封侯但琼华无恙开落几经秋故垒荒丘似含羞　怅望金陵宅丹阳乱山不断绸缪兴亡梦荣枯泪水东流甚时休野灶炊烟里依然是宿貔貅叹灯火今萧索尚淹留莫上醉翁堂看蒙蒙雨杨栁丝柔笑书生无用富贵屈身谋骑鹤来游
　　六州歌头【淮西帅李訦和仍为书庙额】
　　髙皇神武善驾驭豪英攘北敌驱羣盗命天膺救苍生奈变绕沙漠隔温凊屈和好召大将归兵柄列枢庭公指汴京威以振河洛不顾身烹失一时机防嗟困踬吾民痛岳家军就扶倾　久沉寃愤七十载还复遇帝王真表遗烈锡王号日照临激士心始识安刘计寕祸已是忠臣我来传访壁垒想精明英气凛然若在题匾昭掲天恩笑原头荒草死不能春交怨人神
　　沁园春【代寿韩平原】
　　玉带金鱼緑髩朱顔神仙画图把擎天柱石空留緑野济川舟楫闲倚西湖天欲安刘公归重赵许大元勲谁得如平章看人如伊吕世似唐虞　不湏别様规模但收揽人才多用儒况自昔军中胆能寒敌而今胷次气欲吞吴紫府真人黒头元宰收敛神功寂似无归来好正芝香枣熟鹤瘦松臞
　　沁园春【张路分秋阅作】
　　万马不嘶一声寒角令行栁营见秋原如掌鎗刀突出星驰铁马阵势纵横人在油幢戎韬总制羽扇从容裘带轻君知否是山西将种曾系诗名　龙蛇纸上飞腾看落笔四筵风雨惊便尘沙出塞封侯万里印金如斗未惬生平拂拭腰间吹毛剑在不斩楼兰心不平归来晩听随军鼓吹已带边声
　　沁园春【送辛幼安赴桂林官】
　　天下稼轩文章有用看来未迟正三齐盗起两河民散势倾似泻国覆如杯猛士云飞狂奴灰灭机防之来人共知何为者望桂林西去一骑星驰　离筵不用多悲唤红袖佳人分藕丝种黄柑千户梅花万树等间游戏毕竟男儿入幕来南筹边如北翻覆手髙来去棋公余尽且玉簪珠履倩米元晖
　　沁园春【寄辛稼轩】
　　古岂无人可以似吾稼轩者谁拥七州都督虽然陶侃机明神鉴未必能诗华衮何如相羊聊尔千骑东方防稽中原事纵匈奴未灭毕竟男儿　平生出处天知算整顿乾坤终有时南湖賔客侵寻去矣江西户口流落何之尽日楼防四边屏障目断江山魂欲飞长安道筭世无刘表王粲畴依
　　沁园春【寄孙竹湖】
　　问讯竹湖竹如之何如何未归道吴山越水无非佳处来无定止去亦何之只怕秋来未能忘耳心与轻云一様飞愁无奈但北寄傲南涧题诗　人生了事成痴筭世上久无公是非恨云台突兀无君子者雪堂留客有美人兮疎雨梧桐防云河汉钟鼎山林无限悲阳山县是昌黎误汝汝悮昌黎
　　沁园春【卢菊涧座上时座中有新第宗室】
　　一艇横空飞过洞庭又为此来有汝阳璡者唱名殿陛玉川公子开晏樽罍四举无成十年不调大宋神仙刘秀才如何好将百千万事付两三杯　未尝慽慽于懐叹自古英雄安在哉看钱塘江上潮生潮落姑苏城里花谢花开盗号书生强名举子渐老雪从头上催谁羡汝三千珠履十二金钗
　　沁园春【寄辛承防时承防招不赴】
　　斗酒彘肩风雨渡江岂不快哉被香山居士约林和靖与坡仙老驾勒吾回坡谓西湖正如西子浓沫淡妆临照台二公者皆掉头不顾只管传杯　白言天竺去来图画里峥嵘楼阁开爱纵横二涧东西水绕两峰南北髙下云堆逋曰不然暗香浮动不若孤山先访梅湏晴去访稼轩未晩且此徘徊
　　沁园春【送友赴营道宰】
　　万里湖南江山厯厯此吾旧逰看飞鳬仙子张帆直上周郎赤壁鹦鹉沧洲尽吸西江醉中横笛人在岳阳楼上头波澜静泛洞庭青草重整兰舟　长沙防府风流有万户娉婷帘玉钩恨楚城春晩岸花樯燕还将客送不是人留且唤阳城更招元结摩诘三关歌咏休心期处筭世间真有骑鹤扬州
　　沁园春【赠丰城王禹锡】
　　自注铜瓶作梅花供尊前数枝説边头旧话人生消得几畨行役问我何之小队红旗黄金作印直待封侯知几时杯行处想淋漓一醉明月东西　如椽健笔鸾飞重为冩春风陌上词便平生豪气消磨酒里世间此乐儿辈争知霜冷貂裘夜寒如水饮到月斜犹未归仙山路有笙簧度曲声到琴丝
　　沁园春【游湖】
　　仰思花情湖山应怪先生又来想旧时谈舌依然解使六丁奔走驰斥风雷翠袖传觞金貂换酒痛饮何妨三百杯人间世筭谪仙去后谁是天才　碧牕画鼓船斋胸次与乾坤一様开试云间招手下呼余子逡巡去住但觉尘埃若是花时无风无雨一日须来一百囘教人道玉山自倒不用人推
　　沁园春【苏州黄尚书仝夫人眷聚逰报恩寺】
　　纵辔徐驱儿童聚观神仙画图见杏黄衫薄穿来香路藕丝裙软扶上篮舆傍栁题诗穿花劝酒嗅藻扳条得自如山行处有松篁夹道不用传呼　清泉石下盘纡筭风景江淮各异殊记东坡赋好纱笼旧壁西山句妙帘卷晴虚白玉堂深黄金印大无此文君载后车杯行处想淋漓醉墨真草行书
　　八声甘州【送湖北招抚吴猎】
　　问紫嵓去后汉公卿不知几貂蝉谁能借留侯筯着祖生鞭谁道班声万里河洛尚烽烟谁识道山客衣钵曽传　共记玉堂对策欲先明大义次第筹边况重湖八桂袖手已多年望中原驰驱去也拥十州牙纛正翩翩春风早看东南王气飞绕星纒
　　四犯剪梅花【上建康钱大郎夀】
　　水殿风凉赐环归正是梦熊华旦【解连环】叠雪罗轻称云章题扇【醉蓬莱】西清侍宴望黄伞日华笼辇【雪狮儿】金劵三王玉堂四世帝恩偏眷【醉蓬莱】　临安记龙飞凤舞信神明有后竹梧阴满【解连环】笑折花看槖荷香红染【醉蓬莱】功名嵗晩带河与砺山长逺【雪狮儿】麟脯杯行狨荐坐稳内家宣劝【醉蓬莱】
　　小桃红【在襄州作】
　　晩入纱静戏防菱花镜翠袖轻匀玉纤弹去小妆红粉靓行人愁外两青山与尊前离恨　宿酒醺难醒笑把香肩并暖借莲腮碧云防透晕眉斜印最多情生怕外人猜拭香津防揾
　　天仙子【初赴省别妾于三十里头】
　　别酒醺醺浑易醉回过头来三十里马儿不住去如飞牵一憇坐一憇断送杀人山与水　是则是青山终可喜不道恩情得未雪迷村店酒旗斜去则是住则是烦恼自家烦恼你
　　行香子【同郭季瑞访旧不遇】
　　一项儿明快料想那生不在薫笼脱下旧衣裳件件香难赛　匆匆去得忒煞这镜儿也不曾盖千朝百日不曾来没这些儿个采












　　龙洲集巻十一
　　钦定四库全书
　　龙洲集巻十二　　　　　　宋　刘过　撰词
　　贺新郎
　　弹铗西来路记匆匆经行数日几畨风雨梦里寻秋秋不见秋在平芜逺渚想雁信家山何处万里西风吹客鬓把菱花自笑人憔悴留不住少年去　男儿事业无凭据记当年击筑悲歌酒酣箕踞腰下光芒三尺剑时解挑灯夜语更思对灯花弹泪唤起杜陵风雨手冩江东渭北相思句歌此恨慰羇旅
　　贺新郎【赠乡人朱唐卿】
　　多病刘郎瘦最伤心天寒嵗晚客他乡久大舸翩翩何许至元是髙阳旧友便一笑相欢擕手与问武昌城下月又何如扬子江头栁追徃事两眉皱　烛花自剪明如昼唤青娥小红楼上慇懃劝酒昵昵琵琶恩怨语春笋轻笼翠袖看舞彻金钗防溜若见故乡吾父老道长安市上强如旧重防面几时又
　　贺新郎【赠张彦功】
　　晓印霜花步梦半醒扶上雕鞍马嘶人去岚湿青丝双辔冷缓控野梅江路听画角吹残更鼓悲壮塞声撩客恨甚貂裘重拥愁无数霜月白照离绪　青楼囘首家何处早山遥水濶天低断肠烟树谁念天涯牢落况轻负暖烟浓雨记酒醒香销时语客里归鞯湏早发怕天寒风急相思苦应为我翠眉聚
　　贺新郎【逰西湖】
　　睡觉啼莺晓醉西湖千场日日买花簪帽去尽酒徒无人问惟有玉山自倒任拍手儿童呼笑一舸乗风翩然去避鱼龙不见波声悄歌韵逺唤苏小　神仙路逺蓬莱岛紫云深参差亭榭有烟花绕人世红尘西障日百计不如归好付乐事与他年少费尽栁金梨雪句问沉香亭北何时召心未惬鬓先老
　　贺新郎【平原纳宠姬奏方响席上贼】
　　倦舞轮袍后正鸾慵鳯困依然怨新懐旧别有艶妆豪势乐春笋防揎翠袖试一曲琅璈初奏莫放珠帘容易卷怕人知世有梨园手双臂冷钏金瘦　烛花对剪明于昼正画堂深曲屏山掩翠炭红围兽错认佩环犹未是依约雏莺啭栁聴防防铜壶银漏一片雄心天外去为声清响彻云霄透人醉也尚呼酒
　　贺新郎【闺怨】
　　院宇重重掩醉沉沉亭阴转午绣帘髙卷金鸭香浓喷寳篆惊起雕梁语燕正架上荼防开遍嫩蕚梢头舒晕脸似月娥初试宫妆浅风力嫩异香软佳人无意拈针线绕朱栏六曲徘徊为他留恋试把花心轻轻数暗计归期近逺奈数了依然重怨把酒问春春不管枉教人只恁空肠断肠断处怎消遣
　　贺新郎【赠倡】
　　老去相如倦向文君説似而今怎生消遣衣袂京尘曾染处空有香红尚软料彼此魂销肠断一枕新凉眠客舍听梧桐疎雨秋风颤灯晕冷记初见　楼低不放珠帘卷晩妆残翠蛾狼籍泪痕流脸人道愁来湏殢酒无奈愁深酒浅但托意焦琴纨扇莫鼓琵琶江上曲怕荻花枫叶俱凄怨云万叠寸心逺
　　跋云余试牒四明赋赠老倡至今天下两禁中皆歌之江西人来以为邓南秀调非也
　　水龙吟
　　谪仙狂客何如看来毕竟归田好玉堂无此三山海上虚无缥缈读罢离骚暗香犹在觉人间小任菜花荠麦刘郎去后桃开处春多少　一夜雪迷兰棹傍寒溪欲寻安道而今纵有刘郎氷柱有知音否想见鸾飞如椽健笔檄书视草算平生白傅风流未肯让香山老
　　念奴娇【囘侍郎李大异】
　　知音者少筭乾坤许大着身无处直待功名成始退何日可寻归路多景楼前垂虹亭下一枕眠秋雨虚名相悮十年枉费辛苦　不是奏赋明光献书北阙无惊人之语我自匆忙天未肯赢得衣裾尘土白璧堆前黄金酬笑付与君为主莼鲈江上浩然明日归去
　　满江红【同襄阳帅泛湖】
　　猎猎风蒲画船转碧波湾浦都不是栁汀岸橘洲梅渚指防山公骑马地经由羊祜登山处悄一如人在水晶宫消烦暑薫风动罗帷举秦筝奏凌波舞氷壶沉醉晚凉归去侵岸一篙杨栁浪过溪几防荷花雨倚楼人十里凭栏干神仙侣
　　满江红【髙帅冯太尉席上】
　　敌面风轻一两防海棠防雨春总在英雄元帅晓来游处楼阁万家帘幙卷江郊十里旌旗驻有黄鹂百舌啭新声垂杨舞　寒食近笙箫鼓车马閙铜鞮路尊前一醉无花为主风韵可将图障画笑谈尽是文章语问何如邹湛赴江头陪羊祜
　　水调歌头【晚春】
　　春事能几许密叶着青梅日髙花困海棠风暖想都开不惜春衣典尽只怕春光归去片片防苍苔能得几时好追赏莫徘徊　雨飘红风换翠苦相催人生行乐且须痛饮莫辞杯坐则髙谈风月醉则恣眠芳草醒后亦佳哉湖上新亭好何事不曾来
　　水调歌头
　　刀剑出榆塞铅椠上蓬山得之浑不费力失亦止如闲未必古人皆是未必今人俱错世事沐猴冠老子不分别内外与中间　酒湏饮诗可作铗休弹人生行乐何事催彼鬓毛斑达则牙旗金甲穷则蹇驴破帽莫作两般看世事只如此自有识鸮鸾
　　祝英防近【同妓游帅司东园】
　　窄轻衫聫寳辔花里控金勒有底风光都在画栏侧日迟春暖融融杏红深处为花醉一鞭春色　对娇质为我歌捧瑶觞歌声动阡陌蝶似多情飞上髩云碧晚来约住青骢踏花归去乱红碎一庭风月
　　祝英台近
　　笑天涯还倦客欲起病无力风雨春归一日近一日看人结束征衫前呵骑马腰剑上陇西平贼　鬓纷白只可归去家来无田种得空抱遗书憔悴小楼侧杜鹃不管人愁月明枝上直啼到枕边相覔
　　辘轳金井【舞姬席上赠马签判】
　　翠眉重拂后房深自唤小蛮娇少绣带罗垂报浓籹才了堂虚夜悄但依约鼓箫声閙一曲梅花樽前舞彻梨园新调　髙阳醉山来倒看鞋飞鳯翼钗痕防溜秋满东湖更西风凉早桃源路杳记流水泛舟曾到桂子香浓梧桐影转月寒天晓
　　唐多令【安逺楼小集侑觞歌板之姬黄其姓者乞词于龙洲道人为赋此唐多令同栁
　　阜之刘去非石民瞻周嘉仲陈孟参孟容时八月五日也】
　　芦叶满汀洲寒沙带浅流二十年重过南楼栁下系船犹未稳能几日又中秋　黄鹤断矶头故人曾到不旧江山浑是新愁欲买桂花同载酒终不似少年防
　　临江仙【四景】
　　半雨半晴模様乍寒乍热天时榴花香逐湿风飞绿云翻翠浪水急转前溪　欲识清凉意思珊瑚枕冷先知秋光预若借些儿賸催金粟閙素魄好扬辉
　　蝶恋花【赠张守宠姬】
　　帘幙闻声歌已妙一曲樽前真个梅花早眉黛两山谁为扫风流京兆江南少　醉捋白须人自老犹记侯鲭旧也曾年少后夜短篷霜月暁梦魂依约云山绕
　　谒金门【京口赋与歌者侑酒】
　　归不去船泊早春梅渚试听玉人歌白纻行云无覔处剪烛冩诗无语漠漠寒生户明日短篷眠夜雨寳
　　钗空半股
　　谒金门　【兴】
　　秋兴恶愁怯罗衾风弱雨线垂垂晴又落轻烟笼翠箔休道旅人萧索生怕香浓灰薄桂子莫愁辜酒约诗
　　情元落魄
　　鹧鸪天
　　楼外云山千万重画眉人隔小帘栊风垂舞栁春犹浅雪防酥胸暖未融　携手处又相逢夜闺心事与郎同一杯自劝羔儿酒十幅销金暖帐笼
　　栁梢青【送梅坡】
　　泛菊杯深吹梅角逺同在京城聚散匆匆云边孤雁水上浮萍　教人怎不伤情细屈指知心几人后夜相思尘随马足月逐舟行
　　好事近【咏茶】
　　谁斫碧琅玕影撼半亭风月尚有嵗寒心在留得数根华发　龙孙戏弄碧波涛随手清风发滚得到浪花深处一瓯香雪
　　清平乐【赠妓】
　　忔憎憎地一捻儿年纪待道瘦来肥不是宜着淡黄衫子　唇边一防樱多见人颦敛双蛾我自金陵懐古唱时休唱西河
　　四字令
　　情髙意真眉长鬓青小楼明月调筝冩春风数声　思君忆君魂牵梦萦翠消香暖云屏更那堪酒醒
　　长相思
　　玉一梭云一窝淡淡春衫薄薄罗轻颦双翠娥　风声多雨声多外芭蕉三两窠夜长争奈何










　　龙洲集巻十二
　　钦定四库全书
　　龙洲集巻十三　　　　　　宋　刘过　撰启事
　　建康狱中上吴居父时魏杭广夫为秋官
　　范雎诈称张禄盖有所谋少游即是太虚别无他意但可辨薫莸之有臭不当使玉石之俱焚辄摅屈抑之情上凟神明之听伏念某庐陵生长湖海倦游鼓行之老气不衰嫉恶之刚肠犹在汉廷重贾太傅上曾览积薪厝火之书江南有贺方囘人争诵芳草断肠之句敢期无谓亦到有司困一身于囹圄之中不胜涂炭被五木于拘挛之下正值氷霜累知己以并临辱长须而下及若欲擢髪而尽数其罪亦有百口而莫辨其辜横逆之来哀鸣有以恭惟某官列三公之数帅为诸道之尊文翁阐儒教于蜀都不闻著述常衮振文风于岭峤所欠盛名唯道徳之备兼数者而有之故位望之髙列诸藩而未已貂蝉茅土与国仝休玉匮劵书其门益大此尚今时之间有若夫前世之所无公独一人名髙千古骨法夀天人之相精神行地上之仙不以身为将相而敢忽于细防不以才兼文武而犹勤于学问性躭佳句无非人间未见之诗真草行书更作天下不刋之字尊君亲而弥敬逺形势而自疎久为戚畹之范模可作世家之鉴有如登岳尤戒多门若吴芳仲平虎委巷匪人穷阎下走弃母亲而勿待冒国恤以图欢挥买笑之金动縻百万磨折簪之玉茍合再三积威暴如虎狼忽交游如蚁虱鸩毒安宴蛾眉痛心但知浮花浪蕋之足观誓同穴死不悟冶叶倡条之防意久欲钗分气一怒而火攻星四驰而剑舞凶焰有如此者锋铓谁敢当哉韩擒虎在门顾丽华而难恋陶朱公有意与西子以偕来共掩其非合汚其利収数赦前之小过歴陈试后之虚名苍生如谢安石何事无诳取汝竟识袁彦道否王有假时尚虞小人之多赀或陷君子于不义望氷鉴致妍之察使权衡无轻重之差曽参虽未审杀人疑信尚生于慈母赤壁若果然放火踉跄亦走于阿瞒况在陪都实非细事倘强横少加于裁抑则善良始可以保全邹生在狱中而上言始犹寃抑召伯憇甘棠而听讼终觊寛平过此以还未之攸睹
　　代贺浙东宪
　　辍班省户执节侯畿虽正已立朝殊郁公卿之望然仁声载路顿寛郡县之忧矧辅城夙被于恩光而下吏独依于徳防其为幸防实倍等夷某官纯粹禀姿渊源饱学诗书执礼养此心于安静之中富贵浮云置外物于风尘之表曩闻治最亟奉诏还兰台将重于司珍禁路行看于振羽何为起江湖之兴乃致烦原隰之驰主上仁恩举光宣命吴中风土夙仰声猷不俟教条之颁已见歌謡之起某心所祈者天实为之吏士惊嗟振衣冠于麾下妻孥窃笑失匕筯于尊前
　　贺留守农卿
　　晋膺显擢镇抚神臯上将秩元祀于圜丘夙资弹压公乃兼大农之防府更借通融步武禁途属联舆论某官禀姿闳达植徳髙明学穷百代之防眷结三朝之厚淮壖给运帅旃分别障之威江左縂戎留钥守千门之卫平山草木钟阜烟云尚怀风采之新咸耸规模之壮兴滞起废补弊救偏使诸老大臣深恐劳精神而勿克在长才逺识乃能用谈笑以成功九重爰念于忠勤一节暂劳于原隰列城更化四面视仪眷是行京实难敏手国人诸大夫之议论必当属之我公凡民百君子之心知无以加于此命葢将防玉舆而郊上帝陪禁从而庆三宫然后上紫宸之班次第登黄阁之贵庸恢逺业式慰民瞻某等以诸生得参下乏夙重防于恩遇近已叨于甄収不胜踊跃之私莫尽赞扬之义岂惟今日吹寒谷之笙竽终待来年入春风之桃李
　　贺徐司封兼直院【渊子】
　　荣膺一札骤拜九迁锦署判封尚在郎官之列玉堂寓直行为学士之真众惊妙选之得贤独喜斯文之有主恭惟某才兼人之十倍学通古之百家以载鹤之船载书入觐之清标如此移买山之钱买研平生之雅好可知唯其超羣出类之不凡所以作赋吟诗而愈妙始宰西昌之邑旋分南岳之州歌阳春白雪之诗相为宋玉之表里和落木澄江之句孰知山谷之主賔七言尝计其判花一日忽传其视草曰金曰玉定市价于已先非鹤非风见王师之果至莲炬光耀于落笔药堦响动于鸣珂欲穷笺管之贺言不过台衡之异数未知桃观渐惊燕麦之非更觉竹篱别有江梅之好某一无知已百不如人但能敬宗伯而变唐文稍已厌虫鱼而笺尔雅老矣直钩之钓喜兹大厦之成知制诰入翰林我昔预期于入手经品题作佳士公今当念于苍髯咏诵之私编摩罔既
　　贺庐帅程徽猷【鹏飞】
　　陞华徽阁稳镇巨藩驾千里之舳舻从天而下建十州之牙纛易地则然况暌违叔子之岘山而指顾谢安之淝水望厯阳而入境憇遗爱之甘棠道秋浦以过家依故乡之昼锦功名鼎盛福禄阶升父子同时盖此豸冠之未有弟兄使敌亦今雁塞之所无譬如全家白日以上天何异万贯纒腰而骑鹤所以欣欣而有喜至于挈挈以逺来以贺而言非辞可托恭惟某九华磅礴之气大江汹涌之才自唐虞三代以来无书不读除李杜数家之外其诗最工虽决科独后于众人而治县独名于一世身处烦襍而不乱移羽檄于寡容致诘之间变生仓卒而有谋流货泉于不可复行之后非无馆阁进文字语言之职亦有台省叙抨弹封驳之官上念神州久沦沙漠防虎互为之吞噬敌运浸衰獭鹯未免于先驱冦亡可待欲以英雄之士乗其机防之秋故升之亚父所封之城而授以三国必争之地矧合淝之所部跨全楚以雄边若赤壁之得周郎始名出将如中原之非祖逖谁可渡江睿眷既深新除特异要当収拾人才而尽用庻防恢复境土以成功三千余年黄河始清维其时矣二十四考中书之令属之公乎某幸杖履之曽陪阻门墙而益逺有身为患几不容于天地之间无家可归但落魄于江湖之上断絶帝乡之梦辛勤淮甸之行莫吹寒谷之笙竽无复赏音之山水视文章为小技尽废语言悟富贵于傥来止安贫贱然辱泥涂而自弃者固士之不意若见华轩而欣羡者亦人之真情访杜甫于浣花溪边尚兾严中丞之慷慨宴王勃于滕王阁上犹希阎都督之风流
　　代王掌书迎侯练教
　　主奉尧章自愧草茅之贱来分鲁教幸从芹藻之游辄应一纸之书敬展诸生之礼恭惟某人才翘楚丰度整齐学有渊源不止春育海涵之富教行场屋无非日光玉洁之文视唾手而取功名连捋髭而掇科第以朱幢之重镇得绛帐之真儒寒坐客之氊谁谓广文之官冷侧求贤之席伫看天子之诏求某老渐无闻推犹不去识宸奎而共寳焕御墨之一新溷布韦于云汉之中日懐惊悸拜琬琰于尘埃之外惟谨秘藏幸先生之赐临使弟子之窃庇流铃掷火永同神物之护持仰斗瞻山更期饮食而教我












　　龙洲集巻十三
　　钦定四库全书
　　龙洲集巻十四　　　　　　宋　刘过　撰杂文
　　为吴县尉俞灏商卿作排青轩上梁文
　　夫差国大苏为吴常秀之尊东野官卑尉处簿参丞之底觉身外之尘埃可见奈胷中之风月自佳爰葺西偏未为左计某精神玉雪名誉斗山盖尝读万巻之书不自意百夫之上凝香画防合寘之铃阁以哦诗挝鼓水乡今乃以儒官而警盗纳湏弥于芥子坐涂炭于朝衣廨宇甚卑难为展布园亭不治无以游观稍仍旧之数椽用作新于一宇门洞然而尽辟瓦鳞次而不飘纸虚明帘旌摇动湖山缭绕着身图画之间竹桂阴森揖客旌旗之下体因居而寖大心与地以俱平遂伸作尉之腰少试活人之手偶留十日获见一斑眉目娟娟烟树浓妆之西子衣裳楚楚荷花傅粉之六郎棋局留残如行道院芸香剔蠧似到馆中撷莼菜以煮羮欵已归之张翰持蟹螯而荐酒酌未醉之刘伶辄以从游见之颂述
　　东
　　子真端的有仙风壶天留得春常在脸上桃花非酒红
　　西
　　莫憎此室尚卑栖湖水渐平风浪退一双鸂在清谿
　　南
　　老子清贫旧已甘若言富贵求而得未必玉堂如草庵
　　北
　　运防推迁今已极闭门使学草檄书不可擒王止擒贼
　　上
　　想见诗成更官様庭空吏散寂无人消得行吟自笻杖
　　下
　　扫地焚香作清夜维摩丈室等虚空不是寻常县官舍右伏愿上梁之后仙风不老官职益髙归直玉堂对翻堦之红药独提椽笔草拜相之白麻云霄上乎九天河海润乎千里尚期他日卧老夫于百尺之楼何待来年庇寒士乎万间之屋与许从道书
　　九月初三日友生庐陵刘过再拜致书从道省元足下不肖辱交下风几年矣倒指记之自戊申及今已来日月逾迈动经一纪君犹书生我为布衣呜呼人生几二十年哉追念畴昔定交于行都也而盍簪于仪真邂逅于金陵姑苏行路之难中忧百罹此如人饮水冷暖自知不可为他人言也他人读书句读犹未通把笔为文章模拟窜窃粗晓声病即取髙第为时达官足下试于乡于湖南江东两浙仅能一再中而姓名上礼部辄报罢某亦自计偕湖北之次寂寞无闻此两人者所谓天壤间无聊之人耳交可以絶矣而相知益深嗜艾嚼蜡计足下悬悬于某已自有不可晓者而况乎仆哉方珉隐先生教学于湖也从游之士无虑数百人然而获亲且近者亦七人执经疑难争相雄强是固岂肯以气下人者足下于是时独以春秋为诸生冠先生持文衡其间既示人以低昻轻重之公诸生虽不敢以私议足下而后来乃稍稍各以所长脱去埸屋矣而足下名犹于贡籍澹庵题名具存每一读之不胜龙猪之叹静言思之珉隐先生缙绅子哉虽然某亦岂受人欺者诸老先生缙绅公卿与夫博洽儒雅之士至骚人墨客之流某虽未造阃奥亦尝渉其涯涘矣至有与其学而丑其所为爱其辞章而不乐其行义外刚内柔首尾舛逆徃徃貌是而心非之者皆是独于足下退降俛伏之无地自言若是则某亦自欺者而并与足下欺之哉韩退之交防相识千百人或以事闻或以艺取或喜其一算或以其久故至于崔羣则独相与如骨肉兄弟不知羣何如修饬而能取重于退之如此哉盖足下之所挟其能使其犁然当于心者有不独春秋三传而已其学正大其文条畅而甚华其议论闳阔深逺而有余味又深知古今之变国家兴衰成败之数与之谈及边亭障堠战守形势又有洞然而不骇且其性识明敏不诡随雷同初视之若毅然有不可犯之色而其实和平乐易善与人交若掩覆其所短弥缝其所长乃如某者落魄不检诸所交防者莫不厌而恶之谤怒嫉骂丛至沓来足下恬不加怪待之如初此某所以感激悲叹其深相知者大畧如此而其不知者可胜悼哉今年夏偶来东阳东阳足下之乡里某始获拜其亲识其子弟与其厚善者游详听审观又知足下之处乡里者静重而寡合虽然君贫于家与某之穷于途者不同某唯一身上下聴其意之所欲适从足下则不可也足下客诸侯亦久矣而卒无所成田园荒芜亲老而食者众言而聴唱而和者为谁欤开心胸济缓急者谁欤夫使我有所为而人顺受开心见诚洞融有无患难相济者不徒尔也必先豁然有以示人不疑鸣鸟两忘然后木石顽朴者尚可感动而况于有情哉今足下之才不患其少某犹为足下不满者器局似未甚开广有所欲言辄惭恧退缩而不自安得非坐一贫贱故戚戚忧愤朝夕徬徨若将有物以掣肘者其此等意态必能成病郭林宗隐不违亲贞不絶俗足下盖尝尚论林宗而友之者而欲隐贞而违亲絶俗乎抑姑取其名而忘其实乎某本非放纵旷达之士垂老无所成立故一切取穷达贵贱死生之变寄之杯酒浩歌痛饮若无人意得有所逃者于是礼法之徒始以狂名归之某亦受而不辞比之足下孤介峻洁视天下事皆不屑为者岂不万万相逺然某诚恐拘挛已甚则近于自隘偏于执方则所行必多滞古之通材达人宜不如此某坦荡不羁虽不可以为法然而与足下不用于时均也但差乐耳以吾之所有易足下之所无药其膏肓之疾而起之亦朋友切磋琢磨之义也昔杜征南有左传之癖足下于传可谓通矣岂尚有所谓癖耶正言程冬老丁未嵗尉长兴时为某言今天下惟四常某闻其言而甚惊冬老之言曰夫妇父子兄弟君臣此四者不可易之道独朋友一常为不讲故曰惟四常由今观之冬老致身云霄之上某亦岂无半面之雅而辱在泥涂邈如路人朋友之道讲不讲何如也栖栖异乡与足下两穷相值某此心又未知足下于何嵗年防于何处而试于何地而得失为何如朋友一常尚兾他时足下共商畧之有懐千万书不尽言不宣某再拜
　　赠徐子容説
　　东阳山水之窟其民健而善鬬其士大夫力学而有气节风声所树大略如此窃尝试以他县人才计之在闽浙间未为极盛倒指而数由今文武两科而仕者一千余人比吾江西亦云多矣然而通显于朝者寥寥而未闻而名实孚于天下者亦罕见推原其由岂非世家少而师道不立之故欤国朝韩吕以元勋厚徳居河之北山之东其后硕大繁衍散四方多至百胄而千甲彼非皆习训诂业文章盖其文献典型深入肌骨故子孙感其化见之设施不容有扰攘之私英伟隽特之士困伏草莽无【阙】　讲学河汾当隋末以自见王氏从容义理相与房杜姚薛辈优柔厌饫于诗书礼乐之中一旦李唐勃兴时人景从以功业发身者其门子弟居半呜呼此岂区区口舌论説者所能致哉吾友徐子容此邦之着姓也其兄弟子侄亦浸有贵者今又移以其道淑诸人开门授业徒户外屦满此宜某之所加敬而不敢窃议者今犹续追是説岂非王谢子弟贵于是闻以退之而为师且有卑位之羞欤吾观子容质直而甚文和易而有位此可以师者其后有能自经义词赋之外以吾説推之则谋王断国之论致君泽民之业出将入相之才莅官行徳之方他日之所成就当不止此毋徒曰吾计止应科举图官职而已年日月刘过説




　　龙洲集巻十四
　　钦定四库全书
　　龙洲集巻十五【附録】
　　序跋
　　阆风先生跋
　　予友刘改之少负不羁之才加以迈徃不屑之韵落魄一世傲睨万物怒骂嬉笑皆成文章斗酒百篇伫立可就有志无时用勿克施赍恨而没诗亦随手散失百不存一二予尝过岝防山于邮亭僧舍得其诗五六十首刻于潜川类集恨未能会粹其余也方防方岩先生出帅江西之明年其弟润之后录一篇并手迹数纸乃徃嵗送公还乡所赋公轸公叔把臂之象与羊舌下位之仁防以妙语亟代坚珉刻于庐陵郡斋虽山阳晚笛之感髙山流水之思杨巨源之説项斯杜牧之李长吉之叙由今视昔尤切有荣耀焉改之纵没犹生之年也改之名过太和人也阆风刘倓志
　　东阳逰戏序
　　庆元己未夏六月庐陵刘改之来逰东阳凡月日得诗文五十余篇将行集之因为之序予以为山川人物固豪杰之士所乐观而愿识者然贫困征行山川过目辄失向背交逰满前其味平生虽所愿乐盖亦未易得也改之游吾乡徃来石洞清潭山谷间盘礴邑里赋诗最多邑之善士莫不倾接探幽发秘却短从长与夫风俗美恶兴亡废存固已尽得之矣然而改之贫自若也司马子长防天下其所以求于世者与我异倦而游老而文始竒改之读书论兵好言今古治乱盛衰之变与予交二十年今老矣未尝一日不游也每见则气益壮诗益振文益古盖其所得乎天者富贵不足以累其心故能驱役山川戏弄人物剧谈痛饮遗世自贤亦与造物者逰而未知所止也其与子长孰后先乎诗文一编遂为东阳故事凡吾乡之识改之当不忘也秋九月朔许从道序
　　殿撰侍郎王安抚诗
　　名满江湖刘改之平生穷寂但吟诗人言季布恐难近我谓郑老真吾师试令满饮至酩酊愈觉髙论生神竒豪家有钱不识寳贫者识之空嗟咨
　　其二
　　刘子堂堂七尺躯髙谈世事奋髯须观渠论道前贤处据我看来近世无出语令人惊辟易处穷无鬼敢揶揄徜徉閙市真无畏要是人间烈丈夫
　　其三
　　不识刘郎莫便诬酒酣耳热未全疎士当穷寂能无慊我自斟量愧不如横槊赋诗犹未有轻裘缓帯特其余当今四海无尘土宜有竒才在草庐
　　陈状元同父诗
　　刘郎饮酒如渴虹一饮涧壑俱成空胷中垒块浇不下时有劲气嘘长风刘郎吟诗如饮酒淋漓醉墨濡其首笑鞭裂缺起丰隆变化风雷一挥手吟诗饮酒縂余事试问刘郎一何有刘郎才如万乗器瓠落轮囷难自致强亲举子作书生却笑书生败人意合骑快马健如龙少年追逐曹景宗弓霹雳卧鸱呌鼻尖出火耳生风安能规行复矩歩敛袵厌厌作新妇黄金挥尽气愈张男儿龙变那可量防须勒取燕然铭金甲牙旗归故乡故人陈同父未魁天下时与余皆落魄不振一日醉于澹然子楼上作此诗相与劳苦明年同父唱天下为多士第一呜呼同父死又几年而刘子尚为书生每诵此诗幽明之间负此良友竹隐先生徐侍郎诗
　　江西诗社久沦落晩得一人刘改之不向岭头拈取去此衣此钵付他谁
　　其二
　　谪仙昔者号无敌侯喜中间还有声后五百年无继者得渠一句便堪惊
　　其三
　　一生能着几两屐万户何如千首诗竹隐在旁湏迳造醉乡有路莫他之
　　其四
　　风吹客袂游甘露雪打人头入半山无故被他林鸟觉竞传新句落人间
　　其五
　　闭门长安十日雨车马不来蛙最多若徃澹然应子是作商声者必君歌
　　东阳吕英父诗
　　襄阳刘子谪仙俦挥斥寰宇却寓游醉眼芒羊天地窄吟魂凄荡鬼神愁生来不带封侯骨老去徒深活国谋旦暮风尘起河朔未容埋没委山丘
　　吕大方以改之下第赋赠
　　刘郎气豪酒豪诗更豪乃肯折节作赋遗恨无纤毫诗雄赋老不入世俗眼仰空大叫索酒歌离骚刘郎新诗今莫敌挑战梅杜无遗力果然桃杏一山开龙马行天晓无迹锦标重夺更一年却来走马春风前撑肠文字五千巻吟哦得意扬修鞭世间荣辱俱游戏莫为功名销壮志我辈胡顔自古然刘蕡况是公家事银杯锦被骕骦裘呼童换酒鏖穷愁自怜却被散官缚不及相从上酒楼











　　龙洲集巻十五
