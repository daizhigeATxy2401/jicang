　　钦定四库全书　　　　集部四
　　提要
　　鄱阳集四巻　　　　　别集类三【宋】
　　臣等谨案鄱阳集四巻宋洪皓撰皓字光弼鄱阳人登政和五年进士第建炎中擢徽猷阁待制假礼部尚书为大金通问使龚璹副之后璹仕刘豫皓独不屈节遂流逓冷山居雪窖中陈王固新【案固新宋史作悟室今据金国语觧改正】甚敬礼之使教诸子八人集中所称彦清彦亨彦隆彦深者皆固新子也皓所作诗亦于此时为多及乌珠【案乌珠宋史作兀术今据金国语觧改正】杀固新皓迁云中至绍兴十二年始归国留金首尾凡十五年后为秦桧所嫉安置英州皓诗所谓六十之年入瘴乡是也居九年始内徙行至南雄州卒谥忠宣宋史本传称皓有文集五十巻而书录觧题作十巻考皓子适盘洲集中载有皓集防语一篇称裒其在北方诗文为十巻刻之新安郡则宋史误矣其集乆不传今从永乐大典所载裒辑编次共为四巻凡其始奉使时涂次所经及迁居冷山以及归国后南窜之作有年月可考者悉以年月排比或年月不可考而确知其为奉使后作南迁后作者亦皆以类相从其不知作于何时者则别缀于后而以适防语冠于巻端焉皓大节凛然照映今古虽不必文章为重然其子适迈遵承借家学并掇词科著述纷纶蜚声一代渊源有自皓实开之迄今年代迢遥篇章散佚幸得遭逢
　　圣世搜罗遗逸复光辉于蠧蚀之余斯亦其忠义之气
　　不可泯没待
　　昌期而自发其光者矣乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀















　　洪适原跋
　　先君以建炎巳酉出疆时年四十有二矣平生著书多悉留檇李庚戌之春厄于兵烬无一存者绍兴癸亥还朝入直玉堂不旬日领乡郡去明年而遭祖母之丧服除未几有岭表之谪杜门避谤不敢复为文章谪九年而即世故手泽之蔵于家者唯北方所作诗文数百篇谨位而叙之以为十巻刻诸新安郡未彚次者犹有春秋纪咏千篇云








　　钦定四库全书
　　鄱阳集巻一　　　　　　　宋　洪皓　撰诗
　　次大风韵【按集中次韵诗于原作姓名往往不载岂当时龚璹之流后皆降仕故削而不録抑诗散佚者多或详彼畧此今无可据考姑仍旧文】
　　飞防薄怒意云何肆暴伤春气不和可但扬沙迷白昼也应震海涌沧波终霾卷地将飘屋隂曀惊林定折柯便欲奋飞聮六鹢宋都未过且悲歌【按此诗至洨河石桥疑皆皓奉使时途中作】
　　都亭驿诗
　　都驿荒凉尚邃深息肩借庇有余隂故宫今巳生禾黍翻作行人倍痛心
　　羑里庙
　　羑河依旧羑城空十亩頽基象四墉重易待更三圣备诸侯那得七年从斯文未丧今犹在遗像虽存祭不供尚有神灵能济旱往来拜谒日憧憧
　　讲武城
　　长笑袁本初妄意清君侧垂头返官渡奇祸怜幕客曹公走熙尚气欲陵韩白欺孤计已成军容漫辉赫跨漳筑大城劳民屈羣防北虽破乌丸南亦困赤壁八荒思并吞二国尽勍敌西陵寄遗恨讲武存陈迹雉堞逐尘飞浊流深莫测回首铜雀台鼓吹喧黾蝈
　　夜渡沙河
　　秋声已防防行役敢迟迟潦涨流偏急舟横岸自移披襟从露浥揽辔觉神疲晓入邯郸道黄粱熟未知
　　望蓬鹊山诗
　　内邱应有越人踪血食依山近邑中前代医流兼呪法上池水饮获神功假真昔叹多卢异生死今惭少虢同秦技嫉能遭横逆停车吊尔意潜通
　　洨河石桥【按洨水出常山石邑井陉东南入于泜见説文及前汉地理志据皓本传至太原留几一年此其经渉之地也】
　　洨河建石桥可但驴马渡长耳留蹄涔嗟我来何暮四隅柱干霄停骖俯一顾上镂过客名旁镌海怪怖开元双折柱画尚坚固神物久防持赵人速惊嫭泉南应伯仲松江说无处引领渺烟波恨不奋飞去
　　次韵春日即事六首【按此诗当是在云中作皓前后两至云中未知诗作于何时】
　　暮春百卉未舒红尽日防芳遡晚风谁道倦游鞍马上且投佳句锦囊中
　　逺访夭桃映面红俯临寒食困和风幽燕在昔多佳丽应有留题外户中
　　恨无六翮不能飞一见慈顔戯彩衣跃马问鞍惊被执式防空赋未容归
　　如膏细雨沐轻红更有催花少女风薄暮浓云横汉外西山数防有无中
　　何须百鸟献花红懒似吾师有祖风儒释自来曽结社不妨俱隐小堂中
　　禁烟未覩燕子飞料峭寒生透寝衣欲去踟蹰情味恶春归底事不同归
　　过穷头岭
　　驱车陟峻阪牛毙辙亦败羊肠虽云险兹险最奇怪千里无爨烟四顾多障碍烟草何茫茫信是要荒外平生尝险阻已负垂裳戒今兹有此行其又谁怨憝上天实为之于我无可奈死生安之命靡靡咏行迈致命为见危委质复何悔我躬既不阅我后恤不逮
　　所居三章二章章八句一章章十句
　　昔我所居巨室髙门或出或处笑傲乾坤终日熙熙省定晨昏致君泽民兹志常存【一章】今我所居圭窦荜门俯首折腰如坐覆盆终日譊譊形弊神昏死所未知旧事谁论【二章】人亦有言祸福无门忠孝弗着淫侈实繁天其罚我我又奚怨傥谨言行或反邱园作为此诗以告同阍【三章】
　　次三月望日出游
　　无马假犊车岂必朱丹毂驾言暂出游冩忧慰穷独寻芳不见花宿莽埋槲区区十里间良友始追逐晤语得正人颇欣富方谷书斋大萧条四靣少林麓欲作纳凉亭因兹出求木履桥虽云安欹柱恐颠覆临深念垂堂徒行漫扪腹道险能摧轮畏闻声辘辘形骸久衰惫揺几屡颦慼五方民杂居濒泽非广谷鸡犬或相闻要知是荒服跋渉频问津引领主人屋老稚俱迎门击鲜馈豚肉日暮途修阻还辕不辞速吻燥借醇醪糊口资饘粥翌日覩新诗珠玑圆且熟可追寳劒篇髙诵素灵哭
　　次韵小亭
　　昔叔孙穆子使于晋晋人执之叔孙所馆者一日必葺墙屋去之日如始至宋子罕云吾侪小人皆有阖庐以避燥湿寒暑因感其事用韵见情
　　岂敢效叔孙所至馆必葺吾侪有阖庐苐欲避燥湿旧居非爽垲方暑讵可入尚幸屋西偏升墟下临隰揆日遂诛茅土木颇难集靣南创小亭聊纾九夏急不妨种花蔬未免抱瓮汲犹恐地势卑版筑加一级恍如到防稽山川获顾揖云雨出髙峯燕坐观吐噏我来巳二年茍活匪成邑将命负何辜胡为久见执除馆至于三块然形独立今兹喜卜邻风猷朝暮挹对酒有良朋邀月饮无及新斋跬歩间乘兴袂宜袭
　　小亭落成都官有诗次韵以谢
　　我被儒冠误此身公缘何事作流人琼葩乍折香胜雪玉版初尝暖似春月桂他年应独折琼林今日遂重新披襟散发无妨醉况有红妆二八陈
　　小亭偪仄仅容身开宴添樽有主人爽垲何妨当九夏芳菲可惜过三春休嗟芍药随风陨待看葵花向日新万里逺来逄一饱粗胜夫子厄于陈
　　赠彦清
　　好生恶杀号苍天天悯斯民欲息肩自是大邦兵不戢在于南国使无论功弗用矜三防持胜何如保万全愿早结成修旧好名垂史防画凌烟
　　门下栖迟近一年郎君髙义薄云天傥能一语宁三国应有嘉名万古传
　　彦清弹琵琶有感【彦清者金相陈王固新长子固新原本作悟室今依金国语解改正】
　　黄金捍拨紫檀槽推引柔荑品调髙妃子和亲瞻马首乐天送客驻江皋一时听罢嗟流落千古声存诉切嘈青冡青衫芜没久宁知孤旅更萧骚
　　山顶花【有序】
　　方苞类海棠既舒似梨花工部赋海棠则无心都官咏山顶仍率意此间花品絶少岂非遐想故园见近似者而喜乎前数株烂熳比遭风雨摧残飘陨过半乃防仁慈怜仆幽独乘兴清赏冐雨宠临光之以四韵重之以一樽速客擕孥弗惮泥泞浅斟低唱遂至夜阑待月南乃克分袂佩服勤腆何可弭忘因次韵以谢简学士同赋
　　万片随风正可嗟残枝带雨认梨花胭脂洗尽余香雪翠幄光生散绮霞品类海棠无杰句方言山顶更雄夸题诗载酒同清赏月上梢头始到家
　　中秋
　　旧时相识惟明月三五而盈盈又缺盈时常少缺常多恰似人间足离别我今一别已三年中秋三见望舒圆乌衣燕子尚得返鸿雁正尔翔幽燕此时蟋蟀犹在宇声声悲吟正独处耿耿不寐梦难成翩翩蝴蝶亦辞去寒螀韵咽草木黄金风恻恻奏清商援琴拟操明月吹调髙曲古转凄凉母曰嗟予久行役宁知万里为羁客乌鹊南飞飞不髙愿为黄鹄无羽翼潇湘水濶影沉沉鄂渚楼髙兴又深明年此际知何处再覩婵娟照客心
　　重九彦清出猎独处无聊
　　独上层楼意巳防栏干倚遍悄无言白衣不至黄花少怅望庭闱涕泪繁秋节堪悲惟暮节牛山独叹异龙山解嘲不见狂从事落防风流作等闲【按此宜作两首原本作一首疑误】
　　彦清生辰【十一月一日】
　　传闻公子降生时庆罢周正继诞弥谁识止戈方黩武独如好学务求师少年已见镃基好他日应为将相期仁者自然天锡寿若修隂德更何疑
　　老母亦以是月生行年七十有三矣有感而作
　　息肩弛担未多时便祝郎君愿徳弥念母年髙班绛老为儒学浅愧萧师三年不问交邻道万里宁知复命期南国人情都不逺赋诗懐逺莫相疑
　　念母
　　复命无由责在身可堪甘防误慈亲飘零殊异三年宦遗肉知存愧饿人
　　寄兰干
　　出彊三载已三迁跋履脩涂又八千山近迷回宁有是铺经幸脱岂其然乐饥饘粥姑安命养拙茅斋且任縁若也故人髙义重暂来江畔唁张骞【迷回山幸脱铺皆所过地名】
　　次韵寄兴祖广德
　　南归不获却东迁险阻艰难遍大千母老三年难见止途穷一恸忽澘然愁同暴虎冯河悔灾甚求鱼用木縁行府相将释老马故人赠防助腾骞
　　又和春日即事
　　淹留逄地僻将老惜韶光齿与青春暮愁随白日长寻芳无处问对酒有时狂漫学樊迟圃空登子反牀霏霏观雪集冉冉望云翔念母歌零雨忧君诵履霜系书思雁足看劒忆鱼肠驽马先骐骥鸱枭笑鳯凰一身纒疾病四载废烝尝作个头风愈陈琳檄在旁
　　次观表文韵
　　求成虐执四三年一木难支大厦颠致死存孤思杵臼恃强轻敌笑苻坚国家未免中衰者日月何妨薄食焉今日一成终祀夏艰难启圣頼皇天
　　岁云暮矣厌三余岂不懐归畏简书昔日卑辞刚不听今冬继请谅难虚贾生施饵非良防陈子哦诗或起予江左四年无信息欲传尺素羡双鱼
　　思归
　　缓颊难支大厦倾单车乆税阻归程慈顔万里音书絶忍看东风动紫荆
　　垂翅东隅四五年不知何日遂鸿鶱传书燕足徒虚语强学山公醉举鞭
　　节至思亲不觉泪下因记杜子美诗云无家对寒食有泪如金波又云佳辰强饮食犹寒隠几萧条带鹖冠清明诗云风水春来洞庭濶白苹愁杀白头翁王元之诗云无花无酒过清明兴味都来似野僧二公佳句正为我设也将命求成五年矣去秋和议王侍郎南去【按王侍郎即王伦宋史伦与朱弁同使金见留绍兴二年因和议伦先归皓奉使在建炎巳酉至是适五年以时考之正合】我独淹留命也如何感时述懐赋四韵呈都官兼简监军【监军即陈王固新】
　　寒食无家泪满巾清明无酒更愁人不闻东道开东阁空叹白头歌白苹日永萧条徒隐几雪埋苍莽阻寻春王郎归去我留滞始信儒冠解误身
　　小王亲迎赋此赠行卒章聊遣鄙懐
　　混同江水秀可掬李氏太师女如玉妇德妇功应夙成施鞶施衽亦初熟舜华美艳年逾筓未遭良匹求名族风流儒雅王家郎燕食东牀坦其腹纳币委禽六礼成送车百两皆丹毂三星在天四月中今夕何夕防花烛绸缪谨始待如賔伉俪要终贵和睦且闻祁祁多娣媵将见诜诜众似续我来乞盟阅八千除馆又经融火六老母八十漫嗟予男女有九赋采緑固知我后恤不遑人岂无情捐骨肉万里一身秪自怜其谁髙义哀防独况复恶疾屡纒緜呼天耻作穷途哭因子告行遂赠言勿忘旧学膺天禄
　　小王仲冬望置酒学士赋诗次韵
　　三冬适半成髙宴初筵更速金闺彦王氏三珠少愈奇昔也闻名今见面虽无丝竹侑清歌赖有雪月争曳练乃兄登朝立要路黒头入侍瑶泉殿一时壮气饮如虹千仞威棱迅侔电谏父休兵巳可嘉延儒敎子尤堪羡学士例能怜麴糵拟追乃祖存训传折冲樽爼败垂成敷演佛乘超鍜链都官惊坐肖孟公一醉逃禅俄侧弁不妨草檄愈头风何用能文获天砚杞梓奇材当显庸圭璋重器且明荐大夫醉墨称三昧钟王欧禇欣一眄下马疲观索靖碑画牛误落桓温扇仲氏弯弧过铁枪骁勇临机解乘便酒行军法慕朱虚幼赌摴蒱慙奉倩叔也居然赋常棣且招师友尝异馔鹡鸰风紧思急难堂堂笔阵曽酣战少年须折一枝桂要职休辞五府掾我来修好阅六年薄命未许囬哀眷穆生初为设醴留臧坚岂受刑臣唁三沐三薫听所为一觞一咏情忘倦强哦拙句若塼抛枉寻长篇同玉衒求成未结心如醉况乃光隂疾于箭天涯久旅漫思家引领庭闱徒眷恋
　　次彦深韵
　　德星堂上排家宴壎箎合奏延羣彦彦清好士虚左迎遂拉友朋来防面新礼将行要讨论旧章欲举须淹练乃公功业世无有劒履应须尊上殿冡嗣风流迈阿戎眸子烂如岩下电纱笼名姓鬼防持阁画形容人健羡先防顷献万言书壮岁曽看百将传济世雄图任屈伸穷途絺句殊精链彦亨俊逸簉鲍昭辞藻摛华如防弁升平方议戢干戈粉泽岂宜焚笔砚大虑终防王鳯招奇谋靡仗无知荐子适挥毫八体具怒猊渇骥获再眄但当寳惜比兰亭未可捐去同秋扇彦隆能挽两石弓丁字不识櫜鞬便冲冠遥忆蔺相如衣绣莫夸江次倩彦深和粹贵公子醍醐味美夸珍馔一善拳拳早服膺射防君门尝决战起家正可二千石筮仕宁希百六掾坐中我是江南客万里寻盟负恩眷下齐弗免田横烹奔楚漫劳呉子唁借酒破愁兹不胜凭诗遣兴何曽倦匠巧旁观秖汗顔椟蔵待贾宁沽衒可堪僵仆雪填门无奈裂肤风劲箭范叔绨袍也自寒须贾故人空恋恋
　　次彦深韵
　　日长漏永滴铜壶酒冽杯深困腐儒公子慇懃歌舞劝献酬交错屡传呼
　　虽遇严冬喜气和开筵出妓骋婆娑折腰翘袖为公寿愿赞监军早戢戈
　　祝寿开樽象乐和傞傞态度屡婆娑动容咏德终宵乐从此修文定止戈
　　彦清打毬
　　三伏击毬暴气和汗马良劳戞玉珂残形伤目未尝虑裸颠垢面服皮鞾列骑骎骎有中下王孙上驷金盘陀矫如跳丸升碧汉坠若流星落素波分明较胜各驰逐雷奔电掣肩相摩天下固自有至乐但知此乐无以过有时雌雄久不决载渇载饥日忽蹉或胜或败何所竞屈膝进酒方骈罗击鼓横笛歌且舞观者如堵环青娥抑尊礼卑浑不顾一时快意遑恤它景云贵戚尤好此贞元方镇亦同科栁泽韩愈犹进谏况乃名髙欲戢戈莫言得之自马上连朝肄习恐伤多韩栁二书戒驰骋愿寘左右日吟哦留心经史修逺业黒头侍宴朱顔酡
　　彦清生日
　　朔旦得天正王孙庆始生北溟鹏已化东国凤先鸣卓尔神峯秀昭然氷鉴清谋谟曽啓沃议论复纵横棣棣威仪富汪汪轨度宏古今书并览辽汉字兼行折狱严无讼齐家肃有声从军依玉斧敎子胜金籝筑馆勤延客趋庭诤戢兵坐桑观政异飞舄入朝轻避乱迎文若闻歌戯武城妙龄聊制锦彊仕且和可谓田门相宁讥尹世卿青云应速致緑绶谅垂荣正是颇劳止何当早太平七年淹伴读万里阻求成报主心虽切思亲骨亦惊自嗟同陟屺谁与共班荆冬日凌晨至祥星际晓明老彭知易比五福不难并
　　次韵学士重阳雪中见招不赴前后十六首
　　西邻樽爼比星陈强欲擕笻虑损神得句挥毫须防友缓声振木解娱賔献醻杂坐欺三白服饵单栖忘五辛重九闲居真可惜销忧思引万家春
　　萸房覔得惜其陈拟学宗王问鬼神不放黄花资献寿故飞白雪恼留賔一身抱病蹒跚苦万里思亲况味辛正是悲秋増感慨诗翁摛藻与为春
　　二君气概继雷陈九日哦诗妙入神季友凌霄方草赋孟公惊坐正延賔难陪鳯岭登髙宴且放牛山出涕辛独卧荐防思橘赠数篇潜发洞庭春
　　支离已久申陈枕上赓歌暂释神在户厌闻蛬咽韵随阳空羡雁来賔交情中絶惭张耳国歩方艰忆鬭辛七载南冠犹未税尚期肆眚九年春
　　忆孟懐陶迹巳陈杖藜吊影召魂神假书岂料貍为士带箭宁思鹤是賔臂上垂囊灾可代江邉锡宴食多辛典衣本欲作重九冐雪难防石冻春【富平酒名】
　　天涯憔悴向谁陈不死由来是谷神蒲栁衰姿依术士桑榆晚景属谈賔言存赵氏惟韩厥力定周邦頼贾辛尚论古人犹未足投闲更欲讲王春
　　凌霜髙洁试敷陈采采通灵可养神流水尚能延寿考落英端可荐尸賔千株芜没堪嗟咏一束防茸弗忌辛愿学楚人栽九畹重阳已过待来春
　　出疆许久岂当陈患难频经赖至神敢觊路通驰一乘遥思郷饮立三賔陵苹翠减犹能泛岸蓼红衰不变辛秋尽交游无陆凯江梅谁赠一枝春
　　七稔艰难不敢陈行藏且问蓐收神逺来岂为谋身事久执无縁厠国賔妄意合成同晋楚羞言着节继苏辛哀哉庾信江南赋闷读频移玉座春
　　怪怪奇奇不可陈搜奇抉怪殆穷神曽编金钥李商隐屡赐银桮胡楚賔丽服靓妆皆可玩大元酒并忘辛文章三变公为伯自愧惷愚冬复春
　　六朝旧事欲条陈正恐招忧又怆神元豹成文须隐雾嘉鱼式燕且邀賔方归晋事同韩起敢望燕台致剧辛回首天南佳丽地时时引领九江春
　　一介蹉跎畧叙陈转喉触讳听于神正愁平子将除馆强学申公亦谢賔厚貌深情非易察磨肌戞骨不胜辛傍人门户休争气惟愿归耕向富春
　　韦编懒读厌窥陈习气难除但耗神岂敢为师同頴士从初作吏慕君賔数奇尝遇辰冲戍运背难逄丙合辛居士于今称耐辱天邉斗柄又移春
　　公干沉緜自陈黄能入梦是何神眼前防帙看盈几肘后名方或问賔衾枕频移滋转困盘餐少异强加辛小人有母何时见梦系江南戯防春
　　咫尺书来弗获陈深虞衅鼓祃于神行人久执縁何罪凡伯还归为弗賔聘鲁未能希季札奔齐安敢效先辛或行或止闗天命岂是臧仓沮子春
　　胸中耿耿向谁陈舌在形羸强集神佩印巳惭苏季子埋名谁志李元賔乞粮傥死呼庚癸贵格何须足乙辛秪恐数穷为鬼録扁舟阻泛五湖春
　　药名一絶
　　独活他乡巳九秋刚膓续断更淹留宁知老母相思子没药医治白尽头

　　钦定四库全书
　　鄱阳集巻二　　　　　　　宋　洪皓　撰诗
　　元日有感
　　不见朝正秖自愁展亲弗逮兖州囚【张华原为刺史狱有系囚张曰三元之始念卿幽闭给假五日足得展谒亲亲】席重遥忆谈经防酒噀宁知救火谋内热空持白羽扇峭寒且着黒羔裘履端醽醁何时赐落笔髙歌洒泪休
　　和呉英叔寒食
　　枥驹久絷已难禁冷节来临且强吟断火任逾三日限伤时唯恐二毛侵思亲忽作楚囚泣恋主空存魏阙心世变风移多野祭一声杜宇又春深
　　次迁居见忆韵
　　异域相逄臭味同髙谈剧论尽由中情如兄弟坚胶漆义薄云天压华嵩半嵗连床忘尔汝一朝改馆任王公过从莫惮涂泥泞六艺遗文要折
　　和送双鸭
　　可惜双鳬脱氄毛猎师飞放岂辞劳养贤曽食三千客待使徒加十一牢燔炙不须歌兎首膳羞何必用牛膏庖人继肉充禽献贪冒安能免餮饕
　　鹜落春洲整翮毛呼鹰搏击自忘劳充庖岂为食三鼎改馆何须馈七牢漫咏续弦求鳯髓休夸辟糓献龙膏今朝禊饮尝嘉味贪食宁知不是饕【是日上已】
　　次上已微雨韵
　　览镜伤春叹二毛譊譊终日愧贤劳追思束晳讥同列未信卢充忆共牢天气困人浓似酒雨丝及物润如膏兰亭修褉今何在且学东坡赋老饕
　　次李通奉韵见招
　　万里流离只一身东西南北与谁亲登髙且伴髙僧话揖孟懐陶任世人
　　未税南冠为有身忘形尔汝见情亲我诗速客酬嘉节倾盖从前有几人
　　次李韵
　　见危致命欲时清万里祈通两国情尝尽艰难徒自苦着成纪咏待谁明瑶琴漫鼓思归引玉笛休吹逐舞声遥夜肯来同晤语消忧岂待赐宣城
　　次赵民瞻韵
　　假馆连墙数见过宗英年少隽才多设科不倦来羣彦教学无他伏众魔草赋未曽师屈宋哦诗岂复慕隂何后生可畏吾将老终养心违愧蓼莪
　　立春有感
　　强拟登台豁旅愁五行今日到金囚土牛始正农祥防胜初衔鬼隐谋司啓空传青鸟氏迎春不见翠云裘一巵寿酒何縁受覔纸题诗死不休【杜子美诗云羣公苍玉佩天子翠云裘】
　　食羊次韵
　　肮脏无聊但独愁未甘降服作秦囚分正值偿私憾食肉安能有逺谋祈死难沽千日酒苦寒谁赠五云裘包羞忍耻随縁分深愧空餐自讼休
　　次韵集三杯事
　　百拜三行愧且愁聊通大道税予囚味酾且作回桡计得趣将为蓝尾谋草圣欲传仍脱防寳刀应弄未投裘缦歌六代兴亡国小阮客来夜艾休
　　灵棊卜【按隋经籍志有十二灵棊卜经一巻】
　　苦乐迎春咏四愁诏书未暇蔽要囚已知行止闗天命暂卜穷通听鬼谋栘监窖幽餐鼠草奉春械系易羊裘何时放我南归便抱瓮躬耕死即休
　　次种野花韵诗
　　强移野卉对残春深恐焦枯向日薫种止一行非贵少髙才三寸岂超羣既无艶色堪观赏又乏幽香漫吐芬却忆故园都谢了卖花声断几时闻
　　次督洗泥韵
　　隂山趺坐匪逃秦杖锡聊充观国賔君已无家擕爱子我虽有室别慈亲顷年共试同文馆今日俱为异域人千里逺来当洗拂松醪未熟且休嗔
　　寄范郎中
　　才闻家世便心倾何况通经古是程范叔青云能自致不须河朔寄柴荆
　　相门有相未多年德行双全亚子骞匪晚南归施有政也应示辱用蒲鞭
　　寄孙修撰顷尝同舍讶予多忘有见过之意
　　未见古人心已倾扬鞭何惜一朝程自惭病忘非多忘傥逐班荆即负荆
　　不挹风猷二十年天涯沦落看腾骞若无大故休遐弃唁我何方早着鞭
　　再寄
　　樽酒遥期共细倾孙郎假道莫贪程科名虽已追何仅隐语尤当继子荆
　　馆阁飞声彊仕年胷中藻思若云骞驽骀失主无光彩遐想骐驎受玉鞭
　　愆期
　　久留家酿待公倾引领东望屡问程新作小亭堪小宴几时低唱进南荆
　　日长岑寂度如年然诺胡为我辈骞渐入清和宜枉驾坐邀勿讶亟挥鞭
　　再寄孙文
　　中原分裂似天倾公带羣英世作程我坐儒冠稽复命王郎代匮已之荆
　　见危讵敢惜余年若欲全生义则骞久困盐车思仰首如防赠防胜金鞭【后汉赞云专为生则骞义】
　　重九
　　马鞍山防异龙山暮节登髙作等闲不逐游人存静观唯依逹士叩元闗箭穿化鹤君何在书寄賔鸿使未还引领庭闱方寸乱倚松对菊涕澘澘
　　程待制以黄居寀芦鹭易燕穆之雪满羣山图次韵以赠【燕画遂成对】
　　雪满羣山景甚清燕公乘兴绘娱情通灵妙絶徒夸诞真迹曽传可辨明御府多藏亡足惜邉庭罕见叹连声天教待制成双轴好挂髙堂作画城
　　用韵赠傅学士兼述懐思古
　　新诗警防速如神又见闗中出舜民正是稠云方积雪俄防摛藻便为春蜂拥鹤膝音虽婉金埓铜山句未贫故将风骚方入选少卿同是陇西人
　　万里求成质鬼神频年虐执误斯民忘忧每借杯中物积閠频迎塞外春顾我蹒跚仍久困观君慷慨岂长贫如闻近献升平録应述修和勉主人
　　欲话艰难虑损神可怜无告一穷民诙谐好比卢思道喜怒忘同杜子春去国登楼聊自遣越乡懐璧不如贫范雎为魏归须贾不是绨袍恋故人
　　次韵夜闻鹅鸭声二物自淮甸至
　　传闻二物出三洲万里笼来地僻幽岂为冩经求厚味且图牵眼逐轻沤眠沙若得房公餽见弹须防陆子谋已戒儿童莫相恼比邻容得夜鸣不
　　次雨中暖房韵
　　首夏霖滛似早秋坐邀车马愧无由提壶见就倾三爵具馔何尝选百羞刚道暖房排旅闷实图求友慰幽囚言归倒载冲泥怯继捧新诗胜赵讴
　　次信文早春韵
　　一星终后尚蹉跎四壁如悬已化梭方殢圣贤排旅闷忽惊天地应人和春风乍扇融氷雪佛火初收散绮罗遐想故园桃李下旧蹊好在有谁过
　　邱壑幽懐日已蹉宁论邻女戯投梭干戈未戢贪修怨玉帛还留误讲和恩许养疴徒受粟老来便静任张罗春回又起江湖念愿致山翁一叶过
　　次韵朱少章潭园马上口占
　　燕国由来士女都家家行乐集城隅岂无鱼鸟如灵沼若有莼鲈似太湖我絷南冠尝独到君邀北使欲相呼驱车宵济卢河去十里荷花待入呉
　　幽都风俗慕成都可待遨头指路隅杨栁垂隂连北道芙蕖舒艶亚西湖客思剧饮逃三伏人患苛留阻一呼回首未忘忧墨吏渡江应不怕天呉
　　发池潭至卢沟河
　　燕山除馆俯池潭逾月羁孤苦吏贪遥望卢河一舍阻着鞭信宿次闗南
　　次髙待制韵登真珠山采白石子
　　下马登山不厌髙疑穷石壁望松寥如珠可玩俄盈匊似米仍圆屡折腰何异宋都星陨璞实连燕地玉生苗牛羊践履真堪惜絶恨当年纵采樵
　　送刘善长归北安省亲【其父守北安九嵗为质子】
　　九龄頴悟已惊人乃父分茅善抚民郑忽身为周室质贾生议屈汉庭臣行攀郄桂荣三釜暂着莱衣省二亲勿讶班荆歌陟屺小人有母在江濵
　　次韵重九登慈恩雁塔帅漕见邀
　　秋髙裘马正轻肥节制身兼被召时邂逅贵人争献寿逄迎嘉节竞题诗心危雁塔劳君咏家近龙沙感我思泛菊佩萸今巳矣长安不见转凄悲
　　寄宇文相公【二首】
　　秦师围已急楚国救人阑食客腹空饱先生心独寒奉盘从遽定按剑叱难安存赵舌三寸何须折镆干罗娑囚应释鸡林厄洊阑途无埋鼻热地有裂肤寒反国公复相还家我问安如容陪骥尾匪晩到余干
　　邺都【自燕至相方休一日】
　　流离万里偶生还暂得安阳一日闲飞盖曳裾何处去西园不见见青山
　　白马渡
　　国歩日多事霜露任霑衣留落十五年至今方北归缭绕一万里人物太半非昔时渡盟津賔从争扶持兹辰渡白马隂曀日无辉一酎祈利渉冯夷莫予违惊秋感叶脱况乃思鲈肥父老行叹息风雨仍霏防夜投胙城宿百里即王畿遥望一惆怅何当拜天威
　　车行大雨中
　　折巾咨暑雨持节栉回风马惜障泥锦农披防背篷摧轮方臲卼痛仆且牢笼涂曲休辞辱行将与夏通
　　过封邱见熊主簿
　　封邱封父国繁弱大弓良人器今安在兴衰古不常画旗连卫滑绘句得髙张里闬黎元少兵戈畎畆荒蓬深饶雉兎日夕下牛羊富庶思畿甸衣冠迩帝乡故人忧濩落新令喜商量失意惩【原缺二字】销愁痛引觞离家多嵗月去国几星霜种种心俱短悠悠道且长何须论出处秪合谨行藏俟命宜居易安时强激昻勾稽迷簿领陶冩赖篇章后嗣从渠分前程问彼苍君无须贾恋我乏陆生装衅鼓囚方释班荆语未忘前身愧苏武异县识仇香话别伤懐地澘然出数行
　　戯用迈韵呈呉傅朋兼简梁宏父向巨原
　　忧患二毛侵目睫亦篇什弃置久遑暇阅龙龛呉侯主诗盟欲从靳如骖古风风格老叙事若绮谈宦情既淡薄世故应饱谙置驿复郑庄好奇过岑参优游聊卒嵗俛仰自无惭近取忘年友得一乃分三梁向竞爽姿迈也恐不堪輙持水中蒲拟并浦上柟诸公不鄙夷细流纳江潭有酒必唤饮分题许同探向子忽话别寒霜万岭含千里足勿惮一行心亦甘青冥定特逹髙贤上所贪江头春色回和气已醺酣伊鬰思陶冩故人居巷南
　　洪庆善韩美成观所藏宣和殿书画庆善有诗次韵【已下在饶州作】
　　晋唐尺牍丹青古老眼贪看欲花二使星临増倍价一篇语妙属诗家当年寳閟藏书殿留落宁知松漠见万里懐归为公出往事宣和空歴歴
　　过曺溪
　　六十之年入瘴乡灵台未了热非常锡泉一饮根尘净重到清凉礼梵王
　　一宿南华暂息机未知五十九年非应身虽在问无应漫上层楼看信衣
　　半世囚拘愧牧羊生还四载却投荒危机未履巳如此欲效前贤问上苍
　　浈阳寓居【按浈阳见汉地志属桂阳郡原本作真盖宋时避仁宗讳今改正】
　　地瘠久荒芜驱童且荷锄诛茅仍遣瘴汲水旋栽蔬瓟酱调应晩莼兴渐防秋髙宜日渉不必问丹书【南齐髙帝四时瓟酱调和菜白】
　　芭蕉
　　芭蕉非一种南粤竞成丛结实聮房緑舒花焰火红象蹄形甚伟筒葛纴尤工羁旅牵愁思秋夜雨中
　　题尘外亭
　　千嵗归来化鹤仙作亭犹是旧山川登临逈出红尘外笑傲仍居碧海邉坐想三清元不逺回观五浊秖堪怜鹏抟九万吾何羡安用防庄第一篇


　　钦定四库全书
　　鄱阳集巻三　　　　　　　宋　洪皓　撰诗
　　题张侍郎松菊堂
　　松青抱正性菊黄得正色蔚在卉木间厥异存简防流膏贯众壤千嵗名虎魄落英通鼻观服饵供楚客安神制頺龄坐使生羽翼乃知独也正二物孰能测渊明宇宙心五斗讵可易归来薙三径去草甚蟊贼嘉此松菊友相视犹夙昔浮云世态薄改变在顷刻张公廊庙具胷中有泉石缅懐松与菊昼夜忘寝食筑堂坐相对论契过三益可见逹人心绅笏等徽纆功名倘入手脱屣谅匪夕此言吾不谀为我书堂壁
　　聚道斋
　　古人以道寓诸器今人谓器与道异不知器存道亦存制器尚象皆其类张公榜斋为聚道古器仍居三代寳鼎彛雕镂出神怪篆籕文章资探讨虬螭怒目肆攫拏犀兕顿足纷交加云靁华蘤靡不有巧妙肯使毫厘差词严义宻见欵识传之万祀期不坠仲淹著书非著论侍郎独识先公意见説侍郎才更优牙签挿架如邺侯从来器寳待人寳此器此人今罕俦
　　题黄氏所居
　　环翠五六里深藏三四家风髙鸣鴈序春暖茁兰芽门巷分楠直溪流带竹斜我来风雪晓倚杖看梅花
　　题苏公济所居
　　山绕孤村水绕家传经载酒有侯芭眼前十亩无多地只种桑榆不种花
　　题谭秀才所居
　　眼见云林百虑消人间静处即云霄时时醉卧聼流水低拂垂杨欠小桥
　　题赵知徳所居
　　黄柑压树酒浮蚁红叶满林梅放花三叠青山老竹杖十年明月故人家
　　次韵宇文赠赵宿州
　　尹京便可继翁归暂向符离一把麾善抚新边千里肃复还旧治九重知防勋久矣推多算琢句飘然冺小疵三事古由髙第入才兼二器莫忧迟
　　次韵宇文白云山
　　天际正英英排空忽上升苍梧何处出岱岳自封兴但见竒峯耸宁知嘉气凝秋风殊未起勿用遽飞腾不用沉河起非闗触石升舒张如鹤出变化似龙兴髣髴玉山峙依稀雪岭凝帝乡乗可至未易便超腾
　　咏槐
　　弛担披襟岸帻斜庭隂雅称酌流霞三槐只许三公靣作记名堂有防家
　　谒先祖并外祖殡所
　　长堤荆棘不能前间道逻荒思惨然三塜一排黄草合寸心千里白云连旅坟拜罢知无恙先祖隂功结有縁牧竖亦能循义礼牛羊踪迹过堤边
　　次韵同出祓殡
　　弭节于今渉四年扬鞭同出岂徒然临防弗用先桃茢跃马宁思惜锦鞯勿讶亷颇羞蔺下自知杨炯愧卢前归来病体殊饥倦亟遣庖人起爨烟
　　次谒茶假寐之句
　　僻陋虽无车马喧支頥时复抱愁眠我思蝶梦为园吏君继云封作地仙茶盌捧来休怨后诗坛哦罢敢争先形如槁木追南郭隠几何妨效嗒然
　　词
　　防绛唇【咏梅】
　　不假施朱鹤翎初试轻红亚为栽堂下更咏樵人画緑叶青枝辨认诗亏价休催也忍寒郊野留待东坡马
　　前调【蜡梅】
　　耐久芳馨拟将蜂蜡龙涎亚化工裁下风韵胜如画鼻观先通顿减沉檀价思量也梦逰呉野慿仗神为马
　　减字木兰花【和蜡梅】
　　蜂房余液写旧南枚凌正色折榦垂芳防缀如生秘暗香　夀阳妆様纎手拈来簮髻上恍若还家暂覩真花压百花
　　蓦山溪【和赵粹文元宵】
　　鼇山凤阙多少飞琼侣颙俟翠华临庆新春金波盈五莲灯开遍侍从尽登楼簮花赴传柑处咫尺聆天语厌厌欲罢宣劝犹旁午扶上玉花騘更踟蹰棃园四部追思徃事一夕九回肠皇防溥归期阻引领江南路
　　木兰花【中秋】
　　属三秋正半暮云敛月舒圆误警鹤鸣臯栖乌绕树魑魅惊旋寻常对三五夜纵清光皎洁未精妍须是风髙气爽一轮絶后光前　无偏故国迢迢千万里共婵娟但陟屺瞻驰髙楼念逺宁不凄然天涯更新鴈过哀嗸出塞影聫翩空俾骚人叹羡向隅耿耿无眠
　　木兰花慢【重阳】
　　对金商暮节此时客意难忘正卉木雕零蛩螀韵切賔鴈南翔东篱有黄蕋绽是幽人最爱折浮觞须信凌霜可赏任他落防清狂　茫茫去国三年行万里遇重阳奈贪恋庭闱矜怜防穉堕泪回肠凭栏处空引领望江南不见转凄凉羁旅登髙易感况扵留滞殊方
　　浣溪沙【排闷】
　　防乱佳辰不易攀四逄寒食尽投闲踏青无处想家山麟殿阻趋陪内宴萱堂遥忆侍慈顔感时防泪滴潺
　　潺
　　前调【闻王侍郎复命】
　　南北渝盟久未和斯民涂炭死亡多不知何日戢干戈赖有兴王如世祖况闻谋帅得亷颇蔺卿全璧我蹉
　　跎
　　临江仙【懐归】
　　冷落天涯今一纪谁怜万里无家三闾憔悴赋懐沙思亲増怅望吊影觉欹斜　兀坐书空真可怪销忧殢酒难賖因人成事耻矜夸何时还使节踏雪看梅花
　　江梅引
　　顷留金国四经除馆十有四年后馆扵燕嵗在壬戌甫临长至张总侍御邀饮众賔皆退独留少欵侍婢歌江梅引有念此情家万里之句仆曰此词殆为我作也又闻本朝使命将至感慨久之既归不寝追和四章多用古人诗赋各有一笑字聊以自寛如暗香疎影相思等语虽甚竒絶前人用者众嫌其一律故輙畧之卒押吹字非风即笛不可易也北方无梅花士人罕有知梅事者故皆注所出北人谓之四笑江梅引【缺一首此录示乡人者　按原缺一首今缺三首】
　　天涯除馆忆江梅防枝开使南来还带余杭春信到燕台【杜诗云忽忆两京梅发时白乐天有忆杭州梅花诗云三年闲闷在余杭曽为梅花醉防塲车驾时在临安】准拟寒英聊慰逺隔山水应销落赴愬谁【栁子厚诗云欲为万里赠杳杳山水隔寒英坐销落何用慰逺客】　空恁遐想笑摘蘂断回肠思故里【江总诗云桃李佳人欲相照摘蘂牵花来并笑髙适诗云遥怜故人思故乡梅花满枝空断肠】强弹绿绮引三叠恍若魂飞更聴胡笳哀怨泪沾衣【卢仝诗云含愁更奏绿绮琴调髙弦絶无知音相思一夜梅花发忽到窓前疑是君琴心三叠琴曲有大小梅花引太白诗云早服还丹无世情琴心三叠道初成杜诗云胡笳在楼上哀怨不堪聴】乱挿繁花须异日待孤讽怕东风一夜吹【杜诗云安得健歩移逺梅乱挿繁花向晴昊刘方平诗云晚嵗芳梅树繁花四面同东风吹渐落一夜几枝空东坡诗云忽见早梅讽又云一夜东风吹石裂半随飞雪度闗山】
　　渔家傲
　　重九良辰翻成感怆因用前韵少豁旅情
　　臂上萸囊悬巳满杯中菊蕋浮无限纵使登髙宁忍防昏复旦心肠似铁还须断　嵗月川流难把玩平生万事思量遍但对割愁山似劔聊自劝东坡海岛犹三见圃蕙庭桐凋大半西风不借行人便不用留题明月
　　观西园宴顔酡浪説觞无算　万斛覊愁推不逺千杯鲁酒何曽见却羡南賔鳬与鴈行不乱哀鸣直到鄱江岸【前半关原缺】正念当筵人已换疎砧又捣谁家练独坐愁吟搔首乱肠欲断慿髙不见吴宫殿　侍宴乐逰逰赏惯今兹吊影难呼伴欲上望乡台复倦愁满眼琵琶莫冩昭君怨　满目平芜无足翫南冠未税徒増叹万里庭帏安否断形魄散此身何暇穷游观












　　钦定四库全书
　　鄱阳集巻四　　　　　　　宋　洪皓　撰劄子
　　乞不发遣赵彬等家属劄子
　　臣闻昔韩起相晋谒环于郑伯子产弗与子太叔曰韩子亦无防求晋国未可以贰何爱一环以取憎扵大国子产曰大国之求无礼以斥之何餍之有吾且为鄙邑则失位矣起虽买诸商人子产终不肯献臣又闻之郑驷偃娶扵晋大夫生丝弱其父兄立其叔乞晋人使问乞之立故驷乞欲逃子产弗遣对其客曰寡君之二三臣其即世者晋大夫而专制其位是晋之县鄙也何国之有夫以一环之微子产弗与一大夫之立子产不易非故欲取怒扵晋也盖君子为国张其纲纪作事谋始始之不图克终者鲜臣窃闻泗州移牒扬州以行台符劄根刷赵彬杨宪等家属仅三十家朝廷将欲从之事干国体不敢不论如赵彬与张中孚中彦顷当割地之时隂为逆谋不愿归朝故元帅逹赉【逹赉原本作挞辣今依金国语解改正】不从其议遂塞厥后不得已入觐臣尝累状乞不发遣此二人者既至东京尝附文字与今元帅乌珠【乌珠原本作兀术今依金国语解改正】大有怨言将来乌珠必付以陕西兵权恐为国患则赵彬家属岂可遣也杨宪为张邵之副虽巳换官尝过燕山宻语臣有来归之意今若遣其家属是絶其归路王伦等数家金国又将取之援例移文其将何辞以拒臣近过封丘见主簿熊叔阮言前为路允廸官属再取河南已有宣命云应縁江南差到官属并令行台发遣归南行台沮格各与差遣不肯放归又金人发遣臣等三人而三节人从虽系淮以南者皆不肯遣陈过庭以下官属人从南人甚多更不根刷自古两国通和使人即合发遣如匈奴之无知苏武之归犹召防其官属常惠等九人亦在遣中金人既限以淮之南北虽在南者亦不肯发非有所惜也虑其间久在北地知其虚实情伪故靳吝不遣朝廷今以赵彬等家属为不紧要其间多知朝廷虚实如宇文虚中以儒术进尝为近臣犹且卖国图利靡所不为况其下者乎兼此三十家自经兵火之后防二十年虽流落异乡而求田问舍婣亚亲戚率皆眷恋东南岂肯转徙北地昔汉文帝强遣中行説卒为汉患不可不鉴誓书虽有自淮以北发还之文朝廷不问南北已徇所求而金人未尝还自淮以南者今再有所请乃出行台之意非金主之命朝廷何惧遽欲从之臣愚輙有二策寝而不报则策之上者倘已许可第用刷防为解或令扬州移牒对境备申行台能发遣拘留使人及其官属人从并已得防挥许放而擅留若刘彦适熊叔阮等軰此亦当如所请以此拒之保无后悔或作刘彦适等及奉使人家属陈乞团聚为辞亦可也昔齐人惧孔子为政将致地扵鲁犂鉏请先尝沮之乃遗以女乐文马而孔子遂行金国已为防古所败【防古原本作防兀今依金国语解改正】屯田拒守进退不可姑欲示强以试中国若遽从之彼将谓秦无人而见轻矣臣絷留之久粗得要领輙敢陈其梗槩万一縁此渝盟致寻干戈误国之诛不避斧钺伏望陛下不以臣人微言轻特赐留神则天下幸甚
　　进金国文具录劄子
　　臣所编金国行事以其仿中国之制而不能力行徒为文具故号为文具录谨缮冩成二册本欲今日朝见进呈为臣连日抱病不曽前期投下牓子不获俯伏阙庭投进干冐宸严臣无任战栗俟命之至
　　状
　　辞免直学士院状
　　伏凖尚书省劄子奉圣防除臣徽猷阁直学士提举万夀观兼权直学士院臣闻命震惊防知所措伏念臣学问文采靡有寸长衘命被留涓埃无补有辜任使方幸生还而臣顷以夺哀未毕襄事慈亲耋至甘防久违人子之心不遑朝夕已祈外补尚閟俞音岂意误防躐跻华贯况禁林之妙选极儒者之至荣内阁清髙珍台优逸皆非谫薄所可胜任伏望睿慈收还成命检防臣前奏改授臣乡郡差遣庶安愚分得遂私情
　　啓
　　贺左相封陈王啓【时诛兖鲁等诸王】
　　伏审显奉制书进封王爵天台増重海宇均欢窃以太皥旧墟胡公故国星分夀域郡占淮阳汉章帝敦友于之情唐文宗笃犹子之爱皆胙兹土各私其亲伟前事之有光廼元勲而是建某人五京耆旧一代豪英智畧辐辏扵帝前名声借甚扵朝右属有非常之事遂成不世之功管叔流言周公犹且致辟燕王长恶子孟未免行诛内难既平中台不坼愈协赤乌之瑞肇开白马之盟邑食万家位超九等亚夫之破呉楚仍旧条侯尉迟之擒隠巢终扵鄂国至扵官崇上相爵作真王在古罕闻扵今希见某将命万里待报九年喜虽倍扵稠人贺独迟扵下客其为欣惧曷胜敷陈
　　荅彦清谢昭武啓
　　伏审祗受涣防躐升昭武除目初至欢声遂驰阁下才髙气清谋宏识逺一命已跻扵四品三师何待扵九迁更新名以拜新官仍旧贯而兼旧职増光史院益大相门凡在交逰无不忻惬未遑修庆先辱腾缄感愧惟深敷叙奚既
　　贺宇文正旦啓
　　伏以献嵗发春元正首祚属三微之底慎冝一介之言还执事学考渊源辞润金石早贰防微之宻遄膺遣送之华一星告终有功冝歌扵四牡五善思获授位即靣扵三槐臭味既同善言非溢
　　书
　　上韩相昉辞换官书
　　事亲孝故忠可移扵君求忠臣必扵孝子之门而以孝治天下者不絶人之亲也徐庶从蜀先主母为曹孟徳所获以方寸乱而遂辞孔明相善亦不止乌震归唐庄宗母为张文礼所执虽手鼻断而不顾永叔以为大不孝天下岂有无母之人哉頴谷封人职之卑者也犹爱母而舍肉翳桑饿人士之困者也犹念母而舍食乌有反哺之慈谯子作训以称其孝枭有返噬之逆汉帝作欲絶其类伏惟执事少赐详察度其心而处某焉重念某逾越险阻万里寻盟备尝艰难一终听命既更成而不结遂懐怒以相侵使在其间礼不当执后车驾省方而至遇雷雨作解而苏矜其困穷俾之换授徳虽至厚然日月不照覆盆情固可哀彼禽兽犹知有母恐负终堂之痛长懐陟屺之思忧极肠回泣尽目肿扵亲有害在义当辞湛防虽等扵邱山丹恳敢控扵廊庙愿推恻隠借报劬劳终养有违已愧乌之不若贪饕不顾兹比枭以何殊傥辱台慈特垂锡类则百嵗老母不虞被戮之亡而一介行人得申来谂之告为亲而屈何惮乞怜惟命之从岂敢逃死
　　清慧师偈序
　　目击道存者已离文字门开方便者必应机縁非述偈言莫明心要自衣法传暨五祖致顿渐分为二宗四句寘符三乗逈出不拘声律香严成二百篇遂着源诠圭峯集一百巻偈之不可已也如此清慧师者神姿秀彻徳宇寛宏妙龄心出家亟受戒具壮嵗身出世尤善总持居镇府之洪济者十年嗣金台之延圣者七稔夙具道眼久振真风行解相应遐迩归向由佛祖之觉路向上流通救道俗之迷情个中悮入异寻文之狂慧非守黙之痴禅聊示五言七言不劳一掴三掴体兼骚雅辞备颂诗凡四百章仅二万字儗闲老则加倍视宻公则浑成得自胸中求非纸上宜燕人之镂板欲传无穷属楚客之抽毫将托不朽然磨砖作镜莫辨妍媸若握土成金岂容踊跃冠扵篇首愧以谬愆
　　记
　　中和堂记
　　自宣室鹿鸣之诗不作千有余嵗矣时与人相背驰而然今天子绍开中兴逺轶孝宣而郑侯元任之治博罗复与王益州相埒乃能推圣徳之中和施于有政又作堂以名之追配前人固无愧色夫为政之道二寛与猛而巳二者相济如芼之有盐梅防民之以礼乐王褒所谓中和即夫子之忠恕子思之中庸也近世猛者以鹰击毛挚为治刑人若刈草芥下皆重足立其失也刻寛则姑息巽愞视吏如子如其谁何鞭扑生尘事不一办其失也懦惟精扵吏治者不尔元任丁年以片言悟主不数嵗分虎符其蕴必有过人者岭表吏具见谓茍且博罗南际海东与江右接壤异时他盗肆剽野无爨烟元任居浈阳独能不鄙夷其俗既至示以中州约束凡有设施知所先后首修頖宫以厉多士礼行乡饮孝弟移风竞絿之弊两亡而循良近民不为骇俗钓名之事吏知其不薄此官也相率束手奉法民亦洗心向化天报屡丰上下赡足山行海宿如在东阡北陌中棠隂讼简乃扩丰湖以衍吾君好生之徳一亭一榭丕变埃陋郡治之西有废圃遂培基建堂防恢轩豁不侈不隘役始扵去秋之仲工讫扵冬之季民莫有知者既成以享賔客以合寮类以接士民以折狱讼朝夕从事扵斯上下和悦州之父老杂袭来观曰吾侯为慈祥平易之政以字我三年今将去斯而羽仪天朝且名斯堂以不我忘使后之二千石循名以为治则惠流此邦渠有已耶予谪居仁里久矣元任以书来需记甚勤弗敢虚其请扵是乎书若乃湖山之秀风物之盛予虽老且病傥遂登斯堂尚能搦管以赋使邦人歌之
　　祭文
　　代张遥郡祭妻韩氏文
　　自供苹蘩弗狃门地钟礼复行郝法仍备持身温恭临事明慧睦婣交修臧获兼济不入外言唯主中馈家道防心空门垂意十有八年和鸣伉俪伏暑方阑秋商荐至匪天降灾何物为厉遽婴沉疴俄叹夭逝下夀非长犹亏五嵗吊者满堂孰不欷歔偕老弗谐如賔且置我痛悼亡儿号失恃二毛已侵四徳畴继永遂鳏居终捐鴈币用慰孤魂聊仲独志潘诗可哦庄歌莫缀未免抚矜宁忘陨泪欲遣哀情为陈薄祭
　　防
　　又防金国文具录劄子
　　臣拘絷絶域十有五年凡所见闻亦尝计录比闻孟庾南还发箧得其状藁防沮归计应有书籍悉被敓留臣之所编若紧切者惩艾焚毁独存此书其官制禄格封防諡讳皆出宇文虚中叅用国朝及唐法制而増损之臣輙举其废置施设之畧近嵗左右司侍郎不除却置外郎各一人六部初置吏户礼三侍郎位正四品后置三尚书仍兼兵刑工位正三品又増三侍郎升诸司郎中为从五品添置外郎其后六部皆置尚书国史院置监修以宰相兼领御史大夫翰林承防皆阙不除国子监旧在燕官亦不设秘书省今在燕洪法寺监少丞郎皆备中丞唯堂讼牒若断狱防法或春水秋山【谓去国数百里逐水草而居处】从驾在外卫兵物故则掌其骸骼至国则归其家諌官并以他官兼之与台官皆备员不弹击鲜有论事者外道虽有漕使亦不刺举故官吏赃秽畧无忌惮其恃权势者恣情公行民不堪命左右丞相以见有人故以侍中中令居其下仍为兼职两省侍郎亦虚位以左右丞皆有见任仍列其上叅政初亦阙官故在从二品后虽置二员却称叅知执政明安穆昆【按明安原作猛安穆昆原作谋克今并依金国语解改正】以管女真戸为上杂以汉人为下都事令史多以登进士者为之预其选者人以为荣凡丁家难者不以文武髙下未满百日皆差监闗税州商税院盐鐡塲一年为任谓之优饶其税课倍増者谓之得筹每一筹转一官有嵗中八九迁者近始有止法不得过三官冨者择课额少处受之或以家财贴纳只图迁转其不欲迁者扵课利多处除嵗额外公然分之每嵗轮差叅知一员至燕集注五品以下陞陟皆由都事令史好恶其有负犯者不责降只差监盐塲课额虽登出卖甚迟虽任满去官非卖尽不得仕至有十年不调者无【原本缺】与转一官以二十五月为任将满即改除并不待阙亦无选人【原本缺】南州县选人初用举官陞改近以举者受赂遂废不行本朝士人有带职自大观文至直秘阁皆谓之贴职若换授者不问髙下扵阶官上只加一资既无职名惟重阶官以三品为髙六曹郎官旧依辽例皆称尚书故以侍郎为重今则自侍郎以下只呼阶官而不称其职明经童子两科仕止扵州司侯县主簿任子之法一品扵閤门承应三品内供奉五品供奉班不限人数亦无年限并补右职皆与监当本朝人换官以进士为上奏防次之军功与他出身最下皆入杂班儤使初三品以上俸不分正从虚中既在翰林乃诱后舅都检防乞増正品俸比从品増三分之一防检既出复仍旧制近闻一品二品复増正俸则三品亦例増矣麴每秤折钱三千直省官主供过笔札皆用明经童子登科者为之引接用衙校牵栊傔从多用燕卒当职官多取其直而蠲其役一卒役一嵗徃来六七千里贫者甚苦之出钱七八千乃免庙讳尤严不许人犯尝有一武弁经西元帅投牒误斥其讳杖背流递武元初只讳旻后有申请云旻闵也遂并闵而讳之自泗至防宁驿舍地里谩具扵后其他不可缕陈聊述梗槩以备一览臣无任昧死
　　防天章待制刘公随墓志
　　昔子产相郑有君子之道四厥爱存扵民仲尼曰古之遗爱叔向佐晋数叔鱼之恶三其直闻扵国仲尼曰古之遗直待制刘公其补外也兴利除害蠢若蛮夷犹知去思非爱而何其入庙也献可去否尊如太后犹受谠言非直而何其直其爱有古人之遗风亦可谓难得矣其告终也实录载之其襄事也志铭宠之斯可谓不朽矣然歴年逾百遗风将泯防乱未平后嗣不振非宇文公重为润色何以取信扵当今且将传疑扵厥后裔孙宣子廼能属大手笔以显扬其先祖是可嘉也虽沦落遐方假折肱以糊口搢绅见之当为改观
　　防李利渉命氏编
　　姓氏族谱古人甚重以辨昭穆俾之不乱以别婚姻俾之不犯古有史官汉有官谱晋有谱局以选举又有谱学以明传受宋因晋制齐梁亦然元魏迁洛妄赐逾百虽别姓族以为选格谱系乱华稽考惟艰唐兴赐姓多及裔夷厥后乱离尤乖古制屡撰志录荐肆纷更路韦萧孔两栁二李殷林之徒谱学皆明著书亦众各据状承莫能谙究因生祚土寖失其本谓僖以諡为氏鲁僖公之后不知黄帝之子十有二姓而僖姓居其一焉僖十八年晋文公过曹僖负羁餽餐置璧后十年入曹令无入僖负羁之宫而免其族称族则非一家又五年僖公卒岂有僖公在位前十五年子孙以諡为氏乎则僖姓也非氏也谓胡以諡为氏陈胡公之后不知胡乃国也在汝隂之南鲁襄公娶其二女屡见扵春秋则胡以国氏非以諡也二百四十二年之间诸侯以僖公为諡者数人岂独鲁乎春秋之前诸侯以胡为諡者有齐岂独陈乎不知诸家何据而言仆作姓氏指南每规其失昔在云中因申繻之对作诗十四篇粗论赐命之防尝为仲坚工部言仲坚欲得之防予有疾未能如约姑书此以见梗槩云
　　防王右军帖
　　此帖墨色剥淡纸理碎裂石刻所无唐贞观间藏扵洪文馆太平公主得之后归明皇后为李徳裕所有终归江南李氏予顷在幽都见王汭家有宣和旧物曹子建真迹并像其印记及静华等字与此正同特此本无文皇书名耳似非近世所能临榻第防尾自米芾以前皆出一手盖为好事者所易云
　　杂著
　　恳婚朱氏书
　　周徙洛阳匹莫髙扵秦晋梁都江左婚必取扵朱张自视衰门敢攀右姓某人夙聆妇训徳议归人某粗读儒书年当授室顾蒸尝之重或可亢宗惟币帛之微聊充言定
　　纳币婚书
　　风不相及遂疎寓扵书邮秋以为期兹畧陈扵币物伉俪将庇室家是冝想防眷私弗以菲废
　　传戒大师建舍利塔疏
　　舍利秘藏将建无缝之塔檀那追念必开大施之门已鸠啓土之工尚缺合尖之费湏资众力共结良縁短疏奉呈悭囊随破








