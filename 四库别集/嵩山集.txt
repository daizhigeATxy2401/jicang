　　钦定四库全书　　　　　　集部四
　　嵩山集　　　　　　　　别集类三【宋】
　　提要
　　【臣】等谨案嵩山集五十四巻宋晁公遡撰公遡字子西钜野人公武之弟宋史无传惟李心传朝野杂记中颇引其所着箕山日记一书而仕履已不可考今按集中上周通判书题左迪功郎知梁山军梁山县尉又程氏经史阁记称尝为涪州军事判官又与费行之小简称绍兴三十年内任施州通判又眉州到任谢表及谢执政啓则尝知眉州又答史梁山啓称猥从支郡遽按祥刑而集首师璿序亦称其为部使者则又尝擢官提刑而不详其地又眉州州学藏书记题乾道年月而丙戌元夕诗有刺史敢云乐句丙戌为乾道二年是时正在眉州此集刻于乾道四年盖皆眉州以前所作师璿序又称公遡抱经堂稿以甲乙分第汗牛充栋此特管中之豹则其选辑之本也晁氏自逈以来家传文学几于人人有集南渡后则公武兄弟知名公武郡斋读书志世称该博而所着昭徳文集已不可见惟公遡此集仅存王士祯尝评其诗谓在无咎叔用之下盖体格稍卑无复前人笔力因由一时风会使然而挥洒自如亦尚能不受羁束至其文章劲气直达颇有崟崎歴落之致以视景迂鸡肋诸集犹为不失典型焉乾隆四十三年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀



　　嵩山集原序
　　文章之在天下其用至不一而其体亦各不同盖施于朝廷者为制诰为章表施于仕涂者为书防为牋啓被之金石则为记为铭恊于音韵则为诗为赋为楚人之词以至立言则为著书纪事则为史茟或严或肆或质或华短长之殊度广狭之异制竒耦之不齐千彚万状不可穷极观陆士衡文赋之所列自诗赋而至于奏论韩退之进学觧之所叙自姚姒而至于子云相如一名一体莫不皆有律令吁文之变若是其多乎昔之文人其才力声名固自有大小然求其兼是数者而能之或寡矣故诗如杜少陵而无韵者遂以无传文如曽南豊而有韵者殆亦不复着也惟东坡先生称欧阳子以为论大道似韩愈论事似陆贽记事似司马迁诗赋似李白鸣呼此其为大儒也欤嵩山先生晁公负絶人之资出于内海文章家慿厚而积深发之于文雄深雅健钜防俊杰以是擅名声于时乆矣今虽为部使者秉权任之重犹日论著数千百言凡属乎文艺不问何等下笔輙妙天下而皆与古作者合鸣呼天下之文至于公可谓大备矣吾家传甫从公防间掇拾其诗文凡一千余篇以世之学者争欲得公所作读之而恨见之未愽也于是锓之板以传焉传甫以书抵璿曰子于公为门下士宜为序其首顾璿窽啓何足以与于斯文尝窥公所谓抱经堂藁者以甲乙分苐汗牛马而充栋宇传甫之所得殆筦中之豹然已足盖一世矣虽然公岂徒尔哉以道徳治其心以仁义修其身忠以事上公以待物其中浩然方与天地同量宜乎发于事业者既如彼而见于文章者又如此观公之文者尝试以是求之乾道四秊六月日门生左宣教郎充嘉州州学教授师璿谨序




　　钦定四库全书
　　嵩山集巻一
　　宋　晁公遡　撰
　　古赋五首
　　登赋楼赋
　　子居于硖中已闻西山之可游盖武信之美尽在西山而西山之美无如兹楼己夘之冬归自益州始及西山之下而休焉霜露既降天髙气清山川开除氛雾不兴乃从主人问兹楼而登焉四山苍苍其峙如屏江流茫然如带萦城一目千里野旷川平主人乐之顾客而喜将以是为东皋每登之而必赋也子曰富丽便美流连光景非今之所谓诗乎世方吹竽伐鼓其门在于五风不几于淫如曰山林之乐可以忘归藻绘岩壑与之光辉往告市朝殆以为欺曽未加重嗤防随之主人亦知言之者无罪闻之者足以戒古者十五国之诗乎当酒酣而未防时劳賔而夀主辩者纵谈豪者起舞试为之歌蟋蟀则宴游者无荒而有度也为之歌既醉则五福可致而六极可去也为之歌七月则有事于农者识三时之先务也为之歌硕鼠则收养吾父兄子弟者感动而知惧也为之歌二南则美哉乎如周召之亲覩也于是至而乐之登而赋之其十五国之所咏皆足以托吾意之所寓凡其乡人孰不愿主人之日游而喜兹楼之有补也
　　屈原宅赋
　　余入蜀之初尝至于秭归之山有渔者过焉指其墟中而告余曰此吾三闾大夫之故居也余闻而异之问途而往观焉则羣山连绵若逺若近风云渟滀不见其境于时秋也霜降气肃月光益明风林水麓之影相乱而大江之声若敲金击石泠泠然其可听也而所谓屈原之居则无复可识吾想夫牛羊之牧其上而樵苏之不禁也久矣而彼渔者何自而知耶余观于屈原之前者有唐叔之苗裔袭霸主之遗风方示侈于天下筑虒祁之新宫倾四封以来会贺匠氏之奏功其玉帛之容焜燿于下而环佩之音铿锵于中固已为诸侯之雄也自后彊君桀主日益侈矣东西五里南北千步采玉砂以莹础布金椎以隠路者秦之骊山阿房也璧门鳯阙上栖金爵缭周墙以百里而终南泰华之气上下而交错者汉之长杨五柞也嘉木崇冈蔽亏杳冥而珍台闲馆间见层出于幽深者唐之玉华九成也方其作而未毁固极侈以増丽五都之豪杰足留而目注者彷徨而不已然而千载之后皆漫灭而不记又况屈原之宅哉自沈沙之告终凡几易于星纪观陵谷之迁变想丘陇其已毁而后之人犹于荒榛野蔓之间求髣髴于田里而谓屈原之在是也噫吁悲哉独何为然岂五方之异俗惟楚人之为贤秦晋汉唐之址已泯絶而无有至于此而独传考厥俗之所托实祝融之世臣能遗迹于不朽矧郢中之旧京然今也平原旷野上下禾黍九嶷云梦之间水波烟云之容轮囷浩荡而弥漫于九土其章华之馆兰台之宫亦不知其处所矣予于是瞻怅久之然流涕而后知名节之可尊而富贵之为不足恃也渔者闻而笑之曰子真知吾三闾大夫者欤观此荒芜寻常之地岂昔者所以被放逐而不忍去者也闻其始也渔父语之而不从其终也宋玉招之而不来卒自于鱼腹邈神游于九陔曩云懐乎故都今何不少留而徘徊也余曰封狐雄虺象蚁壶蜂层冰积雪流金铄石之域当凛而夏宜燠而冬生于四方为物之凶然吾知其为异可前备而不逢惟楚国之众士实同质而异心吾不量其有毒故见放于江濵然则彼可畏欤此可畏欤虽渔父之见告使扬其波焉如诵招防之哀唱亦小智而大愚所以赴江流而不悔其何爱于庐
　　神女庙赋
　　汉武帝既封泰山之五年临朝而叹曰朕念元元之民未防休德周览中土以施惠泽而南方以逺故独弗及也朕甚悯焉是冬诏发佽飞羽林之士简车骑之众盛清道之仪天子御雕玉之舆服龙文而驾鱼目系蒲梢而骖蹑云至于盛唐望九疑登天柱薄枞阳而出休于琅琊天子大恱作盛唐枞阳之诗命协律都尉延年歌之以觞羣臣酒未半天子戚然不怿时东方朔枚皋侍因进曰陛下不怿臣敢请罪帝曰朕适望琅瑘之上忽然云兴其气甚异因感髙唐之事闻楚阳台之山下有神女旦为朝云暮为行雨朕心慕之异时诸方士尝言仙者非求人主人主求之乃可致今巡游天下冀一覩列仙之属而莫获焉殆朕之德不如楚王能有所遇也是以不怿朔跪曰楚王诸侯耳有臣宋玉善为防词感动神女见梦于王臣尝笑之玉安知神女若臣者乃知之上意乃解命谒者给朔札使为之赋朔即献辞曰径西那之绵邈兮积阆风之崇基缭玉墉以千里兮右翠水而左瑶池昆仑层峙以嵯峨兮弱渊周流而逶迤中龟台之清都兮垲洪敞而甚治粲丹房与室兮罨浮云而上齐谅丰隆列缺之矜工兮斧雷霆而斵之疏悬黎以代础兮莹结绿而饰墀虞渊倒景而下射兮光反激以交驰萃飞仙之游遨兮饵若英而咀琼枝戛丛霄之灵璈兮歌白云而忘归状愉乐而不可殚兮非羽轮其莫窥帝九灵之少女兮其名曰瑶姬受素书于紫清兮含洞隂之华滋习玉瑛而厌处兮乗回飚以长辞狂章大翳为之奉辔兮防苍虬而驾白蜺驭八景之玉辖兮曳纷纶之云旗载灵气而轻举兮朅鸾戾而鸿飞涉巨溟之层波兮予将蹑乎南箕聆梦泽之雄爽兮漭天水之相围介青丘而澶漫兮奄髙唐以冥迷忽意乐而延伫兮弭绛节以徘徊胠丹笈授夫神禹兮靖九土而安柔只下民懐斯遗烈兮即石化而为祠象琼光之华阙兮骞辛夷以为楣矫藻栋以埀虹兮列药房而张薜帷羣峯连巻而十二兮烂云屏而扬辉俨玉立而正中兮貌渥饰而具宜沐兰泽而含若芳兮被袿裳而绣衣炯黼妆之丰丽兮澹聨娟之脩眉肃容华之拱侍兮纷环佩之陆离神武蹲而抱关兮夕夹陛以文貍元猨悲吟以度曲兮女娲倚歌而舞冯夷三足乌往来为之使兮讯东华之灵妃迹逍遥乎中区兮亮素节之靡移鼻祖祝融之裔子兮窃息妫以荆尸蛊文夫人于前兮后又夺郧阳子之妻豹舄毙掩而攘内兮蠭目暴芉而防訾黒要挟夏而与居兮于菟盗防而遂孳世朋淫而上蒸兮尝见刺于湘累横下臣繄宋玉兮揆暴戾之不可防称先王尝与灵游兮荐枕席而嬖私今胡为而复遇兮意托讽于防词启后世之瞽惑兮诳魄化而为芝曰媚而服焉兮则与梦期宜圣鉴之孔昭兮独超悟于昨非厉皇荒德而慢神兮祸源起乎龙嫠悼卫蒯之失国兮艾貑实发其乱机屏宓妃而却玉女兮幸后王之三思
　　暑赋
　　盛夏之月风缄土囊郁伏不兴阳亢滋骄铄石流金草木焦燃气蒸山冥客有过其主人而告之曰吁可畏哉暑也吾闻朝歌令质从魏公子浮清泉沈李寒氷嗟人夀之无几须富贵其何时南皮之乐仆甚慕之试与主人观乎崤函伊阙东西二京平乐毕圭长杨上林髙台虽毁故基犹存菀多灌丛交映纷披渭濵雒脽弥皋被隄风来鸣枝影为参差散于平中清清泠泠凉丘爽垲不烦不蒸则主人亦欲游此耶试又倘佯四方彭蠡洞庭太湖松江龙渊金隄汨罗潇湘澒洞浩弥周数千里蛟龙郁怒水涌波起山谷震动草木尽靡观者凛然髪立胆悸则主人亦欲游此耶试又薄游东陲四明会稽衡庐九疑玉霄赤城髙唐峨大木干章崇巘百常含隂翳阳不见日光深林窅防六月飞霜则主人亦欲游此耶主人笑曰佚者不视劳崇者不观庳终身戚戚何时乐为今夫大农之廛栉比钩聨谷稚草壮尽日出田携畚荷锸长后幼先此人适逢线溜滥觞如骥赴泉齐鲁之交平原广野黍稷盈畴百里一舍脩途曼曼日赫如赭车殆人罢汗浃牛马举首而望不见尺瓦此人思得一丘息肩税驾止咸阳游邯郸郑卫溱洧五都之间迎夏之阳羣女条桑柔柯沃叶宻不蔽日炎光下射肤泽沾溢此人登菅蒯之庐意犹自得从军出戍奉车挟毂象弭百钧甲裳三属荷戈而趋足蹈平陆毒阳中体炎沙燀目此人幸得休徒止舍以为至足绳枢之子宅不盈亩外逼阛阓纵步无所行者接武如穴中鼠衔窭龃龉偪仄环堵中置锜釜炀灶之烟烦寃勃郁冲牖袭户此人困于烦嚣不得动作一见天宇犹以为乐今吾偃仰一室息交谢客散髪弛带萧然终日客犹喔咿不满于色岂不过矣哉客无乃贪佚忘劳挟崇弃庳视我之居若绊若縻僒不得驰我实不然自适其适以休以息其乐易给故自居此室而暑不我疾也且夫与客清谈相对危坐隠几吾心湛然清若止水屏嚣尘其已除视纷华而不起尚何有于暑哉而当世之士恶寒附炎焦烂不止弗内省于厥躬徒归咎于一气亦甚矣客起而谢曰仆小人也实不及此
　　悯孤赋
　　有卫氏之君子兮鼻祖肇绪于初度灵根大于元庄兮益植德而埀裕后皇揆其中情兮嘉耿介以作辅绵蝉连而通籍兮逮五叶之踵武皇考生而謇直兮杂若芳以为佩中既有此修能兮罹氛浊而不得试服铜墨于嵓邑兮迫洿渎而缭戾鸱枭迭翔千仞兮鸾畏吓而増逝甑窐荐于清府兮倭傀纷其径侍惟謡之妬美兮君犹天其何怼犬戎忽其吠尧兮肆齮齧犹未果进铅刀以御冲兮众固知其不可女嬃婉娈而来告兮圣乱邦而不居昔予弃而今辞兮揆厥礼而弗渝皇考申之怫郁兮曰食焉其可舍倚东藩以出奔兮日重趼而百舍奋大义以委命兮元戎感而就驾前茅蹶于宁陵兮胡天命之不假独立而弥厉兮遂结缨于此野夫差悼于憅阖兮岂忘越之伤指眕盱啜泣于卞陨兮宁蹈敌以偕死余杀身其非难兮实有慕于申子眷欲留此故都兮懐维桑之攸止豹侁侁而眴关兮宇将颠而藩陊心眐眐而横骛兮撰余辔于睢之阳朝发轫而南迈兮惨去故而防伤睨帝阍以増遐兮日沈翳其无光岑石摧其重輠兮豺狼跱夫中路夕惴栗而不寐兮昼徙倚而环顾察九土之洪旷兮予何为此窘步介淮海之具区兮幸去危而即安俄魏貍之涉泗兮赤囊翩其若翰幼遭世之阨艰兮尚童羇而未冠后防貐之淫噬兮前大江之奔湍睇鲵渊之赫怒兮枻将进而复止委虎蹊以颠越兮恐赍恨而永已冒危途以徼福兮寄性命于一苇阳侯悯予而奔属兮济中流之汤汤登句吴之崇壤兮聊弭节而彷徨防伧囊而稍宁兮卜予适其何方蓍龟告予以坤维兮盍避世以违害惟厥土之侧陋兮藜藿曼其不采厌棼乱而愿游兮问夫途之所在嵗作噩之杪冬兮霜雪凛其漼溰絶楚泽之泱灙兮天无风而扬波陟三峡之峻阪兮陆纡轸而嵯峨曩予邑于浚都兮安平原之曼衍絶垠忽其迫隘兮感失径而悲惋念世遗予清白兮特缱绻于賔戚逮茕独而于役兮适旷野其焉觌踵尼父之厄陈兮七日惨其不食搴木兰以继粻兮腹虽洁而愈瘠顔有田以给飦兮陶环堵而潜伏夫吾块处无所兮糊予口其不足下乡困而哀歌兮防漂母吾其殆曾千金之获偿兮兰委霜而先败嵗月怳其遄逝兮视金靉已胜帻岂不懐夫遗烈兮莫盛于畴昔三嵗进而賔兴兮非吾宗其谁克岂来者之弗励兮降及予而若絶夜慷慨以雪涕兮恨放迹乎穷髪俗务相之是习兮巫觋以为师圣阃莽其榛塞兮意惝怳其何之粤予世有旧闻兮退防绎而覃思尝俾予充赋兮求虽获而忸怩女采薇而惊悸兮终即鹿而有喜念坠绪之仅续兮抚初志其犹未义捧檄以娱亲兮善干禄之及时三千钟而不洎兮在子舆其益悲矧下秩之代耕兮蚤颠沛于百罹昊苍何其不仁兮而畀予以弱质坎毒而岂忘兮惧鞭冢其难必监伍尚之引决兮曰无愧乎今之人顾毁伤其髪肤兮岂圣言之是程百年倐其几何兮徒悒郁而终身
　　嵩山集巻一
　　钦定四库全书
　　嵩山集巻二
　　宋　晁公遡　撰
　　古诗三十二首
　　送范道卿赴省试
　　君之先世真文雄异时奏赋蓬莱宫谁传副墨过沙漠至今犹称长啸公芝兰不乏后来秀谓将褎然为举首至音澹泊识者寡遂令声名落卢后北风吹霜日隠山防鸾绣襦宁复寒同车西归信可乐得意自忘行路难明年春风紫宸仗遥对清光九天上长安花尽君亦归缓辔重来一相访
　　凌云寺
　　问途出青郊践胜得绀园始登十寻阁敬礼两足尊仰观碧玉螺瑞光发面门飞霞在指端甘泉生耳根屹为江山壮髙掲日月存念此未云大法身满乾坤东望乌牛峯突起如伏鼋少休白云亭逺见苍烟村晴波溢清辉午树増重昬方袍无平叔佳处莫与论
　　中嵓
　　久闻慈姥嵓今作嵓中游惊嗟未省见入蜀今白头松道夹萧森石门闭清幽藓字崖壁古虫书山叶秋突然起平地划若三神丘其旁宝瓶峯特立髙岑楼错摩碧琅玕刻削青琳球周观劒东西孰得与此侔尊者何方来杖锡乃肯留乞泉为洗心一饮吾无求尊者黙然许勿忘早归休
　　自过犍为山水益佳
　　客游三十年不出与巴江恶崖石麄十步九褒斜自过赖里西山水日夕佳冥冥见逺树渺渺铺平沙两岸何所有郁郁皆桑麻良畴散牛羊支流入鱼蛇清絶益可爱岂复忆汉嘉怳如涉荆吴是耶复非耶儿女长硖中老妻髪已华兹来始及此举首亦惊嗟
　　清晨坐堂上
　　清晨坐堂上文书常满前皆自公府来征发何纷然不闻问养民但闻横索钱按籍为之课独求最多年孰知人困穷岂有力贸迁商不愿出途农不愿授田居者转沟壑行者死道边此罪在郡县恩泽壅不宣公府不我责所贵为货泉长使货泉在吏曹同晏然
　　池上
　　烂醉髙阳池长啸辟疆园当时自谓乐主人岂无烦方塘我所有嘉木亦已蕃盛夏每数来天髙众星繁露下莲花香风生荷叶飜防月衔林端光照瘿藤樽饮之心为清如洗浊水源念此宁久居行矣驾折辕凄然仰屋叹千载屹常存阅人犹传舍过者谁可言
　　喜张仲景范与蔡仲见过
　　昔游房相湖乃适与子逢迨其景将入不尽湖所穷今子聨翩来二难复相从散防破莓苔循池咏芙蓉子勿谓池小托之儋耳翁名重觉景胜人贤増地雄老夫实自庆得为使君公饮食玻璃江日汲水一钟洗我昆仑心充我云梦胸巾车且少留乐当与子同径幽木隂茂土腴莲实丰凌波挽碧茎剪房剥青蓬吾兄犹在逺按节临泸戎吾亦思飘然摄身乗清风
　　比与鲜于柬之游池上已而辱三诗见示因次韵
　　循行脩竹林爱此晩色浄萧然抱清节每见敢不敬香闻遥风度隂过防月映渭川游未能吁嗟子方病好风如髙人于世岂求售惟予招则来怏出土囊口临风弄清泠笑视月在手吾州玻璃江不减蒲萄酒资州有佳儿贤哉青云器过我池上游长啸薄炎炽折花爱欹红堕叶轻拾翠风流良不凡可用观子志
　　承亲戚见过生朝赋此为谢
　　冠者五六人驾言款吾门是日射蓬矢请夀此山樽吾方念初生非止祭特豚保母亲食我卜士负且言劬劳曽莫报丧乱乃仅存愧子自逺来戒妇具盘飱草木皆华滋春事亦婵媛如欲起我衰豪气薄乾坤何用酌酒浆斗柄可手援
　　外舅卫尉持节于此作尽心堂时与亲戚会饮今三十年予复与卫尉内外属置酒堂上不减当时喜赋一诗
　　卫尉筑此堂栋宇真杰立几容五百坐可饮三千客府中省文书堂上会亲戚金杯浪飜江铜盘光吐日侍女发清歌华筵美遥夕当时倐分散回首遂陈迹岂知吾继来复见少长集虽诚慰濶絶得无感畴昔在者皆其孙乐极悲且泣欢娱殆不减左右或太息谅曽事卫尉始壮今髪白诸郎各勉旃宗族期烜赫
　　于陵仲子
　　于陵有仲子筑室自躬耕辟纑以为食不肯从其兄而况区中士欲与并飞缨髙节固可嘉由来无复情
　　桑大夫
　　汉朝议盐铁发言实盈庭赫赫桑大夫官髙称九卿方斡山海藏难以口舌争力防不自量可笑茂陵生
　　羣荷
　　羣荷翳清澜不受明月光明月每下照但见露瀼瀼炯如翠盖中珠玑烂荧煌我起欲挹之倾防入方塘
　　秋日
　　秋日淡无光晴云闲不行空中散白石仰看天宇明时闻败叶下摵摵防风生季月当泛菊栽培园中英
　　幽园
　　幽园有嘉植盛夏乃繁隂竹节见青眼榴花开赤心楼髙可遐览地近无逺寻时能卜胜地于此盍朋簮
　　妻妷师如石同妇见过
　　古人重生孙欲为王父尸尔姑念尔祖宰木今风悲不得见尔生况当逆妇归我独贺乃翁有妇能奉匜食上调滑甘寒暖视其宜更致大夫食乃翁喜可知还家勤五经进徳要及时他年悬旌节门户増光辉
　　王元才携家来过有诗见示因简此作
　　我思见诸姑正复如父存诸姑不可见岂无若子孙天涯忽尔逢悲定喜且语惟我之老姑尔之外王母真能似我家炯然眉宇清闲暇幸数来慰此衰老情今朝擕妇至儿女亦成行富贵各勉旃他时勿相忘
　　六月五日池上
　　苍然暮色来初月光尚防河汉亦不髙仰看天四埀众星一何多粲若天围碁忽惊毛骨清漙露霑我衣放杯折荷花中有千丈丝织为芙蓉裳可作江湖归
　　次韵鲜于晋伯三月病起二首
　　桃李几何春已防杂生蘼芜与射干永夏碧瓦藏绿暗凉秋青山吐白团开花旋见槐着荚解箨忽惊笋成竿资州无事吾所羡官居不殊涧谷盘【晋伯时守资州故云】
　　甘雨尚啬风未防只今时清舞舜干山前四面云欲渰松上五鬛露已团甚憎尘土愿投帻颇思沧浪去持竿何当共作鸡黍社长者进酒少举盘
　　张若虚乃予妻党汤德翁外孙喜其来赋此
　　我昔见德翁其人直且温共知懐抱清宜使乡党尊竟无蒲轮召遂葬蒿里园张子极秀发乃是外诸孙谨厚甚似之好修仍寡言功名在少壮简编勤讨论剰观书连屋愿闻防临轩方起氏宅再兴文纪门
　　眉山史頥老秀才遣人寄诗用其韵答之
　　衰年临沧江华髪羞照映人怜貌枯槁水与心清浄所居少席暖况望有屋润但期牧鸡豚那得追驵骏为贫未归田投老聊为郡每行芙蓉湖鱼跃见于牣自欣逢外平兵木适无刃愿从贤者乐俯同农夫庆常令燔或炙安敢骄且吝使君非何武弟子乃乐正陈论翻犀革宴语对麈柄却思凌云下亦致賔客盛暇时可数来念此百里近
　　中嵓文老和予游字韵见寄用韵为报
　　我虽劵内士常思方外游未见夫铁脚况逢通镢头癯然只树老隠此隂崖幽脩竹不知夏青松不知秋甚欲効栁子冉溪买西丘又欲追白傅香山寻石楼忽开化人书书中有鸣球其鸣疑飞泉清絶或可侔乃是寄我诗恨我昔莫留观者勿疵瑕谓以声音求句法传丛林五言如汤休
　　师伯浑自通义来且出诗一轴为之喜甚奉简短作
　　通义固多贤我昔守此邦不肯入城府私独敬老厐今谁念我去帐空列麾幢感子能逺来香醪发春缸共登烟雨楼相对云雾牕赠贻诗五字何啻璧一双词源极峻洁石齿潄琮琮惊怪得尔清中有玻璃江
　　送宇文安行如吴下
　　往者华阳公熊轼始西还不断吴松江但取江中山千嵓与万壑归置函丈间白云生宴坐青壁照苍顔髙标可想见逸驾难追攀公孙喟然叹顾我敢自闲要兴故老家再立清朝班结绶思登畿弃繻行入关嗟予忝父客送子亦涕澘愿谨视风水鱼龙多神奸
　　诸君以诗见夀用师伯浑韵为谢
　　逺游天台登玉霄蓬莱仙人宜可招君诗持此为我夀爱君学问皆富饶有如翠駮与紫燕穆王画图昔曾见只今岂合地上行霜蹄去曳吴门练老夫惟思云梦州烟波渺渺非子愁湖中卉木足驱使归求橘奴买千头
　　张君玉用伯浑韵见示次韵为谢
　　瞿唐石城干云霄城中飞书频见招主公贤似晋重耳兼如郇瑕地沃饶此行华堂伴清燕退食从容日相见篇章巻舒文锦绣光彩照映军组练子宁为官滞一州不须仰天歌四愁主公早晚登鳯阁子亦牵聨立螭头乐敦仁用师伯浑见示句中作禅语禅不可不领话头次韵为报
　　江边看云望青霄谁知隔江以扇招机缘句语无可录要如芝岭居上饶镕铁作牛石作燕鸣亦不闻飞不见凛然独立纨绮中大帛之冠衣大练果能出世去九州絶意著书为穷愁请来言下辨白黒试观海头并藏头
　　麦
　　层云挟雨来四郊树木苍东风吹春促尚带花药香年华不可驻倐见夏日长近传陵陂麦宿昔青已黄隣舍思煑饼隔墙闻沸汤里胥忽在门先当输官仓
　　三月二十日东山云蜿蜒而上众指曰龙也已而大雨
　　东山龙起风雨来势虽暴甚天无雷蜿蜒气上黒云合喧豗浪打苍崖回千林通体有膏泽四郊画时无尘埃旧闻此地亦胜絶夜夜神光如五台【东山俗谓金灯】









　　嵩山集巻二
　　钦定四库全书
　　嵩山集巻三
　　宋　晁公遡　撰
　　古诗二十四首
　　汤子才凌云山用予十四日韵见示且云卫尉顷登清音载酒二亭口占一聨清音见江来载酒送江去怅然感之
　　卫尉余乐广昔尝侍蓬莱暮年乃去国持节此徘徊时登清音亭遥见江西来凄然载酒地复送江东回崔嵬苍龙阙白首所仰懐宅相实在傍敬起酌公杯公诗不敢忘永藏十琼瑰我惭卫叔宝继领外行台毎望凌云山尚想盖世才遗声落嵓壑松风有余哀
　　范子庚见示长书
　　百川各分流至海皆同源傥于中道画潢污无本根子今始滥觞如河发昆仑勿作涧溪止当规溟海尊谁谓水至弱盖有刚者存批嵓仍抉石万里争东奔朝来示我书此意固已原可鄙枨也欲奚为丘之门愿子更践履岂云但知言
　　正月十四日游凌云寺
　　昔贤登兹山逸气凌清旻诵诗懐太白考易思景纯至今平羗水常浸月半轮追寻所凿室石古莓苔新后岂无来者倐忽迹已陈壁间记嵗月刻划如龙鳞自非传一世烂若配三辰姓名虽尚存谁复知其人我游方之外久忘实之賔但饮佛耳泉永洗凡心尘
　　奉简汤子和
　　卫尉女公子始生在开封君来谒卫尉见之文褓中却后十五载我乃卧厢东与君初会面脩髯郁埀胸席间致大防一举酒辄空相看每叹息豪气如元龙今年凌云下访我采苹宫老妻髪亦白嵗月犹转蓬人生能几何羡此江无穷家有百壶泉色作真珠红饮尽方可归庐山正春风
　　望峩嵋山作
　　普贤大开士神足靡不周世人妄指此象驭昔所留愿观百亿身奔走数十州见者喜称快不见黙懐羞纷纷相矜夸隠晦盖有由正如官肆赦尽出系中囚岂其得预闻皆可除愆尤一方每惊动千乗时往游返为斯民劳实贻开士忧我师寒山子丰干非同流
　　师永锡家青神喜红花堰兴作诗因次韵
　　终嵗辛勤农在野边头亦闻军茇舍指挥郡县催挽输兼伐苇蒲收檿柘诸将但思弧矢利教我力耕谁暇议兵多食少将奈何请君往问司徒锐秦人凿渠开陌阡坐临关东常晏然当时列国岂知此楚王内府藏三钱何须飞来黄鹄语吾已得于褐之父红花堰废今百年不复秋成颂多稌君看初未作此陂夏无暑雨民怨咨锸声殆合桑林舞千夫斸荒汗如雨道旁笑指堰复兴他日饱食勿忘今
　　送汤子才如吴下
　　俶装理蜀柁长啸下吴天摩挲乌牛石三系春江船结绶昨去国力田未逢年初看飞舄来皆谓令尹贤再看泥轼归日谒刺史前抱才宜为邦郁抑顾莫宣遇合会有时此行定腾骞圣人坐斋居羣公拱御筵召见渤海龚拜谢胪句传归乗廐吏车五马应翩翩
　　谢张文老饷酥
　　清晨坐堂上忽得故人书近自玉垒州逺饷金城酥闻由笮都出来与枸酱俱开视静如练缄题投比珠甚知故人厚痟中怜老夫岂惟减肺渇兼可濡肠枯因之想风味更过酪醍醐致此未足言公才可时须似传滇池君愿献汗血驹髙有八尺龙次有一丈乌论功当作颂请歌马斯徂
　　师永锡少出通义其归携伯浑诗来因用其韵伯浑顷尝相送至下嵓也
　　益州古建国逺自蚕丛来吾敢怪鼈灵人有化牛哀惟爱老翁井苏仙手所开乗轺难少留门前廐吏催愧子逺相送同把嵓下杯至今梦见之石壁青崔巍岂伊四座客能屈一世才去者不可招至者不可推
　　阎才元因程伯珍来寄近诗一轴不能尽和用师淮父韵奉简
　　我思买蜀山附田小峥嵘家本冰氏子室无孔方兄为郡非其乐强顔聊此行四夷幸兵休万邦喜时平所嗟啓利源开国始于荆当年惟迂叟乃如鲁二生髙卧不肯起彼方事交征共兠自滔天尧舜实圣明至今天下士语及涕纵横今王益神武览奏毎叹惊皇皇元首诗主歌臣则赓德音既屡下美意谁能成追懐符益州积恶髙陵京老农扣头泣愿闻徭役轻故人佐太府因君烦寄声艰难念吾土慷慨见深情防血誓仁义由来盖同盟
　　次韵刘安收惠诗二首
　　此地冠盖国古来翰墨塲夜看蟇頥山上千牛斗光试酌老翁井尚余书传香想其居清华汉阁干步廊大字冩汗青小楷书硬黄仙去不可追里人祀烝尝神兮肯下来冠劒在帝傍作诗遗里人闻者当感伤
　　耳恱齐王竽莫听蒉桴声口甘秦人炙莫采首阳苓沈酣自壮嵗昬塞况暮龄谁能悟此理知几如穆生何须着胸中云梦一芥蔕要当空所有为彼亦过计惟思半岭云野老肯分似
　　劳刘子仪视作红花堰
　　冽冽天北风仰视寒云繁蛰虫亦坯户子独在丘原路人指此堰啧啧相与言堙废将百年故道今岂存旁有蒋子池沮洳无根源耕者病夏畦拥耒涕潺湲念子不惮劳塞茅手自掀忽报故道出万锸如雷喧堰成争来观矗若干丈垣少壮始从仕功绩已可论他时当不朽名配谢公墩
　　七月二十日雨中
　　浮云淡髙天清雨洒广庭池馆飒以凉始知秋气生蒲荒叶乱委荷折盖已倾防风经草木猎猎有寒声炎蒸岂得久四时相代更当暑思折胶纎絺不为轻冬复念裘褐乃与寒暑争谁能安天运伤哉世上情
　　喜汤子才永丰筑室成
　　顔子在陋巷端居亦何难家有郭外田足以给一箪今我客四方衣食于县官罢则无所归奔走殊未安闻君筑室成内热自长叹近村争相助老幼常聚观斵者来运斤圬者来持镘经始曽几时烂然皆艧丹更须蓻嘉木竹已青檀栾藩篱防封植勿令牛鬬残
　　四月堰水甚小一雨灌田方足
　　岷江惟清流泾水惟浊泥泥浊禾黍茂流清稉稻宜旧传江发源瀵涌出沈黎老农望其来未至龙尾西今晨南山云蓊然忽朝隮滂沱三尺雨泛溢干步隄积潦始北滙余波各东酾茫茫黒壤润戢戢翠剡齐亦复到邑里沟浍争交驰往看芙蓉湖防风绿生漪似欲娱使君岂减习家池老农喜相语嵗晩可无饥再拜勾龙社配我灵星祠更烦请天公膏泽常及时
　　石季野县丞见示喜雨诗次韵为谢
　　骄阳裂厚地沃壤变焦土野老呼苍天吁嗟击雩鼔三时农甚劳一饱天宜与自慙为刺史封内当镇抚有灾累其人无德及所部是邦喜讥切相语闻俦侣不作傅说霖空闵僖公雨敢欺二三子难长数百户徒知祷神只庶望救疾苦如起乖龙卧便觉商羊舞坐令郡两堰岂减渠六辅兹晨理衣冠未暇挂神武伤心念疲氓稽首谢明主丰年必可期甘泽常顺序与君俱何幸彼此德施普
　　从宋宪登万景楼
　　胜地开杰观大川壮重关使者领我来共此须臾闲玉节照绿野银瓶落青纶酒酣望八极气豪吞百蛮俯窥二江水逺指三峩山遂令苍茫外尽在顾盻间崔嵬凌云寺缭绕含风湾洲渚递隠见烟霞斓斑静看浮鸥没坐数昏鸦还作者必磊落后来莫能攀不减鹳鹊楼可想熊豹顔下有安乐园惜哉半荆菅谁其为起废叹息嵗方艰
　　师伯浑自所居东山来赋诗相示用韵酬之
　　东山鸣鳯在九霄髙翔千仞那可招胡为相顾肯下集竹实醴泉吾用饶春来淘河吓飞燕泉中老翁谁复见崇桃炫昼烂明霞秾李照夜舒素练去年念我守此州樽前歌者有莫愁遥持一杯属父老日暮仰天搔白头
　　范仲芑惠诗次韵为报
　　吾皇之居都秘龙为徼巡虎守卫太颠闳天尽奔走窦婴灌夫敢睥睨今年已征虞公入圣代岂有舜门闭黄君近在承明庭著作磊落埀一世关子真宜校天禄文采不减特进丽刘郎闻亦对宣室上陈三宗下七制子当继往螭头立我但愿若龟尾曳坐看指日清中原同与老农歌乐嵗
　　王伯厚和予墙字韵因用其韵记五月八日同饮池上之作
　　蜀人工词赋作者司马扬其声中律吕今有房中章顾尝评笔力盖可补诗亡追思每叹息浩歌徒慨慷虽无铜水池想见金芝芳属此乐大予徧之署清商是邦故爼豆夫岂数乐浪能唱襄阳曲不减大隄倡助我饮在泮慙君并游梁临波揽芙蓉翠叶以为觞酌酒满贮之如挹白露光放杯且勿遽更当谋乐方左右嗟未省旁观犹堵墙
　　比以酒饷师伯浑辱诗为谢今次韵
　　荷花为我衣荷叶为我觞白露以为醴濯我冰雪肠念君在东山宛若天一方想亦能自乐饮菲仍食芳及兹菰黍节日吉辰甚良笑揽北斗柄安可挹酒浆我有江南春的皪犹竹光传呼急走送两足趼复僵取君池中鱼酌此脍蜀姜遥知快大嚼饔子刀如霜
　　郭中行自汉中寄近诗来奉简一首
　　忆始衿袂分十载再相逢于时客益州俱在行李中不暇语衮衮至今恨匆匆惟昨一麾守其守百乗同乃翁持使节顾予属提封君归问寝门遣书托风通冀君或少留解绶将往从翻然先我去划若髙飞鸿经行武都间古来多英雄前吊大耳儿追懐隆准公壊道想流马深山埋卧龙试寻所筑坛榛荒草防茸咏歌意有托嗤防昔未工才大当盛年气豪念勇功老夫犹少陵志堕身亦穷独思百丈潭俯临衰病容
　　喜刘文潜来奉简短作
　　吾州横絶峨嵋隂地胜无复俗尘侵慈姥嵓深不受暑老翁井寒能洗心子来触热可休驾我起呼风令解襟芙蓉池上更爽垲仰看参天皆茂林







　　嵩山集巻三
　　钦定四库全书
　　嵩山集巻四
　　宋　晁公遡　撰
　　古诗二十三首
　　喜三十二弟来
　　吾家全盛时冠盖霭云屯上车入华省下车趋里门宗族百余人圭璋叠璵璠黄尘暗河洛分散各南奔豫章老风霜宁有枝叶繁识者犹爱重知为千嵗根闻汝居沈黎乡党颇见尊尚防五世泽勿鄙三家村当令化箕子所在诵文元念汝今逺来白首共盘飱会合良亦难乱离忍复言少留无遽归同姓可不敦
　　薛郎逺以颂为夀句法崛竒读之喜甚赋此为谢
　　家藏五世书不减王铜川仕宦虽陆沈文章则蝉聨女归逢其良辞来亦粲然胸次龟负图笔端骥奔泉生朝逺夀我细字书满牋手追淇澳诗句法两汉前念昔昌黎公尝赋猛虎篇南纪通古学已难与并传况堕牛李中百代莫洗湔开尊笑谓妇举酒属青天愈也殆我愧庶几太史迁更看敞夫人防语东厢边
　　简梁子辅
　　比报趋魏阙俄从三馆游此地非人间清絶乃瀛洲时应陪羣仙记帝蓬莱丘中有白玉京五城十二楼胡为慿熊轼复泝巴江流观者尽惊叹怪子不少留无宁薄蓬莱顾欲守一州自云见帝所侍御皆和柔始知未链形难与洪崖俦不如在下土为民除疮疣属予持汉节夙夜愧且忧日闻民呻吟盖甚鱼挂钩幸子为之主其病往必瘳何由使有邦人人得贤侯
　　自叹
　　巴蜀久雕敝伤哉逺朝廷大道舞狐狸嘉谷困蝗螟我尝行其野所在闻惟腥叹息莫能救熟视涕泪零今年不自意属当按邦刑平时语云何敢遽忘生灵拟于万仞渊挠以一寸筳贤者相告戒安坐看空囹愚者顾之笑谓我不自宁我非恶静乐独行苦伶仃糜费廪中粟奔走閤前铃恐如执金椎而诵麦青青果欲中世用诸公乃仪型
　　李仁甫除丧作诗问之
　　闭门读丧礼荒庭蓬藋深愁云聚陇首悲风吹棘心隣里昨甚忧哭踊恐不任近除二月禫初御五日琴虽复瘦栾栾众语喜见今谅其念遗体保此躯千金顾无疡可沐髪脱未胜簮稍当理衣冠结绶且正襟渠家符玺郎实冠翰墨林世业乏润色诏书行访寻防绎须史迁校雠得刘歆再编中兴诗更载庭燎箴暇时侍君侧祈招诵愔愔
　　中嵓长老子文送罗汉松
　　驻车凌云山虽在官府中平生着幽禅意与方袍同已杖菩萨竹更来罗汉松天姿特髙洁厚叶非防茸铜柯既天矫玉薤仍青葱上有五百士下笑十八公皆披阇黎衣如坐浮屠宫勿谓黙不语说法声摩空
　　刘文潜来
　　虚亭布雨润髙林来风声之子适过我气与秋争清胸次冰壶寒舌端河汉倾仰摩玉宇苍真是金天晶使我簿书中无复俗氛生惜哉不可留膏车明遂行
　　与李绍祖刘文潜饮酒
　　刘子我所敬未尝言嗫嚅李子我所畏气豪才有余自昔得二子重之比璠璵喜今至是邦乃与二子俱刘子忽告行具舟下东吴念欲相挽留佐我治文书天台望其来交章满公车李子复继往刺史亲题舆似云日延伫正此州家须二子古益友终嵗可与居一朝舍我去别泪湿襟裾
　　观画
　　菰蒲欹倒洲渚生江流茫茫亦清平小舟击汰如有声入眼初觉非丹青便欲从之载酒行忽怪四壁风涛惊鲜于大任自吴下来比与之饮大任自取毗陵惠山泉酌之色清而味胜蜀无有也喜赋诗
　　君从毗陵来载酒与偕行酿以陆子泉可使伧父惊香味橄榄严顔色蒲萄清得非续玉浆无乃挹金茎固应压白堕亦未数乌程老夫家巴蜀华髪思南烹饮此惟恐尽酌之且徐倾君如建吴樯再见毗陵城相烦送一车救我枯肠鸣
　　喜邵孟清见过
　　尔居泰定山岂减独乐园但恨山中翁奄忽归九原我来不及识风流被后昆见尔眉骨似惊嗟翁尚存借问昔手植今应茂墙藩髙松埀雨鬛大竹引霜根种木在闾里种德在子孙家有三絶编德乃一代尊闭门勤读此勿使絶防言
　　寄郭信可时假守忠州
　　君家老阿舒抗论王公前盍不托清静著书如子爱君识此意坐脱世纠纒不复眉炙狂惟应口谈天近假刺史节名髙黄颍川无为渠自化多事岂所便只今鸣玉溪百尺来飞泉秋风木叶下想见清潺湲凉波纳华月洗此白璧圆借问掾曹内得无从事贤赏音不易逢胜景那可捐愿因东辕使寄我南楼篇
　　逺望
　　山近色未佳山逺看始好我居巴硖内所向苦奔峭清晨望西南忽尽牂牁徼时于苍茫外寸岫出林表云来翳遥碧眇眇没飞鸟方知胜絶处畧已领其要何必亲跻攀辛勤事幽讨平生谢康乐往来永嘉道此意当未知蹑屐空至老
　　过陈行之饮
　　陈郎见我江阳城自起唤妇亲庖烹殷勤纎手为袒割始饮一杯和且平一杯已尽催进酒平头奴子皆传声几州春色入此盎陈郎调酒如调羮我家东牀有孙子亦得从容陪燕喜门前有客不速来笑说今朝动食指陶然胸次吞渭泾入口岂知醨与醇从兹剰致百家酒更可作意呼真真
　　陈行之二年三至宁江尝有游吴之兴而尚不果
　　君如歴块马万里当霜蹄今为绕枝鹊终夕未安栖二年三见过每至醉似泥我贫觞豆薄饭豆兼羮藜汲碧云雨硖撷青风露畦焉能効季伦咄嗟办防荠君妇工烹调刀几劳柔荑昔尝留我饭鲜腴出中闺慎勿笑粢粝平生把鉏犁朝来忽告别复指巴渝西借问王内史何时游会稽
　　谢曾子长分饷临江军黄雀
　　逺游旅食荒山里竹鼠山鸡汚刀几鸣鞭走送来扣门眼明忽见衔环子江南今秋禾黍熟塲间啄穗惊不起正缘一饱堕网罗包褁头颅行万里登盘始欣不负腹下箸未及先染指畧须沃酒助甘腴更觉披绵愈丰美使我转忆江湖乡水珍海错那可忘十年不见尚能说楚人未数鲤与鲂蛤蜊含浆自有味蟹螯斫雪仍无肠红螺为酱胜食肉白作炙如截肪江瑶石首最贵者千金一枚谁得尝但愿浮家老吴越此生不愿尚书郎
　　入硖行
　　吾家文物如崔公向来世学工雕龙侧理固尝收会稽陶不独称洪农徂徕取煤如防漆宣城束颖能藏锋焉知于今一秃翁四宝委弃文房空近时稍稍复寻访嗜好亦须随土风磁洞疏波凿山骨沙陇剔薮求毛宗昌溪万碓白楮涪江千炬焚椅桐不须更问在何记已作僰叟从巴童但看所有乃如此亦足验我良羁穷君不见昔年平御史初得巨璞三硖中少陵酸寒真可笑欲使起草明光宫
　　宁江侨人刘生徽宗时以画供奉翰林中近过元汝功见其画甚多皆刘生笔也
　　刘生待诏蓬莱宫和铅防墨称良工自从八骏狩西极万里流落巴山中老来摹冩益神妙指麾草木回春风时将一幅换斗米千金旧价无由逢漫郎手筑江上宅水鸟山麋森满壁问君致此何其多答云嗜好今成癖野人未尝完袴襦安得绢素充我娱孰知世间皆画囿北尽汧泷南衡庐平生长啸桓将军客持寒具辄怒嗔细看粉绘托形似岂若海岱开精神我今丘壑随所向崖谷波涛入图障云罗雾縠虽可怜幻化纷纷徒自诳请君闲暇来相从翩然共跨髙飞鸿当使真形识五岳老眼一洗丹青空
　　曽防州座右山水图
　　华堂左右皆山川登堂一见心茫然松林忽在素壁上几杖却对隂崖前百年老树横髙枝正当太古隂云埀近前细看才拱把生气凛凛如十围尚想昔年初下笔指顾江山生咫尺梁栋已受长风吹衣裘若溅洪涛湿回山倒海不作难此意谁能传笔端李成骨朽道宁死况复郑防杨契丹吾知此图未易逢颇思摹写置座中鹅溪生绡不难致只恐今世无良工
　　鲜于大任自东南归唐安遗予张安国所作水调歌墨本一轴且云明年复往吴下喜简作此
　　去蜀游东吴举头望赤霄君之门九重觚棱郁岧嶤是中盛文物簮笔立汉朝防摹觉地雄气象知天髙计其所从客皆是防与臯平生闻张公磊落一世豪示我水调歌奴仆可命骚尚想挥翰时淋漓宫锦袍问子何归来逺指万里桥答云懐乔木聊复访衡茅未嗟功名忤非惮道路劳不见廊庙具乃对簿领曹明年买扁舟鼔枻出下牢西府有故人亦应遣弓招
　　送李检法赴防州任
　　硖内如播州旷絶谁与隣君昔居其间簿书良苦辛舍之遂西游五见岷峩春屡为帐下士皆称席上珍昨闻乗轺使去作观国賔虽歌马离廐肯効鹰着人蹭蹬何所归复踏巴渝尘手持太府书仰推明主仁约束狴犴吏哀矜鳞介民为予语父老今使子国新
　　送李仁甫被召
　　天王览万事日昃坐承明甚思得竒才指望中原平小吏与计偕大夫招以旌结绶聨翩来屡闻开迩英少卑着三馆髙者登九卿朝廷非不用功业竟何成岂其有所懐闭口且吞声岂其有所畏捩手恐覆羮吾伤风俗衰视此天下衡莫计事可否但随意重轻虽复建良法因兹无由行念予卧龙底二年饱躬耕世故已熟观见君勿屏营要陈治安防剀切如贾生愿无似扬雄词赋称西京
　　谢王元才见惠峨嵋山菩萨石
　　久闻光明山下有太古雪大冬剧严凝厚地愈融结峥嵘成层冰千嵗终不灭野翁因斸荒得此走城阙初非人磨礲真是天剞劂形模如圭长顔色逾玉洁巨细皆晶荧表里俱洞澈或疑普贤化谁得昆吾切太阳一照曜神光时发越诚宜置宴坐相伴修白业可配寒露壶清泠濯明月



　　嵩山集巻四
　　钦定四库全书
　　嵩山集巻五
　　宋　晁公遡　撰
　　古诗二十五首
　　今嵗试士竟置酒起文堂延主司且作诗送之
　　吾州俗近古他邦那得如饮食犹爼豆佣贩皆诗书今年属賔兴诏下喧里闾白袍五千人崛起塞路衢入门坐试席正冠曳长裾谈经慕康成对防拟仲舒吟诗必二雅作赋防三都传闻选主司考阅须鸿儒果然提权衡未尝谬锱铢得者固惊喜失者亦欢呼乡党为叹息是事盖久无老守防此声増重西南隅何以为子谢举觞挽行车少留尽一醉归驾且勿驱
　　次韵杨光父见赠
　　为善惟不足务德莫如滋古人行此道名与星斗埀是邦秃鬓翁实乃古丑夷区区岂云难长者能折枝上寻声光逺下感风俗衰老夫强解事曲学安所施不见南海濵举世谁保持吾言那可用乡党笑脱頥但皆指乔木故园今在兹乔木诚茂美叹息将何为
　　送杜时可归太学
　　宴安不可懐百年能几何况今五学开皆以礼为罗既书内舍籍天门近嵯峨云胡久不归滞留蜀江沱要须勇一往行即中十科君妇定复贤相敦戒蹉跎暂别徳曜桉勿操子犯戈会看此里闾髙车再来过路人笑指防驷马金盘陀逺游那足悲所得盖已多罢酒当就途执杯听我歌司业乃父兄养材如菁莪
　　宇文叔介逆妇归过通义为置酒逺景楼饯之
　　夜雨洗绿野平池磨青铜共登百尺楼遂享万里风逺自木末来大音中笙镛盛夏安得此正是飞亷慵为我解炎蒸举觞谢天公君行亦快哉轻舟疾归鸿闺中当更喜新凉入房栊可赓白头吟写之以丝桐
　　寄宋嗣宗
　　蜀江自嶓冢流恶及丘原宁止数斗泥乃有千丈浑帝选髙才郎逺来乗輶轩凄然在川上会思澄其源重部今何如想无风水昏激浊使之清未觉禹功尊我戚闾丘生短衣方服辕得为经途尉可致薄夫敦何须读刑书顾欲多平反但令吏不汚信是民无寃
　　李仁甫和予如字韵诗再用韵寄之
　　神州久陆沈遂作蛇豕墟诸公颇愤激日上平边书览书帝震怒欲下雷霆诛金城筑三洲戈船浮五湖要令境土复再似祖宗初谁其为民言世独无郇模师克非在众正当戒不虞讨论惟甲兵此岂战所须代思伊尹相语忆臯陶都皮亡毛安附体肆心自舒正宜询褐父难以访绮襦君今幸得用出驾班轮车为民盍尽言轩冕真块苏区区但投劾何贵于为儒春秋置桉上开巻一轩渠傥能遵伯禽焉在获侨如【仁甫有行亦自劾去之语】
　　罗仲思送伯父以道帖
　　我家嵩山翁平日慕迂叟斯文到苍史髙节贯白首至今遗翰墨古意近科斗世人防时好娬媚无不有宁知虞书浑或笑夏篆丑往年君家尊得此盖以厚尝从诸父游于我实世旧念昔盟可寻与君期不朽
　　寄洪雅令孙良臣
　　志士居世间要为鹤鸣皋谁能如羊豕料拣充豢牢吾邦孙卿子闭门长蓬蒿慨然请治剧不惮簿领劳地虽百乗小名与九顶髙老翁喜相语得见今官曹令行有盗奔冬暖无儿号君岂求人知知亦未易遭大哉龙伯国乃欲举六鼇区区毕吏部竟日把两螯且当置是事痛饮读离骚
　　谢张待制赴饮
　　我如沐猴冠强佩刺史章傥令入朝班惊倒鸳鹭行安敢延贵人置酒登此堂知公盖超然轩冕等粃糠但逢臭味同握手出肺肠肯为宣明面贫贱乃遽忘逺从三峡来欲访五畆桑闻昨去郡时送者倾城隍皆言民疾苦公见必惨伤奏疏每建白细书亲贴黄岂容廊庙具而久滞一方使民济大川行矣为舟航杖屦可少留吉日辰甚良歌公竹枝词举我柏叶觞勿辞饮之釂不发寛饶狂酿以老翁泉中有班马香
　　赠罗仲思仲思今夏来试羣士八月予被朝命为别试所考试仲思亦来
　　子初至我邦受命蜀行台羣士森如林手自拣条枚试席莫敢哗棘门乃大开知是诤臣乡所出非凡材益州外南宫将遣与计偕诏书选主司帝谓汝往哉深喜与子逢再持钧石来因得享成事笑歌杂诙谐秋风吹帽帬白露入酒杯饮我玻瓈江防子琼瑰懐相看语不厌预忧归驾催
　　杨承父与予同在别试所聊戯之奉简
　　近时文章衰浅陋亦可怜走趋王公门书记争翩翩开读令人慙语吃意莫宣今晨忽惊喜赠我手一编笔端吐虹霓直上欲干天樊南甲乙中乃有猗那篇如听正始音复回元祐年借问安能尔气刚得其全用为良有司吾实无间然要知取士公考阅外已传何由置汉朝直柄遂当权伏阁日论事不减阳城贤
　　杨周辅来考试刑法同在别闱刚直士也喜为赋此
　　风俗嗟久衰所见皆软熟今年客益州得此一士足古来丰镐都气压瀍涧卜岂须和氏璧自有蓝田玉琉璃非不佳炯炯先夺目只堪供把玩彼脆宁受触爱君坚重质坐阅世翻覆来试法家流因论廷尉狱张汤善爰书专乱汉约束何尝守律令正尔舞桎梏若人甚耿介不待城旦读恨我无长风送君骑鸿鹄
　　题先主庙
　　天地收霸气丘原余閟宫野人相指示旁有若堂封当时大耳儿甚似隆准公夫岂忘故都﨑岖巴蜀中划然成三分正尔阨两雄武侯抱遗恨秦陇竟莫通独怜晋昌明千载时始逢坐看五季乱萧条河洛空
　　师永锡餽鹿
　　麋鹿爱丰草羣行鸣呦呦自谓山林逃可免刀几忧于人亦何事之死盖有由所入谅不深竟为罗网求所以安期生髙举昆仑丘辍食为叹息吾其将逺游
　　乡人欲开旧江相勉以诗
　　乡人填然来亦有双眉厖讙言我东堤夏潦所桩撞旧时水流处沙砾可手扛请开百步洪障以千石矼不令近城郭庶即回涛泷坐闻南堰民籍籍口语咙深忧堰或壊他日病此邦二论坚相持谁者肯屈降老夫莫能决君其问语江
　　诏除虚额钱计庭遣简州通判王和叟再至谓考实未然也人日赠和叟一首
　　天王念逺民哀此西南隅主者按其籍取之尽锱铢扫地皆赤立名独存版图竭泽傥未已来年恐无鱼明诏甚寛大宿负当蠲除主者惨不乐何以充挽输刺史讵可信殆将有为无遣官视故府姑往考簿书簿书亦难慿缘絶或欺予不如持明诏却还桑大夫跋涉君徒劳两驾泥轼车所幸得一欢莫辞留斯须今晨属挑菜防我园中蔬蔬食君莫笑郡县诚空虚
　　予长女归叔尚偕往江津作诗送之
　　薛郎吾娇客昨肯过彭濮相从虽云久一嵗如转烛外堂忽有请归驾行当促自称先君子嗣以病家督焉能主烝尝我祭则受福吾诚爱吾女抚视长不足人皆念其子此事非我独敢欺泉下友已拱宰上木论情夫何逺守墓亦所欲老夫懐津乡山好田土沃寻穿蜂窠硖但种鸦铁谷先营五亩宅仗尔今往卜
　　四月十三日池上饮
　　圆荷受白露可爱池上凉相将携笻来羽衣防飘扬停觞待明月少焉出西方澄波照河汉俯仰清茫茫悠然望髙天邀月入我觞肺肝聊一洗吸此空中光防风吹芙渠杂以草木香岂复知有暑踏冰挟飞霜乐哉且勿归况乃夜未央自疑非人间今夕不可忘
　　白宋瑞自益州和予池上诗来因用韵奉简
　　文宗爱夏日殿阁生防凉髙帝思猛士大风云飞扬五子歌洛汭陶唐有冀方诚悬未识此古意堕淼茫我欲起九原釂以百罚觞作诗岂徒然日月要争光吾子堪校讐行飜芸叶香其师缙云老墓木已三霜有懐不及展往听銮声央子能偿彼恨下泉端不忘
　　任季明见和池上诗再用韵奉简且识予拳拳懐向之万分也
　　甘泉洗心清好风吹面凉循池步涟漪澹然波不扬懐君佳弟兄元方与季方正兹阻会集怳若限渺茫顾欲烦飞亷为子飘羽觞翔空浮河汉上畧参井光因思从之去手攀蟾窟香结以飞霜佩衣以袍赤霜俯问夜何其未及庭燎央自笑乃黙存蘧蘧真坐忘
　　师正二哥正三哥以诗贺雨次韵为谢
　　汉家用牧守斗酒得西凉圣朝盖不然事举或言扬顾我误见收分符来一方深知舜门辟逺见禹迹茫春秋祀百神芒芒降嘉觞昨者为旱祷紫檀烛神光髙天忽飞雨未彻金炉香润得三日霖获待九秋霜敬归慈姥泉导以旂旐央天功及帝力与尔俱敢忘
　　复用韵谢汤子才贺雨
　　亢阳乃为灾正坐我德凉有云辄复散南箕端扬旧闻江都相亦有请雨方星符久未下天意终眇茫斋居省愆尤客至不敢觞敬开紫函书要近青黎光电鞭烦列缺雷车呼阿香古人精诚感六月犹降霜夜来仅一洗髙泽未渠央何时来贺我有约君勿忘
　　送邵仲象如吴下
　　乃翁昔为校书郎汗简所载日月光今看太史牛马走往见中朝鸳鹭行南公闻名定倾盖西府念旧当外堂傥思泰定山下路肯来从我无相忘
　　地行莫如马
　　地行莫如马蹴踏千里空西游到瑶池岂止过崆峒忽当涉江汉载之楼船中楼船谁能乗御者须阿童阿童亦何劳八尺真毛龙即将凌波涛复恐挟雷风或从琴髙生化作赤鯶公径去不可执飘然朝河宗
　　病中
　　莓苔上车辙病客方卧家不知春将归怅然感年华雨砌粘落絮风廊走飞花坐久不知倦林梢来暮鸦












　　嵩山集巻五
　　钦定四库全书
　　嵩山集巻六
　　宋　晁公遡　撰
　　古诗十八首
　　寄太府丞王能甫
　　君才雄万夫少也备文武前年有疆事假守在淮浦小试三里城已可固吾圉诸公职献纳见贤自当举虽闻对延英尚屈丞太府近往行芍陂四顾多旷土区区张全义此老安足数河南十八县髑髅相撑拄犹能披荆棘着手为摩抚朞年如承平何但兴百堵封内我得为幸梁为之主况今天子圣锐意思复古若人果尽用功利非小补吾将以是卜日望来告语
　　今年正月二十五日行园见羣花尽开怅然追思去年是日去江津县亲戚相送今一嵗矣嗟叹不足情见乎辞
　　去年别津乡两岸麦离离亲戚知我行晓出相追随系船五里沙江水清涟漪俯窥皆白石绿色可染衣何以谢送者呼酒聊共持放杯不忍去看我船解维至今念其处嵗月忽如驰还复见荠麦青青满陵陂桃李亦尽开风吹总成泥一嵗春一来少留能几时乃若逺行客日夜只欲归正须勤往游步绕芳菲枝酾渠引防流浮萍已生池无事但日饮更赋涉园诗
　　寄泸南子止兄
　　二年立王朝忽然厌承明受诏予印绶复作江阳行地当周五侯秩视汉九卿边清尘不扬主圣时自平上堂簮履集出门笳鼔鸣想亦多宴乐鼓瑟兼吹笙吏民更相戒岂敢烦敲榜田间黄髪叟闻此叹且惊触眼未尝见不毛今亦耕
　　郡人请开旧江口因往视之而作
　　大江何时来齧我干步隄居人念水至前年拆鸡栖浸淫势未已老圃忧夏畦青青五亩蔬素沙黄巻泥一朝失此利岂饱盐与荠纷然向我言有叟其齿齯使君幸静听众论信可稽去城今几许坐视埤堄低愿移象鼻东复防蟇頥西滙为沸白潭不入流丹溪【溪名】焉敢费使君畚挿各自携兹事盖体大更当访扶犁晨兴聊出郊浮云渰凄凄徐行见开塞指防了不迷得使负郭民朝涉无过脐肯辞他日劳逺汲江玻瓈
　　前起居舍人何资深竹光酒法竒甚近得其法酿成以饷李仁甫
　　旧闻蜀酒浓今乃举此觞可怜如甘言难置烈士肠近者营糟丘始传柱下方青菽为麴糵碧蓼有防芳调和火齐得泉洁器甚良酿成酌樽中盎盎流琼浆味胜松醪春色作竹露光知君却竒温苫冷卧欲僵五十不致毁无彻桂与姜强起为我饮季冬天雨霜
　　赠张文饶
　　乾坤五十防巧厯莫能算有如钩其深坐见太极判文王所以王此道乃一贯即成灵台附岂畏羑里难自从商瞿传讫至子云賛孰知幽明故但乐文辞玩遂令圣人情亦同春秋散堂堂张汉州始屈诸侯泮于时抱韦编迨老识象彖盖将通昼夜而况谈治乱昨初与我言惊喜每窃叹响应真无穷图画皆可按归看所著书略已思过半属今招弓旌盍往执圭瓉冰霜待春融风雨催嵗换宜乗涛濑平快下赤泽岸朝廷须君来天下疑以断
　　懐淛中兄弟
　　昔游楚泽窥衡湘飘然欲返川无梁途穷问津西入蜀十年一过如风狂欲知滞留视草木来时尺许今人长石龟尚有懐海心茍非达者宁无情倦游于此岂不厌况乃州县徒劳人官如敝屣端可捐投劾径去真欣然只忧口纹有从理一簮不着死道边近闻有客自吴至试问龙化今何年属车南游今尚尔翠华停停照江水会稽久阙神禹朝再喜吴儿识天子径山苕溪两竒絶鳯舞龙飞临观阙宫中又起白玉城丹楼如霞髙嵽嵲潮声浩浩江风急越水吴山动秋碧霓旌玉弭有光辉西湖蒲栁生顔色气象不与巴山同年来闻此益欲东但期生见翔鳯阙岂敢望到明光宫举头试望长安日遥想乌衣泪霑臆逢人寄书往问讯流落犹为帝城客山川虽异风景同勿作楚囚相对泣
　　单于行
　　单于连年压吴壁道路当时多阻隔长安宫殿麋鹿游目见铜驼在荆棘一龙渡江已升天妖氛夜冲牛斗躔健儿临江饮朔马仓皇捐弃瑚鞭蒲萄宫中日复日长庚食月狼星戢边马心思塞草秋吹笳泪落旃裘湿岂知反覆十五年灵光再见犹岿然落南遗民喜相语日欲归理桑麻田平生思归今得归未归凄怆独先悲阖庐伤指越未报灌孟陷敌夫空回念昔结缨在何所遥想荒郊迷陇亩他时抱劒哭野中深目而髯当语汝王才谅自行朝归以进士题名示予怆然有感
　　先朝赐第白玉京五世不出长安城毎闻三嵗射防罢诸生盛服趋天庭禁门漏尽开九重阙角髣髴晨光红衣冠是日集殿下金支翠旗色相射空雷隠隠车转毂鸣梢一声禁籞肃须臾云开飞六龙皇帝亲御蓬莱宫宫槐满庭白日长侍臣玉立分两厢众星煌煌拱北极龙顔负扆天中央羽林虎贲拥仗立霜交陛防摩秋光天风徐来雉扇举遥识重瞳似文祖胪传初罢日当午起拜君恩谢明主日斜天门随仗出车马聨翩动阡陌金钱赐宴上林苑千花万草生顔色少年得意凌青云路人叹息家人迎昔为儿童亲见此当时仰望如天人岂知生世逢艰难流离忧患尤可怜乗舆巡狩在江表亮隂三年犹不言诏令蜀都别选士西游弹铗秋风前决科偶中太常第意气岂复如当年临安太守今为谁玉字能刻玻璃碑曲江题名岂料见摩挲墨本心伤悲楚山聨绵越山逺梦魂不到明光殿一官留滞未得归北阙何时眼中见
　　乐温道中
　　路经新峯驿薄暮聊解装颓垣生秋草庭庑亦已荒北风吹空林崒崒叶陨廊夜寒不能寐起坐心彷徨出看天欲明疎星淡无光征夫稍速驾起拂车上霜墟中始辨道迢递征途长树色共空濶晨光尚苍茫鸡鸣始知村渐觉暾朝阳青烟出林际滞穗或在塲感兹田舍乐慨然懐故乡黄金百镒尽失路徒悲伤
　　脩竹二首
　　虚牕倚脩竹隂晴见佳景雨隙落余滋风櫺乱疎影室幽境自闲心逺地愈静丁宁防云根留伴嵗寒永脩林出夏笋戢戢如牛毛宁亡口腹味所冀逃炎熇露节半含粉风篁防解苞清隂日夜长会见干云霄
　　送鲜于运使西归
　　飞鸟避汉节朔风扬斾旌光芒躔次始见入蜀星父老喜公至来临此江濵阳侯为先驱归指唐安城君恩解烦剧劒履休殊庭众闻驷马还当为故乡荣眷兹峡中郡念昔德化深民无暴敛困士感铨衡平自闻有行色愁云黯秋隂已应江妃瑟泠然作离声大江亦安流不复洪涛惊天水相与碧云山无限青乃知盛徳士扶持有神明但恨济世具遽起懐归心宁无北阙念未忘东山情君王正仄席漏下开延英如公借甚久名闻汉公卿当赐宣室召不但问鬼神金印有斗大锦衣无夜行愿言不俟驾起焉慰苍生自嗟代舍客蒯缑郁悲音久落糠粃后日随车马尘不意侍广座见谓非凡鳞假之风雷势欲令化南溟误当一鹗荐敢冀万里程独念知己难感激爰至今时来或可勉庶隔云母屏
　　与鲜于茶干
　　吾犹蠧书鱼岂能味斯文但以性所嗜颇与黄巻亲喜闻天下言孝章有大名茍得从其游亦足慰此生向来昌黎翁始获拜北平停鸾与峙鹄未见心已倾朅来涪江上适遇君逺行我穷天所怜特使见异人令闻金石奏暂破蟋蟀声相逢已定交遽别宁忘情谪仙不可见空望江东云
　　病中喜李仲霍王子载见过
　　春风饯余寒山雨留暝色杜门正卧病俯仰空四壁庭空鸟雀至牕破风雨入拥炉意无聊胸次百忧集肉消时抚髀啸罢空抱膝户外云气昏春泥汚阡陌清晨履声喧不见车马迹忽传髙轩过未知当何适仆夫走告予有客来问疾起迎屐齿折颇觉心恱怿沈疴脱去体阳气满大宅坐闻枚叟言汗复淟然出平身拙自卫外邪屡见袭昔尝倦賔至束带难自力今者乃不然惟恐归骑急向来谢交游正乏君辈客
　　涪川寄蒲舜美桐烟墨来试之良佳因成长句
　　西风吹林秋日白脩桐叶雕霣寒碧霜余结实鳯不至野人取之出膏液山中老翁颇喜事买膏燃光归照室旋收轻煤下玉杵隂房掩翳烟不出泽麋解角麝荐香严冬折胶天与力律灰吹尽无裂文外干中坚介如石故人怜我贫嗜书遗我一丸欣有得空堂无风尘亦静朝阳压牕书绕壁起临墨池洗砚试入手已怪光夺漆苍忙忽惊云晦罨霭顿失寒松色徐嗟流落用失所翰墨何由有勲绩从军豪气吾岂能倚马翩翩磨楯墨傍人笑言君勿疑著书固属穷愁客
　　送宋秀实罢官归将有东南之行
　　遑遑鲁东丘结友得聃耳两家千嵗后尚复通爵里况予与先世相去百年迩常恨会面难此意恐遂已岂期官纻溪君为幕下士不但见典型自喜闻正始独嗟瓦砾后不遑蒹葭倚遽闻北海荐当为东山起春风洞庭波九泽弥空水挂帆下中流千里一日尔东南即王都分野乃星纪宫殿芙蓉旗玉佩白云委麒麟翳鳯皇侍辇防劒履当知帝所乐顾非俗吏比良图宜早遂力行无遽止今朝离亭栁顔色已可喜欲君早着鞭折赠当马棰
　　送谭廷硕司户归鱼复
　　平生惜芳辰每负止酒诗不量井楣缾安得如鸱夷果中麴蘖毒抱病悔可追虽无腐肠忧乃有摏喉危晩闻仓曹掾巾车欲东归此君吾畏友议论可质疑相从未云久白首已可期莫陪诸公后往听阳闗词羸然卧空舍不得一语离心旌无终薄日夕风中飞户外雨连昼水声已鸣溪行云归盖花尘涨春泥人知乡闾近自忘车马疲似闻五亩宅止居瀼东西倾倒稷下学欢呼里中儿嗟予久去国流落天一涯因君返枌榆惨然起遐思不惟消魂苦益増游子悲









　　嵩山集巻六
　　钦定四库全书
　　嵩山集巻七
　　宋　晁公遡　撰
　　古诗一十八首
　　得东南书报乱后东都故居犹存而州北松槚亦无毁者
　　旄头光埀北风起黄沙漫漫暗天地翠华清晓巡朔方咸阳宫殿生荆杞健儿解鞍留汉土凝碧池头日歌舞一朝忽弃洪河南来归舆图丞相府当初乱离谁料此南北中分指淮水天暌地隔十五年不知中原复何似至今兵罢关泥开始有北客中原来厯言王侯故第宅瓦砾半在髙台摧最怜长杨与宣曲树木荒凉迷御宿上林苑废花自开辇路春回草还绿宫中千门万户空兽扉凝尘生网虫遗民相对向天泣耳冷不闻长乐钟外城白昼无人行当道往往狐狸鸣天隂日暮闻鬼哭万家经乱今一存呜呼上帝白玉京繁华扫地令人惊此生复识太平象不及百年终未能世人宁有金石坚定恐不见全盛年出门恍惚忘南北故国何在山连天岂意扬雄一区宅城破萧条尚如昔闭门风雨长蓬蒿榱桷多年亦倾侧户牖尚带沙塲尘小儿犹学金笳声四隣半已易新主存者无复当时人城北凄凉九原路往往停车不忍去幸无樵牧犯松柏那有鲜卑防置墓春风冢木生苍烟北望拜泣还欣然向来艰难谁得免独我获此真天怜君不见开成相国玉杯第甘露变兴巢亦毁又不见骊山筑坟葬祖龙牧儿盗入焚其中儒生虑逺无后忧生居敝庐死山丘五世相传盖有道中无所欲人何求迩来天涯倦为客角巾行卜东归日里中耆旧今已无忍听隣人更吹笛
　　尉廨无隙地不能莳花竹之属惟防事前旧有栁一株予怜其独也増植其七焉暮春之月大有生意可喜为赋此
　　千林春入花梢红空庭无树来东风手栽杨栁三尺许芳意已在萌芽中官居难期十年木聊尔移根伴幽独雨催细叶相续生眉峯为谁出脩绿君不见美人梦中春日长翠帘风开卷春光饥寒病叟宁有此苍苔破封对作行游丝飞空日停午乳燕巢成寂无语柔条作隂未覆庭影立东风不能舞明年我亦未成归会见袅袅生新枝清隂渐满揺落日度曲无力弓蛮埀人生于世无定着身与杨花共飘泊他年莫忘桓将军汉南重来看揺落
　　昼寝
　　官曹无人吏休沐杜门谢病车脱轴门前经旬客不至苔色侵堦春更绿书堂萧然白日静黄蜂收声蜜房足杨花浩荡天无风檐端三丈朝阳红晴薫病眼暖欲醉卧搔短髪如飞蓬枕书睡熟呼不醒黄粱正饭邯郸翁不知纷纭梦几许觉来烟际闻昬钟
　　平都山硖中胜处余思欲一到而不能近得予弟书云今嵗仲春尝与外兄孙长文顺流往游焉闻之不胜怅然
　　沙痕夜涨春流生防风不起波纹平云间转失烟树轻舟直下鳬鸥惊橹声欲出含风湾舟人已指平都山仙宫无人锁春日苍烟漠漠松声寒谪仙賔天上寥廓三百年来无此乐知君此游殆竒絶硖中山川岂云恶昔年相期欲同往流落空山阻清赏兴公虽不见天台执笔犹能寄遐想
　　恭南道中有感
　　西风夜惊林木叶下寒浦大江未收潦黄流尚奔注起看曙光开忽已暗烟雾霭霭空谷云冥冥秋江雨昬霾天际山暝入云间树跳波乱沸白行旅皆断渡况复悲逺行扶疾在道路严程不可缓端为斗米误有田傥可归破甑谁复顾
　　雨中
　　冥冥雨脚来岩谷生暝色大江失洲渚隠起烟雾白防茫沙边树坐觉云气隔霖霪已经时初不见天日城中三尺泥陌上无辙迹秋田获无时农父相对泣各言迫军输督责甚峻急今晨忽晴霁晓日照屋壁吾饥行可疗庶食明年麦
　　凝香堂
　　讼庭鞠茂草圜扉生网虫政成胡不乐酒肴可从容人云倡优拙公在宴寝中翰墨以自娱落纸惊游龙壁间三大字笔画元自工焚香日清坐未觉尘事防牕虚度清光帘疎卷秋风隠几众山碧题诗秋叶红脩篁发清籁为公奏笙镛坐客怃然笑此兴谁能同但闻太守乐焉知清静功
　　有客自关外来颇道边亭暴露之苦时子止兄方趋原上予因感而有作
　　平凉防血不濡齿奚车辚辚临渭水一丸未及封函关已复酣歌饮都市近闻移屯集岐下战声日震长平瓦两军相持久未决将军宝帐皆在野野田秋深风力劲边云日满青泥岭三军雨立甲裳重诸将露宿旃裘冷原头霜落黄芦干西风猎猎边亭寒从军之乐今有几仲宣寄诗烦说似
　　题赵诚甫养恬轩
　　本朝流泽长后世多宗英故老称先王往往如咸平及见后来秀亦皆有典刑辟疆好清静虽仕不近名每笑黄须儿鞍马勤逺征功成不过侯弹雀良自轻养恬一室内尤见避世情帝欲睦其族赐禄恩甚荣不烦亲指呼卧防铃下兵优游有余乐轩牕亦虚明客来愿置醴庶无忘穆生
　　游仙都山
　　松环楼殿青江绕石壁流清波天让碧月照无边秋风景自清好江山难独游举觞聊一醉放懐忘百忧
　　早起
　　晨烟生逺山空翠防余昏天容颇不佳北风凄以寒醉眠拥败絮方知有竒温梦余忽惊悟檐有鬬鹊喧
　　冬暮
　　风林委黄叶寒乌噪枯枝四山失其蔽惨淡无竒姿是时嵗云暮节物良可悲边马嘶北风塞垣草亦衰传闻西南戍未敢休王师不辞征行苦颇念餽饷迟遥怜持防士半是五陵儿不知家存亡辛苦临边陲日暮裘褐单谁当寄征衣
　　嵗晏
　　嵗晏天益寒短景殊未长晓日出愈迟翳翳迷扶桑防阳不破雾髣髴光有芒开门视屋瓦北风吹朝霜起坐拥寒炉束带指已僵灰中见宿火晶荧无余光天寒不可出墐户宜深藏朝衙不敢后敛板趋公堂归来日正出临堦负朝阳兹晨暂自适明朝殊未央
　　天寒
　　树头谡谡风声来木叶已尽吹黄埃是时霜飞万瓦白晓雾欲破晨光开严天御寒惟酒可急唤江南鹦鹉杯一杯未尽醉色起红入两颊惊春回惟愁见守不少贷酒力未解还相催遥瞻浮云蔽北极故乡何在心悠哉茂陵先帝傥见梦敢不奏记通天台
　　子兼行后一日作
　　平生毎临岐辄作数日恶况当暮冬际尤用感离索千林已空枝饥乌晚犹啄北风殊未已槭槭巻黄落想当道里逺窈窕复寻壑霜寒清夜驿月树堕惊鹊仆夫睡已熟独坐谁与乐寄诗往问之聊以慰寂寞
　　冯万州当可以洞庭春色遗王子载盖用安定郡王遗法也子载招予饮为赋之
　　秋风洞庭波霜落洲渚出黄芦半倾倒江树无复色独余千木奴后皇所嘉植芳辛有余味不减玉斚沥可令披黄苞以甘授欢伯酿成无边春吞此云梦泽犹持陶家轮断取李衡宅纳之瓮盎中未觉宇宙窄方当玉腴熟溜溜糟床滴尚带含霜容未饮香满室味夺桑落醇色轻蒲萄碧夷考无前闻畴能妙仪狄流传自王家遗法后世得不宜博凉州时可饷賔客辍餐茗战罢持用解水厄
　　饮兵厨羔羊酒
　　沙晴草软羔羊肥玉肪与酒还相宜鸾刀荐味下麴蘖酿久骨醉凝浮脂朝来清香发瓮面起视绿涨防生漪入杯无声防重碧仅得一醉夫何为君不见先王作诰已刺讥后来为此尤可悲
　　乐温舟中作
　　宻云巻雨归空山暮林接翅昬鸦还须臾水面明月出沧江万顷瑠璃寒波平汗漫天无风水光月色相为容临流爱此无尽碧乘月直下沧浪中江心石出髙崔嵬水作镜面无停埃琉璃万顷忽破碎知是一苇横江来中流与月更媚妩湛湛无声翠光舞飘然长啸顺流下櫂夫请留恐仙去姑令结缆寒沙边月方正中光入船洗杯索酒属明月今夕之乐宁非天


　　嵩山集巻七
　　钦定四库全书
　　嵩山集巻八
　　宋　晁公遡　撰
　　古诗十七首
　　闻范道卿将赴试成都作此勉之
　　长来故倦游车辙环天下艰难不吾容虎兕适旷野世方卧积薪敢独怨飘瓦久荒小山桂几葬蒲圃槚百罹生不辰一死天所赦故交赠绨袍旅食悲冷炙将索长安米偶中泽宫射倚楹日悲歌鲁国疑欲嫁退慙一木防安足支大厦收声就泯黙故意遂衰谢二年游诸侯弹铗守代舍地湿恐鹏来常畏阏单夏官慙司马巧学愧齐人诈低回甘折腰俯仰甚出胯入遭妻孥笑出畏官长骂一官终无成他日要税驾买山诛茅草绕屋植桑柘妇能躬井臼时馌南亩稼人皆见我穷连蹇足悲咤往往怪范君何不老闲暇不知骥伏枥风云要凌借一日千里行汗沟沫流赭我方驭欵段敢追王良靶闻君近举子满室光照社少年早乗龙佳境渐食蔗杰思到班扬英妙等终贾被褐肯迷邦韫椟久待价理无珠遗海果见金跃冶出陈治安防去览德辉下大才哙非伍髙论秦可借决科在此举定取一战霸勿为栖棘鸾会见上金马晚来秋风髙木叶下清夜急令呼麴生为我饮伯雅家贫无丝竹作诗助陶冩归时更过我扪虱同倚桦
　　今秋久雨至八月望夕始晴月色尤清澈可爱置酒月下作
　　玉斧琢月玻瓈声月中桂树秋风惊终年待此一轮满不忧蛙食忧鼍鸣白鼍十日鸣空山雨师乗云呼不还黄尘晓涨三尺潦明河夜飞千丈澜广寒不复观霓裳公子岂解歌秋阳釡星未灭日已出风櫺雨隙栖清光须臾绀缯展秋碧仰见西山衔半璧青天冥冥星益疎光芒寒溢干山白今夕何夕谁与度举杯属月当起舞陶然相对影凌乱不觉惊乌起庭树树头霏霏木叶坠白露悬空斗埀地虽无丝竹为陶写亦有鸣蛙当鼔吹向来悲歌子桑子饥坐虚忧木生耳安知上帝思澄清要令六合无泥滓
　　十月晦日同一属官刘司户师教授孙司理游九顶山登万景楼分韵赋诗得游字韵
　　今日当赐沐幸同官属休于时舆梁成径絶苍江流山灵念我来遂使防雨收林端膏泽滋岩际阳光浮倚杖送飞云列席俯沧洲所携坐上客不减枚与邹被服玳瑁簮辞华瑚钩樽中潇湘清引满更献酬欲观南东亩往登西北楼其下岛屿出凄然洞庭秋将归各赋诗聊复记此游
　　哭盘石墓下
　　种木已大拱今年初一过方持斗酒奠其若下泉何寒日墟中淡悲风冡上多一为知己恸泪湿石盘沱
　　寄师会三郎
　　青松初生在涧阿未闻托根附女萝女萝弱质安足恃奈此嵗晚风霜何我观妇翁念汝妇亦知阿翁昔念汝阿翁之恩那可忘明年归守五亩桑勿使父老祠桐乡
　　闻稻有成
　　庭柯不揺绿蔽空西风未囘尚南风香稻既收八月白晩花能开百日红安排物色慰年暮流落天涯嗟路穷炎江热石那可触少待征帆驾归鸿
　　竹醉日
　　尘埃蓬勃欲障天畧无爽气北牖前五月风炎竹尚醉九衢日长栁亦眠小儿畏热书颇废老子罢食梦相牵桂浆蔗饮不解渇汲尽百壶冰井泉
　　赠师传郎
　　盘石山深鸟相呼常忧草木侵樵苏子孙存者亦牢落安得上冡来鸿胪忆初起家声烜赫翰林主人嗟莫及只今若使翁不亡再试南宫期第一传郎十四如我长骨骼已似能文章阿翁穿杨有旧箭传乎勉力不可忘
　　秋日送客梁山道中
　　白露下木末寒蜩抱枝鸣道旁几官树稍稍栖乌惊不知何为尔萧瑟来秋声遥山敛暝色凉月含空明吾其及清夜登车可徐行露帻受新爽风襟逐轻尘兀兀寄残梦泠泠析余酲东行二十里斗落参复横晨光明紫霞银潢淡疎星吾行不可缓晓复尘沙生
　　喜陈行之病起
　　闭门莓苔青欹枕风雨秋白日稍觉短急景逝不留鸣蝉尖旧响髙槐老新柔吊古哀九辩感今懐百忧是时甫七月大火方西流隂麓悬暮色停云挂空愁凉风飒然至有声在林丘萧萧吹游子意己思良裘隠几黙不乐读书将安求岂无三益友共此百尺楼陈郎漳濵卧久阙过我游朝来见顔色厥疾云已瘳自兹可来往笑谈更献酬不忧饭成糜相约劒买牛谁能与此世颠倒同薫莸
　　西风
　　西风何时来秋声已萧瑟卧闻庭前树终日鸣防防虽云未揺落惨淡损光泽官槐脱髙花穉柏矜独碧感兹嵗婉娩客路尚行役病骨感秋气疟疠苦见迫蜗牛犹自庇狐兔亦有宅抱病寄官舍意气非复昔顾无揣摩才胡为诸侯客
　　醉歌行赠闾丘伯有
　　昔别我髪青如葱再来两鬓真飞蓬怪君五十面犹红答我有妇贤梁鸿澹然意逺态甚浓乃有谢家林下风诗书图史仍兼通岂惟刀尺工削缝入门不忧四壁空要使我乐忘其穷终朝举桉欢笑同方牀曲几陈座中纸牕云母明房栊华堂虽未挂桑弓两女杂佩琥珀龙大女已能绣芙蓉小女解唱风入松事夫如賔顔色恭嵗时称夀曲三终自歌鹊巢咏阜螽正须富贵报汝功何时执防明光宫只今西州兵马雄盍往献防西平戎
　　燕闲
　　四无市声身燕闲更居髙明益清安铜缾水冷碧井冻冰浆饭香白雪寒味毋致和夏小正仗当早归汉从官此身不愿奉朝请但愿常甘藜藿盘
　　合江县舟中作
　　春江涨黄流渐没滩上石是时三日霖垅麦半腐黒四顾云气昏江树生逺色苍茫何所辨目尽千顷白汗漫若无际空蒙如有觌萧萧雨中帆正此逺行役冯夷喜我至归路风愈力中流浪为开荡漾放舟入恍疑潇湘游白苹了无迹故人楼中望天际应可识
　　三月二十九日舟中作
　　今晨天气佳晴光被茂草草际含余滋粲然清晓舟师催解缆及此风色好江神似相予扁舟若轻矫
　　病中一首简陈行之
　　冈陵虽坡陀其下水所积山通巫硖雨地类长沙湿太阳岂不照浸渍本膏脉气蒸柱础润暗起牕户黒老屋生菌衣隂墙上苔色不知今何时寒暑昼夜易邑人安土风特不宜北客我初忽不戒诗酒颇自适艰难出一语不博万户邑竟坐伤天和两卧漳濵疾急求三年艾几堕众鬼域自惟形羸甚固易中肤革昔年见君至豪气非我敌谓将独免此不受瘴疠厄胡为亦效我倾倒弄翰墨吟哦雕肝肾辛苦出钩棘迩来亦抱病发作乃并日涤胃无全功徙薪有上防意其水帝子欲君更竒出手掉芙蓉旗聊尔一戯剧庶闻谴疟篇相将还白石
　　雨
　　浮云起层隂空中薄为雾檐端雨声寒客子念迟暮祝融如昨日白帝已更御寒声傍络纬秋意入庭树六龙疾其驱嵗月不吾与妇子催授衣荒城闻砧杵






　　嵩山集巻八
　　钦定四库全书
　　嵩山集巻九
　　宋　晁公遡　撰
　　律诗五十五首
　　至汉嘉简李恱夫
　　一别相望费嵗时盛山父老至今思才髙方朔三千牍名配韦郎十二诗论荐久闻章奏上推迁独怪玺书迟少留剰看平羗水更继风流太白词
　　示犍为李令君
　　悻直每疾恶淹留无徙官性虽与物忤吾独惜才难埀老须闻道为邦贵在寛君宜念此语衰鬓各霜残
　　送梁子辅赴召
　　始见擢髙第即当登赤墀今闻一节召已恨十年迟圣主图兴造诸儒合论思此行宜努力勿复负清时今日朝廷议如闻少及民诸侯无患楚三户可亡秦但使诛求减常令贡赋均荒年免离散率土尽王臣汉廷日征召舟楫去纷纷行路子所见成功吾未闻故人期此去圣代用斯文会使如椽笔书勲继典坟
　　简谢达夫
　　吾识宣城守又违之一邦相看知雅曲必解赋澄江温厚气无杂衰慵心已降举觞喜见属亲为拨春缸
　　寄李仁甫
　　守地难越境吊生宁及哀自伤转蓬逺莫致束刍来惨日熈夏屋悲风号夜台遥知倚庐处流泪渍苍苔
　　李恱夫刘文潜坐上醉归作
　　将老尚逐食相逢聊举觞贫非原宪病酒发次公狂未至世臣国先登君子堂谁能更拘束短髪已沧浪
　　赠张听声
　　张子目盲心不盲吾知胸次有人伦眼光安用如岩电白首王戎不识人
　　论士平生妙入神是谁无此耳轮囷唤钟作瓮皆堪笑自是渠侬听不真
　　自恭州之眉阳相送者六客意不可忘以诗为谢
　　所得乃三益相从非一朝龙方卧陇底鱼肯似阳桥月看玉奁满风吹金烬销少留吾亦住不待楚词招
　　赠朱师轲朱奎父
　　洛阳盛人物丧乱亦南迁今见大夫后犹如翁子贤端居送日月秀句写风烟相遇何匆促临分重惘然
　　置酒北郊外送张真甫还什邡
　　髙木已在望不妨寛作程相看愁馔彻未用遽杯行春暖姜肱被川平雍齿城遥知喜公至鸡犬亦欢迎
　　东津
　　东津草生花未开西山雪消水欲来玻瓈江尽不受垢蒲萄酒浓初酦醅啄木唤君有扣户提壶劝我勤举杯春能几何看即暮一月杖藜须百回
　　龙爪滩
　　龙爪滩前江水平蟇頥山下春草生白石既出细可数杂花初开逺更明日落尽见楼阁影天晴易闻钟鼔声至今囘思三峡路蛇退猿愁心甚惊
　　十二月八日雪
　　桃杏顔衰不解红朝来飞雪舞回风东风似与加湔拂病叶枯枝一洗空
　　登梁山县亭
　　举觞自起劝西风吹尽千林木叶红遮断前山浑不见恐妨极目送飞鸿
　　感事三首
　　中原耆旧老江东泪洒军前草木风巫峡山髙苦霜雪附书那有北来鸿
　　长安摧堞有乌声草木犹防战伐尘应念关中不忘汉至今遗老愿王秦
　　常恐东南驿骑疎每逢人至问扬都深知白部心轻汉终倚黄旗运在吴
　　江上春涨
　　久坐思行乐兹晨强出门菰蒲荒少岸桑柘逺知村波急春涛大山晴午树昏每来成独往佳处与谁论
　　送王师厚
　　宿草丘边手自耘辍耘过我意良勤可怜一语未深接借问去来何见闻
　　季父髙名映里闾复欣千里识名驹当令东海评清誉他日还如二大夫
　　照上人去硖内游吴下十年而归眉宇炯然无复泸濮间气喜作二解赠之
　　几年持鉢下瞿塘踏遍东南古道塲乡里再来人不识碧瞳白颊带湖光
　　吴帆却入瞿塘硖草树连云山四围想见同来木上座怪君何苦复东归
　　过圆觉院简照上人
　　一洗糟粕地再闻钟梵音前身老东院具体小西林自昔知味少于今无巷深是中有妙理直下试防寻近承琮上人问讯甚勤老懒不能作书以偈答之
　　食时持鉢乞诸隣不用毗耶遣化身想见堂中慙此老法轮未转转饥轮
　　世界犹如露电身更于空里聚防尘何时麦积崖边路说法重来要度人
　　十年不到吴溪上闻道禅龛更斩新得见山中此松老后来谁是住庵人
　　次韵谢石教授喜雨
　　天子斋居坐法宫万方都属指挥中敢安无事思乐泮方戒有司归在丰每念三农皆望嵗直期九月始休工知君亦喜连宵雨与涨词源更不穷
　　次韵谢张德粹主簿
　　久知经籍总皆通万巻纵横在腹中占雨正当求管辂藏冰更欲问申丰每惭列爵来分土未办通商与惠工君自还家歌乐职大碑深刻示无穷
　　雨中登披风榭望东山
　　冈岭逶迤草木低东山好处我能知色浓意逺真堪画须在冥蒙奄霭时
　　方塘
　　清隂布幽径绿水溢回塘笋长露渍粉莲开风壊妆坐多惟踵息躁定自心凉学道今始得頥生真有方
　　年侵
　　年侵慵更甚帙乱巻还舒衰白愁看镜雌黄倦校书临风知地爽映日爱牕虚近报畬田粟洿邪亦满车
　　庭下荔子熟
　　脩枝宻叶总扶疎小摘登盘置坐隅翠盖髙埀张葆羽赤缯全皱褁明珠不劳汉十五里可压越人三百株欲与铨量立题品岂惟当使橘为奴
　　刘文潜以荔子并诗见寄
　　十里为一奔腾南海来封章伯游切诗句少陵哀异县嵗月改前年霜雪摧筠笼今逺寄珍重手亲开
　　侯革以诗见示次韵
　　少陵有幽事止共阮生论把酒与贤乐为邦惭主恩欻倾賔客坐知出聘君门胜识中郎面区区对虎贲
　　送刘文潜如吴下
　　已聚粮三月聊为客数旬吾难留逸驾此去立通津圣主坐中具嘉谋思上陈请言尧舜道第一在安民
　　隆州道中
　　冉冉晨雾重晖晖冬日防草黄迷犊卧水白见鸥飞在野樵牧少闭关商旅稀妻孥属长至遥想望吾归
　　送张君玉赴宁江幕府七首
　　冠劒堂堂仁夀公昨提金鼓去平戎惜君不往分一矢共射佛貍江水中
　　莫言地近嶲昆明刺史题书笔不停解道澄江浄如练空蒙山水是昭亭
　　子去防州颇自矜举杯大呌气慿陵新诗硖内流传满今有髙人王右丞
　　来守劒西三里城胸中岂止俗尘生簿书堆案惟思睡见此魁梧觉眼明
　　逺景楼髙风月清酒酣要看笔纵横山川有待君知否可是东坡赋不成
　　众水争流赴硖中轻舟东下疾飞鸿流金不信人间热知有长江万里风
　　江声汹汹雷霆硖山气苍苍云雨台白髪拾遗吟不尽分留物色待君来
　　鲜于东之晋伯之子赠诗次韵
　　防风猎树有佳声一榻无尘户牖明已擘荔枝怜玉破更开碧嚼冰清
　　堂上诗书抵万钟席间罇爼是千峯萧然更听松风曲唤起江东阮仲容
　　髙帘不巻户长开须子时时着屣来一坐清风生白羽九衢乌帽失黄埃
　　尊前每诵赤壁赋如见当年秃鬓翁谁谓流传到乔木果然遗响托悲风
　　一扫浮云万里空月华都在野航中葛巾藜杖勤相过共赏芙蓉四面风
　　资州太守知衰懒日日倒床惟睡浓走送甘鲜三百颗似君风味喜相逢
　　寄查元章
　　一别三十载再来闻未闻割鲜烦防我举酒欲浮君辩口霏木屑醉顔生缬纹相从能几日明发重离羣喜见吕元锡闻往谒李仁甫奉简短作
　　关塞三峩北山川五渡西喜逢连璧友【时与伯浑俱】来自钓璜溪先世施行马髙才滞割鸡平生李元礼好士必提携



　　嵩山集巻九
　　钦定四库全书
　　嵩山集巻十
　　宋　晁公遡　撰
　　律诗五十六首
　　王伯厚以诗招伯浑次韵同往邀之
　　忆昨归来万里遥不能对防未央朝山林得计成长往松石为朋是久要痛饮肯来同榼挈小诗聊遣当弓招请君莫学全椒老涧下辛勤舍堕樵
　　师伯浑用韵复次
　　束书归隠不辞遥庠序懒陪耆老朝野外卜居无鬼瞰山中誓墓以神要暂来同作荔枝社安可轻违桂树招已遣官奴理琴瑟岂惟百戱但歌樵
　　再赋
　　风俗相传三近古作成况自圣明朝藏家文字本苍史继世子孙非黒要近报汉廷频诏下时闻蜀士有旌招怪君尚尔衣逢掖独向空山伴采樵
　　背郭深通一径遥奔流坐看百川朝飞来黄鹄陂已复归去白鸥盟可要益部官曹宁久处津乡书札近相招此生若有躬耕地白首甘心老负樵
　　再赋
　　古者诸侯今牧守衰迟难强嵗相朝惟须稚子理簔笠兼有老妻缝襋要来嵗定从田父去飞书不待故人招平生最爱津乡聚江小可渔山可樵
　　东望行都绛阙遥老来筋力倦趋朝谁能作吏沈簿领但欲买田书质要雅意庶同髙士传不才难望大夫招津乡旧有先贤宅过者蒭荛莫敢樵
　　再赋
　　筋力何堪道路遥难陪诸彦侍同朝初无计上三年最况敢功思万里要北塞单于皆入贡西山賛普不劳招传闻已卧清边鼔堑垒长闲守木樵
　　日飜蠧简书斋里往往编摹自汉朝鸡距束毫来武信马肝琢砚出髙要时因抚事歌成相更复懐人作大招知子山中富吟咏纵横文力到孙樵
　　去通义按刑汉嘉至中岩师伯浑临别于此因成二诗
　　惭愧居士屩逺来尊者岩深知烦露宿径为落风帆潭浄鱼堪唤花残鹿罢衔堂中有耆老禅病说呢喃相送自崖返忍看骑马回故情真独厚叠鼓未须催此去无三舍相留尽一杯风林如惜别摵摵暮声哀
　　次韵鲜于晋伯清明日过水南
　　盈牋寄我送春诗不减风流杜牧之觅句已应儿辈觉论书那得外人知如闻此上三年最相过能成一段竒况及霜天宜把酒四郊物色胜花时
　　又
　　又赋斜川五日诗行将去此欲何之一年春事仓庚报万里乡心杜宇知笔力早衰无痛快词源渐老乏经竒文章子骏惟君似学到扬州刺史时
　　嵗尽
　　嵗尽余一年侵懐百忧人生汉南树节物劒西州风榭梅花委春杯柏叶浮峩眉有佳色领览为登楼师袭卿来权摄峩眉县禄东之来乃去送以诗乃元日也
　　白水诸山翠作堆岂令飞舄着尘埃勿嫌屈子峩眉县正得同吾婪尾杯淑日升堂迎昼永和风排闼送春来还家尚可为亲夀柏叶清尊手自开
　　送汤子才
　　江湖此去水连空万贾连樯浩渺中帆影浸斜青草月笛声吹尽碧芦风未论魏阙功名近不与巴山气象同更到临平看辇路沙堤十里软尘红
　　闻虞防政至玉屏山
　　宣室思贤久锋车促召还去调金铉鼎来别玉屏山拱木雨露下丰碑天地闲九原凛如在想足慰慈顔乡党敬前辈朝廷尊大儒公无念丘墓人自禁樵苏此去居衡轴长留执事枢求贤养邦本深为賛吁俞
　　示中岩长老子文【案此下古诗三首原编误入】
　　我为应真来欲结无生缘不食中岩饭但酌中岩泉莫言一杯水实具五味禅请师问应真此语然不然
　　子云
　　子云世所贱既死名乃传至今读其书共言以为贤必待成丘垅何如用当年贵耳不重目斯人真可怜
　　蔡光禄
　　白头蔡光禄不肯拜司徒满朝愕相视盖是时所无负乗初莫责循墙乃当诛古书若尽信夫子实欺予
　　江行
　　泸南道穷复劒西桃花浪生行苦迟百丈牵舟上春水三尺为邦逢圣时平芜细麦绿相映老树杂花红已衰峩眉山月今始见令人絶叹谪仙词
　　木犀花二首
　　粟玉开花顔色新秋光未觉减阳春萧然不受风埃涴知是髙标可辟尘
　　满贮雕盘可镇帷论花压尽劒东西岂惟鼻观遭渠恼邻舍闻香亦骇鸡
　　杨防政挽章二首
　　学海波澜濶人间爵齿尊南宫冠多士东海起髙门请去三公府归休五亩园何须篆幽石天下有师言亟上疏封印空驰会车山川浑不改气象比何如德行太常议功名惇史书平生所荐士岂复减严徐
　　清明
　　便觉近长夏温风蚕欲成冠欹知髪少衣薄喜身轻初荻青穿水繁隂绿满城朝来试新火茶鼎听松声
　　晩望
　　迟日髙楼上江山引望长浮鸥轻浩渺飞鸟灭苍茫洲渚苹初白陵陂麦未黄流年太怱促转烛过春光
　　闻李士举宿马鞍山
　　入境封人报飞书侍史还初闻虎节使已至马鞍山霁野风烟丽端居日月闲此行吾所羡脱屣簿书间
　　江上
　　江浅晴沙见山髙细路分老藤维堕石逺树挂残云燕鴈遥难到巴鸎暖遂闻花飞少顔色委地自纷纷
　　春日
　　花发春连屋山晴昼满楼所过皆异县何处是皇州颃颉莺衔逐呢喃燕聚谋物生各有累于世孰无求
　　野亭
　　兴发寻春去宁知行路赊檐牙啄晴汉屐齿散平沙风偃陵陂麦云埀间道花芳菲看即过留滞改年华
　　挈榼
　　挈榼吾何往闲临积水边晩红看落日春碧爱晴川蜂蝶低窥酒鳬鹥狎近船平生五湖兴见此一欣然
　　出郭
　　出郭花相引寻荒草欲迷绿低怜独卧红缺见莺啼溪石皆堪坐山醪亦偶携淹留送落日直过石城西
　　合江舟中作
　　云气昏江树春流没钓矶如何连夜涨似欲送人归乱石水声急片帆风力防舟师且停橹鸥鹭畏人飞
　　江雨
　　江草被霜槁江云随雨飞稍看霑径湿故作映空防晓浪初吹浦春泥未汚衣南征羡鸿雁独有故乡归
　　出郊
　　寒江多石出危岸有沙摧短绿行穿麦髙红仰嗅梅故人能共往胜日可频来春事从兹始羣花次第开
　　小立
　　小立临洲渚徐行过野亭颓沙江沸白穿径草分青秩酒近无给穷途真独醒春来慰羁放幽絶赖郊坰
　　梅【古】
　　防阳回孤根霜雪破余凛顔红发春鲜肤粟怜夜永轻风送幽香缺月散清影寒乌忽飞来伴此一枝冷
　　中岩十八咏
　　慈姥岩
　　栖岩既下集賔天复上征八子似荀氏中当有慈明
　　罗汉洞
　　释迦行中国设教周孔同吾知诸子弟不殊阙里中
　　唤鱼潭
　　潭水清见底老僧来唤鱼与渠同法食持鉢施斋余
　　宝瓶峯
　　谁将巾瓶来置此几席间不可唤木试往问沩山
　　虎头峯
　　山灵亦自喜尊者乃吾师得与鹫岭并不作虎头痴
　　盘陀石
　　飞亷日扫除预知尊者过不令有尘垢汚此石盘陀
　　风穴
　　有风地鸣籁无风石抱云上人如宴坐不可堕声闻
　　瀑布泉
　　溅沫响空谷分流清法筵元因卓锡地今为洗鉢泉
　　望江亭
　　偶来俯沧波遥见生白苹望望不得上笑彼涉江人
　　玉泉亭
　　徘徊立泉上谁敢酌寒清莫解金凿落且听玉琮琤
　　松风亭
　　皎皎石上月飕飕松下风清絶谁领会倚杖送飞鸿
　　应现亭
　　松道须雨洒山扉遣风开尘念自起灭至人无去来
　　寒峯轩
　　崖隂日石润露漙漙何似蓝田下髙并玉山寒
　　碧筠亭
　　萧然一丛竹何当举似人不可妄认此青青为法身
　　石笋庵
　　竒峯如立笋太隂生古苔谁能此出入咄咄金石开
　　壁轩
　　巻书置案上黙坐初不看侍者空堵立湛然惟壁观
　　止庵
　　智者有所说后生谁究明韦编具此眼时止复时行
　　西方阁
　　官失学四夷寂寥洙泗濵至此每再拜西方有圣人












　　嵩山集巻十
　　钦定四库全书
　　嵩山集巻十一
　　宋　晁公遡　撰
　　律诗五十二首
　　前恩阳尉周邦举出予兄激仲所书其父竹轩记求诗因题二解
　　眼看数竿今白头髙标直节气横秋果能似此孤竹子何羡渭川千亩侯
　　俗士胷中数斛尘此君偃蹇不相亲当年曾识子猷面大令今来是故人
　　园中二首
　　南北东西极目天看天不比下牢关遥知前面山尤逺直到飞鸦灭没间
　　眇眇周垣总路平森森夏木已隂成却疑身在华轩上翠幄中间曳杖行
　　用薛郎所寄示诗三韵
　　子勿诮毛颖渠言何使余遥知生白室谁助杀青书巴墨漆相似蜀牋霜不如殷勤遣分寄吾汝与同车阿传议酒食察贰更亷空开瓮鸭头绿磨刀鱼眼红报功他日在食淡暂时同富贵行自致圣时无道穷薛君昔在日才可齿诸任继世能传业为文有嗣音千秋当却老六籍更钩深何以夀吾子髙才无陆沈
　　请缘老住持象耳山有诗次韵
　　朦胧两眼着花认取空中起灭华我是官曹老厐蕴终无瞎棒与盲枷
　　中岩尊者幸同堂浪走诸方有底忙若道渠侬棒可畏新罗未过合思量
　　送王章赴长宁通判
　　仰事各黄髪今为闾里荣共看朱绂贵更益防衣明泥轼幸小驻羽觞当缓行期君如石建烜赫汉西京
　　次杨国材韵
　　形模岂称侍承明不愿箫韶听九成但愿丰年有髙廪千夫获稻看秋晴
　　耆年何在隠墙东常乐箪瓢陋巷中白首可无知所自宜歌帝力颂天功
　　师廷珍以诗见惠因用其韵
　　欲平靺鞨与坚昆下诏旁求辟四门吾子莫孤明主意建隆开国圣云孙
　　苍苔半蚀蔡邕碑今日中郎有女归莫怪昏昏暗丘垄浮云泪湿不能飞
　　诗礼初闻卫尉旁起家期擅蜀文章快吟芍药当阶句剰看芙蓉别殿香
　　王元才甥见过其弟元济甥继来有诗次韵
　　把酒悲歌望蜀天感今懐昔重凄然道坚或谓如无忌灵运还欣对阿连他日鹏应自鹍化此生蚿岂待防怜笔锋剰淬犹锥利明嵗文塲破两甄
　　宇文绍恭所藏其父德闻手书其祖家训一巻
　　蜀士相与语故家谁得如千年令威宅一纸伏波书
　　晓望
　　城上髙楼出女墙遥看初日尚苍凉松边淅沥风成响草际晶荧露有光乐嵗共歌羊考牧新春不与雁还乡圣时愿报收舆地快自襄阳下洛阳
　　李士举见寄次韵为谢二首
　　忽鼔硖中櫂来从渝上城何为向南亩本合侍西清树色行相引滩声鸣不平青城有仙伯往矣授长生想见山灵喜如看柱史来江清无急硖野润失飞埃行揽孟博辔再然安国灰相过忍遽别莫放锦帆开
　　师伯浑以诗告别次韵
　　闲居何不乐非愿世兼收利乃庶人意道惟君子忧野花开北陌官酒酌东楼【嘉州酒名】故里有书至应言无久留此去即乡党子宁无友生不堪今日别真见故人情杯覆葵花小尊倾竹叶清送行须尽醉兼为破愁城杨复先寄荔子仍和予昨所赠二诗因次韵
　　林间熟丹实叶底缀红云并舍皆好事絶甘能劝分扣门知使至登爼觉香闻更与诗争丽纷披锦绣文嘉果喜三嗅名园思一游骈头丹殻皱绕指玉浆流味压干子韵髙萧洒侯安居日防此边堠幸兵休遥想载酒客时来从子云山髙去天咫日永惜隂分秋稼田亩接夏闾里闻草堂无数出猿鹤有移文野色正如此废书时出游山吞落日尽硖束大江流俗驾谢逋客郊居如隠侯爱君吐佳句落纸不能休
　　书斋
　　廷尉已执天下平更出一节令循行时清断狱嵗大减小臣何功君圣明纸牕风破夜自语瓦沟雨来寒有声官闲无事但宴坐满室惟对书纵横
　　离南平
　　晨光惨惨杂防霄寒水溅溅更断桥风陨栗房开紫玉烟防萝幄叠青绡官曹已毕三年考客路深嗟万里遥从此扬舲下巴硖新年当及未央朝
　　西山
　　万州城西何所有髙山其下俯寒塘浮鸥借草溪沙暖飞鸟冲花野树香他日拟从南岳隠平生尤爱北牕凉道人为我收松子剰种清隂十亩长
　　至日留滞荆渚同邓氏兄弟饮酒
　　今日当长至穷年尚逺行野晴春草细江晩夕阳明衰病依僮仆经过得友生浊醪来近市坚坐且徐倾
　　行李
　　路出苍江上云生乱石间中年幸强健今日试跻攀湍硖寒鸣地頽阳暮隠山仆夫问行李早晩遂东还
　　硖内
　　硖内收多雨沙边惨积隂龙吟殷地逺虹饮入江深不作山林去非忧荆棘侵经年困奔走无力更登临
　　闻笛
　　落日卧郿坞忽闻吹笛声天清孤鹤唳江浄蛰龙鸣谷响风时下山髙月未生谁能永今夕呼酒与同倾
　　扫径
　　扫径通春屐开林啓夕扉浮鸥避人去轻鷰引雏飞尊爼深留客风尘渐息机不妨坐至晩少待月同归
　　山行
　　白沙素石浄无泥橘刺藤梢已不迷牛放逺山连鴈鹜蛙鸣废沼下鳬鹥终年去国空弹铗尽日看云且杖藜久客诸侯成底事幸逢寛政免推挤
　　江边
　　素石寒沙共眇然荒城古木暮云悬空山静荅钟声逺落日晴随树影圆屡报传烽沈塞外时来倚杖立江边东南耆旧今安否欲寄新诗谁为传
　　江边日日强登台越柁吴樯久不来投迹东巴留万里侧身南极望三台公朝遣使丁年去丞相疏恩甲第开圣主得贤如作颂防臣愧乏子渊才
　　郊外
　　草尽春泥绿花乗晩照明遥山先暝色平野易风声归沐休形役深居感物情据鞍聊一出佳处得徐行
　　春畦
　　水满春畦白云连晚照黄野花时结子溪栁不成行客礼容吾懒酣歌与世忘晚来得新句吟罢立苍茫
　　汉川
　　道路通襄野风烟近楚天地卑荒巨泽山断见平川舟楫自此去音书谁与传西南是巴峡应尽落霞边
　　大冶县见梅
　　客里逢春色江梅发故枝正应伤老大似欲慰栖迟雪树真相引风花莫倒吹南来愧何逊吾病不能诗
　　正月二日至九江过陈汉卿
　　行路伤徂嵗思家伫逺情云迷五尺道春动九江城耆旧无元亮交游得仲卿【汉卿慕王仲卿为人故取其名】尊前见芳草已似唤愁生
　　夜
　　树合春城暗江鸣夜硖喧艰难犹此地漂泊更何言冉冉轻烟集辉辉列宿繁巡檐望南斗无路入脩门
　　官舍
　　雨径苍苔滑风帘翠篠斜邑居藏万室驿道接三巴晓堞调清角春庭放早衙归休幸无事随意酌流霞
　　晴野
　　草色熏晴野溪痕上白沙鸣鸠行哺子晚树续开花多事真堪厌浮生每自嗟坐来归兴动城郭欲吹笳
　　偶作
　　官居复何有幽事亦堪夸髙树行春蔓疎篁上晩花常年皆作客随地即为家尚想关山路伤心故国赊
　　雨中过祁门十里不能进宿旅次
　　今日祁门县冲泥怯逺行含风云叶细间雨雪花轻溪晚白鸥下草寒黄犊鸣吾今更何往漂泊愧平生
　　旅宿
　　漠漠硖云乱冥冥汀露防鸦喧得食喜鸥近畏人飞旅宿天涯滞心期嵗暮违沧江闻已涨似欲劝吾归
　　嵗暮
　　晴峡开寒祲沧波逗逺光年华已衰谢春意尚防茫久汚功曹掾终慙谒者郎南方诚瘴疠经月或无霜
　　沙寒
　　沙寒兼白石瀼断入青溪硖雾连山暗江云出水低逺游殊俗倦归路故乡迷日落荒原上城乌已复啼
　　江流
　　江流日日上平芜细径侵沙渐欲无嫋嫋紫苞开露笋森森青节乱风蒲晴川黙数千艘过深硖遥看一水趋传道南樯有归使晚来失喜问扬都
　　偶成
　　离离树影晓仍疎寂寂禽声暖自呼雨垤蓄粻来聚蚁风檐壊网落悬蛛十年空诵归田赋万里试披舆地图老向人间定何许只今湖海更南隅


　　嵩山集巻十一
　　钦定四库全书
　　嵩山集巻十二
　　宋　晁公遡　撰
　　律诗五十二首
　　李仁甫将至郭下以诗迎之
　　公馆可休舍良宵宜对床肯污白云屦来过碧澜堂置馔同三饭开筵累十觞凉秋当泛菊小住撷微芳
　　次韵李仁甫
　　北牖厌髙卧西山思胜游诗人少题咏物色尽分留小憩青城夜幽寻丹景秋何人与同往二老实风流
　　中原
　　中原北望连虎牢遗老畧皆死草茅萧瑟千秋万嵗殿尘埃四通五达郊无人雄心肯出塞何日战骨与封崤三军嵗嵗费供给但闻边庭峙刍茭
　　节往
　　节往天始肃地炎霜尚防静闻木叶下晴见荻花飞积水蛤犹吠并隣鸡正肥孤云吾所羡独有故山归
　　石判官惠诗用韵为谢
　　吾宗衰谢尚斯文长抱遗经教子孙海内世家惭卫史壁中编简即齐论交游幸得二三子毁誉当如六四坤肯为清谈饮一石絶胜杂坐独留髠
　　简任季明府判
　　昔别嗟何往今晨问始知兹为泛舟役端若赴襟期夜雨霑桃叶春风在栁枝相逢不同醉辜负艳阳时
　　绕树
　　绕树行百匝临池把一杯白知茶蕊上红对烛花开已作寻芳去何辞尽夜囘恶风无借在明日满苍苔
　　游园
　　林隂忽忽已藏鸦作急寻芳赏嵗华尊每不空缘好客席无何乡为随花开新合故从衣薄度宻穿深信帽斜傥有归休五亩宅老夫着处便为家
　　他乡
　　故国山川安在哉他乡今复见春来蓬蒿并兴草益茂桃李不言花自开催促年华似推毂较量筋力试登台归田尚可扶犁在明嵗当驱俗驾回
　　与官属往江上观淘江
　　郊原渐看荠麦繁尘沙逺着榆栁昬花光照眼暖自醉江声入耳清不烦县官作堨相地利邦人防城酾水源我将载酒劳掾史酌言酬之两山尊
　　丙戌元夕
　　刺史敢云乐今非耆旧初香醪秋露薄膏火晓星疎岂止君不足谁能财有余近闻寛赋敛明诏议亏除
　　看花
　　春到人间得几时可堪鹎鳷趣春归不辞日去千回看便恐风飘万防飞
　　布谷
　　南村北村布谷鸣家家陇头催出耕道逢田父喜相语四十三个春水生
　　视通济堰二首
　　野树皆绿叶清江初白苹偶来无筮日小出当行春人颂勾龙社恩沾佩犊民横江三百丈遥见石嶙峋往年初堰壊乐嵗亦民饥再见龙尾水如兴鸿却陂名同召伯埭人立许杨祠祝史有祀事歌予迎送诗
　　细雨
　　细雨真宜麦轻隂似养花人烟随土断村径逐溪斜大道能方轨春泥欲溅车归来洗鞾袴城郭未吹笳
　　新津道中
　　野绿平如案松青润更加两岐惟有麦一县已无花日色深迷雾江流浅见沙平生爱春事忽复过年华
　　郡县
　　郡县纷纷数代更循良少似汉西京未闻子产能寛服谁见翁归有急名所望家无空杼柚常令天不害粢盛打门不怕催科吏愿与君王竭地征
　　修觉寺
　　山绕象耳北堰横龙爪西遥瞻蜀玉垒不减汉金堤未合三江水仍通百社溪春流已可爱散乱浴鳬鹥
　　池上与师伯浑饮酒
　　冉冉烟生树溶溶水满池藻寒鱼不食花暖蝶先知相对饮凿落不妨歌接防还山何用遽同过艳阳时寄李恱夫时监成都军资库茶马司檄兼僚属闻近治胥吏数辈
　　賔筵聊可乐筦库亦何劳近巳尸鼠辈果能清马曹晴郊堪挈榼春事助挥毫借问浣花水只今深几篙恭州报恩长老宣公以四偈见别用韵为谢
　　再到丛林得我惊斩新花果自然成种田更有僧只户乞食何如舍卫城
　　甑中炊米釜烹鲜莫道巴儿不解禅日日扣门来乞火个中已有一灯传
　　大地八风初不动老夫自驾铁船行莫忧船上不知晓元有木鸡来报更
　　海头已白藏头黒老去心情总不堪请唱德山歌一曲却能打鼔似关南
　　次韵杜主簿
　　平生有志欲归休老向殊方尚转流五亩桑今如卜宅千章荻可比封侯几经峡口江水夜往看峨眉山月秋终恐官曹败人意不如一笠钓沧洲
　　喜简元辅兄二首
　　元有不病者君无嗟遽衰闭门谢余子扶杖看清时野树着花早春江生浪迟相过忍轻别小立为题诗息女有所托衰懐寛老翁通家犹孔氏得婿似权公奕世姻娅在平生忧患同追思九原友宰木亦悲风
　　白宋瑞
　　圣主思献纳诸公专讨论吾生端有命此去勿多言往泛碧万顷归来朱两轓江湖自可乐不必上龙门
　　次师瓌韵
　　迩来才力愈衰迟说向诸公笑脱頥来对老夫何所见归求文字有余师相期要作后雕柏自献当同前列龟莫学一官今潦倒白头深愧伐檀诗
　　与客饮池上
　　脱畧簿书外按行池籞中笋长风解碧莲浄雨欹红佳客常契濶良宵难会同巾车幸过我取别莫匆匆
　　次刘机将仕韵
　　承平玉烛四时和处处惟闻击壤歌富国不须搜粟尉劝民当应力田科使君身似社樗老故里贤如乔木多今日九原诚可作吾谁归者有东坡
　　六月八日雷雨大作喜呈张仲季孟
　　云雾相纒暝不开披衣冲雨独登台风号旷野吹江立雷擘苍山震地来从使郊原昬白昼剰教草木洗黄埃夜凉如此真堪饮喜折圆荷作酒杯
　　送李敞逆妇叙州乃予友恱夫之子也
　　初戏涂鸦壁今升奠雁堂真堪当寝醮已共乃翁长嵗月良易得诗书宜自强他时再相见儿女即成行
　　防荔子戯作
　　已觉香皮腥染干渐忧熟颗鸟衔残髙攀上帝红云朶笑撮仙人白玉丹
　　寄泸南子止兄
　　杖钺知何处看云望欲迷真同阮南北各寄蜀东西峡崄水増急楼髙山为低春来日行乐桃李想成蹊
　　吕子山杨廷仲廷试归
　　布席三峨见升堂二妙来端须置尊酒一为洗尘埃翔雪吴江渡薫风汉殿开往还虽万里亲得到蓬莱
　　谢人惠生日诗二絶
　　本将豪句慰衰迟开巻宁知起我悲独对春风挥老泪如闻人诵蓼莪诗
　　夀我新诗意甚勤此难专享要平分愿从蓟子摩铜狄可谢苏公赠铁君
　　夏夜
　　树隂髙下绕周墙静夜犹闻刻漏长斗转未离天北极参斜已近月西厢
　　为邦
　　壤画东西劒川分上下江论才难塞职逐食强为邦晓起雨南亩晩来风北牕幽懐得陶写赖有酒盈缸
　　眉州燕游杂咏十首
　　碧澜堂
　　清澜深几许夏潦冬即空定非蛟龙宅徒为螺蚌宫
　　葵亭
　　杲杲东出日万方被照临鸜鹆不逾济草木有常心
　　临风阁
　　举扇谢风伯排闼有清音不可遣尘污但当开我襟
　　晚赋园
　　杂树畧就列清晨时涉园逢幽付鼻咏懐新劳目存
　　披风榭
　　屏幛尽通彻萧然尘土空不畏赵盾日知有楚王风
　　起文堂
　　天地有万籁中存韶濩音斯文未尝废但见古犹今
　　野航
　　方牀客常满岂止两三人谁可负之走长留采白苹
　　芳菲亭
　　清隂夏可玩秀色春可餐桃李事且置四时各有观
　　揺香亭
　　临池可手揽何似湘水中冥冥望北渚木末有芙蓉
　　逺景楼
　　山川未为逺在此轩楯中我觉千嵗近民今三代同
　　送李绍祖通判宁江
　　此去夔州气倍増白盐赤甲两崚喜看司隶李校尉往事髙人王右丞若使主公登紫殿亦归郎省卧青绫老夫只拟安田亩他日烝民颂中兴


　　嵩山集巻十二
　　钦定四库全书
　　嵩山集巻十三
　　宋　晁公遡　撰
　　律诗四十五首
　　行役
　　胡为行役尚殊方已觉春容近艳阳石齿潄江飜翠浪蒋牙穿渚出青芒艰难去国成淹泊老大逢辰倍感伤幕府吾归具朋酒兕觥犹及享公堂
　　樊口
　　林乌晴自语水鹤暮知还故国浮云外寒溪积雪间东行临赤岸北望阻青关石上洼尊在吾将酌次山
　　上都
　　晚嵗辞荒塞青春赴上都望云君日近犯斗客星孤献纳看多士衰迟失壮图功名吾已懒归拟着潜夫
　　溪上
　　野老门前云覆溪雨晴云气亦霏防水生芦笋纎纎长日暖杨花细细飞得食慈乌皆反哺巻帘乳鷰自知归天涯物色堪行乐况复淮西近解围
　　春晚
　　苔色侵堦上晴光度隙来庭花随鸟下池藻逐鱼开旧国悲铜雀新诗拟玉台一春常道路归即送春回野树交新叶春江上晚潮花泥粘落蘂麦陇散疎苗轻籁因风发游尘着雨消遥怜小山桂久负楚辞招
　　小筑
　　小筑何年隠巾车得再临竹隂覆地薄树影入池深云日清晖动山林暮景侵南枝栖未穏接翅有来禽
　　秋隂
　　出林云未断入坐雨初霑急防鸣髙瓦寒声防壊檐悬墙闲玉麈散帙乱牙籖谁道幽居胜吾今吏隠兼
　　蜀江
　　蜀江楚硖郁巉岩云雾中兼草木参飞鹘飜空投霁野游鱼跳水乱澄潭朝廷共仰辰之北羁旅长留斗以南更欲暇时求胜槩每从隣叟恣穷探
　　立春
　　我来伫立望晴空目极苍茫万壑中树色昏昏酣霁雾江纹细细织柔风一行殊俗犹为吏三揖今年拟送穷闻道东田耕帝借慙无赋奏大明宫
　　江上春事
　　春来江上解霜严羣柏周庐笋出檐突兀貍头防紫箨参差龙甲长苍髯闲思井臼髙人宅懒傍车舆刺史幨留滞殊方忧鵩入今年试为发书占
　　春回
　　城郭初瞻北斗移春回冰壑已流澌石林背日埀寒斾江藻舒风引细丝物色徐看催嵗换形容先拟驻年衰天涯草木虽无赖亦复欣欣及圣时
　　巴城
　　比从关塞歴巴城不复衣冠立汉庭越巂江寒嗟独往瞿塘硖险骇初经双崖石立悬深翠万岭排空送逺青久抗尘容驱俗驾往来吾亦愧山灵
　　清秋
　　清秋独立望殊方粉堞遥瞻埤堄长水满苍江平巨硖风交翠木乱寒塘滞留晚嵗违公府凖拟明年入帝乡多病早衰才不振豫慙无赋奏长杨
　　浔阳
　　渺渺苍江绕郭流菰蒲杜若满汀洲山云不动飞黄鹤春水无边没白鸥日落荒城闻戍鼓天清絶浦见行舟老夫旧有湘吴兴聊复今年作逺游
　　郭外
　　脩林绕屋尚扶疎绀叶樛枝老不枯晴庑无风乌自语秋塲落日雉相呼一区未有子云宅半世空看摩诘图终拟买田阳羡去肯浮沧海逺乗桴
　　赵主簿防贡篚至吴下有诗见示用诗为谢
　　轴舻千里薄枞阳未数当年汉省方勿为催归啼望帝且看奉引驾乗黄四边毎报风尘静万国同瞻日月光我愿与民歌击壤求田当卖槖中装
　　观雨
　　髙阁前临野外村坐看急雨洒山根黑云合沓奔崖暗白水崩腾赴硖喧已快脩渠通草径稍清瘴土浄柴门晚来更报沧江涨津北津南没旧痕
　　雨罢风大作
　　燕寝真宜雨卧闻风有声莫惊无碍睡宁为不平鸣折笋低行蚁飞梅暗打莺最怜两岐麦欹倒乱纵横
　　江上
　　岸冷霜排草川明月上梅清游诚可爱深夜孰能来不作寻山去难成访剡囘此生慙野老过往只田莱
　　白日
　　白日寒无色黄流涨未平云低催夕暝江浊汚秋清尚觉物多累敢期诗有声穷愁今至骨书或似虞卿次韵程愿以十诗见示篇中多及故起居舍人程子山老懒姑取其一用韵答之
　　故乡乔木莫知年闻道端居似玉川勿谓鲁侯吾不遇试言卫政子奚先传家学问三冬足挿架文书四库全颇复因君懐柱史当时髙会有羣贤
　　费子范以予铭其父墓持锦物相饷尽归之姑留洮州绿石研一作诗谢之
　　大费家声星斗埀乃翁名迹世人知平生于此辞无愧不减东京有道碑
　　讼牒装懐尘满胸少无笔力老尤慵洮州绿石堪为砺聊与襄翁淬笔锋
　　王才谅归自临安备道羣从内集之乐感而有作
　　岂料髙阳里于今复旧游风尘两地隔江海一身留梦断乌衣夜魂伤白帝秋临平江上栁早晚系归舟
　　病中
　　官冷经过少门寒亦懒开雨余苔及榻病起研生埃客泪随猿落家书想雁来似闻溪上栁一一报春囘
　　立春有感
　　嵗尽无人访汳州东风应到未央楼荒垣草没牛羊入废苑春生雉兔游万里艰难炊劒首十年流落梦刀头一官何事不归去空戴南冠泣楚囚
　　感事
　　征衣消尽洛阳尘泣向东风拭泪痕不及青春归有信一年一别乐游园
　　木枥观
　　离离荒草满遗宫羽化无人殿阁空白鹤亦应天上去独余枯枥起秋风
　　层楼
　　独立层楼上遥看众壑中山头冠落日谷口吸长风云雾吴天接江湖蜀柁通只今洞庭岸白浪没青枫
　　溪上寻梅
　　冻雨霏霏不湿山冰溪浅浅欲生澜我来问讯无消息笑倩东风与破寒
　　病酒
　　遣愁自笑笔无功醉觉花梢入眼红本拟消磨付杯勺不堪中酒过春风
　　喜雨简仲霍行之
　　久晴风暖纻溪城陌上轻埃欲污人不惜春泥三日雨且消乌帽十分尘霏防着栁空添色浩荡欺花便减春拟作郊居雌霓赋故人今日有王筠
　　簿书
　　杨梢飞雪满城风暖日催花烂熳红诗兴消磨浑欲尽一春心事簿书中
　　春晩
　　花输落蘂归蜂室风约疎帘纳燕泥见此令人思故里出门搔首忘东西
　　二月
　　只知流落倦飘蓬岂识朝回合殿风二月春容山色里五更归梦雨声中
　　门外春寒数日风登楼聊恃醉顔红水浮渺莽春畦外山在冥茫暮雨中
　　去八月同张文饶考试始遂言集执经问道至今不敢忘因成二诗
　　属者俱被命敕书黄札光同将舜权量与较蜀文章投分虽已晚传经何可忘对床风雨地长记此升堂通变莫如易韦编存至今如传仲尼手尽见伏羲心此去被清问岂惟防赏音要通天下志观象得惟深
　　二十七叔父书来说东都故居如昔
　　吴蜀相望万里程经年书到说都城御沟犹泛宫花出春草还依辇路生京洛衣冠皆去国东南父老亦伤情郑公乡里闻如故方信文章可避兵
　　读江南诸公诗
　　吟尽江南草木春只今台阁有诗人汉廷安用沧浪句容我持竿咏白苹
　　午睡
　　渐觉铜壶刻漏迟卷帘花日弄晴辉午牕睡美无人唤梦逐游丝自在飞
　　南州
　　久矣吾人愧白鸥尘埃无路入南州愁横蜀岭何年断梦绕吴江尽日流病骨本无轩冕相防官端为稻粱谋与君共约东归日江总还家要黒头
　　官舍
　　得闲谁更傍人门且喜深居少送迎杨栁春风埀地影芭蕉夜雨隔牕声病寛束带围应减愁搅枮肠睡苦轻明日公庭有官事又须持板鸡鸣
　　止酒
　　卧病经旬不举觞胸中无复少年狂春心已逐飞花尽午梦还随白日长尘事无穷那可了诗情常在不能忘闭门觅句无余事书防纷纷正绕牀

　　嵩山集巻十三
　　钦定四库全书
　　嵩山集巻十四
　　宋　晁公遡　撰
　　律诗三十五首
　　即事
　　故国边声静鼔鼙依然宫阙泪沾衣端门晓日乌声乐别殿春风燕影归目断楚天嗟树隔梦回梁苑逐云飞里中父老今谁在闻说比隣半是非
　　寄子兼弟时闻有平都之游
　　春风殿阁百花香欲去题诗细作行闻尔东游有佳句只应先我赋灵光
　　遣愁
　　白尽汀苹老黄雕岸草秋西风正萧瑟何处不堪愁
　　巴江
　　巴江暮秋末霜降千林空山色不改碧蓼花无数红木叶感湘浦莼羮忆江东艰难志当壮吾未怨途穷
　　懐子兼弟时在宁江赴试
　　霸国山河在秋风草树疎羁游今几日旅食定何如梦想池塘句愁消鸿雁书细思治安防勉力献公车
　　又
　　江晩防收潦乗流久已归沈郎正多病水帝有余威鸿雁几时到脊鸰相背飞题书问行李东望独依依予己未十月二十有二日去涪上越明年八月二十有八日以事再来观山川之胜无异于昔而予之幽忧抑郁亦自若也
　　重来闲曳杖藜行白帽依前似管宁风雨只如当日恨江山不改故时青天寒未夕牕先暝霜晚无声叶自零诗罢时为洛生咏醉吟聊使故人听
　　送王和甄窦公瑞归鱼洞
　　壁挂凝尘榻苔生啸月楼喜闻佳客至能为故人留雨积山川暝风传鼔角秋沙边晩相别留眼送归舟
　　秋江
　　秋江水清不胜绿还与汉江顔色同望中白鸟忽飞去落日丹枫相映红
　　和郭安道【在试院作】
　　水落滩声急风来树影移懒穷千里目空诵四愁诗白帽何妨隠黄粱未遣炊要令乡国梦暂向枕中迟
　　雨晴
　　西风送残雨吹尽檐际滴稍稍江流清湛此千顷碧云收天倚盖山静月衔壁秋容日夕佳真欲慰北客
　　别郭安道卢能甫
　　客路悲秋落木边江流滚滚尚连天病来懒着登山屐归去聊乗下濑船回首关河嗟去国伤心风雨送残年相逢又作怱怱别拟续阳关第二篇
　　偶题懐子兼弟
　　秋色丹枫畔愁心白雁边东来又相失更拟待明年
　　梦中作
　　举鞭重到故都行予亦咨嗟恨不胜心与陇云留汉苑目随烟树绕秦陵
　　寻梅花尚未有开者
　　问讯溪头树如何殊未春亦应心老大不逐世陈新
　　有感
　　不见罘罳阙于今已十春素衣不忍弃为有洛阳尘
　　雨中观庭下梅二首
　　霏霏冻雨细无声解洗梅花花上尘似与横枝借顔色故应添我一分春
　　春近梅梢着意红留花不发待东风篱边一树最佳处半在冥蒙烟雨中
　　咏铜缾中梅
　　折得寒香日暮归铜缾添水养横枝书牕一夜月初满却似小溪清浅时
　　喜雨
　　提封为国守乐岁见天心与此一年食赐之三日霖打荷看急防厯竹有清音上帝嗟何逺昭昭寔汝临
　　三月晦日舟中
　　平生每欲惜芳菲人事还多与愿违卧病不常同客醉作诗才及送春归
　　四月一日舟中
　　无风浪自平顺流乗晓放舟行汀苹不与春同老池草能随梦复生山色向人元不改年华转景未须惊故人相会无多日有酒何妨为我倾
　　师安抚生日
　　鼻祖贻谋逺承家积庆长青箱元不坠玉树久逾芳气验三嵎秀祥占五世昌向来蜀父老久忆汉文章试问风骚将谁登翰墨塲浮云玉垒变秋草墨池荒大雅沦金石斯文厌秕穅九成方命舜三变必兴唐东壁初观象南箕果降光终当荐清庙始验出昆冈世喜韶音在人皆肉味忘遥闻望帝国重立郑公乡议论看前辈春秋守素王谈经追服杜下笔逼班扬价重连城璧功髙治水航词源倾滟滪才刃剧干将思涌辞穿月文成字挟霜髙明齐日观豪徤敌风樯不但埀金薤方期兆玉璜径宜排稷下不用奏阿房退草三千牍深窥数仞墙多闻正科斗博识辨商羊乡党尊王烈交游说郑庄弦歌化邹鲁文物见成康壮嵗观周乐昭时笑楚狂风尘天下辙日月魏中梁星列桥门外霜寒璧水傍应书随汉传鼔箧上虞庠大防先多士髙谈兀老苍诸儒甘折角宗伯许升堂擢秀聨龙虎凌霄翳鳯凰西黉聊偃息北海暂徊翔绛帐师儒室青衿弟子行至音消郑卫俗学起膏肓德业方天纵才名故日彰筑岩宜梦说负鼎可干汤宪古兴华旦搜儒列奉常鲁宫传礼乐赵铎应宫商金纳诸侯酎郊崇上帝觞朝仪修草具庙乐纪芝房方刺封中制将分岱岳祊守邦严典礼范俗正隄防恩赐尚书舄班齐骑省郎明光聨执防建礼入含香鸣玉趋文陛埀绅拱御牀天临豸冠动风凛兽樽凉禁省吟红药朝廷少皂囊忧时惟贾傅疾恶甚张纲伏阁曾留谏埋轮讵畏强忠言深慷慨直气歘飞扬屡乞开宣室常思请尚方马皆贪立仗鳯独见朝阳直道难容黯羣臣惜渡湘虚心忘宠辱知命信行藏徼道森长乐周庐肃未央赘衣重入侍交防俨开张地有长城固时无宝瑟僵鸣銮思禹穴飞斾入雷塘仗狩崆峒逺旌埀少海黄方资清宿卫乃遽释轩裳负郭俄回驾专城再耀铓化移江北枳讼决召南棠已去浮江虎潜躯避境蝗使车更刺举夷路看腾骧未即归前席还闻出防羌不通五尺道坐富十年粮念昔东南帝多兴楚越疆聚星占晋国厌气走秦皇往者何劳继今王未易量布书埀象魏仄席在岩廊大业虽中偾神谋正外攘会须擒颉利方拟殄烧当宇宙依秦树山河接汶篁再令宫禁肃必赖股肱良岂久留乗塞行看入奉璋无安都防府亟趣舍人装有客弹长铗终年窃太仓乗龙安敢望飞鳯果为祥贪禄难投帻登堂阻奉觞遥期千嵗夀坐见海生桑
　　范令人生日
　　文正埀芳久风流八叶萧名传庆厯颂功冠宝元朝人物追三代仪刑正百僚后来登玉笋故自有霜条配德皆乗鳯生贤必珥貂赋髙梁苑雪声振浙江潮已庆生金社俄闻梦紫霄颷车度弱水绛节下阳寥温润珠无纇清修玉不雕成家自褵结髙节陋琴挑灵匹期河汉仙槎近斗杓择夫得温峤传业继班昭比物能吟絮逢辰解颂椒早遵王吉俭久去少君骄绛帐诗书在朱弦律吕调行皆图史应步节佩环揺林下风姿逺闺中礼法饶翟衣严象服彤史嗣英颷夙御鱼轩驾和鸣鳯管箫清标矜竹润盛德颂桃天八桂知同秀三芝等后雕他年看洗髓终不羡云翘
　　偶成
　　鸾鉴无尘月影圆不须朱粉汚红顔待传京兆眉膴様剰冩春容入逺山
　　脸上桃花春自开眉边栁色日全囘遥知弄粉妆成晚应待温郎玉镜台
　　楼上东风帘幕埀纤纤春笋弄妆迟玉笼鹦鹉知人意催报花梢日影移
　　深深小閤夜笼香日上珠帘逗晓光为唤罗帷春睡起翠盆添水试新妆
　　九日
　　霜林木叶未全红疎雨萧萧不满空万里黄花欺病眼十年乌帽怯秋风可怜望逺身能徤愈觉追欢嵗不同便欲题诗问乡国不堪囘首失飞鸿
　　答鲜于晋伯再用游卧龙山诗韵见赠之什
　　康成名已满山东复见谈经郑小同卧病向来嗟髀减诵诗多谢愈头风休随賔客游梁苑合有文章动汉宫如我空疎已何用一生丘壑坐竒穷
　　喜王志夫来
　　懒观南土化归勒北山铭蜡屐乃相过巾车何不停复囘千里驾去食五侯鲭想见知君到传呼閤下铃
　　恭州教授宋师民有诗次韵
　　但闻两庑读书声学馆无尘地更清嵗久缁林皆木拱春来泮水有芹生剰令龙虎登髙第再赋鳬鹥美太平我老循行才不称愧君刻画与虚名
　　闻伯初兄从周宣谕往两京
　　闻道西从使者车殷勤问讯武侯庐卧牛已去多新冢化鹤重来失旧居草木久荒门外迳尘埃应化壁中书遥知流落归无处未免悲歌问孟诸








　　嵩山集巻十四
　　钦定四库全书
　　嵩山集巻十五
　　宋　晁公遡　撰
　　表
　　眉州到任谢表
　　列爵惟五朝廷不轻用人近古者三风俗最为务本欲付牧守之任必得通明之儒夫何选除乃在凉薄【中谢】伏念臣初无时用偶出故家豫台阁之选者盖已七人食郡县之禄者于焉六世方当门户寂寥之不振岂意陛下收拾而无遗近臣兄既执法于中今臣愚复宣化于外本乏治民之善状遽叨越次之名邦退而省循何以报称此盖伏遇皇帝陛下俭以富国劳以求贤念乔木而懐世臣叹西北人才之无几望中原而思王业乗东南王气而有为致令衰宗亦被殊宠臣敢不访诸耆旧考所见闻前事可师继黎錞厚重而无扰大节是慕如苏轼刚直之不回
　　谢太上皇表
　　始试以政治巴下邑之人今得此邦如鲁好贤之国岂其短浅可以抚循【中谢】臣始者入疆信其近古务本力作犹有三代汉唐之遗风絜大度长实与两蜀彭汉之比郡观里闾文物之盛被国家教化之多赧然自惭得此良幸伏遇光尧夀圣太上皇帝徳施罔极道合无为不居成功退捐天下而筑特室亲授圣子并建豪英以为官师夫何妄庸亦膺任使臣敢不勉修善政推广上心戒谕远民皆将敬老而知礼追还旧俗益当合耦以劝耕
　　贺立皇太子表
　　太上皇帝
　　一人元良主兹大器万世永赖繄我神孙岂徒重太室之承祧亦以见慈闱之埀裕【中贺】恭惟光尧寿圣太上皇帝陛下既底于治不居其功财成以左右民退藏于密贻谋以燕翼子永孚于休申固庆基式行册礼臣欣逢华旦丕举盛仪乗緑车以从但想日陪于侍衞列黄麾之仗无縁往预于防朝
　　今上皇帝
　　正始王化之基少成于是知礼义太子天下之本豫建所以尊祖宗因肆宥以施仁示与民之同庆【中贺】恭惟皇帝陛下只承慈训益懋永图念后稷之艰难自周公所陈一之日喜王季之夀考见太姒之有百斯男眷乃春坊教之冬籥臣属居支郡遥想路朝位北上于横街初涓是日瞻南向之御坐独后羣臣
　　贺册皇太子礼成表
　　太上皇帝
　　宫架三十六备乐在庭玉简七十五枚临轩授册盖永中兴之埀统实繄上圣之贻谋【中贺】恭惟光尧夀圣太上皇帝陛下嗣厯无疆徳施罔极岂独受于帝祉盖将裕于后昆含饴弄孙坐看胜衣之岐嶷持节遣使喜闻奏版之办严眷我庆基安于磐石臣仰知夀考之福遂及本支之兴比宣帝之爱皇孙今为既长见武王之为世子古盖未闻
　　今上皇帝
　　神器至重长子主之典礼既行天下定矣圣意喜大业之可托人心知宗鬯之有归传于迩遐为之鼓舞臣【中贺】恭惟皇帝陛下懋建上嗣亲承慈谟世嫡皇孙知宣帝之所爱师道教训必太公之可为岂徒盛有司之仪更将求端士之助臣属居支郡阻防路朝设次于重明门莫观赞引拜表于文徳殿独后走趍
　　天申节贺表
　　养莫大乎天下极其尊崇穆将愉兮上皇享此逸乐载逢震夙之月无不鼔舞于途【中贺】恭惟光尧夀圣太上皇帝陛下储思穆清贻谋宏逺一日而见三天子当传序于无穷大块之迷七圣人益冲虚而自得臣属居民社阻诣阙庭献禽于大安宫但想君王之致孝放鸡于新丰市莫陪父老之竦观
　　又
　　伏以十四月圣人之生庆闗庙社五十年天子之贵事冠古今载逢震夙之辰尤极迩遐之喜【中谢】恭惟光尧夀圣太上皇帝陛下徳隆丕祚威格遐荒黄屋非帝尧之心虽安清静便桥寻太宗之誓由畏圣明人既赖其至仁天亦锡之景福宜举广乐以彰太平臣属领州符阻趍朝列方明为御而昌防骖乗莫观物外之游豫章捧馔而闻喜持鎗但想宫中之乐
　　提刑司
　　三圣合符同艺祖太宗之建亥五运埀统适盛徳大火之司辰皇天所开振古未覩臣【中贺】恭惟光尧夀圣太上皇帝刚健不息志气如神有虞氏巍乎其功殆将并驾广成子蹶然而起愿就下风自得修身之方永享埀衣之乐臣属使外服阻趍路朝君子既醉太平无若今日公卿迭起为夀莫望清光
　　常平司
　　四七之际盖受命而再兴亿万斯年当与天而无极毎逢震夙无不咏歌【中贺】恭惟光尧夀圣太上皇帝陛下经纶艰难埀裕永久陶铸尧舜燕翼圣神之子孙轩墀禹汤下视帝王之功业非特宗庙社稷之保祐亦应天地神祗之扶持臣属此按刑稽于就列岂不夙夜庶几忠臣之爱君多所平反要助大徳之得夀
　　防庆节贺表
　　一人挺生天以克肖其徳二帝驩乐邦其永孚于休翕然大和萃于今日臣【中贺】恭惟皇帝陛下兴隆丕祚寅奉慈谟伊吕伯仲之间求英才而既得文武父子之处同圣夀于无疆臣不待示宴之慈已备既醉之福虽莫与玉帛之国翼翼以趋有如闻管籥之音欣欣而喜
　　又
　　迁亳居亳再启兴王之符以尧继尧笃生命世之主惟天乃眷介福无疆恭惟皇帝陛下仰奉贻谋増隆累洽无怠无荒而蛮夷服近王近霸而孝悌修自世子而日朝三今伸以天下之养惟中国之长技五更加以文徳之威隠然安强致此宁乂某属膺郡寄阻缀朝班谨举公等之觞莫闻帝语愿使圣人之夀岂止民言
　　又
　　十月良月共庆圣人之生一元建元莫穷年纪之数欣逢是日喜溢多方臣【中贺】恭惟皇帝陛下丕承圣谟专用孝治揜于往古未有前后圣之同时洽此至和遂使大小邦之向道宜膺眷佑永享隆平臣虽阻防朝敢忘称颂尧父舜子当同介福之无疆郑刀宋斤常见销兵而不用
　　提刑司
　　起于后稷大哉继继之无穷生此文王今我圣圣而相授是日可谓非常之庆上皇如见载育之初喜溢宫中欢腾海外【中贺】恭惟皇帝陛下志在复古神惟与能舍南之光属天蚤已眷于上帝瀍东之卜惟洛终当返于故都岂徒率土之滨欣然而歌又将华封之人举是以祝臣宜修职贡属奉徳音臣事君以忠心但勤于驰阙仪及物曰享币莫备于充庭
　　常平司
　　汉四七之间再见于昭于天之盛舜五十而慕常喜诞弥厥月之时绵宇咏歌慈闱欢豫【中贺】恭惟皇帝陛下日闻寳训益务丕承鸡鸣而至寝门何止神于大养鸟迹之交中国将克定于神州奉迎上皇之归遂如至徳之世自今以始受天之休臣遥想宸居真为盛事神尧在坐皆称万嵗于宫中叔孙为仪更置九行于殿上
　　大礼进贺表
　　提刑司
　　圜钟礼天而函钟礼地当吉土之肇禋黄金为上而白金为中宜诸侯之助祭凡修职贡敢后骏奔臣【中贺】恭惟皇帝陛下恭己亊亲因时报贶日至以出建金支之秀华礼成而归奉玉巵而上夀臣属持旄节阻执豆笾莫敢来王不能瞻四簋之黍惟恭用币庶几同九牧之金
　　常平司
　　四圭有邸以旅上帝式举大祠九州献力以共皇天实为故事适在当郊之嵗敢稽享上之仪臣【中贺】恭惟皇帝陛下因修明禋益显盛徳太和浃于穹壤化羣慝于箫勺之中至诚格于神祗达精意于陶匏之外臣将与郡县均被福祥厥贡惟金既已助于毖祀其比如栉防当报之丰年
　　谢赐厯日表
　　厯象日月星辰使知时令善相原隰土地用劝农功岂徒太史之常是盖守臣之职臣【中谢】恭惟皇帝陛下则惟顺帝统乃得天俭而爱民安肯无益害有益动必合序未尝先时不及时凡在照临皆思宣布臣敢不愈勤牧养勿夺耕耘令正日成不待至于嵗防克谨天戒更当奉于圣谟
　　又
　　晨闰分夕闰分惟上圣得推步之正春囹圄秋囹圄使有司顺省缮之宜属在平反敢忘遵奉【中谢】恭惟皇帝陛下覆露万国辑和四时民懐有仁知告以蚕晏之候王省惟嵗至率其大小之臣臣敢不钦诵是书益思其职萍始生而视原野岂徒沟渎之皆修麦秋至而防薄刑要使狴牢之无滞









　　嵩山集巻十五
　　钦定四库全书
　　嵩山集巻十六
　　宋　晁公遡　撰
　　牋
　　太上皇后牋
　　艺祖之祧主此圭瓒秬卣文王之母见我圣子神孙喜溢宫闱欢传海宇臣【中贺】恭惟太上皇后殿下王基允正壸化盛行嗣皇承风岂止于思齐所以圣储后禀徳能使之习贯若自然臣考所传闻冠于图史授太尉册于是日己侈宏休着双童髻于内朝更为盛事
　　皇后牋
　　命左庶子之赞拜于是礼成诣大长秋而进名皆当牋贺中外之庆小大攸同臣【中贺】恭惟皇后殿下慈教有成芳猷允塞能推行于坤道以训迪于震宫乃生而闻正言盖自亲豫建以重宗庙实慰母心臣欣覩昌时初行盛礼太尉入立于閤外仰玺桉之尊严司宾引出于殿前想慈闱之欢喜
　　皇太子牋
　　刻白玉之简持按在前服朱明之衣执珪就位初闻宣册莫不属心某【中贺】恭惟皇太子殿下孝以事亲早于谕教乃圣乃神乃武资我二帝之文以嫡以长以贤具此三者之美庆闗庙社望协天人某适在遐陬阻瞻储禁谅守宫之设次岂惟官属之皆来恨分土而剖符独望羽仪之莫及
　　又
　　以嫡兼以贤当主宗庙之鬯抱孙不抱子实慰上皇之心五学既成万邦以正某【中贺】恭惟皇太子殿下温柔毓悳敬爱事亲出则近于正人入复敷于祖训昏定晨省惟尧言尧行可得闻日就月将宜文子文孙所以圣青宫懋建赤县欢传某叹此闳休揜于前古问朝夕于内御者常视膳于两宫置左右而帝爱之更承顔于千嵗遭逢盛际鼓舞远民
　　状
　　贡麸金状
　　列圣所贵莫如三品之良旧章攸存愿从九牧之贡前件麸金盖藏于市非敛于民遗子满赢皆有富饶之实与土同价益彰节俭之功
　　又
　　天生五材当供有国之用贡惟三品实为丽水所生爰率邦彛敬归王府前件麸金利以从革得于披沙象物以知神奸可助夏后之铸正土而底财赋不须毛伯之求
　　贡银绢状
　　孝莫大于尊亲养以天下物无可以称徳惟我友邦爰率典常恭修职贡前件银绢本以爱养成此富饶曲薄具而蚕缲盖由斋戒之劝刑罚中则瓮出更彰瑞应之图
　　又
　　属临弥月山川鬼神莫不宁咸率旧章箱篚币帛以将意敬自侯服旅于王庭前件银绢虽出地征盖由家给夜皆识其气知风俗之不贪冬年号其寒见富饶之足用
　　进银绢状二
　　提刑司
　　帝王之制可举而行兹为故事天下之物莫称其徳聊抒下情前件银绢出于沃饶取以艺极往实作贡之篚敢后走趍铸为上寿之鎗永资宴乐
　　常平司
　　大哉乾元生民莫报其徳养以天下圣子以事其亲前件银绢本溢于山盖藏之府仲夏东井正御明堂之朝大赂南金岂止淮夷之献
　　功徳疏右语
　　天申节
　　为天下君已成功而髙蹈祝圣人寿当久视以长生是惟普率之情莫报生成之施光尧寿圣太上皇帝伏愿年髙五帝仁覆万方广成子之修身不待具茨之访道天可汗之在上永令回纥之畏威
　　又
　　弥月既临凡我尹伯庶常之士即日相率至于浮屠老子之祠爰设净筵共祈景贶光尧寿圣太上皇帝伏愿嗣周厯服埀舜衣裳亿万年敬天之休自髙上古之寿七百世守器以正更如圣祖之书
　　提刑司
　　太上有立徳盖神只祖考之皆安率土莫非臣顾嗟叹咏歌之不足属临弥月往扣真乗光尧寿圣太上皇帝伏愿永御绵区倍膺景福同太祖丁亥之嵗生而神灵推大挠甲子之书周而复始
　　常平司
　　天祐圣人不祷祠而福众于是日皆竭蹷以趍凡集梵宫用祈景贶光尧寿圣太上皇帝伏愿巍然髙拱乐此太平游于岩廊而无为常偃万方之兵革长于上古而不老亲见百世之子孙
　　防庆节
　　伏以黄老佛之道歴代之所共尊微卢彭之人祈福于是有祷恭即诞弥之月相与骏奔于庭皇帝陛下伏愿永享万年再清四海放牛桃林之野此志必成献禽大安之宫其乐无极
　　又
　　非常道非常名盖为清静之教归依佛归依法是谓调御之师可以迎上天之休可以使圣人之寿恭因震夙共効祷祈皇帝陛下伏愿神以扶持天所仁爱得其位得其寿固髙揜于百王合其徳合其明更永临于万国
　　又
　　黄老于汉而佛于魏盖自千载而来泗沂入海而渭入河爰尽九州之地共崇其道仰祝吾君皇帝陛下伏愿储思穆清承顔温凊古之胥训胥保惠永禀徳于慈宸天其命哲命厯年自膺时之纯嘏
　　提刑司
　　天佑民而作之君笃生是日臣归美以报其上正在斯时祷于梵宫介于景福皇帝陛下伏愿寿髙五帝徳被万方东面而征南面而征威遂加于不服西海而准北海而凖化当格于无疆
　　常平司
　　有王者起盖不坼疈而赫厥灵为圣人氓固常春秋而祝于社及履帝武之日愿即浮屠之祠皇帝陛下伏愿邦休永孚天寿平格非特致上帝之梦与尔九龄盖将同王季之亲申以百福
　　中岩祈雨道场
　　惟长于千夫百夫若嵗大旱乃至于一日二日靡神不宗终焦槁之未濡凡祷祈而莫应皆谓尊者近在中岩盖一念之甚慈兼六通而无碍密云自西郊不雨能悯斯时隠雷在南山之阳可召而至敬遣官属只设净筵顾以守土之拘阻于伏地以请其如激切当即感通
　　圜通道场
　　惟此封部盖百乗十万井之田计其赋输乃一嵗三十倍于古宜我慈悯念其困穷已于播种立苗之云初救其旱暵忍见遗秉滞穗之将及使之焦劳愿终惠于疲民想不遗于神力
　　又
　　惟闻思修王有大誓愿于阎浮提国为众归依今我部封之田遭此旱暵之苦尝闻神力善救羣生使沸镬之汤而化为池不起于坐防净瓶之水而散作雨非有甚难敢期轸念以埀慈遂即寻声而赴感
　　青词
　　祈雨设醮
　　为政不善害于时和自夏以来再以旱告固知上天不宜屡渎毎念荒年实有可忧岂惟转车人徒之属连无以奉饟亦恐父子兄弟之离散不能为邦愿悯夏畦久劳而未偿无使秋稼埀成而或败嵗则大熟民可小康
　　又
　　民之贫困未有甚于此时田无敛收则使饿于我土惟天眷佑以时雨旸乃自是月以来遂致膏泽不下田畆之苗莫立隄阏之水未通今者部封惕焉忧惧傥三日之不雨必百谷之无秋如此闵闵农夫丕降汝罪告于皇皇后帝宁丁我躬吁嗟以祈陨越于下








　　嵩山集巻十六
　　钦定四库全书
　　嵩山集巻十七
　　宋　晁公遡　撰
　　启
　　眉州到任谢执政启
　　不谓姓名彻政事堂之右地遽膺制诏赐防御郡之左符揣分非宜抚躬自愧某切观兹地盖异他邦风俗甚文有苏程石典刑之尚在江山良美与彭蜀汉境土之相连久矣所传号其难治通儒宿学则不令而治庸夫俗吏则虽令不从庙堂何自于听闻忽加除授闾里皆为之惊叹未有识知岂徒无补于县官亦恐见轻于父老某官辅佐明主増隆丕图大贤无所不容兼短长而并用上策莫如自治冀内外之举安岂期惷愚亦与选用五十无大过谅知更事之寖多三千惟一心当体同徳而不懈某敢不自知庆幸亲见升平地接蛮夷属雪山之无警民安田畆喜天鼓之不鸣
　　上政府启
　　太宰诏王必砺世而磨钝大夫授郡当治业以赴功外不乏于军兴内无困于民力使匹夫匹妇之得所免吾君吾相之为忧惟有于嵗月之间能副上意不宜于职事之外辄通私书若竿牍之屡修致道途之相望自非其敌谁复敢然某朅来効官忽至逾嵗毎闻二府大臣当出处之际初无一介行人达声闻于前以小事大其体则宜由卑渎尊于礼不可惟将饥饿于土地则合赴愬于门庭载念羁穷行及换代傥归休有地亦饭蔬没齿而无言顾贫病可怜须疾首蹙頞而相告庶几得禄不至向隅某官帡幪斯民衡石多士以康济之才而力行康济之政有恢复之虑而不示恢复之形期于数年成此伟绩恶不仁者其为仁矣爱四海而皆推恩思有饥者由己饥之恐一夫之不被泽仰观忠厚之意具知宏远之规某窃恃髙明遽陈悃愊波之余者君及晋庶轸大贤恻隠之心人莫如于我敬齐肯为虚言寒温之问静思干犯并切兢惶
　　上杨防政启
　　猥被上恩改临剧郡属问途于境上与故老言知休驾于里中有大臣在拊躬自庆进记宜先窃以古之为邦政有先务莫敢无人于子思之侧未尝不式于干木之闾尽其礼盖欲闻其言敬其徳所以训其下而况庙堂之老近居乡党之间借其徳望则足以化民承其风防则足以为政岂其迂拙乃此遭逢某官士之凖绳国之耆艾巻懐天下之智谋而居于五畆之宅收敛天下之法式而寄于三里之城浩然而归始如孔子之反鲁淡乎不出皆惜孟轲之居休仪型可师习俗自美人皆成于谨厚吏相戒于贪残吾党小子不知所裁尽持循于善道我孙黎民亦职有利咸安乐于故乡顾刺史何幸之多将部封不劳而治某暌离固久就见匪遥念乐正子之来未定舍馆要事竒章公以礼乃重朝廷
　　与杨防政到任启
　　久疲远道念衣服之不洁清将谒大臣须沐浴而后斋戒虽已入境未遑欵门当诹日于卜人复请期于侍史瞻依良迩向慕尤深某官归荣故乡震耀多士霖雨之泽敛之下施于里闾台星之光赫然上见于分野益令兹地加重他邦某顷辄通牋特防修报人皆相谓礼宜絶于百僚情有可言使更驰于一介其为干冒并切兢惶
　　问候虞防政启
　　乐圣避贤愿归印绶过家上冢言返里闾释政省之忧劳获故乡之安便难稽远业暂佚真祠某官名髙搢绅勲在社稷昨遇有为之防皆称难得之时若不靖夫边烽汉则几殆今犹传于境外秦岂无人帝不忘于念功意将倚以纳诲为政者毎人而悦谁复能然不知者谓我何求公亦奚恨惟大臣进退之际本前贤出处之常溺者由已溺而饥者由已饥莫有识胷中之志仁者谓之仁而智者谓之智姑一付天下之言某早被深知肯同流俗当将相和而士附自揣凉薄而安敢前及宾客衰而家居则思亲近而不忍去辄懐管见仰测天心聘使或来必叹张昭之不在国家所赖宁容裴度之常闲延英之开跂踵可俟
　　谢吴宣抚启
　　郡县转输正当流马之运诏书选授忽守卧牛之城虽有惧于夙兴复退思而知幸窃以逺方梗命累嵗窥边顾幅员凡在于提封而安乐不殊于平日至若蠢愚所领之郡尤如从容无事之时阡陌为农兵革之容不识里闾好学弦诵之声相闻夫何余生得此乐土兹盖某官书功盟府为国长城比闻外敌之交侵岂特遐方之所恃坐而制胜有长辔远驭之谋逸以待劳无亡矢遗镞之费遂令巡属皆荷生成某敢不効职惟勤抚躬自庆要须督父老之力穑致周积仓恨不遣子弟以戍边遵汉故事
　　贺宣抚吴郡王启
　　舍爵于庙圣主深嘉其功裂地而王天下犹恨其晚欢腾有众荣冠当时窃以用兵以来几四十载帅师于外凡六七公孰有兄弟父子相率以守边致使官府都鄙常为之安堵国家所赖威望独髙宜备礼以临轩并阖门而行赏某官自授斋钺隠为长城敌人避其锋敢潜窥于塞下士卒服其徳皆乐属于军中顷出武都坐收徳顺将入闗而拓境忽受诏以班师非惟惜功名于难得之机盖念遗君父以未除之患如闻行路巴人蜀人之有言歴数近年韩王张王之莫及比执介圭而入觐特歌出车以劳还都邑争先而聚观陛楯合语而叹息举家之经百战共谓其难即日而封三侯未足以报并加宠数式表元勲岂与彭越之同功更过汾阳之异姓世祚东海必传后嗣之子孙画像南宫尽掩中兴之将帅某喜闻册命阻贺辕门帐御如汉王之居想益隆于体貌尊宠拜显宗之传顾岂限于彛章请今太史之屡书传作宗臣之盛事
　　谢监司帅臣启
　　比试治民俭于百里荐叨易地违之一邦始者入境以观风号其通经而知法四邑着籍之户盖盈五万三嵗较艺之士殆至六千弦歌之声闾里相接西蜀成都之大有不及者东汉大学之盛盖庶几焉故多才智之民尤难牧守之任为政未尽善负薪必议于市中读书不知方斵轮亦笑于堂下赖髙明之临按致教化之流行悉禀成规庶几无事某官宣上徳意为国信臣人主如堂实有赖于廉陛庶民惟草皆自偃于徳风官吏无不洗心愚蠢可以安位但当遵守无可施为某敢不更以诗书训其乡党仕无逺近实与寰内诸侯之不殊政有迂疎亦恐泉中老翁之见笑
　　贺樊漕启
　　即家而拜乡党有光乗传复来父老相贺窃以国之遣使职在观风均节一道之盈虚考察四民之善恶闾里欲为浮薄而不敢州县皆以有无而相通眷我提封异于他郡俗喜讥议可畏文士之笔端家藏诗书乃多在庾之粟粒地贫则敛之不足人巧则服之也难今得学古通明之才而当持节循行之任况当临抚罔不周知必将条教不日而成于是蠢愚可得而治实为幸防尤极欣愉某官学问精深性资沈厚文章深得其要有三代坦明之言政事尤为所长如两汉循良之吏比尝漕引复以最闻致正宁之咨嗟赐锋车而促召歴观近世皆不俟驾而亟行独归故乡乃遂杜门而髙卧圣主益为之嘉叹大邦尝畀于便安以为优游田园朞月然后之郡不若宠赐旄节功利即可及民恩隆如斯公起可矣某幸兹守土闻彼聚谈皆传昔日之曽来亦愧休声之莫继虽宰予不雕之木朽质难追而召伯所憩之棠清隂犹在栽培防怠矜式无忘
　　贺赵总领转官启
　　天子大计三年应乃懿徳命秩加进一等并于正卿虽咸谓之殊恩顾犹稽于大用某官才堪富国徳足芘民念餽饷之久劳俾师徒之宿饱在廷皆思其至得侍同朝当宁方倚其能可使治赋难于选代宠以褒迁近者天语之逺传悯吾民力之重困特烦考覈将议蠲除盖如疾病之可忧甚于膏之上肓之下或恐簿书之难信谓其有若无实若虚惟恻隠之深仁必推行于上意皆倒戈以北正敌人彻戍而尽归有大造于西使诸郡给军之大减庶几薄赋不致乏兴即见大门受阳报于无穷真是上穹以隂功而相畀某敢同阖部亟遣奉牋伫观召节之来兹又将贺想开宣室以待不可以留
　　贺陈茶马启
　　帝念牧擢华省之望郎职在清华加内朝之延阁训辞甚宠眷倚益隆窃以法始于前代而密于近年效见于本朝而盛于今日既取其利以寛民力又发其余以空敌资傥能事举而政修可使兵强而国富公来何晚众谓有时某官才宜六卿名满九牧岂止从容于台阁固当谋议于庙堂不遂持从槖于中乃使乗使轺于外惟试之详者盖欲大用而知之深者特观逺猷仅取三千匹而还顾李广利之可笑止増百万缗以献若陆师闵其何功必思利害之相权即掩古今而专美坐臻滋殖谁肯伐园以避其征尽致骏良焉有数皮而归其直迄登休绩亟列近班某获在部封行奉条教当备执驱之校无后防期更继思臧之诗载形歌颂
　　贺任运使被召启
　　乗使者之传久劳逺方招大夫以旌盖思至论想黼扆之虚宁望锋车之亟来凡在提封切相与语虽忧其去无以芘覆于下复喜所愿遂将论列以闻非徒成就于功名抑亦慰满其郡县某官早负成徳毎懐永图共推蜀部之英宜预汉廷之议尝欲安民而济众有伊尹心谁敢较徳以量才与诸任齿暨当漕引深察盈虚安得杼轴空而漫不知坐视仓库竭而督愈急伤异时之聚敛尽责所无冀抗疏以建明悉除其方下巡属各具条防乃者南面之朝慨然西顾而叹见虞公而称五絶可为大臣计孟子所谓一乡必皆善士无烦于外遽召以还与其通进于银台之前曷若指陈于玉阶之上民斯胥庆帝亦有言喜朝夕纳诲辅台以其入觐殆神灵使公教我哀此矜人须即日以施行俾有邦之休息某兹因赞喜輙敢问途斋航果济于大川敝邑实为于通道君召不俟驾固阖境之莫留客入则就阶尚迎门之匪逺








　　嵩山集巻十七
　　钦定四库全书
　　嵩山集巻十八
　　宋　晁公遡　撰
　　启
　　谢防路监司启
　　初至部封未习民俗坐堂上而称太守固已甚惭视众中而见老翁殆将窃笑私为之惧敢负所知追思昨者禀受之良规尚可取以施行于今日某官列州承楷多士向风将为君子而为野人使之各得其所不可小知而可大受宜其进用于朝乃眷远民独为厚幸尽涵濡于美化如安乐于平时今天下书同文盖有待乎于变诸大夫皆矜式兹特见于所临某近防荐论虽去巡属必称承流宣化之任不辱眷私庶使陈义秉法之民无可讥切
　　谢成都铃辖启
　　佩刺史之印绶实领兵符望大将之鼓旗亦有军礼属当视事之始敢废通牋之仪某官才髙和门功在盟府可与古人而并驾岂徒敌国之知名已试治民季布守股肱之郡更宜入衞祈父为爪牙于王孰谓清时尚留远服但使四川之地恃若万里之城何幸斯人再见雪山之重宁久于外终列云台之图某仕本为贫器非适用预忧他日之瘝旷正赖诸公之保持竭其土地之征亦已极矣责以军旅之事则愿学焉
　　贺防路周运使启
　　治民考功既上三年之最计户转漕遂烦六辔之驱焕乎皇华溢于邻壤某官才任烦剧声闻京师早读传家之书典刑具在盖深开物之智议论有余兹擢领于转输必更图于滋殖力为劝课尽使长刀短笠以烧畬皆有盖藏无复小市孤城之争米第恐锋车之至不容坐席之温某慕用良深披承尚阻虽百书不如见面未接英游而千里可以同风固知道合
　　与泸州王安抚启
　　近获视事未知为邦因念三揖三逊而外初防置酒盖得一话一言而去皆可书绅与其诵叹而服膺曷若施行而布政拊躬自幸拜贶实多某官执徳不回作事可法乗桴浮于海能化岭峤之民排淮注之江尝行呉越之地观其威徳则皆诸公之莫及语其功効则又当世之所难慨然有为盖自三十而立考其已试未易一二而言某顷登公堂熟听至论坐之坐而食之食待之有若于贤人步亦步而趋亦趋继此当如于夫子
　　与程安抚启
　　千里而来以利国家蔼然众望十室之邑必有忠信况此名邦将何慰于舆情亦惟恃于耆徳庶几矜式可免旷瘝某官抱负智能践更夷险进居宰辅可为宁王之大寳传及子孙亦使郎君之施行马岂期退托久尔燕闲忽自乐于故山遂无心于当世三千臣之事虞舜岂以耋老而固辞八十嵗犹亮武王而况耄期之未至某泛舟至具望履有期春服既成虽喜趋承之匪远介圭入觐第恐趣召而已行
　　与赵防议启
　　属此守邦惧不胜任虽思家戒当修身谨行而无堕媮犹畏民言或陈义秉法而相讥切所恃贤哲可为芘存某官卓然大才推于当世浚明祗敬兼臯陶九徳之施直亮多闻真孔子三益之友宜逢大君子之知己遂使小朝廷之得人必将审事废置而处其中如欲救民疾苦而赞其决推此实惠洽于逺方要歴数诸公开府以来皆莫如今日用贤之効某本縁逐食猥至分符方有抱虚负殿之忧无忘应办所望循名责实之政早议施行
　　与交代范才叔启
　　鱼鳬蚕丛之开国道此阻修鸡犬图书之共船困于偪仄瞻承在近沿泝忘劳某官才猷静深器宇凝重隠几而卧顾名望之自尊闭閤不言己封部之大治谅比屋之太息念折辕之将行某预忧迂疎莫继忠厚至是邦也闻其政皆称刑罚之何施惟有徳者能以寛但抚规模而永叹
　　再与范才叔启
　　泛舟而来是何濡滞解组已去不见踟蹰怅良觌之莫谐抚初心而自失某官躬禀厚徳众推耆英正当收揽豪俊之时岂宜回翔郡国之地才能是用盖甚武帝汲汲之求筋力何施奚责子思仆仆而拜即应还于魏阙难更屈于彭门某防晤未期瞻依徒切恨不穷日之力后宿亟至近郊庶乎朞月而已有成一遵善政
　　答李雅州启
　　猥守一邦方愧心劳而政拙相望百里敢言地丑而徳齐窃承视事之初辄致交邻之问某官政能知要才善拨烦虽云当涂之所知尤恨用才之未尽逺方何幸盛徳肯临治绩屡闻盖共称于循吏交游相谓岂宜弃于诸侯想召节之遂来恐亲仁之难久某无由趋谒但切驰懐如平生之懽顾期防之未卜察邻国之政当矜式于所为
　　答魏普州启【徳原】
　　不见闾里有饮乡杖者出逺承翰墨如与上大夫言载味情辞弥増懐想某官政务寛厚世称惠和富贵不离身无一日就于燕处乡党莫如齿盖诸公谓之老成深知治道之无为益笑后生之多事岂宜承流宣化于外正当馈醤执爵于朝徒切倾瞻何由防晤或时指顾识童子之钓游安得来归从邦君之赋咏
　　答唐昌州启
　　守一州之地得免抱长饥之忧道千里而来未克见故人而喜重枉华翰想同鄙悰某官素称精明屡治烦剧尤善为剀切之论尝应诏而上书皆谓出忠烈之门宜褒贤而録后久藏利器尚屈远方谅必详试其才然后大用于世某前此未至怅然有懐自入封部而甚惊果觉山川之良异信为故国望乔木而知其尊更考先贤酌老泉以观其味岂徒赏晤时望降临
　　答杨知郡启
　　贫无以食尚恋微官愚不自量辄当剧郡迫簿书之期防属府库之空虚正欲谋于老成庶几有所矜式某官政逾三最名著一时论才固善于为邦课最尤髙于治赋称显诸侯于世盖有成功禄上大夫于家犹稽大用就闲虽久为乐则多某既至之初未知攸济要当蹈圣人之所戒克勤于邦不止从流俗之相传宁媚于灶更望诲告以警迂疎
　　答伏长宁启
　　分土治民俱为千里之长撰词遣使逺辱一函之书静而省循岂所宜称某官戎事晓畅战多着闻尝继伊节度于安州亦如皇甫正于益部闻泸川命大府之帅自汉庭建髙牙而来乃谓此邦盖是君之宠弟时加其礼有若事其大夫某幸以亲仁稽于奉记非敢后也属簿书之少闲何日忘之藏懐袖而不防
　　答嘉州何倅启
　　比获接辞特承告善虽敷陈于治道商也起予顾越在于他邦回非助我某官凛有英气蔚为闻人父老惜其未归莫不聚叹丹棱之野声名随其所至徒以増重乌牛之山某方此勾稽几于疲薾毎念操刀之欲割使谁为之借令飞舄之复还行亦去矣因报来问愈切驰懐
　　又答
　　使千室为之宰未遑朞月之有成取一人拔其尤毎恨邻邦之所夺更书忽下染翰以辞某官受知诸公见谓良士盖久闻于政最俾进列于州端为赵魏则优而不可滕薛大夫果即传于治効讲齐鲁之都而以观邹峄乡射乃将去而远游遂趋公朝必有巨用某尚期过访少慰倾瞻是鲁孔丘徒但相望而窃叹之景丑氏宿肯不见而遽行伫聆足音并俟面写
　　又答
　　则吾大夫后徒縁积累以推迁夺吾同官良孰助衰慵之拊字远承劳问难副褒称某官儒学有闻吏课屡最为当途之识察移重部之剧烦老者安少者懐之已去思于善政邻之厚君之薄也皆见诮于鄙夫某深厌浮辞愿观胜士是故恶夫佞者亦何取于空言曷月予旋归哉遂共图于实効
　　答潼川袁倅启
　　自顷入疆盖尝问士大夫曰未可也更察众言乡人之善者好之孰如执事逺承坠翰怳若接辞某官名闻友朋学有文献若使论才而定位任汉公卿比从奉使以观风喻蜀父老迨其返报宜以同升尚烦泥轼之行未赐锋车之召近有里闾之彦已趋表着之朝祖生先吾着鞭何足多羡衞君待子为政行有特招某惟望终更即投闲散击壤当为于一老经邦悉付于诸公必与贞观之行秘书俱登要近愿继庆厯之颂圣徳尽入咏歌
　　答卭州蒲倅启【防】
　　自金堂之别相望千里之途赐铜符而来将见一乡之善况于敬慕尤所咏思某官郡县着闻里闾矜式谓已登于通显何尚处于燕闲不求赢余仅及中人之产岂有老大犹乗下泽之车某行遂瞻承愿从咨访颁白不负戴矣要令父老之相安忠告而善道之正望箴规之不吝
　　答叙州杜倅启
　　剖符出守初无横草之功遣使贻书敢辱维桑之敬过实之语省己何堪某官才能有余誉望甚美城南旧族尚传二曲之风流劒西闻人无愧三苏之学业未趋召节犹屈佐州将咏乐郊宜修问牍顾长途之未暇诵来翰以徒慙
　　答程倅启
　　道千乗之守付此散材州三老之家尚其多士辱缄縢之见及知文物之具存某官继世象贤修身谨行如耻枉道何必去父母之邦诚能居乡申之以孝悌之义使里闾尽化其徳则郡县皆称其贤顾此衰迟何其幸防某俶装已戒就道有期明日遂行庶及钻燧而改火舍馆未定即当命驾以欵门
　　与眉州倅到启
　　春服既成念将见于耆徳布帆无恙喜遂及于近郊未即承顔尚勤引领某官积有士望蔚为世家凡先后之识知无贤愚而称叹父子之道天也宜克肖于风流季孟之间待之盖可量于才美某尝为同气之执友亦辱尊公之荐论兹复游从岂胜幸防








　　嵩山集巻十八
　　钦定四库全书
　　嵩山集巻十九
　　宋　晁公遡　撰
　　启
　　答史灵泉启【皋】
　　千乗之家而百乗之家俱为分土五年以长而十年以长何足推尊谅懐占数之私过辱修书之敬某官先猷不坠治行尤髙素业相传盖远自周太史清时何事顾犹为滕大夫深思徒御之来归遂作乡闾之矜式某尚阻防晤冀闻诲言论其土地之宜子之所知也告以仁义之利吾则愿学焉
　　答防彭山启【商老】
　　伏承髙才肯治剧邑见可而进知难而退谅审择之甚明临下以简御众以寛必施行之有道某官勿惮巨室先求弊源念粟米之征与力役之惟兹是急彼斗筲之人何足算也无以为忧傥府库之尽空则郡县之不立食焉而怠事既有感于斯言勉旃无多谈幸力收于实効
　　答刘铜山启
　　则掩口而对有同事长之恭不税冕而行无乃就途之遽长牋为贶厚意难忘某官足以决科方将出宰如雨追思于一别于今岂止于三年非法不言非道不行顾相知之盖久何闻而来何见而去曽莫可以少留感惭之深怅惘兼至
　　答李眉山启【繁】
　　及瓜而代既解秩之亟归赠人以言尚贻书而相告敢忘此意有感予衷当今风俗媮媠而愈衰致使搢绅习熟而莫怪赏善罚恶者指其不恕循名责实者谓之太严不知多贪鄙之人皇皇以求财利傥亦为茍简之政荡荡而无纪纲或云汉宣帝之时所称魏弱翁之治以朝廷深知其状于郡县顿霁其威盖志在于用而不在于民故性近于矫而不近于道如其可改则今日之是而前日之非岂曰相违恐智者有失而愚者有得某官毎欲语上常思用中盍观九畴建极之辞详察三代循环之理寛之敝则必济以猛弱之极则当救以强正宜训迪于友朋安可唱为于言论可以终身行者无若徇公而防私今之从政殆而难与同条而共贯愿坚其守以副所知
　　答彭山知县启
　　有徳者进而无徳者退初知易置以来不令而行与虽令不从必能灼见其理兹承至止殊为欣然某官名传诸公众谓良吏今得歌之地号为盘错之难既授版而不辞想省躬之可办盖由才选岂待三注三唱以闻当察弊源殆非一朝一夕之故勉应有司之课以寛老守之忧远辱华牋敢忘厚意
　　答苏小溪启
　　方此入疆粲然埀问千里而来告之以善宜为谠论以相规九原可作吾谁与归今舍大门而莫可某官盛悳之后旧学犹传为县有声不减绩溪之政藏家具在可读文安之书圣朝方欲求耆老之子孙指日必遂乗锋车于道路某永懐先垄益想遗风下马寻董相之坟敢忘故事化鸖至苏仙之里尚冀神游
　　答梁山黄教授启
　　士曰何以利身皆如市道子可谓不背本乃若古人念改秩之匪遥识察廉之有自远贻华翰良佩至情某官不忘为僚见谓知己当面输心而背面笑肯同浮薄之风全身害仁而杀身成颇明归洁之义荐论何力远大可期某闻诸往来久矣嗟叹顔渊请事斯语谁复能然宋魋其如予何彼安足算亟为裁报并切感藏
　　答朱教授启
　　伏承命驾相过修辞甚宠肯辍南窻之寄傲已荷重勤更观北阙之上书益深嘉叹某官学实足用志将有为赋王粲从军之诗盖尝出塞歌鲁侯饮酒之颂今乃就闲惟二论虽髙而易行何诸公欲留而不可某亦知慷慨愿与讲论一言以蔽之固无先于富庶五人者友也恨不预于游从伫送归航预増遐想
　　答宇文教授启
　　受成于学方期访道以质疑接淅而行忽乃终更而告去共知散地难滞长才某官能读典坟见称宗族生于富贵固无待司业之与酒钱观其勤劳不可谓先生之糜廪粟盖得克己复礼之道宜居知经近古之邦自顾衰踪敢留逸驾盍见明主当七旬格苗之时载诵来书若有三宿出昼之意良为感叹莫究敷陈
　　又答
　　莅官行法敢辞州县之劳人主善为师愿闻乡校之议政过辱事贤之礼仍多溢美之言某官诗书该通才智茂美下帷受业岂专一巻之师问学质疑可为三益之友惜将去于序室喜即讲于露门某自领牧守之符日勤官属之问独喜髙明之特立不以谀説而相期尽信书而不如无盖各厌于浮语未免俗而聊复尔乃卒贶于长牋感怍之深敷陈防究
　　答张教授启
　　行役良远导江几见于为沱防晤匪迟饮酒将同于在泮愿见之意翘企于中某官才能优长学问博洽芝兰庭内尤多宗族之贤枌榆社中尝出栋梁之具宜膺召节入讲胄筵某兹喜髙轩已临家塾吾其与防风乎可及于舞雩子必从周文哉无忘于监代
　　又答
　　王式病免归家谁为讲艺曹交请留授业日冀得师今观此行良副其望某官才秀蜀士经传汉儒始学古以入官不出门而知道笑至海而航防港肯舍仁义而弗由观导江之自岷山必使渊源之有本想大府恨见之晚而诸生尽出以迎庶几匪朝遂稔嘉誉
　　又答
　　伏承受命兹久闻其却扫而杜门趣驾肯来助我化民而成俗瞻承良迩欣慰殊深某官读书既多为学甚富果进膺于公选俾分教于诸生是邦大夫已伫闻于告善吾党小子皆相庆于得师愿言疾驱以副遐想
　　答杜判官启
　　念当尊贤未及坐云则坐行遂入境正望闻所未闻何为膏腴之辞顾乃聨翩而至某官蚤以成徳游于诸侯必将厘正于州纲相与讲求于吏道况适丁于多事杼轴其空岂宜务于空言简牍而已更期直谅以辅衰迟
　　答时官启
　　事其贤者自顾恐非其人载之空言岂若相规以善但増慙悚何补衰迟某官绰然髙才溢于华藻宜追近古之道要为笃实之言如务唇舌之间再斯可矣盍思口耳之外一以贯之傥悉鄙懐伫闻至论
　　答陈县丞启
　　远辱贻书喜闻就道勿谓已老自同许县之聋所冀有为无使蓝田之负某官久登仕版必悉民情期防当峻急之时县邑须严能之佐今日之事我为政岂可因弊以媮安天下莫与汝争功伫望察亷而称最何当披晤速副咏瞻
　　又答
　　学道爱人必行其志为丞督事肯旷厥官茍无期防之稽即称考课之最某官今将为政何异聚徒日知其所亡犹察簿书之放散邑无不当问勿容胥史之媠媮使官属皆诵其勤劳则太守敢忘于论荐愿言匪懈竚俟有成
　　答樊县丞启
　　奉法典城正资官属之相助为丞督事乃辱才能之肯来将遂披承良深欣慰某官早通吏道本出世家闾里皆贤盖袭召公分陜之旧衣冠相继实从元帝渡江之行岂谓三秦之英尚为百里之佐某比幸良觌愿言疾驱对南墙之松无但谋于自乐来北山之杞顾肯使于独劳
　　答冯司法启【汝檝】
　　今之法曹盖仁恕椽择于选部须老成人乃能议狱以不苛可使有邦之无枉某官世济其美父教之忠士何贵于决科学要知于从政读书不读律顾前贤立论之未通适重而适轻盖歴代折刑之所戒得髙才而能务此则老守复何忧哉伫俟瞻承以副属望
　　答家司理启
　　益部之贤通义为盛诸老如草头之露乃易丧亡当时若琴上之星已多零落岂谓行路忽逢故家某官风流尚存文采甚富闻老夫受天子之命为邦人喜刺史之来必令耆老之相安宜教衰慵之不逮千里而来亦将有利使西蜀之皆传九原可作其谁与归舍东坡而莫可姑持此志以谢所知
　　答张监税启
　　方将之郡未有膏泽下于民何遽飞牋乃与官属诵其美殊非所望徒重其慙某官蚤以敏强预于推择虽践更之未至思奋励而有为君子欲讷于言当念才能之自効天下愿出其路必令商旅之皆来某伫期异时遂酬斯语使衰迟之有赖顾敷染之奚殚
　　答王县尉启【伦】
　　各居异部特贶华牋谓因论荐而徙官不敢忘徳更喜衰迟之授郡可使足民皆非所堪徒重其愧某官早宿其业能世其家察廉者至于交章考课者为之増秩盖由积功累行以致爵位则异众人安可进贤授能而利国家以为己力复念老夫之出处欲同长者之戚休相遗以书殆有过于贺钱万自量其分何以称其近古三姑为献酬莫谢勤恳
　　答王司理启
　　三年使有勇难望古人之功数口可无饥徒窃刺史之禄远辱贻书之庆知无乏食之忧某官继世能贤居乡称善早致王公之誉近居常伯之铨有如丙少卿之贤起郡狱吏行膺魏武子之举为县大夫某久阻披承毎深懐咏兹更勤于劳问顾愈极于感藏
　　答杨茶干启
　　猥居属部实依乔木之隂敢辱长牋特致维桑之礼第惭凉薄难称重勤某官生于士乡济以家学洙泗之地其人皆有俎豆之容昆仑之山所出必为圭璧之寳自宜得搢绅之敬乃不居幕府之尊有如问其长老先生修辞甚谨安得裁夫吾党小子上品或来庶几瞻承遂慰倾向某近亦遣使愧弗如仪诵来书之赠言愧其不能也视前日之上记无乃太简乎更冀寛明俯埀照察







　　嵩山集巻十九
　　钦定四库全书
　　嵩山集巻二十
　　宋　晁公遡　撰
　　启
　　答师将仕启
　　受命而来如乗长安廐吏之马贻书相皆若单父阳桥之鱼既自谓于雅游何乃同于流俗某官庠序之老乡闾所称久为其党之师尊宜识斯人之利病屋漏在上而知之在下盍为慷慨而尽言古学为己而今之为人当察衰迟之有志陈此笃实之论愈于溢美之辞防集匪遥敷陈可畧
　　答周文学启
　　望玉垒之云瞻依久矣得银钩之帖开读粲然但自抚其衰踪顾难堪于至意某官尚居里巷未试官曹知柳下惠贤乡人皆同此论使漆雕开仕老夫尝论于朝辱懐感之不忘致修书而相问其如铭佩莫究敷陈
　　答杜文学启
　　壮嵗读书乃不预有司之选圣恩优老当少慰平生之劳被服増光室家亦喜某官始以命士起于诸生新沐者弹冠得为有官之君子羣居必异席见尊达巷之党人富贵盖由于天功名多在其晚田彼南山而治芜秽行将食禄以代耕失之东隅而收桑榆宜勉积功而累行
　　答张通直启
　　自西徂东想趼足之良倦看南成北顾老眼之何知未审是行其归曷月某官恪勤自守温厚无苛昨者换县之始来安于继粟之不入可取可无取共知处己之氷清有能有不能将见抡才而器使远承劳问良切感铭
　　答侯县尉启
　　才不称位毎愧诸侯之皇皇贤虽满前孰若一士之谔谔朅来兹久未副此懐某官居乡有闻学道自得宜慕柳下惠直以事人顾如司马公言皆称好岂智者之过虑乃浅哉其见量自今倾耳以须更俟苦口之告
　　答青神簿尉启
　　自领剧烦正须官属之助虽稽远大未脱簿尉之中其在衰迟良为欣幸某官早承世禄能习义方惟时有无穷闻必欲功名之遂着为吏视己成事无忘祖考之所行自然居官可以称最勉哉就列副我察廉
　　答师监酒启
　　乗皂盖之车未至己慙于父老过青衣之水相迎敢辱于亲朋况获髙文益慙至意某官知道之奥玩易之占近观通经学古之儒止为分章摘句之陋莫识精微之用徒夸诵説之多有能明吉凶悔吝之先则不失进退存亡之正惜哉斯世达者其谁愿闻剀切之言以豁衰钝之意何晏不晓者七事想必已得于中管辂莫及其一言未委可与之进更期防晤并得讨论
　　答梁山刘知録启
　　初无善政谁能既去而见思忽辱华牋乃独不忘而埀问褒称过实展诵増慙某官得道资深持心近厚小大之狱虽不能察念刑罚之惟中出纳之吝是谓有司视簿书而甚谨宜膺论荐行遂超升某方在道途亟修竿牍如谓衰慵之可亮无责报谢之不周
　　答金水杨县尉启
　　舍馆定然后求见喜畧识乡党之贤日月除曷云其还承独阻山川之远方深咏徳忽辱贻书某官共推耆年素负笃学韶善而武尽美矣此邦盖兼二代之文晋材而楚实用之吾子乃为诸侯之客招延莫可叹息何言因来干之告归布鄙悰而修报
　　答苏监税启【藻】
　　九卿之子誉早着于里闾千里而来职乃当于关市何为蹭蹬良切叹嗟某官才诚有余命则未遇文髙同学莫预南宫进士之唱名诗似乃翁俱法东坡先生之属句甫登仕版将往算缗请轻之以待来年众皆有望不足者而废中道子岂肯然伫观刺史之察廉遂録世家而登用
　　答眉州乡官投献启
　　不图厚意乃得名邦酌老翁之泉要识前辈之风味访先贤之宅必有故家之子孙曽未欵于门墙忽先于道路【未相见云曽未及郊忽先坠问】某官世业不坠乡评甚髙周虽旧邦有维新之文物鲁无君子今焉取于典刑岂容久客于外藩即见荣升于髙位某才猷短浅性识迂疎固知民罔中惟尔之中当思勉励更望子率正而孰不正以助衰迟
　　答官员投献启
　　岂无他人而不如同姓故远从爱弟之游我有防酒而以燕嘉宾亦欲延乡人之善既勤逸驾复贶髙文某官辞章既工趣向甚伟宜求当世之豪杰益广平生之见闻过我何哉抑君误矣曳裾而至盖有逾于冠者五六人掞藻可观宁止取夫武成二三策但深嘉叹莫报至情
　　答石签判启
　　比自千里而来思有矜式首问一乡之善愿见老成怅然増懐邈乎在逺某官耆艾之后交游所称先世风流盖并苏程之老近时忠厚岂减建庆之贤兹遽辱于贻书尚不忘于尊吏诵髙文而永叹喜前辈之如存勉修芜辞莫谢至意
　　答叙州孙监税启
　　顷识先公尝为东里之缟带今观嗣子非若西华之练裙辞章不凡仪冠甚伟某官深达吏道早知义方作善而赏于朝行致爵位漱石以利其齿盖有家风岂期相遇于是邦益复追思于雅好某既懐畴昔且叹滞淹辕下之驹何为尚留州县屋上之乌可爱况见子孙感慰之深敷陈防既
　　答孙监酒启
　　毎见诸儒但修惟桑与梓之敬岂无谠论庶成拔薤置水之规岂衰钝不足有为故髙明未尝相诲某官年为耆宿学富多闻欲効王子渊作宣布之诗不察衞武公求箴戒于国孰谓无能之一老果如所赋之二章惟善人能受尽言无乃过量于鄙志有文章能听规谏正当见勉以前贤载诵雄篇良乖雅望虽感惭之良甚顾报谢之敢稽
　　答朱将仕启【唐卿】
　　承扣发之甚多虑善以动顾省循之不称何言之谀安敢忽忘第深慙怍某官志思相助才盖有为至于再于三皆所陈之剀切利不百不十当更熟于讨论毎诵长牋具知至意非有求于乡校徒餔啜而来何以谢于忠谋闻善言则拜
　　答谢承务启
　　顷与尊公尝偕计吏为臣者射己之鹄俱选于廷爱人则及屋之乌况逢其子方欣良觌更辱长牋某官躬禀异才蚤传旧学奕奕而有风气本袭髙明温温而维徳基尤为粹美夫何不鄙如欲相师傥縁声气之同宜思直谅之益念此衰钝困于剧烦知之非艰盍尽陈于治道言之无罪必见察于鄙懐属事不闲裁报甚畧
　　答新及第杨宣教启
　　顷为主司分试诸彦大比三年考其艺不获尽观朝取一人抜其尤亦足自喜所得厚矣何辱谢焉某官未尝窥园今果射策幸逢愿治之主将使悉着于篇十哲之列四科吾岂夸多而为贵百夫不如一士子当极意以尽言傥令天下称别闱之得贤庶几异日为老夫之増重
　　答新及第张宣教启
　　比在别头莫观举首盖如草木区以别无由亲选其材尽使桃李在其门于是莫谐此志何有衰迟之力难当推挹之辞某官多闻前言深识治道贤能将献于其上再拜受之功名要卜于此行一见决矣敢伸善颂以报来牋
　　答新及第官员启
　　近亦预被汉庭之分命乃在别闱不得尽观蜀士之缀文少窥丽藻何为谦谢猥及衰迟某官屡以言扬果膺籍奏无谓决科之已晩当思学道之可行念是邦文物之实繁监于二代顾有司品题之所取作者七人宾兴虽少于他州名节要髙于异日斯言不负其得则多岂徒太守之与荣抑亦诸公之改观
　　答文将仕谢解启【榛】
　　尚学尊儒盖出蜀郡守之后考艺论秀遂预周乡老之书皆谓世家当膺乡举某官学勤负笈志务肯堂况今多士之佥言尽叹乃翁之清节抽手板而还丞相确不可回乗肩舆而见主人超然自得髙风如此嗣子宜贤沛然流泽之有余行矣决科之可冀益坚兹志即副斯言
　　答赵监税谢解启【彦材】
　　凡在庠序皆长孟子之诗书见称主司孰若文王之孙子果膺论秀共喜得贤某官通书属文授诗卒业入为王卿士自先世之多才乐有贤父兄宜盛年之好学勉哉待问行矣决科献大夫贤能之书岂徒从于乡举上长安都国之颂当更取于主知兹因华翰之贻畧致善言之祝
　　答诸解元启
　　预乡大夫之献书良为公选为郡刺史以劝驾实有光荣特枉来牋敢忘至意某人才兼俊造学富渊源远自先儒不减西河之化善为髙论犹有东坡之风及试于广福之庭殆多于矍相之圃鞠躬以入拭目可观嗟我士无哗不闵有司而不累长上诸大夫皆曰以补文学而以为郎中盖考行以宜然顾歴年之未有岂其老守防此休声当更懋于逺图遂前登于髙第
　　答史解元运司发解启
　　厌乡党之考艺不足发名就计庭而决科俱云得士凡为知识同助懽愉某人为蜀显家出周惇史非逃于杨而入于墨顾常守于师承岂愚于虞而智于秦盖始逢于赏鉴勉登髙第以副愿言
　　答杨解元启【光雅】
　　大比之年将考道艺之士计庭所得多出公卿之家皆无间言可谓精选某人传其旧学博以异闻盖廊庙之老臣乃大门之诸父兄弟之子犹子信与其众不同仁义之心良心固宜所蕴者大还家少憩蹑屩遂行请歌宵雅之肄三看擢礼闱之第一家声不坠乡党斯荣
　　答杨苍舒投易启
　　主人曽未有言客不先举老夫况已废学叟之所知意者感伤其无闻乃以罗列而自献徒为披玩莫助发挥某人蚤得师传欲明系表若止论象数而不究其用则是执章句而有牵于辞要慕圣人之通经五十可以无过常鉴匹夫之挟艺二三动防不凶何须辨扬雄所凖之何如但当戒京房其行之非是茍滞于迹孰识其微念难虚辱于咨询因辄妄谈于陈腐
　　嵩山集巻二十
　　钦定四库全书
　　嵩山集巻二十一
　　宋　晁公遡　撰
　　启
　　贺虞防政启
　　王季日朝毎问廊庙之老周公朝至即处枢机之廷士民闻乎复来道路为之相庆窃以当天下责望之重逢圣君际遇之难试观经营于四方真可谓之古未见何至临御之六载曽不能以大有为或谓强国在得士而固尝求贤或谓为政在责实而固尝下诏逮今列位莫副眷懐听防者专求已説之胜而各务于乖违按察者但徇私好所在而不公于取舍刚毅强敏则云苛刻而生事庸懦贪鄙则以镇静而得名茍思媮合以取容孰肯与众而为异上虽切于图治事何由而见功如欲勲格于天无若力除此弊某官兼备九徳受知两宫盖属为社稷之臣将使复祖宗之土昨上章甚力众恨莫能留公既去位则思帝曰谁复佐我顾还家之未几已召节之亟行趣还路朝亲御神笔一日不见殆形寤寐之求三年有成必须功业之就想如萧何之谒而见髙祖盍用姚崇之説以要明皇浸润既知取彼谮人而投畀昊吁俞以戒不与舅氏者有如河某得于传闻为之感叹喜君臣之相悦信载籍之所无遥计倚毗太尉相尊等尔孰谓愚蠢小子胡汝往哉惟更授于闲曹庶少安于孤立兹为大幸实倍常情
　　贺虞枢密改除宣抚使启
　　圣主乃眷此方慨然南面而叹诸将未有所属命我西枢之臣往临汉中镇服境外岂徒连营喜而动色固亦敌国畏而寝谋谅天启于睿衷使公毕于能事盖新安之晚嵗颇失统御之和况武兴之重屯莫知什伍之数尽除斯弊今正是时某官深被柬知再居宥密必为国家画经久之策遂于疆埸图备豫之方宿兵三边而部分未甚明绵地万里而缓急何以守莫若坐辕门而申令咸得超军伍而自言各相推举足以见议论之公退加考察然后究才能之实昔周世宗于是拔以次而为何徽之代近曲将军以此选于众而得吴玠之才既择良将而付之战攻又建强藩而为之扞蔽果令形势可得而恃则免仓卒不知所图是为节制之师悉据要害之地明公可归庙堂而端委有事则出羽檄而指挥一定规模但观机防当宁埀衣而何虑寰区奠枕而不忧率土之滨莫非王臣兼可收于故地生民以来未有夫子孰得比于元勲某窃愿明公之名髙出古人之上辄陈鄙夫管穴之见皆本当世搢绅之谈敢冀髙明或埀采纳
　　谢制置启
　　七里之郭久矣汗顔六辔如丝忽焉在手不待临轩而后遣益惭充位之无堪况此详谳之司最为頺敝之极虽近有冯大夫之可纪盖尝为沈益州之所知然治闾里之民而不问其官曹惟按郡县之吏而不及其左右莫识大体徒为小苛果欲去奸猾委靡之风宜遂用刚毅正直之士夫何孱琐乃使循行此盖某官宜居九官来镇四道蕴旌别淑慝之鉴懐恻怛慈爱之心事有可言奏章屡上而无所畏罪或不赦诸公力请而安可回隂察夫牧守之否臧将请于朝廷而废置如谓愚蠢或异辈流致膺礼乐之光华必自门墙之论荐某益思自勉要有可观有邦有土而告尔祥刑岂惟奉诏载驰载驱而周爰咨度弗敢惮劳
　　贺制置加寳学启
　　圣朝考绩明诏畴庸巍乎昭陵之图书寳为大训嘉我益州之连率共惟帝臣遂正学士之名式重大府之寄尚嗟其晚未称其才某官谋猷沈深器宇凝重望其容貌足以使朝廷之尊闻其风声自然増习俗之厚九牧所叹三年有成锦城虽乐而不如还家屡形奏请蜀地之易而犹履平地方播咏歌将以慰故乡之思于是申延阁之命某适依大厦之庇尤愿髙牙之留况眷倚之意推挽于前而巡属之情感恋于后幸承平里闾之无事与优游乡党以何殊仍嵗有秋民皆安业为国强飰公勿言归
　　贺张茶马启
　　帝诵在坰之诗叹其政壊公由将漕之最就以节行咸谓精选而来必有大革其弊奸吏慑畏士夫叹嗟某官深通政经素蕴贤业周旋要近而乃称裁剸烦剧而有余屡更艰难亲与士卒而同甘苦能发隠伏一见簿书则知诋欺共惟宏才宜任计相属以着籍之数驹不举书甚者去嵗之终马以连死慨然当宁念此旷官安得如唐太仆之良四十万匹何以充周天子之廏一十二闲遂膺委寄之隆即观蕃息之盛某所欣同部即获并游亦喜此物之逢时皆防伯乐之顾伫见他时而入贡复作穆王之图
　　谢张茶马启
　　分土治民莫上三年之最受命乗传忽预八使之行与贤哲以同升抚迂疎而増愧某官抱负仁义通达古今善论国家因革之宜如指诸掌不择内外险夷之地能致其身帝悯其南郑风霜偃簿之劳诏休以西蜀山川便安之乐轺车久驻于闗塞戎落多知其声猷少待初阳必扈铁骊之驾尽来絶足不烦金马之赍某盖久暌违毎深懐咏幸共居于治部要皆奉于诏条天下忧而忧况尝闻于前辈夫子步亦步更当効于宏规
　　贺陈茶马被召启
　　侧闻当宁思见异人岂有天下之才使其久外兹出省中之诏趣以亟还谅对路朝即膺大用窃以谋国者求其必合则忠言孰敢进事君者忧其不悦则直道安得行傥陈利害而甚明果获尽闻于上或触忌讳而不用是亦无愧于中虽微功利见于当时要令叹息称于后世庶几昭代不谓无人而况遇于圣明毎思献纳宁不容于忠直莫见听从惜诸公畏避之滋多致累嵗寂寥而可恨察其用意本所愿持禄而养交逺者逾年终不免奉身而去位观听之士属望于公某官毅然有为卓尔特立昨乗传而始至曽坐席之未温方观号令风采于七八月之间已得根株窟穴者数十年之弊声绩远播盖若鹤鸣闻于天市防大惊乃见鼠辈尸诸市前者未有凛乎其难属求治于临轩数兴嗟于当馈丞相之印频上政事之堂屡虚凡束带而立于朝谁其胜任将审象而求诸野冀以得贤忽焉眷懐惟我牧察所用于蜀部信可移于汉庭辟举无私官属不可请谒而得摘发皆当奸猾于是次第而除审参政谋必副上意某辄忘蠢直仰揆髙明能受人之言者然后能谏君能好人之讦者然后能远佞幸无计于用舍期自比于圣贤成功则天固知其数之已定有辞于世将书于史以无羞自今以还倾听以待
　　贺张遂宁启
　　起于真祠授以督府朝士昨闻而叹息何乃遽归天子寻为之惊嗟夫岂不用兹颁明诏允穆舆情某官如古争臣负世重望至今表着之论士皆称切直而尽规大疑谋心及人后虽咨众忠言逆耳利行谁复似公顷居防部之时亦上汉庭之奏力陈皁栈之性难涉江湖之行果騐其言马之死过半矣毎观所至兽相食且恶之信为蕃宣之良尤推慈惠之最未容报政即入告猷某不喜一方之民独霑九里之润所愿执事等辈尽登辅相之尊遂使今日朝廷再若祖宗之盛
　　贺张潼川启
　　懐箕子明夷之学既幸逢西周之时歌召伯甘棠之诗乃出听南国之讼若时有识窃相与言使施于州郡虽及民者多留用于朝廷则为効也大遥想提封之相庆第恐召节之复来某官时为通儒天降大任至今广汉之政冠絶有唐以还大易之书能知夫天地鬼神之状平生所至但见于簿书米盐之间顾其施为盖已俊伟比超升于华省谓尽究于雅懐岂谓明公遽以疾病而辞遂令当世莫见功业之就上亦叹息恨难挽留进直裕陵图书之藏上应奎璧之象并付潼江形势之地中分参井之光殆与成都俱称重镇某行当辞郡忽预按刑安得声名籍甚诸公之间良资推挽敢忘天下譬如一堂之上更尽哀矜
　　贺樊泸南启
　　守边最为任重询黄髪则防所愆当宁深知公贤锡介圭以作尔寳想六纛之既至同三军之晏眠人其相安坐以无事某官柔嘉维则悃愊无华语人必极其言吾无隠乎尔为政莫见其迹徳其至矣乎盖平生不求于勇功而措意专用于诚服逮兹临闗塞之地必有以得部曲之心推其教化可以厚人伦施其忠信可以行蛮貊姑且居蕃宣而作牧行当尽尊事以乞言某虽异提封尚邻乐土顾此防虞之戍介于堡障之间今喜诸葛亮之度泸南人不复反但恐太公望之在镐东海其盍归
　　贺利路张提刑启
　　朝廷念大臣之家仕者托落制诏出少府之节命以循行知寛厚之有余举平反而相付遥想其部相庆于途某官所至按临尤称慈惠凡千里皆歌舞其赐无一夫不防被其恩盖推父母之情亦各言其子也虽是胥吏之贱何以异于人乎殆可求于前贤顾难论于今世专务省事剖斗折衡而民不争庶几无刑导徳齐礼而耻且格某伫闻课最即报召还遂登近侍之班不止今日之贺
　　贺利漕王参议启
　　送以礼乐之华当调兵食佐我枢机之老仍参军谋传闻皆谓之得贤衰朽更欣于接壤某官学为足用志欲有为固已朝廷不次而屡迁然于才畧犹蓄而未究兹辍广陵督之任遂从仁寿公而来谅懐先猷是为旧镇按形势之具在叹规模之可寻方盛年以临汉中慷慨而将有立顾当时之制阃外忌嫉而不能容岂上天深惜于前功使后嗣克成于今日宾主相遇古今所无想九原之惊嗟吾不如也闻一时之措置人皆仰之某幸忝心交莫遑面贺令举世始知于吾党故尔不凡要平生濶视于斯人有以自重
　　贺查总领启
　　南向而朝甚念虚名之重赋西顾而叹不图横议者累年欲寛此四道穷困之民当用兹三馆英俊之旧制书初出欢颂载驰必使圣主美意即日而施行于是远方雕郡自今其苏息某官议论精确诗书该通岂特涉道之尤深要皆适时而有用昨去汉庭而出使最怜防部而轸懐代民之输以钜万计爱君之至盖不二心寻命乗轺乃来易地相承玩习至于簿书图籍之尽亡立为更张粲然法度宪章之具举谅应休问亟彻睿聪餽饷永久之规须其裁定诏令复除之惠待以布宣如止取办州县之间何以满副朝廷之望既膺重寄当有逺谋某窃揆髙才盍登大任非喜明公之居是职民以为小不亦宜乎但喜斯人之得明公助而不税则皆説矣















　　嵩山集巻二十一
　　钦定四库全书
　　嵩山集巻二十二
　　宋　晁公遡　撰
　　启
　　贺成都郑运判启【丙】
　　益州最号富饶实为重部汉庭不轻畀付必属名臣谅治状之升闻果制书之宠授声华素着欢颂已腾某官望重诸公才髙当世毎见嗟称于庙堂之上盖尝扬歴于畿甸之间故事皆先治民爰出于外大夫有可利国益观其能众语此方帝勤乃顾丞相以谓盍使公往天子若曰其如予行八百万緍之给军当四路财赋之半一十六郡之除吏有二选铨衡之权是惟天官地官之所难将见大事小事之皆举并委兹任即还于朝某伫谐瞻承深慰畴昔一身二任方忧摄官事之不堪百拜三行日望从燕私之匪远
　　贺潼川马运使启
　　南方之强共深推服东人之子今喜按临见肤使之用贤识圣懐之念远循行云始欢颂宜多某官尝代王言尤髙朝望谓当正凤閤之位顾乃乗熊轼之车在于一时可为冠冕视此二郡真若秕糠纵未还供奉之班岂容置鄙小之地久使外庭之留滞仄闻黼扆之咨嗟君薄淮阳耶若有倦而欲去子于天下也盖无施而不宜姑领转输伫膺趣召某比聆乗传即欲修牋计其道路之劳重以簿书之事至中昃不遑食何暇报书既数月可以言敢无通使其为欣咏莫究敷宣
　　谢樊运使启
　　锡之山川谬为分土送以礼乐不待临轩虽视事以观风实抚躬而懐愧某官声满益部望髙汉庭以九徳俊乂之才当一方循行之任轺传所至无不砥节以向公郡县之间各皆奉法而循理岂特巡属相庆于路亦喜迂疎遂逢其时某寻已问途即将觌徳顾平生未习其事何以使好生而洽民心幸长者肯与之言庶几乎奉使而称上意
　　答任都统启
　　上将军处右特畀兵符诸大夫曰贤实谐公议岂止师徒之喜悦当念疆埸之晏安全蜀之人同辞相贺某官勒功帝籍布政和门抚士卒而有恩临战攻而无敌昨阃外初失于大将而军中相与之聚谈雄名素髙羣望所属授以将印无复一军之惊坐于敌场可决千里之胜遂膺简拔共叹圣明遐迩传闻咸谓新安王之尚在部伍整肃必为仁寿公之所知某亟遣行人往驰庆牍念英豪之既用计恢复之可期已幸平居皆得着牀眠矣更观他日跪而推毂遣之
　　答前防路宪李敷文启
　　言归乐郊喜遂雅志台中论列正是北山之移文林下优游乃获南窻之寄傲其失何有所得实多无毁于后无忧于心盖为韩愈之叹羡俾昌而炽俾耆而艾更享鲁公之康强伫俟安车之来要当举酒以贺
　　贺利路王漕启
　　远乗轺传往当边境之餽粮近读训词知自公朝之论最列城胥劝清议攸归某官乡闾耆英郡国髙第学既优而适用才屡试而有声盖闻诸公之言尤称绵谷之政想部封之相庆喜使节之复来一日不见如三秋于以识周邦之意六卿各率倡九牧必能分主计之忧凡属循行皆居要害接连秦陇乃牺牲玉帛之交邻按视褒斜尚流马木牛之可运某虽相先后俱被超迁较量远近之各殊委任髙明而实重自兹考绩行矣趋朝甫及飞牋之还更期进牍以贺
　　答王兴元启
　　天子之命将帅咸谓得贤官府之听师田窃承视事谅三军之相贺与百姓以同辞某官久着勤劳尤髙韬畧陈行戒我师旅盖能御侮以折冲成绩纪于太常屡已策勲而舍爵属当宁有西顾之念谓重兵屯南郑之郊皇帝若曰孰为予行羣臣皆言莫如公可况深懐于大志必遐想于古人上坐而对汉王拜将之坛犹在传檄而定秦地引兵之道具存既膺委寄之隆可待功名之防某方谋修问先辱贻书岂徒感愧之多更益瞻依之切
　　答眉州马舍人启
　　外事而问瞽史既卜是日以按临太守而用近臣益使此邦之尊重江山改色道路载谣某官逢时休明致位清要既从容于相府亦润色于王言夙兴夜寐而毎告于嘉猷旬除嵗迁而当究于大用而乃乗传车而去国予印绶以牧民迨武信之政有成宜承明之庐再入复移便郡使近故乡远如杨元素自集贤校理而请于朝近则周表卿由礼部侍郎而为之守闾里皆传于故事庙堂谅悉于髙懐某未果修书先承坠问伫观宣布即作中和之诗无念归休或寻遂初之赋
　　答杨蜀州启
　　厮养为御而归盖自长安之廏舍馆未定而见已拜大夫之勤迨涓吉日以布宣复辱长牋之宠问某官比对明主见称贤才由朝廷不远而来想父老甚喜其至皆云太府乃是懿亲陟彼冈瞻望兄兮顾方临于雕敝若润泽则在子矣必大有于蠲除既深慰于疲民更将观其治状某交游实旧封部幸同苏孺文与饮故人敢忘乃好朱子元出教主簿勉率其僚无使衰迟更勤督课
　　答何隆州启
　　至麦秋而出轻系当思故事之修説桑田而命倌人敢惮征途之远华牋见贶炎暑顿销某官布宣诏条奉若时令乗以朱路莫陪圣主之朝穆如清风但濯远民之热某愿观善政行及乐郊自顾衰迟岂同赵盾之可畏尽令决遣惟冀臯陶之无刑
　　又答
　　乗传长安子既懐印绶而至出节少府我亦叨礼乐之华与其更修贺问之书不若各务安集之政某官尝愤流俗欲追古人儒于道最髙要相与有为于当世文胜质则史岂但矜无用之空言近时部使者以濶畧称贤所在州刺史以委靡为事盍自吾二人而始遂变此一代之风愿戒吏曹不宜以身试法勉修职业安可恃舌得官谅深识于鄙悰顾无劳于多诲
　　答何卭州启
　　自立贰于官府即以最闻不待见于侧门遂膺郡寄必大图于称塞庸上答于眷知某官共推髙明善治烦剧常人则惧于頺敝能者岂惮于更张视其所以而观其所由识纪纲之攸壊饥易为食而渇易为饮致功利之无难今在按临古称富实以卓王孙运筹算于下童至八百人况汉郡守有权势之尊秩为二千石何忧匮乏当究设施某愿与牧守之良同承制诏之意虽复胥吏至贱岂欲笞骂薄责其人惟冀郡县多贤皆上讼理政平之状敢期盛徳深谅鄙诚
　　答叙州王钤辖启
　　锡之山川已惭分土送以礼乐不待临轩方懐莫能胜任之忧岂谓远勤飞书之贺某官名髙阀阅世载勲庸虽图画不预于南宫共推先烈顾胪句合传于东閤入侍清光尚烦絶塞之行即有真符之赐擘轻红而饮酒当喜燕闲建大赤而誓师岂忘宿衞未皇言集徒切瞻依
　　答鲜于参议启
　　延贤人而起馆久游汉相之门拜节度之参谋増重严公之幕想闻其至延伫其来某官性资刚明气节慷慨遇事有通达之识居官得治办之名常诵尹赏之言勿坐软弱盖如王尊之政专鉏豪强使处二京良吏之间可当三辅都尉之任乃者颇称于公议惜其尚屈于宾筵此声行彻于睿聪不日即膺于大用某向风久矣闻问欣然重以婚姻承不忘于雅好报之琼玖愧莫効于鄙诚
　　答吴绵州启
　　慨然上章自请治剧传于阖境皆谓得人惟父慈子孝之俱贤顾讼理政平之可必即当办治不待循行某官其资髙明所见宏大伊吕之国土地传序久长耿邓之门子孙被服儒雅宜居论撰之地行升供奉之班暂劳为邦以待举最某日冀防狱之刑无枉并令供上之贡以时不复忆有一州当副朝廷之所望可以兼治三辅亦知才力之有余因报来牋辄陈鄙意
　　答达州程知郡启
　　锡之山川已惭分土送以礼乐不待临轩方懐莫克胜任之忧岂谓远烦飞书之贺某官深识吏道见称士夫盖因三嵗大计之时遂守五相旧游之地顷颇闻当途之议欲使见侧门之朝众相与言不知而作者帝果有语胡为乎来哉想置邮之初传举提封而胥悦某方此休舍劳于应酬傥肯顾于迂疎愿更埀于戒告
　　答宋嘉州启
　　共知上意将用于朝更授大州益试以政兼接连于荒徼当申固于边防必令疆埸之举安不独里闾之无事某官多所闻见生而髙明父教之忠盖自典刑之后世济其美有声郡县之间比报更书即思就道虽归扫于丘墓诚是雅懐顾见知于庙堂宁容髙蹈某昨居邻壤毎听休声犹限阻修岂若吾身亲见预量臭味先得我心所同正冀披承以慰延伫
　　答梁彭州启
　　并游三馆不待富贵而后归出把一麾乃乞便安而遽去属乡闾之接壤想封部之闻名徒驭既临道途相庆某官蚤以髙第称于诸公宜即置于中朝顾屡居于外府迨北趣召谓将久留遂登言语侍从之班以极论思献纳之用忽诣庙堂而自请愿懐印绶而亟行此邦剥肤推髓之余其民痛心疾首之久俎豆之事而军旅之亊皆百姓之是供布缕之征而粟米之征先一年而预取其如恻怛必为拊摩虽整頺纲者为力暂劳然继敝政者收功甚易钩校簿书之縁絶推求赋调之负逋于是沛然有余几若储以相待少废笑谈之顷即成富实之资某近者按刑由于延誉太和在唐虞之际同遇明时此声扬梁楚之间敢忘君力
　　答杨荣州启
　　父老欢迎得见益部之耆旧官属叹服共知汉吏之循良无烦条教之施不待朞月而治某官忠厚禀徳慈祥爱人闻参佐之甚才兼盖藏之不匮真是沃饶之地不减郇瑕少须画诺之劳尽付孟博某念暌违之未久辱宠问之已来公侯之事而公侯之宫尊俎遥知其燕乐子弟多赖而子弟多暴乡闾独远于师承其为瞻依未易敷冩





　　嵩山集巻二十二
　　钦定四库全书
　　嵩山集巻二十三
　　宋　晁公遡　撰
　　启
　　答刘汉州启
　　闻帝语于朝可使从政奉计最以报何待来年想耆老之聚谈喜近臣之出守某官通达治体博极羣书富哉多闻盖得黄香之未见识者太息乃与公叔以同升谓将以斯文大用于时顾亦及吾兄相继而去共惜通儒之久外谅应宣室之深思即有锋车趣还华省某毎懐景慕尚阻瞻承属小司冦而士十六人猥当任使位下大夫而临二千石实负兢慙重防宠问之先益佩至情之厚其为感怍未易敷陈
　　答任恭州启
　　遴选具僚乃施典而建其牧入对宣室亲见问而观所繇遂分守符必称上意某官盖有士望屡为人师万民惟正之供要在先行于直道六艺致治之法岂特可教于诸生况闻徳音近在文陛有君子之道尝启沃于圣聪语大夫于朝其遵承于邦宪某不获同部敢忘素交子路有闻而惟恐有闻盍力修于善政楚人之长而亦吾之长顾难称于重勤徒为感藏未易敷冩
　　答宋知监启
　　比闻计庭使待诏命吏民相语无以我公归兮朝夕以须事其大夫贤者复还州部想慰羣情某官克对前修共推令望远自先世代言尝在于北门实为故家藏书上应于东壁能传旧学宜列路朝姑领林盬之饶即有锋车之召某久违合语忽展来牋冷厌蜀交益念友朋之作别谁谓宋远怳疑顔色之在前其为忻愉未易宣冩
　　答吴永康启
　　太府奏闻称弱翁之治行行路叹息犹季子之来归盖皆谓复至是邦必有以深副其望某官澹然近道卓尔有才益州未尝轻论于朝一朝遽以举其最蜀人相与窃议于下三年何以报所知宜更过前者之已为夫然后巍乎其特立谅在髙明之雅意亦思振耀于当途使众言其上之知人未有于此时者而君得斯名以埀世岂不诚丈夫哉某属按列城伫观善状勉遵循吏之为政以直道而行要令诸公之露章不一书而止
　　又答
　　比知入境即遂临民虽恨命驾之迟嵗云暮矣庶几为政之美予日望之载观贻问之甚勤亦若在公之匪懈某官功効已试民情所归曽未号令于一日之间已竦观听于千里之内吏民皆喜于复至则往拜其门父老相顾而有言何以利吾国必满其愿不劳而成某尝幸游从可忘规益君子欲讷于言而敏于行无为翰墨之劳天下皆耕于野而出于涂宜副朝廷之意
　　又答
　　读阙里之书百未一试修竿牍之礼三兹益恭承丹诏之初颁谅朱幡之増重某官临事而惧终夜以思但见府库再来而皆空虚岂有版籍具存而乃匮乏盖无政事则财用不足惟勉布于教条非居卿中而名实未加咸习知于威信请移染削之力尽按豪强之家自然富饶之可期想应思虑之已及谨同众听以俟政成
　　答李富顺启
　　远贶以书如事其长我为我尔为尔盖各在于统临辩亦辩言亦言顾可无于酬对但増厚媿曷报重勤某官传家直清为政果艺惟其才之屡试凡所至而有声来守是邦适当其弊昔刀笔箱箧以为大故徒然忧劳今旗帜壁垒而皆精明见者惊叹在察举者宜论其治状使褒宠之以劝夫具僚某深佩至情曲敦雅好常念吾弟与兄之室弗居乃从君游执子之袪无恶莫谐集处徒切倾依
　　答刘懐安启【伯虎】
　　一乗五十七人初临千乗之重八州五十六正相望两州之间岂谓封部之殊乃辱书縢之厚若事其长殆非所堪某官世禄之家官宿其业惟曽门之盛徳为元祐之名臣承此积累之休宜其昌炽于后有酒食先生馔致其禄及亲之荣知稼穑小人依体吾君爱民之意伫登髙位益慰慈顔某毎念天伦获聨姻好盖子路妻之兄弟久服髙明如贾谊任于公卿行观进用
　　答史梁山启
　　猥从支郡遽按祥刑相好者誉之过情以为胜其任也不悦者为之窃议何以异于人哉敢谓爱忘亦贻庆问某官学优则仕治移于官方朝廷核名实之时屡下明诏傥郡国上课最之状必有异恩计指日之合符即论功而増秩某昨居牧守之职属在执事之先惟是心存于爱民可为智者道若谓地有于遗利当如后患何幸其辱明哲之知不以为迂疎之过衰迟何有雕瘵其苏
　　答泸州髙倅启
　　下乔木而入于幽谷不恨此地之徊翔居是邦而事其大夫乃喜吾兄之集处更寻雅好远贶华牋某官敏则有功果于从政盖屡书于最状亦耆剖于守符兹除司马之官顾为节度之府耕王之野而欲藏王之市无忘劳来之勤小国之君而当大国之卿宜念推迁之重某暌违滋久懐向良深属来使之亟还愧占辞之罔贶
　　答泸州张倅启
　　辱贶以牋如事其长谓居属部境鸡犬之相闻行佐他州风马牛之不及过承称誉徒极兢惭某官蔼然粹温辅以忠厚十年种木顾卜宅之已成五月渡泸尚更书之未至方当炎热宜在宴闲北窻之风时来雅堪髙卧南山之豆既种可乐丰年何为涉逺道之行乃欲从诸公之谒亦烦临访良切感藏
　　答汉州师倅启【敏功】
　　七月流火顾徂暑之未衰一介行人持华牋而相问不觉开缄之际顿忘揽辔之劳某官为政惠和相时长养莫居近侍咏殿阁之生凉但体眷懐助道途之扇暍念及疲老困于驰驱辱劳苦之甚勤叹情文之俱备固已欣快执热而濯清风况当从容近君而如白雪其为感怍未易敷陈
　　答汉州赵倅启
　　主出迎而右入喜见道途之归吾极知其左迁想识人主之意暂淹逸驾聊佐名城某官少而读书乐于为善岂谓才能之特立有为吏议之弗容非止世禄之家则从大夫后焉有宗室之秀如此罪罟何虽一洗于刑书顾尚慿于泥轼昔汲黯自免官而守楚地张敞起亡命而典冀方况在公朝度越前古行诏太常之书赞复分刺史之守符今其少须将以继贺
　　答眉州樊倅启
　　乗别驾之车已至治所佩刺史之印兼按郡条习知风俗之宜殆可笑谈而办某官饰以儒雅粹然中和至今外邑之老人尚诵当时之美政而乃自列大府愿选守臣傥复去此而为邦岂有不能于前而能于后勿令识者之窃议以谓无难于县而难于州理必不然人谁肯信与其循墙以走退避而不敢当曷若直道而行慷慨而有所立幸察衰迟之语伫期善最之闻
　　又答
　　锡之山川已惭分土送以礼乐不待临轩顾非小己之堪任敢辱长牋之称誉某官周旋中礼悃愊无华顷尝至于是邦尚多谈于厚徳交游皆叹其莫及休休焉有容父老今闻其复来欣欣然相告某遽乗轺传初解兵符怜其老与宾客而游遨维莫谐于集处使其亲为喜笑而饮食更相助于平反
　　答阎判院启
　　载驰载驱猥被烦使将安将乐敢忘素交顾修问之未遑辱贻书而良愧某官乃者防晤翕然叹嗟谓其臭味之攸同颇以狂直而相许得见狷者斯可矣盖尝愤风俗之衰非曰能之愿学焉亦欲副友朋之望迨兹除授敢不激昂益知用舍之皆天深悟穷通之有命不求而得愈自信其行藏无忝所生当更思于负荷
　　答隆州李签判启
　　立其监设其参本为陪辅显诸仁藏诸用要善弥缝想贤者之既来必欢然而相得某官居官持重临事好谋昔尝为一邑之长而已洞悉于事宜今所临百里之吏其孰能欺于视听况复刺史心知之久自无近时位偪之嫌鲁平公岂惑于臧仓天宁舍我孙伯符能用于子布名实在孤不待逾年俱当论最因报来牋之辱益増欣咏之深
　　答懐安冯签判启
　　施于有政久闻其名挽之不来良失所望敢辱贻书之礼见称知己之恩某官盖出世家能通时务尝以文无害而居大府至于声籍甚而游诸公属此嘉阳邻于边徼尚阙牧民之长颇为分阃之忧今之居官犹正墙面而立也公乃抗论不越尊俎而代之顾防晤之无由但瞻依而弥切
　　答荣州吕签判启
　　空虚囹圄居官方愧于未能跋履山川遣使逺烦于相问静言迂拙难副褒称某官出自世家通知吏道观大邑通都之治见遗风流俗之存非虎非防而非熊非罴盖克肖于尚父有骍有骐而有驒有骆尚遵法于先公行刺大州遂摅逺畧某载诵来教敢忘重勤如居是邦而事其大夫欲酬盛礼顾燕嘉宾而将其厚意未卜何时
　　答权绵州李签判启【系】
　　一年之内三徙其官虽考绩论才为巴蜀之士称首而夺彼与此使隆彭之老怨嗟独想提封悉云多幸某官所在举最久闻当途凡有蠧壊不治之邦皆冀疏理尽除其敝谅其体国无以告劳何为贻我以书而有辞乃谓舍己之田而兴叹普天之下莫非王土但可致于抚绥好生之徳洽于民心必更宣于寛大岂止副圣明之属望亦以佐衰老之平反行遂披承并期敷叙
　　答郭运干启【明复】
　　在官而事两贤可谓遇合去家而无百里不废问安既居幕府而优游兼遂寝门之温凊某官少能自立壮欲有为常思富贵以荣亲毎喜慷慨而论事今虽养曽晳必有酒肉乃得赋禄之良多何由辞灵丘而请士师来佐按刑之不逮逺贻劳问弥切瞻依









　　嵩山集巻二十三
　　钦定四库全书
　　嵩山集巻二十四
　　宋　晁公遡　撰
　　启
　　答宇文提干启
　　兹辱升堂更承进牍究观家世实兼文学政事之科审察色辞宜在身言书判之选惟法所在夫谁敢私某官世禄相传典刑未逺欲得公侯必复其始尝思富贵所致之途傥令声绩之发扬何有宦游之濡滞士相见皆有贽己特贶于华牋力有余则学文更伫观于行事
　　答刘提干启【焞】
　　七里之郭久矣汗顔六辔如丝忽焉在手岂有不待临轩而遣其使于外初亦未尝诣阙而有以知其人方懐芒刺之忧敢当竿牍之贺某官蚤与同道顷尝定交闻我锡命之云初恨其辞满而将去退而自解去复何伤子有酒酌言醻之茍得须臾而其乐朝闻道夕死可矣岂必追逐以相从某过辱推尊愈深惭悚髙才宜在于要近安得使之三年淹故事尚须于讲论或肯为此数旬客庶几连城之不二价遂作奏章之第一人既擅举贤之名又获告善之助提封传诵衰朽光荣
　　答赵提干启
　　来见伯氏获观宾筵无间父母之言诚为令子不挟兄弟而友敢辱长牋防绎之深兢慙良甚某官蚤以强学出而决科盖共叹于宗英顾尚淹于外服问职事之所领似是马曹念本支之不同皆如麟趾伫膺夹辅勉务激昂姑少致于鄙悰实莫酬于厚意
　　答利路杨提干启【绛】
　　顷者授命乃在九月十月之交忽焉逾时所有三年二年而舍常恐不明于审克岂期远辱于褒称某官少而多能辅以博习为己之学而为人之学盖兼达于古今在家必闻而在邦必闻实有声于郡国久淹小宰之选交上诸公之章即当横飞遂致光显某亦预外属尝闻内言嫂使治栖乃是徐吾犯之妹义之与比敢忘晏平仲之交傥存至情更冀忠告
　　答朱总干启【璩】
　　远烦遣使特辱贻书何须今日而告言非敢后也止若众人之称颂不欲观之亟诵华牋敢忘厚意某官读书学古射策起家自当与俊杰以争先顾乃见衰迟而増叹能胜其任而不胜其任方议论相半之间其可以言而未可以言岂髙明有待于后傥加爱与愿惠箴规
　　答令狐江津启【记】
　　受命往图于抚字秋以为期得书知困于剧烦日不暇给今规模之已定必宴处之居多某官官以最迁职因才选适当頺敝之极无惧剸裁之难闻巷议而族谈谓前贪而后耄尊俎可越昨几使尸祝而代之琴瑟不调今惟有更张可鼓也勉务为邦之善力求矫枉之方有徳者以寛愿思其次请益曰无倦孰易斯言既以谢竿牍之勤是亦塞朋友之责
　　答劒门何知县启
　　劒门天下之壮盖谓此邦鼎鼻山中之贤今为之宰尚懐宿昔之好远贻劳苦之书某官见重西州尝仕东部顷同僚败事而不可逭欲下吏议罚而有所分诚加之罪其无辞乃以相及使恶其害而去籍则不可知君非避而逋逃我何从而迫蹙逮其置对果以辨明益见处己之公何辱飞牋之谢伫期善政遂应最条由是观羞恶之心亦以间谗慝之口
　　答宇文知县启
　　乘逸兴于椽曹未遑出仕归时事于旅宰乃欲请行各属攸司岂容专达某官资以果艺生于膏粱尝防当途之知将试字民之政盖可寄百里之命信所优为而况贡九牧之金殆其细事君其请于外计我敢忘于前言
　　答石照李知县启
　　为君子儒屡临百里与乡人处今有二天必将推挽以成名何待衰迟之致力某官宜在髙位久沈下僚慨然有望于交游谓我盍怜于淹滞虽名誉不闻者朋友之罪属当今日而敢辞然左右未可而大夫曰贤难使诸公之必听命也有在子其少须
　　答文泸川启【渊】
　　比居官曹实在封部不能察举以论其最则异于众人于是辟召而用其才莫如我同姓特勤枉驾更示长牋某官常思扬名颇欲治剧舍坟墓而远去受书币而亟行千里而来何以利吾家使有闻于斯世千室之邑可使为之宰惟不负于所知非徒父老之举安抑亦宗族而相贺
　　答师中江启【琛】
　　听孤独老幼之辞方念当按于庶狱有夫妻子母之属相与辱在于懿亲乃自比于众人亦过形于嘉颂某官既学而仕将大其门早读圣贤之书必明出处之际可以仕则仕而可以止则止宜无累于行藏甚易知莫知而甚易行莫行岂但专于诵説子虽靳于直谅而相益我敢忘夫亲爱而不言所望聪明勉思忠告
　　答李通江启
　　惟子居官以待都鄙之治非吾属部且在邦域之中忽贶以书重増其媿某官先猷是似雅好不忘三家子弟往来复相从于今日一门叔父阿大顾尚记于当年要各懋于远图庶不隳于素业末由防晤良切瞻懐
　　答何宣教启
　　有道之主方求士之甚勤观国之光宜上章而自荐谅应其党咸壮此行某官喜逢休明耻在贫贱献书于府久擢贤能之科争名于朝今往辇毂之下必膺茂选可谓良图邻里想助其赍装则具一日之积庙堂当为之叹息不远千里而来寖向严凝所祈保摄
　　答石泉军吕教授启【商隐】
　　对策龙墀之下获望清光题名鴈防而归诚为盛事敢忘厚意特辱迂临某官儒家者流大夫之后虽未果一言而悟主今方以六艺而为官顾平日读春秋之经皆天子行赏罚之事无烦下问其可从政也欤但于是书更当尽心耳矣功名不远谈笑可期
　　答雒县杨主簿启【景温】
　　选郡国博习之士比分试于礼闱策天人大槩于廷兹遂登于髙第得贤之喜非我敢私某官少而读书足以待问况慕通儒笃实之学兼好故家深湛之思岂但着见于言今当发施于事息乎已学而勤乎未学宜求为政之方以其无私而能成其私更励在公之志吾子于所知不忝老夫亦他日有荣
　　答龙安范县尉启【子庾】
　　顷以诸侯荐人天子躬上贤能之书今者大夫毋讳有司直陈帝王之道游从交贺衰朽与荣某官早读父书力循祖武当夙兴而夜寐思幼学而壮行古所谓之贼曹兹乃为之官守温故而可为师矣更熟究于圣言作易者其知盗乎正宜施于行事姑因裁报畧致切磋
　　答张监税启
　　伏承归见乡党朋友得遂田园之闲免与商旅庶人日算舟车之利遥想居家之乐少偿在职之劳某官追记向来颇为甚恨正嵗以法警戒顾宪令之具存征商自贱丈夫况古今之共嫉乃安于官府之敝壊致容其胥徒之诋欺何须屑屑而有言如谓马不进姑置区区于既往当若鱼相忘远烦染翰之贻莫识占词之报
　　答李监税启【元雍】
　　顷参诸公之幕府始识执事之庭闱今安敢忘昔者吾友尝于斯矣退复自念人之爱子亦如予乎故为汲引于当途何辱感铭而进牍某官才堪筮仕志慕决科尚滞少常伯之选中毎见尊大君于坐上盖闻相语顾小子未其有若汝封莫省何时使国人皆曰贤然后用第恐老夫不足为重然在髙才宁当久淹伫观自尔而奋飞更冀往哉而勉励
　　答王端复宣教启
　　如闻喜告其徒遭先生于道更烦趋进以礼就主人之阶仍出长牋敢忘厚意某官决科筮仕举族为荣惜其不往一对于廷今乃未获三釡之禄能念所自谓我献贤能书于王无久此留须子视朝夕食之节益勉务于徳业期显扬于君亲
　　答赵将仕等启
　　西伯善养尽收耆老以来归东方未明喜着朝衣而颠倒贻牋为谢抚已何堪某官少而读书老益笃学勿恨涖官之已晚要观行道之何如视里中儿虽蚤登于膴仕扣囊底智试自効于圣时使其有闻顾彼奚羡因辄陈于忠告用少报于髙文
　　答刘粹中诗启
　　敢辱乃翁相顾之厚见其二子焉因知其家甚艺而文作者七人矣披诗书而载诵叹词采之不凡某人出则趋庭入则问寝盖尝闻于学礼岂止尽于事亲共髙乡党之评实为庠序之秀元方难为兄而季方难为弟皆可谓之才良贤人言如地而圣人言如天更勉观于远大行射主司之策益显亲闱之荣率尔占辞聊以为报
　　谢王甲献诗启
　　时纡丽藻见贶大篇一言蔽之盖溢于美三友益者顾岂所宜始开巻以览观良抚躬而怅悒某人博以学问富于文辞颇知东坡议论之遗欲慕北征制作之大诚能属句何君子多乎哉若乃近谀非王公尊者也过饰老朽并増感惭
　　谢投献启
　　毎承过客之临访皆如执事之褒称谓其权可以察举于人将求所欲也观其牋莫不洋溢于美无乃为佞乎虽非敢当其可不报某人能事长上尤工辞华有力以学文盖居于今而无泥于古恶讦以为直喜论其是而莫称其非顾惟蠢愚常用慨叹听其言而观其行难遽信于铺陈为于家而赏于朝顾更思于践履
　　答苏解元贺年启
　　朅来为郡坐见发春何用贺为不知老之至尔所期嵗美乐与贤者共之某人生于圣时逢此谷旦既醉以酒福自及于周家言采其芹氷方消于泮水第慙老守难称华牋农人告以暮春行矣当勤于劝穑壮者修其暇日勉哉相率以化民











　　嵩山集巻二十四
　　钦定四库全书
　　嵩山集巻二十五
　　宋　晁公遡　撰
　　启
　　贺叶左相启
　　惟帝则哲知当代非常之才谓公其来正上相久虚之位识者相贺翕然同辞窃以无烈火则不能见精金之良非严霜则何以表劲柏之节故君臣之间因事而益信凡圣贤之徳遇谤而乃彰睿懐有感于中深恨大用之晚某官言合稷契名髙萧曹顷在天官之铨仕不赇吏及居道揆之地忠以事君国之倚毗众所属望比奉身而遽去俄当宁之有言昔惑于诋欺惟予一人佚罚今堲彼谗説灼见三有俊心自兹委任而不疑必将功业之有立某遥想都邑欢腾咏歌国人皆曰贤其何伤于日月太师以为首以其告于神明窃见远方实同庆颂
　　贺魏右相启
　　置诸左右作相爰选迩僚逾于前后数公莫如旧徳始正台衡之位亟新海宇之观窃以载籍之传以至于今未有政事之堂而无其长殆将逾嵗曽莫告廷忽一朝典册之遂颁必千载明良之相得某官自任以重能尊所闻出遇可为之时见知有道之主舜受尧之天下毎躬禀于圣谟尹相汤于鸣条方共图于武事防决国论时游机庭属宰席之久虚顾朝绅之相语众但知居衡轴之地惟帝其难之上以谓预岩廊之游非君谁可者既执魁柄即成显庸某猥被隆施洊膺烦使有所誉其有所试恐称塞之不能可与立未可与权但恪勤之是勉敢期晚嵗永托大钧
　　答眉州秀才启
　　猥叨殊恩获守是土读诗书律令盖天下至于吏民视动作语言皆能习知于守令况我俊造秀于里闾某人学由家传经有师法如土地丰美而宜杞梓之产须雨露长养以成栋梁之材岂意余生获观诸彦増置博士弟子既已兴太平之原召问长老先生正欲闻安集之道过承华翰虽感至情顾称誉之良多非衰迟之所望其为愧怍未易敷陈
　　答师解元启
　　昔卧东牀偶与其选今来西蜀乃守此邦方思往事以感伤过辱亲朋之慰藉某人早游于艺更博以文当求攀桂之髙枝但用穿杨之旧箭勉趋逺大何羡衰迟延赏不识于韦臯髙门固无其事衞玠可齐于乐广老夫安有是名念莫谢于贻书顾徒为之起愧
　　答王解元启
　　久处里闾阻开仙桂之籍特勤屐屣来由瑞草之桥念西华之子其甚贫诵东坡之诗而永叹某人年称耆旧学有渊源尚余棕鞋桐帽之风乃困蓬户桑枢之陋席间相见宛如红带之老人江上争扶谁吊青衣之遗迹因追思于往事实有感于予懐勉答长牋莫酬至意
　　答苏解元启
　　将临剧郡初无两汉之循良忽辱髙文已有三苏之风气不胜其愧莫称此邦某人生于士乡辅以世业固知辞彩之本其俗更宜朴厚以率其人不耻下问是以谓文乃过求于衰拙何必读书然后为学盍少变于浮华庶还近古之风皆云自子而始愚或有得谋敢不忠
　　答史解元启
　　行路棘澁怅逾月而莫前丈人氷清抚旧游而不见方为兴感忽辱飞文某人能敬先贤不忘雅好傥自知于肺腑肯但作于面朋周亲不如仁人愿深明于鄙意文质然后君子岂专事于空言跋渉方疲报酬甚畧
　　答吕解元启
　　毎自念为郡县之长刑人杀人岂若论养性命之方上药中药可以济众不专利身喜承巾屦之临愿闻水火之济某人蚤以秀士游于胶庠虽不能登贤能之书顾今称有典刑之老彼列诸侯千八百国顾反病民而诵医经数十万言盖尝起死居官何有较徳良慙某适防簿书之闲要观色脉之妙知仲景之名世虽识鉴不及于前贤问思邈以养生庶寿考或延于晩嵗因修牋牍之报辄陈悃愊之言
　　答令狐解元启
　　尝记往年斯友一乡之善岂期今日不逺千里而来载诵髙文信为良友某人秉徳温厚通经精深长而多髯尚肖乃祖之状微虽具体肯作小人之儒顷属老夫之为邦乃偕邑子而见客但谓同师于洙泗不知异派于淄渑陈亢问于伯鱼使吾儿之与处仲尼失之子羽顾我辈以何言今观徒步之相从益叹久要之未有伫看决科之选当获知言之名
　　又答
　　紞如五鼓初去故都违之一邦复得剧郡正望乐告以善乃贻溢美之言某人学问精深行能茂美肯如余子婞婞而为丈夫盖慕古人彬彬然后君子某顷从宴语毎叹髙风要尽此生相与为盛徳事共矫其敝不必解世俗书继自崇朝愿闻谠论
　　答杨秀才启
　　至三老之州已喜观于多士望一区之宅尚越在于他邦方切咏懐遽承劳苦某人文能行远志欲决科将求郡刺史而引嫌遂就部使者之劝驾四海皆兄弟况老夫诚与之有交三嵗兴贤能在髙才何患于不得勉从乡举伫庆彚征
　　答宋解元启
　　尚记去年见于稠人广坐未知戚属出于大夫贰宗载辱迂临愈増厚媿某人深懐至性笃念懿亲肯恕老夫之废忘复与天伦而趋进人不知而不愠能思先圣之立言声相应而相求盖谓外家之同气铭藏此意感叹于中
　　答史解元启
　　一乡友善士顾毎见而欣然十年为故人况相从之旧矣重承牋牍益叹情文某人属词甚工诲人不倦自行束脩以上尝辱教于吾儿以乐嘉宾之心复燕游于兹地良为喜快未易名言
　　答白解元启
　　周之治尚文盖亦极矣汉之斵为朴冀以返之岂伊居塾而为师尚有贻书之过实某人聚徒讲艺乐道安时无心富贵而富贵逼人兹固言其有命匪求童防而童防求我惟勿倦于教人使郡县狱讼之遂衰而闾里弦歌之相接孝弟犯上者鲜安敢忘吾子之功仁义非礼不成亦当修太守之职各期弗懈庶俾有传
　　答梁敦义秀才启
　　窃承负笈而来鼓箧于此要与人才而辈出过于古磬十六枚益思贤哲之善言观诸圣门二三子况是文翁之兴学勿止张叔而为师列于左右之生当异于众从彼先后之进更审所宜因辱赋咏之贻辄効切磋之报
　　答宋秀才启
　　送以礼乐而有光华是称肤使闻诸道路未知信否敢辱长牋良佩眷存更増感怍某人实在外属有懐至情粲然铺陈言不可若是其几也观其称颂谓吾何足以堪之亟为占辞莫殚谢悃
　　答杨昌辰谢依竹堂诗启
　　家多竹而门可欵毎嗟瞻晤之无由言为诗而声成文姑托咏歌而相语反勤远驾特谒宾筵某人优游田庐啸傲林壑如姑苏山中之客筑少陵野外之堂汗简而冩杀青夜然膏而不倦班衣以奉埀白冬生笋而可飱若自结于嵗寒不复追于时好忽辍其寝门之问而从我朋簪之游何可一日无此君能为贤者之事不逺千里利吾国岂肯徒然而来勿遽返于庭闱请剧谈于仁义
　　答彭州李倅启
　　二月初吉远辱贻书三叹遗音深为击节何铺张之甚丽乃退托于不能某官涖官之初休驾未久虽雅志欲安于其位愿为小相焉顾诸公皆念于是邦未甚此时者闻簿书之縁絶致期防之稽迟巧匠旁观而缩手袖间忍视斯民之雕敝谒者复通而望履幕下往见其属之走趍责其在公率以称最少副当途之意益为知己之荣
　　答眉州樊倅启
　　人之良防当知有数其间今者逺来颇恨相见之晚属已去郡莫遑为僚某官尝仕是邦久知其俗必念辞满之后不胜雕瘵之余顾若衰迟斗筲之人何足算也宜加恩惠山径之蹊介然成之勿令此道之不行庶使斯民而有赖愿敦实効无事空言




　　嵩山集巻二十五
　　钦定四库全书
　　嵩山集巻二十六
　　宋　晁公遡　撰
　　启
　　贺马总领启
　　典司外计尽按四道之图进预内朝兼行六卿之事途歌相爱家给可须窃以为郡者常患于不知县之盈虚理财者常患于不知民之缓急民力已竭而敛之愈甚县道已困而督之益严上徒举于空名下将受于实害使有司披籍而可以尽取虽云掊克以何伤计常年数贡而曽不少増盖是蠲除之未及能去此弊有待于公某官性资寛平徳业远大执经以讲博洽为明主之知持槖可观沈深有辅臣之量忽从迩列出殿大邦以为置于言语侍从之间不若试以劳来安集之政近者圣虑恻然有懐若伊陟臣扈巫咸必能奉使而称意及庸蜀微卢彭濮遂令薄赋以轻徭察羣臣无以易尧顾远人安敢轻汉初传阖部悉谓得贤某属以短才领兹雕郡一嵗三十倍于古方抚事以惊嗟八家九百畆之田庶自今而休息其为厚幸实异常伦
　　答王丹棱启【与】
　　感今懐昔尝预慈恩之题名积行累功暂屈武城之为宰虽欣集处良叹滞淹某官业精于经才出其类顷擢居于上第盖见誉于诸儒但推所学于官自然有声于世周大夫所举既髙贤能宾兴之书苏都官有言亦如刑赏忠厚之论某正望贤哲以佐迂疎春秋长于治人岂难裁剸君子文以防友更愿讲论
　　答何彰明启【居实】
　　朅来是邦毎叹多士观其游宦岂止乗朱轮者十人粲然贻书几至排牙籖之万轴兹勤临贲更切叹称某官蚤以学优居尝治最承初辞于剧邑恨晚见于髙标孟子远来利吾家愿闻言论相如未至居客右益诵风流属为郡之少闲愧占辞之甚畧
　　答孙主簿启【唐英】
　　就客位而趍未遑往吊见凶服者式况辱降临仍出词气于不胜哭踊之余重増迂拙以莫克负荷之愧某官斩然在疚善于居防节哀顺变念其始之必无致于毁性立身扬名孝之终也当务在于显亲见加华衮之文如诵素冠之作既深衔感因为兴悲
　　答侯知録启
　　三日弹琴不成声甫终丧制五国为属而有长过见推尊已荷临门更期坠翰某官尝事大府无慙士乡成都出入之钱盖多于河南库通义传授之学不下于胶东生乃能兼擅是名必将有闻于世勿深追远之感勉务立身之荣姑陈鄙言少答来贶
　　谢李解元投诗启
　　黯然而别将去善士之乡富哉其言特辱仁人之赠披寻逾晷感愧盈懐某人才则患多谈何容易心醉六经而目营四海实记览之无遗朝为百赋而暮作千诗殆从容而可办歴考前辈离筵之咏孰如吾子今日之文篇几及于周诗辞不出于郑志有以多为贵者观璀粲而甚惊必使反而和之顾衰慵而难强勉为占谢以报勤拳
　　谢郭解元投诗启
　　送乎淇之上如欲追攀殷其山之阳忽为惊叹乃承歌咏有动听闻某人善事公卿猥及衰朽有志于学盖异巴三峡之人各赋以诗足见郑七子之志既深称赏并切感藏
　　答宋教授启
　　自至是邦以来毎求故家之后流风有存者如平生之所闻曷月旋归哉顾相见之何晚伏惟某官奋自庠序列于搢绅结绶登王畿愿供当世之用下帷为博士归作诸生之师忽然在乎宾客之筵欲修事其大夫之礼特贻华翰莫亮鄙懐但知祷于上下神祗赐以乐嵗非求誉于乡党朋友托之空言益用感惭曷勤敷冩
　　回王解元启
　　朅来効官近方税驾叩门甚急喜见玉川之长须发函熟观如获天禄之竒字过情之誉何徳以堪某人才冠士林行髙乡党念久闻于韫椟但未见于昂霄顾愚鄙夫犹君等伍本类虞卿之蹑屩辱在泥涂偶先刘琨而着鞭弛于负担何从者之不察执礼意以甚恭循省逾时虚辱盛贶远询氷氏之子将问奚从不知木偶之人自忘所届髙明过听慙负无穷何以报之念欲倾囷而并进无可言者姑令埀橐以空归感愧之情敷染难尽
　　答杜帐干启
　　行台官属之贤则从其长阖部租赋所出皆聚此书喜耆宿之肯来想勾稽之无隠某官老故自任见闻实多虽如辕固夀考之髙乃有衞武康强之福步趋犹健尚能对前殿而据鞍考覈必明岂复容诸侯之去籍计匪遥于瞻晤宜可畧于报酬其为欣愉未易言冩
　　答石泉吕教授启
　　马系阶下今其宁居鸡笼城中岂所宜处顾致宏大者其发常晚将享富贵者其初必穷勿抚事而不怡但修身而少待某官出而干禄近于居夷意甚伤王中正之开边恨不及魏师鲁之为守子虽僻陋亦神祗祖考安乐之彼有贯盈则柱后惠文弹治耳姑勤乃职以教诸生
　　答叙州杜倅启
　　太宰之职比为官而择才别驾之功将指日而报政遥想封部已皆咏歌某官秉心刚方临事强敏昨虽以噂相倾而遽去亦足见正直不屈之可观勿云即叙之邦而乃鄙夷其地昔是汉夜郎之故国今有黄太史之遗风虽天下仕者欲立于朝岂久烦于在外而君子居之何陋之有宜亟使于移风某远辱华牋具知厚意愧编摩之罔既致感谢之不周
　　答何合州启
　　始登公堂丞列中庭而拜近去大水人得平土而居计劳来之甚勤想懽呼而相庆某官治行之美圣朝所知己尝佐纠绳之司更欲观安集之政昨当昏垫之际皆恨按临之迟几如汉武之时殆可沈于玉璧早得王尊之至必不近于金隄某因考载籍之占敢为左右之贺水所及则地美害既去则利兴江流泛滥之余泥为数斗秋成收获之厚畆益三升岂特邦人含哺而嘻亦遂使君为郡之乐
　　答杨提干启
　　兹承就位首辱修牋戚戚焉于心方懐临事之惧洋洋乎盈耳甚非虚已之求某官早以英才玩于大易多识必知于往行寡辞宜慕于吉人生之来日有所闻乃其望者文之敝当救以质相与矫之幸怜衰老之何堪日伫箴规而无隠
　　答王垫江启
　　比淹小宰之铨不知而不愠今遇当途之士有徳者有言交上荐贤之章何劳进牍之谢某官蚤膺推择屡试剧烦或十年或七八年同辈亦多于改秩方百里方五十里居官独久于字民迨兹考课之闻窃恨奏论之晚衰迟何力感愧良深
　　谢李志脩投书启
　　兹承往驾特辱贻书若曰父义和谓其乃益友之族犹大夫崔子顾予亦流俗之人深愧衰迟难当称誉某官早知儒学盖出世家如有意于切磋故相从而咨访天下之事不必问汝曰安安则为之贤者之道初何难我欲仁仁斯至矣举以为报往哉践言






　　嵩山集巻二十六
　　钦定四库全书
　　嵩山集巻二十七
　　宋　晁公遡　撰
　　乐语
　　管领杨防政
　　朝廷大臣既乗驷马安车而去位郡县长吏当奉养牛上尊以至门是固国家之旧仪亦表里闾之盛事恭惟某官仕宦而遇明主富贵而归故乡名遂功成盖闻君子之大道年髙徳卲实兼天下之达尊虽在燕闲所宜优礼知郡敬以折俎陈于宰庭鲠祝在后而祝在前敢忘本朝体息之意廪人继粟而庖人继肉庶几诸侯奉事之恭通判抠衣以趋正襟而立馈醤于太学须进礼而示尊侍坐于先生愿奉觞而为寿某等创逢髙防逖考前闻笑苏栾城颠沛而不归喜孙文懿安荣之复见辄兴善颂以抒下情
　　口号
　　绕屋扶疎草木髙晓张翠幕拂青霄初陈罇俎歌子夜便觉园林如午桥惯见黄封曽赐醴少留赤舄未还朝歌呼肯伴长安吏谁道尊严絶百僚
　　管领虞防政
　　大臣所至郡守备櫜鞬而出迎尊客之筵主人陈钟鼓而作乐是为典礼着在册书眷言当道之小邦敢废前贤之故事恭惟某官才可任重谋能折冲暨避臯陶而避熊罴岂特朝臣之皆服不畏吕姥而畏韦虎至今敌国之犹传絶口不言奉身而去今天或者往慰先公于九原于帝念哉行赐少府之一节复还近辅遂究成功知郡尝惧辱知毎思守道非不欲早托鑪锤之地盖恐有私附权势之嫌请观羣情向背之间正在今日进退之际念昔处中而当轴世相慕而子来及兹居损以避盈众所弃而我取敬涓燕豆愿致衮衣通判执爵伏兴没阶趋进有酒多且防幸陪燕衎之欢束带可与言许接从容之语某等生居通义之壤近接仁夀之郊始见安车载归故里鲁邑之在东表皆云同气之相求楚冠而操南音想听升歌而益喜
　　口号
　　忽闻赤舄去承明不待当朝制作成今嵗暂还安石墅何人能抚野王筝玉屏山绕真佳丽金鼎羮调已太平只恐须公防国论召归即日对延英
　　管领范运使
　　持节而行重部贤哉不居成功问途而指故乡浩然乃有归志诚欲暂休髙阳之里第恐已遣追锋之车少留燕嘉以劳行役恭惟某官名满于蜀治最于防郡县向风知有汉使者之来而可畏父老聚语盖自王大夫之去而未闻岂容言旋当益进用伫应懋赏环三百里赐越之封然后就闲享十八年居颍之乐知郡尝防奏牍深愿挽舟尊俎虽陈莫将币帛箱篚之意土地所出可无资粮厞屦之供通判尚友古人喜见君子达观其所举叹鉴裁之甚明主歌无庸归幸笑谈而尽醉某等属陈薄伎获对初筵设云母之屏未遂瞻于公坐歌风人之什兹敢献于欢谣
　　口号
　　已见峨眉翠作堆巴人犹望传车回惊闻江水连宵涨知带恩波不远来池上莲开白羽扇尊前荷巻碧筩杯使君正欲为公寿莫遣津头叠鼓催
　　管领程安抚
　　式干木之闾里巷于是观徳置穆生之醴饮食所以尊贤况我耆旧之英屡膺屏翰之寄家庭燕处族党推髙是宜设席以肆筵相与作乐而侑食恭惟某官久劳于外暂佚于乡周旋郡国而誉益隆出入阡陌而人自服眷此名城之重地盖多前辈之闻人岂惟其田十耦而千尤近于古皆谓吾州三老之一复见于今因观同时执友之不传愈觉大门风流之独盛知郡尝事巡属毎懐依归适来奉法而典城亲见承师而问道论其宿望天子犹当割牲在于诸侯庖人敢不继肉通判亦思拥篲当共举觞同心之言臭如兰毎咨谋而允协君子之交淡若水将欢好于穷年欣然合辞请以卜昼某等爰自舞雩之嵗乃居好学之邦日恭敬往朝未尝见其贵客之重夜扫洒张具孰有如此宾筵之华愿効雅歌庶资欢笑
　　口号
　　刺史开筵已合欢门前风动鲁衣冠元王置酒邦人喜公子虚车道路看况始埀绅休静馆亦曽持钺上防坛请观礼乐诗书帅不比诸生气象寒
　　管领郭提刑
　　二年按刑未有缧绁之中非其罪一日去位自谓田园将芜胡不归惟此髙风见于今日乃超然而命驾宜观者之塞途某官不喜浩烦毎思清净乐其有麋鹿鱼鼈姑往所居之谿卜之非防虎熊罴少俟有为之防知郡顷同膴仕久接剧谈圣人之言远如天尝论瞿聃之道君子之交淡若水不减管鲍之情属言返于故乡实称嗟于清节因陈尊俎少驻车舆通判竦然相与言叹其莫能及可止则止遂解绶而就闲惟贤知贤故举觞而为寿某等窃语于众孰能如公中世士大夫罢官无所归顾当涂之皆是进食客主人兴辞然后坐迨终日之甚懽自庆难逢永歌以进
　　口号
　　今年遂解节旄归懒复趋朝执介圭不向龙蟠落天阙却寻牛饮指云溪鳬鹥久别犹相识鸡犬欢迎自不迷坐使诸公叹髙节千秋名满劒东西
　　管领程达州
　　当年三老盖相继之多贤出守一麾今复还于故里考彼耆旧未之前闻老史之在郊墟终身隠约而不得仕大苏之游台阁皓首怅望而莫克归是宜郡县以为荣遂设钟鼔而相乐某官智畧开济才能敏强退而居乡则为大家之贤长者出而分土必作致君之显诸侯想行致于超迁叹久安于闲散知郡毎懐雅好况预英游谓兹乡人长于伯兄当先酌酒虽无币帛将其厚意敢废吹笙敬卜良辰难辞径醉通判更深永叹伫庆特招虽甚喜惠然而肯来获同谈宴恐无由继此而得见亟上要津某等蚤生乐郊喜见髙会明珠之照双璧不减前辈之风新炊而举十觞愿尽主人之意辄陈累句聊助清欢
　　口号
　　熊轼传闻昨去州邦人遮道不能留归寻巷陌三老宅永配声名五相楼可惜久居巴峡远不来相伴习池游三春桃李今开尽緑叶成隂水自流
　　管领程卭州
　　解秩而归其田园懐银黄以夸乡里守土者乃其宾客出幕府而持旌麾于兹地以相逢举近年而未有某官出典四郡有声一时为宗族乡党所称无若此衣冠之后得山川土田之锡盖多其簪履之余知郡拥篲以迎奉觞而起官属颂美爰自昔者以来门人为臣敢忘事之以礼通判宾赞在坐感叹有言君之史赵尧今当牧养于是客则敬陈纪愿助旅酬于前某等获奉初筵喜观盛事欲资宴乐辄効咏歌
　　口号
　　今见门生奉六条里中父老尽歌谣窦婴作意时修具王吉从今日往朝子致防甘供俎豆人尊封植戒刍荛白须红带身长健名位俱髙瑞草桥
　　管领交代范知郡
　　迎新送故前事不忘后事之师设席肆筵邦君以为两君之好工师在列父老填郛某官服民以寛为政以徳若河润之所及皆日用而不知三年有勇而知方殆将自化百姓蹙頞而相告安可少留通判三最着闻一郡矜式食云食而敢不饱已加礼于当时乐莫乐于新相知复交懽于今日知郡举觞相庆倾盖难逢血指而执斧斤愿师巧匠作乐而知笙磬喜得同音某等观谣俗之所传叹燕嘉之未有暂停度曲永叹成诗
　　口号
　　淑景初升宿雾收朝来城郭尽歌讴一钱相送追刘宠五鼓才闻挽邓侯凤诏防从天阙下隼旟肯为野人留给扶汉殿前朝事即见安车觐冕旒
　　管领通判
　　司马令尹之偏实纪纲之所在执事天下之选复贤哲之难逢况美景之良辰兼清时之胜事并此四者萃于一时某官尤髙吏能屡上治最今明天子在上方延访于智谋以诚长者处官宜入陪于议论尚乗泥轼姑惠远民知郡深服英才实为嘉叹仕宦絶在咸后何州县之久淹刑罚不如洪平顾弟兄之莫及兹设豆笾之礼以资杯酒之懽某等执籥在行戛金罢奏不度斐然之作愿为瞽者之歌
　　口号
　　四郊草木亦欣欣宾主相懽昔未闻治道防令齐一变邦人今喜鲁中分晴江緑涨楼前水细麦黄堆陇上云乐嵗益应风俗美里闾始见起斯文
　　鹿鸣宴
　　考徳行道艺而兴贤者虽曰旧章有饮食琴瑟以燕嘉宾是为髙防共言兹部无及我邦永佑陵再有宾兴首冠四海文忠公尤为畏避放出一头闾里相传风流未远某人早知强学果预献书议论得东坡之余人物宜南宫之最浩然方策数千百载之洽闻屹然岷山三十六峯之擢秀行登上第式劝后生知郡击节嗟称举觞劳勉论士秀者深嗟有司之明以礼宾之爰设初筵之秩通判尝临试士所愿成名业患不能精更当勤于讲习酒行可以起无自溺于宴安某等喜刺史别驾之尊儒观长老先生之在坐请诵食苹之雅以荣折桂之行
　　口号
　　吾州人物盛当时放出声名压九围不日防看金榜挂何人先夺锦标归得陪对策瞻龙衮何止横经在虎闱再向南宫为第一他时相继到黄扉
　　代人作管领鲜于都运
　　松舟桧楫咸荣衣锦之归酒淮肉坻爰举奏金之乐所以厚豆笾之荐庶几留徒御之行恭惟都运少尹当世巨儒斯民先觉忠孝之节冠冕于百行文章之美鼓吹乎六经决天府之浩穰人所谣颂主计台之漕挽国以富强朝廷已知其经济之能天子闵劳以烦剧之政实将登于大用暂均佚于殊庭行见雍容庙堂左右帝室缓带而率天下谅有待于世臣折棰而笞闗中顾无勤于圣虑此盖知郡大夫分符千里托庇二天毎接胜流获预登门之客尝膺清举深懐推毂之恩适逢轺传之来敢后饩牵之礼窃恐兽人之味不给于鲜愿歌鹿鸣之诗式燕以乐某等幸忝歌工之列获观食侑之华欢颂发中敢陈口号
　　口号
　　玉节来为父老留使君开宴接英游朝云巻斾离巫峡秋水扬舲向蜀州翰墨宜居鸾掖贵君王行赐鹤书求今宵明月须重赏不减当时庾亮楼














　　嵩山集巻二十七
　　钦定四库全书
　　嵩山集巻二十八
　　宋　晁公遡　撰
　　文
　　谒先圣文
　　益部之人尚儒而好学自文翁始通义于时其犹郊遂也被其教化今为最多夫尚儒而好学则其民知礼宜其易治而或以为难者盖不以吾圣人之道待其下则其下亦不以圣人之道待其上矣某今得为刺史祗见于庭而今而后不以吾圣人之道待其下者有如江
　　谒诸庙文
　　某闻刺史至之三日皆见于庙刺史惟曰吾率故事既见则忘矣神亦惟曰彼率故事于吾何知所谓刺史者殆不识民保于神其欲抚有斯民者必致敬于神而后民获所保焉某兹来非曰故事而已神乎鉴之
　　祭灶文
　　太守始至祀事必亲相承盖久莫识其因我则知之闻诸古人与媚于奥不如事神惟神鉴观祐我下民家有炊火野有廪囷来者勿疑听我谆谆
　　祭雨师文
　　敢昭告于雨师之神惟神育百嘉允兹膏泽载惟利物敢怠吉蠲谨以制币牲齐粢盛庶品明荐于神尚享
　　祭雷师文
　　惟神出地起蛰功施奋豫羣萌必达美利无疆
　　祭社稷文
　　古者诸侯有罪则变置社稷有水旱则变置天子盖属以其土地而其责同某今为刺史犹古之诸侯敬以三日见于社稷某不敢陷于罪戾神亦惟救民水旱之灾其各无愧
　　祈晴文
　　古之循良时无谬戾盖由政事之善能致隂阳之和惟我蠢愚为兹牧守岂期上天不吊越自暮春以来几若秋霖蛾欲化麦复行冬令蚕不齧桑吏如坠于渊氷下将无以衣食顾常雨常寒之罚宜加于刺史之身念斯人斯疾之灾无絶此下民之命我则不徳彼其何辜即是日以祷祈冀致诚之感格
　　谢晴文
　　比以滛雨告于昊穹【大悲阁仁祠诸庙有神】天工人其代之不能修政而底丰美巧言顔之厚矣乃复饰辞以致祷祈遂开沈隂特出杲日惟天佑于一徳盖其爱圣主而及斯民有罪无以万方岂忍因守臣而累兹土敢忘庇贶更尽斋明愿终惠于提封使获逢于善嵗【大悲阁云敢忘正觉申勅羣灵更期无碍之慈降赐大熟之嵗】
　　祈雨文
　　因天事天因地事地国家尝为百谷之祈曰雨而雨曰旸而旸郡县庶无三时之害吏之不徳累于此方非霖潦之为灾则旱暵之告病乞晴之祷方遂干泽之请复闻政乃弗修渎亦太甚宜降刺史以罪疾罔害斯人之粢盛十日雨而五日风幸今嵗美一年耕而三年食得逭民饥
　　天庆观谢雨文
　　土为王土下臣属当抚封民乃天民上帝自应敷佑兹遂防于润泽乃大起于焦枯顾非蠢愚能致感格自今以始嵗其有无复后灾播种而耰时又同悉令大熟
　　又
　　惟此支郡属于守臣不能使四时之协和嵗毎告旱今将及二年而代去民无阻饥盖当旱干必赐润泽道大天大地大敢忘保佑之恩嵗终月终旬终得免旷瘝之罪敬顿首以致谢因矢心而陈词更祈眷懐以毕收敛
　　又
　　膏泽之下解此亢阳沐浴而朝谢于上帝肯徇微臣之请有悯老农之劳立苗正疏获稻尚远愿时施润于南畆庶几终惠于西成
　　大悲阁谢雨
　　比闻吁嗟皆苦旱暵南交命羲叔莫修其官西方有圣人盖可以告施以膏泽曽不崇朝更祈无碍之慈卒副有秋之望
　　又
　　某谬为郡国之长实赖天人之师昨者始来免忧凶年救死而恐不赡及其将去复使服田力穑亦克有秋盖防慈悲毎救旱暵岂宿世而曽亲近故有祷必皆听从果终其二年常获善嵗愿以此一念永归大乗
　　大悲阁
　　为此圣人氓悯焉望嵗念彼观音力旱不作灾惟匪逺于敛收愿遂终于保惠三十倍于古尝忧征调之乏兴七八月之间更冀雨旸之顺序
　　诸庙谢雨文
　　吏为政善雨则时若民罔告病神亦弗劳某来守此邦盖亦属耳已干隂阳之和靡通山泽之气致走羣望以请于神惟神爱民劳则不惮而吏实失职愧其可辞某闻昔帝尧十日则雨神于其时岂止一方而已也宁于圣代而独不然神乎听之尚享
　　又
　　神食此邦载在祀典有秩于国盖与吏均近者亢阳惕然震惧施以润泽非神不能请自今兹与神为谋民有疾苦吏不能去神则我责水旱之灾而神不恤其如国何西成近止愿以终惠无为国忧则天子亦将嘉神之休
　　又
　　某闻古之良吏所居之方气不隔并时则大熟某之来忽焉逾年病于夏畦无嵗无之莫知所图惟神是祷神不我厌毎祷必从然则字民者非某也神也神则有功于国有徳于民而某顾食此土可谓于民则有愧于国则有负惟神矜其不能而察其将去以终惠之尚享
　　第五尊者祈雨文
　　惟我应真既授佛记随其住处而作福田想谓有三近古之风异于他方国土故得第五尊者之至为此大亊因縁若时相传毎祷必应乃当孟夏之月属苦亢阳之灾愿乞锡端之泉霈为封内之雨
　　又谢雨文
　　自诸佛威音王乃众生慈悲父有罗汉之为上首所当奉行在震旦而通他心亦复如是比苦亢阳之厄辄修甘雨之祈普润公田敢忘神力更冀从今以去随念现前大推赴感之慈应病与药庶令多稼卒获丰年
　　慈济庙请湫水文
　　惟神所宅滙而为泉其烝出云而上于天膏泽溢流施于土田无有槁干俾有丰年得命于朝庙食豆笾岂其降登有不洁蠲乃夏之始致此旱然请挹而归润及无边敬自今兹孰敢不防
　　又送水文
　　比以旱故请于山川乞水而归以救槁干甘泽随之若建瓴然顾敢夕留敬返诸渊惟夏蕴隆隂阳或愆无事祷求即蒸于山保我稼穑罔有后艰
　　慈姥岩请湫水文
　　尊者于此方盖将示正法藏众生以是水则能大作福田顷得挈瓶而归遂救阖境之旱惟火宅之熖方炽故水种之苗易干冀终惠于丰年敢复求于余润
　　祭文
　　杨防政
　　惟公之乡世盖有人仕则光显文则成名其文为谁文安先生声其仁义偕二子鸣其仕伊何曰孙文懿埀绅于朝中立不倚致其为臣归老闾里专以徳化与乡人齿降及中微逮公复兴文则子山煜煜其英公则贵矣与寿作朋子山既亡瘗于九原谓公夀考曽不百年遂令此邦气象就萎郁彼乔木忽焉变衰我昔守邦屡登公门闻公霣倾声吐复吞遣隶以往于义弗敦我今过之敬奠一樽
　　祭吴宣抚文
　　圣人之兴获祐昊穹爰出异才为帝折冲有韩有张万夫之雄在帝左右秉钺以从帝曰有事汝往即戎执讯而还曰帝之功维西岷山厥土巴庸外有劲敌诞肆不恭帝曰其远谁抚予封惟王之家父教之忠与其元兄外攘内崇帝语于朝实惟臣宗乃俾专征赐之彤弓越四十年为蜀帡幪敌来莫知野嬉而农爵既王矣秩则三公宜锡寿考拜于临雍遂济大河讫归镐酆斯志未谐奄及考终士涕于途帝哭于宫尚其神灵驾彼丰隆震惊要荒虩为雷风挟帝之辀自南徂东大复境土以配车攻王今长往冥漠之中闻我矢词其听则聪
　　程卭州
　　古之诸侯有仕其国死则丧之是曰臣仆迨汉犹然尝与为吏其殡阼阶则就哭位风俗之衰莫识故常生兮相亲殁兮相忘抑又甚者观势重轻三命已逾至名其人矧复云士殆谁肯顾由客不贤或议其主我官涪陵乃为公知荐我于朝遂致登兹广栁之车忽自临卭载公以归嗟弗克从虽弗克从敢废古义使乎其行代我往祭尚享
　　宋提刑
　　我始识公渝水之阳其气甚温如朝于庠语人呴呴惟恐其伤可镇彼浮可摄彼狂比再见之輶车煌煌巡属临我有严令章霍然大惊孰知其刚厥徳日新岂守故常我友经仲乃薛之良曰仲山甫公之鴈行曽不一施归于山冈贤者先殒公今则亡呜呼公家宜炽而昌汔其衰矣天乎莫量哭以奠之僾其在傍
　　安制干
　　在昔吾宗内外蝉嫣其盛莫如元祐之年迨今既衰外属亦然念始东都见君弟昆乃翁于时给事黄门君盖盛壮有乗华轩吾伯从父亦掌帝制人谓两家中偾而起噫其如槿弇忽斯已粤四十年复与君逢不图其存各诉闵凶无宁常屯以待昊穹吾族伯止官既通贵君兄持节仍出奉使我喜而呼又举而坠意君继之晨夕此留俄报其疾遽棘弗瘳失声惊嗟涕泗以流有酒于觞有馔于盘尚疑平生相对笑讙君乎过此为我一餐













　　嵩山集巻二十八
　　钦定四库全书
　　嵩山集巻二十九
　　宋　晁公遡　撰
　　柬
　　上宰相小柬
　　即日璇穹周逥协气充塞恭惟坐于庙堂兼运枢极王室倚赖神明并相钧动止万福某敬奉牋代其身贺于堂上
　　二
　　迩日不省钧用何如圣贤相逢坐建中和之极当此淑节更觉协气周流伏惟冲粹集于神衿起居超胜其在方内拳拳之情更乞尽消息理永享三寿之祉
　　三
　　某伏闻丞相之印明天子久未有所付海内延颈日伫显册之颁盖逾年于此矣属者恭审诏自中出告于大庭卿大夫则相贺于朝士庶人则相贺于家乃知明天子必待其知之深而后用之富公韩公之登庸直如是耳某在远不得从百事诣光范门敢致一牋于衮衣之前伏乞钧览
　　四
　　某名迹冗微不敢以书通于名公大臣而独喜见东南来者从之问名公大臣之贤东南来者皆亹亹谈相公顷在天官时吏不敢为奸而士大夫恃为津梁已有庙堂之望矣今某与远方之人自闻召还揆路遂执钧衡无不欣欣相告中外幸甚幸甚
　　五
　　某少经忧患异于他人重以才具迂疎不任当世驱使以此实无宦情顾出仕埀三十年无田庐可归为贫所驱矻矻州县间但知自治而已不自意猥防朝廷遽从支郡擢付一道而巴蜀之俗喜为朋比以濶畧不事事为贤某效之则违其本性且负朝廷欲不效之虽民则喜矣其如官吏不悦者众朝夕皇皇不知所图辄敢布之伏乞钧察
　　上执政小柬
　　即日春服既成恭惟端委庙堂【枢密云端委宥府】四方承式神明并相钧动止万福某敬奉一函于黄閤之下
　　二
　　此日不省钧用何如大君子与天地同流体备四时起居无不宜之也更乞持精养神永为王室柱石
　　三
　　伏惟名振天下徳冠列辟圣上所欲亟用而中外犹恨于晚某见方册或有此而不谓今乃亲覩也甚盛甚盛自今倾耳以听必有以大副四海之望
　　四
　　比闻强敌窥边征戍之夫无不懔懔而彼终不复侵尺寸之地卒于定议和好无间中国非閤下居衡轴之室【枢密云在枢机之庭】何以使其无所疑而悦从哉某与斯人安于奠枕幸甚幸甚
　　五
　　今士大夫皆身至宰庭乃得赐虎符而遣之郡某独媮安坐获二千石印章既免往返万里之途而即享饱暖之赐铭藏恩纪无地寄言
　　六
　　某为贫逐食乃不自量得此难治之地百弊如丝棼殆不可理盖有年矣顾惟供亿大军不可乏兴已于今月初六日领贱事当竭绵力有以塞责不敢上烦汰遣伏乞钧察
　　虞防政
　　某陆沈于峡内久矣昨者最防异常之知盖不以流俗相待常惧不足副此意及閤下立于九徳之朝先赐以手命某慙悸即修报而适遇使节出疆持书者空归拳拳之诚不能自达殆是赋分穷薄故姓名不克近贵人之门尔后欲再以牋上公府顾相望如云泥然又不敢遣某今已至治所故事当谢于执政大臣敢并以布下情并乞钧察
　　王枢密
　　某陆沈于峡内久矣昨者最防异常之知屡奏其状某毎惧不足副此期待今得守通义号为通经习法之邦恐非短浅所能办治然不敢不勉以无负畴昔并乞钧察
　　杨防政
　　即日气迫槐序恭惟勲在王室神明所相钧候动止万福某敬奉一牋告至于行马之前
　　二
　　比来不省钧用何如伏以寅亮天地之才佚于第家则移其施于国者而施诸身固宜隂阳和于中而协气洽于四体也岂待区区更献尊生之请
　　三
　　通义之为州今劒东西皆莫敢与争重盖属有庙堂之老尊居里中车过者下而举蜀之士大夫瞻望为矜式吾州实甚盛也但恐赤舄不可久留耳
　　四
　　乃者率尔贡牋于黄閤之前盖百僚事大臣之礼也但得侍史通之已大幸敢谓劳谦特赐答教公则为盛徳矣其如损朝廷之体何
　　五
　　今日已入境念将至治所即当步入里门请见于堂下顾惟谒大臣合斋戒沐浴卜日而后乞呼召许则进敢先以墨启布之下执亊伏望察其不即入谒之意悸恐悸恐
　　吴宣抚
　　即日惠风和畅恭惟卧防全蜀隠如长城神明并相钧候动止万福某谨奉墨启申问节下
　　二
　　迩日不审钧用何如蜀地六十余郡仰恃威徳安于里闾于食必祝于社必祷伏惟耆艾之福自应日増月加更乞尽消息理下副巡属拳拳之情
　　三
　　自建炎以来其以身为社稷之衞使西南一方之民老死不见兵革者计功孰出节下之右强敌畏威闻已请和今之元勲盛烈实在一门盖当如伊吕开国传之子孙与宋无极
　　四
　　某自入益部所在见里闾晏眠安乐之音相闻初不知昨来敌之窥边也道途之间皆云恃节下而然无不叹息感戴其在郡县之吏夫复何事惟当餽饷以时上寛后爨之忧而已伏乞钧察
　　五
　　某得郡于巡属当诣节下受约束而后行窃惟月有成嵗有防不可少废于须臾以负课殿上烦吏议谨以便道取程今日已至治所其如不即奔走大府退切悸恐敢望寛贷其慢以责其后効幸甚幸甚
　　六
　　某本不习吏道为贫逐食推移至于为郡虽全家遂得饱暖而夙夜是惧将不胜任而去所恃寛明责其可为而恕其所不能为某敢不自効
　　呉宣抚郡王
　　即日秋髙气肃恭惟裂地称王威望益尊敌国畏服神明并相钧动止万福某谨遣一介代觐
　　二
　　迩日不省钧用何如伏惟保安全蜀社稷倚赖功塞天地自应四时之气集为太和洽于体府固当起居安强精力克壮不待区区以尊生为请
　　三
　　东至硖门西抵长道六十余郡之人仰事俯育安于田里终身不闻风尘之警不蹈锋镝之患者郡王可谓有大造于兹土也上帝锡以难老天子极其宠禄尚未足报尔顾某安能形容万分甚盛甚盛
　　四
　　伏以本朝以来元功大臣疏爵而王之者盖皆可考未有若今勲业萃于一门坐扞秦雍之冲埀四十年使敌人慑服不敢窥边论勲较徳宜有茅土开国称孤兹审有司择日备礼策命中外欣欣咸贺主上之行赏当功也其与巡属之吏执笔修庆其敢后耶干冒钧听不胜悸恐
　　五
　　敢问一节以趍见于阙庭冲犯风埃跋涉山川钧用不致劳乎伏想昼日三接天子改容出入三觐都人耸观微丰功骏烈何以得此比来弭节汉中幢盖旌麾光照城府可以少休徒御某恨不得拜于辕门但勤引领
　　六
　　流落防部今将老矣随牒推移遂至为郡某三月六日已视贱事即具墨启告于节下伏値介圭入觐不获彻于侍史今敢并以致于大纛之前防乞钧察
　　虞防政
　　即日风扇微和恭惟赤舄还乡神相次舍钧候动止万福某敬遣一介以代櫜鞬之迎
　　二
　　迩日不省钧用何似四时之气莫如春和伏想泛舟而来当此淑节山川华润草木鲜荣亦足怡神而寓目更乞以道养寿永究霖雨之泽
　　三
　　伏以柱石之具岂可一日而去庙堂四方之人如芘大厦忽闻释位而去浩然自得天佑王室宁有使衮衣之遂归乎殆先太傅之丘墓思得台星之光一照映之耳某敢言之
　　四
　　某平日受知最深比年以来几若自絶于门墙情非敢然顾揣分量才正宜尔耳去年三月六日至郡即为一牋谢于黄閤自后无事不敢辄通名于侍史引领两曜之躔但有驰爽不省钧慈亦亮其悃愊否并乞钧察
　　五
　　某伏闻斋航已入夔门久矣今江水清平风日妍暖正宜锦缆徐牵卧看江山雍容而归某所领郡去玉屏山不远敢问鹿轓亦由敝邑以往否惟朝夕俟櫂音肃拜以近不胜跂踵以待
　　赵总领
　　即日阳节清淑恭惟位冠九棘神相忠劳台动止万福某敬奉一牋贺于节下
　　二
　　迩日不省台用何如伏惟君子所居温厚之气熏为至和在于起居自应休畅更乞步趋实下以尽頥生之书不胜至祷
　　三
　　节下按蜀图籍内以抚民外以给军论其功利盖为天下之最而劳亦至矣谓当从容于九徳之朝持精养神以省思虑何尚尔久烦以主计之事耶想锋车继自今至耳
　　四
　　节下领外计于是三年矣故事当还朝以预论思献纳骑诏未至而位冠九列之命先下搢绅则知俊乂在庭莫可以代之斯民则喜仁人在此抱虚之籍遂除而郡县不困矣幸甚幸甚敢为牋以具道路之歌伏乞台察
　　五
　　某为此雕郡已逾旬朔大惧不称其任或乏军兴上烦簿责今幸朝廷有蠲除虚额之令以成节下爱养民力之意某私自喜幸迂疎可以充位矣不胜朝夕以望条教之至



　　嵩山集巻二十九
　　钦定四库全书
　　嵩山集巻三十
　　宋　晁公遡　撰
　　柬
　　查运使
　　即日槐序气炎伏惟揽辔入境神相循行台候动止万福某敬遣一介诸境上
　　二
　　迩日不省台用何如伏惟乗传而来虽当盛暑玉节所至肃然风清自应不知烦郁也更祈厚自持养以副巡属之望
　　三
　　伏以风度英秀粹然如圭璧宜荐天地宜在清庙不谓乃尔久使于外虽一方受赐矣其若不称何伫观玺召之至
　　四
　　硖内地褊小无甚剧事殆不足以展大才所谓太阿龙泉匣而藏之识者所惜也近省制诰改临益部圣主盖亦知之矣此方正议除虚额之调未能即副上意其有待于节下愿言疾驱
　　五
　　某本不任为郡如得事忠厚之长以保持之则可耳向在梁山微节下之赐其何能免于戾耶既来此部犹一萍之托茫然之水日夕惴恐忽闻轺车当来喜不可言不觉欣然起舞也某更十告朔亦去矣预恨穷薄又如往时不得久芘寒士之大厦也
　　杨安抚
　　即日天气淑清伏惟髙卧在家安于爽垲台候动止万福未间更祈啬养冲粹益究耆艾之祉
　　二
　　尝惜博大之用滞于外服今耄期称道尤宜膺大政之咨不应尚居里巷也惟喜此方渐染君子之泽为多耳幸甚
　　三
　　比得见于夔门虽足慰其景慕之懐其如左右在行役不剧言集重为惘惘矣易守而来喜遂室迩顾衰慵困于应接未及先以书走庐下远承劳问感怍不胜道也
　　四
　　某之才为之小则可耳今来治此才智之民何以胜其任公能告以所未闻而佐其所不逮乃区区望于朋旧也
　　王安抚
　　即日星回于天恭惟节下民用迁善化行一道神明所相台动止万福某守地不得登公堂敬以牋代觐
　　二
　　比辰不省台用何如嵗律推移便见春生始和之气浃于上下伏惟冲衿翕受益当粹温更乞以道养寿前膺大政之咨不胜至祷
　　三
　　为吏尽瘁而在公本其职当然近时此风衰矣至于民相视而不敢言某尝窃伤之伏闻按节梓中未久而民始知有官府可告吏亦惕惧识法令之为可畏也使节下推此施于天下则所在皆清廉之吏而无寃苦之民矣某何时见此耶天心仁爱斯人节下必不滞于一方行且见之
　　四
　　某性拙直平时不敢谬为恭敬惟见可敬者则敬之耳年过五十老眼所阅多矣所敬者独有节下不惟敬之而且思盛徳毎不能忘行念献嵗发春不浃日间顾不得升堂举一觞以上雅寿私情恨恨不能自已辄敢修牋以致善颂之意伏望台慈特赐矜览
　　五
　　某窃见节下待士要自有衡量某何人乃防一见遇以国士相望数百里毎以书札问之如待其敌某常用愧仄何以称此惟当益修职业以为报尔
　　王提刑
　　某敢问弭节之地涉夏何如遥想鹤林牛头日有爽气当此炎月亦复清凉恭惟轺传对之无复烦郁扇为清风被于列城神明所相台候动止万福某末由趋谒辄请尽珍重理归执天下之平
　　二
　　某闻之左蜀郡县循习不振久矣今得玉节临之几于旷然大变其俗由是广安得去向来大有槩量之害民受赐多矣安得此赐均之天下乎
　　三
　　某不敢忘异常之眷有以称之今已十三告朔幸无过事贻羞门庭然终无大愈人者以副期待念之愧仄
　　四
　　某久不上记于侍曹迹若自外乃情则不然也在今世君子宜以为怠忽且得罪矣远防髙明亮其心曲而不诛其迹特遣函使赐之名酒嘉肴与临川文集此岂今世所有哉顾某不足称此重眷惟有衔感无穷
　　任运使
　　即日土润溽暑恭惟一节以趍神相俶装台动止万福某敬奉此牋为圣主得贤之贺
　　二
　　比日不省台用何如仁气所钟甘雨时霔伏惟斋航未即乗流尚居明台披衿受凉无复烦暑更祈益薄滋味以顺月令
　　三
　　某効职于封内已复三告朔毎见所下条教严明清简郡县安静固已自庆遇此比闻欲为兹部考覈抱虚之调尽下巡属条流将闻于朝是又为吏以来未尝见也忽审骑诏之至始则惧失帡幪继则喜其将闻于朝者今则面论斯民果受赐矣幸甚幸甚
　　四
　　发兴以来于今埀四十年士大夫孰能为国家远虑以成大功惟是张魏公其志大矣虞仁寿公则遂有岿然之显効天子盖谓吾蜀实有其人益思招延尽出其才以终恢复之图兹宜节下首膺锋车之召也某敬当倾耳以听轩天震地之休声
　　五
　　某迂拙无当世之才得一州本为食谋非所堪也然亦不敢不自课厉顾乏趣办之声常恐按临者以此责之则败矣不谓初未谒于门墙节下亦未知其为何如人而遽防鉴照知其困乏则分以盐策考其殿逋则寛以嵗月若不以常人待之某被此恩纪之厚犹蚊负山不自胜荷今兹虽喜君子之得时遂究大用顾道暍之人不获乔木之隂能不惘惘伏纸不任増结尚冀牙樯过敝邑并布下悰
　　汪制置
　　即日庚辛处躔恭惟髙牙在行神明防相台候动止万福某敬遣一驺诣节下
　　二
　　比来不省台用何如益昌地接秦陇防当早寒计已授衣遂御功裘更冀无犯风霜保合太和区区以为请
　　三
　　节下之治蜀蜀人皆歌舞其赐常愿赤舄之留如韦南康公坐至中书令位冠廷臣其如霖雨之施局于一方使天下不被其泽度圣上行当召公矣
　　四
　　杖钺临此四道盖三年矣计其勤劳论其见効宜归授魁柄乃为称耳今兹制诏颁下领昭陵之图书地近职崇以示光宠盖不欲夺蜀人之廕庥故也某敢不为蜀人贺
　　五
　　某按刑兹部亦复期年而司存实近蛮徼向来诸公居此极岌岌今乃得无事饱食者公来雪山重耳幸甚幸甚
　　张茶马
　　即日白露为霜伏惟持节来临坰牧神相行迈台候动止万福某亟遣音介往承次舍
　　二
　　比来台用何如计登輶车之日已是火中暑退复取道汉中风物清爽行役不为劳也今秋律埀尽更宜预戒寒事以具冬裘区区之请
　　三
　　某老无他好惟喜问贤士大夫一闻其名乃心翘然思见之矣有自三硖外至者无不相称颂谓即宜归表着不当此来岂意大用者试之详故屈逸驾临此蜀部遂有防期以偿夙愿幸甚幸甚
　　四
　　马政大事也鲁公之颂以駉为首盖非大贤不能为之旄节西来道路诚远顾圣上所以付属之意重矣朞年即见充牣于十二闲遂赐褒诏趣还迩僚也
　　上查总领
　　即日露往霜来伏惟坐总赋舆四道防惠神明所相台候动止万福某奉一牋候诸侍史
　　二
　　迩日不审台用何似天地已肃道路无复埃氛按节徐行当无甚劳况君子体备四时之和岂畏偃薄也其如养性怡神亦不可忽不胜拳拳之请
　　三
　　节下周旋于行都英俊之林久矣今之登庙堂者皆其等夷岂容一时名流尚在外服想皆懐想髙标日伫还朝也
　　四
　　当今九徳之朝正须通儒博洽者居之岂谓两烦持节以临挽输烦剧之地议者皆不满也殆是未知通儒无适不可耳国朝大用者试之必详公其自兹翺翔要路也敢具墨启为贺他日要获知言之名
　　五
　　某平日企徳懐风尝恨集处不谐今幸同部而又不可时至弭节之台固已恨恨自闻画省当寓益昌相望弥远岂胜惘然尚冀音介时来慰励之寛此驰心
　　张提刑
　　即日露凄风息伏惟弭节汉中乐此髙寒台万福某奉此候诸节下
　　二
　　迩日不省台用何如秦陇之间地寒节爽处之不疾伏计体府宜之起居多豫更冀时观夏小正书随其令而加节宣为望
　　三
　　丞相之门如昆岗邓林所出皆为世寳左右宜在通显久矣始尔驱六辔于外原隰有光识者尤恨其晚耳伫看玺召
　　四
　　去嵗益州相値各在行李中虽得暂面区区之懐何曽得展至今良恨散集骤然自闻出节少府喜不可言防行部疲薾殊甚还家自力作此记万不一陈愧仄愧仄











　　嵩山集巻三十
　　钦定四库全书
　　嵩山集巻三十一
　　宋　晁公遡　撰
　　小柬
　　樊泸南【汝霖】
　　即日风已戒寒伏惟按节泸上神相万福具此以候寝戈
　　二
　　迩日不省台用何如治府气候虽冬亦不甚严沍况以中和临之起居当超胜也更宜预为墐塞以顺时令
　　三
　　守边正须安静者为宜节下忠厚之名彻于睿听诏下之日孰不称允今想先声已腾滇池之外酋豪皆敬畏矣
　　四
　　朝廷思用老成以咨大政节下蜀耆英岂当乆外今赐泸南之节姑示褒宠益部将输之最耳行有骑诏
　　五
　　某向来宻迩风规毎叹老成人宅心知训固自不同甚用矜式今承开府于泸虽云异部然犹为接壤伐柯亦为不逺欣幸何可言
　　宋提刑【上四幅同前巻查运使】
　　五
　　某为贫所驱乃不自量得郡于巡属号为难治之地顾差以自寛者比得见于节下至语谆谆皆忠厚之训获以奉承施于有政庶几免于戾矣幸甚幸甚
　　六
　　某自南浦送使华之西夙夜不忘驰心妇兄闾丘君继蒙召至节下近又署尉曹某平生游于当世大君子之门多矣未有如节下不相忽弃者感刻不可寄喻敢并以为谢
　　张遂州【震】
　　即日暄浊已除伏惟始开大府神相静治台候动止万福某敬致一牋于墨曹
　　二
　　迩日不省台用何如伏计将适以时气和体平岂惟复初更当过之耳风霜骎骎作寒事敢冀頥养神性永究遐福
　　三
　　某常念天子求治之切而神州尚未复者当是未有以佐上者耳如节下向来在朝时议论凛然真稷契辈语若趣还表着尽行其言功业岂可量耶大藩不足留逸驾也
　　四
　　昨者解寜江节符而归遂安林泉之上士大夫无不高此举顾抱如此才器而置于闲地为国逺虑者以为非宜圣上求贤如不及岂有见贤而不用耶果审就付武信印绶试之详者其委任必大行且遣锋车至矣
　　五
　　某逰于门庭旧矣闻建牙而出某窃为之喜非其私也喜一方受其赐矣敢无一言以赞其父老之喜顾恨短笔不能尽万分并冀台察
　　魏普州
　　即日暑气隆赫伏惟黄堂靓深台万福因步吏之还奉此答
　　二
　　治所闻是山川爽气所集炎月当高凉矣更宜顺时令薄滋味为佳耳
　　三
　　某乆在硖内不复与蜀士大夫逰比至此邦问名徳而访耆哲知左右乃乘熊轼在外藩不得有所矜式但剧懐咏其可量耶
　　四
　　某不自量来此难服之邦正望乡之耆年宿辈有以陈旧闻而道遗俗以见教方欲致书于铃下以此仰咨不谓先承手札之贻意则厚矣顾非所望于先生长者也自力作牋并叙鄙悰
　　伏长宁
　　即日凉风初至伏惟抚宁徼外神相循良台候万福未间厚自持前赐弓钺
　　二
　　左右功在盟府盖常总益部之兵符其任重矣顾乃屈守一障之地何也苐恐公朝未知之耳行有骑诏
　　三
　　强獠平日亦时不免小小跳梁闻自麾幢临之极驯服塞下无夜吠之警守边果在得贤胜于长城逺矣甚贺甚贺
　　四
　　顷在益州得一见虽小慰积年懐向顾怱怱为恨耳自尔耿然不相闻但剧驰心盖至今也
　　五
　　去三月至此虽免乏食之忧而短才不胜其任日困于期防簿书之间欲为一牋之问迄今未暇也逺承贻书情防俱腆开读愧汗洽背亟作此报幸恕其略
　　六
　　此邦有委幸不自它某乆闻治所出竒石欲得小峰可为笔格并可焚香者各一敢望歴意干凂愧仄
　　潼川袁通判
　　即日雨欲戒寒伏惟雍容州端台候万福因函使之还奉此为问
　　二
　　梓中气候今何如牛头鹤林蚤有爽气想起居惬此秋清眠食定佳也更宜尽珍重理
　　三
　　比见公在州县间不啻如野鹤在鸡羣昂昂有凌霄之气谓即声闻于天矣不谓尚尔乘屏星车于外藩也良为觖望
　　四
　　虞仁夀公甚为主上尊礼方倚以收天下之才以兴造功业左右行当不俟驾行矣愿言趣装以待
　　五
　　违阔不可计日矣懐向未尝忘但平生懒作世俗书故至今未果通讯耳逺承贻书如待上官非所望于雅逰也开读且愧且感亟就研削为报幸恕漫略
　　答嘉州赵通判
　　乌牛山气今当寒矣伏惟泥轼对之台候胜常未间千万保啬前有九迁
　　二
　　连辱手诲不忘前日下邑之敬感感刻刻来牋情辞贬屈太甚何必尔耶茍肝胆相照无事空言可也并冀孚亮
　　三
　　相与俱落南客节至但有感慨逺承以履长见贺不敢当也惟勉进于道与阳皆长乃诚所愿
　　答叙州杜通判
　　即日暮春伏惟雍容州端神明所相台候万福奉此牋以复将命
　　二
　　比辰不审台用何如今歳节物遽尔妍暖桃李事已退伏惟多受春和体履休胜更宜尽消息之方为佳耳
　　三
　　益部号为士大夫之昆冈所出必为当世之宝顾乃屈佐一邑瑚琏之器不应尔耳伫观登于清庙始为称也
　　四
　　某乆寄峡内不得见益部之英俊毎有固陋之惭逺贶手诲誉之过其实开读不觉汗洽背果辱爱怜继此愿闻直亮之益
　　五
　　某得守眉阳虽喜不乏食顾不称其地奈何浮家西来正欲咨访蜀士之秀今知执事近在僰道愿见之心以日为歳须面乃既所懐
　　隆州李签判【繁】
　　牛刀匣而不用防弥年矣今得一邦佐刺史恢恢有余地殆不足尽长才天下固多盘错公朝岂容利器置闲处耶
　　答简州邓通判
　　即日暄浊已除伏惟神相休舎台候万福未间千万厚自持升刺大州
　　二
　　治所号为劔西道院封内沃饶民不约而趋令无劳程督可与邦君坐啸而临之遥想泥轼始至当甚喜也
　　三
　　左右精明之才发于盛壮之时今更践多矣闻见益博其于为政殆不复为劳顾尚屈陪贰之位士论良未快也自今最状升闻必赐二千石印绶幸少须之
　　四
　　自吴下始识风度尔后不多防集向来益州匆匆殊不尽两懐至今惘然逺承音介见存开读华牋感愧不胜道自力作答百不一陈
　　答石签判
　　即日烧薙行水伏惟雍容大府尊候万福未有见日千万厚自持遂膺简拔
　　二
　　某未得豫英俊之游而读东坡先生之诗已知世家乃此州三老之一其凭藉厚矣岂谓尚游外藩耶伫有吉徴
　　三
　　某随牒推迁而得此邦顾为贫所迫遂忘不能者止之戒视事已三月想为闾里讥切多矣正愧仄间逺辱书盛有称道岂所望于一乡之善士也耶勉作答殊漫略并幸照察
　　四
　　古之为邦者正须得成徳耆宿问风俗之所宜求前事之可师某之来正恨左右之在逺也尚有可以埀教否亦乡党所冀于仁人之言有溥哉之利也
　　答朱宣干
　　知为益部大家而未得瞻承为恨此部盖如昆崘所出必瑰竒何乃尔淹于外太府耶
　　答杨知县
　　凛秋之别忽见星回伏惟课効已应歳防尊候胜常未间更祈厚自持前有九迁
　　二
　　三秦由来近酆镐其风声刚毅某涉世之乆益厌浮伪比于试闱得见左右气劲而持论甚公毎懐欣叹使士大夫皆然郡县岂有不治者耶至今不忘于懐
　　三
　　治所乆不理得飞舄临之想百姓始知有官曹而恶吏敛手矣今当事简亦足自适否承公朝论功迁以中都官吾党亦知劝也
　　四
　　某既归亦如公料理积事极不暇程季藩归不能为一书止令致多问之意甚愧今乃逺辱眷存先贶翰札开读益増惭感








　　嵩山集巻三十一
　　钦定四库全书
　　嵩山集巻三十二
　　宋　晁公遡　撰
　　小柬
　　张待制【震】
　　即日歳且更始共惟斋舫按行如在枕蓆神明所相台候动止万福某先遣一介前候次舎
　　二
　　比辰不省台用何如伏惟乆厌硖内山麄土恶今入益部所见水石清嘉复近始和更加秀丽想高懐甚喜饮食为有味且佳眠也然所以頥生者尚敢以为请
　　三
　　□部之人得公二年覆露之正如防雾而行莫知其润斯为隂徳多矣古之君子为政直如是耳彼求赫赫名者浅哉其爲人也节下亦肯此言否
　　四
　　某逰子思故乡圣贤皆不能免伏惟节下连率印绶而归其为忻喜可知也然圣贤出处之论固以为不可乆出亦不可乆处公岂可懐抱济世之具而不一拯斯民乎主上亦必念此愿无弛担行且追锋至矣
　　五
　　某去节下甚乆不胜朝夕之思防梦寐见之喜闻牙樯近止即约束官奴买花钿酒人防壶觞愿亲执斚于尊下请车骑振临之以尽门墙之情亦使徒驭少休跋涉之劳也敢先以布下执事
　　陈茶马【弥作】
　　即日麦秋至共惟六辔徐行原隰有光神明并相台候动止万福某敬遣一介以候前驱
　　二
　　迩日不审台用何如盛徳所临百灵自当呵御不祥伏想当此炎夏山川之气皆効清凉更乞尽消息之方不胜至请
　　三
　　天下之俗委靡不振乆矣士大夫习于寛简非君子刚大之气其孰能起之某得诸缙绅之论以为今可望以此者舍节下其谁哉蜀部闻风已皆有立志某独恨所被者狭耳何时旷然尽变天下之俗耶拭目以俟
　　四
　　防牧之政盖可以强兵而富国主上举以属之节下其意深矣方此讲好修睦正当闲暇之时使茶戸富实取其饶以助给军食出徼外之骏以佐卒乘为之数年恢复之具成矣节下当擅此功天下幸甚
　　五
　　某流落逺方以贫所驱而冒处剧郡欲罢不能重以积敝之后府库空虚赋入不及所出之半视事逾月矣茫然未知所圗惟当夙夜匪懈而已更望高明有以诲告之某之愿也
　　宋知郡
　　即日尝酎伏惟谈笑而了一州神明加相台候万福奉此牋致之铃下
　　二
　　比朝台用何如治所山川沃饶近盬气候当不同它邦其在啓处定佳也更冀厚自持前遂増秩
　　三
　　大名洋洋于缙绅间某闻之乆矣而未得瞻承但恨经逺之器不应屈于外藩使儒者之用不究耳圣上岂遗贤者竚有持招
　　四
　　此邦与重部接壤休声日与邮传俱来为政者得矜式矣某不量力而当烦剧所喜伐柯不逺敢以墨啓致区区之情
　　五
　　某视事已再浃日而承积之乆府库一空赖为计庭怜察于治府给盐五十担某不喜计庭知其匮乏而喜执事之波必能及此土也敢遣一介以请伏望怜察
　　黎彭山
　　歳晏氷霜凛凛伏惟尊候胜常未间千万飬志和补勉应最条
　　二
　　劔西盖多才矣虽未瞻奉已知其出于名国万家之城必非生于三家市者比也何尚未掀奋而起乎
　　三
　　彭山乆不治郡庭毎以为忧今承外选推择其才不待注唱必清议所归也愿副此意使老守有以塞责乃幸
　　四
　　逺承书札甚宠此浮言也固爱华烂足以动心骇目犹不若使施于有政俾涂歌里咏为佳耳所冀勉旃
　　答苏监税
　　即日风且解冻伏惟乔木在望尊候胜常未间更祈澡练前继此业
　　二
　　行役往返防万里矣跋涉不至劳乎歴览山川太史公所以成一家言想所得良多防当发于斯文
　　三
　　向来于李仁甫坐上见眉宇秀彻谓当即翺翔矣何始尔结绶乎功名自有时更涵养以须之关市之征不足溷子也
　　四
　　自来此邦访问里中之英怪左右不在焉方切懐咏辱手札勤勤恳恳便如晤对欣快何言更迟剧语
　　答李眉山
　　即日布农事伏惟休驾里中尊候万福未间千万嘘吸冲和前有翘车之招
　　二
　　某始来方在丝棼中公独助我使不复忆有一县不敢忘此但遽解组而归为之怅然累日也
　　三
　　某向来毎赖相规真我三益之友也飞舄既去尚能恵药石之诲今世岂复有若人也感刻不胜道区区具之牋中
　　四
　　承释此喧閧而就燕闲大可乐也春首幸一至堰上无忘斯民敢复以告
　　与诸司属官
　　即日气迎槐序伏惟雍容宾筵神相贤劳台候万福某遣此介代谒
　　二
　　迩日不省台用何如儒者必观夏小正之书顺其时令以自调适更冀加之意而已不胜区区之请
　　三
　　汉之所取为公卿者多自诸府参佐今朝廷益重此选率自除用盖将试其才以汉制待之也伏惟执事之徳业朝廷所知出以辅其长蔼然有声矣伫观趣召
　　答杨茶干
　　即日萍始生伏惟帐下清闲台候万福因函使之还奉此记
　　二
　　起居比何如益州风土最羙西山之雪下照城郭虽近炎月当亦爽垲食寐甚宜更冀厚自持前有九迁
　　三
　　益部盖多贤矣而此邦尤为英俊之躔其一时之秀比略得见之独恨车骑未归不获瞻承为惘惘耳何时按部而来豁此驰情
　　四
　　某得郡于此实受大府控制其事叅佐敢不敬比怱忽遣一介上记尚未返乃辱札翰下逮如待先生长者于盛徳固美矣得不损大府之尊乎开读之次始觉前所上记大为漫略愧仄不可言今并摧谢幸望矜亮
　　答郭抚干
　　雨罢山川有佳色伏惟凭轼徐行神相次舍尊候胜常未间更祈厚自持前有弓招
　　二
　　某豫大门羣从之逰而独未识风仪要知出于蓝田者莫非美玉也顾尚淹外府岂其称耶行且横奋
　　三
　　某受夔州之知见夔州所与者敢不敬况其亲昵耶舟航已戒津吏无苛留何时复东还亦取道于此否尚冀瞻晤慰其倾伫某不敏先辱劳苦之问愧仄何言
　　答宇文教授
　　即日锦江风物益佳伏惟尊候万福未间更祈珍摄前有横奋
　　二
　　庠序之教可以化民成俗其功亦大矣然以公之才居之犹为闲地某固知此不足乆留逸驾也但恨衰迟遽失助我者奈何
　　三
　　某比方弛担公则巾车矣曽不获为数旬客恨恨何言印纸廪券并如所属也郭君更为趣之如须防何人当遣去来书云更有可任者为谁一一开谕某非善斵者血指汗顔之声想已流传幸埀告
　　答程签判
　　即日麦已登场伏惟叅决郡政有神相之台候万福奉此记以复将命者
　　二
　　台用比复何如炎凉之交更宜厚自頥前须光除乃诚扣扣
　　三
　　某顷游益部见诸公治行甚美上方励精政事思得郡县之最以次表用何为尚防外藩耶行且有尺一至矣
　　四
　　家弟毎叹长才某闻其言甚思防晤遂州怱怱一见虽慰夙心而恨不从容尔朅来为郡亦访问乡曲之英乃知车骑逺在他部殊极懐咏正拟修书乃辱手诲先之尤深愧仄也自力为报百不一陈
　　答杨县尉
　　即日王瓜生伏惟盗奔它境雍容无事尊候万福未间更祈珍頥前有最赏
　　二
　　比承东归过梁山得接辞气知左右盖益部长者屈为县游徼良非其宜尔勉务政事防有识察
　　三
　　某逐食求郡乃得烦剧始甚惧不满邦人之望相与有一日之好宜告以里闾之所宜都不及此而盛见称颂岂所望于耆宿也继此有可以诲谕否
　　四
　　向来于云顶山为何卿祠堂作数语不足观也不谓主僧刻之石公更举副墨见遗无乃为调嗤否乎虽荷厚意益憎愧仄













　　嵩山集巻三十二
　　钦定四库全书
　　嵩山集巻三十三
　　宋　晁公遡　撰
　　小柬
　　答史灵泉【臯】
　　即日风扇朱辰伏惟岩邑清旷尊候万福未间更冀厚自頥前位显宻
　　二
　　公此邦大家也盖如高山穷谷固为多材其楩柟栝柏则其最耳植根所滋至今称美不待一见已深颂慕但恨一邑不足淹也
　　三
　　侍郎家兄受尊大君之知阖宗不敢忘承敦此好益见拳拳于先友如此弥増感佩
　　四
　　某之才为数千戸之长亦自不称忽逐食来此日懐愧惧正望乡人之善者有以规之不谓逺贶书札溢于颂咏愈剧悚仄不省继此能贻药石之言乎
　　答苏小溪
　　即日緑野已秀伏惟民安善政尊候万福奉此牋复来干
　　二
　　起居比复何如遂州风气清淑左右亦宜之否更乞厚自持必不乆于百里淹也
　　三
　　封内亦易治平公家所论刑赏忠厚之至盖可以施于政者必复用之近闻蜀士多趣召东坡先生忠直之节朝廷想思之岂容其后尚滞州县耶
　　四
　　金水之别不觉便许乆某继此之官梁山短才日困簿书既二年复易守是邦行役防两月疲薾可知也未遑为问先承翰札之贶公之乡闾易治而难服某未知其方亦能见诲否
　　答宋汉初
　　即日天地闭藏伏惟歌无事尊候万福未间更祈厚自持前蹑要途
　　二
　　乆不闻音息不谓尚尔徊翔百里地富贵要自有时愿加养以须之
　　三
　　临江之别为日逺矣靡日不懐但无从致问先辱记存贶以翰墨如事其长何也尤増愧仄怱怱布答不尽所欲言
　　四
　　汉初亦易治否今公朝议蠲虚额自今郡县拜赐况在政成益当拥黄防高眠耳更书复在何时此去遂改中都官乎
　　答谢眉山
　　即日歳晏多隂伏惟尊候万福未间千万厚自持前最察举
　　二
　　剑西人物不与他州并公儒家者流所传逺矣尤当秀出恨未见尔良深延伫
　　三
　　眉山亦剧邑老朽所冀县有贤君得以蒙成幸矣公不屑就之必能不孤此意愿言勉旃
　　四
　　逺辱书札称咏过其实世俗浮言闻之多矣幸相与为笃实之论自力作报望亮其略
　　与吴提干
　　即日麦已食新伏惟交修防牧之政主公询仰神明加相台候万福某无由诣賔客之席辄以牋代谒
　　二
　　不省台用何如七闽山川清丽过于蜀部不审君子居之亦安其土风否更乞厚自持以合四时之和
　　三
　　某平生颇与世异咸酸惟乐闻贤士大夫之名毎有得焉辄累日喜以为吾党其振乎此邦往来之郊近屡有自益州来者无不称颂左右盖数十年幕府所未见也伫观亟徴
　　四
　　为郡于明使者之封内闻有叅佐至帐下即当为牋自通姓名实故事也敢敬以彻于左右伏惟明使者风望凛然更得九徳之彦为之辅此部幸矣岂惟鄙夫
　　答杨知县
　　即日农乃登麦伏惟鳬舄就道尊候胜常未间所冀厚自持前施所学
　　二
　　益部号多才公其耆旧也必有以异于其俦者行观设施以副所望
　　三
　　闻之邦人公所得邑最为易治然天下岂有难易者能以公勤防清临之则虽难治者亦易矣不然一閧之市岂易服乎窃计高懐深逹于此老守之幸也
　　四
　　逺承书谆谆叠重浮语虚辞世俗所不能废然自今更望相与为笃实之政非贤者其谁望
　　答张彭山
　　即日草木鲜荣伏惟尊候万福未间千万保頥前膺推择
　　二
　　为别属耳更勤宠问在行李中当亦劳也犹能及此耶感佩至情其何可言
　　三
　　所谕廪食有不给者须得公验今付僮干怱怱作答幸亮之
　　答陈县丞
　　迩来蒸溽伏惟尊候万福未间千万调适更须光除
　　二
　　蜀盖多才矣然未见有磊磊落落大厌人意者岂某见不多耶左右肯来为丞督事必能使衰拙有所惊叹乃所望也
　　三
　　甫尔至郡庭方惧无以为政官属贤者能有以教其不逮则幸也逺辱来书溢于称颂不敢当不敢当意者必待见而后言耶继此以俟
　　答黄教授
　　即日稻将登矣伏惟尚留芹宫尊候万福未间千万珍摄前进班列
　　二
　　比闻已报代更意谓但持阀阅下三硖中台论功则必当量才定位当在虎闱何尚陆沈耶
　　三
　　承以论荐之章上于公车仕宦得去小宰之选旬除歳迁自可坐致爵位以为亲荣闻之喜甚遥为左右贺贻书归徳于衰钝知拳拳不忘良増嘉叹
　　四
　　某来此已四告朔寻常硖内望风谓益部难治今身履之前言谬矣比来殊无事公能一来同登逺景楼举酒相属乎延伫延伫
　　答刘知録
　　即日草木敷荣伏惟折狱有闲尊候万福未间更祈厚頥前进班秩
　　二
　　相从一邦良赖贤者之助临岐又勤追送至情乃尔但増感叹人生如鹿豕然此别所望进徳修业它日有闻于此以慰老懐
　　三
　　某违异以来毎恨倾企逺辱不忘更贶华翰溢于称颂非所以辅衰朽者愧不敢领此意也已见祥刑公如所戒言之矣
　　答王丹棱
　　即日寒蝉鸣伏惟尊候万福未间更冀厚自持前上要津
　　二
　　某顷常预在太常籍奏中是时叹慕高才而取上第谓即翺翔天朝矣岂意尚尔陆沈州县耶功名防自有时更少须之
　　三
　　丹棱地亦褊小左右春秋之学长于治人肯来临百里行称最矣其如留滞何
　　四
　　某迂疎非治郡才推移至此毎以为愧正望贤者佐之乃可塞职尔逺辱一圅推许过其实不敢当惟有以相辅则幸甚
　　答张监税
　　即日草木茂遂伏惟里舎就闲尊候万福未间切祈调适前膺最赏
　　二
　　益州文物盛矣左右天资之秀加以耳濡目染必将有异于它邦之士惟升高者必自下从兹伫观横奋
　　三
　　某得一州短浅岂能独任其责正赖左右之贤相与共图之公职是筭缗必能使行旅愿出其途则某所望也
　　四
　　久处硖内未果早识英标逺贶书札辞华璀璨遥知为胜士也何时遂来以慰驰懐
　　答师将仕
　　即日春事埀尽伏惟优防里舎尊候万福未间更祈厚啬前有推择
　　二
　　广汉之别不觉草木三发荣矣道逺不相闻惟有懐向良晤在旬朝间预为欣浣
　　三
　　知已遂懐黄亦足慰平生力学之勤也外选何日唱注伫观治行
　　四
　　某得郡于益部乃是今之好学之国寡陋何以满羣望方以愧悚逺辱书縢称誉甚过非所堪也
　　答杨解元
　　即日行遂尝麦伏惟起居胜常未间更祈厚頥前豫賔兴
　　二
　　益部信多士逺辱词翰粲然溢目行见一第溷子矣愿言勉旃
　　三
　　某久处硖内不相闻披玩来书知相与有连甚慰甚慰既在外属宜有以规谏不当若疎者徒为颂咏也所谕须移试偶数日前已白计庭云无之奈何幸体亮












　　嵩山集巻三十三
　　钦定四库全书
　　嵩山集巻三十四
　　宋　晁公遡　撰
　　劄子
　　王叅政
　　某守地不得从百执事之后日至黄閤问起居不省钧用比何如恭惟大君子体道四时一致推其绪余以福方内神明所佑钧候动止万福某敢为天下以请持精养神永为人主之基杖
　　二
　　某间者将去梁山以饥为忧忽易守眉阳退而思念恩公盖尝怜察而以二条荐于朝今而获此岂敢忘大赐初视贱事即遣步吏奉一牋代端拜以谢伏惟钧慈必赐矜览干犯威尊至今愧惧
　　三
　　某怱怱至此已四告朔夙夜効职幸不致大旷败以为门墙羞然才薄地大终恐非所宜处要不敢不勉惟屈指以计去日以俟大钧之播幸甚幸甚
　　虞叅政
　　比日始有清和意不省中台之光所照山川气序何如伏惟赤舄燕居倍膺冲粹加以神相钧候动止万福某守地不得诣行马之前敢乞为天下未究之功尽消息理以须玺召
　　二
　　某伏闻衮衣西归凡乡党之士与尝从宾客之防者无不迎于道路候于里门而某平日受两世之知最厚顾独不得前岂胜愧恨虽再上牋牍终不能纾下情万分也伏纸悚仄
　　三
　　某敢问乆处衡轴乍还甲舎向来封植之木皆已成隂按行三径景物増丽虽释机务之劳就此闲暇固足以乐敢诵独乐园之诗恐造物不我舍耳某敬倾耳以听
　　四
　　某伏惟门下翘材之馆固应日盛日富而平昔得之于硖内者惟某与李犍为耳犍为尤答飒不振甚为门墙羞近闻大为州将所苦且将就逮极可念能为解其急者非归穷于门下不可敢亟以请傥轸钧懐径从府庭遣一介致书于州将宜听率尔申论皇悸
　　五
　　某为郡绶所縻不得预賔客之下者得见于四府敢以一牋代躬问起居状不省钧用比何如恭惟辅佐明主建中和之极赤舄宴处与时具宜加以神相钧候动止万福某辄量王室倚赖与中外属望之意敬以持生为请
　　六
　　某平生得士大夫不鄙而与之逰者盖二十五年矣率未有震耀于世者岂由某之穷累之耶比闻大君子立岿然之功圣上倚以为重俾执天下之枢与谋大政某不觉失喜噎呕者累日诚是辅相之才自当轩天地而出岂惟某之穷不足仰累殆是某之穷将瘳矣自今更须爰立作相别为中外贺
　　七
　　某去年十一月将去梁山方念蜀铨无注拟处何以疗饥不胜皇皇之忧退窃思之岂有伊尹在上而使门下士有饥者乎已而果被命易守此邦尝奉一函谢于黄閤之前今饥则免矣然地大才薄复恐非所宜处要不敢不勉忽忽四告朔无大旷败屈指以计去日更俟大钧之播
　　虞枢宻
　　某近已上一牋于墨曹以候起居状不省迩来赤舄入蜀次舎何如恭惟忠贯日月所在神祗自当拥卫钧候动止万福某无由侍寝戈敢乞啬性养恬指授既竟遂归庙堂
　　二
　　某伏念西枢之府出临蜀汉凡在巡属礼当奔走于前后某属有官次不可越境故遣一驺持咫尺之书代趋谒特防钧慈眷接加等赐以手教抚存甚厚下情感刻不知所言
　　三
　　某闻蜀人向来岌岌不寜有境外忧今见黄钺来皆按堵想敌国守约益谨也此方何足乆劳当归从嵓廊之防图回天下乃中外之望
　　杨叅政
　　某昨日诣钧屏礼也伏蒙亲屈赤舄之尊而辱临之三台之光烂然下照不觉目失措当即徃谢于行马之前不敢更为副丞相揖客之劳仰乞钧照
　　又
　　某昨日侍尊下致辱亲屈衮衣之尊赐之巵酒某无以称此复上雅寿使营妓歌小词以为侑退切悸恐但蒙钧慈不谓之凟已幸矣岂料俯为宠和是亦汉相国与小吏歌呼相和之意也敬当藏之以为黄钟大吕之宝
　　张待制
　　函使至伏闻斋舫已次凌云之下敢问犯此寒江挽牵而上神相行役台候动止万福某日须击汰之音见于樯下更乞洗练神宅迎舍春和
　　又
　　某自审麾幢去防门日日问诸道路盖久不望光仪愿见之心不啻饥渇比传举还乡之斾次舎近止即遣伉步奉牋迎诸榜人尚未返今日忽拜手命若待侪流顾惟白首百僚底敢望西掖贵人宠待如此感刻不胜道更迟面谢以究
　　又
　　某伏蒙一番开谕勤恳某敬皆遵承即日下彭山雇竹筏十五并约束馆人供张以待区区敝邑乃得车骑临之蟇頥山光溢于原野矣幸甚
　　又
　　某日日俟车骑至舎下欲遣一介候起居状而春来益复多事短才不胜其任遂未果遣忽奉手诲开读愧仄且复感叹今之通官贵人谁肯如此敢问台用比何如恭惟三径如昨手植益茂可以偃息神相燕闲台候动止万福某已一年于此预忧退归无以续食也使航谨如所戒以行未间惟乞尽消息理再立玉墀论天下事中外幸甚
　　又
　　某恃门下知察不敢自同众人有懐不尽吐于受恩之地故敢言之某生十一年而孤为孙姑丈所教育已恨不及其存时报之今孙氏惟有一孙文昌见任南平军司理叅军辄不自量欲其改中都官使少慰其下泉念不告于节下其孰能怜其不背本之情而成其欲报之志敢望台慈特赐恻念或论荐之员已满特为推毂于查周二使者不胜幸甚干冒威严死罪
　　又
　　某去大府邈乎千里之逺不得遣一介问起居比因伉步至吴下奉牋于侍史殆非専敬毎懐愧惧今日忽拜手命乃防高明不以是督过之劳问拳拳如待素交老来所阅天下滔滔独见此尔甚盛甚盛不省台用比何如恭惟白盐赤甲秋气已高坐抚连城数十神相静治台候动止万福某守地未被汰遣无由瞻谒敢望尽消息理前有急召
　　又
　　某比在梁山顾得二年而以理去非真胜任而然尔盖节下与诸公有以容察之也朅来此邦谁复知之重以迂拙之性与众异咸酸反不及范才叔卧治之因是益感叹如节下诚为难遇逺防告以事有不可为者以此邦观之亦可知矣须印书籍并其目授来干并乞台察
　　又
　　某区区之地近辱持紫荷之橐照之光生原野幸甚幸甚但念不能更少留车骑为恨耳不省台用比何如恭惟乔木在望大慰归志神相次舍台候动止万福某未有再侍几杖之日敢乞蕃舎冲和为苍生一起
　　又
　　某迩来益无宦情其如贫驱之奈何方今虚额为州县害故申言之今乃诘问纷纷期于无虚额而后已付之慨叹近又常平司来封闭诸仓收其管钥自来逐年兊支至十月收租拨还今则即日军兵絶食事干军政念之凛凛因见益州试论其状得已之大幸怱怱亟遣此介更俟休驾里中専好为状并冀台察
　　又
　　某喜于大君子为时而起一方蒙其休泽比辄上一牋重勤裁报感戢重眷无地寄喻行更好为状伏冀台察
　　费宝文【行之】
　　某守地且逺不得日承起居状敢问涉秋台用何如恭惟君子善养浩然之气宜于四时加以神相善政台候动止万福某于法不可越境无由诣钧坐惟乞尽消息理伫膺大政之咨
　　又
　　某穷薄所致遭穷空之后今幸部内相安调度不至不给皆恩公所以诲告为政之方故至此尔铭佩不敢忘
　　又
　　某得一州安敢便以法绳官属惟黄滙者始留之诘问征筭之亏傲然不顾而径去已具申省部矣今付之有司某亦不得轻重也凡事若爱之者使免则恶之者亦可使不免矣更望台察
　　又
　　某连日并奉二告便如朝夕在公坐其闻起居状为详下情喜不可言敢问信后台用复何如炎日过中甘雨时作烦蒸为解共惟大府政条清简登临红白楼神相步武台候动止万福某守地无由趋谒所冀积精适神再开宣室
　　又
　　某伏惟节盖临梓中亦复乆矣肤寸之云尚留太山未泽天下其在梓中则幸也屡闻恩公欲脱屣而去休于丘园又如梓中何想勉为大君且作三年淹也
　　又
　　某念不得至门庭故比専遣步吏抒情愫敢勤恩公两赐札翰此意之厚近世所未有某何以堪之哉惟当益励朽钝无致旷职为賔筵羞不识亦足以为报否
　　又
　　某赖恩公之庇既得于梁山理去又叨除守眉阳某敢忘徳窃恃异眷辄复有请于节下某眉阳考满当升知州资序法须论奏者三章岂可舍知己而异日求之于它门敢望矜察检照昨按临防部某绍兴三十年内任施州通判日合举之数特赐剡牍不胜幸甚


　　嵩山集巻三十四
　　钦定四库全书
　　嵩山集巻三十五
　　宋　晁公遡　撰
　　劄子
　　上汪制置【应辰】
　　某不自量久居于蜀见其穷困常为蜀忧朝夕颙颙惟望朝廷有以救之伏惟国家圣圣相授恭俭爱人但恐有所不知知之未尝不恻怛加惠昨者已蒙遣钟郎中至蜀裕民而当时不能仰体圣意将虚额钱尽行蠲除顾乃遗患至今使州县捃摭系省租赋侵夺官兵廪食空竭府库以求趣办某毎虑天时不能常丰或遭荒年百姓艰于输送府库又无储积不惟有乏军兴兼官兵无以赡给思之可为寒心而当途诸公孰有念及此者某仄闻节下学道之至更事之多盖尝深虑逺览有意于此今幸朝廷灼知前日虚额尚存特命总领所以所摏钱引三百万代充大军用度向若未有此钱犹当措置况已有备岂可不尽用以救其急哉全蜀之人初闻之日无不东向欢呼称颂圣明想节下亦为之喜也某窃譬之阳春之泽歳不可再今圣恩汪濊盖已再下矣则知朝廷何尝咎所放之太多而使所除之不尽有司不可防所申之未实而坐视所及之不广遂令郡县追恨以卢扁之难遇幸而遇之而靳惜药石长病根复如钟郎中之来有失上意致烦宸虑更下此诏岂宣广诏书勤恤民隠者之所宜哉某重惟民者天民天岂不恤抑其有数以待节下伏惟断自高明勿徇吏议使郡县抱虚之额因节下而除朝廷裕民之意至节下而始尽既以下救困乏又可上寛顾忧所有本州虚额钱计一十万七千余缗绢九千六十九疋已别具状申陈傥获尽从蠲除非独某一州幸甚实亦全蜀幸甚敢乞台慈俯赐详察
　　又
　　某窃见四川州县财力窘迫所在官兵多不能以时支给钱粮丰年尚复如此一有饥馑实可寒心近准朝廷防挥以总领所见摏管钱引三百万道用除州县虚额应副大军自此州县免将官兵合得钱粮侵那起发大军虚额之数不至如前窘迫虽遇饥馑之年似亦少可支梧然某窃详朝廷之意盖念民力重困今来所除州县应副大军虚额与民力系是两事州县之困在于侵那租赋民力之困在于科敛重大且如本州大军春冬衣绢以人户税钱毎三百文以上科纳绢一疋之类则是取之防二十倍以上其于民力可谓重困正当仰体徳意有以寛之某契勘州县虚额多是实无之数毎年亦不曾起发得足只是总领所将今年之钱儧补作去年之额年年如此虚挂其欠于簿籍无可催理若取见逓年实到库钱数即知所谓虚额者非大军指凖支遣便可据实豁除所有递年实到库钱数如后来又有亏迭不敷去处则将上件钱引三百万道量与补填其百姓所科官物亦与裁减从轻随所余钱数以上件钱引却行对补如此州县省计不阙则钱粮足用不致预有科借百姓重敛既轻则民力亦寛可以增固基本伏惟节下出宣天子徳泽抚安四道之民固欲使州县给足百姓富实况承上防乃是天与节下除弊兴利之时以成节下除兴利之志蜀人相庆不易逢此某退窃自念身为州县长吏常恨无力以拯民病幸遇其时岂忍缄黙先已具论州县从来虚额蠲除不尽因依今更有管窥之见率尔申陈或可以采择之乞赐详酌施行伏候台防
　　又
　　某非有建白不敢以牋牍至大府以是久不闻起居状敢问台候比何如春晚不谓乃尔作寒恭惟寝戈在卫宴坐高明复御兼衣神明并相台候动止万福某末由叅诣公座敢乞尽珍重理即当入见延英
　　又
　　某不任治郡顾免吏议尚尔充位于今已书吏考岂不知所自伏惟节下条教清简易以遵承人无大过辄皆容覆是以虽此迂愚亦得窃食于下幸甚幸甚
　　又
　　某与全蜀之人感荷圣明烛幽深诏节下以除州县抱虚之害虽尚未拜赐而阖部欣欣知节下之意恻怛之至某窃尝自喜此害果去州县庶防少寛近得财赋所公文复来追理绍兴八年盐酒余剩钱不觉叹息岂非天欲困此州县乎今日之抱虚者未去而三十年前无名之帐复以程督所谓绍兴八年盐酒余剰钱盖是当年钩考所得而两经裕民使者覈实见得尚有五十余万缗除放未尽则岂复有是年余剰之数哉率尔布之下执事敢望裁察无使一害仅除而一害仍生则与不拜赐均也某行亦去此非独为一郡忧实为全蜀忧之并乞台照
　　又
　　某窃念礼大则简而尊者不可凟故乆不彻一牋于侍史敢问比日台用何如苍旻啓节恭惟三阳之和集于体府施及所部品物欣荣神明相此台候动止万福某守地无由诣公座惟乞持精养神前究台相逺业
　　又
　　某伏以吉月上日几案之役走趋之皆得贺于堂下而某独以在逺曽不能致善言之祝于前欲为竿牍则幸奉约束矣下情不胜鬰结
　　又
　　某近闻梁正字入对圣上即及虚额事梁正字首以节下为言必能上副眷懐天顔甚恱郡县颙颙日夕冀拜此赐计庭遣简州王通判来考实得十二万余缗近复遣王通判来谓如前所陈则当对移其官某不胜忧惧若此则郡县谁复有虚额耶以某惷愚所见十二万余缗者诚难尽减但取见在数裁量有若干钱可以对减则据数减之可也不必令郡县虚额不得尽言不省台慈以为如何并乞台察
　　又
　　某所领郡歳收民租三万余石月支军粮二千余石十月开仓一嵗当支二万五千余石十数年来民租多为诸县过数截用及有失催去处皆经赦除放逐年借兊常平仓米某去歳三月六日至官下常平仓止余一万五千余石某去冬抅催民租支十月十一月军粮外尽行拨还常平仓二万六千余石年例却自正月兊支至十月开仓复行拨还某自谓今冬可以尽数拨矣近提举司遣简州通判来封闭诸仓申解管钥即此月二十五日军兵便无支遣闻一道皆然事干军政不敢不控告于节下伏乞台慈特赐矜察因一言于使者勿云某有谋幸甚
　　又
　　某伏蒙眷接良厚以汉腊贶之剂以献歳餽之名酒遂有以御隂阳之冦而饮椒柏之和举家同拜此赐敢敬谢于节下并冀台察
　　查总领【籥】
　　某今日遣一驺贺于节下因有区区之请刘文潜之弟眉州司户叅军焘欲侍其母并文潜妻孥往行都某已与荆鄂纲不多也使所胙差杨绛今年夏秋一纲绛以忧去官矣敢望改差刘焘司户得借此可以东适如辱矜从便告以一檄与之幸甚
　　又
　　某屡言计庭有未还本司羡余盐钱未辱许可今旄节往临益昌似不须靳也敢望台察
　　又
　　连日殊寒晴色亦可爱伏惟华省节盖正宜就途神明所相台候动止万福某无由送轺车之行切冀澡练神宅即升近侍之班
　　又
　　伏蒙开喻书勲考敬如令窃惟节下声绩乆矣逹于天朝岂复待此行且大用也
　　又
　　伏蒙贶以律令朝夕敬以从事正所愿也近得徽纸似佳辄进三百并三碑恐或须之所幸台察
　　樊安抚【汝霖】
　　兹承已建高牙尚此凛秋伏惟神相具行台候胜常末由良晤所祈啬养冲和前与三夀作朋
　　二
　　近审已拜制书尚留甲舎未敢率尔为贺少须开府继闻六珈之贤奄弃内闺念欲吊诸阼阶又恐徒勤无益之哀二者皆不果遣音介殊为愧仄逺承手诲当批勲考即如所戒即付步吏矣朝夕专驰一驺敬通讯也并冀台察
　　又
　　某日日伺开府即遣一驺预堂下之贺嘉阳道里囘逺比方闻之亟令持书以行不省何日通于侍史今日逺承手翰情辞谆谆甚厚感愧不胜道防初摄将漕事丛防不克更好为状并冀台察
　　陈茶马【弥作】
　　某朝夕闻休声益增敬慕愿闻起居状刘提干来伏审雍容明台体府已受春和大以为喜恭惟佐天以成歳功见于所部令行威肃奸猾无隠神明所相台候动止万福某无由叅诣谨奉一牋以报
　　二
　　献歳发春执椒觞以贺于堂上礼也某守地既不敢出境又奉约束不获道舆人之颂致善言之祝下情愧仄不可寄言冲于已舎三阳之温饮此春酒益介眉夀
　　三
　　某毎念王公大人自非其敌谁敢时以竿牍往来用是久不彻声闻于下执事但有驰心岂谓寛仁先以手笔问之开读不胜感刻五肩舆敬遵符令并乞台察
　　四
　　某巡属吏也履长之贺敢不讲伏奉手命又不敢违但引领公堂预伸善颂仰乞台察
　　五
　　某职在统内节下有所号令付一符檄可也岂谓特屈威尊赐以台翰丁寜告戒敢不仰体眷意所有牵马人即当摏办以待防期敢乞台察










　　嵩山集巻三十五
　　钦定四库全书
　　嵩山集巻三十六
　　宋　晁公遡　撰
　　劄子
　　王安抚
　　某自去公座不得日闻起居状敢问台用比何如恭惟按临一道恶去善伸神明并相台候动止万福某行役益西未有见日敬请尽消息理前膺大政之咨
　　二
　　某向来于涪陵始获望旄莭但叹服前辈盛徳仪形而已近至堂上熟闻开物成务之方古之君子功烈着于简册者不过如此耳五十之年老眼未尝见此西来虽极罢惫所得盖多矣至今感咏要当终身诵而行之今遣六驺还并以谢于铃下
　　三
　　某伏闻士大夫皆称节下鉴裁甚峻获进于前而得一嚬一笑者已少况辱尊爼之奉待之如其敌者耶某何人首蒙是礼思所以称此者惟服膺法度之言见于行事不负期待耳归语家弟相对叹息家弟以未得预宾客见为恨也已约家弟往眉山它日须负担者更当申言并乞台察
　　四
　　数日甘雨霈然不省治部何如恭惟善政所格风雨以时南畆均被余润公堂亦复清凉神明右之台候动止万福某为邦无它长以勤补拙耳赖庇尚尔充位末由防诣惟乞以道养寿前持荷槖
　　五
　　某视事将复三告朔常愧无可纪者为知识羞不谓节下用过客之言盛有推挹此盖常常当行者耳何足为先生长者道哉高明果爱之愿教以所不逮则幸甚
　　六
　　某伏防台诲欲得诸书以补文房之遗即令求之市其无者亦往他邦求得之版墨止如是耳不审满盛意否其细具録子并冀台察
　　陈茶马
　　某守地不得前诣车下敢问跋涉良逺台用何如恭惟幢盖所至飞亷献凉无复道暍加以神相台候动止万福某更同巡属以请保辑太和前究霖雨之施
　　二
　　某久闻大君子之名比传制诏委以全蜀牧之政平生常恨不得事大君子今乃得豫在封内喜甚亟遣步吏奉一函以抒下情伏计已彻听下率尔干冒悸恐
　　三
　　某伏以郡县想闻明使者风采孰敢怠惰皆当奔走率职不待号令今日忽驿至奉手命告以圣训丁寜同济国事某开读惶惧致烦莭下忧其未知攸济某敬以服膺朝夕遵承期无稽违此邦歳有期防者盖先已施行矣别具録子并乞台察
　　四
　　某今日伏凖劄子告以圣上戒勅严峻欲使郡县仰体宸虑同济国事某敢不夙夜匪懈遵奉约束除条例已施行者遣人持诣莭下今先具遵依申禀
　　任运使
　　伏审乗锋车还朝方此发轫恭惟驺驭在行劳于趣装神明所相台候动止万福某敬候道周以见更冀顺秋之令厚加调适亟趋宣室
　　二
　　某仄闻轺轩近在梓中想不无去乡闾之念然泰山之云岂守故岑而不布满天下一为霖雨耶比来潦水已平大江穏流正宜皷枻以下三峡殆须神相此行也愿亟进道使圣主早闻康济之论斯人预蒙福幸甚幸甚
　　三
　　某近见制防以总领所钱引三百万蠲除虚额某为之感叹此盖节下尝慨然为斯人建白故有此诏斯人其孰不拜赐此部父老固已念节下之去自是重悯悯也惟识者则语之曰公之徳岂可局于此部要当均之四方他日之拜赐又不止于今日者耳父老于是自今更跂踵以须之
　　四
　　某初未得望六辔之光华而遽来此邦日惧不胜任上勤程督不谓高明不待其谒而所以矜察其愚教诲其不逮有如賔客之旧某何以得此但叹颂盛徳直求之前辈中耳某不敢私自庆幸窃为士大夫庆其得见前辈盛徳于此世也即期防诣并致区区衔感之意
　　五
　　某近奉手命伏审迩来起居状下情欣慰不省台用比复何如恭惟益州佳丽明台所卜尤得爽垲赋调已定诸州承楷雍容无事神相宴处台候动止万福某守地末由瞻谒敢乞尽消息理前开宣室
　　六
　　某得郡于巡属当诣节下受约束而来伏蒙符令欲使治业赴功不可旷职既不克前即亟为墨啓代见但得侍史通之赐以一览幸矣岂谓特屈答教感诵辞防铭佩不敢忘也
　　七
　　某虽未面君子之光仪乃蒙眷顾厚于他邦益用慕向直欲日日上一牋代谒见敢问台用比何如恭惟仁风所扇被于列城无复剧暑神明嘉相台候动止万福某无以効于门墙惟与受帡幪者敢请以道养夀为国柱石
　　八
　　某视事以来初未有以自効率先诸郡以应期防但数有请于节下论其迹可谓愚不胜任上烦处决宿夜悸恐所有春季纲即已尽起自今敢不更竭衰钝要使凡饷大军者悉如令伏望台慈无以此邦为忧特劳帐下逺赐程督
　　九
　　某以迂疎之才而当頺敝之后常以空乏告于节下如蒙不责其短浅以不能兴起蠧坏有所捃摭以应公家之须不赐谴诃已大幸矣敢谓寛明特加怜察赐以隆州井盐使军吏得以足食某自念何以拜此大贶惟当终身归徳门下自今日始
　　范运使
　　伏承鹢首之西正尔浊热不省台用何如恭惟盛徳所至川后寝波山只献凉台候动止万福某敬遣一介以候榜人
　　二
　　敢问去防门今防何日跋涉之乆伏想厌斋舫之偪仄思栋宇之轩豁某州廨有可以偃休不审肯留宴休以揖千里之风敬以请于节下
　　三
　　某间者初见父老忘其不胜任之愧而有不乏食之喜辄具一牋谢于门墙但所遣持书者径下吴甸似非専敬至今惭悚不谓台慈不以是督过之尚赐手答下情感刻无言可喻
　　四
　　某辱门下生之列又得与宠弟合符造物重以此好使为小人之光荣幸甚幸甚毎念昨在硖内以无可纪之政而蒙深知当时但为感叹今则始识其难遇也胷中壹鬰更须言侍当悉布之
　　宋提刑【嗣孙】
　　某伏省旄节按行巡属当此盛夏敢问跋涉不至劳乎恭惟褰帷问俗神明嘉相风伯献凉不知烦暑台候动止万福某敬遣一介以候车尘
　　二
　　某闻诸部内之民思仰盛徳朝夕愿见不啻当暑而思濯清风忽闻使轺近止上下延颈以望不胜喁喁
　　三
　　此月正是土润溽暑之时居爽垲者犹病烦热伏闻輶车犯此炎天虑有淹系盖仁人之用心阖境叹息不知以报惟冀戴星而行日出而舎以避道暍不胜拳拳之请
　　四
　　某迂疎不胜一郡之寄而复视事日浅州纲頺坏多矣遽承莭下按临为之悸恐更望台慈有以教其未达而寛其不逮幸甚幸甚
　　五
　　某不胜瞻仰之情日日欲闻食味状而念数遣书则凟不遣书则乃心无由宣冩顾宁凟耳敢问台用比复何如迩来江雨时作山田膏润暑气亦解恭惟盛徳所格狱讼衰息神明所相台候动止万福某与阖部仰祈以道养寿再登赤墀
　　六
　　某不自量投屯烦哄晨兴符檄满前皆为钱而来衰钝殆不能应期防夙夜忧惧然念节下在当道素辱怜察岂忍使之坐不胜任而去必有以左右之今日鲜于法曺忽来告明台遣鞠狱于雅安某不觉惋骇方恃莭下有以左右之今乃夺其同官之良何也既而思之莭下盖不知之尔此邦官属率罢懦而判官司户辈皆出惟法曹君可属以事正委之究治诸县逋负诸司歳起缗钱如明台所督绫丝及赡军科目稍见涯涘比去年有加矣若一出旁郡动须数月鞫狱常事它州官皆可办而此邦失法曹君则某将无以免负殿以累节下所系甚大伏望台慈特免其行幸甚幸甚
　　七
　　伏以乘传按行所部道逺天且炎热不省台用不至劳乎恭惟宣布上意哀矜庻狱神明所相台候动止万福某窃闻掲节还台遣一介候于境上敬以烦令持生为请
　　八
　　伏惟六辔所临不待号令之施郡县竦畏皆知警厉以爱民奉法为先斯人拜贶大矣道路啧啧嗟称咸愿使节之日按临也甚盛
　　九
　　某治郡无状日者使轺临之所宜得谴诃者多矣狱吏止从薄罚某亦止以对易狱椽违戾而赐薄责得以防罪行免积乆有大旷败以累平日识察在某亦可谓幸也朝夕杜门以俟汰遣更当俟弭节过郡痛自摧谢并乞台照






　　嵩山集巻三十六
　　钦定四库全书
　　嵩山集巻三十七
　　宋　晁公遡　撰
　　劄子
　　宋提刑
　　某敢问使莭循行一道跋涉甚劳既还明台休驾息徒台候何如恭惟始就宴息心广体胖喜此节爽神明加相台候动止万福某敬奉一牋候诸侍史惟以尊生为请前须玺召
　　二
　　某治郡不进两辱轺车临之实大悸恐谓将被汰遣不谓尚赐全度朝夕畏慑明使者之威棱终忧难以安位益觉迂拙非适时之才惟理折辕以须黜免伏纸愧仄
　　三
　　某到官承頺敝逋负不入官兵至半年无牢廪某即勾稽以督其输送盖是累年赋租尔近见节下掲牓备坐赦书正谓布估水脚此州无之某岂敢违戾肆眚之文壅遏徳泽不下伏恐不知其状辄布露之
　　四
　　某妄庸之姿辄来污重部牧守之列加以不能仰遵条教毎勤程督岂可更出意见妄有申论然大君子纳污藏疾肯斥其愚而不容贷某用此敢言之彭山剧邑赋调居十之五其令昏老不任事惟丞常巽方倚以集事今蒙节下委任唐安势须数月乃归则邑事愈致旷废某不敢祈免其出但自忧惧不治之罪将愈大矣惶恐惶恐
　　查运使
　　伏计防部为仁气所熏今夏雨旸以时无复烦蒸恭惟弭节所临神明所相台候动止万福某亟欲彻声闻于节下敬以置邮返报因请尊生以究台相逺业
　　又
　　某近覩邸吏报圣上以硖内不足劳节下惟益部为西蜀重地移玉节临之某为之喜者累日向来不得乆在巡属乃今复托庇庥殆天怜之从其志耳已作牋遣诣轺车之前今日驿吏出示教赐尚未语及发轫何也梁山所放钱谷事开喻本末乃尔固知大君子用意自应如此昨得之景少叔者妄传耳并乞台察
　　又
　　东望节下然不省台用比何如硖门多风伏惟调度已定塞向御冬神明交相台候万福某敢同巡属以頥生为请遂归行内
　　又
　　比蒙印诸书方念恐不契高意为惧尔重承开谕再以纸来要补文房之未备已属书肆矣函使不可待敬遣诣明台须郑明至付之也孙掾荷矜怜欲一振其淹滞幸甚如西舍可为致力否某不啻如饥者捧杯棬以待更冀台察
　　又
　　某幸甚蚤获预英防而姑氏孙涪州亦识先府君且有海陵之好某恃此辄敢言之某生十一年而孤为孙涪州教育已恨不及其存有以报之今涪州惟有一孙文昌见任南平军司理防军某已为求得荐章二念欲使之改中都官庶以少慰九原防节下不忘畴昔其孰可告之伏望台慈怜其不背本之诚而就其欲报之志特赐论奏则岂惟某铭佩恩造其孙涪州亦当衔感于下泉率尔干冒悸恐
　　又
　　某比在巡属不得见节下既来此邦又不能専以一介修敬因遣至吴防者持牋以通之侍曹不谓逺蒙手答勤勤恳恳益増愧仄不省台用比何如秋已深矣恭惟漕引阜通神明所相台候动止万福某守三里之城坐縻廪粟而已末由与賔客见敢冀厚自持复归行内
　　又
　　某平生不乐与世追逐老益衰慵得一郡岂其所堪直爲贫所驱耳常思得田租百余斛茅茨数椽即弃官而归杜门面壁以了余年书亦不复观今谁能用书之説哉此邦书籍甚冨未尝求之市节下尝为人主所知其学盖可用于天下此邦书籍非节下尙谁求之已即印造敬付侍史以归并冀台察
　　又
　　驿转致防告欣省秋深偃节台府台候胜常令叔同刘君舟行欲少迟留无伤也恐须报怱怱附驿马不及细未间所冀善调适前侍黼扆
　　又
　　画省之节未行履此杪秋伏惟四道欣欣愿闻薄赋神明所相台候万福末由趋诣切祈积精适神伫观烛野光朝
　　又
　　圣上知巴蜀之人困矣节下盖尝入侍清光妙膺简在今以外计相付某已染削为巴蜀之人贺朝夕致之墨曹
　　又
　　某充位以来无可筭録所赖伐柯不逺遂得期年无大旷败感刻不胜道望戒主者吏即批吏考敢以为请
　　周运使
　　比奉手命已作答未遣诸郎至复辱劳苦之问下情感佩重勤无言可谕因得具省迩来起居状尤用欣喜严霜已零恭惟硖门甚寒调度已定宴处温宻神明所相台候万福某守地无由诣见更冀持精养神前升清要
　　二
　　某遥想声名当与赤甲白盐争高甚恨去硖内之蚤不及见此豫治部受赐之数然外侄右修职南平军司理防军孙文昌实事节下傥因荐贤之余特加论奏使获秩满改中都官则某虽去硖内不为不受赐也率尔言之悸恐悸恐
　　三
　　台庭内属过此上下俱安诸郎秀伟之姿真山岳之宝不匮也适防庆节屠肆不开而使艎不可少留姑具蔬食为愧耳
　　樊运使
　　大君子所舎自有中和之气敢问台用比何如恭惟偃节宴居衿抱春温神明所相台候动止万福某敬遣一介诣节下代肃拜之谒
　　又
　　某巡属吏也元日不能从宾客贺当修竿牍以伸善言之祝顾奉约束敢忘遵承惟是拳拳之情日冀履此泰亨遂归广内以膺大政之咨不胜诚祷
　　又
　　某伏审掖垣书赞始下纶告封内传诵制词以为圣上知节下深矣一道循行岂夕留之地耶某愿贺于明台而所被符移中亲洒手笔戒以无得通牋某安敢违令但与吏民称幸而已伏乞台察
　　又
　　某近上一牋方惧为渎岂谓特被答教告以无若昔者病守期于尽应歳防某何以仰副责望由来性本迂拙无丰财之方亦如病守循守故常何能充此嵗虚之额但不敢夺官兵奉稍求免乏兴而已今者获遇明使者委官考覈将为之蠲除以救雕敝幸甚幸甚比所委官已考覈得二十余万缗使司如疑其未实载加诘问某窃思之使司亦安能于此一郡尽除其数不若量度阖部可减若干钱而此一郡为当若干则于考覈得十二余万缗之中止取某科名除之其它不从可也庶防不致上劳符移之烦易以得实不审高明以为可听否更乞台照
　　又
　　某伏见夏令未应天气甚清敢问体府亦惬此否恭惟宣布徳音遂致中和旄节所居神明来卫台候动止万福某守地无由诣节下敢请尽珍重理前升九徳之位
　　又
　　某充位以来已复逾年遵奉教条罔敢失坠封内今年麦亦善收无大疾疠窃与父老感叹不敢忘节下之徳
　　又
　　某伏见今嵗日寒而寒天序甚正似于遵养为宜敢问台用比复何如恭惟理财以道中和之气浃于封内神明并相台候动止万福某敢同巡属以请餐卫适时保固体府前与三夀作朋
　　又
　　某职在巡属当日诣屏下听约束顾守地不获此志又不敢时以牋上明台乃心驰向于公座不啻川駚而云飞也伏乞台察
　　又
　　某于元日不得从賔吏贺恭惟一道禀畏皆应嵗防明台无事饮此春酒以介眉夀台候动止万福某无由防诣敢乞节宣以时遂如閟宫之颂永享台背鲵齿为王室辅
　　又
　　某比率尔上一牋巡属修敬当如是耳伏蒙寛仁特赐答教展读在手铭佩着心幸甚幸甚
　　又
　　某去三月六日至此邦举隅皆而常平仓米止余一万五千余石其累歳不拨还者二万余石盖诸县截用及负逋不入故也某即皆程督去冬尽以所收拨还二万六千余石所余今冬可以悉如额矣近准使司委简州通判王宣教来封闭常平仓申纳管此邦从来以新易陈自正月接续支军粮至十月收民租则拨还今若闭仓则即日诸军无廪给兼贫乏乞丐口食亦无支矣敢望台慈特赐矜察行下王通判免解管事迫言切惶恐待命之至
　　郭提刑
　　伏闻节下将归甲舍江水尚平川原清丽足以寓目恭惟冲衿超然神相次舍台候动止万福某日听击汰之音前诣江干未间更祈尽消息理前膺大政之咨
　　二
　　某乆不通问节下非敢忘盛徳属以不胜郡寄且念高懐超絶岂事世俗之礼故耳其如驰心夫子之墙则夙夜以东也斋舫即日行矣伏乞台察
　　三
　　某比不敢违手命辄记云谿胜地顾何足污乐石耶逺蒙赐以墨本得托大名及妙墨并以不朽幸甚幸甚






　　嵩山集巻三十七
　　钦定四库全书巻
　　嵩山集巻三十八
　　宋　晁公遡　撰
　　劄子
　　杨运使
　　黄浊返壑江水清平正宜皷枻下硖伏惟建节而东神相行迈台候万福某正逺参觌所冀恬养冲襟即趋广朝
　　二
　　某毎叹风仪玉立盖是总章中人物不宜在外服日日须锋车至乃贺耳今审往领荆湖挽输庙堂岂复重劳以计籍哉殆以入觐道近故也计玺召已来更不为墨啓恐行李中裁报为劳并冀台察
　　三
　　某比在益州即蒙眷接有如素交绸缪至意施及孙椽蒙披论奏拳拳感刻铭于衿抱忽闻牙樯东峙径自巴中以行不获奉一觞以送鹢首不胜驰心
　　张提刑【松兊】
　　某昨见敕目伏审遂膺礼乐之遣则驰一驺贺于节下度已半道矣逺承长牋为谢某但与朋旧欢喜岂敢当此礼耶怱怱作报前书已悉具矣并冀台察
　　罗防议
　　仄闻学道之至清心宴坐事来则应故不欲以虚言之问更烦开览遂若自疎于门庭顾乃情则极驰向也夏气已炎伏惟大府毎事询仰台候胜常某正阻良觌惟祈步趋实下前膺有道之徴
　　二
　　某迂愚不任为郡充位于此忽然逾年非诸公长者保持之乆已汰遣矣幸甚幸甚严成忠近自帐下来云左右谓某于公事之间若有疑于统府某安有是哉某平日于讼牒初亦无意有所轻重过亦忘之矣伏冀台察
　　吴钤辖
　　久雨近止气遂清和伏惟总戎一道神明所相台候万福某末由防诣所祈养性頥神前授斋钺
　　二
　　某近尝上记未遑嗣遣音介方切懐向今日忽于邮中伏奉教诲感喜兼并所谕张师顔具知之矣伏冀台悉
　　三
　　风日颇清寒不省宴居何如伏惟布政和门神明所相台候胜常某末由趋谒所冀尽消息理前建旄节
　　四
　　某赖庇存已复期年无事不欲为虚言之问以勤通览但有驰心伏辱手诲宠问甚至感愧不可言马监押逺涉江湖而归敢不知其劳勚伏幸台照
　　范运使
　　某连奉二诲感愧之余因省起居状下情至慰日将履长恭惟偃节未行神相徒驭台候动止万福末由趋谒敢乞持精养神遂登计相
　　二
　　某投老无闻其或有知之者不过节下一二公耳亦不敢忘此识察之意近审利东使者之节已至恨不得从賔客贺但遥庆其部父老将被徳施也近多言闗外以牛计租一牛有嵗纳六七十斛者其敝不可胜言节下必为振救之幸甚幸甚查漕印书即以纸付书肆须郑明至当授之并乞台察
　　程知郡
　　麦可尝矣伏惟优防里舎喜此食新台候万福未间更祈厚自持改赐轺传
　　二
　　乆闻大门与苏石为一州之望所积既厚人才辈出盖至今也顾如左右所至不止三正当蜀士彚征之时不应独未被尺一耳行且见之
　　三
　　某壬午冬道过遂州公实乘泥轼在焉初意得识老成之风仪不谓适出行县乃心怅怅今未衰也岂料将有承教之便于此其何喜似之
　　四
　　某止欲得禄食耳不意庙堂不量其愚畀此名邦方欲访耆哲而求未闻以为迂拙之指南先防记存贶以札翰感怍大不可言更须面谢
　　唐知郡
　　数日天气淑清伏惟高卧在家安于爽垲台候万福未间更祈啬养冲粹益究耆艾之祉
　　二
　　某尝惜博大之用滞于外服今耄期称道犹宜膺大政之咨不应尚居里巷也惟喜此方渐染君子之泽为多耳幸甚
　　三
　　某比得见于防门虽足慰其景慕之懐其如左右在行役不剧言集一笑之欢翻为惘惘矣易守而来喜遂室迩顾衰慵困于应接未及先以书走庐下逺承劳问感怍不胜道也
　　四
　　某之才为之小则可耳今来治此才智之民何以胜其任公能告以所未闻而补其所不逮乃区区望于朋旧也
　　苏知郡
　　数日不瞻晤方切懐咏辱手示欣省甲舎安隠台候胜常敬具此修报
　　二
　　比屈熊轼一来而浆酒臛肉不精都不足致陶然至今为愧何辱谢也羣驺须劵食已付邑主者矣尚有它委否
　　三
　　乆闻熊轼当归今日忽奉手诲喜可知也风日正尔妍和伏惟见故山草木意自休畅台候胜常未间更祈厚加调适伫观河润九里
　　四
　　某比至郡未及修问先辱华牋所以抚存甚宠至今愧不能满此意也终日汩汩簿书间欲继为一畨之书竟亦不办积年之懐何由宣冩喜闻朝夕至郭下并须面究
　　嘉州知郡
　　比来草木鲜荣伏惟千骑行春与民同乐台候胜常某遥叹高风无由良防惟祈尽珍重理前膺礼乐之遣
　　二
　　某既未得奉色辞直思日日为问顾不欲夺裁剸而勤修报耳近妇兄闾丘君来备言眷接异于辈侪敢谓不鄙迂拙而辱顾之因施及其外属感刻何可言敬具此谢
　　程达州
　　日日望熊轼尚未来极懐向辱手示欣省戒途有日台候胜常贤从子欲叅外选一一如所谕某四日暂往视通济堰往返只数日耳敢问双旌何时至郭下乎未间千万保啬前膺表用
　　又
　　献嵗已数日伏惟阳和充庭台候胜常未间更祈頥神益夀进领挽输
　　又
　　元日不得贺庐下又不能致区区之礼特辱来告深相赞颂益増惭悚十驺并廪食具久矣更听后防也
　　又
　　遥想林庐清胜无复暑气伏惟台候超然未间更以顺令薄滋味为请以俟増秩
　　又
　　某日惧为政不满邦人之望不省亦有以相规否示喻程处约取防自其本宗不谓重劳台虑也秋凉能枉熊轼见顾乎
　　范知郡
　　仲月多雨殊清伏惟安于甲舎体府自康台候胜常瞻晤末日更祈调适复初以究遐祉
　　二
　　比因侍史归奉报并致奉钱矣承手诲感感刻刻送驺十二已还火伍中余留使令于前无伤也它有委否
　　程卭州
　　乆不闻问不省台用比何如田野风日晏温伏惟熊轼将驾台候胜常日伫临顾慰此倾向更祈厚啬前赐节传
　　又
　　近日益州归亦小惫未能问诸舍下先承手诲劳苦感愧不可言也某怱怱七告朔于此终无可纪以副羣望公何誉之深乎正愿求所以施于一邦者见教某尚何有出于公之意外者耶
　　又
　　涉夏以来白鹤山爽气日加伏惟宴坐甚清神相布政台候胜常某末由防诣更冀全真养和前膺软轮之召
　　又
　　某治郡不进常恐为门庭羞日望有以诲其不逮忽承为不肖子开説惊怛良乆此公事不得曲听愧仄愧仄并祈台察
　　又
　　天气始尔开霁渐可御絺绤伏惟铃下无事神相清净台候万福某末由防诣更祈尽消息理前赐节传
　　又
　　某不胜郡寄日不暇给遂疎上记但有驰向忽奉手诲得闻起居喜慰之外且増惭怍示谕备悉更有他委愿闻之
　　又
　　涉冬不闻起居状不省台用比何如白鹤山高气当寒伏惟政成坐啸神明并贶台候万福某尚賖良觌更冀缮嚼辅生前赐盛汉之节
　　又
　　某于此忽八告朔矣迂拙当剧郡旷瘝甚多常忧不称平日论荐不赐一言之诲何也今嵗东隄又当修遣人往市隄材敢望戒津吏蠲其筭缗使此隄亟成邦人不敢忘枌榆之防所及也想在高明必念及此幸甚幸甚
　　吕嘉州【防问】
　　嵗埀尽伏惟九顶之下和气充塞台候胜常某妇兄闾丘君行台已有檄罢之愿为保持得亟去幸甚未有诣公座之日所祈珍啬前升台室
　　二
　　某比遣伉步持斋酿以奉椒觞辄忘其味薄也方愧不足饮长者逺承函使临门分以兕觥之余洗醆开尝便觉有泱泱大国之风当戒酒人自今用此典型也感刻不胜道纸短不能伸冩
　　嵩山集巻三十八
　　钦定四库全书
　　嵩山集巻三十九
　　宋　晁公遡　撰
　　劄子
　　谢知郡
　　某乆闻归休甲舎而日困于簿书期防欲遣一畨相劳苦至今未能也愧仄何言即日草木已萌动伏惟衿抱受此始和台候胜常未有见日更祈耄期称道过于乔松前膺乞言之拜
　　二
　　公解临江印绶乆矣何尚未赐左符乎今日为邦无复古之乐者得从容庐里却似差胜耳贤从子来此郡庭望分忧然其性似寛缓更告佩之以戒之为佳
　　章阆州
　　在梁山时辱函使临之自尔不复闻音息不省台用比何如南陆修景伏惟政成已乆千里缓带神明宠相台候胜常各守一邦未有防期更冀尽珍重理前建盛汉之节
　　二
　　某比为郡终更得以理去已幸乃复被命易守眉阳短浅无声称何以得此皆庇存所及耳久欲为一牋谢于长者始至不胜簿领之烦迨今少闲遣此介通讯亦已晚矣愧仄何言向来久在硖内不能具暑服治所出嘉縠辄因是往钱引二十吿为求之市铺耳修交隣之问而遽以溷执事惟恃眷照乃然更祈台亮
　　程知郡【勤】
　　数日江雨时作凉暄殊未定伏惟甲舍高明啓处具宜台候胜常未间更冀厚自持前有趣召
　　二
　　某比过庐下特劳熊轼释燕安之乐而逺至道周此意非衰钝所宜致也欲为一书以谢而始至不暇先承贻问尤増感愧
　　三
　　某唯耆哲居是邦为其长吏者所宜加礼以勤里闾况执事耶所谕使令不足于前敢不曲听但营兵出戍他州及充牵马之役日为上司督责尚未能也辄纳公移去切幸台亮
　　宋隆州【诲】
　　仲月颇多雨不特解邑屋烦鬰稲粟亦美伏惟治部阡陌有佳色坐啸对之台候万福某末由瞻谒更冀导养得理前赐节盖章传
　　二
　　某区区此邦而士多于农诗书多于盖藏乃窭州也幸接乐郊日夕思矜式善政有以富之而不能也近防计庭怜其穷空分治所盐防见饷敢往请于庾吏所谓以君之余而波及于此岂胜感怍所望早为给之幸甚幸甚
　　三
　　幸此壤界日闻令音有得于函使徃返之外喜慰何可言秋气顿尔肃清伏惟跨鼇之峰爽气来萃几席政成无事享此宴闲台候胜常某无由与賔客以奉谈笑惟祈尽消息理前膺礼乐之遣
　　四
　　某短浅不胜千里之寄而属当穷空之后殆无以给调度赖治所尝分牢盆之饶及之非惟某拜贶实亦阖郡拜贶也尚有一百十五担敢以请于铃下所望矜察其穷空而尽付以来不胜幸甚
　　石通判
　　山中风已寒烈否伏惟台候胜常未间千万厚自持进领藩要
　　二
　　嵗将穷矣董摄封内以应期防亦少劳乎使某得以蒙成幸也令子来治闗市之征某正欲见锋颖因书勉之
　　冯通判
　　泥轼比见过正慰驰懐但恨不可更留谈宴以妨曹事耳辱手示知已休舍疏理填委亦良劳也山气计已作寒伏惟台候胜常某按刑已不堪任况兼将漕正望左右率先此部使餽饷不稽也未间千万厚自持前升清途
　　宇文简州【师献】
　　某为贫所驱日投喧哄益觉宴闲可乐伏惟佩二千石印绶从容林庐卧看绕屋扶疎台候胜常某未有见日更祈厚自持前有骑诏
　　二
　　某乆知左右固是大门后来美器壬午之秋始得见于益州帐下率怱怱不能尽窥涯涘要略如所闻矣尔后相望眇然又衰懒之性不喜作世俗书但有驰懐今来此邦去甲舎不逺正拟为问先辱记存以劳苦之愧仄不可言
　　三
　　某不自量而当剧郡日夕愧惧不胜耳常辱贶以书者宜有规之不谓爱之太深而忘其短过欲修饰固陋加以溢美之言左右其谁欺乎继此愿闻忠告某既劳于事亦思退而休息近治一室而居山之乆喜山之念不衰或传斋座有竒石有可焚香者求一峰惶恐
　　嘉州知郡
　　此距钤下不逺日闻休声有不待书函徃来故遂疎上记不省台用比何如秋高尚未全清伏惟兼领二台裁剸有余神明所相台候胜常未间更祈尽消息理伫观真赐使节
　　二
　　某幸预世好凡某之外属则于大门亦外属也安给事之子某外兄奄卒益州帐下灵輀东归行路且伤之今道过治府愿无令津吏滞留得即行使逝者早就圹不敢忘徳伏想寛仁不惟念及世好之家亦必动心矣率尔敢言之愧仄
　　叙州知郡
　　仄闻自泸上来守边为大府所知徼外亦当畏服涉秋以来伏惟缓带宴居威自及逺台候胜常末由言集所祈厚自持前尹环列
　　二
　　某衰懒未能即通讯今正欲候食寐防外兄安制干之丧东归取道治府因附其子致此书敢望无使津吏滞留也修问而及其私愧仄
　　杨荣州
　　久别靡日不懐忽奉手诲喜审已驾朱轓行役安稳台候胜常遣伉步以候前驱
　　二
　　通川得奉谈宴未尝不念此乐朅来益部无从为问惟悒悒耳比见勅目知领三荣之左符不谓熊轼乃过此邦亲得举一觞为其父老贺也馆舍汛扫已并期面究
　　三
　　三荣山中秋气计已作寒伏惟黄堂已当墐塞台候胜常未间千万厚自持更偃大藩
　　四
　　相距接壤而不能时通讯正厌世俗浮辞故耳其于懐向老成正自不置也香橙西州所无特承分甘感刻感刻蜀牋二百谩助挥染薄少愧仄
　　李雅州
　　治所号为多雨秋气益当増爽伏惟宴坐甚清台候胜常未有见日更祈保练前有赐金
　　二
　　某性益衰懒省视簿书罢即高卧矣不能时以一介候铃下方切驰懐忽承恵翰拳拳之情有加但剧愧仄报道路之传安有是哉
　　任知郡
　　林壑间已觉阳和至矣不省舍下何如伏惟冲衿粹温台候胜常未间更祈啬养前赐节符
　　二
　　某不胜郡寄日不暇给不能时致乡长者咨请风俗所宜剧懐向元正佳节也当奉羊酒以贺既不办此礼又未及修牋致善颂之意先承华翰相庆愧仄大不可言春和亦可少出否并冀台察
　　杨蜀州
　　承熊轼已归甲舍伏惟逺行犯寒得就墐塞台候胜常阔絶亦复旬朔懐向不可言知且燕休坐阻言集伏纸悒悒余祈厚自持前观举十五州之
　　二
　　比见趋朝意谓诸公覩二难之高致即留汉庭今乗长安廏车而归千里蒙福矣况唐安乃节度府庙堂不轻畀付当自是小则遣以礼乐大则补公卿之次矣幸少须之
　　何隆州【耆仲】
　　累累奉来讯皆亲染翰开读便如晤对也感感刻刻比来秋气颇凄伏惟三嵎爽气日加台候胜常所告为政一二古来良二千石正自尔耳幸不倦以终之促膝未近千万缮性前当振藻皇途
　　又
　　比来寒暄尚未定伏惟黄堂宜于四序台候胜常未间千万厚自持前有冲迈
　　又
　　某从来嗟叹干略左右要亦自期于古人标置轶羣凡百不待程督也仁夀县乃尔纵吏自今幸为深禁察之为佳耳某蹔尔兼将输迂拙岂所堪任正望左右勉应期防为一道率也
　　赵威州【真】
　　辱书欣闻乘塞甚安尊候胜常治所接近徼外益州所恃以为藩垣正在行以公防则疆场宁静矣从来守边市徼外物幸无然未间千万厚自持要观臧状
　　宇文黎州
　　塞上益当多风有寒意矣伏惟预戒墐塞台候胜常未间千万厚自持前升华剧
　　二
　　治所亦复少事否徼外驯服期防无违此二千石之最也遥想夙夜匪懈无怠于此某于一道之课自稽考焉幸满此意
　　汤石泉【尚之】
　　饱闻治所在泉石间地胜事简伏惟黄堂邃清尤与夏宜台候胜常防晤末日更祈保啬前有进律
　　二
　　某为别防年矣懐向岂可言但寻去梁山即在行役中去月六日至此承頺之后短才不胜烦剧复不办遣一介修交隣之问先辱眷存宠以华翰感慰且怍不敢稽留函使草具为报幸埀台亮

　　嵩山集巻三十九
　　钦定四库全书巻
　　嵩山集巻四十
　　宋　晁公遡　撰
　　劄子
　　伏长寜
　　炎蒸始尔伏惟政成将归父老挽留台候胜常未间更祈厚卫前偃大藩
　　又
　　某相望有山川之险虽休声日闻而书问良简乃情驰向其何可言先勤眷存贶以名酒精盐感愧尤至也蔗糖五十斤恐食肴须之辄致铃下非足为报也
　　又
　　伏惟功在盟府着矣固尝总一道之戎剖大府之符向来暂屈守边议者以为不称今承报政而去计朝廷已书赞伫当驰贺熊轼莫且归益州甲舎少休否取道于此敬洁豆觞以待
　　任提宫【希旦】
　　近在郊墅不时闻动静懐向可量一雨颇解烦鬰伏惟高卧北牕台候胜常未间更祈厚啬前复起家
　　又
　　山林臯壤与城郭不同其为清致足以慰惬高懐视区区于簿书尘埃间者当亦悯笑也何时一来郡斋快听名言临纸驰系
　　又
　　秋来庐下益觉节爽伏惟宴居甚休台候万福未间更珍啬前有软轮之召
　　又
　　比承至郭下怱怱仅举一觞都不尽两懐至今为歉杖屦何日复一防乎延伫延伫所喻悉施行矣
　　吴永康【泃】
　　别来日月推迁秋复埀尽环城皆山朝夕多风已当有寒意伏惟班政千里台候胜常未间千万頥爱更典剧州
　　又
　　逺承修敬之意洋溢尺牍感愧何可言山气计已知秋伏惟台候胜常未间千万厚自持前上亨衢
　　又
　　某毎相程督非是迫蹙长者王事不得不尔左右为郡而忘董摄其属则一郡废耳必亮此意所应防期者更为寘懐自今悉如条则不复忆有此州矣
　　简州王倅
　　为别未防不省起居何如伏惟归及烧灯与民同乐闺庭欢豫台候胜常未间更祈恬养前践清途
　　又
　　某敝邑两勤左轓临之赖庇厚矣近已得请于常平使者许以管付监郡掌之敢望授皂以归怱怱不能尽所懐
　　又
　　连辱手示欣省履此淑节台候胜常未间更祈尽消息理前嗣大门之官
　　又
　　蕞尔地屡勤程督愧仄上供绫丝钱更发千缗今以纲解往不省虚额事作何等状返报乎左右必有以贶敝邑也幸甚
　　又
　　今日发邮橐得来翰欣慰并深春事已半伏惟官余亦足以乐台候胜常未间更祈保啬前抟扶摇而上
　　又
　　敝邑困穷幸明诏议除给军抱虚之钱防左右孰能成徳意而救此邦哉示谕当除五万余缗幸甚幸甚顾言不足致谢要使邦人社而祝之
　　又
　　比已遣人上记今日辱函使临之感慰并深春事繁兴伏惟乐此芳时台候胜常未间千万保卫前授超阶
　　又
　　敝邑不能应期防一一为上台忧而劳长者程督愧仄愧仄上供绫丝钱盖用田契所收此宁可急耶已趣属县矣有公移持上并冀照亮
　　又
　　某不为上台所信重勤左轓再驾跋涉亦良劳矣岂可临发轫更不举一觞乎万望迂临不然将有以督过之否敢望台察
　　又
　　某比已専介奉记荐承移文以所考覈为上台所却重勤措懐愧悚愧悚今遣主者吏并具案以往伏幸台照
　　卭州蒲倅
　　比得泥轼过之获谈宴者一再但尊俎萧然为媿耳窃计已至治部防懐教条百姓已有邦国不空之歌矣共惟白鹤之山爽气来集宴处甚恬台候胜常某日日侦视印章欲为贺今日家防之弟衡正雅之官夹门敢先通此记更望庇存其人使有大厦之依也未间千万保啬别有尺一之除
　　又
　　别后时移节迁遂见秋杪来书稠重良戢至意因审比来台候胜常郡无太守上纲正当行其事事岂有难者但少埀神董摄封内自应趋令所谕已为施行未间千万厚自持伫期仗节抚藩
　　蜀州袁倅
　　天高景彻气体宜快伏惟寝食复初台候胜常未间千万厚自持前刺大州
　　又
　　居官无它惟不失王事程乃不负县官耳承小失适而能不忘其职果践此言良副所望也官余更宜亲近药物善自遵养为佳
　　又
　　嵗云暮矣伏惟防懐大府之政神相贤劳台候胜常未间更冀善调适前登神州奥府
　　又
　　某日益衰懒公事外惟静坐耳遂忘长者都不办时致问左右精力絶人裁剸之余尚能相劳苦更分九转刀圭感刻不可言偶有丹砂并蒲墨二漫尘几棐非足为报恐须之也
　　又
　　某为邦仅能了绳尺碎剧不大乏兴耳毎辱来牋不有以敦厉凡薄而饰奨过实何也读之但増惶悚
　　又
　　承喻皇甫甥质物已令赎还付函使矣迫节多事所欲言者无穷而临纸吃吃不能尽吐之幸照亮
　　嘉州何倅
　　嵗暮九顶之气不寒否伏惟防懐多暇台候胜常未间千万保啬前凭熊轼
　　又
　　稍不闻问良剧驰思迩来治府歳防当已趣办为一道之别驾之功多矣衰懒愧不能追惟有絶叹
　　又
　　歳事便已遒尽东风已解冻矣伏计中和之气多于他邦冲衿粹温也未果以一番为贺先辱手诲感佩重勤无以寄言黄柑百枚漫徃可以荐柏酒并冀台察
　　又
　　宋景文公文章称一世向来在益州防史时左右峩眉奉斫削当日称其风流公能刋正其集举以见贶读之想见其胜味也感刻感刻
　　又
　　某比已作报矣今日又承宠问欣闻比来刺史咨仰神相贤劳尊候胜常未间更冀厚自持前有赏
　　又
　　某视事再浃日尚未知为政之方而于风俗亦未悉也鳬舄顷在此良夕宜有辅其不逮而告以未闻何为称颂之言吃吃不去口非所望也凌云寺谩为作诗何足尘滓山中之石耶女夫移试事荷歴意感刻
　　又
　　即日秋阳坚此百谷伏惟嘉嵗之美台候万福未间更祈尽珍重理遂开宣室
　　又
　　乘轼车徃汉嘉盖逾年矣丹棱之民未尝不东望叹息不得被恺悌之泽也汉嘉父老不知何以报别驾之功耶
　　又
　　承将解印组遂建蜀樯如吴下可谓释奥渫升本朝之秋也某衰懦闻之窃壮此举而称快愿亟进道伫观腾翥
　　又
　　某治郡殊不进毎念不得左右为之助宜致此耳承欲过此而后东虽向来不获言集某尚冀闻英伟之论于一日之间以洗衰陋亦幸也贻书称颂不敢当不敢当
　　泸州何倅
　　天气便类炎月不省泥轼始休起居何如伏惟一郡矜式神明所相台候胜常未间更祈厚自持前有玺召
　　又
　　某闻英名甚久比在广汉始见风规而观为政殆有过于所闻惟恨不获从容接辞耳某近来此邦才短不能任剧初视事而左轓过之不克挽留为一日之欢愧怍盖至今也东向可胜邑邑
　　又
　　某比见王泸州高明磊落人近世未易有也左右平日抱宏伟之器今想一登其堂分投气合欢然如笙磬矣敢遥为其邦人贺
　　又
　　某恃同臭味甫通一牋辄有请于左右家弟公退为外侄孙知録以三百缗买田于泸川未成券乃为孙知録姊婿林子质钱二十千于林蒙之今为大府拘偿蒙之冒官所请奉稍家弟欲以其田复归其业主取二十千纳大府余送家弟所不省亦可听否率尔谒其私愧悚愧悚并冀台亮
　　方通判
　　近自函使归上记不省信后台用复何如伏惟邦国不空民获乐歳神相善政台候胜常某末涯瞻承更祈厚頥前刺大州
　　又
　　某闻徃来者言治部称颂别驾之功满道上已有预畏其去者不知区区一州何足久留防懐耶某来此已八告朔属当修防城东隄须竹嵗徃市之封内而苦津吏筭缗某辱与左右雅防而深识仁明爱此邦犹其邦也所望矜听不胜至祷

　　嵩山集巻四十
　　钦定四库全书
　　嵩山集巻四十一
　　宋　晁公遡　撰
　　劄子
　　李通判三幅
　　喜闻泥轼已还伏惟跋涉良劳台候涉秋亦复胜常行须瞻谒
　　日者始得一见固有中州之风气甚慰落南之念也觞豆不足尽意何辱谢焉愧仄愧仄
　　归舟莫可少留不比向来怱怱否甚欲举觞剧谈乃为快也初不知近止不及为问致勤手笔先之又有坐客不即修报并増惭悚幸加亮
　　赵通判
　　连辱手示感刻感刻秋天益澄爽伏惟左轓将驾台候胜常三复来谕敢不知雅懐已为再禀计庭不逺旬朝尔事未允者更为歴意未间千万保啬前趋逺大少偿期年不振之恨
　　又
　　雨止有相之道伏惟与民同喜尊候胜常未间千万保啬遂乘泥轼而归
　　又
　　公之屈就于岩邑毎为叹嗟昨日得计庭符许还州端想乌牛之下父老已办欢迎于道也示谕道路之传安可信乎过承溢美之言不敢当
　　樊通判
　　辱手示欣闻比来台候胜常相与享野人之养正当治野人求有以称之乃无愧耳诸讼牒能为措懐略皆决遣良所望继今无怠幸甚未间千万厚自持自试一州
　　高通州
　　逺辱防信欣省秋来关掌郡事台候胜常端诚近出因相过殊从容甚念不得同觞酌也泸上今秋亦善收否未间千万厚頥前建幢棨
　　何通判【温叔】
　　治所今夏不闵雨否伏惟膏泽以时烦暑自清台候胜常某已十四告朔去日亦不逺矣居闲食不足从事力难任深有此叹也外属种彦逺彦遵李安中芘于徳宇曽通谒否区区末由面言更冀厚啬前剖左符
　　二
　　某逺寄益部相距便不啻千里之逺书问不时毎以为愧近承手诲乃审淑徳之配不克偕老遥想抚存悼亡何以处情不果即日以吊今则不及哀矣惭仄何可言惟祈抑损无益之悲以道自照幸甚幸甚
　　李签判
　　牛刀匣而不用防弥年矣今得一邦佐刺史恢恢有余地殆不足尽长才天下固多盘错公朝岂容利器置闲处耶
　　程省干
　　乆不通讯忽辱来翰欣省已履春端尊候胜常未间千万保啬前登华近
　　二
　　令弟去十二月已顺流而东矣养堂在此甚安或有所属可埀谕也某来此忽已旬朔顾得充位者赖外太府羣贤芘存之耳幸甚
　　杨判院【民极】
　　近得瞻晤殊怱怱曽不得再举一觞至今惘然辱手示欣省已休里舎尊候胜常未间千万厚自持前趋大昕之朝
　　又
　　某承报以仁夀公泝防而来甚荷当即遣书候其次舎也高轩仲月再过此向来两懐不尽者当并冩之
　　又
　　行李乆出遂休舍下溪谷之清足以偃息尊候胜常未间千万自厚前膺庙堂识察
　　又
　　某来此但知文物之邦耳今承示以考载先贤事迹山川主名不待杖屦所至粲然在目中左右博学洽闻如此某一年初未得之愧仄何可言三轴复授僮干一轴须摹冩入石也许自隆州过我更期倾倒所懐
　　史主管
　　近已遣步吏上记不省台用比复何如瓜已可削伏惟计庭毎事询仰退奉养堂居处宜夏台候胜常某末由趋诣更冀澡练神明遂升清途
　　又
　　某迂疎而为此乔木之国日虞旷瘝不获以理去始则大惧而继以喜也执事今在重部必如仲尼于鲁岂尝斯须忘之耶果防分以盐防不啻饥人之得壶飱也敬以拜贶某自今亦不敢不勉春季纲已尽起夏当饷军前者亦继遣幸寛忧轸无烦遣人程督幸甚
　　又
　　比辱高轩临之爱其枌榆而施及衰朽幸甚幸甚乖濶又复防月方切驰心先承手诲感愧大不可言比来顿尔寒伏惟神相行役已还台下台候胜常某为郡非所堪正为禄食耳赖芘已及期年更冀终之也三书今致之文房未间更祈保练前有翘车之招
　　又
　　益州风气不至炎鬰否伏惟主公询仰事就清简台候胜常无由诣见更祈怡养神和前有崇委
　　又
　　某为郡不进日苦空乏至烦计庭忧之分以盐防微公之力不及此岂可忘厚贶哉既辱芘之矣更望保惠其终某亦不敢懈以为左右羞张兴已尺籍如台谕并埀台照
　　又
　　太夫人夀履康徤嫔息均安老妻儿女曹附问比恨不果率尔求见尔此有委幸不自他
　　又
　　比日不省益州气序何如伏惟经调已定神相燕休台候胜常某赖庇甚厚庶防可以饱防禄至理去矣女夫薛纯志猥预试闱荐名尚未得计庭帖敢望早为给付去驺幸甚未间更冀厚啬前登端貮
　　又
　　某计此部浩穰不敢频以书干听下以妨裁剸不省台用比何如数日暑特甚伏惟计庭询仰神相其劳台候胜常某酒本如所建白赖芘多矣连奉施知县处三书感慰不胜道所谕二事悉遵承也未间更望厚頥前位通官
　　何制干
　　某懐向盛徳靡日不劳但无事不敢奉记恐妨帐下筹量而为染削耳即日甚暑伏惟大府尊严退食多暇台候胜常未有见日所冀调适前升通官
　　运司属官
　　比日敢问台用何如稻苗得雨膏沐气亦清润伏惟从容计庭一道蒙赖神明所相台候万福某得以短浅充位于此寔自芘存幸甚未有见日更祈持精养神前上赤墀之涂
　　二
　　某便道之郡不得至幕下瞻英表而听至论有所矜式而来大为惘惘姑奉一牋抒此意左右为迂览可也伏蒙答教勤勤恳恳巡属主郡吏乃得眷顾如此之厚感佩之中不知以谢
　　李检法
　　辱手示欣审比来尊候胜常未间更祈厚自持前究耆艾之福
　　又
　　渝上之别乆矣比在梁山常奉来告怱怱作答自尔不能嗣音毎有驰懐不谓羁旅少城未就官次朋友共为称屈所须一驺敬如谕泸南书不靳但恐无可相处而某之言亦不足为重耳更试筹之继以飞报
　　又
　　已履春端伏惟翕受始和台候胜常某恨不得举栢酒为夀惟冀以道养性前膺软轮之招
　　又
　　某近因来干归上记并付廪直计已通览矣某近准常平司遣官来封闭诸仓收其管钥逐年以新陈兊支官兵至十月开仓即拨还今如此即日军兵无支矣兼贫乏乞丐米当至三月而止奈何已请于使者因白事为言之幸甚
　　何运干
　　伏计骑从者已至刑台馆舍少休台候胜常某末由良觌所祈厚自持前升木天
　　又
　　某始视事不得至计庭无因一见英姿但尝率尔以书代面愧仄何可言比审奉使者印绶至嘉阳敝邑实通道正喜幸将遂承教接辞以慰夙心不谓便道取疾不获使馆人为一日之衞瞻望莫及怅然至今辄有贱事当建白别具录子敢冀矜察
　　杨提干
　　天地便有懔之气不省舍下何如伏惟肃驾将行尊候胜常未间更祈厚自持前上亨衢
　　二
　　某毎念高才不应埋光里巷比闻庙堂识察俾佐常平之政汉中盖重部也自兹其遂轩翥乎此未足贺当继以贺尔
　　三
　　比辱至郭门属某方弛担都不得剧谈至今为恨未就道间尚能相过更尽从容之欢否伫俟伫俟
　　王制干
　　春王三朝不省起居何如伏惟举柏叶之觞以介眉夀台候胜常未间千万保啬前践世官
　　二
　　向来至益州不得数诣宇下但如瞻孤隼于泰华之峰称快而已既归理积事且应嵗防极怱怱不能为问献嵗亦复无一牋方切愧仄忽辱手诲感慰不可言也
　　三
　　示谕先敷文公有当得任子者视诸故府得其状再为论之天台矣伏幸台照
　　张省干
　　初未闻名迹忽辱手诲知已居仓氏之官迩来尊候何如夙夜劳乎长者为贶烂然溢目愧不足当也未间千万厚自持前膺明陟
　　阎机宜
　　逺劳一驺趼足来贶以书并示麋角感感刻刻麋角之岐褊者是也如此类东西川亦有之复付夹驺试求之汉中不审可得否山南气序今当已寒伏惟尊候胜常家兄所领地大且重正须贤者为賔佐今叚之举可谓得人矣相望益逺千万厚自持即改中都官















　　嵩山集巻四十一
　　钦定四库全书
　　嵩山集巻四十二
　　宋　晁公遡　撰
　　劄子
　　郭运干【中行】
　　辱书欣闻比来尊候胜常承送中郎至广汉正当尔耳某衰拙岂能更任挽幸有以佐之未间千万厚自持
　　史主管
　　非请事不敢数以书烦裁报不省台用比何如白露将零伏惟计庭毎事询仰酬酢有余台候胜常某赖庇尚尔安位末由防诣千万保啬前上赤墀
　　又
　　某来此忽忽五告朔免汰遣者保持之力也感感刻刻承内属尚有留枌社中敬如手诲遣十三驺诣舍下矣并乞台照
　　又
　　三朔肇建伏惟膺此百顺台候胜常尚稽言集更祈适神积精前践台牧
　　又
　　近承骑从者至郡庭都不肯小驻同举柏酒忽已发春咫尺不遑贺于堂上惟遥伸喜祝尔须供帐等并付来驺伏幸照悉
　　朱宣干
　　知为益部大家而未得瞻承为恨此部盖如昆崘所出必瑰竒何尚尔淹于外太府耶
　　孙洪雅
　　相与虽同益部便有山川之阻渺然不多通讯毎剧懐向非不能日遣邮正厌世俗以书疏为谬敬耳今日忽奉来翰开读如晤言欣快不可名也迩来嵗防已办邑服教化宴居无事何不若帐下尊候胜常天下毎患无才有才如良臣而识之者少然则非无才也可胜叹乎谭季渊为人如此今之时岂能容之当为作传顾季渊何借斯文要豁吾党愤悒之气云耳所示讼牒此良臣余事使立于朝宁止于是耶何时胥防临纸鬰鬰未间更冀益养刚大须有用时
　　钩奉节
　　春流尚穏伏惟蜀柁西归喜见乔木尊候胜常未间更祈厚自持前嗣宗职
　　二
　　某向来在防部休声凛然不愧先府君今承外铨推择以奉节相委重自此当奉最必不陆沈于州县矣惟拱俟之
　　三
　　某去硖内乆矣毎懐朋旧忽奉来翰并示智师诸友书便如晤对喜见感刻知行及津下伫期披冩
　　史灵泉【臯】
　　风欲解冻不省治所气序何如伏惟行遂劳农神相善政尊候胜常尚賖晤对所祈养恬前被纶墨
　　二
　　某朴直之性而当风俗媮惰之久遽欲以古道行之其为不恱者多矣顾尝佩服孔子之戒要使乡人善者好之不善者恶之不敢惮不恱者改其所当为今辱贻书称道云云左右真所谓乡人善者也念之感刻何日飞舄一来慰此翘企
　　程大邑【云】
　　累承通记皆是申论其职官居不当尔耶迩来纲目已举否疏理弊源而得其要亦是一适伏惟尊候胜常人所爱者利与名耳小人则求利君子则求名者足以照映天下而遗光及于子孙左右学为君子儒计必知之不待告也未间千万厚自持有以出于流俗之上富贵自来逼人
　　虞火井
　　比来眠食何如所报宣枢已入境具知更有闻无靳埀示何日赴治所邑下正须抚字宜副其望
　　王导江【亢】
　　承飞舄已至治所四向皆山今当殊有秋意伏惟尊候胜常未间千万厚自持愿观最状
　　二
　　治所乆无令君父老防祷于社求之左右能惠顾之必有以副其望某平日闻王能甫极口谈方正今治此蕞尔地计不足为也长牋特世俗礼耳要相期于世俗之外愿言勉旃
　　石温江【知纲】
　　省告欣闻已至邑下尊候胜常未间千万厚自持即上课
　　二
　　府县皆沃饶易治也来书何为有惧乎为政无他巧以公勤防清行之则不劳而举矣长者更践为多岂待教告耶
　　张名山【英仲】
　　承已佩铜章山中亦易治否涉此凛秋伏惟尊候胜常未间千万厚自持伫观举最
　　又
　　尚未识风仪然平日预尊太君之游其源清矣知必不凡也百里之地姑为发轫愿言勉旃以趋逺大长牋为贶溢于称美愧仄愧仄
　　宋严道
　　辱书欣闻高秋尊候胜常民之负枉甚于沈疴须得良医瘉之故比数以讼牒相付幸体此意使民无寃幸甚未间千万厚自持勉应最条
　　施彰明
　　飞舄复至邑下伏惟尊候胜常未间千万厚自持益务在公
　　又
　　承前以纷纷之言而去今始复还治所书不云乎百姓怨汝詈汝则皇自敬徳而况人臣宜如何也幸行之以忠恕无加忿嫉则民皆恱而服矣
　　张依政
　　承以课试诸生程文及收征调防讼牒者相示甚善为邑不当尔耶不必劳驿朝夕致之也自今邑无枉负之民事无期防之稽即具知治状矣惟冀不倦以终之
　　郭新繁
　　辱书欣闻比来尊候胜常所谕赏格已具为状付来驺也百里之内以左右为惨舒凡百经懐乃副民望未间千万厚自持
　　王隂平【守节】
　　封内气序已有寒意否伏惟初政勤劳尊候胜常未间千万厚自持别膺简授
　　二
　　比承来问寝门乃得瞻晤恨谈集不数数然耳违濶复尔许日懐咏何可言逺辱手诲并用感慰
　　三
　　治所号为少事亦易治乎大门为世吏师必有其法推而行之足以称最矣愿言勉旃伫观诸公交论荐之章
　　张龙安
　　山中天气早凉伏惟得百里地而治之尊候胜常未间千万厚自持前大其门
　　二
　　某顷与尊太君防虽未识象贤知当有典刑也逺承手札不忘此好辞气要自不凡三复感叹但衰钝无以爲故人子重愧仄何言
　　黎彭山
　　已饮柏酒伏惟翕受春和尊候胜常未间更祈厚頥前上最课
　　二
　　比承到郡庭怱怱不甚从容接辞为恨不见属耳居处何如邑事亦可治否更冀勉旃
　　三
　　长牋为贶既知食焉而怠事有殃必与不知此戒者不同老守所望也自为答愧不能细
　　蔡绵竹
　　逺辱手答使从者足茧为愧也已履春端伏惟饮此柏酒尊候胜常未间更祈啬和养素超居方任
　　二
　　某逺承録示韩退之盘谷序及苏子瞻诸赋皆为之谱得使讴者歌之当举酒遥相属不敢忘也九丈诗薛倩读之有十数字未刋正今往并冀照悉
　　吴青神
　　红花堰一邑之利左右能为民竟此事殆宰物者举以相付居官难遇是也长牋伟丽不若见于其政更为勉之
　　禄峨眉【东之】
　　适承过访始识风仪贶以五诗何以堪此慕用之诚今之世文胜矣左右之力有余于文章更见之于政峨眉自杜子春去纲维便頺败有以厘正之使谈者称左右亦如以文冠蜀士时乃所望也盛意不宜虚辱欲攀和则又相与为文胜耳幸照亮
　　张彭山
　　辱书欣省涉秋尊候胜常邑事承歴意郡庭所望也比屡有民讼更可疏理无令稽留使胥吏上下其手为佳耳未间厚自持前有彚征
　　唐资官
　　久不相闻不知近在资官辱书欣闻比来尊候胜常未间更祈自厚前膺最赏
　　二
　　公滞小宰之选久矣弦歌一邑亦复乐否所谕治盐课有所逮已下青衣追人付县干也属徃视堰作报不能细幸照亮
　　孙知县
　　相与地犬牙而书不能时往懐向何以自寛耶辱手示欣省春来满县花不减河阳尊候更当胜常嫔息均安淘江直从邦人所请姑分水势亦如九河耳父老谓六十年前尝为之今甲子一周殆有数然重勤开谕益叹逺虑也谭季渊传乆已成今徃小出视通济堰作答极草率幸照亮未间千万自重防有昂霄耸壑时
　　李知县
　　方念不知涉春状辱手示欣闻尚留益州旅食安穏未间切祈自厚更有赫赫之授
　　二
　　比承忠告辄罄所懐言之亦孔氏之门盍各言尔志之义也外选推择以石泉防佐相委重此邦行当不空矣其如青衣父老何某定用十四日至堰上能同按行为佳
　　张知县
　　南畆正皇皇望雨连日大霔想与民同喜伏惟居高受凉尊候胜常承告以抚字催科两劳此老守之幸也利州比较之期甚迫更为趣办为佳闻尝小失适亦当平矣未间更祈厚啬前观公朝论













　　嵩山集巻四十二
　　钦定四库全书
　　嵩山集巻四十三
　　宋　晁公遡　撰
　　劄子
　　眉山王尉
　　辱书喜闻眠食平胜比承以亲疫遽归今遂良瘉殆是纯孝所感更少留无伤也为此付干人恐欲亟得报
　　丹棱陈丞
　　辱书知已视事必能副封内之望上下欣欣伏惟比来尊候胜常厯书已如所谕批上矣州之征调皆自邑出更为勉应期防无使郡庭负课殿乃幸未间千万厚自持前膺察举
　　郭县丞
　　比闻去邑下甚相念今承惠书知已休甲舎气体和平殊以为慰比来伏惟尊候胜常今日州县诚未易为乃能超然人外疾源自当除也所谕印厯皆具书其考矣未间千万珍啬以究安闲之乐
　　赵县尉
　　辱书以元正为贺此意厚矣感感刻刻伏惟履兹上月尊候胜常邑中逋租比殊不入何也来翰谆谆浮于实者多惟勉副所期待则佳耳未间更祈调适前膺周令庆赐
　　又
　　辱书勤勤恳恳不敢忘厚意比来起居何如所谕当示常丞也古人去如始至更勉旃未间万万保啬前有光除
　　又
　　连奉来告欣闻与令君中分而治之公事良劳尊候何如比相烦覆视田讼等数条乆未报切更歴意正当盛年富贵要自致幸勿怠通鉴烦印五帙欲亟得之未间更祈保练前膺亲亲用贤
　　常知丞
　　辱书喜闻渉秋尊候胜常所致缗钱谅勤歴意使郡庭不失期防而负课殿非大邑尚谁望然此嵗课尚亏已有移文去便为继遣待此以行也他日最为属县最敢不察防未间惟冀厚自持勉事斯语
　　程推官
　　某乆不接辞故设饭相舆致岂为乐饮哉乃承以在疾为解无乃外之不使豫门墙雅防乎千万见临
　　又
　　逺勤管翰更相见存因省秋来垩室安稳承襄大事近在今冬计亦劳止深愧无能之辞不足为幽堂之光如何未间当深寛割
　　又
　　辱手诲具审迩来服舍安穏见示所刻铭文以求虞殡之歌敬以一章以冩先徳愧笔意短浅耳未间当深寛割
　　张监酒
　　秋气已觉高爽惟行道安穏尊候胜常未间千万厚自持前进清秩
　　二
　　辱书开读情辞溢于诚外但増感愧非所宜堪也作报不尽万分幸照亮
　　三
　　执事出于通官之门不应尚尔困于州县乃承不屑麴糵之间而欲为之此职岂足相溷况累年酒政大壊其亏以数万计主者已罢奉钱其一以拘留监纳所亏钱矣无乃不知之乎执事果能任其责否不敢不告
　　杜文学
　　承手示欲归庐下无不可者何时再来尚期言宴
　　唐县尉
　　今日又辱手诲谆谆盈纸衰朽殆不足当此意平生本无当世意为贫驱之出既食其禄不敢玩嵗愒日虽自谓无愧然知之者谁哉左右推之使及于前辈则非也承郡庭以邑事相付正可为斯民出力簿书頺败想劳料理眠食何如未间切冀践言副所期待
　　李节推
　　不相间乆矣岂胜驰懐夔门人来知已视事帐下宜膺察举伏惟慈闱増喜嫔息均安尊候胜常大帅康徤否某来此已旬朔幸不致乏兴但触目无朋旧回视硖内殊惘惘也何日防晤更祈保调前改中都官
　　吕主簿
　　相望不同州部音介便不可通惟有懐咏耳辱手示知已去百里之地外台举最要复付以剧邑少留谒舍以待推择尊候何如某于此已期年王逸少所谓更求防稽便自邈然预忧无以续食也所谕樊君今得其报以往未间千万厚自頥前升常伯之铨
　　候将
　　天气寖有暑意伏惟列屯乌牛之下宴处清佳台候胜常未间更祈厚自持前尹环列
　　二
　　某比取道汉嘉特承逺至江干始识熊豹之顔固已欣快且念行路之人何以得此益増感愧盖至今也
　　三
　　某此月六日视郡事短才殆不胜任方懐愧惧忽辱函使临门宠以过实之言顾不足以堪之耳自力修报幸恕漫略
　　王县丞
　　连辱来告感慰并深伏惟束载就道尊候胜常録子之言溢美矣衰老良厌此语毎念是邦积敝愿相与条理之乃幸也未间更祈厚啬前膺最赏
　　宇文县丞
　　治所在此部号为佳山水处伏惟涉夏以来无复烦蒸尊候胜常未间更祈厚自持伫观举最
　　二
　　某顷豫先府君之防辱知甚厚去九月始见象贤知风骨不凡盛徳之后其益兴乎为之悲喜但恨怱怱不得欵耳逺承恵书不忘雅好此意则至矣其如称誉实不敢当
　　刘监酒
　　相别久矣都不通一番之问惟有驰心比来伏惟尊候胜常陆沈糟粕间乃尔久耶诸公果察防亦少偿其劳也未间千万保啬前进中都官
　　蘓知録
　　辱书欣闻迩来尊候胜常汲汲于进者士之常耳俟采听风声有状即奏论幸更勉旃未间千万厚自持无忘东坡公之大节
　　李县丞【松】
　　辱书屡矣毎求论荐为言幸以职事相求不当求以尺牍也迩来尊候何如未间千万厚自持使政迹有闻
　　李县尉
　　逺辱长书申冩所懐并闻已归膝下尊候胜常先府君实与有连恨不识之象贤如此可不论荐所冀更加勉励以大其门
　　王县丞
　　得所驰翰绵络累纸敢忘重勤秋已过半伏惟尊候胜常某益厌浮语而喜闻休声愿言留意于此而无事于彼也未间勉膳以须论最
　　杨主簿
　　来牋烂然修部下敬感感刻刻所以论荐者正欲相勉向公耳无负所望比来眠食何如涖官甫尔凡百不可怠要自今益更洗手効职为佳未间千万厚自持以事斯语
　　何推官
　　累辱书翰勤亦至矣左右所居官当督录诸曹郡庭事多未举能为毗佐而疏理之谁不争论荐也迩来伏惟尊候胜常未间千万厚自持伫观治状
　　张县尉
　　辱书承已至尉曹迩来伏惟眠食安佳长牋之礼虽不可废自此无事于文可也治所鼠窃为多左右以逐盗为官幸为寘懐使桴皷不鸣乃为称职未间千万厚自持勉应最条
　　杜县丞
　　长书陈义甚高比尝相从于通义两懐曲尽矣何必尔耶因审比来尊候胜常此部十六郡而县又四倍以上求论荐者为多势不能徧及惟当拔其尤以劝郡县耳左右未有闻于人又未有効于本司宜更自激昂也未间千万厚自持
　　夏县丞
　　贻书甚厚感刻感刻知为计庭所知付以临卭易盐市绢事此美意也何使君不能竟之左右果能办当为此部丞之最矣今在行李中伏惟尊候胜常未间千万厚自持宜以自表见于时
　　王县丞【偁】
　　承己休驾适此杪秋伏惟尊候胜常未间千万厚自持无忘世业
　　二
　　比过邑下市道亦阗然郭外皆沃壤居之不难治也正当佐其拊摩其民乃不负丞矣长牋之礼愧不足以堪之
　　王司理
　　辱书欣闻比来尊候胜常长书引喻甚高其词亦哀听者孰不动心焉然论荐之法非可以仆仆而请也幸勉于职业焕然有闻敢不察举未间千万厚自持以应最条
　　贾主簿
　　辱书知已至官次比来眠食何如簿书邑大事也南朝名贤手自注籍不敢忽如此愿言勉旃伫须举最未间千万厚自持
　　李清叔
　　贤从子遣人来示所贶书感感慰慰治所近益昌秋深亦有秦陇风气否伏惟台候胜常白宋瑞今日有书至云闰七月二十日就道及南浦则遵陆计其日须歳暮可到郡庭幸且为父老留也贤从子行为剡奏未间千万厚自持前赐刺史真符










　　嵩山集巻四十三
　　钦定四库全书
　　嵩山集巻四十四
　　宋　晁公遡　撰
　　劄子
　　张待制
　　某去铃下已旬朝不省台用何如嵗且更始恭惟坐抚列城纯用徳教神明所相台候动止万福某无缘奉椒酒堂上惟乞持精养神遂究台相逺业
　　二
　　顷闻豸冠风采凛凛甚高愿见之无由比以事至统府但得陪宾之后足矣重蒙召至尊下酌酒饮之从容剧谈皆经世之要老耳未之闻也其何幸似之恨不可久侍公座怱怱而去至今怅惘
　　三
　　某坐念吉月布和不数日间宜修巡属之贺非贺节下盖贺斯人得公如万物欣荣于春也天子于此时当行庆赐伫闻玺召复立九徳之朝向来用之未尽者于是大设施之苍生幸甚
　　四
　　某道中伏读诸公所録元城先生立言行已之方为士大夫要当如是耳但其间所书邹忠公疏云脍惇之肝者乃蔡懋伪造不知何故不深考之也节下既以此书见赐某敢不如元城先生之立言比尝论铠甲事不省可行否更思宣抚司须牵马人小邦当十五名与涪忠诸州等别具録子申论并乞台察
　　范运使【仲南】
　　某迫于事不得乆留节下敢问台用比何如风且解冻恭惟中和之政洽于一道货通财阜神明所相台候动止万福某谨奉墨牋以修下吏之敬惟乞步趋实下前膺圗任
　　二
　　伏闻盛徳之容粹温而刚大甚有似忠文公愿见之日久矣厥路无由比赖天相之以事至明台得趋谒于前已大欣快乃蒙再赐坐语教载而饮食之所言皆足埀世诚如拜忠文公也至今拳拳服膺若在斋座幸甚幸甚
　　三
　　某惟履端之月于易为泰盖君子在内之时敢以为恩公贺软轮之来匪逺也念不得与賔面致此意顾寓之一牋言辞浅呐不尽所懐伏纸愧仄
　　王总领【珏】
　　某为沈公出选防部兵道中两奉手答欣省涉冬台用休畅嵗律埀尽恭惟餽饷流通军饱民恱神明所相台候动止万福某已书吏考更阅如是日即辞满矣行伏田畆无由防诣仰乞恬养至和前究经世之业
　　二
　　某迩来愈觉荣念灰冷不愿当途知之非是以此为高盖今之贵人正如东野毕之御马耳兼赋分穷薄纵欲掀举之反成龃龉向来得夷陵良坐是也来夏定求祠庭之禄渐谋林下窠窟家弟亦来相约投老不可更尔乖离要须对牀眠最为上防逺蒙送以前汉书尝见此书中梅福因上书不报乃隠去其时果可上书不须隠去可隠去不须上书也恩公以为如何
　　甄以道
　　某平生相遇多在行李中虽谈宴不大从容耳比至和门乃连日夜获渊对由来未有倾尽于此时也至今慰快殆感藏于酒炙淋漓之外因遣人奉此牋为谢幸亮其略
　　王文甫
　　某比犯寒而来非所乐所乐者见公耳公似以一觞不及举为恨某所得盖在一觞之外感慰至今
　　任似
　　某别十余年而得见见又止于终食间耳牢落之懐其何能宣冩违濶来毎思胜味如所酌防酒严而正也感刻感刻月忽建寅伏惟计庭倚赖神相阜通台候胜常某暂休行道之疲而簿书已堆旁矣须无能之辞未暇录余惟厚防前登玉陛
　　石监税
　　辱书欣闻比来尊候胜常承不屑关市而肯一来吾夫子之于仕固尝不择而要各尽其职防计当与牛羊茁壮而已耳长牋三复丽则丽矣更冀行顾其言以副所望未间千万厚自持
　　张司理
　　辱书知已领决曹伏惟休舎以来尊候胜常永不忘通川相从某亦追念先太君为怆然左右幸思立身之孝无旷其官以慰九原未间千万厚自持愿观善状
　　杨监仓
　　荐承手示欣闻迩来尊候胜常左右有志于世而思頴脱于小宰选中愿使某有闻不必累累劳音介足趼也未间千万厚自持
　　向邦辅
　　正尔遐想忽泸上致所贶札翰忻感弥深因审皷枻半道受临江守符以归虽未赐轺传识者未快然免逺涉江湖它日熊轼赴镇便近亦佳也何为不一来劔西乎即日秋气已清伏惟懐绶优防台候胜常某期年于此初无可纪为愧有可告语否末由良防千万养志和神继膺君遣
　　范监酒
　　近间伏惟涉此炎夏尊候胜常承已释酒府之烦未为诸公挽辟能一过此乎良深延伫或须人当遣徃幸亟开谕未间千万自厚前进勇爵
　　李县尉
　　长牋之贶感刻感刻具闻迩来尊候胜常衰谱系见示知先府君不忘自出乃尔也改截防牒即如谕未间千万厚自持益大其门
　　杨司法
　　某二年言集公实助我临分殊为惘惘重烦逺至邮亭若不能别者相望渺然尚能以书相问尤増感刻也即日气便暄淑伏惟尊候胜常某朝夕即西上此去益修阻惟冀保练前有九迁
　　冯都监
　　辱书知总尺籍于此得同王事必能助我者甚慰甚慰比来伏惟尊候渉冬胜常何时啓行未间尚祈厚自持前进勇爵
　　张监税
　　太昊已啓东节伏惟喜此清淑尊候胜常未间千万调适前观论最
　　二
　　连奉来札感感刻刻果用何日就官次此职领市防郡庭仰筭缗其用乃饶公出于大家标置防当轶羣自今府库之入不乏矣他须面
　　史頥老
　　某政事不修不能致隂阳之和乃尔旱暵民是天民天自应恤一雨救其焦枯正与民同喜耳辱诗归徳于衰朽不敢当也复用韵为谢尚期至郭下并面究之
　　杨天祐
　　即日暑未退席伏惟林庐安居尊候胜常未间千万厚自持
　　二
　　固常闻从弟有在沈黎者壻于乡长者家某贫不能合宗族而食知左右之贤可依盖甚喜因循未果为问毎驰懐逺承手诲语及此好惭感不可言属郡事少闲亟为裁答不尽所欲吐也
　　新都任知县
　　连日雨作暑气亦解伏惟政成无事尊候胜常相与守地未有见日千万厚自持前膺最赏
　　二
　　初未得豫英逰又不同封部忽辱贻书称诵过当何以堪此礼再味来防正为爱弟耳须其出即为施行也














　　嵩山集巻四十四
　　钦定四库全书
　　嵩山集巻四十五
　　宋　晁公遡　撰
　　书
　　与李仁甫结交书
　　某再拜仁甫同年足下人未有无所好者然必有得于其中而后好焉人之所常好者不论也即其异者观焉或嗜芰羊枣昌歜聚鹬而冠意钱格五戏者诚异然亦必有得于其中尔某平生亦所好异而与此不类方其趋所好自亦不知其所得云何也长来无父师性放焉不能自制且复防懒日日增甚见有异书心欲得之而不喜剧读间取观焉数巻以后则欠伸思寐及闻有学强而记博者则亟欲交之所居无其人则杜吾门靡所接其所好如是顾于书岂有所得者哉与某熟悉者经怪此意虽某亦不自解也然所遇无厌吾意者来梁山与其令雒阳王子载防论近世人物某因言兵不释翳于今十五年中原遗英落南而不克归者亦零落殆尽幸而全者惟吴蜀尔天子在吴吴人固多显蜀何为不若也子载因道往年试诸生于丹棱而得足下尚能记忆其文称之纚纚不去口曰蜀何爲不若欤某时固喜愿交之而尚疑其言之夸未决也日者至泸上始得足下所着通论五十篇读之其言闳大而不肆深切而不迫多言繁称而有统要于是既不复疑且恨子载知之有所未尽焉是时足下如少城虽不克见而自谓吾已得其心犹见也非若今之世必振衣持谒至庐下得闚听其声光然后曰友彼所谓友者岂皆得其心哉足下以爲诚然非耶无谓某何从便得之也夫贤良方正能直言极谏云者固其实也非君子不能而后世多以名应书虽小人而挟才者亦容焉盖其取之者必其多闻也故其学始之以六经诸子之书而其博也至于隂阳地理星辰方药稗官之説讘防多所通然后可以充乎其选虽曰君子未必皆有是才也故古之贤良方正云者以其能直言极谏之谓也今之贤良方正云者必其多闻者也卜式烹宏羊汲黯排刑名朱云折殿槛非贤良方正者耶汉世语曰万事不理问伯始伯始果能直言极谏乎甚矣世之善应书者探微揣端则似智逆讦其所不为而阴中其所欲则似直此其凡也方其坐殿庑下挟翰墨观主之所向而谋一言之合讪在后不暇恤有能显斥天下利害奋不顾忌者徒欲出常士之表以猎名位而已既得之亦容容自守不复如对防时嗟夫所谓贤良方正者止进取一途耳足下曰天子之诏三下而四海九州之众大无特起者一二焉足下亦知其故耶世非无能直言极谏者顾所少者多闻耳君子而多闻固善不然小人而能之亦将求之欤故当先君子而后多闻若唯多闻者之求吾惧小人之售也足下既以博习修洁多闻之才将为诸儒倡非主于利禄而然虽当世莫我知者数往即焉唯求道之行毋怠而止勉之异日得发其所存大润泽于天下某亦与施焉且亡实趣名之敝庶乎自足下而改然惧不逹所以愿友之之意而私怪其遽故以晓足下并陈固陋不宣
　　上周通判书
　　正月日门生左廸功郎梁山军梁山县尉晁某谨斋沐裁书献于某官某家故儒也以是传其世今五矣至某德弗能肖似其先人其业寖衰焉尚何敢曰家故儒然乱来既孤且窭甚皇皇焉衣食之是谋而资身之防素不学也念欲吏于郡邑庶有禄焉以生而仕以他岐进于义乎不可故不自量其无所能而复从事于文非敢求继其先也觊万有一得推择为吏足矣往年天子下明诏广延四方之士而某适为郡国推上盖有幸焉其谁曰宜于是担簦蹑屩不逺千里至蜀都与诸儒角其能某度弗支也留则慙其交防将舎而归则既为之不忍弃之姑进其厌饫之言以尝焉不意执事韪之俾与在得中某自维防已不喜书先君强焉使学而非其性所堪及先君捐代因弃去不复竟故业不专而学不加进中间从事于文非敢必其售及在得中至今思之未尝不发媿然独德执亊之深也盖自壮横歴天下且半望达官之居髙门而埀箔周卫谨不可入故必介左右之容而后通既入见堂上抵之以言不怫焉者鲜故虽夜光明月以暗投人于路且按劒若某于执事也未尝拜下风而望精光一旦不阶介绍自夷于俦人之域遽抵以言而其言亦庸庸耳其辱按劒焉固当而执事独不然某平生未尝得兹于人而顾德执事为如何也常欲寓西南之邮布一书以谢而莫知其名居故久未克为甚恨今兹渡泸首得见执事中心始有遂焉则又甚喜虽然执事行古人之道于今之世彼谢恩私室固不取然曲逆侯不忘魏无知良史以为不背本则执事于某不当拒也传曰谁为为之孰令聴之执事既已聴之矣则某愿因事之间执经座下承顔接辞而受敎焉庻几遂闻长者之余风他日有以自立不止区区一得而已惟执事终始之幸甚
　　答陈震秀才论易书
　　某顿首陈君足下圣人所以由之之谓道所以传之之谓言后之学者曰圣人吾师也顾不即其道而即其言言诚近矣于道何有焉盖孟子而上无书非无书也非孟子自着也其徒公孙丑万章闻其言笔之而成书赵岐者始即其书观之则曰孟子于诗书其长也呜呼岐果知道乎哉即其言者之弊也夫即其言不即其道其殆有至于此天下之功不在士而乌在焉是果何欤言者华也务华而不趋于实则衒其华以欺世而盗名如之何非少也欤今之士仆察其亦少知悔矣虽曰吾不为文之华而惟经是学庶乎其为实而不知斯亦圣人之幸也故其论或有髙于先儒而称于一世考其行事则不及焉何哉蔽于其言也易之理最深足下识其所以深也耶深者非象也非数也其惟进退存亡乎明于象数而不达于进退存亡者京房是也房乎可不谓深于易惜非善用易者也足下有考于易其亦思所以用之汤武高宗箕子非独得其一而文王得其九圣人姑所以明易之用云尔蒙之利利刑人刑以发其蒙非谓刑余之人也刑余之人何时而可用乎弧矢威天下则不言射射则不言弧矢可矣履霜坚氷隂始凝云者坚氷盖为羡文足下不此之疑而疑髙墉之射何者足下学易之余又及于书尧舜所由之道鲁之伯禽秦之穆公其言有几于道孔子则亦录之或谓孔子知秦可以代周故序于书无乃流于防纬之説耶足下其尚有惑幸见告更为商略
　　答赵文学论春秋书
　　某启圣人之道行则无经经之衰也则有春秋春秋者救经之衰者也足下自谓学春秋者岂亦有悯于今之世欤所云鲁必请于周而作颂以为权出于一不知夫颂盖僭矣召陵之盟与防戎于潜夫防于潜以志戎始入中国召陵之盟以志伐而不遂楚始大也齐归汶阳讥诸侯之专也使孔子而为必如文王吾见扬子云论浅矣隐公之后诸侯强文宣之后大夫强昭定之后陪臣畔盖上怠也为上者固不可以怠书称尧舜曰无怠无荒臯陶称禹曰克勤周公称商周之贤君曰无逸盖勤则天下治乱可得而知民之疾苦可得而闻臣之邪正可得而察孰敢有窃其柄哉惟其不勤则上失其柄下斯窃之矣足下论栾书郤锜眞可谓砭世之膏盲传曰昔吾于人聴其言而信其行今吾于人听其言而观其行足下勉于其学盍使吾有观焉
　　答杨监税书
　　某再拜杨君足下某顷在硖内去蜀逺故不甚与蜀士接及来此邦则于蜀为西部士之秀者为多焉然各从事于一官系于其州顾无因至此邦则其不与蜀士接犹如初也岁四月吾诸生当賔兴于其乡乃有自旁郡来考其道艺者六人使之考夫道艺则皆选于其部必所谓其士之秀者也此邦不与他等有司于其选又加详焉其来者必又士之秀而尤者也既已考吾诸生道艺则皆升吾堂而求谒焉乃一日尽见蜀士之秀而尤者固甚喜第念朝而见未夕而去卒卒不获叩其涯以涉其澜探其源以观其所委今足下不逺数百里一辱敎之以书及读其辞则视向之不获叩而涉之探而观之者皆在是矣信乎士之秀者宜莫蜀若也足下慨然叹息今之俗如病尫气削而神不张盖由士大夫败其气欲人之我思而不欲人之我怨欲君子誉之而无恶于小人某懐此乆矣尝谓士诚与吾同者多则其气之败者尚可起焉至此邦曾未久而已得足下与吾同则凡蜀之士固亦与吾同者有矣傥欻焉而位于其上其志勿懈有以倡于其党则是气也其复矣乎惟足下见有与之同者幸告之庶乎他日有欻焉而位于上者则今之嗟叹将变而为咏歌斯亦幸哉诗则溢于美若犹狃于今之俗然何也
　　答刘煜秀才书
　　某再拜刘君足下仆未至足下所居之乡已知其乡有苏氏以文章闻天下合辞称之曰某人足下其谓斯人也其为擅场者欤其于道也眞为近欤周公而前夫岂无君子哉世未有以文章称之者何耶君子而称文章君子之不幸也文章于道或逺焉则又道之不幸也足下所谓苏子瞻成于欧阳永叔者岂谓道而言乎子瞻之近于道孰知自陈扶风耶今之俗亦羙矣所恨知道者鲜也诚能知道则于封禅书出师表离骚之辞子虚大人之赋犹辨白黑矣足下其试思之敢以是为报
　　答家仲安书【伋】
　　某顿首仲安足下某始被命而来长兹土因过富顺见吾弟子愈而后西子愈相语通义固多士尝独高仲安之贤因问仲安之贤何如子愈曰仲安少而学学成而试于有司屡绌则尽弃其少所学为进士者以谓吾何进士为哉其惟古人之为学居于城之东偏坐一室其书环之见古今事是非成败有所感辄引笔着纸上翩翩不能休其为説皆剀切有义理终日未出而况至刺史令之庭以为吾不求有司尚何刺史令之求哉某大惊叹不谓斯世而有斯人也古之诸侯枉千乗于陋巷郡守迎以为师者其在斯人欤某始至不胜于簿书既未果见庐下又不敢以舆致之也今事若少闲矣方朝夕是谋乃先辱书告以古之君子好贤乐善非有所求至唐之世则出于势焉而已耳夫上焉如古者噫其辽阔不可复见下焉如唐者布衣之士与王公大人各因其求以成其功名则世犹有赖也今则吾悲焉上下之相求非势则利某不肖不敢望古之人其亦不忍为今之人所爲故欣闻仲安之风而将谒焉仲安乃不以古之诸侯郡守相望而欲为客于我此某所愿也自兹敬为席以俟所示中论真前所云剀切有义理之文也然谓汉之风俗不正其源于贯髙郦其末流及于杜钦谷永窃尝论汉之兴以萧相国而亡之者张廷尉也须仲安来更爲商防书词宜即答属连日夜亲戚朋友遝至故后并亮之不宣
　　答程奎文秀才书
　　某启顷者在足下枌榆之社而为之长于时所谓士者无不见之而足下独若深藏而不市仆今来此去夫枌榆之社百五十里而逺乃忽自其社不惮其劳而防山浮江以来则若古之人负笈而求之者仆既恨始不能访诸其徒而致之复愧于斯无以当足下来之之意也足下慨然论仁之方而怪世之人或以软弱不胜任者名其仁世之人其何怪焉生见孔子者犹难乎其言也仁者其为性欤有子谓孝弟为仁之本孟子以谓尧舜性之其道则孝弟也苟学者而得其性则其所为各适其宜无往而不为仁世之人狥其情而从其所迁则其性亡矣尚恶识所云仁哉足下其勿怪焉惟于其性谨操之无失之仆亦不敢忘不宣
　　答郭兴秀才书
　　某启仆出而仕常忧不任其职今乃当一道斯民其有壹鬰而无谁与语者日至于庭仆尚恨无以满其来之之望而况欲从之以求先圣贤之道乎生去其乡抱负其学而来仆亦岂敢不尽其所闻以告诸今生自谓顷尝取一书而读之兀然恍然已乃豁然且昭然矣不知书何用使人兀然恍然也欤夫所谓文之至于精微宏深者非谓其精微必若离娄而后见之也非谓其宏深必若大挠而后知之也盖如古先圣贤之言则爲精微为宏深焉尔生云心之量与天地同学之深与江海同无乃有敝于精微宏深而求之过也先圣贤之言孔安国固云坦然明白生不之思焉茍不自修性始则诚读其言亦将兀然恍然矣生归而务修其性则视向所谓豁然昭然则又当有加焉




　　嵩山集巻四十五
　　钦定四库全书
　　嵩山集巻四十六
　　宋　晁公遡　撰
　　书
　　答关知县书
　　某再拜青神大夫闗君足下今之世知道者谁欤知而能行者又谁欤借不能行而能言之者又谁欤嗟乎仆久未之见也足下过仆而语乃及焉始则骇怛继之以喜盖平生所愿闻而今则有获焉虽然足下果尝究道之归乎夫道也者孰为权于天而有以与人孰为权于圣贤而后能传于人天命之谓性禹与涂之人其生皆命于天者也天乌能有所与有所不与天且不能有所与有所不与则人又乌能有所传有所不传惟人于其道也画而习以逺其性则不与道防矣初非天不与之圣贤不以传之也如曰天不得秘以畀之圣贤圣贤必其复如我者而授之无乃以其难于所与而尤于天难于其传以望于圣贤殆未考孟子之于道非由外烁欲其自得之盖有不在天与人也足下独慨然志于道则其性于道已爲近焉尚何仆之求其性于道不近焉仆又何庸益哉足下诚知仲尼之忠恕子思之中庸孟子之仁义其本于一则于道固已有得矣第未知其于文为丰乎于道为丰乎行矣措之一邑予将观焉不宣
　　答李垕秀才书
　　某顿首仲信茂才年家某与尊太君防乆矣每闻教其子日有程堂上视膳犹执其业在旁有问则对须彻膳已乃退则又挟其书册过庭下且读且问学士大夫皆啧啧称其善教子某见尊太君常与执书册过庭下时相后先不及见其仪冠然亦何待识其仪冠夫生于邓林者必皆良材也顾独怪其累累试于主司率不得上第乌有教之如此其至业之如此其勤而不能中主司之权量者耶今日忽辱示所论著亦自叹率三岁甲乙聨登于进士第者犹夫人也徐察其文则亦已无甚愧者焉某因取所示论著读之则不惟视夫人者无甚愧复有加焉然后知其不售于主司者其咎在乎文之过乎工也夫夏商周之鼎彞其刻文皆篆籀奇古而使寓于今之人之目殆不能字则孰知其为噩噩尔灏灏尔要必得如孔子者乃能讨论以为合于经宜吾子之不售也今吾子为之不悔盖有志于古之学古之学盖期于彊立不返谓之大成吾子于此果大成欤噫亦足矣又何汲汲乎慕今之公卿大夫论荐以求利禄也哉姑待有孔子之徒出则于吾子亦必有取焉不然以吾子之名彻于上上将加考详焉其亦犹前日之主司又何往乎吾子其思之不宣
　　答赵县尉书
　　某顿首凡郡所以置官属者夫岂徒哉亦使有以辅之犹梓人之于室庐必资羣工而后能有所成顾今之官属乃不然趋而进趋而退语之则唯问之亦唯又何赖于官属也方念吾一州四邑峩冠而仕者固众矣岂都无一谔谔者欤朝夕疑且骇是真无其人耶抑太守不足告耶今忽得足下谆谆而语之三人行必有师十室必有忠信者不诬也是皆某所愿闻闻斯行之闻而未能行子路之所惧也扬子曰行之上也教人次也盖未有不能行而能教人者焉足下其亦于斯邑使官事无留赋输惟时则某亦何事于汲汲而不知止哉继今有可告者尚无靳不宣
　　答曹监税书【执中】
　　某顿首前此声猷未相闻今辱手诲欣承迩来领闗市之征尊胜常左右所云大道以公小智以私则成巧诈奸黠之俗虽行三代乡选诸侯贡士适足为奸人之资而荐举者又以公道为私权益以要市于士或相贸易或因包苴或出于子弟此诚是也某见士之居约时皆能言之一朝得爵位率忘焉姑以今之诸生观之其为主司所绌则相聚谇语骂王司闻者不以为过其后上第为主司则亦然矣左右抱负春秋之学能言之必能充之他日爵位可蹑而升也幸无忘焉其如三科论士重厚者取之华而不实勿取也便于民而忠于国者取之便于文而不顾其民勿取也其辞有益于治体者取之不近于理以害风教勿取也士之有求于某者多矣未有能如左右告以此者焉敢不敬戢良规左右其亦笃于其行而勉于其政使某有闻继当论奏诸朝人将曰左右有以得之非如左右所云丙有所托于丁丁不得不与也则甚善相望未有见日千万厚自持务趋逺大不宣
　　答杨敎授书
　　某再拜承父教授议郎日者得墨啓其亦世俗之以为礼者也施诸世俗人可也承父平日自谓刚者而亦知某厌兹世而欲超然出其外不应止以世俗之为礼者见待也方日日以为念岂承父自谓刚者见世俗之不好而或少贬欤又日日以为疑居今之时而为刚者之为难也今贶之长书而告以士有欲为于世而民未服先振撼其中以为立威之地有以服之然用而不已则防其当钦而时出之承父诚知天下之敝而忧为刚者之难也虽然承父其谓民之未服先为立威之地以振撼之者是盖观赵广汉之所为不若尹翁归也乌识臯陶九德之大哉夫刚而至于塞强而至于毅皆当祗敬敷施日宣而不可废是君子之常德也焉有用之不已而至于防者乎吾见世之人始而严中而弛终而慢其下防者有矣刚而不至于塞强而不至于毅则将拂然于其下又岂但防也承父爱我者当日用之不可已已则人防如是承父为诚知刚者已不宜忧某之用不已而有所穷也马德骏诗止于如是而已乎某始至裁剸尚未闲自力作报不宣
　　答郭敎授书
　　某顿首敎授议郎某与足下未之识而至此亦属尔初未知足下为如何也乃逺以书自通并其所论著而明以告曰愿备论荐今之世有求于是者不介绍于通官要人则以贿足下乃能独陈其所学足下其有以异于今之人盖久未见也某实叹息其敢不论荐然某见此部仕者其薄于才而懦于力则委靡颓堕苟少有才与力则暴厉不循法令某方欲振起之以变其习要自治民者始足下盍亦倡于其朋以助我或有改焉某论荐不敢以后不宣
　　答何炫秀才书
　　某启何君足下某受命至此部已三告朔自惟所以塞其职者要无污吏以害吾治使民安焉其庶几乎顾深居而简出罕与人接何由知夫孰为污吏而民果以安否每旦而坐堂上民有赴诉于前者不敢如异时下约束必其字不得过如干事不得过如干乃受以为凡如此者非欲闻其疾苦耶民亦欲知之故日至于庭十百为羣或挟败纸直书姓名或不书某皆一一录其言且读且问之冀因是而知汚吏与民不安状然愚民昧大体类摭细故惟大夫耆老其论议有根据而又狃于流俗所言率欺然某与足下未尝面而忽数百里外遣家僮函纸数十番所以告某者皆所欲闻而未获者即当因足下之言考核焉其若明诏所除巴蜀虚名之征则固尝论之矣自今有可告语继此勿靳幸甚不宣
　　答李司理书
　　某顿首某老矣凡天下之事与天下之言接于其前者为多而知其敝在于文之胜也故郡县之吏工于簿书披籍而考之诚皆若精明无欺焉大夫士之于言虚己而聴之亦皆贤者也至于事行则顚倒错乱虽至愚不肖未有加焉工于言者亦皆然而皆工于事长或不工于言则求工于言者为之以于其上故某自年大以来不敢信郡县以簿书而观大夫士以言也足下逺自临卭走百余里而见某于此意者若恐某之不已知也辱贻以书读其言若知今之弊者诚所望也不识第能言之而已乎某未敢遽以言知足下也足下行居其官勉之不宣
　　答刘秀才书
　　某啓生居学官成都中日与其徒婆娑嬉防以讨论周公孔子道宜与世不相闻非如郡县吏须论荐者四五人乃得迁则不得不从诸势力者求之也今生忽录其昔进説于君抵通官显人而言者并自论辩累数百言以告于仆其志若顾托厮养焉不知生何用如此汲汲为也生之心忧天下之心迫隘而偷其文日入于俚而欲使其在上者大有所建立以起其敝而成其功盖尝去其乡而道乎万里之逺并南海而归生之志可谓笃矣其力亦已劳矣顾其説卒不售者生亦知其故耶夫伊尹耕于野傅説筑于岩非有求于汤与髙宗也而汤与髙宗求之是以聴其言惟恐有不尽焉言之未尝不行也伊尹傅说岂诚小人欲食其力以老于耕且筑哉子贡论孔子所至之邦必闻其政孔子亦求之者也所以求之者以温良恭俭让尔盖异于人之求之也伊尹傅説之在下顾亦修是德焉而汤髙宗闻之其舍诸伊尹傅説可谓善求之者也生果欲有为于世盖退而修于家上之人有不闻而不求之生之説不售者仆为欺生矣不宣
　　答乐文学书【敦仁】
　　某啓乐君足下古者居是邦其所事之也必其贤者焉其有问也或曰孝或曰仁或曰政外于是而问则未之有矣嗟乎仆不得而见于斯也凡有求谒仆者非知仆果为贤而事之也其有问者亦不于孝于仁于政之及也其意若曰其势力足援也将从之而求所欲焉故地大则附者众位高则誉者来足下今日独怀其所论毛公诗者以见于仆足下抑有志于古者欤何其与今戾也仆既嘉其志将因其志以论其学谓亦好古者欤披其巻而读之乃自谓其少也惟古之学目穷于所见耳屈于所闻心悸于所知而无所得已而弃所学以求诸已若有知焉殆如从诸影而后形得从诸响而后声得从诸梦而后觉得从诸幻而后真得仆于是置巻而叹足下何为斯言也因恨魏以来一经之师与博士之家法始亡士乃不知所承而自以其意求之也夫世所谓老聃庄周之书在汉时学者不传太史公顾比之韩非申不害之徒同诸刑名家立传尔始自王辅嗣好其书既自为解説于道徳经者而又取之以汩吾圣人之易其流风被于司马氏之晋而支道林辈出复附益其浮屠氏之言则益漫澜矣后之学者遂陷溺于其中非止足下也易诗书春秋礼乐云者率性之具也舎是而能率其性者非吾所谓性也吾夫子盖尝问礼于老聃聃之学本亦自是而入者也足下谓风雅颂之为别季札能知之孔子岂不圣矣乎其官名必待于郯子商羊之辩必得于童子之謡季札于诗岂无所自而知之哉风雅颂所以为风雅颂前乎国史以着之后乎孔子以次之宜亦考其得失与夫政之所由废兴不必更议夫何以为风为雅为颂于其间可也如论诗之作其志有浅深有小大有高卑有逺近则不若蔽之曰思无邪凡三百五篇其箴而刺者可以戒羙而颂者可以法矣今日顿尔寒甚其风直使人凄憯勉强作此答不究一二不宣
　　答樊县尉书
　　某顿首樊君尉曹执事圣人之道在经经与今世戾有诵其言者或闻之则曰有是哉其迂也况行之者乎圣人之道殆若不可用执事见过乃独举子思中庸而相告曰在上位不陵下在下位不援上正已而不求于人则无怨上不怨天下不尤人故君子居易以俟命小人行险以徼幸呜呼此尤世之所谓迂者也执事既知之矣顾方问万里之途凌江湖防山川斯以险矣无乃欲为中庸之时乎时乎中庸子思盖以为难焉虽然执事既将不得已而行乎险盍思有以处之孔子曰干天下之至健也德行常易以知险坤天下之至顺也德行常简以知阻夫如是虽行乎险之中而居之以易则犹中庸也某始见色辞未浃辄尔极论可与言而不言不智惟执事可与言也不宣














　　嵩山集巻四十六
　　钦定四库全书
　　嵩山集巻四十七
　　宋　晁公遡　撰
　　序
　　送师淮父序
　　富贵可求乎孔子七十有余聘而无所遇焉富贵不可求乎战国之士所至争以为卿相者何哉夫以其时而合于吾之道然后有所为也难以吾之道而求合于其时也则孰有甚难者耶吾之所谓道者常与时之所欲为者戾譬有人焉其形羸而未至于萎其气衰而未至于索也或告之曰子之病幸其未痼盍思所以病者其由荒于色而沈湎于酒于是戒焉而择草木之性甚和而良者辅之朞年其瘉矣或告之曰人之生以有室居饮食也子之病羸而衰无他焉药之未至也吾有药可以使子盛而强朝用之夕可以充子之欲也闻斯二者之説孰不曰禁吾之所欲朞年而効者其谁能待之抑亦朝用之而効于其夕者斯可也于是聚天下之药为之饵于其形也非以养之而以耗之于其气也非以锢之而以散之形诚若不羸而将至于萎矣气诚若不衰而将至于索矣洎其萎而索也则曰其命矣噫不可为也故自孔子之时及于战国举世之人皆惑于此者也虽季路其徒也犹以夫子为迂而孟子皆谓之迂阔则固宜矣遂使苏秦张仪之説行于诸侯诸侯卒受其祸而嬴氏特后焉天下后世一观之此当何如也第于孔子孟子不敢曰迂阔而有为孔子孟子之道者则犹曰是亦迂阔云尔于名不究其实其犹惑也今明天子在上吾之道盖将行之之时也予戚师淮父将往焉其无狃于世俗之所惑而忧聴者以为迂阔不以孔子孟子之道待其上乃予之望也
　　送冉元老序
　　陵冉元老官纻溪满将归某往践更焉于其行也客有送于途者指而言曰君其乐是哉人情于故乡天下之所同乐而卿相有不能者焉苏季子应聘诸侯佩六国相印丈夫至此亦足矣然伏轼结驷横厯天下不得一日安其庐喟然太息恨无负郭二顷田归老于周顾其心于故乡为何如也吾视季子虽贵矣又奚以乐今君家陵上腴之田甲一州而能勤苦学问为郡国推上以文辞在选中于是载书册从宦防去家才数百里而廼翁时节乗安车过君君日夕击鲜供具为廼翁夀极乐数十日乃去至今里中为君荣今者归觐其亲过里门父老必喜曰此吾里中长者子贤矣哉与其故人邑子载酒肴愿交欢于君道路之人亦必有咨嗟叹息者使季子与君同时固当有羡于君也某曰岂特季子有羡于君而已耶虽南靣之尊犹有慕也客亦知夫沛公之过中阳里乎徘徊不忍去酒酣歌大风之诗慷慨悲泣而车驾即日西不得留也某至今想其思沛中之乔木望芒砀之白云其魂魄依依然犹在也君于是行宜乎客之谓君之乐也虽然处于乐者不知乐之为乐也必其忧者然后知之某与中原大夫士捐坟墓去乡里防山浮江数千里为一官役罢则担簦徙倚于途而无所归故于是有以知君之为乐也若以君之才防于吴上说人主下谈公卿可从容取显仕然后驰四乗传北入扞闗使邦君除道而郊迎令长负弩矢前驱如是当益为乡荣不止归来之乐也
　　送王子载序
　　予忆曩居大梁时承平故事士非繇吏部选不用故四方无防诸侯者士于此举集焉予家五世而儒不见弃于大夫士大夫士集予门特多焉由是见先君所与友日狎至先君待之不敢怠或留舎于家家故贫犹贳贷修具终其去人人皆尽欢其间所遇豁达无隠谑浪笑傲或杂出辞章含讥讽靡所忌宜昵甚虽有沈厚而深者亦笃诚可持久谓不相负然近者朞月逺者三四年或后以贵故因复决舍或既去迹寖踈不相闻或始出无聊及得势则背而驰不复来或有所谒阳示狎宻谒已或遂或不遂皆舍去再遇则若不相识予心疑之岂先君待士薄耶间以问先君先君笑曰无庸此之问后乃自知予既孤年益壮家益穷空视当时先君之友犹半在然颇珥笔持槖侍禁中甚宠不复记忆往事以一字慰问其孤者嗟乎风俗其已久矣不足悲也去之东防吴楚彷徨不知所税驾始径蜀道于今十有五年更事滋多而所居交情比往时加甚予贫且贱得此于人固当近世士见有势力仅如毛髪比已愿为仆不之耻稍下与已列虽同里居不与通否则求多焉不厌则怒且絶故昔朱公叔始作絶交书葢伤之也而刘孝标之论最后出其言五交三衅当矣顾絶之则非絶之是植怨也夫鸟兽之区非人所往而古之君子欲与之同羣及居焉士布满天下予何往而絶去人境则同羣鸟兽矣士虽鄙言语通嗜欲同至比之鸟兽犹愈也予尝存是心士去予不强而追及来吾不愤而拒与之泛然上下祈无忤而已虽不敢置青白吾目中不可谓胷次无所识也日者贫甚思出仕往即焉今幸得客下邑始识君从之防君性踈简今之沓冐善迎合者所不悦盖与人交宻不至昵而乆亦不厌无势移无利迁无威夺自初至迄其去予不见有少异者因愧恨不蚤知其贤何至是乃克也于是慨然惜其去然当途多知君者章交上其时之逢也胡可留然晏平仲善与人交后世闻其风且思执鞭予虽不见信于人异时尚欲一言之庶有激而兴者焉
　　送子嘉兄赴逹州司户序
　　古之吏也惟其贤之贵今之吏也不必其贤太上强伉勇于犯则人惮而忌谓曰敢为其次色柔慢工言辞则亦以为才爱而易亲其次凭权而负势则虽不肖不敢弃最下乗招权者顾金钱因得以市其上故凡曰吏云者必如是然后足任也某自度不可为也故不乐为吏且不幸生十年而北敌发难先君惟国之忧不忍舍而去留佐东道师败于寜陵某不能从死独与兄弟扶擕而东方乱市无车驷可假而奔就有焉贫不能得茕然其防也防天雨雪足涂潦不能胜数歩一仆罢曵不能起相持而恸更掖之以进时又四方所徴兵集梁下者皆散归剽道上于是危得脱度淮盖濵九死幸而存至今常与兄弟言已不幸蚤孤独兄弟在其可须防离也他日苟不死当共弃人事求山川胜絶处买田筑室岁时伏腊斗酒自劳闲暇葛巾藜杖上下山坂徜徉焉亦可以老矣使得官则当仕他州将不得集处如田亩间也以是愈不欲为吏又经乱来尤不喜与人别每朋友去亦悒悒作数日恶今既仕离三四年乃始得合其间或因缘檄召置旁郡或转徙滋益逺则邈乎其归也故初与兄弟约不仕然家储亡素者欲弗仕不能也于是往即焉涕泣以诀故吾兄子嘉今将往通州为其郡户曹掾或曰今之位乎上者志乎功名者也昔人言求田问舎是陈元龙所讳而刘先主亦谓斯人也当卧之百尺楼下吾以不乐为吏之心而从事于志乎功名者难也不然所谓志乎功名者其待吏也非其贤者也不得以两人比吾虽有可以陪辅之者然非如今之吏云者其能聴吾言宜吾之为吏不乐也不然吾何敢然今也幸皆有禄姑可衣缯饭糗储其余他日归买山焉以隐庶乎曩志之卒有成也
　　薛经仲诗集序
　　孔子作春秋之时盖曰诗亡矣天下其果无诗乎麛裘之歌沧浪之歌可不谓之诗哉夫谓之亡者非真无诗也或出于童子发于里巷而不衷于礼义非大雅之士之所为也何辱观焉如是而谓之诗亡可也汉房中之章与夫魏晋宋齐梁陈隋唐之间盖亦有作者矣岂孔子之时皆止于童子委巷之人士独不能欤夫士之所为而无以异于童子委巷之人则恶得谓之诗也故魏晋宋齐梁陈隋唐之间其声淫矣又孰有安乐怨怒哀思之辨也耶虽然礼义之泽有盛衰不幸而衰亦未有至于尽亡者焉或有谓夫子没而微言絶言固防矣望其传者一二于千百而谓之絶则不可也予防而喜为诗求诗之尤者见韩退之于唐独称李杜而子羙之诗掩魏晋以来其殆庶几乎三百五篇无乃所谓望一二于千百者欤诗之道噫其难哉既壮而求于世今之世谁不为诗乃得薛仲经父之诗于李杜为近而甚爱之古之风人不得而见矣见其近于李杜者斯去孔子之后而大雅之风犹在岂易得焉或曰子之取于诗不太啬乎予则叹曰孔子之时诗盖亡矣予又何啬仲经父既死其子纯志壻于予录其诗并文若干篇以示予予于是乎言使览者知诗之所以亡与可以兴其果有兴也仲经父有功于斯文也大矣虽仕不达而且蚤死其视区区得志于一时既老而无以自托于斯文者如何也其行义年予尝志诸其墓故不着独着其所得于诗者也
　　杨景温字序
　　善者知其为善恶者知其为恶虽涂之人皆能焉试举周公孔子飞防恶来革以语于众今汝于此孰慕欤则必曰周公孔子所愿学者也闻飞防恶来革则怒骂而耻道之然观其所为有不若飞廉恶来革者鲜矣飞防恶来革亦岂不知善为可慕欤惟失其性也则卒陷于恶而不自悔焉子思尝论所以为性者曰诚而舜则知所以执之者曰一盖天地之中而非一不足以执之舜以有所尝闻于尧者以告禹盖未有不由是而能为圣贤者焉士果欲其言周公孔子也其行周公孔子也其可舍诚与一哉夫不存乎诚则伪矣不持之以一则其徳二三矣观其言则是考其行则非燕子之以成其簒王莽以文其奸刘炫蒋钦明之徒以肆其欺犹黄帝之五兵小人挟之则惟盗而已国朝论君子皆曰温国司马文正公文正公者周公孔子之徒也予友杨子尝曰文正公吾师也自名曰景温可谓知所慕矣予恐慕其言而已因告之文正公之所守者曰诚曰一苏子瞻盖尝云尔故字之曰诚一
　　吕商隐字序
　　吕子自益州来谒予而言曰商隐起诸生辱天子庭见而问之录其言而观之念尝登执事之门不可以不谢予曰子今既仕矣始所以慕商之隐者谁欤彼隐于商之山者以秦而不出可也至汉而犹隐焉不知斯人者于何时而可以出也商之世有抱负尧舜之道以隐于莘之野者非不出也其有待也隐于商之山者自为者也隐于莘之野者为人者也汤知之一以币起之则念是诚知其道欤至三币则始幡然从焉以为汤真欲用之其拳拳于是者夫岂徒哉汤亦以为斯人也而肯出也寜厌莘之野而求富与贵焉盖思以其道施之于天下使君享其名而百姓被其泽汤之心常恐其谓我不足以用其道而舍之以返乎莘之野而君不得享其名百姓不得被其泽故汤敬而尊之凡立汤之朝者亦皆敬而尊之以为斯人也非与我争是富与贵也故太甲安于桐宫而伊陟进而天下不以为忲无他焉惟其道重则于富贵也轻则不遽以出其出则上下交信焉惟上之人其权于士可以贵可以贱可以富可以贫士亦以为富贵其所欲也不敢少有咈焉或称其贤上之人初不知其为贤也曰姑召之其人亦不思上之人其果知之也幸其见于上而得其所欲诚知天下之事有所宜言者顾莫测其所为而不敢先焉上之人见其来而未尝辞闻其説又止于如此亦曰姑留之今日或以喜明日或以怒其居于位也不敬其去也不思谓夫士者皆爱吾爵禄犹之犬马畜伋也顾欲求道之行而天下受其赐也难矣岂上之人端使之然哉吕子虽已出而仕常能如在莘之野有以自重予见其道之行而富贵非所论也其曰既已仕不得如在莘之野则使诚得富与贵其道必不行也吕子将何择焉因字之曰幡然盍亦审其出而已矣

　　嵩山集巻四十七
　　钦定四库全书
　　嵩山集巻四十八
　　宋　晁公遡　撰
　　记
　　尽心堂记
　　人之心孰于其事而有不尽欤夫农工商贱者也农之于稼穑工之于器商之于货盖相与议于肆语于市谋于野亦各于其事尽心焉耳矣而况所谓大夫士哉然予观之大夫士居其家非曰吾乐是尧舜之道而不出也吾之不出顾未有爵位于朝其心皇皇焉而图所以取是爵位既得之不曰上之人畀以爵位者谓其于尧舜之道能乐而诵之必能行之也乃蚤夜思虑计画始吾乐诵尧舜之道果可行之以否尧舜之道于无告不虐于困穷不废彼所谓无告者必压于势而不足于力困穷者又天下之简弃者也于斯无告者茍加怜察焉其负势者得不怒乎困穷者吾侪而与之不亦为天下所简弃乎然则其道吾徒诵之殆不可用也其心则又皇皇焉揣量天下凡贵而达者能祸福我者也强而有势力者能毁誉我者也徇之者恱违之者不恱善者惟其善者好之恶者惟其恶者好之善者少不能胜恶者之众也违之而不恱不若徇之而使恱也我于是则尽心焉农既以其稼穑而富工既以其器而富商既以其货而富我亦以是得好而恱之者为多皆将福我誉我其贵且富矣通义师公绍兴八年提防成都府路刑狱公事独慨然曰传不云乎刑者一成而不可变君子尽心焉人曰必刑法曰必宥我则宥之人曰必宥法曰必刑我则刑之上刑下服下刑上服我惟曰有法噫其尽心于是矣或曰今之尽心者与此异奈何公笑曰知其职而已皇恤其它因得故平羌县废廨材为堂于公座之东偏以尽心名之曰此所以志也堂成而公去不果记其事后二十有八年其壻郑晁某继领是任乃推广公之意而为之记乾道二年十月六日也
　　何公祠堂记
　　古之人也诚今之人也伪古有硕徳羙行为人所敬爱生则烝尝之贱如啬夫桐乡徳之愈逺而愈不防过于其子孙其时公卿大臣曾不及焉岂求有所恱哉今也异于是使民而烝尝我则畏我者也既去而毁撤者有矣使吏而烝尝我则防我者也既去而姗笑者有矣惟浮屠氏其学务专得其性盖吾中庸之诚者也故淡然絶外慕于权势无所畏于富贵无所防有能走数百里外求公之绘像归而严事之如思齐者必非伪也思齐乞文于某因语之曰尔不闻甘棠之诗欤周人徳召伯托所止之棠而作歌顾歌其所茇所憩所説不歌其德何耶诚者之辞寡而伪者之辞夸也乞文以为夸无乃为诚之累乎思齐曰然独取刻之
　　垫江县主簿公廨记
　　仕自一命以上皆受食于县官而又为之居室将无忧其私而公是图于是朝夕以燕安其家所为庇也大矣孰有忘其所庇而不爱焉使之颠以仆夫然盖忘其身者也彼身之忘其于民何有焉必爱其身而后知爱其所庇爱其所庇而后知爱其民夫邑所以庇身者也惟其有是居室者由有是邑也邑之立由有是民也无民则无邑矣其身何托焉故身欲肆于莞簟则念民亦欲宁其里闾身欲无薄于风雨则念民亦欲无暴于史胥今有视其居室而犹视诸逆旅之舎仄挠罅漏虽且压也如旦将去之则其视民岂不亦犹视诸逆旅之人哉或谓好治居室者民病今之不治者果不病欤主垫江县簿者其居室坏久矣盖瓦缺穿墙落毁若不可一日处也而来者恬焉今岁之六月合阳卫君始至恻然咨嗟邑子知之则相与言卫君能不忘其所庇民其庶几乎不可以不成其志乃各効其材出其力劝以即工居无何室成晁子闻之曰爱其居室者且知爱民况其民为之朴斵为之版筑于斯求以燕安卫君卫君则爱其民宜益甚民果庶几乎
　　静边堂记
　　绍兴三十年嘉州徼外蛮至塞下边吏大惊走州以告州又大惊走其部以告其部遣将将其兵至塞下不见蛮兵其将轻行出塞卒与蛮遇师又大惊投谿谷以死州初不知状愈益恐调他州兵除塞下为战地日日以备蛮为事他州为耗费而塞下民益骚然于是州尤以犍为为忧开封李景司子绍祖始以提防刑狱司奏于朝选为令既至乃不以备边为事惟按簿书考赋租其平时擅民之输而干没入之强梁不受命者立得其主名痛绳治吏素与附和者皆噎不敢出气一邑方竦然知有令在是也其声即日布塞下塞下吏亦震摄相告是令不可慢也其并塞民则皆大喜相语蛮不日至而吏与兵于我盖朝夕焉猪羊鸭鸡不待肥而息禾麻菽麦不待州而食父母妻子不得安其庐蛮来不是过也苟吏不吾苦蛮来吾能扞之蛮何能为蛮何能为蛮亦相语蛮安能患汉边蛮至即民自弃其边而去吏无与为扞则自怖而死耳今李侯来未朞年蛮无一迹至塞下乡之益吏与兵所以备蛮者求以静吾边也而边愈益不静矣李侯既乐其邑无事而虞来者不知吾边所以由静也故以名其堂然令不能常如李侯则吏与兵且复肆矣诚彻吏与兵尽募塞下民使耕其旁而差择其豪以为屯长免其田租之半凡力役无所预其民皆其佣各相安而不相侵苟无事五年则其豪得以为校尉其迁以是为差否则黜而更差择焉其民有爱其地之利其豪荣于其赏则其为守也虽微李侯岂不亦固矣哉李侯来请记其事故并书之乾道元年七月一日嵩山晁某记
　　潜心堂记
　　人之心不能无动于外故必有所入焉不入于道则放而入于利入于道者惟君子为能养其浩然之气静而一虚而眀见利不易介祸至无改容虽然世之知道者鲜而竞于无涯之争者为多方其利害战于中一以喜一以惧其道茅塞而莫之覩是以见利迩而见道逺惟择其利害而去就焉有可取容而求媚者必内慕而力为之惟恐其不近也充其志廼可以免于今之世矣奈何予之心独泛然而无所薄既不足以入于道相忘于倚伏之际盍亦利之归也而又不能非曰恶乎此而不为也顾尝愿学焉然怫其性而彊之以所不能则愈病为之卑躬令色惴惴乎恐与物忤则人以为玩己也为之甘言曼辞温润而不悖则为近防也为之吐情素効诚实鲠固而强直则人以为傲世也至于多言繁称道法往古则以为忲而自矜含章内晦以遁其光则以为深中而莫之测意谓于此可以全身逺害而乃有大谬不然者焉是惟有潜深伏奥退于寂寞之濵与当世不相闻而自羣于麋鹿庶几其可免也而方穷防天下无一防以为之归皇皇于郡邑以就食县官与四方之士相从于利害之涂蚤夜思之至危也惕然中不寜者日四五焉幸岁之丰枹鼔不鸣吏得安其居无所事事故恐惧小间因筑室于其廨之西偏某告汝南李公曰为我名斯堂将出入省观存诸心以自戒祸其可逃公曰祸福不足论论其心可贵者虽罹于祸无憾也董仲舒公孙宏均儒业而仲舒黜胶西一踣于世不复振而宏位至丞相封侯是盖有命论其心则仲舒终其身之所潜者大业而已若宏则诈也后世谓两人果孰贤子寜一时之伸而后世之屈耶嗟乎子寜死耳其忍効宏之为也愿以潜心名吾堂足矣然念吏居不可久而予之志当着于异日使继予来者无弃此而取彼也于是乎书以告之
　　梁山县令题名记
　　某家大梁埀百余年不迁丙午岁始去其里中自是屈指以数其寜居之日万不得一焉故益苦厌行役每闻道上车过轣辘有声辄魄动而悸去嵗之冬自涪陵来尉兹邑始识令王公公雒人也温厚驯雅号令不苛见已归就馆自庆曰尉职无越境又得事贤令君殆天怜我俾息肩焉既而阅郡中遗书得故刺史厌次刘公涣之文称其风俗简静或淹旬讼牒不至庭自书以相报文移外廓廓无余事其僚朝夕笑傲佚乐盖建中靖国间也读其词使人益喜及问诸父老则曰今安有此哉是邑实褊且瘠而厥赋倍他州军旅之费取给焉稍弛不治则乏军兴且得罪故令帅其僚殚精力于簿书敲扑之间顾岂有须防暇哉虽然此言非也天下本无事而治乱何与焉吏诚贤耶虽居抢攘之中民懐其生而其属亦安其职不然无事亟扰之不得寜几何而不困哉然而平时吏扰之民犹堪也若世多故矣而能镇以静此尤民望而祈也今邑中之民既已安吾王公之政则某虽居今之时又何用而不乐有愧于昔也乎自邑之建其为令者甚众而达于是者其能几人然皆姓氏显著王公取其近而可考者刻诸石而求文于某曰子之先有为兹邑者至今喜道之不忘也不知距今几年而子复以尉来其忍喑无辞以广其传某方念得王公之依以偿其畴昔之劳而复闻此言也其将何辞以拒之于是乐为之记













　　嵩山集巻四十八
　　钦定四库全书
　　嵩山集巻四十九
　　宋　晁公遡　撰
　　记
　　重修城隍庙记
　　郡旧有城隍祠距北郭而近其经始者不能得良地隘焉蔽于一隅涂之人过之初莫知其有祠也以故民滋有怠心岁时之祀且废弗举凭附之质漫漶不彰而其宇日亦摧圮上雨旁风草生于墉而牛羊入之若朽壤然郡吏相与谋曰民不可劳也若以俸钱若干卜高敞地迁焉庻几明灵就安有所降依而民亦知神之归防刺史太原武公至谒祠下既去登车回顾有不怿色某吏于郡秩最下非其职不当有所言然窃知公之心有所在也夫民神之主茍民力之普存则神亦赖而享焉固自有先后而旷一不治则不可今民既已安公之政乐公之德而年加丰矣则公将致力于神也其敢后于是都监虢略杨偁率郡吏以请公欣然以聴乃去旧祠稍东得爽垲刬荒而夷治之更建祠宇再易月匠氏奏功怳然如去椔翳而特立于通衢也自是过其下者必易容以趋不敢慢今夫硖中之民尚机鬼而在祀典者反漫不之省殆非朝廷所以崇建之意公今独能兴焉某乐为邦人道而未敢也第退自念往居郑时时天下无事见其长民者各奉其一方之祀唯谨意天下皆然也既壮防兵兴西北之祠举为烬区虽山川之在封内大而岳渎有土者佐天子守今且弃不保而况是祠也哉而公能于治民之余施及于神使公刺史于北也其能佐天子守不弃而保截然为国之防也较然矣怀斯言未有以发不自意公以文见属辄不辞而爲之书
　　云安县尉廨兰菊轩记
　　广陵孙长文自胊防以书来曰予尉此邑幸岁之丰里中偷儿不复蹑故迹为羣盗以生夙夜忧所厌苦者轺传之使午行于徐而自予至一岁中率不过再过予力任焉又吏舎逺阛闬予乐也其旁岸大江夏潦所钟水际天望之令人渺然有湖海间意秋水落江中石出隠见洲渚而湍流益悍急石为水齧暮夜有声若循除鸣每旦起而望遇天无云四山屏立草木丛茂罗列而进予前意尤乐之而日罢于遐观无以休予也故退而筑兹室自念为尉居甚佚禄甚给无功以宜之实有愧当慕古之尉而贤者师焉顾远者不胜慕论其近者莫若裴子余程犴吾师焉庻无恶声嘈嘈于邑中其于愧少削焉故取陈雍州之评名予室予其为我记之某得书不获辞第不知长文将脂韦突梯以成名斯世乎抑皦皦峣峣召防而取忌耶夫兰梦燕姞而胡文恭侯以菊寿予观之或得春阳而始华或抗秋以丰荣盖有君子之德然诚可贵长文取其名是也若欲求成名也不宜兰隠于山世鲜知者或采焉不以佩而以其芗自焚幸而植诸门则迫于鉏夷伤焉菊之菁华不荐于用独离骚之士放逐憔悴颔防而亡聊始或饵其英盖古今无常好闻昔之人有大臭者莫能与处自苦而居海上反有恱而从者楚之末亦以薋菉葹盈室而粪壤充帏户皆服艾安用其为草香也士欲成名如兰与菊或不若海上之臭且于楚黜焉吾亦当化而为之欤然则裴子余辈诚足慕顾不当取是名不幸似焉如前之云其可易也哉虽然以俗观之固若是以道则非也君子之于世用舎之不期而惟道之图芳而不薉洁而不污位卑而不怼如是而不用或外慕而化则是芳而薉洁而污也可乎哉然物之变化多有矣腐朽如枯枿而芝菌出焉薰夺于莸其臭十年则亦不可知也君子宜谨哉长文于某为外兄相从十五年悉其人温厚长者仕不急于名世能以芳洁贵我固善不然决非外慕而化者贤哉可谓善自处矣而非求名者也绍兴年月日颍川晁某记
　　淮南转运司思政堂记
　　物之块然者无思其动者皆有思鸟兽之有思唯饮食牝牡强者食其弱游牧孶尾肆焉而不知其宜人于万物为最灵者也小人之思殊异乎君子之思咈逆则思怒顺适则思喜有所得则思乐其失则思哀君子不以已而以人人之溺其犹吾溺也欤人之饥其犹吾饥也欤逆吾志者其直也吾何为而怒欤逊吾志者其谄也吾何为而喜欤其有所得者义当得者也吾又何乐其有失则命也吾又何哀其蚤夜以思者皆非此之谓也居其家思乎孝悌出而仕随其位而思其职舎是而思则非其正也其思诚正则所思者寡于吾心不劳而甚安焉为之易强而少欲也行之有功而无愧也故君子不敢须臾舎是以思苟思之不正吾岂异于人哉孔子曰富与贵人之所欲也其可求则执鞭亦为之或者蚤夜以思髙其爵位而务丰其家则曰圣人犹为是也心虑之力为之力与心俱又劳也一身而二任宜于其职有不暇思者焉庆阳王能甫予所友而敬者也每与语出而为政不可强其不当思而忘其所当思以相戒予尝先其出而为政能甫有闻于昔与语者不戾则喜也予自恨其才不强而心知能甫之才可以大有为而曰须其出以观其施置必有以快吾意者而将矜式焉未几天子起能甫于九品官用为转运判官于淮南东路予适在益部自益过巴硖涉江湖至其治所盖六千九百九十里虽有往来者使歴数其政不可详且尽然以天子之圣有以察其才能甫之贤必能以才自用其为政之善不待问而知也能甫一日有书来曰吾以思政名吾堂愿得记之始予闻其语而信其贤矣今观其名斯堂则信能甫所语者又将行焉虽不登其堂而谅其民之乐其政也审矣能甫讳之奇世之人至今称清源公尝执天下枢其议论行事磊磊轩天地者盖其父云
　　程氏经史阁记
　　公卿大夫之位三诸侯之爵五而各有守天下之民四而各有业失其守者皁自为也失其业者是谓离制弃本命之曰奸宄之民斯葢三代之制云尔后世井田之法坏民涣然肆其所欲其志之大者则有慕于吾所谓位之三爵之五者而舎其业以求之或得其爵五之三焉进而不已又有得其位三之二焉高者或尽得之而公卿大夫与诸侯之后乃有不安其贵而反以富为忲者则伐氷之家不止乎鸡豚之畜也其家所当传者卿之礼二士之礼七大夫之礼三诸侯之礼四诸公之礼一其谁复知之耶民有幸而得夫爵五之三与位三之二或尽得之然多者再传少者一传则已复为民矣故天下之名为公卿大夫诸侯率无世其家者以其礼先亡也民得之者又本薄而易蹶故公卿大夫诸侯及其民更相上下为盛衰安得有司空司徒司马司冦以官名其家张氏调氏甄氏以技名其家各以传之无穷终三代之际有以别其族而不乱若归其咎于井田之废则仲连顔蠋之徒顾生其时何独然哉睂州程氏始以进士起家今六世矣仕者日以加多其乡人私怪其故将何以致之予昔尝为涪州军事判官事太守程公知其家既贵而不以殖其货而能筑阁于其所居以聚四库书而贻其子孙程公岂特程氏之贤哉实古之公卿大夫诸侯之选也其子孙能世守之是亦常为公卿大夫诸侯则所获寜止鸡豚之利也耶程公尝欲予为记不果而卒其子因过予道其事予悲其志贤其所为而书之不但侈大程氏将以告诸伐氷之家使知所尚焉程公敦书官至左奉直大夫守四州所至良二千石云
　　僾然堂记
　　今之士焉不学自其防也父母属之师必使之干禄以为其养苟得之则始谓其学有成矣故率去其亲而从师须有司命之仕而赋以禄然后归其心皇皇焉食则见于其羮坐则见于其墙者非其亲之为见也学成而其天性离矣学者固当然乎夫为父母者亦愿其子之孝古之君子葢学乎是也于必问于膳必视晨而省昏而定不于斯须而逺其侧焉予见今之士始学而曰吾从师吾父母不得从也既仕而曰吾事君居则守簿书去则又求之吾父母不得从也父母之丧岂复思其所乐所嗜冀有见于其位而闻其音声盖其忘之也久则安焉是果其父母之所愿也哉果吾君之所求也哉李生尝与予防予闻其始学则不忍去其父母而惟师之从有贤士大夫过其乡则往谒而请学焉曰吾不既得师矣乎既塟其父母则为堂于其阡曰吾嵗时上丘墓堂所以尸也吾不既犹有见有闻于斯矣乎吾不知父母之亡也凡父母之敎其子以学且仕者本求其行加孝养加至寜求其忘之耶古者之于祭犹未尝不僾然有见焉而况其生事者欤予嘉李生独能不忘其亲则知登其阡之堂抑必有见如僾然者矣
　　保安镇夫子殿记
　　三代之时天下皆习于礼义防耻而安其分公卿大夫之家各有采地士庶人各有田下者食其力以供其衣食足乎已而无求于富莫知其孰为利也于是时天下无兼并而人皆得保其常产累数十世而不失焉国有太学邑有庠序非设以致天下之士盖士习于礼义者以斯为礼义之地则从之矣其乡则自有塾亦岂官使为之哉居其乡者茍不得志于太学庠序其不可以不学也故立塾焉郑子衿之诗作然后士始知为利乃薄乎庠序而不处涣然无所归陵迟至于战国五公子兴始号召而收之鸡鸣者往焉狗盗者往焉盖必为名矣夫其下至于利而为兼并则人不保其常产而防耻衰其上志于利则下亦名应之而爲浮窳媮薄莫知礼义之实虽国有太学邑有庠序其犹虚器焉嘉州保安镇其乡之长者即其乡为孔子庙以居其乡之为士者使学焉予不知始作之者为名欤其来学焉者其诚知孔子之道为礼义防耻欤诚作之者不为名以其礼义率其一乡自其一乡而传之一邑自其一邑而传之至于一州一道者闻之而慕士庻人各将食其田与力以足乎己而无求于富是之谓三代之俗则塾之立书之大复古也不然姑托于名其居于庠序者以驾凌于其邑其居于塾者驾凌于其乡以为我盖士也则又何有焉













　　嵩山集巻四十九
　　钦定四库全书
　　嵩山集巻五十
　　宋　晁公遡　撰
　　记
　　定慧院记
　　硖中之郡十有三皆尚鬼而淫祀若施与黔其尤焉而涪于二邦为近故其俗延及于外之属邑乐温亦然有疾则谢毉郤药召巫师刲羊豕以请于神甚者用人为牲以祭不可则云神所谴弗置也即卧不食俟期以死世相传为常不之怪吏亦不能禁是以一方大防其害民用鲜少生字不蕃长吏以下惧焉夙夜思念所以佐天子理元元之意因见唐栁州其俗大抵类此赖刺史栁宗元至知其民顽难以训告因修郡之大云废佛祠设浮图氏之法以竦动之由是其俗去鬼息杀而稍迁焉意者浮图氏之法果可以佐敎化也或者以谓梁以浮图亡唐以浮圗衰顾何取于今哉是大不然竭天下之力弊于土木为宫室之丽者浮圗之末也若夫以慈惠不杀为心以清静持戒为行者乃其本尔梁唐徒以其末致乱吾能举其本焉有不可乎今乐温有浮圗祠曰定慧其先以律自名用此以却四方之士而保其环庐之田以庇其室至于长子孙而袭居焉非徒不能化其民而又甚之也异时尝见东南持禅那者为严不与律等今若易律而禅求具名德者令説法齐众以表率之其于佐敎化者宜易也而涪之民当有劝焉于是上之即位十二年郡守得请于朝命吉祥寺僧了鉴统其徒越明年而寺之榱桷板槛之腐挠者盖甓级砖之夷圮者鉴皆易治之其宇日以严餙其俗有革于旧予适客于是邦闻其事心嘉之防鉴来以记属予故为之书且信栁子之言于后世云
　　嘉州清溪观道藏记
　　天有言乎天无言也无声无臭者也天有为乎天无为也苍苍而视下者也夫然河出圗洛出书其可谓天无言也欤善者福淫者祸其可谓天无为也欤惟其不常言而托于人以言惟其不常为而托于人以为世之所谓刑赏褒贬者天以托于人非世之所得私焉天下有善者斯褒之斯赏之非人也天也有淫者斯贬之斯刑之非人也天也书称五服五刑者皆天命之岂不然哉故其赏其褒而不知所德其刑其贬而不知所怨有不察夫褒贬刑赏皆天也乃窃取而私焉淫者苟所与也安得而刑之安得而褒之于是违天之意天乃慼然不寜而自下祸福焉既富矣俄而其家噫已困穷矣既贵矣俄而其身噫已死矣其子孙噫已微且絶矣宋之火也寓于庙以呼晋之衰也寓于石以言盖有不得已而言不得已而为者焉今老子之祠有录其经如浮圗氏之藏者或曰道之原出于天天乌有言乎殆狃于所见世之有窃其刑赏褒贬而莫之禁以为天真无言也无为也容其得私焉不知天亦慼然不寜而自下祸福也予断之曰天固有言也固有为也然则老子之祠所以藏其经者可信不诬矣嘉州清溪观道士赵妙通于其观为大殿藏其经而未有记予因书其説使览者知刑赏褒贬之不可私而祸福之不可窃也
　　睂州州学藏书记
　　郡于益部以盖藏则不足焉以文则富矣予始至郡见学宫诸生诚皆彬彬然徐问诸学官其食有田而无书也郡之富于文不独诸生之言辞为然盖文籍于是乎出至布于其部而溢于四方顾学官无书甚不称也予既为之市诸书以遗学者不竢求诸其家以取于左右而足岂但使之诵説而止欤夫书之效修于家则齐修于国则治修其身可以为成人其大如此或者好之有谓之痴谓之贪谓之淫者非书之罪也今夫博观而彊记尽天下所有无不知焉及与之语道理论当世事可为不可为后所以利害者则昏塞而不通置诸其位临事如毫髪比皆荒愦而皇惑不几于痴乎其志惟欲天下之书萃于其家见或有之则必取之而记览实不能周矜多衒得横陈于前后目愉而心悦谓之贪且淫其亦可也学而至于此已于书有负况挟其説上下驰骋以文其奸而欺其君惟其所为如战国纵横之徒秦疾其然并其书焚之夫秦敢遽蔑弃吾书哉挟书以为资者累之也夫子为斯文生以口相传殁则壁而藏之抑有望于后世以羽翼夫道也纵不能羽翼焉其无负之可也而乃累之可胜恨耶郡人张文纪在汉末建安间有髙节盖可奋乎百世之下其被于学官诸生为近其风宜有存者焉今知予遗之以书必不肯负之其尚有累之也耶乾道年月日郡守晁某记
　　睂州起文堂记
　　书于其牍粲然以为华是以谓之文者恶覩古圣贤之有作于斯世焕乎其有文章者哉禹之谟臯陶之谟益稷之篇伊尹以告太甲傅説以告髙宗者君子顾不独以文称焉而巫咸甘盘闳夭泰顚之徒又无一言以传诸其人岂其不足于文欤战国之时始以著书为责士各大肆于文髙者为虚无下者为纵横则凶于其国害于其徒而天下后世祖其説益巧其为虚无者不谓虚无而曰黄帝吾师也为纵横者不谓纵横而亦曰尧舜吾师也于是有行不顾言色厉而内荏者焉盖不可以文论古圣贤人夫以文论古圣贤人其犹论妫汭涂山有娀有莘姜原任姒以色则妹喜妲己褒姒亦在可论也传曰有德者必有言吾之尚德则其于言也兼之矣郑晁某来守通义始登洛邵博为刺史时所作起文堂者堂上有刻铭谓故翰林学士承旨苏公轼实其郡人能起三代之文故云予不知观苏公之文止于其粲然书于其牍者耶诚如是则国朝斯文之盛岂一苏公而已乎盍不考诸古圣贤人以论苏公则欧阳文忠公之所成就者五十防之言不若王荆公感发于前而陈扶风切磋于后粹然始有得于五十防之外而遂及乎三代然不果施于用廼去中国以屋嵝而航渤澥其文之所发徒以为经奇宏伟玩于耳目则其文为可恨也今之人多喜以文论苏公者大雅之士斯伤焉因为推广所刻铭之意使闻之者有感而三代之文其果可复起也乾道年月日郡守晁某记
　　省斋记
　　始予未识许昌卢君而于大夫士间耳其名且熟虽其为人未悉也而心知卢君奇士气忼然慕义亡穷者观所与友皆一时人豪其视龊龊辈则絶不与通以故世多嫉其髙而卢君久宦不遂予所闻类如此已未岁初见卢君于涪上从之防故知之也益详每与语必慷慨论兵出入奇正纚纚不知倦察其志常在万里外而不欲为州县留也予固喜之而独恨其才髙气疏遇事辄锋发不自为毫髪计若古豪杰以此失之者多矣噫人之才难而不能用其才力祸也邓析之亡以其辩而酆舒以其俊俊与辩非所以亡其为亡者内怙其才而不知虑外复不能合世之变用以自毙是以君子日加三省于其躬仕且达则名立而身遂虽穷而无悔焉以卢君之才宜思有以用之夫天下不可易也是冬予有纻溪之行越明年申予再以事至涪上闻卢君当筑室名之曰省且来乞文为记予欣然曰吾平生极知卢君才有余而所乏者寡思耳今能省焉他日庻几有成也
　　梁山县尉防题名记
　　硖中县三十有二予常以事至者殆十之五虽其地广狭瘠腴异焉而风俗大略同也其民多服农畞一日或释耒焉则珥笔而吏故外椎鲁而诡谲根诸中玩易法令若亡所惮者及犯而刑始惧号呼祈免已复如初不迁也往往取具案各藏诸其家后有辩对始持以出其家亡因不复在由是舆赋失其平而讼者亡所质故其治号为难至者辩讯读答文移不足日为事间欲与賔客举一觞不能也是皆令专焉而主簿亦钩稽其籍朱墨盈前目怠手烦不能竟间又持檄出旁郡独尉无治事吏时抱成案执削授尉使书已辄持去虽有才亡所施惟盗发所部许剸治暴衣露冠于外不得归沐始获用其才然今朝廷敎条严恩泽下十有三州之民安焉何苦而盗彼椎埋剽攻者则固无有若理阡陌治馆亦其职而劳民以求名其可哉此外非有所迓至境上或受民岁所委输者则无复事或者不能自闲居恻然有可怜色苟得一事则跃跃以喜予所不晓也自予至扫除一室左右皆书读之倦则卧榻上戒吏杜门事无以闗我萧然尽日不知身在城阙而心乎嵓石也今之世而有乐如此惜夫无文以见于是因求前人名氏书之壁而为之记云
　　舍田记
　　太平兴国禅院有善知识曰张民瞻与其兄弟为其父母舍所有田其广十畞一岁得米为二十斛而此大众有五十人是时防中起下劣想今以此米以供此众一月之食不能满足有一居士从他方来闻作是想告其大众汝所得田凡为几塍一塍之中凡种几粒一粒所化为无量粒始自一岁以至五岁十岁数十百岁如是展转至无量劫则我所化无量粒者为无量饭食我饭者为无量众汝思所食则为几粒如恒河沙虽汝防中筭数善者亦不能知是善知识乃大檀越居士既宣此义复説偈言国王有大仓如四大海水使汝入其中恣汝所噉食不过于满腹久食亦当尽乃以有限身而起无边想为饮食转流以至生病恼汝能去贪痴无时不满饱尽阿僧祗劫如此一食顷








　　嵩山集巻五十
　　钦定四库全书
　　嵩山集巻五十一
　　宋　晁公遡　撰
　　杂著
　　试恭南进士防问一首
　　问尧之时怀山襄陵之患作亦多故矣而厯象日月星辰恭授民时未尝敢后然终之隂阳和五谷登光被四表罔不率俾岂非圣人奉天时之效欤今国家内修政事外辑遐方夙夜不遑康寜而犹命郡国博求治厯之士将以讲明天地之纪以正四时之序呜呼其得尧之为心乎有司宜承上之意而询于吾子也夫数象之学尚矣或生于律或起于大衍或推而至于三统皆可用而为厯者也而古今厯家不能经百世而无弊若曰四时寒暑与夫天日月星之象一有一无出入升降淹速之不同故乆而不免于差忒然大衍之法后世无以易何也必曰推而上之考于古之占而无爽然后传之也逺则戊寅之元与诗书春秋汉之太初皆合而行之才三世輙防阔而不可用又何耶将谓所学有精粗故其传有乆近则古厯六家圣所作也而学者疑其纰谬曾不及唐都落下闳之所为殆可惑也然律也大衍也迄于今依仿而行之至夫春秋之于日月尤谨每书朔书闰或遇夫司厯失之必正焉犹厯法也是以刘歆取以作三统厯班固称其宻要而或者以为傅防之説后世无传焉是果不可用欤抑微妙之学通之者鲜欤以至五帝而来所用之厯亦有可施于今者乎传曰通天地人曰儒通天地而不通人曰伎吾子业于儒者也宜尝讲此愿详着于篇以待上之采择
　　元汝功砚铭
　　昔之斵者为老成今之斵者为后生孰谓兹石其方似义其重似德居今之世而有典刑
　　睂州先贤图像碑隂
　　右三十二人皆出武阳郡人杨师中尝考诸书其地有彭亡聚相传彭祖葬此山后世因以彭山名其县唐先天以前名隆山拓防魏以上则通称武阳武阳之名盖甚古秦司马错伐蜀蜀王开明败走于武阳获之谓此地也蜀郡建乃为县班孟坚云汉武帝开夜郎立犍为郡领县十二以为南夷非也王褒家资中孟坚为褒传云蜀人邓通事文帝而传云南安人南安今为嘉州武阳居其上防则三邑殆割蜀郡之也常道将亦称蜀本一郡汉分巴割蜀以立犍为广汉因有三蜀之名益知武帝所开南夷止得今泸戎之地而附以蜀南鄙为无疑也汉律县万户为令减万户为长赤水有黄龙庙有汉碑载武阳令泠化当时武阳盖为大县孟坚书武阳有铁官而丹棱青神铁冶犹在焉则吾郡之四邑皆为武阳故疆也彭山县市南有祠临官道上题其顔曰忠孝其壁有画汉晋衣冠长老言元祐末县令鞠嗣复取张文纪李令伯缋焉师中以为堂堂乎县自汉光武称为士大夫郡当不止二士于是益于古求之如隋谏官宋逺唐陵台令任宥皆由他邦来居之则不论独取是三十二人者命画史程其年论其世稽其所立而为其冠服容貌师中曰文纪父大司空升明事安帝争太子不当废其后立为顺帝救赵腾不当以忠言诛同时减死者八十人令伯祖父朱提亦名二千石则文纪令伯盖由有家法也师中字民极尝来见予请以是立之学官因并其言刻之予于是叹曰平生第闻兹郡为多才而不知皆出于士大夫家夫所贵乎士大夫者其法有以贻其后故守其家法则为能子孙非专以其山川之灵尝出白虎神鼎寳磬而然也览之者其无忘焉梓州洞门五百大阿罗汉灵异之迹甚多因来敬礼而说偈言
　　惟五百大士从佛已得度云何住此山来者获亲近谛观尽赞叹梵相实希有袈裟及锡杖缾鉢诸器用一一皆备具犹昔宴坐时或舒臂欠伸或倚膝假或执珠念持或植杖止观或引衲防头或脱屦埀足谓已出世间我所见者谁谓今在世间所见非真实真实难思议非泥土合成石壁中有罅大士尝出入愚人日守视意此是眞实匍匐往究寻毕竟不可得如来説法身初不堕有无求色与音声是见非正见心迷现种种终落断灭想若梦佛国土梦觉了无有果能除迷妄我心即大士去是之他方无往而不在执一未离幻有二亦非正我来为闻闻则为法所缚我来不闻闻则为境所转敬请非闻闻而为我説法大士黙然许为我説法竟
　　请象耳山长老疏语
　　自威音王以来有能传正法藏在阎浮提之国乃可坐大道场苟或非人是名作业支勒那之徒化鹤濑利咤之死为虫若诳语异语不离凡情则请者受者俱堕恶道止得罴头之后来难住象耳之名山长老果公为众归依称善知识应笑田间之童子拽鼻却回肯怜防下之学人求心不得快为説法无事执谦当思为一大亊而来不负第五尊者之记
　　赠墨手道人説
　　翼奉能观其人以某时来者知其邪正知人者盖当如此予乡人吴德一甚工此法士大夫多喜从之然止欲问富贵耳德一当告以邪正使识所避就不当专以富贵语之也凡从之者皆慕为君子则德一之名他日要不减严君平
　　防问一首
　　问取士之制至周始可考自乡而升之司徒自司徒而升之学其亦不过不征之而止尔自学而升诸司马其亦不过谓之进士而止尔升之学而有不变者则屛之逺方不齿于周之时公卿大夫盖各世其禄未闻有自进士而为大夫为卿为公者也观其制为甚略且若不甚贵之由汉以来其制则甚详待之则甚重至于进而为大夫为卿为公而无有不齿者焉夫取之甚详则宜得其贤待之甚重则宜有所感激副其所以重之之意守节仗义以报其上修身力行以不辱于其士求有异于庶人然汉以来所谓公卿大夫者仅临利害毫毛比则已颠沛丧其所守乃不及周之所谓士者如仲子王蠋鲁仲连之徒寜髙举逺引或饿与死而不少屈其道其故何耶愿与诸生辩之亦以观诸生之志











　　嵩山集巻五十一
　　钦定四库全书
　　嵩山集巻五十二
　　宋　晁公遡　撰
　　传
　　师公传
　　师骥字德骏唐末有讳政者自平原徙于眉之武阳歴八世不显至公始大母史先梦赤马相逐而行已而生公父濬喜曰吾儿声号发闻必逺其名以识之年十五即从师授王氏诗犹本诸毛郑诗皆通其义善讲説去防太学终其去太学未尝一出遨所闻益博讲説益魁竒每课试太学诸生读其文懑然服不敢与之齿未及升礼部防父丧以归归而母亡公纯孝人也闵其亲生惟庻人食没而祭之不能以公食岂不能以卿大夫食忍死以就其志益奋为学除丧入乡校课试连出诸生上政和二年乡贡之于礼部试其讲説第一遂登进士第故事太学官常取第一人为之宰相蔡京方自外来辈类进士与百官迎于郊公独不往京犹欲罗致之出我门下乃从吏部署仙井监司刑曹事以去闻者怪叹成都府路提举学事翟栖筠因讼其不宜奏授嘉州州学敎授京憾不置惟威州深入蛮夷中吏民数百家天下之穷处移公居之闻者愈怪叹公初不悔惧进谢变前所为京去相始除太学正寻迁太常博士主客员外郎擢右正言时文武官簿滥且冗公主资送物逾制度有司为宠幸治第无艺中贵人益用事出其党于诸道为防访使者权势震中外公入谏院即日上疏论之不报靖康初愈益论事执政不悦出知房州行半道所不悦者罢召还拜卫尉少卿虽去谏院犹论事不衰明年见上于南都哭且谢不能纾国难退移病卧诏聴归其乡其后累刺蜀泸二州成都府路提防刑狱公事夔州路转运副使官至左朝请大夫秦桧专国政以尝事公于太学熟其名行屡以诏起公公自念尝再为执政者不悦殆天性然老且死其可以更辱辞以老不行绍兴十二年三月二十八日卒于泸州既归葬十有八年不果告于朝书其事于太史氏又不得直而信者铭其季女壻颍川晁某曰公岂可以无传也夫使传之者寜欲如今之所为铭于墓而侈大之嗜功利者夸慕吾盖观诸士大夫常患富贵无地道苟见有地道虽往受垢不惮公自少时独不乐事权要诚书而传之庶乎来者知慕此而不慕彼风俗尚有改于敎化有助公之长女适范孝纯先道方城以归遇贼能以不屈死其风节良有自也若所闻于蜀老称公葬族父及从母嫁舅之女与族之女孤而无归者凡内外戚或贫无以衣食辄分所得禄衣食之死之日无余财于家所居官寛而直为政务趋于实而不收声士大夫于此犹有能焉故略而不书云
　　刘汲传
　　刘汲字直夫睂州丹棱人曾祖易祖浩虽不仕其乡论其德以为大姓父安民仕至朝请郎种德益厚至汲乃大发闻始冠于庙即辞其大人防太学居三年是为绍圣三年登进士第泸州三江蛮长请归其地职方宰相遣李成允抚谕授之缘道知汲名自武信军节度推官以版致之使行其地皆不毛因曰不可授防成允溺死即自上其状职方职方以为然不受泸州得无耗费政和三年知开封府鄢陵县时所在争言祥瑞至凶灾则匿不以闻鄢陵适岁大祲汲奏减赋役明年冬大雪逾月道无行人五谷薪蒭不入市乃发官所储以予民部使者怒汲不为止颍川曹氏女五岁鬻于彭氏十余年其母陈告县取之愕然不自知汲质其騐者女身有黑子出视之女感泣汲曰彭氏亦须而养其养彭氏如而母女再拜曰如公言传一邑皆嗟叹人豪李伸私其佣耕杜玉妻刘刘不从殴死赂玉焚其尸事觉具狱上府是冬当有事于郊有赦伸谬称寃冀赦移大理寺受其赇以县为枉汲论于朝移御史卒论伸死寻通判隆德府河北罢所铸铅铁钱钱凑河东民不肯用阖市无所鬻民不得食汲曰岁饥则出义仓今患有甚于岁饥即出以贷民已乃自劾常平使者吴时大惊奏论其贤方士林灵素方大幸府诸生班自以妖言改易系辞为竒怪附灵素汲白府下自狱以事闻灵素荐自有道诏转运使陈知存即騐掾吏惧不敢署狱汲按治自如知存惮汲正奏曰府当之是宣和元年除开封府刑曹掾治左狱始盛章等暴酷敢诛杀或法不至是而其意深刻以为不快则请于上相以为常汲白府为大奸则当请余宜如律尝有所坐微而遇赦特不原者汲论赦者无逺近无小大其罪毕除而毂下不及可乎上曰汲言是也靖康元年除京西路转运使女眞逼东都召知邓州髙公纯以兵行公纯惧不敢行汲谯责公纯公纯以无粮告汲曰公其行馈饷吾职也知永兴府范致虗亦按兵华下汲复以书谯责且敎以一军自蒲中趋河阳焚敌积聚絶河桥一军自陜路直抵郑许与诸道连衡敌必解致虚以书谢而与公纯终亦不行汲愤愤取公纯所部兵即日行公纯不得已亦行至南阳复留汲独持至东都则徽宗钦宗北狩矣当此时杨贵张沂薛广王任尚虎各溃为盗太上皇帝曰汲为我行告谕之其长闻汲至皆迎降天子议幸邓州取潼川府夔州二道钱币储于邓汲论二道土瘠而贫必将敛诸民请勿徴公纯致虚相继去汲兼行刺史事修城池器械募勇士得数千其后与俱死盗过莫敢近遂拜右文殿修撰知邓州十二月受命即遣家归其乡益为战守备曰他盗非吾敌女眞至当率诸军一战如天之灵幸而胜不则吾职死之明年正月女眞至号称二十万州兵不满万人汲语诸将曰国家养而曹不死战无以报且吾不令而曹独死也皆感奋曰愿为公死复谕居民曰吾则死矣若属俱屠无益有材勇愿与吾留者听余尽出得敢死士四百余人乃遣戚鼎以兵三千出东门迎敌靳议以兵八百出南门赵宗印以兵三千出西门掎之而汲以牙兵四百登埤以望见宗印遁即自至鼎军中麾其众阵以待敌至士争死鬬敌为却俄而议败走敌以二军夹而乗之矢如雨军中请汲去盖汲曰吾不去盖敌知安抚使在此乐为国致死吾死彼将不敢轻中国遂与鼎战死汲平生重节义族女贫既防不能嫁则为嫁之拊其兄弟之子如其子姑适程氏不能衣食为市田衣食之程死葬之其子病不能养迎其姑养之晁子曰凡平居软熟不自立者其临难必不能如此益信也予尝念靖康中河南北兵作上下震扰岂其无节士予守通义闻外属邑有汲访其事于其家喜为书之
　　墓志
　　程卭州墓志铭
　　某昔仕涪州所趋走州刺史程公之子仔衣大布戴大帛之冠手其书一编来见曰哀不能言执事其视诸书仔去某取其书读之以为为善而志常遂者天也或有不遂者天所不逮也天则以文予人而使之发扬焉仔之父仕至右朝议大夫不克大显其葬也于是乎有待乎文也某闻公之先盖有讳仁霸者州论其行义使摄录事参军有盗芦菔根不自意所持刀伤主人尉几幸赏以为劫狱吏受尉赇强搒服之录事公咋谓盗汝寃盍自言吾为汝直之州竟杀盗盗后三十年昼见请往与尉史对对已则子孙其昌矣至公盖六世果皆官达而夀天于公之家抑厚矣尚怼曰不大显第见世有愧于公者而在髙位顾不求其传孰能如公之家欤不必资于文以发扬也虽然公且葬不可不具着以告于后之人知公实大显又非止于其身将其后皆然公讳敦书字通叟其先武昌人唐广明中讳琦者从僖宗入蜀遂家于睂州曾王父讳濬大中大夫累赠金紫光禄大夫其配宋氏京兆郡君王父讳之邵大中大夫显谟阁待制赠龙图阁直学士累赠少师其配史氏蜀国夫人父讳唐宝文阁学士右正议大夫赠特进其配杨氏通义郡夫人许氏同安郡夫人勾氏安康郡夫人自其曾王父而来为仁厚宝文公未尝以徒罪刑人及公益寛大宣和二年宝文公任为承务郎始为资阳丞盐井日征有程主计者欲征倍程檄公覈其实公曰是盈缩无常今而盈可也不幸而缩吾不可奉上官害民列其实有司为正民间大呌讙以喜去监金堂县税愈益轻其征其初课不登已而商贾争出其途课大增将去留其赢于库不以着籍曰姑以是备不登可也再为江原丞率其民尽力于堰仍为均水约束民不复争张魏公宣抚川陜陈公通判达州寻遣奏事阙下吕丞相欲留为郎尚书省公曰不可不返报既归州阙太守兼行太守事女真逼安康其帅王彦以其军来公谕其民民曰公不欺我争出粟蒭其军亦喜曰微公如何公复令其军有哗者吾不贷终其军去无敢哗守涪州其民旧出地租为公使钱者悉除之守普州盐井废所负不入繋狱者百余家公论其课当除卒为免其课九十九万一千余斤钱五万三千余缗再至涪州州之人喜且相语我公来矣守雅州徼外蛮杀灵闗民提防刑狱司欲徴旁郡兵公曰何至是第召土丁集塞下徼外蛮意詟不敢动蜀以无事守卭州栏江堰乆废公治之民溉田增多岁饷汉中诸军百万实八十万前为守者常先一歳取民输以充赋民力竭不能输公上其状且自劾未报则戚戚以悲既闻有议复除则喜过于其民之得复除也其后卒除十万缗而公以乾道三年正月十六日卒年六十七民恨公不及见叹息以泣公少渊静无竞所至为政简便盖自其家法而然其居家于亲也孝于兄弟也顺于族也惠于士也诚尝予之田以资其养从女之孤者嫁之内外属贫者赒之泸上有族于杨夫人之丧助沐椁见必泣公所居乡其乡人爱之所居官其邦人德之有子又能教之以文学登进士第古之君子着于册书爲世所称道盖如此公讵不大显也耶仔以公卒之年十一月壬申葬于眉山县之懐德乡公所卜龙渊之上黎恭人之圹去寳文公墓三里公之孝益信也恭人左中奉大夫直秘阁揆之女生子男二人俱右承事郎前泸州泸川县主簿致仕卒仔左承直郎前卭州军事推官孙男四人以正以发将仕郎以简以一未仕孙女五人长适右廸功郎资州龙水县主簿孙直洵余未嫁铭曰
　　世有施仁　孰识其报　既炽既昌　于公有考公之初祖　慈惠且温　寃则直之　天大其门迄公六世　仕者加多　为帝守邦　旗纛弓戈登于光显　益秉故常　实羡于仁　以笃不忘公之子孙　是効是似　继今绵绵　刻示无止






　　嵩山集巻五十二
　　钦定四库全书
　　嵩山集巻五十三
　　宋　晁公遡　撰
　　墓志
　　宇文蜀州墓志铭
　　炎帝有尝草之功北方谓尝草为俟并人语转为宇文子孙以爲氏始着见于拓防魏其后建国爲尽有拓防魏所有地其族始大以武功智勇闻者累累有焉至唐太和间有讳籍者为谏议大夫佐武元衡节度劒南西川有功则以文显矣谏议之子讳从礼终渠州司马因家于益州四传至讳真绪从外邑广都又四传则有讳粹中者为尚书左丞讳黄中者为翰林学士讳时中者为左中大夫直龙圗阁华阳县男遂赫然为名臣家徽宗付天下于钦宗也左丞公作诏语惊人其智不多耶建炎初众闻女眞皆胆掉翰林公独请行入不测之地其勇何如华阳公守平阳其有先自幽蓟来者语汹汹欲相扇为变惮华阳公不敢发其武功又何如是三君子者盖发于文而然夫为苇籥韭祭于豳之世者必数百年而后有周公制礼作乐之盛也其信本诸炎帝欤华阳公长子讳师申字德闻其防华阳公诲之书一诵辄不忘则喜曰吾儿才也华阳公年未耄归其乡德闻尽以其禄奉之得以益市利田宅使华阳公可以归卧而不出则又喜曰吾儿孝矣德闻之贤岂特见于斯哉方诸方立于太平甚盛之朝其时熟习见闻孰有出于干戚爼豆之外者耶德闻独揣天下乱常色忧宣和四年以左丞公任为承务郎四川买马监牧司岁以锦市马于西南夷绍兴三年德闻为干办公事或议用重锦冀多得良马德闻曰西南夷马不能皆良今费十倍而马如初若之何其虑逺矣宣抚副使胡世将奏为参议官同时在幕府者有大吏无敢与抗德闻每与事争不阿其僚或以亲戚故人属诸将窜名伍籍中论战多辄得官德闻独无所属诸将益敬服世将死郑刚中继为宣抚副使恨不能留之乃上章言其才使守资州趣其行不得已至资州不越月逾时有诏主管台州崇道观德闻盖念不可以斯须去华阳公旁先以请于朝既奉诏即其日以归已而丧华阳公免丧益治室庐陈圗书客至与执觞觚桮豆留者馆之冬而裘夏而葛时其朝夕而笾豆既进矣其有急难奔走赴之久亦不厌弟师説蚤卒迎致其嫠与孤抚之终其身故德闻死无内外哭之者必哀闲居殆十余年除荆湖北路安抚司参议官以谓仕为养也吾今尚何仕况去先人丘墓耶再除知合州则曰君命不可屡违也至合州见学宫壊喟然而叹吾政出于是其可不敬既修缮之已乃问前者州牧将所以劾数慢去皆史胥瞒谰隠没则数其宿负廷戒之后无然聴者皆伏抑首之防其事以白即行之比岁多盗取其魁渠寘于法他盗惧出境郡遂大治总领财赋所论其最德闻笑谢之曰守取诸民实有媿何最也汉中出甲三千屯荆襄德闻以私钱饷之皆喜过望相戒不敢哗賔客至者亦然移知蜀州未行以三十二年三月十四日病卒于合州之正年五十二市者哭于肆行者吊于途过赤水其乡聚皆哭曰使君吾所芘也天何为夺之是岁十二月八日其子绍恭葬德闻于防同乡泉山之原华阳公之墓次越四年乃请铭于予德闻前卒之七月十有一日过合州与之语知其贤也且待予厚可不铭之其世系则已载于华阳公之志不书德闻初娶简州刘氏尚书郎泾之孙再娶隆州何氏秘书丞棠之女德闻三子绍恭右廸功郎监永康军崇德庙绍庄登仕郎绍芳将仕郎五女适右承务郎广汉张拭余未嫁孙景防将仕郎铭曰
　　始之受氏　肇自炎帝　登于武成　代魏以兴融因商利　遂相唐明　厥绪则大　才惟未备至君诸父　实昌而炽　勇功智名　君子之文遭变不惧　君子之武　君出就事　其才是似出少处多　弗克继继　我作铭诗　告尔后人勿怠勿忘　庸笃厥庆
　　王脩职墓志铭
　　延州来季子闻歌风歌雅而知其国吾从伯姑归赵懿简公之家其居长安中见种隐君之后爲名将则曰是于五经之外盖好黄帝阴符吾文元公仪刑于家者至于女公子犹可以配季子其它亦孰不然凡出而相其夫之内属外属见其子若女必指之曰是有晁氏风规吾安氏姑先君伯娣也有女适少保懿恪公之曾孙讳湘字清夫能使清夫崭乎有以立者其有助欤况清夫自其少时抱所业诗入太学博士课所业诗常最其列太学诸生相语它日上第必王君也其父去中都官而出使则曰吾当治官文书孰与我治家文书耶儿与我行清夫遂不果从礼部试自是其父使四方凡事当奏论与报谢賔客者清夫日日执笔牍在旁手翩翩无停既成书父取读之无不中轻重钦宗即位以恩授将仕郎歴四官其父以老故谢事居嘉州淸夫无出仕意蜀公知其贫使即所居州监清酒务终父丧以贫乃复出入歴四官秩右修职郎既罢卭州火井茶塲而归以隆兴二年十一月十七日卒于子栋长寜军司户参军之廨年七十三清夫始欲从事于吾圣人之书以求伸其志讫不遂乃自谓少之志非也盖闻有圣人之道者三西方圣人之书所云德也柱下圣人之书所云道也吾圣人防归焉清夫率夜漏未尽十刻以起读是三圣人之书至夜漏下二十刻仰天而叹曰严乎神明之在上端起而拜之古之畏天畏大人者其谓斯人欤父母已死至其生之日如其在具酒食称觞跪起及后病棘犹酌酒自觞之古之大孝终身慕者又于是乎在也世孰不知有三圣人之书哉清夫则诚且敬矣在嘉州尝增防酤钱二十六万缗在相州则论业茶者防之重皆逃使者符行中喜商利怒其言愈益辨之不惧也行中不能夺而从之在双流县富民诣县庭请笞婢清夫问之则出于懿恪公同年生之家即赎而嫁之在峨睂县时朝廷命徼外蛮歴阶以官制书至歴阶不出受而拥种落千余人塞下求互市阖门惴恐提刑防狱司使清夫往直驰一骑抵歴阶帐曰国家今命尔官使南诏知国家之尔与也不敢窥尔地则种落蕃而马孶其利不利不多于互市乎歴阶蹶然拜曰谨受命清夫于事要各适其宜非若贸然涉海者不可适之川也其侪以财论功不究其可不可于公则怯而勇于其私外其家者皆涂之人也二男其长栋也次楫女适右奉议郎签书道州判官防公事李端卿内外孙十人栋以乾道元年十一月十六日葬于峨睂县三独乡宗敎里龙坎山之原祔以安夫人待御史鼎之孙左朝奉大夫通判南康军谭之女祖讳端甫大理评事累赠正奉大夫父讳敏文右朝请大夫成都府路转运副使累赠右通议大夫母韩氏魏国忠献公之孙累赠硕人某常念先君鲜兄弟有如见其姊其犹先君焉既幸见仲于髙氏叔于种氏季于孙氏独恨不得见安氏之姑姑有壻而贤由其女相之姑亦足以有声晁氏矣因栋来请铭则为铭曰呜呼清夫之学本于诚敬仰有畏俯有惧其能承三圣乎淸夫之行可谓能孝其父老则不出既丧而去惟欲致为臣而归冀因是置朝籍以追爵其父母斯君子之所悯乎清夫之智将仁其民顾不果则効其所有以惠于困穷对大官不慑蹈蛮貊不惧其得士之正乎清夫之家藏其陨齿有累然璀璨者五不必騐诸浮屠氏盖如刚松之峻洁入于地为虎珀者犹真劲乎所为至于斯而不克以受福其后之人尚有庆乎






　　嵩山集巻五十三
　　钦定四库全书
　　嵩山集巻五十四
　　宋　晁公遡　撰
　　墓志
　　王少卿墓志铭
　　公讳字德全姓王氏绍兴二十五年为夔州路转运判官始见某相语勿去幸佐我某为之留三年日日语不厌大畧本于不伤财不害民如司马文正公言或曰公之曾大父文公不尝与司马文正公之论异乎斯盖不知者也胡不观诸文公晚年之论文公与文正公俱学孔子者也求之爲聚敛文公文正公皆知攻之特有先有后尔公于是可为孝矣盖养志者也爱以德者也公去防六年以目有疾上太府少卿印绶卒于家嗣子宜之录其行事以告于某使铭其墓碑某因得尽观公平生所为而后益知公之于文公犹苏氏之有威也文公之名乃益暴白呜呼可谓孝矣文公讳安石守司空赠太师大父讳滂奉议郎秘书省正字父讳桐承事郎直龙图阁累赠特进公始以文公追封舒王恩授承事郎绍兴二年起家盐官县丞年方壮屡行令事邑人已安之秀州嵗以钱给亭民煮盐至十五年积十九万七千余缗不给亭民无以煑盐诉于朝除公提举两浙西路常平茶盐公事逾年尽偿亭民且有赢巨万请储之秦丞相曰于国何利乎公曰是钱不乏则盐无亏国之利也丞相意不快已又开华亭海盐亭河二百余里盐滋得流通其溢以溉田经界之法行甚害者三百六十九事其七千二百三十七户尤爲病公奏除之兼提防刑狱未阅月正大辟重而轻者三人死而活者五人丞相衔其前敢抗已以爲荆湖南路提防常平茶盐公事旋移北路转运判官用以苦公也公不以爲怼益戒其部曰民困矣尔取之勿倍经寃而诉于上者尔勿忿疾郡县皆应曰诺鄂州征民竹木并役之作堤捍江岁岁水齧堤壊公募人厚与之直伐石于汉阳以为堤者五百十九丈堤成水大至不能齧堤州人讙呌曰吾封植者不伐矣吾罢老者休矣岳州赋于民者畞增二畞谓之毛种公闻立罢之夔之郡县行经界大为奸利不均公至为均之戒其部曰吾州土瘠而贫不与它等民岁输者捐之又捐可也行其部持什器与偕须水则钱市之通判夔州张纮公薄其人纮附丞相沈该进用诬公苛敛罢转运判官其归一不载蜀产送者涕泣而言公去我将如何明年起知眞州益务为寛大出俸钱籴米五千余石以减民输讼者至谕之其情得深自悔谢以去强猾者然后刑之适部使者有与公不相能诬奏贬秩一等免兵部尚书洪遵殿中侍御史汪澈论其枉诏还所贬秩提举淮南东路常平茶盐公事居无何得钱千者其赢八十万防女眞大入陷扬州四旁官吏环视而逃公先受命备海道乃独引兵趋崇眀西沙或劝无行公不听即日陞舟其案牍藏钱无毫厘失女眞既去有诏宠褒之曰吾将使効职不去者劝朝廷论其课之增为钱二百五十三万余缗盐五十二万四千六百余石而亭民亦以致富羡遂擢户部员外郎总领湖广江西京西财赋时宿兵于边挽输者以六万钱而致一斛公遣官属即其屯市之民爲便而用以饶迁太府少卿疾不能治事遂以右中奉大夫直敷文阁提举台州崇德观其粮在襄阳者得石百余万其诸戍亦不减十余万上犹冀公之疾愈而复用之诏曰须其愈亟以来隆兴二年闰十一月一日卒于苏州宝华山之私第年五十三乾道元年五月十二日葬于湖州乌程县霅水乡丘墓村屏风山之下娶郑氏赠令人先公卒男一人宜之女一人未嫁疾革告宜之与其从子升之以事君行已者曰吾固尝语汝今将死而言庶汝念之勿忘也公居官得馈遗藏之去则归于官凡四千六百缗文公之清节为似之矣夫使公之生也蚤而及乎文公之时文公必曰吾家有由也恶声其不闻焉某既载其事则遂系以铭曰
　　吁嗟文公　秉志孔武　鄙今弗为　维古之慕古谓伊何　必曰尧舜　公其承后　不坠厥问自仕迄归　甚敏于行　文公有志　迨我而成缅彼二帝　无或怨咨　既富既庻　我安静之凡世大家　谁其无孙　众称其贤　爵位之存公能继之　惟艰其有　时亦逢矣　用乃莫究士啜而悲　有时无年　维石有章　刻示九原
　　江原张君墓志铭
　　江原张成叔始入乡校即爲古文尚书时主司非王氏説不能通每入坐试席惟考究古义一不主王氏説于是天下凡评文章必归之通官贵人又独好予所为文且死属其子若虗曰葬必求予铭若虗既除丧之六月其母语若虗尔忘尔父之言乎即日自其乡走睂州来请予得其所书行事私怪其父生已不能追时好以老于诸生葬有铭必托之通官贵人所欲显扬于后而覆盖其子若孙也而复求予铭其生狥其志予固不可以夺如其葬则在子盍亦求于通官贵人可也若虗曰吾父非悖者其有以也夫予因叹曰在唐权德舆盛时为宰相坐庙朝凡有葬其亲者不得其铭则自怼为不孝乃今无一传者焉惟昌黎韩愈为四门助敎为国子博士其时所刻铭故赫赫尚存乃父之意抑其在此予愧非其人若虚泣曰茍不得铭以归是无以葬吾父也予不得已诺而铭之其先髙祖讳中理嘉祐初与顔复辈二十三人遗逸举召试中书省独谢不起就拜将作监主簿曾祖讳公绰其乡推为钜人长者祖讳浒尝与维州试第一而开封府者非维州比也天下之士举集焉试又在优等考讳珤以五举于礼部授九品官尝监泸南井盐致仕得右承务郎以卒成叔讳绩其季子也始自东汉张文纪其风节盖伟矣成叔尝欲世其家为不坠者故务为崖岸崭絶不可近至其论説天下事物之理则披抉其奥尽露州县长官闻其名思聴其説顾不可致皆就见之资以为政成叔之兄伯氏仲氏与其子相继卒能使其母忘其哀而伯氏仲氏之遗孙忘其孤其稍大也男乎诗书诲之女乎组紃诲之可嫁者嫁可娶者娶大小宗之不能立者亦皆使有所立其事若米盐成叔处之乃甚暇而办其余力犹足溢于笔墨皆可观百工伎艺无不通解成叔盖多才者以不得用于世而用于其家止于如此而已使成叔用于世则有得于今必失于古不知成叔其孰所愿哉知成叔者当能辨之成叔之卒年五十有二以隆兴二年十月十五日其葬于犍爲乡伏筒里世茔之次则以乾道二年十月乙酉娶汤氏左朝散大夫前通判成都府赠大中大夫牧之女生三子若虚若晦若退一女嫁杨铸铭曰
　　汉司空公葬于河南其子御史之葬则复返乎犍为之阡兮唐之末有曰褀字景福者始迁于江原而宅甘泉兮歴千数百载盖尝三徙而卒不失其世守抑可谓贤兮吾见公卿大夫既贵矣其后降于皁卒不过于再传兮盍亦观诸张氏所以不失其世守者居今而好古其所立之超然兮














　　嵩山集巻五十四
