　　钦定四库全书　　　　　集部四
　　紫岩诗选　　　　　　　别集类三【宋】
　　提要
　　【臣】等谨按紫岩诗选三卷宋于石撰石字介翁兰谿人宋亡不仕因所居自号紫岩晚徙城中更号两谿浙江通志载入文苑传中又载入隠逸传中盖二者均所不愧不可偏举故两见也集有丁丑巳夘纪年乃临安初破之后又有丁亥戊子嵗作乃至元二十四五年皆其中年以后之诗每巻题门人吴师道选仅古今体诗二百首殆意求精汰故少作皆不录与其古诗感时伤事者多哀厉之音而或失之太尽防览闲适者有清迥之致而或失之稍薄如邻叟言母子别路傍女诸篇欲摹少陵而不免入于元白山中晚步诸篇欲拟襄阳而不免入于钱郎皆取法乎上仅得其中然在江湖集盛行以后则啾啾百鸟羣忽见孤凤皇矣律诗不及古诗特大势尚为清整至如题净居寺之雪堕枯枝龙解甲藤纒怪石虎生须题栖真院之禅家也辨吟边料不种闲花只种梅颇不脱宋季俗格是则风气之移人也乾隆四十五年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀








　　钦定四库全书
　　紫岩诗选
　　巻一
　　五言古诗
　　巻二
　　歌行长短篇
　　巻三
　　五言律诗
　　七言律诗
　　七言絶句






　　钦定四库全书
　　紫岩诗选巻一　　　　　　宋　于石　撰
　　元　呉师道选
　　五言古诗
　　山中【二首】
　　我家万山中日日采樵去扪萝上层巅苔滑不留履落日负樵归云深失归路谁家犬吠声声在云深处
　　又
　　偶因抱瓮出夜汲涧底泉荡揺水中月水定光复圆问水水不语问月月不言倚树一长啸万壑松风寒
　　拟古
　　君心如栁枝春尽絮狂飞妾心如古木不受春风吹古木宁槁死可伐不可移风絮飞不巳飘零将安归
　　晩歩
　　径狭不容车溪浅不容钓平芜淡云烟独鸟下残照见山孑无言倚树忽长啸徘徊澹忘归空林明逺烧
　　有客
　　有客叩我门动色谈公侯权门热于火富贵可力求我性不谐俗素拙生计谋苟求未必得徒为君子羞拂衣起谢客夷然卧林丘
　　和渊明诗
　　林屋本深寂而多禽鸟喧一静制群动何必更幽偏西风扫脱叶见此林杪山朝防孤云出暮防孤云还云飞亦何心相对两忘言
　　宿栖真院分韵得独字
　　空翠冷滴衣石藓滑吾足偶随白云去栖此林下屋楼影挂斜阳钟声出深竹山僧老靣壁谁与伴幽独分我云半间欹枕聴飞瀑
　　寄意
　　妾家有明镜百链方能成寳匣玉为防持以奉良人自恃妾貌妍懒拂镜上尘妾貌未及衰妾镜先巳昬貌衰不再少镜昬能再明为君一磨拭烱烱光如新徒能照妾貌安能照妾心
　　述怀
　　孔明卧隆中世事若不闻草庐两三防大义固巳明陶潜晋处士束带耻屈身浩然归去来把酒惟长吟潜鱼游深渊好鸟鸣髙林是以古君子出处各有心
　　庭前有松树
　　庭前有松树百尺盘虬龙材大不适用偃蹇霜雪中五陵年少儿种花不种松寄言傲霜雪何似媚春风松有千岁根花无十日红众人逐时好君子惟固穷
　　探梅分韵得香字
　　絶壁两屦云荒村半桥霜孤徃欲何之林下幽径长寒梅在何许临风几徜徉谁家断篱外一枝寄林塘水静不揺影竹深难防香无言独倚树山空月荒凉
　　所怀寄何寺簿
　　斜日明逺树落叶走空堦闭门寂无事心澹境自佳美人期不来此乐谁与偕岂无南飞鴈可以寄所怀所怀不可寄孤云天涯
　　蝉
　　斜阳挂庭树有蝉鸣树颠无端聒人耳惊我闲窻眠吾观动物中至清莫如蝉翩然蜕汚浊饱飡风露寒此外一无求何苦浪喧喧口给祗屡憎不如且忘言
　　拟古
　　东篱有佳菊埋没野草傍草蔓日以滋菊苖日以荒生意几欲息菊短草何长深秋严霜下百草不复芳采采东篱花澹然发幽香万物各有时盛衰固其常荣华不足恃穷困果何伤
　　送赵宰之上虞【二首】
　　百里子男邦职任非不厚治民如牧羊扰之则惊走睠兹上虞邑江海环左右萧萧北风寒怒涛声撼吼元亮巳赋归世事付杯酒宗子古维城此行应不苟茧丝与保障二者孰先后勉旃重勉旃毋防经纶手
　　吾闻句践国昔有鸱夷子沼吴收隽功扁舟五湖里又闻越东山安石真竒士一局别墅棊失笑屐折齿缅怀百世风可以肃顽鄙峩峩禹穴山滔滔浙江水山川今犹昔宁无安与蠡为我谢二公幸为苍生起
　　感兴【二首】
　　愚公欲移山精卫欲填海嗟乎智力穷山海元不改春秋更战国仁义日荒怠近趋管晏功逺受仪秦诒杨墨骋邪説申韩祸无罪孔孟生其间迂濶谁复采羣嚣竞纷纭智力几百倍山崩海可竭吾道固长在
　　防鱼闻饵香宁悟钩入口不忍一朝饥竟落渔人手捕雉必以媒相呼欣得偶失身罗网中乃为媒所诱嗟哉二物防智不料其后飞潜一失所虽悔复何咎矧为物之灵而不慎所守饥渴能害心交游多卖友
　　次韵秉国种菊
　　渊明令彭泽自谓归来好外物一无累刚被菊花恼东篱兴悠然一醉舒怀抱陶没巳千载爱菊人何少谁能轻富贵髙蹈一世表种菊学渊明此意何矫矫栽培春雨中不待秋风老南山无古今世事何时了先生笑不言杜门方却扫
　　赠张君玉
　　闭门十日雨萧然抱孤琴之子从何来踏雨叩我门对床话达晓山窗耿青灯挽衣不可留何以赠子行问子此何时眯目凄黄尘四海非不寛可语今几人潇潇风雨中奔走欲何营愿子重自爱堂有白发亲
　　八月十四夜对月
　　好风从西来浮云忽中披片月耿层空清气入诗脾皎皎万里光谁言一分亏亏者盈之渐乘除迭相推既圆终复缺何如未圆时过满易招损极盛必有衰人事无不然一笑姑置之愿我尊有酒何喜亦何悲頺然就一醉月落吾不知
　　山中何所有
　　山中何所有古松与清泉一涵素月千尺揺苍烟我生乏世用乐此山林闲临流或倚树物我两悠然慎勿作梁栋斧斤斵其天慎勿入江海汹涌生波澜流荡易防返正直难自全我欲叩其理水去松无言
　　感兴【五首】
　　吴起为鲁将杀妻殊不仁乐羊伐中山食子太无情功名苟为重骨肉无乃轻以此谋富贵何如甘贱贫沛丰三尺剑抵掌收楚秦未央玉巵夀以功骄父兄惜哉一杯酒终愧一杯
　　晋人杀鸣犊孔子不渡河河之水洋洋临流一长歌岂无舟乃楫所惧蛟与鼍蛟鼍任险怪不度如我何黄鹄一逺举奚忧婴网罗
　　卫人将授甲鹤有乘轩宠爱人不如禽士固不为用唐人竞朝梁怒杀孙供奉兽犹知有君人胡不愧悚鹰犬饱粱肉饥人厌粥糜墙屋被文绣民有号寒儿禽兽食人食土木衣人衣俗偷或过侈民穷易为非君子固有守岂若世所为富贵苟可得贫贱终莫移
　　羣栖平沙鴈有警奴輙鸣鸣多谓奴妄哀嗷堕弓矰甡甡中林鹿以媒诱其羣相呼入网罟鹿死媒独生骨肉不相信效忠况他人轻言托心腹卖友终不仁君子能审友四海皆弟兄
　　有所思
　　君在南山南水濶云漫漫我在北山北木落天地寛所思不可见孤碧防岏片云遥相望脉脉一水间水流渺何许抚松独盘桓人生有离合把酒欲问天何以寄所思取琴倚风弹一弹不成调再弹谁与言抱琴耿无寐月落空山寒
　　杜少陵赠卫八处士韵别秉国
　　昔君坐谈诗古音振宫商昔我起舞剑三尺星斗光我剑何慷慨君诗何老苍感此一笑叹徒成九廻肠乆别忽相见嵗月惊惶惶岂无平生友对面险太行知心今几人况复天一方安得飞霞佩共挹天瓢浆道义有真乐何必甘膏粱临行劝我酒我饮不尽觞一饮情易阑再饮情更长斜阳重回首烟水空苍茫
　　示衢子
　　我学三十年巧不能胜拙汝年今弱冠慎勿虗嵗月何必千里师而后可受业何必万巻书而后称博洽读书贵有用岂徒资笔舌立身一弗谨万事皆瓦裂蔬肉同一饱自可甘薇蕨布帛同一暖何必轻裋褐贫贱士之常纷华安足恱晴牕明几砚夜灯耿风雪汝今其勉旃经史须渉猎顾我何足学当学古贤哲
　　戊子元夕大雪
　　去年逄元夕交光灯与月今年逄元夕交光灯与雪有月巳甚竒一雪更竒絶灿烂星斗光晃耀琼瑶阙纷纷竞儿嬉笙歌声不歇年来独衰懒颇亦厌喧襍呼儿早闭门拥炉烧落叶雪月两不知孤灯任明防
　　次张嘉父闲居
　　有诗可以吟何必拟李陵有酒可以酌何必慕伯伦自吟复自酌一笑睨白云巻舒见吾道聚散亦世情老我一茅屋萧萧山下村种有余地吾亦安吾贫兴来即杖屦孤徃无与朋晨出未启户暮归或扣门翛然脱尘鞅无怀与大庭所以轩冕贵不移丘壑心此意谁独识千载一渊明渊明不复作视此壁上琹
　　伯劳
　　呜呼有生初蠢蠢不知几血气均有欲扰扰靡穷已伯益烈山泽庭氏挟弓矢驱除或未尽遗类复纷靡岂惟枭鸟恶亦有伯劳氏至微物凶悖乃如此不思天壤间万物虽异类子之于父母恩爱均一理卵翼哺尔成胡为遽忘义昔闻乌反哺羔羊能跪乳蜂蚁识君臣豺狼知父子寄语当世人为此勿为彼
　　鹊鸦行
　　世以鹊为吉人多喜其鸣世以鸦为凶鸣多人辄嗔吉防一以定嗔喜此焉分相彼新罗鹞于何分爱憎群鸦竞喧集有耳若不闻一鹊不相容搏击以为能不知鹊可喜甘与鸦为羣妒善复党恶鸷悍徒不仁石显怙权宠望之不容身林甫擅柄用何有乎九龄宁为望之辱不作石显荣宁为九龄死不作林甫生邪正苟倒置是非竟难陈人事无不然何独此防禽
　　故家有乔木
　　故家有乔木众鸟巢其枝纷然各卵育自啄还自飞谁欤恣残忍縁木登其危毁室取尔子杀戳轻如嬉漂揺风雨中巢破不复支破者尚可完死者终无归自谓翔后集今乃失所依胡不舎之去逺择髙林栖主人不我爱舎此复何之哀哀鸣向天路逺天不知吾闻重太息事莫大于斯弱肉强之食扰扰今何时人生且未保尔死谁复悲寄言民父母赤子方流离
　　邻叟言
　　客行归故乡依依一邻叟把酒向我言重叹生不偶大男年二十前年方娶妇府帖防乡兵井邑备攻守万骑声撼天战骨今欲朽小男年十三娇痴犹恋母所恃惟此儿未忍辄笞殴垂白力耕耘一饭仅充口东邻数十家兵火十无九西邻破茅屋萧然一无有悍吏猛索租摧剥及鸡狗嗟子行四方颇亦闻此否偶述隣里情勿讶言语丑老妇洗瓦盆呼儿进畦韭愿子姑暂留为我进杯酒
　　母子别
　　客游严陵道中路哭者谁哀哀母子别云是夫弃妻百年结欢爱一旦生别离妾去何足怜怜此乳下儿呱呱未能语弃去良可悲儿啼苦恋母母闻转悲凄欲语别离苦孩提尔何知徒能抚汝顶相顾空泪垂夫妇义巳絶母子恩亦亏尔饥谁与哺尔寒谁与衣明年尔学行谁与相提携人言无母怜有父尚可依尔父忍弃我弃汝将如遗去去两相失相见未有期娟姢秀眉目梦寐或见之夜静涧声咽犹似闻儿啼
　　丁亥冬大雪
　　顽云拨不开隂风挟严威大雪止复作细民已嘘人言丰年瑞可乐胡反悲频年岂无雪雪少寒不知谁为御寒计茅屋曝晴曦今年雪大作始信贫无衣地炉燎湿薪僵坐缩如龟年丰固可乐一饱逺莫期但忧今日寒未虑明年饥岂知纨绔子重裘拥柔肌綉阁蔼春风金帐环蛾眉惟恨雪不多低唱饮羔儿且尽一巳欢宁为尔民思尔民毋自苦防有年丰时鸡豚燕同社玉粒香浮炊一饱有余乐八珍亦奚为寄语纨绔子此意知不知
　　路傍女
　　路傍谁家女踌躇不能去自言妾小时家本樵川住十五嫁良人长年秉机杼辛勤奉舅姑足不越庭户去年秋枣红邉人健如虎移家入深林自谓百无虑空山鸣剑防失色骇相顾星散各偷生不幸适相遇妾身如风花飘零委尘土妾命如蜉蝣焉能保朝暮一死恨不蚤空为年少悮去去忽相失零落在中路妾有乳下儿咿哑方学语四海尚干戈安知尔生死回首望天涯家山在何处妾命负所天顾影惟自怜自怜轻失节天下何独妾
　　七月七日
　　西风扫残暑防月澹新秋相传织女星今夕嫁牵牛翩翩聨鹊桥亭亭拥龙辀多少乞巧人笑语穿针楼吾尝夜观象细与推其由惟有五纬星顺逆有去留经星二十八歴歴如缀旒万古俨不动分列十二州其余众常星烂然满空浮休咎必有证君徳修不修胡独牛与女不与众星侔乃知尘世人配偶相绸缪少陵号诗史万象穷冥搜亦云年年渡秋期何用愁彼哉栁河东抱拙不自谋旁趋事曲折窃效儿女求谁与倡邪説诞谩不复收滛防转相袭防使其辞浮仙槎倘可乘我欲凌空游再拜二星灵一洗千古羞天髙不可问河汉空西流
　　访叶灵渊
　　细路如蛇盘山根复山巅振衣上千仞顿觉天地寛四山朗开豁斜阳淡平川溪浅不可舟桥断衣可搴依依桑柘村翳翳井里烟老翁古栁枢扶杖白垂肩问途入深巷蒲栁隠败垣忽得幽人居一室静且安中有揷架书外有负郭田种秫可酿酒枕书时醉眠自言居家好笑我行路难欲分清溪尾着我屋数椽【阙】






　　隣叟招饮
　　灯火隔篱落呼儿掩柴门隣叟挽我衣笑指老瓦盆酒尽意未已语杂情更真嗟嗟行路难劝我归与隣团圞一家乐亦足娱其亲低头愧叟言未语面辄頳父昔教我书意在为荣亲十嵗始知学二十能为文三十将逺游海波忽扬尘年今几半百亲老安可云嵗时一杯酒父子祖与孙客多在家少暂聚还复分曾不如尔乐欢然力耕耘父醉儿解扶翁归妪相迎十日九在家笑语蔼生春我无田可归岂无山可耕我无秫可酿岂无泉可烹幸及亲未衰菽水或可营无愧邻叟言乃不愧予心
　　我从山中游
　　我从山中游归来林壑暝涧水冻不流月出四山静柴扉不敢敲恐惊孤鹤醒徘徊踏明月倚杖看松影
　　次韵郑徳彛拟古集句
　　明月照髙楼永夜不阖扉盈盈楼上女耿耿如相依岁月忽巳晩草木变芬菲扳条折其荣风流付枕帏蹇修时不存悠悠谁与归仰视浮云驰俯见月在衣置书怀防中有约吾敢违愿寄双飞燕为我西北飞
　　次韵子益秋怀集句
　　春草秋更绿能得几时好人生非金石坐愁红顔老振衣千仭冈木落鴈飞早无营地转幽遂动自纷扰时哉不我与全身以为寳不是傲当时用拙存吾道
　　次韵刘和徳赋渊明
　　士之生斯世身穷志弥笃不惟气浩然亦是敦薄俗渊明晋髙士志岂在微禄不以进为荣不以退为辱云出鸟倦还吾亦从吾欲南山岂无豆东篱亦有菊日与田父游气象和而肃一枕北窻风红尘任奔逐起视天壤间四海空两目但愿樽有酒宁顾瓶无粟
　　再游石壁寺
　　曽为石壁游更借僧房宿楼阁倚林腰溪山醒尘目门寻旧僧清响应林谷老僧不厌客分我云半屋禅月岂后身尚余诗满腹疑我亦荀鹤再与赋汉牧汲井昼煮茶洗鉢夜分粥山空人语寂邀我入深竹独抱无弦琴不唱浮生曲月树影参差风鸣声断续翛然出尘表身世转幽独明朝出山去无言笑相瞩江上石牛眠秋草为谁緑
　　小石塘源
　　【源深几百里属严之建德接婺之浦江民俗淳古真避世之地】
　　万山欝回合羣木尤老苍细路百盘折﨑岖陟羊肠凉隂覆峭壁萦廻涧流长緑萝下百尺笑挹清泉香甘寒试一潄齿颊凝氷霜拂石坐未去樵叟来我傍云此涧中水其源来浦阳浦阳婺属邑亦我父母邦欲我饮此水而不忘故乡叟言起予意振衣欲飞扬便将随水源径度千仭冈叟前挽我衣迟留且勿忙吾家隔前坡林居愧荒凉寒醅旋可压为子炊黄粱防径行确柴门隠松篁推户拂尘席延我入中堂呼儿出长揖濶歩何蹡踉问我从何来惊顾走欲僵屡呼不复出自起致茶汤坐不分宾主髙谈到羲皇炊烟淡茅屋劝我饮尽觞葫芦烂鵞鸭盘饤罗芥姜一饱共酣寝此乐殊未央摄衣起谢叟聼我歌慨慷风埃暗宇县干戈几抢攘朽骨纒蔓草呻吟卧残创荒丘奔狐兎断础悲蛩螀奔逃不相顾流离各凄伤十年未返业几人失耕桑而此源中民熙然独徜徉数家聨聚落茅茨带林塘笑语声相闻隔篱灯火光翁妪各垂白童稚纷成行嫁女必近隣生男不行商死徙无出境耕织各有常地罏老瓦盆竹几素木床俗淳器亦古岂识时世籹瓜瓠满篱落麻苎翳门墙缺窦出鸡犬平坡散牛羊豚蹄一盂酒神休答丰禳村讴杂社鼓醉舞衣淋浪昼无悍吏恐夜无羣盗狂生者遂所养死者得所藏其乐有如此宜与世相忘叟前重致词为子言其详使我居华屋绮防交洞房使我服鲜丽翠綉罗裳食必具水陆饮必酣琼浆出则盛车骑锦韀紫游缰归则拥歌吹粉黛环姬姜贵封侯万户富储粟千仓如此岂不乐患至难豫防利者祸之的何地非战塲况有吏椎剥宁免盗陆梁安贫即乐土多财必遗殃人生守常分世事胡可量我闻重叹息临风几徬徨林霏掩苍翠囘首路杳茫逺山啣落日惨惨尘沙黄因思桃源中人多夀而康山深事简寡居安俗淳良不与外人接别在天一方儿孙自生长古今任兴亡世以为神仙此説诚荒唐平生志逺游恨不穷八荒去家百里近絶境见未尝邈与桃源居异世遥相望安知千载下以我非渔郎独恨无桃花夹防揺红芳花落春水涨一苇或可航














　　紫岩诗选巻一
　　钦定四库全书
　　紫岩诗选巻二　　　　　　宋　于石　撰
　　元　呉师道选
　　歌行长短篇
　　紫薇翁歌
　　【予家之东二十里有紫薇岩刘公孝标隠居讲道之地窃慕其为人因作此歌】
　　一掬之泉可湘可沿一拳之石可潄可眠其动也以天万壑之风不琴而弦两山之云不炉而烟其静也以天前钟后鼎左瓢右箪何荣何辱孰愚孰贤先生笑而不言
　　野田黄雀行
　　鸣不择上林栖不依华屋雄飞各呼雌翩翩自相逐渇饮野田水饥啄野田粟一饮一啄能几何慎勿逺飞投网罗君不见金笼老鹦鹉向人空作闲言语
　　美人一章寄徐秉国
　　有美人兮天一方弭绛节兮撷琼芳瑶环瑜珥锵琳琅修竹萧萧翠袖长芝宫芙馆椒为堂青琐窻户白玉床一笑满酌天瓢浆弄骊龙明月光欲徃从之路茫茫爱而不见空彷徨安得骑麟鞭鳯凰飞霞翩翩高颉颃白云缥缈遥相望凭谁寄取双琼珰
　　赠星命松坡
　　昌黎之生月南斗牛奋其角箕张口坡翁宿直斗牛箕自谓文似昌黎叟顾予命亦坐磨蝎碌碌浪随二公后文章学问愧前修有口但知能饮酒松坡磊落湖海人为我掉舌谈星辰蛟龙蟠屈终变化君子忧道宁忧贫夜半狂吟踏破瓮结栁为车穷莫送掀髯一笑问松坡文如二子今何用
　　浪吟
　　十载驱驰翰墨塲翩翩霞佩高颉颃赋窥贾马搜班扬诗崇晋汉卑齐梁斯文未丧道未亡欲寻坠绪何茫茫萧骚裋褐凄风霜匣中蛟龙吼干将男儿有志行四方安用把笔工文章掀髯长啸俛大荒残烟落日尘沙黄纷纷蚁穴争侯王邯郸一梦炊黄粱断鹤续鳬谁短长世间万事俱亡羊何如长歌归故乡古松流水绕石床浊酒一壶琴一张卧听孺子歌沧浪
　　赠王法官
　　石作人言豕人立或啸其梁阚其室道人叱咤鞭雷公驭风骑气行虗空赤手缚鬼如缚虎画地为牢通鬼语登坛摄将如有神问其姓字皆忠臣生不求生以害仁死犹赫赫濯厥灵百鬼啖尽何足恤吾独因之三太息闗云长张睢阳凛然大节死不屈至今日月犹争光荆州一失不复得江淮保障谁之力欲为汉唐开太平老天胡不留斯人
　　续金铜仙人辞汉歌
　　【魏明帝遣宫官西取长安汉武帝承露盘置洛阳仙人临载乃澘然泣下俄而盘折铜人重遂不能致唐李长吉赋金铜仙人辞汉歌辞未能达意因作后歌以广之】
　　汉皇鋭意求神仙神仙之效何茫然蓬莱弱水不可到且立宫中承露盘饥飡玉屑不堪饱谁谓有方能却老人生修短数在天多欲未必能延年秋风吹老茂陵树年年空滴金茎露建章宫阙随烟尘块然屹立惟铜人宫官西来果何意一朝辞汉将归魏吁嗟铜人如有知口不能言惟泪垂自从曹氏盗神噐父子相传巳三世汉宫故物无一存汝独犹能感旧恩凄然照影临渭水一折铜人扶不起宁为弃物委道傍不忍漂泊离故乡迢迢东望洛城路囘首长安愁日暮长安防华非昔时洛阳寥落谁复悲汉魏兴亡何日了长见铜人卧秋草【以下阙】















　　坐忘言八珍犀筯不如一饱苜蓿盘髙车驷马不如杖屦行花邉一身自适心乃安人生谁能满百年富贵蚁穴一梦觉利名蜗角两触蛮得之何荣失何辱万物飘忽风中烟不如眼前一杯酒慿髙舒啸天地寛
　　答吴子真
　　子居金华山之东我居金华山之西东西相望二百里半面未识心相知扳条采荣逺莫致梦中徃徃或见之子持一巻易我携一篇诗此诗此易世不识与子共作千年期前乎千载事巳矣后乎千载谁是非握手论心语未了松风万壑寒生衣山深梦断不可觅落花耿耿寒梅枝起视金华万山顶惟有白云来去飞
　　偶成
　　长剑不入英雄手劲气摩空拂牛斗埋光铲采今几年匣中忽作蛟龙吼古琴不入时人耳断弦挂壁尘埃乆桐尾半作防下焦髙山流水今安有自笑长不满七尺役役徒为牛马走学剑学琴两无用肯以穷困移所守孔顔非厄盗跖非夀西子非妍无盐非丑一时荣辱闲过眼千古是非空挂口何如长歌归去来万事无心一杯酒
　　答诸公游山作【用前韵】
　　金华山巅一挥手俯视尘寰仰星斗闲云满地白鹤飞积雪暗天苍兕吼北山周囘七百里名著洞天非不乆世人未识山中乐问我山中何所有旧传叱石化羊眠亦有耕田驱鹿走大士浴缾今尚在孝标书堂谁与守翩然东访赤松子何须辟谷能延夀出门一笑天地寛龊龊徒为儿女丑君不见东坡游赤壁东望武昌西夏口江山风月两依然谁能与客携鱼酒
　　答诸友【再用前韵】
　　之子词塲无敌手骑麟翳鳯集北斗借借人间月旦评滔滔笔下风涛吼方抟扶揺九万里可速则速乆则乆文章何止拟相如政事亦堪脩冉有囘首落日烟尘昏满眼风寒沙石走老天应未丧斯文君子固宜知所守刀以铦而缺砚以钝而夀名髙多谤毁女妒无妍丑乃知明哲可保身安用嚅唲浪开口悠然一笑对南山壁上有琴樽有酒
　　夜烧松明火次韵黄养正
　　银炉炽炭麒麟红销金帐暖熏笼烘防下有蜡可代薪笑我夜寒痴坐然枯松贫冨贵贱何不公安能排云呌呼天九重空怜尔松生抱有用材不遇匠石梁栋施帡幪盘根错节屹立冻不死凛凛劲气犹足排严冬颠崕峭壁人迹絶闲云流水相防蒙胡为明不能保身丁丁斧斤山其童鹑衣百结缩如猬地炉拥膝便可闲从容当年油幸不严汝禁余用尚及斯民穷阳和无声入骨髓不知夜雪没屋霜横空但见蒙蒙香雾霭四壁红煇紫熖明牕栊御寒何必裘防茸盎然一室囘春风何当散作一天暖坐令四海尽在春风中
　　祈雨
　　六月不雨至七月草木脆干石欲裂方士画符如画鸦呵叱风伯鞭雷车九天云垂海水立骄阳化为雨三日万口竞夸方士灵彼亦自谓吾符神谁知水旱皆天数贪天之功天所恶吾心修徳可弭灾大抵雨从心上来桑林自责天乃雨岂在区区用方士
　　次韵赵九翁
　　风雪骑驴穷郑五良史武陵忝厥祖文章千古推贺白余子碌碌何足数西风客路一相逄笑聣平芜共怀古神游千载襟期不学时籹竞媚妩翩然一鹗迅秋空纵横健笔凌鹦鹉愧我栖栖一钓翁胯下宁甘少年侮两鬓风霜飒短褐把酒长歌话愁苦君留不住我亦归枫林叶落津头鼔剑光错落耿青灯夜半闻鸡与君舞几囘欲寄别后书鴈飞不过衡阳浦树隂黯黯江东云栁色依依渭城雨人生相防不可期去住真如萍散聚我在金华北山北茅屋三间云一坞君在濲江西港西种秫有田有圃我不能徃君不来凄凄风雨谁为主何当共作子长游南浮沅湘北齐鲁不然赤壁吊东坡髙攀栖鹃登蚪虎放浪形骸期汗漫霁月一襟春万宇逍遥容与澹忘归弭节江臯采芳杜狂吟曽防舞雩风一笑渠侬行凉踽
　　梁父吟
　　【诸葛孔明好梁父吟深不满齐相二桃杀士之事辞气慷慨可以想见其人于戯天若祚汉孔明不死天下事未可知吾于此重不满焉】
　　建安天下如溃一榻之外非吾家黄屋飘飖定何许龙为鱼兮鼠为虎老瞒持力敢欺天朶頥汉鼎方垂涎紫髯将军一攘臂控荆引越三千里慷慨山东大耳儿南飞乌鹊栖无枝草庐一语君臣契目中乆巳无吴魏堂堂大义凛不磨灵闗剑阁争嵯峨昨夜西南一星落六尺之孤竟谁托渭水旌旗归故都江上空存八阵图抱膝长歌出师表古柏苍苍为谁老
　　姑恶
　　村南村北麦花老姑恶声声啼不了有姑不养反怨姑至今为尔伤风教噫君虽不仁臣当忠父虽不慈子当孝
　　赠姚星士
　　姚生年来如我贫澜翻口舌谈星辰凄风落日低黄尘客路相逄眼为青草鞋生翼杖生鳞一笑索我诗赠行我诗何足为重轻厯象妙处须推寻相国之生孕昴精客星动揺归富春天不祚汉星坠营泰阶或坼中台星大抵人事闗天文试算天下英雄今几人
　　巳夘寒食
　　今年客路逄寒食村落无烟春寂寂荒塜累累人不识芳草凄凄吐花碧麦饭一盂酒一滴哀哀儿女春衫湿我过其傍因太息有坟可酹何须泣干戈满地邉云黒路傍多少征人骨
　　追和东坡次蔡郎中游湖韵
　　昔年着脚穷深幽藕花十里烟波秋骑驴踏月杨栁市买舟听雨菰蒲洲酒楼倚天沸歌管繁华转眼如云浮山川悠悠尚如昨嵗月匆匆不可留君不见钱唐江上潮早潮生兮晩潮落滔滔东去何时休
　　西湖荷花有感
　　我昔扁舟泛湖去四望荷花浩无数谁家画舫倚红籹笑声逈入花深处笙歌凄咽水云寒花色似嫌脂粉汚夜深人静月明中方识荷花有真趣水天倒浸碧琉璃净质芳姿澹相顾亭亭翠盖拥羣仙轻风防颤凌波歩酒晕潮红浅渥唇肤如凝脂腰束素一捻香骨薄裁氷半破芳心娇泣露湖光花气满衣襟月落波寒浸香雾恍然人在蕋珠宫便欲移家临水住囘首落日低黄尘十年不到湖山路花开花落几秋风湖上青山自如故
　　琴寥歌
　　【柯山郑君徳彛家藏唐雷霄二琴不弹而挂之壁其师徐子观取昌黎二操以铭之其将传青霞子之灯者与】
　　壁乎琴兮不弹心乎道兮忘言操履霜兮猗兰忠与孝兮两全松风兮涧泉琴无弦兮有弦青霞兮柯仙道不传兮有传
　　有虎行
　　有虎有虎山之巅怒目炯炯当昼眠百兽畏伏不敢前凭林一吼秋风寒昨日邻家妇哀哀哭其子叩头呌天天不语或曰枭食母犬吠主含沙射影毒欲死封豕长蛇肆侵侮如此纷纷何独虎虎哉虎哉尔何知磨牙揺尾争奔驰妖狐犹将假尔威岂知彊者易弱盛必衰北平将军怒欲飞弯弓逺挂扶桑枝嗟尔有力何由施吾见食汝肉而寝汝皮倚剑睨天三太息弱肉彊食今何时麒麟驺虞亦物耳呜呼吾不得而一见之
　　张徳裕盘谷隠居
　　盘谷四面环青山晴岚暖翠浮云烟盘谷之阻多幽泉湛然深碧蛟螭蟠中有华屋贮神仙猿鸟不惊犬不喧竹侵行迳松碍檐人疑无路堪攀縁忽闻读书声琅然始信别是壶中天翩然振屐登其巅仰林俯壑天地寛桑麻尽处开平川千帆来徃无时闲旁有一叶渔翁船出没红蓼黄芦邉呼之来泊岩下湾就船买鱼归烹鲜煮茗有泉秫有田问之世事笑不言家藏黄石书一编安用李愿归来篇我欲前卜数椽幅巾杖屦行其间目送归鸿挥五弦闲窻静聴松风眠
　　田家妇
　　村南村北麦欲枯桑麻隂隂满路隅炊黍田头行饷夫饼炉未熟儿呱呱鸭头长幭短布襦平生未识铅与朱弹筝不用如罗敷怀金不愿逄秋胡眼前富贵何足娱一身饱暖自有余茅檐笑语寒灯孤夜舂晓织奉舅姑
　　对雪
　　顽云怙势吞烛龙一夜老尽江上骖鸾驾鹤下瑶阙羽衣森列飞行空玉虬夭矫振鳞甲猎猎怒战谁争锋银河剪刻纷弄巧姑射缥缈来无踪半开半落花绕树无根无蒂絮因风造物幻出不可测万变归我一慨中重裘何富负薪何穷烹茶何俭饮羔何丰天意茫茫无问处人事悠悠定何许丰年固知雪可喜贫民不以雪为瑞安得见睍消凝隂寒崕草木皆生春
　　同韵效欧苏体
　　草庐抱膝方卧龙狞飇撼户云埋冻鹊依依飞堕地饥鹰侧翅低盘空岂知水官夜鏖战鞭虬笞鳯驱前锋茫茫万里混一色逺近髙下俱迷踪松标特立凛生气竹腰不折凌高风长江一派清不泯浩浩独行天地中小民祈寒易咨怨君子守道惟固穷有雪无雪两不问仁耕义耨无歉丰君不见闭门无人僵卧处任渠门外深丈许穷则当与凡民异达则当为国之瑞何当爕理司化钧坐令寒谷囘阳春














　　紫岩诗选巻二
　　钦定四库全书
　　紫岩诗选巻三　　　　　宋　于石　撰
　　元　呉师道选
　　五言律诗
　　山居【二首】
　　结屋万山顶柴扉昼懒开捣茶惊鹤醒抛果引猿来笋短和泥掘松髙倚石栽有时寻胜去多趂暮钟回不谈当世事荣辱两无闻诗思半山月生涯一坞云砚干分瀑润香断借兰熏有客时相过呼儿采涧芹
　　春游集句
　　兴来无逺近吾得及春游江月谁人影山光落钓舟树交花两色石横水分流天外猿啼处数生暮愁
　　雪竹
　　君子亭亭操刚强能自持夷齐饿欲死廵逺守方危大节不可屈真心终莫移人心与物理每向嵗寒枝
　　吾家【二首】
　　松隂六七里茅屋两三家坡暖四时笋溪寒五月花泉声挟风雨云气走龙蛇谁谓谋生拙门前数畆明月成三友青山结四隣家贫猿执防林静鸟司晨好竹能医俗幽花不媚人盘餐何所有春韭与秋莼
　　雪
　　天地混一色楼髙试卷帘青山新面目老树换须髯夜皎月千里晴暄雨四檐岂无寒馁者僵卧在穷阎
　　抱膝吟
　　治乱古来有英雄今岂无人情云聚散世态草荣枯事定见天理时艰识丈夫山川何许烟雨暗平芜
　　伊昔【四首】
　　伊昔西湖栁清隂满畵楼午凉欺舞扇晩雨系渔舟春尽花无主风寒叶自秋六桥今在否空惜旧时游伊昔西湖上孤山几树梅断篱深院落流水旧亭防明月无今古春风自去来逋仙不复作消瘦为谁开伊昔西湖里娉婷十里莲香凝花上露影落镜中天枕簟水亭雨笙歌月夜船防鸳不解事常傍翠隂眠伊昔西湖外清隂九里松天低深雨露风怒走蛟龙林霭通樵径山云隔寺钟何时一行乐重到北髙
　　水亭小集
　　亭俯一碧倚栏思濯缨防鱼惊扇影幽鸟避歌声云断逺山出林踈落日明竹风如有意为我扫棋枰
　　得家书
　　乆客秋又晩思家梦屡惊空堦闻叶落隔树见灯明亲老贫常健儿痴学未成凄凉今夜月照我故乡情
　　次韵赵徳舆
　　人生如寄天地一蘧庐无酒喜留客有钱多买书敲氷时煮茗踏雨晩挑蔬抱道【阙】　　　今四十余
　　次韵芳卿一室
　　一室志天下何须山更深英雄四海眼道义百年心蕉鹿梦中梦松风吟处吟幽泉鸣絶壁不作世间音
　　次韵潘天英自感
　　处士柴桑屋将军细栁营穷通观世变离合见人情花不求春艳器当思晩成窝中足安乐何必传无名
　　次韵邵佥判幽居
　　闭门乆不出摩挲鬂欲翁有杯问明月无扇障西风神骏老嘶枥纸鸢髙入空天应怜我懒圃自泉通
　　次韵徐月卿秋兴
　　西风何许安处即家乡社舞邻呼饮时思礼荐尝孤灯茅屋雨落叶石桥霜鸡黍当年约谁能继范张
　　次韵天民有年
　　四海同一稔茒檐蔼富穰隣灯晓炊暖溪雨晩舂香有客歌良耜何人饿首阳三时足勤苦真乐在冬藏
　　再和潘天英韵
　　人生一传舎于世懒蝇营千古月知巳四时花有情吟怀今郑綮家学昔成自适眼前乐何须身后名
　　寒梅
　　闭门一巻易风定缕香凝落叶空堦雨残梅阁砚氷鸟啼深夜语犬吠隔篱灯不作红尘梦寒窻几曲肱
　　林下
　　结屋万松顶悄无人徃还饮猿揺涧月飞鹭防秋山竹静风相挠水流云自闲翛然忘物我禽语两相闗
　　次韵郑徳彛即事
　　瓢空饭落埃陋巷一顔囘月坐人醉醒风眠户阖开搜竒屐穿雪习懒砚生苔旧菊今存否长歌归去来七言律诗
　　春兴
　　春来无处不繁华岂独公侯富贵家青镜照眉池上栁碧纱映目雾中花贫谁知巳燕相识闲不求官蜂自衙惟有东风无厚薄年年芳草满天涯
　　春晩
　　夕阳门巷静无尘茶灶烟凝碧树隂千尺游丝萦逺思一声幽鸟伴孤吟落红庭院春多少新緑池塘水浅深每向静中观物态荣枯过眼不闗心
　　过北山何先生故宅
　　青云不在金华巅白云孤起金华岑百世相传勉斋学四书谁识晦翁心水流盘涧自探浅月照北山无古今人问故庐何处是门前松桂蔚成林
　　鹿田
　　鹿田逈在翠防巅乘兴来寻半日闲径入古松行落叶目随飞鸟破寒烟钟声不隔东西寺屐齿何辞上下山一见老僧如旧识相留煮茗试岩泉
　　赤松宫
　　几人学道得成仙兄弟俱仙世所难白石不随秋草烂赤松长鎻暮云寒月涵古井一碧云防空山半粒丹我欲乘风蜕凡骨愿随鸡犬事刘安
　　栖真院
　　空翠凝寒不受埃断崕千尺拥崔嵬老僧倚树惊猿去童子扫堦知客来石径晴因松露湿茶烟逺趂竹风回禅家也办吟邉料不种闲花只种梅
　　半山亭
　　万叠岚光冷滴衣清泉白石鎻烟扉半山落日樵相语一迳寒松僧独归叶堕误惊幽鸟去林空不碍断云飞层崕峭壁疑无路忽有钟声出翠微
　　归兴
　　归欤髙枕寄林泉安用悲歌行路难君子患无眞气节世人空笑旧衣冠雪深处士梅花屋月冷先生苜蓿盘谁谓家贫无一物牀头三尺剑光寒
　　自笑
　　归来更读十年书自笑今吾即故吾栗里溪山晋处士桐江风月汉狂奴种梅添得诗多少爱菊何拘酒有无随分生涯聊尔耳门前应免吏催租
　　春事
　　白了江梅栁又青游丝千尺网红尘鹁鸠夫妇孤村雨杜宇君臣故国春客里易添芳草思樽前谁是去年人桃花源上空流水安得渔郎一问津
　　题石壁寺
　　【寺旧有八景芳草洲眠牛石双港水防檀塔豹隐岩尚无恙若夫菡蓞池海棠源风月亭今皆芜废廼作一诗以纪其旧】
　　石壁名山多胜游背环古木面清流一池空对防檀塔双港中分芳草洲豹隐安知兴废事牛眠不碍徃来舟海棠菡萏今何在风月人间几度秋
　　雪
　　谁欤变幻旧乾坤剪水仙人手叚新银屋万家成骤富青山半防不藏春西园太尉方交贺北海中郎岂愿臣把酒孤吟元不俗何须夜访剡溪人
　　清明次韵赵登
　　九十春光半晦明东郊携手趂新晴飘零风絮如行客冷暖厨烟见世情宿雨秋千花有泪斜阳古塜草无名劝君且尽樽前兴栁上一声何处莺
　　九日次韵王夀翁
　　半生饮菊试仙方安用狂歌赋玉堂乌帽任教今日落紫萸不改旧年香人生还有几重九世事都归一醉乡千古渊明呼不醒天涯风雨暗浔阳
　　秉国池亭
　　曲曲防干面面櫺红尘飞不到斯亭避人幽鸟入深竹恋钓防鱼弄翠萍天濶倒涵秋水碧墙低不碍逺山青翛然独占闲中趣一枕荷风午睡醒
　　江山送客次韵
　　依依栁色黯江亭酒味离愁孰重轻携手忍看分手处别时争似见时情百年离合悲欢事一笑东西南北程芳草斜阳无际何当重问白鸥盟
　　端午次韵和徐改之
　　榴花灼烁露初干乍试香罗怯晓寒自古独醒多见忌与君一醉笑相看无邪安用艾悬户徇俗聊将黍饤盘千载沉湘呼不起至今遗恨楚江干
　　再和
　　涛头洒泪眼难干鱼腹沉寃骨未寒楚些一章招莫返曹碑八字好难防水流不尽湘江恨俗奠空陈苹藻盘我亦逄时增感慨凛然忠孝孰能干
　　分蜂
　　羣蜂割据作生涯户牖新开蜜酿花汉世侯王自分国秦民父子各当家尊卑两尽君臣义朝夕争趋南北衙因感途人本兄弟无知微物亦何嗟
　　潇江亭
　　背依古塔面层曲曲防干峻倚空万屋参差江色外片帆出没树隂中五更钟鼓半山月两岸渔樵一笛风极目子陵防下路滔滔惟有水流东
　　孤鴈
　　流落天涯偶失羣何心饮啄到江城一身去就分南北四海飘零孰弟兄无伴月明惟顾影欲鸣风惨不成声明年回首闗山路依旧圑圞骨肉情
　　雪中梅
　　蕋珠宫阙傍氷壶森列羣仙下藐姑玉骨轻匀铅粉靣霜纨薄衬素罗两般谁识花开谢一色中分香有无底事阳春藏不得凝隂消尽转清癯
　　送友人之武林
　　钱唐江上一帆风为我重寻旧日踪十里湖山空战舰千年宫阙咽僧钟潮生潮落东西浙云去云来南北徃事茫茫何处问残烟衰草泣寒蛩
　　清明次韵周君防
　　可惜韶光过眼明一分流水二分尘杜鹃声感客中客蝴蝶梦飞身外身一滴清明寒食酒万家红杏绿杨春鬭鸡走狗非吾事新火书灯谁共亲
　　再和
　　墓祭非经古未闻年来拜扫隘车尘谁怜原上千年塜且醉樽前百岁身榆火欲燃行客晩梨花不减故园春石泉浇醒浮生梦耿耿孤怀孰与亲
　　次韵秉国初夏
　　圑扇初分月桂芳单衣乍试雪罗香新荷祗似世情薄飞絮不如归兴忙梅润图书晨雨暝棋声庭院午风凉日来竹报平安否试向平泉问赞皇
　　白沙昭利庙
　　【按东阳志神姓卢汉辅国大将军也擒赤眉诛新莾与有功焉后嵗旱梦于吴王俾决白沙堰水溉田数千顷民至今赖之】
　　百战收功老故山寒溪怒涌白沙泉云台不与四七将庙食何传千万年香冷谁能燃汉火水流空自溉吴田愚民不识前朝事浪说神能驾铁船
　　九日同黄宏公游古城山
　　信歩攀跻感旧游寒烟衰草思悠悠西风白发空惊老晩节黄花独耐秋宇宙几人欢喜饮江山一片古今愁渊明三迳今犹在自笑不如归去休
　　次二子韵
　　松邉庭户竹邉窻归卧故山云半牀蕙帐夜寒眠鹤醒芸籖日暖蠧鱼香读书喜汝眼如月渉世嗟予鬂欲霜莫道文章真小技今人当与古争长
　　净居院
　　峰廻涧曲路萦纡万壑中藏一画图雪堕枯枝龙解甲藤纒怪石虎生须满楼山色自浓淡隔竹泉声半有无纸帐蒲团清思足更添梅种两三株
　　次韵吴子益
　　四野杳无车马喧竹隂篱落半开门牛归落叶迳邉迳犬吠斜阳村外村老树不揺波弄影扁舟巳去防留痕悠然乐意相关处坐对青山两不言
　　春怀次韵
　　弄晴天气半昬明春思不如诗思新芳草斜阳王谢燕落花流水晋秦人百年台榭几杯酒一片笙歌九陌尘可笑游蜂贪酿蜜引渠儿辈口生津
　　七月七日
　　玉宇无尘淡月辉谁传织女夜停机阮分南北任贫富河度东西果是非扪腹有书安用晒揆心无巧不须祈逄时且共樽前乐一笑淋漓酒满衣
　　自述
　　大儿不学小儿痴四十头颅巳可知道胜自然贫亦乐气充不与貌俱衰三杯徐邈圣贤酒一巻渊明甲子诗满眼世情从厚薄此心当与古人期
　　秋思
　　逺水遥天起断鸿秋光冷淡客情浓一川踈雨平沙牧半树斜阳隔坞舂落叶轻于流俗态寒花羞作少年容慿髙不碍乾坤眼兴入晴岚第几重
　　再用前韵
　　草堂何必仿卢鸿水色苍茫山色浓待月轩窻留客话隔篱灯火起隣舂虫鸣终夕如相语燕去知时不苟容一片吟情何许西风吹入乱云重
　　夜坐读书有感
　　四山月落正昬蒙留得书灯到晓红千古是非昭简册百年兴废老英雄人因厌乱方思治道本无穷岂有通植立纲常垂万世至今周孔不言功
　　次韵徐廷珪偶成
　　徳行谁能冠四科将兴将废道云何百年诗酒晋元亮万世功名汉伏波高枕林泉闲梦少出门风雨落花多人生转眼荣枯易未必金章胜绿蓑
　　读史【七首】
　　厥初开辟浩难名帝降而王绪可寻百代相因三代礼七弦何似五弦琴时逄否泰有消长道在乾坤无古今所以孟轲生战国欲承三圣正人心
　　世以燔经咎李斯斯文兴防岂闗渠楚人未烈咸阳火秦府犹存博士书吾道不随灰烬冷残烟空鎻帝王居独嗟先入收图籍刀笔区区计亦踈
　　秦亡四海角羣雄三尺胡然起沛丰首录鄼侯忘纪信不诛项伯戮丁公亲而寡助宁非叛国尔忘身始是忠赏罚于斯庸未当终然击柱或争功
　　汉楚兴亡事巳休至今堪叹亦堪羞郑君不肯更名籍项伯胡为赐姓刘寡助固知亲亦叛孤忠忍以主为雠人臣贵在明大义勿为身谋为国谋
　　今来古徃一封疆虎鬬龙争几帝王百二山河秦地险八千子弟楚天亡朝廷有道自多助仁义行师岂恃强徃事废兴何处问寒烟衰草满斜阳
　　莫言世事秪如棋千载是非人共知吾道废兴时否泰人才进退国安危诗书未火秦犹在党锢无钩汉亦衰覆辙相寻多不悟抚编太息此何时
　　志士匡君贵善谋古来直笔有春秋孔明扶汉何吞蜀仁杰兴唐乃死周成败由人天不管功名遗恨水空流柬之未相姜维将二子宁无身后忧
　　壬辰春雪
　　和气胚胎斡化钧胡然积雪拥柴门花梢冻压春无力山骨晴销晓有痕阳壮谁令隂作梗寒骄犹勒暖归根昌黎浪説丰年瑞为瑞为灾未易言
　　西湖
　　【乡人杜伯髙昔与诸公饮于湖上得风月一聨予爱其语因为足成之】
　　西湖胜槩甲东南满眼繁华今几年钟鼓相闻南北寺笙歌不断徃来船山围花栁春风地水浸楼台夜月天士女只知游赏乐谁能轸念及三邉
　　次韵苏巨卿
　　【金华赵某子同门友中更乱离别几十年不知其今为苏氏子壬午春访我不值留诗而去偶繙故书见之又六年矣因次韵以谢之】
　　谁叩柴门寄我诗迎门稚子予归青山唤醒十年梦明月空怀千里思今晋古秦天地隔范雎张禄姓名非人生百嵗发相见世事悠悠未可知
　　三洞
　　【金华三洞天下名山也下洞曰双龙小舟可入中洞曰氷壶水帘可观上洞曰朝真人多倦游矣】
　　群峭摩天不染埃凝岚滴翠欝崔嵬帘垂飞瀑无人卷舟引游仙出洞来一窍中谁开混沌三山外亦有蓬莱扪萝更问朝真路夹迳松隂覆绿苔
　　次韵徐则正山居
　　松间花外有虗亭花自向阳松自隂水浊不汚明月色人闲方见白云心棋邉冷眼安危着笔底放怀长短吟世忌独醒还恶醉浅斟莫使酒杯深
　　月夜纳凉
　　天地空无半防尘翛然池馆浸虚明几更今古月常在一片襟怀水共清风定波揺晴树影鱼翻露防翠荷声炎凉圆缺须臾事我独于斯感世情
　　次韵徐永之秋兴
　　谁谓四时秋最愁胡床谈咏晋风流山川长在英雄老草木无边天地秋惊眼一行渔唱晩斜阳万里客凭楼茫茫逺水空碧兴入芦花第几洲
　　次韵君防感思
　　满眼山川感旧游依然野水自横舟一樽长照古今月两鬓不禁天地秋有屋有田清颍尾自蒲自栁曲江头虚名不落人间世一迳松风穏跨牛
　　次韵徐深之
　　文章何必拟卿云笔砚无功钱有神明月能招山入户幽花不与世争春百年亭馆几兴废十载交游半故新过眼荣华何足较青门试问种人
　　次韵宏父初夏
　　留得三分春意和荼防犹可入吟哦人情踈宻庭前竹吾道巻舒池上荷结友岂无今管鲍论诗奚必古隂何梅霖骤涨江天濶还有长竿可钓麽
　　邵氏园亭
　　曲曲亭防日月春人间荣辱两无闻梅邉读易分明月松下敲棋碎白云东里先生新酿酒北山逋客旧移文家传应得青门趣手种园手自耘
　　次韵何寺簿闲咏
　　居喜山深人不知凝岚空翠淡含辉隔林樵语惊猿去倚石松枝碍鹤飞留客眠云聴涧瀑呼儿踏月扫苔矶冥心静坐勿轻出门外藤萝露湿衣
　　水亭夜坐
　　水光涵月浸虚窻醉倚栏干午夜凉蛙一两声隔篱落萤三四防过池塘风揺松影蛟龙活露防荷盘翡翠香俯仰不知天地濶悠然长啸据胡床
　　次韵杨恂夜兴
　　漫漫夜气万山深风露髙寒天宇清檐月窥人惊白发炉烟凝坐悟黄庭挑灯防剑心犹壮欹枕聴泉眼独醒毁誉不公随好恶试观陆羽煮茶经
　　徐子观生挽诗
　　一片清虗太极心浮云流水世情轻有生巳作无生计未死先求不死名墓必预铭唐杜牧诗能自挽晋渊明岿然貌不随年老留与斯文主夏盟
　　次韵赵子玉书怀
　　鹑结为衣鹬作冠采芝何处问商顔兴亡眼欲窥千古俯仰心无愧两间客路西风新白发野花啼鸟旧青山日髙浓睡平川屋安用鸡鸣度逺闗
　　次韵中秋对月
　　氷壶碾破一轮秋杯吸长鲸笔挽牛大地山河明色界九天宫阙耀琼楼香浮蟾桂今犹古曲按霓裳乐易愁四海清光无不照何须天柱一游
　　次韵君防初冬
　　一年好景橘黄时骤冷惟应瘦骨知吠犬频繁堕霜叶栖鸦不定战风枝炉何必试手可热文未能成鬓欲丝春逼寒梅三两防蹇驴江路试寻诗
　　七言絶句
　　杂兴四首
　　屋上青山屋下云清泉为镜石为屏客来问我谋生计一巻家传相鹤经
　　偶种堦前竹数根引风招月伴清樽春来为爱临堦竹今日翻嫌竹碍门
　　采药归来竹径凉满身草露湿衣香怕惊幽鸟穿林去不扫松花卧石床
　　四围緑树岩藏屋一枕清风竹满轩醉里不知山雨过醒来惟怪瀑声喧
　　钓防
　　傲睨羣雄百战来独全髙节老蒿莱三公不任云防将物色何须及钓防
　　孤山
　　老梅半树倚枯槎路入湖心第几家水月荒凉谁复问逰人多只防荷花
　　八咏楼
　　八咏诗传千古名蹇驴何在井空澄凄凉楼外双溪月曽照齐梁几废兴
　　小三洞
　　【予所居有小三洞金华洞天之附庸也各赋一絶】
　　四山廻合响幽泉古木苍藤路屈盘一局残棋双鹤去石屏空倚白云寒【右上洞旧名白云】
　　洞门相对是吾家朝防烟云暮防霞铁笛一声山石裂老松惊落半岩花【右中洞】
　　断崕怒涌四时雪虚壁寒凝六月霜倚树老僧闲洗鉢碧桃花落涧泉香【右下洞东莱吕公祖谦名以涌雪】
　　兠率寺
　　【诗僧贯休道塲也】
　　钱唐一剑倚霜寒万水千山蜀道难瓶鉢生涯何处在秋风松子落诗坛
　　西岩寺
　　丹崕翠壁数千尺絶顶僧房三四间老树倚岩岩倚屋白云飞去又飞还
　　紫薇岩
　　灵岩旧是先生宅拈笔新题郡守名月落空山人语寂涧泉犹作读书声
　　小反岭
　　【宣和辛丑方腊倡乱小民叛而归之故山以小反名属寿昌县】
　　泉本至清谁曰盗溪虽可染却名愚一夫作难随倾覆千古青山独受汚
　　净居院遇雪
　　梦囘寒月吐层崕汤响松风听煮茶倚树恐惊残雪堕起来不敢嗅梅花
　　次韵赵羽翁秋江杂兴【二首】
　　翩翩水鸟自沉浮红蓼黄芦两防秋隔水人家一犬吠斜阳篱落有渔舟
　　鴈落芦花洲外洲半川斜日独凭楼笛声何处鴈惊起防破清江一片秋
　　次韵杜若川春日杂兴集句【二首】
　　行约青帘共一樽牧童遥指杏花村如今只有花含笑悍吏催租夜打门
　　九陌净无车马尘不须移槛损天真凡花俗草败人意怅望烟云缥人
　　丁丑岁旦
　　不写桃符换旧诗辛盘竹爆付儿嬉山深未见新年歴只记梅花春早迟
　　晩眺
　　渔歌樵语隔溪村沙上牛归小径分烟树参差片帆落半川斜日九云
　　旅夜
　　拥炉兀兀坐成睡梦到家山人不知半夜酒醒还是客一庭黄叶雨来时
　　旅中遣怀
　　片云相望浙东西囘首家山路欲迷昨夜桐江江上梦倒随流水上双溪
　　次韵赵徳舆山家
　　茅檐日暖卧寒林过午老翁鼾睡声扰扰红尘山下路晓霜残月有人行
　　寄题千秋观
　　峥嵘金碧千秋观谁记当年贺监家湖水亦随人世改秋光一半失荷花
　　早梅
　　一气独先天地春两三花占十分清氷霜不隔阳和力半防机缄妙化生
　　白杜防花
　　蜀帝魂销恨不穷野花开落倚东风吻干无复枝头血几度啼来染不红
　　始皇
　　万世纲常具六经天应未遽丧斯文焚书欲灭先王道道在人心不可焚
　　髙帝
　　吕氏强梁刘氏危宫中枕卧复谁知酿成外戚中官祸兴汉巳开亡汉基
　　子房
　　韩亡誓欲报秦仇秦灭还兴伐楚谋一念为韩非为汉无功何必愿封留
　　许劭
　　四海同推月旦评是非公论至今存老瞒敢肆奸雄志未必不因公一言
　　祢衡
　　怀中漫刺欲何之四海交防只两儿不死曹瞒死黄祖杀身何补汉兴衰
　　曹操
　　心非禅代荀文若目识奸雄许子将身苟未亡终簒汉不知何徳比文王
　　栁子厚
　　早缀朝班附叔文晩随儿女拜双星半生巧宦翻成拙何用区区更乞灵
　　读明妃引
　　周求莘女终亡纣越献西施竟灭吴马上琵琶徒自恨不思强汉弱匈奴


　　紫岩诗选巻三
