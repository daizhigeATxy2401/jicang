　　钦定四库全书　　　　集部四
　　提要
　　初寮集八巻　　　　　别集类三【宋】
　　【臣】等谨案初寮集八巻宋王安中撰安中字履道中山曲阳人登进士第累擢尚书左丞出知燕山府除大名尹兼北京留守司公事靖康初安置象州绍兴初复左中大夫卒事迹具宋史本传安中以词藻擅名而行谊甚为纰缪陈振孙书录解题称其少时尝师事苏轼于定武未卒业而轼去防晁说之为无极令复往执弟子礼说之朂以为学当慎初之防因筑室榜曰初寮其闻见议论得于说之为多及后贵显遂讳晁学但称成州使君四丈无复先生之号今考集中多直呼説之为晁以道与振孙言相合其佻薄已可概见史称其以作瑞应表受知徽宗考蔡绦铁围山丛谈实由谄事梁师成以进幼老春秋又称其交结蔡攸引入禁中则奔竞无耻更为小人之尤史又称其附和童贯王黼賛成复燕之议又身自请行规措失当招纳叛亡挑衅强隣祸贻宗社则悮国之罪尤为深重然其诗文丰润凝重颇不类其为人四六诸作尤为雅丽史称徽宗尝宴睿谟殿安中赋百韵诗纪事令大书殿屏仍以副本分赐侍臣王明清挥麈后录载其诗周煇清波襍志又补载其序皆盛相推挹张邦基墨庄漫录又载其立春帖子称以才华清丽其人虽至不足道而文章富赡要有未可尽泯者录而传之亦不以人废言之义也其集见于本传者七十六巻晁公武读书志止作十巻赵希弁附志则作前集四十巻后集十巻又内外制二十六巻与史传目次相符自明以来久佚不见今从永乐大典采掇裒次尚得诗文数百篇周必大序称安中送其曾大父诗不论与汝小一月政自容君数百人句又杨万里诚斋诗话称安中行余深少宰制仰惟前代守文为难相我受民非贤不乂句又在象州思乡里作文有万里邱坟草木牛羊之践履百年乡社室家风雨之飘摇等句今俱不见于集中是其散佚尚多然搜罗什一犹可考见崖畧谨厘为八巻而仍以李邴周必大周紫芝原序三篇冠之巻首以存其旧焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀



　　初寮集原序
　　一代文章必有宗惟名世者得其传天生斯人固已不数向非君师作而成之则其道不坠者几希若稽本朝太祖以神武基王业文治兴斯文一传为太宗翰林王公元之出焉再传为眞宗杨文公大年出焉长养尊用风示学者虽间以刚直被排斥而眷顾终不少衰至于仁宗英宗神宗然后异才充满中外其杰出如欧阳文忠公又逢时得政同心德于三朝阅八年之久相与化成天下功不少矣故其门人高第尤多惟东坡苏公崛起西蜀嘉祐收以异科治平欲躐寘翰苑熙宁首待以国士及遇哲宗遂光显于朝中间小人敲撼挫揠欲杀不果者天意也上赐也晩守中山尚书左丞王公世家是邦博学工文词年十六即贡京师后二年坡至奇之公亦自谓得师也明年坡南迁不能防业公寻登第辟初寮精舍日夜读书着文年二十有七游五台为竹林泉赋以将相喻泉石格高而意新送某曾大父诗云不论与汝小一月政自容君数百人专用吾宗公瑾伯仁事致推尊年徳之意精切混成不类少作时方讳言苏学而公已潜啓其秘钥久之徽宗旁求文士召寘馆阁给札亲试骤掌书命由中司入北门歴二辖其制诰表章诗文大率雅重温润而时发秀杰之语定功继伐等碑睿谟曲宴百韵诗多出特命上恩与天通矣万目睽睽徒谓其鹤鸣九臯而不知夺胎换骨自有仙手故未尝以曲学指之今前集四十巻是也洎中兴南渡四海名胜迁谪避地萃于湖广而公壻赵奇子辟章又家之游夏大篇短章更唱迭和即已尽发平昔之所蕴且复躬阅事物之变益以江山之助心与境会意随辞达韵遇险而反夷事积故而逾新他人瞠乎其后我乃绰有余裕至如桂栁佛寺诸记闳深辩丽近坡暮年之作黄张晁秦既没系文统接坠绪谁出公右岂止袭其裳佩其环而已今后集十卷是也初公与先大父同为元符庚辰进士政和中公典贡举擢先公第二故公季子承议郎辟纲及公孙刑部侍郎秬曾孙今邕守宗孟继以集序为请久负诺责夫岂无说盖公内制十八卷外制八卷李文敏公汉老实题其首且谓公天才英迈笔力有余于文于诗皆瓌奇高妙无所不能用是序公全书所谓一言以蔽之者某尚何所伸其喙若夫本天人之相因考源流之所自以申叙累世之契好而告诸来者则不敢辞也公讳安中字履道享年若干后学尊之曰初寮先生故以名集庆元六年二月日周必大撰徽宗皇帝在位歳久文士诗人一时辈出不减元和长庆间人物如参政翟公待制韩公翰林汪公初寮先生王公皆以文辞自显号为杰出不可跂及者余未易殚数也初寮盖文健而深诗丽而雅至于制诏浑厚足以风动四方则李公汉老以为当承平之世多褒扬粉泽之词使伤居尔体痛在朕躬不得施于战士勿为子孙之谋更存辅车之势不得加于叛国呜呼其尽之矣自往至今几三十年诸公之墓木何止拱把读之使人想见当时文采风流之胜刘梦得云休唱内前供奉曲贞元朝士已无多是亦足以为初寮之叹也周紫芝撰














　　初寮集序略【案此序盖初寮内外制专集也内外制今不存唯此序见于永乐大典今附载于此】本朝承五季之后杨刘之学盛于一时其裁割纂组之工极矣石介愤然以杨公破碎圣人为世巨害著论排之甚力然当时文宗钜儒司翰墨之职者亦必循本朝故事如近世张公安道高简粹纯王公禹玉温润典裁元公厚之精丽稳密苏东坡先生雄深秀伟皆制词之杰然者譬之王良造父策骥騄而骋康庄一日千里而节以和銮驰之蚁封亦必中度岂能彼而不能此哉初寮先生太保王公自布衣文称天下由东观入掖垣由乌府登鼇禁皆天下第一选司内外制者累年其所制体大而义严事覈而旨深奇而不失正雄而不为夸褒勲劳则布带砺丹青之信施霈宥则有雨露涵濡之泽文治平则祥极乎凤麟申戒饬则诚着乎金石嘉武节则毅乎彪虎之威美文徳则昭乎藻火之华皆极其致盖与本朝三数公不相上下而驰骤乎燕许常杨之域若不以体制拘之骎骎乎汉氏矣盖公天才英迈笔力有余于文于诗皆瓌奇高妙无所不能故出为世用者如此自徽宗皇帝即位以来擅制诰之美者公一人而已得不谓一代之奇文欤云龛李邴撰













　　钦定四库全书卷
　　初寮集卷一　　　　　宋　王安中　撰
　　颂
　　拟进天应颂一首【有序】
　　臣读大雅皇矣上帝监观四方之篇称帝谓文王者三窃知圣人之德上通于天则精神允格灵眷昭答虽不谆谆然命之而啓迪感发之意固以明告粲着惟圣人克知上帝之心于无声之中得其所以言于是寤寐祗恪面稽天若故福禄茂盛基绪绵永用光裕于无穷虽然眷西顾而与宅立厥配而省山帝之所以宠绥文王者如是而已固未有高灵下堕白日显行之殊尤卓特也比者皇帝陛下恭修大报自宫徂郊天眞来临虚阙涌起衣冠仗衞旌旗辇路毕出于云际宸翰纪述既极昭回之光节名诞播具孚中外之听若夫于帝其训则炳乎其不可默已谨拜手稽首而言曰昔者大易肇判人羣憧憧隂阳并毗山川环互蓁莱丛蔚蹄迹交贯有圣人作于是佃渔耒耨之利施舟楫杵臼之用讲裳冕辩等玺衡明信首羲轶轩系唐跨虞赓以夏姒承以商乙缉缀阐扬至于有周而后庶事备嬴刘抢攘道术澶漫降斯草创置不足论帝用啬于眷佑閟厥休祉孕藏储毓以俟有道李宗宕跌仍世多盗五季仆起若不须臾三灵宅心并属于我有宋艺祖以神武勇智拱揖而立帝祚奋张挥斥振八纮而来之圻封纡余外薄于海德风膏泽时节流行兵休于屯而无所庸人尸其生而无所慑圣圣相授与天同仁简刑崇寛羣黎率俾櫜防鞘劒四夷稽服士有父祖相授之学野无尺寸不毛之田道之将兴万世一运神宗皇帝以天纵之圣御物昌之会沛然远览濬发独智穷妙道于决裂之后得名儒于隐约之中摆落因仍全法三代以经术造士以保伍寓兵以义理财以事建官以威信驭戎以力政弛役众制具定垂为永久天厚圣绪世重其华皇帝陛下圣学精微深惟尧舜之道孝悌而已乃遹追元丰之制作永懐昭庙之绍述睦族以厚风俗兴学以明人伦仁先穷民惠及露胔礼备于万物之富乐成以四气之和巍巍煌煌盖成周不足进已故神鼎成而甘露零大晟奏而灵羽至荣光出海而澄波绀澈眞符韫石而圭瑞告成云呈纷郁之五色日见戴承之二气双葩骈沼同颖荐垅期应绍至史不絶书是宜顾懐精纯亲徳向道云车风马来止来享窃惟上天无心惟民是视元圣体道天则弗违天人之相通久矣故西雒东岱耆老士庶连袂扣阍以巡幸封祀为请昔者章圣皇帝既膺寳命席丕平朝飨三陵伸奉先之孝肆觐东后展勒崇之典谒教父于亳社欵皇只于汾壤夫修道以锡符奉符以行事不为进越也皇帝陛下研几象以观妙道之原参稽羣言当既有成议矣敢因天应立节之诏辄献颂以广之颂曰
　　太极肇分天人异位惟皇上帝陶毓万类帝居崇高其视自民孰为司牧统和神人于赫有宋世世修德艺祖配天经纶开辟天付所覆全有四国干行坤承民以静一太宗睿明恩醲燮伐受命既固道化孚洽章圣纂服昊天其子旷典备举焜燿永世仁宗继体治极无为隆寛博爱如春之熙英庙入嗣奄宅丕后庆元灵长克昌厥后巍巍神考天锡勇智学穷几微道探本始睥睨百代駮无足议取成诗书弗约而契乃登鸿儒乃吁众俊法度是饬经术是训族懐于恩官严其分财用内丰威武外奋泰陵英断骏惠不忘昭哉嗣服率由旧章皇帝孝弟克承先烈圣学光明睿文秀发论据经术事稽熙丰賔兴贤能子惠困穷仁充天壤威憺夷戎八玉镇邦九金象物山川亿宁动植咸若康年屡臻礼备乐作和平之气发于休祥澄波効祉景曜舒光苑木连理池莲骈芳五色映空三秀搴房嘉禾秋荐甘露宵零羽毛之瑞金石之英所在辄闻来献充庭班贺相踵史书不停惟时皇帝肃举明禋于国之南专事天神其执伊何色之圭其陈伊何三代盘匜既祼太室时乗玉辂自宫徂郊侍臣骖驭云气虚明舜瞳先睹楼阁重复仗衞森布涌空十丈浩无央数日升于东氛氲四开麟车凤辇倏忽往来衣袂粲错冠弁崔嵬葩华葆羽拥植徘徊仆正虎士仰望俯拜万夫注观不隔纤霭上心斋庄裒时之对曰帝予临予敢弗戒升禋庆成敷锡时福亲御翰墨次第纪录神藻陆离天眞在目肆颁节名诏旨恭肃惟帝来格事超振古帝意明甚若相告语帝初何言着于率土帝谓吾皇圣孝感通克底于道文考之功帝谓吾皇制作大定铺张闳休莫斯为盛帝谓吾皇宜考诸礼奉符行事对越天地祖宗在天寝兆维雒往古太平其亟商度舒徳发号勒功乔岳观风纳贾展采汾亳帝谓吾皇勿抑勿迟九叙既歌万物由仪神只祖考有待兹时皇帝曰嘻羣臣是咨羣臣稽首天且弗违天眞之临以啓上心旷日未议申命于今鹤来观阙竹实出谷桧附玉芝雀生金鷟灵六眸天兽一角嘉瑞沓至理则昭晰惟圣宪天惟天从欲皇帝曰俞顺帝之则时迈其邦予敢弗力尔其辅予各扬乃职对天之休孚祐永极
　　诗
　　睿谟殿曲宴诗【并序】
　　臣比防圣恩召赴禁殿曲燕其日垂拱奏事退俟于睿谟外次花巾丝履进自东序促武再拜陞即坐席女乐数十陈于殿庭南端袍带鲜泽行缀严整酒行歌起音节清亮乐作舞入声度闲美俱出于禁坊法部之右于时腊雪新霁风日妍暖已作春意御榻之前有寳槛植千叶桃花陛下指示羣臣曰杪冬隆寒花已盛开于是皆顿首曰陛下神圣能回造化草木实被生成之赐乃先时呈瑞以悦圣情日既中昃甫毕初筵有旨许登景龙楼由穆清庑外阁道以升东望艮岳松竹苍然南眎琳宫云烟绚烂其北则清江长桥宛若物外都人百万遨乐楼下欢声四起尤足以见太平屡丰之象羣臣颂叹久之既夕复诏观灯于穆清遂侍饮于平成万炬层出弥望不极如星挂空而光彩动揺于云海涛波之上戸牖屏柱茶牀燎炉皆五色琉璃缀以夜光火齐照曜璀璨纵观环绕则又覩合宫萧台崇楼杰阁森罗布濩羣臣心目震骇莫有能测其机缄制作之妙者已而陪从天步至会宁殿琼铺珠箔合沓炳焕其所陈列则虞敦夏鼎商盘纪甗龙文防首云雷科斗眞若邃古三代之物陛下既御黼坐亲取寳器酌酒临劝命宫嫔奏细乐于前玉食嘉果南珍海错手自分赐载色载笑雍容无间羣臣饮德莫不霑醉夜分乃散归路观者如堵他日称谢陛下申谕一二辅臣俾作诗以纪而臣某预焉臣猥以凡材防陛下亲擢备位政府曽未阅月有此非常之遇形容颂述虽无诏旨犹当自効惟钧天帝所昔人梦寐或至形开而神悟想象莫及而臣今者身歴防严目击奇胜顾尝以文字误被圣奬且面命之其荣至矣谨斋沐课成百韵五言律诗一首缮写上进冒黩天威臣不胜震越之至
　　上帝通明阙神霄广爱天九光环日月五色丽云烟紫宙开三极琼璈列万仙希夷尘境断髣髴玉经传妙道逢昌运眞王抚契贤图规大壮龙位正纯干穹昊亲无间皇居掇自然刚风同变化梵气共陶甄层观星潢上重闉斗柄边摩空七雉峻冠峤六鼇连梦想何尝到阶升信有缘昕朝初放仗密燕忽闻宣清禁来鸣佩修廊列并肩兽铺金半阖鸾障绣微褰霁景流庭砌雷文绘桷梴宫帘波锦漾殿榜字金塡花拥巍巍座香浮秩秩筵嵩呼称万亿韶奏侍三千华歳称尧厯元玑舜璿冰霜知腊后梅栁认春前造化应呈巧芳菲已鬬妍樛枝雕槛小多叶露桃鲜错落飞杯斚锵洋杂管弦承云歌歴歴回雪舞翩翩黼幄祥氛合铜壶永漏延镐京方置醴羲驭自停鞭乃圣情弥渥诸臣意更防宗藩亲鲁衞相芾拱闳顚侧弁恩光浃中觞诏跸旋寳薫携满袖御果得加笾要赏嬉游盛俄追步武遄腾身复道表送目夹城堧仰揖苍龙象旁临艮岳巅讴謡纷广陌箫鼓乐丰年赫奕攒轮幰珍奇集市鄽博卢多袒跣饮肆竞蹁蹮蕃衍开朱邸崔嵬照彩椽桥虹弯矗矗江练泮溅溅击柝周庐晚张灯别院先余霞揺绮晕列宿泻珠躔浩荡三山岛棱层十丈莲再趋天北极却立榻东偏既用家人礼仍占圣制篇兕觥从酩酊蟾魄待婵娟转盼随亲指环观得纵穿曲屏红浪蹙巨柱赤虬缠光透垂葩井晶衔带璧钱萧台千级峻重屋八窗全就席花墩匝行尊紫袖揎交辉方烁烁起立复阗阗防宇防宁过中宵胜赏专铺陈尤有韵清雅不相沿户箔明琼串栏釭水碧棬规模商甗铸欵识鲁壶镌秦曲移筝雁唐妆俨鬓蝉窄襟珠缀领高朶翠为钿喜气排寒冱轻飔洒静便层牀借玑组方鼎炷龙涎玛瑙供盘大玻瓈琢琖圆暖金倾小榼屑玉酿新泉帝子天材异英姿棣萼聨频看挥斗盌端是吸鲸川推食俱均逮攘餐及堕捐海螯初破殻江柱乍离渊宁数披绵雀休论缩项鳊南珍夸饤饾北馔厌烹煎赐橘懐頳卵酡顔釂寳船言归荷慈惠末节笑拘挛放钥严扉啓笼纱逸足牵冰轮挂银汉夜色映华鞯人识重熙象功繄独断权五辰今不忒六气永无愆天纪承三古时雍变八埏比闾增版籍疆埸罢戈鋋文轨包夷夏歌徧幅员恢儒荣藻茒作士极鱼鸢肯构诒谋显多男景祚绵迓衡常穆穆遵路益平平亭障今逾陇耕耘久际燕恩渐鲸海涨威窜犬戎羶东拟封云岱西将欵涧瀍琳科宣蕊笈玉府下云軿帝籍勤初播宫蚕长自眠茧丝登六寝稃米秀中田庙鹤垂昭假坛光监吉蠲灵芝滋菌蠢甘醴涌潺湲合教厐风革颁经众疾痊雨随亲祷降河避上流迁执契皇猷洽披图福物骈太和输橐籥妙用絶蹄筌此会君臣悦应光简册编雅称鱼罩罩颂述鼓咽咽讵比千龄遇犹闻四始笺羁臣起韦布陋质愧驽铅骤俾陪机政由来出眷怜恩方拜纶綍报未効尘涓密席叨临劝凡踪第曲拳虽无三峡水曾步八花塼圣谕知难称才悭合勉旃钧天思尽赋賸续白云牋【清波杂志初寮进曲宴诗序云臣比防圣恩召赴禁殿曲宴云云其荣至矣后尚有二十余字常词也书之以见国家闲暇湛露惠慈之盛赏赉之序亦若是焉曾端伯得于李汉老之子云曲宴诗乃其父所作刘季高云乃王履道也曾以疑焉以此序考之何疑之有】
　　宣和七年九月二十三日睿谟殿赏橘曲燕诗【并序】
　　臣近者伏防圣慈以九秋既杪四海告丰申惠羣工特均燕衎于时天宇澄霁日景晏温帝居九重和气充塞大昕之初羣臣已集睿谟外庑趣入就列花巾丝絇拜手即坐圣顔悦豫咫尺不违天支蕃昌佩玉在席燕越郓国而下凡十眞王公槐相衮运逢千一并受其福亦多世显同升之盛云韶在庭行缀翼翼歌音舞节俱出禁坊法部之右属后荐瑞植物效珍嘉橘瓌橙近秀禁籞肇自元丰之手种仍沐宣和之膏泽金苞翠叶磊落璀璨非湘江楚泽下土之产所能髣髴就摘分尝香袭懐袖初筵已秩清跸再传珠箔轻明嫔御中出翠铺高朶金泥窄袂寳带玉贝琼璈瑶瑟端如游阆风拱霄极亲听云和九钧之妙御榻之左则上方之寳器在焉观者进云此碧落空歌大浮黎物也既称亿万歳夀笑语无间临劝不名海错南珍手自传赐上亲谕羣臣曰太平无事饮酒岂乐兹惟其时期以夜分极懽尽醉乃散臣某归自朔方预叨齿召天语念在并诏以内修外攘绥万邦屡丰年之意俾奏篇纪事臣顷以不腆之文仰误殊奬归美报上乃臣本志敢不控竭芜陋仰塞隆旨谨斋沐课成五言百韵律诗一首缮写上进冒渎天威臣无任
　　赤伏符兴运长生帝应期骏功光祖考大道仰君师皇极三才建春台四海熙高高天辅徳荡荡物由仪政叶隂阳叙恩均雨露施机缄神不测橐籥化无私黄道星循轨璿玑日转规农祥朝自正膏泽夜还滋耕首天田稼蚕先茧馆丝云谁知帝力初弗夺民时嘉种今仍降来牟此独贻上方轻赋敛人益劝耘耔陆播顔宁汗谿秧手任雨旸常不过高下两俱宜垅静无稂莠登足秬秠地腴从再易仓富必千斯已觉饶储偫何妨饱滞遗滴珠香社酿舂玉滑晨炊廪廥连淮上帆樯塞汴湄人和通斔斛家积等京坻歳事丰如此天心喜可知肃霜时既届夷则律初吹坐弛输边粟先共飨帝粢遂蠲阳馆荐将迓泰坛厘要与民同乐还开宴示慈紫清三境防玉府九重披仙掌擎宵露宫楼上晓曦明河临睥睨魁斗下罘罳鼇负蓬莱殿鲸喷太液池隔城花隐隐夹路竹猗猗帝所迷从向壶中入并随睿谟深寳构延福表云楣象纬层霄逼堪舆一气移风帘珠的皪霜瓦碧参差流步来清跸飘香度赤墀袍光明霁色扇影弄凉飔御坐花巾拥云韶紫袖垂僊音锵杳眇颢气变融怡师保周兼召钧衡稷与防万几当暇豫一笑奉畴咨介弟荣华鄂多男茂本支维城扶庆运聨璧秀英姿嘉橘争先睹瓌橙复共持琼浆封盎盎金弹间累累禹服分三壤湘江接九嶷移根来上苑荐瑞自柔托质依天咫懐馨脱海涯生成因道廕造化岂人为严靓侔衣鞠鲜浓类染栀阳乌飞啄卵崖蜜熟凝脾不数千头富应容四老嬉桃嗤西母献萍辨楚人疑沆瀣漙凉叶琅玕折晓枝雾霏先噀鼻香润已熏肌君赐来相续皇恩厚不赀觞行筵秩秩乐阕漏迟迟户响铿铜兽庭隂过玉螭画廊寻宛转杂佩步逶迤预许留关钥重升促履綦再中占汉日八彩望尧眉器寳森罗列虹辉粲陆离截肪传琖斚盈尺捧舟彝碧落天之秘蓝田地所奇连城宁复贵旷代未尝窥冰莹玻瓈瓮云承翡翠巵万丝萦玛瑙五色碾琉璃起立纷行缀环观略等衰欢悰溟渤隘饮兴岱嵩卑御手飱频辍宫缾酒屡酾翠钿来婉娈珠袂列葳蕤阆苑花常烂姑山物不疵流鸎歌缓缓么凤舞僛僛别按新传曲仍听絶妙词共看賔醉止那问夜何其莲炬光相属星聨弁欲欹酡顔回紫闼归路跃金羁讴咏声盈耳铺张说解颐肇从书契数卓冠简编推天纪承轩后河图受宓羲文心仍翼翼舜善益孳孳圣治宁人继淳风防古追飞轮诸福至投札九州驰震叠汤声赫威懐武烈丕欵金符誓牧篆鼓兆搜岐神力天山箭祥飚太一旗燕云恢北落灵夏慑西陲曩歳防推择新邦往抚绥宸篇丽云汉儒服拥旌麾乗鄣逾千里留屯阅再朞丹衷忘险阻白首分捐糜井邑今安业衣冠颇变夷买牛从汉吏牧马絶胡儿田熟营平老兵休定逺疲钧天犹梦到魏阙倐来思紫诏遄三节红尘踏九逵载前宣室席复侍迩英帷饮御陪胥乐勤归独念兹喜霑鱼藻惠许赋柏梁诗愧乏凌云笔徒倾向日葵扬休称万夀永御太平基
　　进和御制艮岳曲宴诗【并序】
　　臣伏防圣慈以海宇乂安机务清简召赴艮岳观赏春妍暖景物奇胜天造地设名言莫及上尊韵果南珍海错宠赐络绎宣劝稠重羣臣荷眷之隆遂皆霑醉退归想像恍如尝至清都玉府彤云紫雾虽髣髴在目然已不知其路之所从入矣恭覩圣制仍许进和谨斋沐牵课仰塞诏旨尘黩睿览臣无任震惕之至
　　栁暗宫城晕麴尘行穿飞观认敷春天垂千尺银河外云涌三山碧海濵地胜烟霞开浩刼花浓雨露近中宸曲江弭櫂归侵夜争看升平际遇人
　　艮岳进和御制二诗
　　云峰面面巧随人渌净兼无一防尘开尽岩英并涧蕊君王自与物为春
　　南苞雒艳贡惊春造化争先物物新镂管裁诗天语妙翠甖颁醴圣恩频
　　重和春宴口号
　　政布青阳左个边春回太极五门前琳宫就讲三千士琼箓聨名八百仙午夜雷霆来艮岳东风耒耜出天田颁觞紫殿君臣乐万纪重和第二年
　　进和圣制元夕诗【并序】
　　臣伏防宣示御制观灯诗仍许和进臣窃闻都城父老皆曰元夕之盛未有如今歳者盖道化昭格四海屡丰比自立春嘉泽霑浃和风应律河流通驶况复阙庭神丽端楼鼎新五门张灯实始于此臣敢采民謡仰赓圣韵尘渎睿览臣无任震越之至
　　斗城云接始青天汴水浮春放洛川缯巘千峯延璧月珠帘十里晃灯莲五门端阙初元夕万厯宣和第二年圣世亲逢叨四近颁觞连日缀羣贤
　　进和御制幸太学秘书省诗【并序】
　　臣恭覩陛下临幸秘书省观列圣神笔及三代鼎彝二王行草异书名画并以万几余暇所书千文十体与夫写物赋形之妙分赉羣臣移跸贤关欵谒宣圣次御经幄俯听讲说亲纡天步临观斋庑右文崇儒之盛千载一遇九州四海闻风呼舞今防宣示御制诗仍许辅臣进和臣谨控竭芜陋仰赓圣作干冒天威臣无任
　　九译何难致越裳太平声教陋成康千年文物储天禄四海英髦聚国庠册府缓留清跸响儒斋深映赭袍光侍臣谁草宣和颂落笔争看立堵墙
　　进和御制芸馆二诗【并序】
　　臣日者扈跸蕃衍被旨许至芸馆及遍歴溪山之胜初篁解箨新荷布水夏木隂合幽禽间关超然有物外之趣恭覩圣制谨依韵和进仰黩威尊臣无任
　　路转阳华许纵游南山松竹夏幽幽云来天半苍龙阙波涨溪心白鹭洲隔坞黄知林杏熟连冈青认摽梅稠绛霄楼观身频到独愧君恩久未酬
　　芸馆修篁静絶尘渭川那足比封君清隂密覆林间石翠色寒揺水底云风好知从宫扇动茶香宜入御瓯分裴回永昼人霑醉归踏青青径草薫
　　进和御制撷芳园二诗【并序】
　　臣今月十四被召自延福宫城泛舟赴龙徳西园春序方中天雨新霁波影涵碧阳曦舒华初叶修篁鲜润如沐潜鳞翔羽嬉泳弗惊梨花来禽之繁缀玉摛锦相望三十里探奇择胜燕赏穷日更纡神笔赐诗宣劝夕月既上又承圣谕嚼蘂荐酒风味超然羣臣相与极欢尽醉至夜分乃归再覩宸章谨依韵和进仰应隆旨尘浼天鉴臣无任
　　仙风吹袂到壶天池馆新晴日正妍罨画溪边初纵棹笼松花底缓回船金鳞跃跃依春藻绣羽飞飞掠晚烟醉眼重窥云汉作明朝万口想争传
　　西城春色静年芳灵沼文禽暖在梁岸舣轻舟泛鹢首路寻飞栈转羊肠杯心衬锦花留影波面镕银月迸光曾倚披霄高阁望清都自有水云乡
　　和御制白莲诗【并序】
　　臣近被旨游曲江观白莲赐饮蓬壶堂上晚复临流班坐平波千顷大厦十寻芙蕖吹香来袭琖斚暮烟高栁映带楼观天壤之内胜槩第一恭诵圣制仍许赓续臣谨斋沐和进仰塞诏恩干黩威尊臣无任
　　十丈层檐日脚留香风吹滟曲江秋石梁架海三山近玉井移莲八月稠白雪高盘初缕鲙青天露坐晚临流夹城飞观烟云合端觉身从物外游
　　华堂起江沚璇榜塞门楣眈如垂天云始与烟水宜圆荷盖千顷高栁排四涯娟娟初芙蓉濯濯清沦漪造物与奇胜冰姿焕相差唐昌玉蕊仙流步光入扉霜寒挈青女夜永过月妃纫佩杂琼华施朱笑红滋但薫百和香不染六铢衣新篇来帝所天语妙莫窥徜徉洞庭野九奏惊咸池恩隆许赓续万漏敢固辞
　　进和御制上已锡宴诗【并序】
　　臣伏防圣恩以上已锡宴西池方时承平中外衎乐嬉游之盛前所未有而眷礼隆渥独许辅臣至辋川忽于都人士女骈阗繁华之中覩此岩岫谿流修篁翠柏物外超然之趣心目萧爽恍出尘境宣劝稠叠剧饮径醉比再就席则既夜矣恩留门钥三鼓始归扶路纵观共叹荣遇恭覩圣作谨掇次万一依韵和进干冒威尊臣无任
　　三月昆明浩荡春芙蓉新殿压池濵香飘花外流觞宴云拥波心捧劒人别苑连冈晴纵目重门飞鞚夜生尘共欣鱼藻千龄遇拜舞昕朝整韠绅
　　进和御制幸池诗
　　神霄玉阙敞黎明芝盖雕舆下穆清风挟龙舟横太液人从鼇背上东瀛赭黄袍接天光近鸭绿波揺槛影平持橐此时陪燕豫岸花汀草共欣荣
　　进和御制大明殿御画屏风诗【并序】
　　臣比因朝献扈从被旨获观大明殿御画屏风写物赋形妙穷造化生植飞动意备理足盖圣孝发于诚心天机寓于翰墨成能独纵度越古今神灵监观谅所欣豫今者恭覩圣制仍许进和谨竭鄙思仰塞诏恩冒黩威尊臣无任
　　琳阙灵游恍驭风曲屏亲画孝心通越禽翠射宫檐外闽果红垂御扆中阶影近留金琐碎林光遥映玉青葱万年原庙钦崇极更识君王继序功
　　次韵赵承之赴穆清殿秋宴
　　楼殿云端拥万灵新规重构帝居成庭收雾乾坤静玉座中天斗极明宣劝声传龙尾逈醉归尘逐马蹄轻小儒未预金闺籍广乐因风耳屡倾
　　朶楼侍宴
　　东阙年年曲宴颁御尊宣劝醉春寒衮衣密似魁三象阁道高于蜀五盘一气已从调鼎顺八方今比覆盂安君王礼貌超前古辅弼须铭座右看
　　瑞雪应制
　　瑶坛亲祷夜如何雪逐青华玉仗过翦水乍铺重屋早吹花偏入上林多昕朝披雾闻天笑燕序惊春诵帝歌已卜丰年连四海康衢还解誉尧麽
　　进和御制喜雪诗【并序】
　　臣恭闻圣谕今冬气运未当降雪欲兴嗣歳请于上天玉音晨宣云容霮防既祷之夕嘉贶旋格乃洒宸翰作诗以赐近辅臣辄忘芜陋谨斋沐和进干黩威尊臣无任
　　呼龙种玉夜相先亲祷那慿太史占天借春容装苑木晓催风片舞宫檐胜游独许梁賔友高卧谁寻汉孝廉垅麦青青无近远三农知自帝恩霑
　　云车初近紫坛隂报享星光照羽林万乗欲祠琳馆邃九衢先雨玉花深海山出日迎天步花木催春悦圣心帝与来牟兴嗣歳三农呼舞仰君临
　　乙已歳喜雪御筵即席和御制诗
　　九衢歌舞醉为乡共庆飞霙报歳穰花趂小春飘宴席天回和气入雕觞三银阙涌云潢外万玉妃朝月殿旁圣旦亲逢赓帝藻不同梁苑召邹阳
　　进和御制南郊礼成喜雪诗【并序】
　　臣伏覩陛下躬修大报圣意斋荘假庙徕郊万灵承事而奔奏则旸隂恍惚升坛荐璧上帝垂恩而昭监则云月开露禋燎甫毕班贺夙退民繄率育以兴嗣歳则密雪随降默应预祈回御端闱敛福敷锡嘉泽周浃欢颂载涂所谓恩从祥风翺徳与和气游者于兹可验臣叨逢盛旦获观熙事仍防宣示圣制特许和进臣敢不勉竭鄙思仰塞诏旨尘黩睿览臣无任
　　竣事觚坛万玉趋缤纷密雪告休符云随太极飞晨盖天在浮黎大寳珠喜色生春临魏阙恩书掣电过幽都愿将上帝居歆意写作宣和吉礼图








　　钦定四库全书
　　初寮集巻二　　　　　　宋　王安中　撰诗
　　比在阜城寺中韵所得语还里任伯首和之因并録冀有相广者
　　縠纹春雾轻簟理秋涛平天风一披拂全体有余清是中自不恶我怀陶渊明
　　层城塡华屋政尔无好风沉沉古殿闭一洗万浊空端知黄面老真有清浄功
　　风襟得清泠世味增淡薄委蝉观四大缚虎视六凿中肠过饥雷益悟非妄作
　　炎曦正流金凉风在何许障袂日中来逃暑真得暑晶莹玉壶冰终不落尘土
　　日月行天机无意作炎夏百巧求一凉勤我晨及夜君子有四时盍归扫吾舍
　　便凉即嗜眠煑茗还破睡不为蚁穴战犹寻蟹眼沸果欲夣何夣应知味非味
　　小学倚在门大学升在堂众星自伏见两曜常晖光伊我思古人踽踽复凉凉
　　我观扬子云不解子舆语浩然天地间忍事草苦烛龙临太空鉴火君自取
　　读真诰
　　吾宗桐栢君氷采极少整吹笙缑氏山防辔金庭岭阿香侍紫清眉夀亦秀颖僊门定得僊道廕及遐永清娥阿母娇飞軿来羽野八龙云篆章肯向人间冩南真苦论道声气觉殊下却携九华妃共诣修僊者云林授玉书妙语真逹道心中翦荆棘一一种梨枣琼轩驾灵风歘下沧浪岛有待政何妨众真恶怀抱刘无损欲书十扇以韦苏州乔木生夏凉流云吐华月句作韵
　　俗尘云海涨客虑风旌摇还从不了处坐以一念超深居炷炉熏翛然带忘腰养生置莫论吾已陋松乔宿昔未闻道十年醉幽读睥睨天壤间万事真破竹今来知自笑逢塲罢竿木犹余劝縁心留賔与更仆学道办何等日用四时行梦寻汤饼到风入茶瓯生忘机心坦坦诣理言平平谁同坐清夜笼灯对微明出门趂鸡晨还舍结僧夏縁随香火惯迹渉林塘乍便恐住山侣麾手谢俗驾悠然指此心是中有余暇玫瑰红被径薜荔緑走墙风埃林籁起中有楸花香纬萧隔云雾乌鵶自回翔聴下辘轳声心与古井凉枕玉褭蹄琢簟波人字流氷瓮贮清泚意境已生秋睡余弄徽轸山髙水幽幽试作文王操若人还见不一勺淡薄味三生知见熏兹游聊忝耳翩若出岫云弋有孔翠羽寝有虎豹文吾宁不堪用渠亦何所闻魔环浄名牀嫠纳栁季户由来道力胜婉娈莫予侮菱花百链精烱烱寒光吐森罗万象交过即不得睹成亏系轩冕心地生眼花极知一饷静可扫两鬓华琴雪同卧起风月通贷賖髙防彭泽栁不比邵平柘浆工析酲卉醴可消暍客至亦不疎沃此防清樾道人有眼句翰墨相应发勿随标指防举似团扇月春怀赋得氷雪莺来晩春寒花较迟十字【按原本缺迟字韵一首因无别本校补姑仍其旧】
　　深居足移气熏炉坐晨兴春来独何觉汤饼梦腾腾永懐山中人遣花破寒氷一枝便有余经眼知吾曽【比见小桃折枝】
　　春寒殊未休春事不堪説阳谷溜微线阴崖削精鐡森然十八公须髯满残雪非无料峭风翠色已可悦寒雀随山影哀鸿带边声花迟社酒薄春工了无情东风好池馆芳草语流莺不必笑枯索拥书轻百城幽窻鎻云雾无人谁与开燕燕尾涏涏知寻帘户来春风到书律溪藤照山煤任尔择家舍梁尘飘砚台种梓期十年萟兰盈九畹河清防有时歳月坐成晚向来忝闻道及此且求本行乐未渠央何以语羌謇文王有遗操朱弦韵青春无言独下拜颀然见长人道防向千载诗书絶逼真逼真犹不尽试语老斵轮渊明苦长饥中年求一官归来莳松菊颇觉生理难我恐须出仕未出心已寒好谢山巨源作吏废游观赵公丈人行佛隠踏朝靴风流汉北海人物鲁东家同行得刘子过门抵昏鸦临分无长语进徳除空花【赵公汉刘子棠】
　　吾宗有子明粉泽乏外貎白衣罢秋赋深林藏雾豹谈经亦微诙乐实在名敎拟之金马生笑云恐差较【王子盘】同郡李逹之贡辟廱偶试不利还乡及河不得济作二诗凄然读之殆难为怀因为次韵极其悲苦卒少纾之当烦刘元忠彭少逸同赋
　　客行天雨霜屦穿敢留迹欲济河冰凘蛟龙情不测去住两更难凄寒断消息
　　颠风无安巢堕翼思故林谁回太阳恵照此穷谷隂扶持孔鸾辈矫矫翔千防
　　用大名诸公唱和韵送别少逸
　　宵济汹涛波晨征犯霜露倐来忽语别何所见而去疑君略奉髙或我媿叔度慨然陪节传邂逅莫忘故初欢记邺城徃还数如织抟风回銮阁相赏垂天翼君席今未暖我井久不食驾言又何之游交请絶息当仁语卒吐仗义身不谋所贤我者逺甚薄物之尤不荘醉麴蘖欲收醉乡侯微辞致责备近颇学春秋迩来走笔吟别后随手散收拾亦安用半是谐谑间不能所作工要解风水涣莫以人废言遂忽博士谩
　　和李逹之庚寅秋雨三首
　　闰余气先寒久雨愁更剧丈夫固逺虑奈此朝不夕恐泥有危行扶欹无安宅我思补天漏试錬五色石横空收泄云屏翳敢停迹还我阳秋恩与子两相适
　　客舎无晴阴日赴折简唤家居跬歩隔心念旌旗乱釡空雨生鱼遽敢议薪爨衾裯我自抱更为子三叹邻僧雨不出粥饭听钟鱼事与吾辈异一身易赢余而我千指家食此半编书饥驱欲何之投望琼琚侧闻州祷晴早愿光景舒祠官莫惮烦霑湿秪台舆
　　再和
　　长安贵公子对雨饮正剧明釭艶华屋今夕知何夕岂同扬子云反闭一防宅稍醒问予酒已复忧甔石贤愚置莫论俛仰共陈迹世路日参差咄防随所适
　　霖霪连十日茗盌阙招唤寒虀味独辛秋茧绪仍乱凭将苦雨诗商弦韵余防果无真赏音落魄不须叹向来天不雨啜泣歌枯鱼今来雨弥旬粒食还无余两家各四壁但聚古人书羣争声利欲趋顾璜琚岂敢丧所贵我行自安舒寒饥两未救杯水沃薪舆
　　郊行感兴
　　边风吹鴈寒雨宿黄芦下家鸡饱遗粒喔喔庇檐瓦孔鸾尔安巢慎勿翔中野鲜鲜野畦菊的皪弄深黄馨香不自暖白露凄欲霜明朝紫茱萸雕槛荐髙堂
　　试院对月
　　我行无町畦忽逐春波起平明发邺城暮宿清河涘谯楼唱晩静驿树惊飊驭亭亭华月上熠熠繁星委含晖穿幔翠度影入窓绮悲来兴视夜空庭纵幽履飘如浮海仙飞步不濡水
　　无题
　　秋苹一寸风吹我邺王台台边委黄落繐帷化飞埃平生三迳步屐齿粘苍苔覊栖望不到蝇头写归来人间持板手欲展何由开再拜丈人行巻投当琼瑰丈人龙眠龙【一作英】挟防奔风雷毫端须臾寄一挽正始回年来心法孤骎骎【一作冷冷】古炉灰渊明不并世此士谁为才紫鸾固超诣白鸥竟何猜所期岂朝华歳莫傥相陪张公作髙阳醇酎送幕中杨时可作诗诗成亦得酒而瀛渌又将熟杨复垂涎次杨韵
　　平生顾建康名下难为人见其似者喜敢复圣贤分元侯惟麴蘖好赐均无贫萍官新荐熟莲幕先饮醇坐令染指客诗语生寃亲柑黄松小苦赋笔乆埃尘何时获瀛渌更可调阳春
　　次韵杨时可李元中酬赠之作
　　初年种交梨可奈荆棘树闻道千圣前不传才一语彭殇防许争端作旦暮遇衣珠价连城谁遣泣穷路子知无生法未短飞升数当身认同归絶学何外慕龙眠玉颊翁是中得深趣萧然住山人妙甚垂天赋我为杨侯计政欲借前筯从翁须及今频脱户外屦
　　次韵王得之游福源观
　　维南国禋祀崇丘五云鲜路转楼居出林深歩虚传辎軿上真侣鬟髻太古仙緑章下秘祝寳此一掬泉至今争晨门奁香走填然帝子留绣盖宫嫱掷金钱吾宗初意行跂马税芝田醒心影娥池了了壶中天呼児话西游乃未得汝年先生笔扛鼎小友语更妍斯文到真处栀蜡漫贾鞭赓酬就俄顷惊絶图书渊覔句念宗武爱竒容子迁游山本庭户可但巢其巅眼中摛文地坐待歩武连幽寻赋异日端为续胶弦
　　望法华山怀慈上人
　　我无适俗姿发兴在林嶂前身一义堕好山输百丈永怀住山人败毳裹龙象频驱尘外轸径抵云雨上道人初恠问斗絶何从访师居不难寻天壁愕异状风烟自萧散草木更森长道人聊复尔仁者作是想重来傍岑翳眼净人亦王虎谿虽不过鹫岭聊得望遥知师冁然跛跛又安徃
　　过安平小集
　　王鲔未荐春永叹念河曲游子怀故乡书劒就装束横流一苇航归日三秋促属骖饶阳道解鞅获馆谷鸣乌尾毕逋喜信乱城角邑中二三子彼美温如玉行李徃来者东道礼尤笃一尊相劳苦桃瓜间红緑深严布金地良可避蒸溽呼龙劝客留雨声裂华屋诸公气吐虹不鄙余録録号呶叫博卢露跣围奕局漫郎本何者蒿蓬倚松竹更不效天随凄其茹杞菊
　　湖山纪游
　　呉山东南秀葱郁盘帝城西湖据其趾御气通波心余膏被草木蔚眼皆欣荣今晨天宇穆惠风汛初晴春色正妍妙放怀共扬舲中流入汗漫旷阔无埃氛湖光挟山緑倒射玻瓈青丝竹响空翠楼观森峥嵘献酬杂歌啸烂漫纷醉醒取乐固莫并兴怀一何深缅惟昔三贤精爽日以沉但余画象在尚想鸣佩襟希古秉微尚崇雅摅恬情羌予翳蓬藋无复企组缨澹泊自有得荣华非所欣舍舟纵散防逸兴生崚嶒白云引遐眺碧岫延深登幽期浩无涯忽到静者门长松有令姿流水无俗声絶磴猿可呼出谷莺始鸣乃知物外境兹象本不惊逝耶初无将至耶亦无迎便将谢尘鞅兹焉支頺龄山鸦接晚翅落日催行幐归欤赋新篇聊复记吾曽
　　贻梁东卿激
　　结髪抱竒趣被褐深自珍空肠贮明月坐友千载人长饥为驱出宦游古河濵侵寻簿领书陆海纵埃尘深迷谁复见无闷日湮沦使车重皇眷賔従实要津平生相与昧数面輙成亲如何氷霜别邂逅梅柳春我来闭空馆公归柅轻轮咫尺不得语寤叹良苦辛
　　送曹文叔
　　读书无见功要足补吾拙时从千载上坐友万人杰心源贮古月表里湛空澈政縁老懒故早觉追随苶推迁怀短檄甚愧固穷节安阳耆旧衰风采漫笔舌翩翩阿瞒孙乃出诸椽列爽气不可招敌榜近缧绁只今官罢休道学归澡雪加飱一言足人事防有别
　　奉酬李道源供奉
　　斯人倘遇真何必吾党士向来风骚伯领略罄同轨仙路共飞腾鸡犬近天咫但看横槊语力足走余子小诗赋竞病政自贤乎已眼中管陶郎翰墨颇自喜当官故痴絶捉扇谈名理早时随计偕晚堕鹖冠里史君柱后文此面恶难拟陆机生不识尚想汗顔泚只今官罢闲髙唱动连纸齐西井邑富三月花事起人竒渼陂同物胜斜川似逺心破城府快论注矢嗟予怀檄书寸歩畏李投床梦婉娩日永贪睡美亦思陪君嬉静钓濠梁水君方事棰辔问津从隗始十年投笔兴气已无万里努力就功名爵禄天下砥
　　次韵李逹之十月十九日风一首
　　葛制侵中冬奈此河汉沍障门恃织蒲更值飞亷怒舂撞不遗力既发宁却顾阴机足自由盛气尚谁怖老心百念灰一睡美无度投牀逼窻纸罅穴响交互飘霙半夜入方梦踏云路帝居环玉阙恍惚非常遇回天力故微讼风词已具
　　次韵李逹之冬日自纪二首
　　短长不相悬视此律筒换天寒今防许冬序已强半初阳来如缕残歳去莫绊亲交断还徃官列閙称唤无牛可扣角问夜何时旦新诗当美酒排遣孤闷散风期终未沬相与游汗漫
　　古心出古语不计彼不听蹮蹮来问学政有童九龄尚为一事大更读四方经但我鲜兄弟诸妹亦伶俜皇皇门户寄孤耿如晨星何时休世网遂逐鸿俱防君穷坐如醉闻此或少醒试凭道力胜两忘楹与莛
　　逹之质衣不售作诗某次韵逹之有田在蒲阴日以侵削旧居尝质人家既还而井亡于是箪瓢益艰故有争畔改井之嘲
　　顔癯虽叵堪幸列圣科四瓢箪顾自给所乐真细事君穷欲谁依月旦无髙议隣贪故争畔囷收复易匮吏懵辄改井甖汲亦难致空有能诗声度越侯叔起时裁乞米帖韵缀古风里娇怜啼门儿愠奈曳泥婢喧喧闻发廪共诟管城子君云姑安之吾肯屑嘑尔箧中敝袍在质当今可以櫺窻豕腹生列肆跨两市掉头相闭拒竟日却携至似云儒酸悭所得毫髪利寒暑递回换钱出几还此由来刺绣工不如市门倚以彼居货心必求速化理近闻髙赀郎禁与士夫齿盖防驵侩态歳乆薫莸似众富乃良规力古贫莫耻
　　顔夷仲有次韵少无适俗韵诗少逸既和之不可不赋
　　少无适俗韵市朝等居山所思鲁柳惠去我今千年官曹不厌卑危虑忘冰渊身恬道故在心傲防漆园顔丞赏我趣屡顾尘埃间我久作常语何得君来前东归散俄顷翩若风中烟此意念莫领搔髪空垂颠出门久无味不如杜门闲君方笃行李谅以吾言然
　　次秦夷行观老杜画像韵
　　寒拆天呉图饥籴太官粟拾遗官在朝何异老林麓英风想亷蔺妙手传顾陆防茸头倾冠駊騀镫脱足熊儿与阿叚左右相扶逐生平经纶具怅望青蒲伏穷涂付麴蘖放意谢羇束草堂幸无事尹骑时见辱清吟动霄堮逸艶惊鱼目顾兹神明意岂易丹青卜当时腰长镵憔悴十指秃声名乾坤破生事嵗月促但闻列仙癯岂见肉食墨企予攀逸驾短步羞匍匐不能师广袖乃尔好竒服嗜诗得隽永徐味自当肉不知褒公贵顾谓何郎俗穷通等梦幻思虑自枨触苦吟秪効尤呼醆进蚁緑
　　次韵荅任徳夫夹滩见贶长句并呈崔彦圣
　　我本可笑人略已近俗士侵寻久未觉大似城门轨永怀北山路相去不容咫云烟迷旧隐鸡黍悮幽子极知田二顷足了仕三已世縁成错料悔不妻法喜只今无置锥四海寄生理因循挿手版俯仰邺城里朝来对爽气或以古人拟颇复废将迎陶弄幽泚翩翩取自适岂问书费纸推移从短檄此念初不起园林齐地近人物何郎似无因覩白雉漫自手弓矢任侯十年旧邂逅慰行李新诗多态度誉我伤溢美君才老益豪笔倒三峡水我将观浩万事问伯始是间好看客风味化隣里亦知崔亭伯更欲就礲砥
　　送晁以道
　　人才限南北河岳日边徼异时颇自振以逺得轻笑顾我尚友心与渠不同调吾州向虽陋属令文元肖仙鳬谢云罗雪浪涌海峤问山如登天翰墨相焜燿髙标快目击胜语醒耳剽永怀种秫潜不翅憩棠召八年杖屦隔坐睡梦嵩少何人佀严陵寒滩理幽钓无因接孙登半岭听清啸渐恐落流俗中夜回光照倒海覔三珠更复得二妙风埃邺王城晚从折简召仓曹賔客次玉立见孤峭神锋森挺脱俛嘿愿还鞘至今牛斗间寳气干两曜伯宜承华勋仲合典书诏翩翩谁辈行官职忽哄叫美须草未鬬好面丧可吊斯人但寂寞瑚琏不荐庙我尝当馈叹呑愤类牛噍渊龙岂易扰遽敢议处劭念昔忝闻道鋭甚冠始醮百忧荒寸田孰与耕新烧区区冀有获韅鞅鞭复掉端来求代公兀守信麦漂便将涂六凿风籁息号窍政自畏攀援拄颊遭诟谯一官涕唾了得失已悬料嚢中飡玉法朝饥傥能疗纵无钱买山解有杖荷蓧从公问箕颍防足事游眺共待四明归重丐一言要
　　次韵和彭少逸送晁以道
　　吾军乆不张建鼓覔同道苍黄一二获便作百万号我行初济河首得晁彭耗轻车驾驷马邂逅王良造悠然望八极颇已快逺抱两公前后辈凛凛不殊操晁文早纬国辅以家学奥向来宏词出古气轧盘诰萧生宁抱关肯补郎衣皂老成吾犹及孝友神所劳彭诗动惊俗祖屈实自悼追竒诣岑险展读欲眊知名渔父篇雅惬志和好勿前丞相嗔何恃翰林傲方将摩二垒并可潄双瀑瓜代苦敦薄火攻良抵冒荆州一人半才慰阿坚到只今事行李遽欲戒驺导箕山老仙伯逺行避喧噪纷纷户外屦三沐安无躁仲氏徃吹箎吾党端有靠坐念玉壶冰讵堪风日曝鲁公屋漏笔莫靳平安报否泰等时雨春旱必秋涝努力加饭飡自余何足祷无卿我定豪别语愿忠告睡翁赖少留意适如爬瘙大臣不暑行官小奈亲耄网罗今转踈机穽岂重蹈得失傥未量天理问禆灶
　　长句送以道既辱和答而夏传圣诗亦用此韵以道复和一篇篇末颇及少逸与不肖因再赋此传圣姻家书问必数或可逹以道
　　癯儒缓趋走不堪备游徼古心乏妩媚亦莫齿优笑十年营负郭毕愿了租调诗书祝儿辈风味久必肖文穷覔退之钱癖减和峤此计堕茫浪出岂炫燿官供取无耻几不类椎剽退食独委蛇顾欲辈周召谁论尚白端觉壮非少缅怀千载人有道混屠钓风云随濶歩功业付长啸事成有辞爵縁断或遗照飞潜无必同出处信俱妙肯以牛衣泣求因狗监召竟知貂尾短何益鸢肩峭士初如大刀天髙看防鞘提携龙雀环胆破勒与曜断蛟剸犀兕左右随所诏用舍要有时遽欲帝阍叫沾襟岂终悔失马勿前吊龟寜行曳泥牺怯牵荐庙但逃明火灼讵厌短刍噍固穷而山立吾侪当勉劭无祸福莫长安用緑章醮我今百念灰内热息心烧来亲晁氏贤不住头忽掉淋滛雨十日坐恐行嚢漂新篇寄邺城钟磬逼耳窍舂撞到彭夏余子敢轻谯是公天机深世故成错料良医百遇毒彼已病俱疗渊明寓托逺捉扇賛荷蓧吾将急捕逐八表冩长眺迟暮傥同归升斗何足要
　　李永终还京师北岳王某以送晁以道韵作诗赠行某外大父贤良裴公实为邯郸公行状契义良厚故见之篇首
　　外家东眷裴典学不观徼初来接诸彦半发士龙笑贤科两过阁万字出戏调尽记十二题博洽古人肖亡书问安世多识数华峤刘蕡廷防讦罢去终弗燿纵横五车读未防一律剽生涯日萧索更甚东陵召当时邯郸公似是洛阳少文润淮南草诗赓苑中钓殿庐忽厌直郡閤或坐啸相从賔客老莫逆肝胆照严诗见杜集殆极天下妙鵩来蒲州坐永隔宣室召门生状董晋寒笔信雄峭岂惭呉季札墓劒挂遗鞘嗟予乃裴出母贤如徳耀授予其父书勉使起应诏此文载编末疾读快欲叫耆旧成鬼録零落真可吊但闻康靖第万物閟家庙子孙同蠧鱼竒字饱咀噍始予识京掾已叹才业劭叔兮秉周礼庄若客位醮官闲恣讨论灯火亲夜烧固疑言语工未睹寸管掉髙篇晚发伏疲兵血争漂予防中山毛载頴从八窍携持托抱关免以不敏谯规容曹参随敌敢杨雄料宁忧无肉瘦政恐俗难疗防搜废曹务招隐慕芸蓧子行择所向山水足观晀慎勿厌家鸡造请歴权要
　　定武赠晁以道【晁时为无极令】
　　北山立雄秀西山俨来奔棱层上云雨秘邃错朝昏风霆倐号怒势欲立厚坤兹惟神灵宅可但人物繁嵩阳擅月旦问山等龙门谓我山之英重以仁者言丈人盖代手脱口千载存莼羮与羊酪不复疑戏论向来无极神解与君争尊堂堂甄孟成版籍见诸孙如何置不问逺借寒谷暄我行傍乡梓念此永弗谖逢人试语似喜色凌朝暾问公谁辈行故侯苏季昆故侯遗妙墨砻山龛山轩亦有好事人帖收蜿蜒神明坐还观声泪已复呑公能破纸尾师友道弥敦要当藏名山仍意作九原续弦煎麟角并洗万古寃【一云万古无纎痕絶胜夸毗子空臂得瑶琨】顔持约为范师厚作孔明坐啸图十大比丘象观者以为聱讹不可不下一句
　　穷顔妙画今虎头忽以武侯为范侯他日却写十比丘下笔不数僧贯休作佛作相三昧游在江在海两浮沤丈夫心机入法流到处还渠第一筹
　　寄谢任伯【谢时为定武学官】
　　盛乐宫前紫府君开花流水不知春悠悠永叹坐石室自有此山无此人我来婆娑弄明月松声草色俱清新列仙元癯不佞佛却语小谢求纶巾明经使者风生在文字政须君等辈鴈门鴈美亦思归讲肄还当寻马队
　　寄江南睡翁【少逸时送从辟河间幕府】
　　金鳯台头我欲僊故人真谓翼垂天目光射落三千尺诗律追还五百年应縁又踏瀛州土寄问骑鲸今好否俗情限量须破除可无忘形我与渠
　　崇宁寺诗
　　周郎同歳小一月老气凛凛能摧锋佛隐由来足髙士经纶正在阿堵中平生蓬藋一畆宫颇与可人风味同好在江南香火社寄书防忆王墙东
　　次韵张应龙见赠长句
　　深居听客谭西山舌端崒生层峦山形卓荦尚可想客趣超诣何由攀漳颍空回自不韵梦渉山涧波旋环但携云根万窍碧归置毛頴陶间客真与山欲争秀烟霞气足词髙闲我亦良非适俗者分山一半同君还
　　同元忠少逸登大安阁各赋一篇
　　胷中堆竒忽块磊径欲凴虚寻我对梵宫日月擦防尾复道云霓涌鼇背佛将髙广快心赏天为空长舒眼碍冰层蹙岸见河漳雪气明山数齐岱安知一身寄城郭却指万顶看阛阓承平大驾昔此留望幸遗民今几在哦诗人物到白也题字风流希湛辈北都三士行作图胜游一日不可废
　　顔夷仲欲赴蓝田丞而郓帅移雍姻家或当避读夷仲诗为和第二篇此次退之山石韵者
　　秋虫不量翅股微几欲唐突鹓鸾飞髙梧嘶风食沆瀣何似死防鸱鸢肥顔家事业更清絶耆旧去眼知音稀贤哉鼻祖井故在执瓢便足忘君饥一官晚悔登龙断经歳不出关荆扉蓝田之山石韫玉白虹千丈晴霏霏退之壁志见髣髴二松阅世应百围丞聋未换渠莫恶郴江仙伯容抠衣侧闻亲嫌又龃龉漫恐髀肉摩鞍鞿戏人造物亦薄相咄咄此士将安归
　　赵圣符权涟水军使按周立事且去犹闻上乞不赦为作长句
　　颍川异日刚彊守诸吏僵仆奸豪走济南使君羞怯懦故破瞷宗三百口官为声名计则多寻常手滑如彼何心知昔人不妄作随事砭斫或拊摩河神娶妇理必往城北杀子吾当诃襄濆赵侯世儒雅轩昻忽变肠无它奴欺主女积十载侯以半纸申严科人言赵侯广汉后宜有擿伏如神手青衫诸掾日蹉跎众或屈凌天自佑谁过襄濆刻石傍告以吾言慰耆旧侯今儿子能文章母太夫人百歳夀
　　过客有赠逹之金者逹之作鲋鱼乞水急诗谨次韵
　　李侯茫茫悲欲泣人生岂能无缓急晨炊米尽抱衾裯富儿操金森壁立纵横文字对空虚肝膈不同如燥湿寒乡眼界太褊迫名誉才髙憎怨集诵书把琖九河悬虽我亦惊追莫及风雷防送横海鳣跃上禹门过千级奈何自比辙中鲋商歌感慨行人揖鲋鱼不愿决西江李侯所须惟粟粒肯捐一滴活波臣客真义动修虵蛰得金遣客曽莫留索我和篇何汲汲孤竹之管空桑琴已矣今人听不入
　　第二子赴河间诗人皆作诗送行读赵壻辟疆诗为次韵
　　家世无人仕苕浙送汝还为北城别河间知不去吾逺汝母犹持离袖掣中年生子今宦游吾与汝母宜白头中山西望三舍身诸老汝近吾何愁宫傅恩怜逮犹子宫师雁行余五弟至今乡闾尚心化友爱推髙一门里向来寒甚草根蛩迩来出入轩盖从富贵不愿此身独安乐幸与诸老同门户固应多国器汝徃岂为功名防古文科斗尽五车娱人翰墨真余事客程抢笠风巻纱归及诸老醉榴花京华新闻勿用説一时名士诗可夸
　　题李成山水
　　五日十日一水石此言虽工盖其迹请看天地开辟初岂铸日魂镕月魄忽然而成随所遇纳防风云元满肚吐为千偈口澜翻游戯法中同一趣李侯落笔风烟气妙处欲回真宰意扁舟不动水粘天落日孤明山若倚断猿吟挂清枫林涧松倒卧犹十寻白鸥似作终老计浮云自在年何深由来神品完天力一抺江流呑万碛寸量尺度但形摹画史如山尔何得贵人费尽千黄金寳奁玉轴谁敢争一声常卖落公手世间得丧谁亏盈我生懒率更踈放只有防舆岩石相它时真作画中人傥辱书来问无恙
　　次韵题李公休辋川圗
　　山林防足髙复髙俗子防宦争秋毫丹青邂逅着相衮晚顾不欲传儿曹妙哉吾家右丞相睥睨一世轻鸿毛云泉招隐去甚勇粉墨状景随所遭辋川庄图最得趣尽冩众巘围长臯废城荒烟飒衰柳断涧立石淙惊涛筼筜挿屋伴幽读莲芰泼眼横轻舠宫槐犹是鸣驺陌漆园已作防庄逃地因人好自竒胜岂必海峤骞鲸鼇想见解衣盘礴时六种震动山灵号平生经行意境足朽木不运笔已操小诗气象更清絶逺跨陶谢追风骚乐安老人吾莫及摹搨髣髴收藏牢书十咏有体法鍼肆见此古赤刀一时墨妙谁窃去龙劒飞失余环绦只今防题乃到我千载吾祖安敢褒家鸡诗画愧弗学但思卜筑诛蓬蒿辋川久无书契在未免四海求田劳
　　大风
　　青阳乘时木当行骤辞囚幽置髙亨骜骄嫚姣豪怒狞睥睨万物愤以争潜呼飞亷语曰卿媒妁阿巽助躁轻林交社姻窟昆兄腰领搦持劫诅盟玃颅鹰隼深目睛沐猴冠元加纮缨约束阴定阳眎瞠鞴囊革橐齐露呈顷刻翻簸揭奔轰撦帏裂箔仆斾旌堕檐塌桷掀架棚注射垣壝穿冡茔豹彪獐猪狒猱猩鸿鶤雉鸦鳬鳦莺殷蹏捩翅突奔惊蹶抵荦确罥灌柽防冲千车屹傅城犦槊万骑鸦噪营歩趋宕跌忘佩珩宫徴嘈杂停韶英披木榦根搴芳荣蹙水涛浪豗镜平眯霄耀灵一目盲触山不周八柱倾六幕摆撼始称情神嬉鬼笑语咿嘤余噫不收烂謌赓聚秽勃郁封观京执揽北斗斟四瀛五岳为豆罗峥嵘腐株蠧穴侑竾笙醉牵月娥舞金钲更持一杯夀长庚谁省天意不汝令小臣叫天吐丹诚方春风暴稀所更执法口噤臣輙抨幸属廷尉葅鲵鲸天哀愚忠勑阍丁往呼来前密订评竦身蹑虚倐上征涕洟拜手盻睟清臣材屑不足名中有婞直肝肠撑自下议上罪则烹察及蝼蚁帝圣明臣知风暴不难平惟断之果絶蔓萦帝首微颔慰遣并侧闻雷霆扫欃枪山恬海静悄不声濯濯生意回枯頳搜词谲诡纷纵横反风大熟想姬成
　　游峯山院
　　萧寺倚絶壁髙轩凴众芳僧窻得山翠茗盌仍花香眼界冩双浄心田増寸凉陂陀日向夕村落下牛羊
　　次韵李厚之秋日即事【时在试院】
　　当暑独披襟谁同梁甫吟山林劳客梦帘幕断人音庭籁迎秋静宫云傍晚阴赖传诗句好偏慰未归心
　　试院作
　　身入儒宫作抱关不妨文史暂偷闲秋阳皦皦天新雨晚吹骚骚木落山士子便应矜两监吾侪未合老三间孝亷同歳真同道对幕哦诗断徃还
　　闻青守梁元彬移帅定武作诗寄贺诸梁
　　相门谁数十朱轮华鄂今防节制分乡里正思前召父朝廷难辍大冯君风声自是埙箎合忠力同输手足勤应有池塘春草梦夜阑还绕北山云
　　闻帅府大阅军作诗送梁帅
　　坐想郊坰皷角雄弓刀十万拥元戎令传帐下偏裨栗声走山前部落空勒石何须称窦宪反风已卜相周公自嗟不预从军乐贾勇犹能气吐虹
　　和梁才甫赠定帅元彬
　　汶水衣冠记昔年明堂一木起扶颠孙枝竞秀传家学华鄂聨荣握帅权西省防摹留阃外北园风景付樽前晋阳亲近皆兄弟行集天朝拱细旃
　　无题
　　玉府真游拥万僊蘂珠深殿驻云軿宫尊自吸琼浆尽御笔犹封寳字全密防几重香冉冉倒藏余沥响涓涓君恩许侍神霄仗先向壶中覔洞天
　　读次文渼陂诗
　　白髪郎潜旧令君东轩携酒几回登当初天上化鳬舄今日人间下马陵边地久无能赋笔县斋新有读书灯昔游零落岑参在故语流传许十称
　　次韵魏端夫田石送赴试词学兼茂
　　谢韫归宁雪载涂新诗还道絮何如时因公子监门防颇识中郎阿大余赋笔久无三峡水囊书老趂独轮车只今靖郭家儿舍谁似先生食有鱼【一作寄声靖郭家儿道】
　　澶签宗室伯言见寄为次韵
　　賔客风流追七子宗支文物笑诸郎青藜吹烛书编乱古锦作囊诗巻长禅鉢芋羮聊得共夀杯酥酒故催忙秪今霜雪休车马谁对熏炉语夜堂
　　次韵元量贶诗
　　野性由来不受羁可堪风雨断追随卜邻有素须归隐防面无多更话离拜我低头要晚歳仗公取水记当时魏城邂逅犹惆怅秋鴈横分奈土思
　　送徐干臣
　　声华飞动水云乡挥翰初宜玉作堂投老肯留賔客榻临分聊属圣贤觞家山到眼千岩秀世路收心一粒藏趣驾青牛寻尹喜著书方便设津梁
　　次韵道胜冬日惜别之作
　　相逢不作白头新肯复悠悠问大钧煮茗坐穷西寺日哦诗惊动北州春吾侪渐可传书种児辈当令洗塞尘节物峥嵘君遂去驱蛩终始覔何人
　　次韵安喜刘簿上梁才甫瑞莲嘉禾一首
　　早日商霖浃四寰两年春令塞垣班秋清莲萼骈幽沼歳稔禾头合旧山【州有嘉禾山】事付史官应制可曲飜相府防公还王褒要是邦民耳请颂中和敢自闲
　　杨时可屡游朱氏园昨日方一载酒甚乐因次韵言其事
　　溪上桃花如有语怨君前日只空回径须留客车投辖相与浇愁酒漉醅我自马曹聊复尔谁忧儿辈觉追陪王郎醉墨题名处尚有余尊可再来
　　次韵和梁才甫上元诗二首
　　雪夕张灯白昼同坐知酒价长新丰月来方丈三山外春在元戎十乘中玉塞已传台衮拜火城先防相家风公归端是千年鹤回首鹓行一梦空
　　陈桥陪乘五人同劒铗休弹礼过丰骥足争先长防下蛇脂干尽旧山中【某前歳与闾丘唐汪魏随府北来始集于陈桥传舍】敢将野句酬明月但记宸章起大风【公家有上元御诗】黙对短檠悲晼晚绨袍恩重报全空
　　次韵和梁才甫与曾叔夏喜雨
　　金节经过玉帐开初筵风雨烛花摧鳯凰池外浓云合獬豸冠前爽气来已洗郊原秋淡荡不妨星月夜昭回拾遗説尹村村到盛防丰年社酒杯
　　次韵赵承之九日出郊
　　结客西城昔梦长无题重和不成章老防残菊情多感静数冥鸿首屡昻餻酒故应随节办丝桐政好为秋张鞭笞鸾鳯饶君去独守庭秋坐夕阳
　　喜雪赠梁几道
　　风色萧骚晚尚微呼龙连夜布寒威欲寻海上三银阙先舞云中万玉妃难老松筠増气槩未春桃李借芳菲典衣更为来年贺润泽先从宿种归
　　观傩
　　天回星斗腊将残傩仗欢呼陛盾寒逐疠已随三阕鼓链真何待五辛盘皇居夙有僊官防民瘼兼凴圣箓安歳歳更修周典礼都门耆旧喜同防
　　嘉山
　　北岳嘉山之阳吾先子之所葬顷因扫除数与道人学子留游村落间田无咎之庐可想见其处为作诗无咎归或为书之屋壁也
　　乔木相望十里村百年诵化耕耘食鱼谁就田文舍下马先经董相坟乌几繙书心自逺红旗赛社酒初醺何时结客嘉山路剥啄敲门却访君
　　次韵梁才甫游苑氏园
　　地僻风光到后时谁吹律琯转阳晖花争先近三台坐春敢轻随一片飞肯为孤妍回铁石那忧余赏间葑菲【韩退之以葑菲字押平韵】它年造物因依在领略吾州胜槩归国色无媒出有时几年幽户鎻寒晖人从浴鳯池边到香入乘鸾扇底飞诗落云牋传借借花同锦队想菲菲更闻芍药梢头信亦待邀公挿帽归
　　次韵梁跂道游苑氏园
　　晴日催花烂漫开九苞丹鳯引雏来春衫碧袖初单际歩障朱軿第二回许掾登仙全室伴谢公赌墅几人陪明年此乐知何处宣劝重持翡翠杯
　　渊明归侣独厐通坐客何人对孔融鸎燕不惊贤者乐蕙兰争泛快防风斑衣人在飘香外彩笔诗成徒歩中和语不工縁窘陋腐儒家巷草防戎【又作茸】
　　试院作
　　落叶飞飞度暗阶月帘风幔若为怀窻未有归消息应罥蛛丝上雀钗
　　秋屋无人见草经忽惊太乙杖藜青秪应烧烛金銮殿未胜熏香石竹屏
　　春日馆中即事五首
　　求友何人似谷莺羁游浑觉昧平生闭门春事关身薄荠菊青青自可羮
　　暄寒稀复故人书好在山中旧酒垆端欲梦从三径去方牀投枕展龙须
　　故国悠悠雪外城南山应复见髙棱向来梅柳春亭月曽傍诗书夜按灯
　　元夕嬉游遍海涯上林风物弄年华余霙堕柳髙低舞香蜡封梅早晚花
　　熈熈人物爇金炉歌舞升平六闰余辇路雪晴云五色史臣得记汗青书
　　直舍有书【时为大名簿】
　　晚风收雨故森森雀啅鸦骄未解阴车马不喧縁底事道人宴坐即山林
　　林低野濶暝烟浮似与幽人耳目谋邂逅前身溧阳尉欲将半俸博冥搜
　　右丞笔力到诸孙诗语元胜画不言防取踈踈并寂寂霜林烟坞欲黄昏
　　年来方寸湛如水照见霜空无一尘冩出禅家有眼句不妨余事作诗人
　　河西勘稻
　　据鞍不觉醉中乡水陆纷纷利害长便作河西劝农使梦回应未熟黄粱
　　予行为魏仓监门忽得前监仓官诗人江南彭少逸诗因次韵时彭以遗火失官
　　闻道长安桂作薪斗升谁乞向隅人魏仓一炬非无为似与寒枯慰晚春
　　庙堂鼎实待盐梅幕府千金政筑台孟子劝人萧傅作抱关不必是凡才
　　立春
　　城头云树不藏鸦邂逅东风苦忆家凴仗主林神放手为人匝地与开花
　　氷雪涔涔梅未芳欲羞兰蕙召东皇蒲萄定自有春色莫酌凉州孟伯郎
　　立春后作
　　东君珂佩响青驭多时下九关方信玉霄千万里春风犹未到人间
　　二月四日见小桃
　　香红初破北州春深谷嫣然一笑新莫为余寒嗟晚见锦帷轻拜卫夫人
　　清明后一日出寻梨花先过城南资福僧舍脩竹森然即赋小诗盛道爱竹之意客摘诗语病予曰君自有竹何来此为因作梨花解嘲盖予故秋至魏未尝见梨花盛时资福之句良率然也晚饮全福抵花下披取巨枝立植间坐欢甚径醉乃知吾家子猷直与竹同迷耳亦为作诗凡得三絶句
　　南陌无人地自偏僧房深鎻竹娟娟我来不为梨花雨要防春风碧玉椽
　　霜红雪白不同时春到骚人了未知素艶底应成偃蹇练裙缟袂且追随
　　花底杯盘借翠茵折花围坐当歌人谪仙自是开元客玉帐熏香揖太真【北州故人见此句当知我犹能自振埃间然亦不应以音声求我也】
　　自述
　　九尺张公天下士喜君不为语清妍共防风骨尚书似亦合胷中了未然
　　晏起
　　日过辰时犹在梦客来应笑也求名浮生自得长髙枕不向人间与命争
　　答钱和父市易
　　覉怀不到酒边开欲就钱郎把茗杯午枕无云来楚观试书春梦属多才
　　荣归堂
　　华屋飘零鎻夜台羊昙扶路肯重来若为甑黍成竒祸漫道人门似八裴
　　思家
　　睡翁怜我哭穷涂千里亲来不着书未用中宵思白髪孟光堪倚侍巾裾
　　见太行山
　　地上行人怜紫翠羊肠九折有谁过履危侧足非吾敢逺目防云得更多
　　题北城马铺
　　始欲愁生愁未涯清风白月客辞家北城下马无肠断泪墨斜斜涂晚鸦
　　渡黄河
　　河伯应窥豹管斑放船秋水不生澜洋洋得济非无命题满新诗赵魏间
　　黎阳道中
　　精神何足几年支疏广陶潜肯自迟又触尘埃行道上此时须记式微诗【少逸旧有诗云賔客次中消日月尘埃道上费精神陶潜疏广有故事行作江南归去人】
　　道中
　　靴纹緑净漾林影红芰鲜鲜得我愁却忆【一云不似】横塘拜新月折荷障笑木兰舟
　　次韵李元量谢司门干臣画山水诗
　　江上家山晚翠浓画痴端复覔诗穷李侯巻去亦亡赖却对呉侬赋北风
　　题新畵八贤阁像
　　此地何从列姓名半因新国用轻刑江湖万里知闻断图畵相防眼自青
　　题普通院
　　闭户野僧闻客避防巢林鸟噪人飞桃花落尽不须折移得芭蕉相唤归
　　重游全福留题罗信手种栢
　　邺王神武冠军中夜半骑龙逐老翁雷雨满空飞不去至今留鎻梵仙宫
　　漏月节风一箭长万牛无力挽苍苍直应刺着天公眼却遣雷霆下取将
　　以魏花两枝送梁才甫花不甚大作二诗解嘲
　　老去无心梦楚台行云欲见仗谁媒春风魏后尤骄蹇只遣红巾穉女来
　　求花闻道筑金台国色怀春肯自媒送入华堂应大笑不令乳媪与俱来
　　厚之将试三卫有诗谢人送蒲萄为次韵
　　云海龙须断不殊累累犹带夜光珠直应酿作春醅緑传与凉州亦丈夫
　　书扇
　　晕红围緑海棠春燕入西楼火令新防索画梁相对起翩翩知有解飞人
　　西池罗韈盛嬉游一水余香晚自流别试春衫蝉翼薄泥金新画小龙舟
　　汪廷俊以诗送蒲笋次韵答三首
　　刺水森森露碧纎宰烹端为厌虀盐政须留衬双轮輭未用来供一饷甜
　　入爼谿毛亦细纎调和终恐费梅盐故应黄面瞿昙老只説中边蜜最甜
　　少陵惆怅渚蒲纎赤米何妨对白盐枯槁自怜还自许长斋犹有舌根甜
　　七夕日送泥儿与彭少逸代简
　　此儿眉宇大儇好中但泥沙相合和造化作人日无数慿君熟防几争多
　　保塞教授同年丁仲勤广寄示和少逸十诗某辄寄之更不理彭意无复次第
　　身入月光重示定诸香水海静收澜便令彼岸﨑岖到已落初寮季孟间
　　僧中赏隽道林支傥有斯人见莫迟逺致髙情归许掾更知孙绰最能诗
　　三径从荒故嬾开熏炉斋杌伴秋来无心何地传心要不向人称弟子裴
　　旧闻千嵗辽东鹤塞上翩翩忽见过我有云间化鳬舄追随不用着人多
　　试吏初游魏大名题舆深眷独忘形山供爽气焉知暑日得髙眠不废经【仆初识今保塞别乘余侯于魏仲勤见仆诗于余处】
　　左相司文十稔余孝亷同歳异龙鱼君应扈从甘泉仗我自经营下泽车【仲勤与仆同年】
　　烟槛风湍想胜游新秋莲芡及旁州先生对影招明月政得加餐慰少留
　　眼防玉食祸无乡更卜幽居学仲长但遣有年供脱粟白头终不愿膏粱
　　自郎罢用心迂饥坐呼儿课古书只准髙轩它日过令吟交翠织华裾
　　康侯蚤日共周旋笔势翩翩两鬬妍乞与西山一丸药坐令风翮更超然【康恭叔尝预仲勤解送今席下亦喜作仆字劄诗语】
　　赋一首
　　竹林泉赋
　　王子游台山既赋焉明日过竹林挹飞泉而乐之曰是可与滔滔者同羣别为竹林泉赋
　　北山髙寒水不濡谷至花涔育王絶续王子决竒观于八表纵遐武于千仞独相羊而永叹揖天潢之流润曽去此之几何顾波澜其谁吝客有从余者曰夫子未覩竹林之水盍徃观耶缭松麓之右界面金宇以直出振杖行啸山空响答虎豹遁莽龙蛇惊蛰歘霁雾之褰駮睨崩崖之却立瀑布淙泻林岫辟易雷破斧而木碎纷其杂雨雹也星掣旗而石陨防其曳芒角也风軿电防蠼略碎磕旄旙噪驱钟鼓奋作其羣帝驭气而狩斯乎缟裙练帨缤纶襞积烟霏舆冲玑贝狼籍其列真踏月而下嬉乎乱流赴溪窍石逶迤冲牙玉佩嘈杂争驰被草木之鲜滋蔚云物之瑰竒蹇淹留而下上耿夕露之霑衣扬余袂而欲仙前洪乔与为期客曰自有天地即有此泉遒日月以俱迈夫子将安取旃客学诗乎诗曰崧髙维岳峻极于天维岳降神生甫及申山川之秀杰岂无与于吾人故曰石而不泉则山不声周勃霍光汾阳临淮未免于无文泉而不飞则声不伟酂侯平阳房乔如晦不优于制礼尝与客蹑隣斗之髙标临挂壁之跳波超万累以独遨俯一气之同和立南荣而视余髣髴余之谓何将不但夫金堂石室虹蜺光景之异丹砂瑟瑟芝草葩卉之多者矣若乃一拳嵚岑羣潦钟聚气偏产毒物恠藏蛊峭薄喧豗尚奚足顾彼谪仙之飞流与漫翁之水乐宁亦有是也防客退然曰仆何足知之









　　钦定四库全书
　　初寮集巻三　　　　　宋　王安中　撰
　　劄子
　　请行耤田礼劄子
　　臣准御史台牒十月一日文德殿视朝轮当臣转对者臣伏覩陛下肇建明堂既讫严配乃以十月之吉首行授厯颁常之礼三代坠典复见今日可谓甚盛之举矣臣幸以言语待罪禁林于礼文之事宜因有陈然臣愚懵浅陋不足以仰窥圣学窃尝攷之月令文盖钦授民时使时以作事者于农事为尤谨夫农天下之本也亲耕之礼事之本也王借千亩天子三推先农之祀耒耜之载穜稑之献见于经者其制甚详昔我太宗肇行是礼有司吿毕犹以不终千亩为恨迄于仁祖惟稼穑是好明道再借弁冕举趾进至十有二跬三公而下咸尽陇焉神考稽古剙法正兹国南之位哲庙继志述事榜以思文之名恭惟累圣所以敷遗陛下者抑又大备时令之颁此实先务比者迎真庆成臣获扈清跸待事郊次尝寓天田坛壝榛芜栋宇摧圮殆不足称陛下重本务农之意恭惟陛下天锡勇智自初临御立经陈纪全法三代之盛圣治昭格天人同和风雨顺序既屡有年而缙绅之士郊甸之老犹欲拭目朱纮黛耜之观者盖上以不忘列圣之徳下欲元元之众跻于富夀振古如兹而臣愚欲望陛下申命有司参具典故断自圣意顺时幸临若乃仗衞之设赉予之数赦宥之泽则愿陛下约文以就质抑末以隆本必于今无所甚费则久逺可以时行损益之宜惟陛下所诏臣言狂瞽或有可采即乞特降处分讨论取防施行
　　再荐台属劄子
　　臣今早于崇政殿奏知本台见阙监察御史一员面蒙圣谕令如李回等以名闻伏见朝奉郎虞弈操守恬淡论议平正累经陛下任使多所闻见昨任监察御史縁陈彦文理防俞防事令分析弈偶曾说及致俞防得知坐此罢去士大夫公论皆谓其过甚微又经恩宥已尝叙复知州差遣臣亲承圣谕记其人物若防召还旧职实足厌服众论亦使今为台属者知圣恩寛大不以小过废人则必皆有自立敢为之气其于台纲所补不细伏乞出自睿断特赐处分取进止　小贴子　臣与弈即非亲旧实见其奉使河北及为台属人皆称其清直无所阿附臣今早所论人材中弈又防陛下简记所以敢具奏闻
　　论臣寮奏乞推爵劄子
　　臣窃以庆赏之柄人主所专故书曰惟辟作福而周官太宰特以爵禄之事诏王至于驭富驭贵则惟王之听而巳以是知人臣之分劳固不可自言赏固不可先启也臣伏覩陛下亲洒宸翰申戒滥赏凡不以劳能定等其保明官吏并受赏者以违御笔论又因明堂钜典告成推恩度越常格申戒官司毋得攀援陈请然则赏无轻重惟务当功朝廷守于上台臣察于下圣虑一定其谁敢干臣尚愿稍因近事申儆一二比者陛下修祖宗以来太平盛事临幸西地而雅饰池苑东西八作事材等官十员辄援例乞推赏恩将作监遂为取防收接敷奏夫官以缮完为职若每事邀赏臣恐朝廷官爵有限不足以待之又中山府路帅臣河北路转运使以深州濬壕先事奏请指期上功其役甫休干泽之书亟至深州数里之城耳所保奏者官三十九员使臣胥吏三十二人又诋大名五十余里之隍池为不足比陛下灼见池苑因旧雅饰深州壕功不大并出宸断更不推恩此诚足以杜侥幸之原破经营之计矣然既曰更不推恩是乃无足赏者则官吏攀援将作监取防收接帅司漕臣先事奏请独可无罔功之罚乎方今懐利之臣造端兴事广辟置以来赇请媮岁月以糜添给官资积累遽至显列财用耗屈复扰齐民将惩此风曷自此始臣愚欲乞特降处分并赐行遣仍乞申戒有司自今非战多军胜不许申明收接陈乞恩赏事及凡营缮去处不许先事陈乞功毕保奏其显有功效在所优赏即乞临时出自圣裁降防取索旌一劝百用尊主势如此则下安分义时无滥恩操柄不移名器随重裕民足用其本诸此惟陛下裁择取进止
　　论妄兴坑冶劄子
　　臣窃惟自昔神考之世凡山泽之利掌于常平仁民爱物之意具诸成宪陛下亲政之初诸路坑冶惟旧系转运司钱本者自属漕司外其余告发检踏烹炼费用等并以常平条令从事官无冗员职有常守后因增广鼓铸乃于河北河东京东西陜西权差措置坑冶官属考于初令固曰权差又曰候措置就绪即行减罢积岁于此既无鼓铸惟陜西河东出自御笔巳并归常平司若河北京东西曾未及省而九路措置之使且复出矣河北之凿空扰下横及无辜既巳考验陛下沛然亲洒宸翰令具所费所得来上则官司迁延顾待蠧耗财力之迹臣预知其无所逃于睿断若夫京东西与九路之弊独可弗虑乎京东西之近其无异于河北陜西河东者固不待臣言而后知至于九路之事跨地辽逺体势甚重臣敢不为陛下详言之顷者朝廷遣徐禋往东南措置铜事其后又益以寳货禋复命于朝图绘之数增旧十倍乃奏请分委所部禋盖不虞朝廷使之自行也方禋为此数时峻文移禁锢人吏逼监司守令承认开掘江西洪州有严阳山苗脉久不兴发禋必欲有得不复爱惜人力开掘深入至命官何摭者暴露得疾以毙最后禋遣属官监守烹煅仅得锱铢州县不得巳承认数十两之额所谓锱铢者人固疑其所自来而数十两之额人固疑州县欲取之他也以此一事言之则九路之数岂皆确然可信哉禋既不免自行计穷情得则使事之外别立说以规自免曰若或得希世珍异古之寳器乞纳书艺局坊陛下圣徳抚运庻邦万民惟正之供而珍异古器之入自有司存如禋外臣岂其所职盖欲挟此以济欺诞骚扰之计耳逺方异事初或可为弗窒其源害将甚大今诉讼之词已有愿以田没官者矣矧官属吏额视发运司舟船人从券给公使之费又不特如河北京东西而巳也若夫东南旧来寳蔵厉禁严密鼓铸钱货又有近降御笔令两司通融趁办而青碌之类考于明堂第赏之书亦止逐路监司之效设有非泛抛索何必更禋辈侵官臣愚欲望睿慈加惠天下以今来体究河北铜鑛御笔指挥下京东西及禋领九路后来兴修坑冶处监司依应体究仍乞检防陜西河东巳降御笔参酌处分庻几不失政事之体稍去冗官蠧耗之弊逺近幸甚取进止
　　贺皇后受册礼毕劄子
　　臣某言云云天祚上圣申命硕徳仰俪宸极共承宗庙典册时举海宇同庆恭惟皇帝陛下以天纵之圣该日就之学致孝述事既兴宁考之法度告功报徳又备太平之礼乐日月风雨莫不顺序草木鸟兽莫不遂性以今凖古可谓盛时至于正心诚意之方齐世善俗之教躬所自厚人之难能日者长秋久虚柄臣屡请眷懐畴往却拒再三迫于天下之大公始订国家之彞训登崇邦媛用正坤仪若时宫壸之贤钟庆儒学之胄蓍协吉袆翟有光上将追二帝三王内助之风下可化九州四海妇顺之道臣蒙睿奨擢在近司职兹藩宣敢自踈外深惟一人之庆民犹有赖矧此千载之遇臣实预荣欣忭之情倍万伦等限官有守不得随班称贺瞻望阙庭臣无任
　　大获胜防劄子
　　臣于今月六日凖入内内侍省逓到御前金字牌子逓角一道伏奉御笔手诏以臣遣发军马讨荡奚贼大获胜防特赐奨谕臣即时望阙祗受讫臣窃惟陛下布昭圣武恢复故疆巍巍成功辉燿今昔臣首膺睿简付以重寄而到任之日残冦犯边臣累奉成算选将出师载加讨除连日大防俘斩数万边隅肃清实圣徳感格天地助顺锋旗所指迄用有成而臣任大责深劳不掩过仰系全度未赐诛斥巳为侥幸而复亲御翰墨曲示褒嘉云汉舒华龙鸾绚采不独光生蔀室固巳荣动新邦誓当碎首捐躯以图报効
　　辞免右丞劄子
　　臣今月二十七日准尚书省劄子奉御笔除臣尚书右丞臣闻命震惶罔知所措窃惟陛下以神圣之资临涖天下继志述事创法立政孝思维则先烈既昭而体道致用鼓众动化与天同妙且将纳一世于希夷清静之域则庙堂之上所与朝夕畴咨密勿赓载之臣非学足以知千古识足以明万微恬愉靖共足协賛熈运不在是列臣顽钝窳薄蹇浅昩陋材智之下行身犹殆独蒙陛下察之于隐约之中度越羣臣置诸严近北扉东閤三阅岁阴遭时之隆庆典系举每获以不腆之词铺张闳休睿奨所加未速于戾而心虑枯索血气殚耗方欲吁天有请少就完养忽蒙简注有此误恩矧文昌纲维政事所寄岂臣畴昔志愿所及防行冒处必至颠隮伏望圣慈保惠初终许从迁令因加考择以授经济之才庻于圣政有所裨益而犬马之臣亦安愚分得寛陨越之忧不胜幸甚臣无任
　　辞免左丞劄子
　　臣恭覩御笔除臣尚书左丞闻命震惶不知所措窃以文昌二辖参辅大政虽聨事合治靡不相须而挈领振纲固自有序图任之久原省既详惟时底绩之昭乃始就陞厥位伏念臣材资甚陋学殖弗丰误被眷知骤尘柄用仰维圣治一遵元丰成宪小大徯志不命其承臣所区区自効者特夙夜匪懈谨法守绳不怠而巳称报微蔑方竢黜幽重冒迁除必速颠陨伏望睿明旁烛终始畀矜改命真才以协佥论岂惟寛愚臣超越之惧亦足彰圣时授受之公臣无任
　　辞免迎授劄子
　　臣近具表辞免庆逺军节度使恩命伏奉批答不允仍断来章者臣奋繇孤逺仰被异知发号大廷付之阃寄师旄斋钺用侈军容儒者之荣何以逾此惟是端闱迓节具着彞章自昔勳劳尚形逊避顾臣么陋敢冒兹宠所有迎授伏望睿慈特赐寝罢
　　辞免垂拱殿赐宴劄子
　　臣伏奉制命除臣庆逺军节度使考之彞典朝辞日锡宴垂拱臣力小任重荣惧交并方当夙夜谋维仰副委寄宴犒异数何敢承克欲望睿慈特赐寝罢臣无任拳拳之至
　　辞免检校少师劄子
　　臣今月十八日凖入内内侍省发来金字牌递伏防圣恩赐臣御笔金花牋诏书已降指挥除臣检校少师依前庆逺军节度使充上清寳箓宫使兼侍读者闻命兢兢不知所措伏念臣奋自书生误膺寄任二年塞外莫补分毫既无赫赫疆理之劳独谨容容柔附之防虽欲捐躯矢石图报恩私而天威下临边陲自肃罔功弗绩久愧空飱已荷矜怜许其罢戍方投诚君父祈即便安百口徘徊一身羸病所期退伏讵敢侥逾忽拜云章具形宠奨矧兹视秩实首三孤经幄防严祠庭秘近皆非臣愚所可叨冒伏望睿慈追寝成命特降处分检防臣前奏换授阶官除臣一员在外宫观不特俯安于私分庻几旁协于公言臣无任
　　谢陈乞换阶官宫祠不允劄子
　　臣今月十三日凖入内内侍省金字牌递伏蒙圣恩赐臣诏书以臣乞减罢换阶官除外任宫观所请宜不允勿再有陈者冒贡忱诚威尊是渎幸盻亲翰恩隐有加承命震兢感余涕霣伏念臣顷縁末学被遇过优服在禁林久矣文字为职业逮登政地初无议论及边陲奉辞来宣责专镇抚方金人剽夺之后洎萧干猖獗之余军务日艰了非本指勉所不习巳跨再朞至于新附安宁邻封驯弭坐臻即叙尽出圣谟惟是年迈而神易疲形槁而病辄袭愿先汰遣盖迫衰羸仰荷慈怜曲垂训谕永言重费天地之造岂复敢爱犬马之躯夙夜周旋第知竭尽初终保惠独恃生成臣无任
　　辞免转官回授第一劄子
　　臣伏蒙圣恩以哲宗皇帝寳训成书将转一官回授者成编甫上信赏惟行曾是罔功敢忘恳避伏念臣顷从隠约亲被简知初寘掖垣遂兼史事中繇宪府入直词禁猥叨申命寖阅岁时盖无防绎笔削之勤而有饕窃稍食之媿暨蒙殊奨误尘政地训典奏御尚何关逮恭惟陛下体道建极饬正百度一遵元丰成宪以裁抑浮伪臣惟材下身备四邻岂异畴曩空官弗绩之微辄冒宠渥迩臣昩利累国是虞伏望圣慈深照悃诚许从寝罢庻授受之际大公出自朝廷则观听之间羣下益孚于徳意臣无任
　　辞免回授第二劄子
　　臣近蒙圣恩以哲宗皇帝寳训成书特转一官回授寻具劄子辞免伏奉诏书不允者恳辞误赏盖出忱诚渊听未回俞音尚閟揆义循分弥增踧踖伏念臣顷聨从槖再秉史笔追逐羣隽之后无裨大典入尘政路行复期岁先训趣就何力之有乃以前日兼官之末并縁故常霑被恩渥夫名器之设所以为天下公而廉隅之崇盖当自朝廷始傥容虚受实累政体敢惮危悃仰祈迁令伏望睿明旁烛特赐矜从庻几下得以逃罔功昩利之嫌而上有以副责实抑贪之意臣不胜
　　辞免回授第三劄子
　　臣两具劄子辞免哲宗皇帝寳训成书转一官回授恩例伏防圣慈再降诏书不允者劝赏之典必务当功义或可辞敢避三渎伏念臣顷在史局初无防书之勤比奏成篇了无关预貤恩下逮是则何名矧身在近司动系观听茍懐冒昩岂不累国仰祈天鉴俯照悃诚终赐允从以安私分词殚情迫期于得请臣无任　贴黄臣伏覩不经进书官辞免回授恩例已有得防依所乞者与臣事体一同伏望圣慈矜察特赐寝罢
　　转太中大夫辞免第一劄子
　　臣恭覩御笔以生致渠魁东南敉宁宰臣执政官各迁官一等者狂冦陆梁上勤南顾兴师命使兆自睿谋圣武布昭下弗及议天地顺助将士鼓勇荡平巢穴俘执渠魁江山清夷四海溢喜臣猥以凡陋之质备数政路进闻天语退诵宸翰窃闚神略度越百王萤爝之防靡所自効敢复昩利侥冒庆赏仰祈渊鉴俯照悃诚特寝误恩俾安愚分臣无任
　　辞免转官第二劄子
　　臣伏防圣慈以臣辞免迁官恩命特降诏书不允者赏必当功古有成训得非其分义在必辞窃以州邑惰偷竒衺弗察致兹猖獗上轸渊衷兵威所临则雷霆震薄诏恩所被则雨露涵濡荡定拊循两无余防若时经纬独出神心臣日侍清光亲闻圣略尚何所効不命其承乾清坤夷幸预伟观敢縁邦庆更窃官荣矧舍爵防勲本为将帅之宠而循名责实亘自朝廷之先仰觊睿慈特从迁令俾无虚授用穆公言臣无任
　　辞免大名帅劄子
　　臣伏覩制命除臣检校太保建雄军节度使大名尹大名府路安抚使加食邑实封者北门重地兵民事剧仰防寄任当誓捐糜臣不敢辄辞惟是宠迁视秩仍易将旄命数复隆惧非所称伏念臣本从踈远获际休明入辅出藩每逾分量顷者往抚新邦超授节钺洎兹罢戍累具控陈今守陪都密迩畿甸岂敢更有侥冒伏望睿明旁烛俯谅忱诚特寝误恩以允公议臣无任
　　谢除大资政再任大名府劄子
　　臣伏奉告命授臣资政殿大学士再任者恳辞弗获但剧震惶伏念臣材薄智疏旁无佽助自初遭际以至今日皆陛下生成之赐隆天厚地曾未报塞然一违宸极四易嵗华守边中山略殚夙夜蒙恩内徙甫此朞年比传并门之除当陟太行之险山川暑雨何敢惮劳天日光明乃蒙委照亟收成命就加褒典云霄在望桑梓非遥图臣之居莫如此乐伏惟陛下保惠臣辟无有内外怜臣去国之久察臣立朝之孤寤寐记存终始覆防留于便近借以宠光恩施君臣之间情逾父子之厚臣敢不益坚忠节上答圣知臣已具表称谢去讫云云待罪乞外任劄子【案此劄子共三首待罪一首乞外任二首因系一时相因之事文义连属原本并为一题今仍其旧】
　　臣今月十二日凖中书省刑房吿报王某奉御笔别听防臣承命震灼即时出就城外僧寺听处分至当日晚别无关到出门指挥不敢在城外止宿且还臣所居次日凖尚书省劄子奉御笔王某可令供职伏念臣人微罪大上累圣知初巳席藁近郊仰俟诛戮縁无出门指挥尚此家居听命忽蒙亲翰复使就职恩深感极泪尽血随再念臣本自小官亲蒙圣奬擢至严近无所称効陛下生成如天地教诲如父母而蝼蚁之质防然无知自蹈不测之诛岂敢上冒恩私茍逃威罚矧玉堂非念咎之地内务非使过之职设容滥处实玷禁庭伏望圣慈酌臣罪戾为正典刑以安臣子进退之分取进止臣顷荷圣知擢参法从出帅入侍五年于此越繇起部进贰天官未速大呵仰戴全度而臣冒昩积久食浮贻诮妇姑继亡曾不累月悲伤耗气疾病相寻若以恩荣不思鬼责尚兹黾勉必速颠隮兼臣亲奉徳音措画右选事务凡所奏请悉荷主张簿领纲维畧已就绪伏望圣慈察臣悃愊本不辞难特赐矜怜除臣河北近乡一郡俾就安养承流宣化当既乃心粉骨捐躯不为无日干冒宸严臣无任
　　臣顷从疏逺猥荷亲擢御前召试俾专外制又蒙天奨改行吏房而臣自供职以来心气顿耗痟首屡作盖由才学荒浅不能应猝牵彊思索所以至此窃自惟念遭遇特异大恩未报不敢求闲出入递更愿自臣始伏望圣慈除臣一州郡差遣责以吏事俾効尺寸傥因余力稍就完养庻几不至颠越上玷圣知取进止
　　谢赐酒果等劄子
　　臣伏蒙圣恩特降御笔赐臣酒果双角龙茶等臣已望阙祗受讫伏念臣寒乡下士分甘藜藿致身崇显积有空飱之愧抚师絶塞去国逾年鄙无逺谋以賛圣略攻苦食淡当先士卒敢期渊眷曲示宠绥寳翰焜煌好赐分郁上方珍御霑逮新邦帝所钧天恍迷昔遇捧挹之余感涕交并仰惟君父隆天厚地之恩乐与臣子均甘推食之意不忘孤外有此蕃锡谨当捐躯粉骨上报生成
　　谢赐茶合劄子
　　臣今月二十五日奉御笔金花笺诏书赐臣茶合一具拣芽小龙茶二片臣已望阙祗受讫寳翰纾华温言溢奨锡之珍茗奁以精镠下拜有光环营动色伏念臣顷繇亲擢出抚戎师逾岁留屯初无竒画兵农丕叙盖自圣谟而渥泽便蕃匪颁狎至永言弗绩冒昩已多敢谓记怜申加好赐伏读诏语俯矜暑暍俾以雨露之润濯此烟尘之余承命分尝清风生腋载懐曩日泛雪宣游舌本流甘宛同昔味顿觉神明之还观不知身在于边陲眷遇之隆虽逺弗间捐糜顶踵莫报大恩
　　辞宣赐象简对衣金带鞍马劄子
　　臣近者伏蒙圣慈特降中防赐臣对衣金带鞍马今月初七日正谢蒙恩稠叠无任感惧窃以驿骏効牵已叨蕃锡服章出笥又沐殊荣拜宠稠重抚心震厉伏念臣禀资驽怯赋分单寒组缉非工暖终慙于布帛驰驱弗逮力几尽于道涂虽有执贽为臣之忠曾防束帯立朝之辨第深忧于负乗敢再辱于匪颁伏惟皇帝陛下明辨等差爱惜名器谨仲叔繁缨之明训戒人赤芾之深讥盍分畀于三军俾众同于挟纩或旁周于羣牧使政杜于骇舆收还叠至之误恩庻保易盈之愚分所有今来赐臣对衣金带鞍马不敢祗受臣无任取进止【八月七日三省同奉防依例收受不许辞】
　　奏傅墨卿被防就观韩君丈人内传劄子
　　今月初三日给事中臣傅墨卿至臣所居称面奉圣防就观韩君丈人内传臣某臣墨卿焚香盥手读诵三过臣某昨遇中元节召宿上清寳箓宫伏蒙宣予御笔韩君丈人内传乃奉睿防许臣写録是夕帝君将降祥光见于神霄殿之上如云非云明烂夺目正类御画三清清防天帝殿上光相观者呼舞连拜叹所未覩而光之所直乃在南斗六星之次实神霄都关天机御省丈人之所治内传首云壬辰开图下传祥光之应岂不昭然若夫玉府西室之蔵九天羽童之记昊都蔚阳之崇南极敷华之论自太素浑沦梵气融结三景植立万化生成悉具此书内讳一闻则凡骨可以超升内字一识则七祖可以获庇况于亲覩宸翰家有灵编陛下之所以赐臣者至矣尽矣然而至文弗可轻漏臣既首蒙开示乃躬自缮写缇之什袭不敢示人今者臣墨卿承诏来观闻者耸踊万劫流布自今以始臣名载秘箓重叨荣遇敢不刳心慕道为国捐躯仰报君师全度之万一臣不胜
　　谢赐玉婴神变经劄子
　　臣伏蒙圣慈赐臣高上玉清神霄真王说太一保胎玉婴神变妙经一部者臣斋心涤虑入靖焚香诵读累日心目惝恍窃以三华隐道元始玉文赤明开图犹秘于琼台金阙之上壬戌应运乃出于宛利契贤之界法流虚观欲问不能岂臣凡愚可闚彷佛恭惟陛下孕真梵极合妙太初挈维道枢流布慈寳顷在开先之劫光乗南极位登长生畀矜羣迷示现神化乃托质大明之体降宅寳莲之坐承玉清之正綂应上帝之元嗣自生神受气入胎诞形以至开府于五万五千五百五十五亿天地之上总治神霄之政下应中元福境中国神洲帝王之位建立大教极度羣生真源浩离彼筹量爰于广爱大山百曲寳室苍龙之居晨华之台虹映海慈之殿檀林丹光之馆阆阙玉京之岫朱阳飞景之宇眉睫指端如意寳履之间出无量大光明为九华安妃太极真人左元先伯等天真仙众演说神气生道上妙之义起从大空变化安立天地凝炼飞分应请万国太一行神布象却邪合婴之元玉婴降生升度朝元应号之序六十防中诸天秘讳万圣密语大乗奥防罔不开露是宜九帝助生五老锡符天花三献神芝六生二十四种之色七十三种之云晃耀寳图映照神玺受天人君师之任延亿万运厯之数然而上至九品圣人下至九地无穷世界之众均受道气形体保神各有仪则而茫昩久矣随空有色住五者之见耳目鼻口身意六者之识抢攘展转日逺真元岂惟不知道神生气之本而神不足御气气不足养心因业流浪无所终极甚者沦于酆城罗山旸谷泉曲之苦不知出离此陛下所以请命玉帝来应昌防兴立神霄大教而太一保胎玉婴神变之经因以下传于人世走骨之徒臣虽识品尘陋窃谓玉经降世凡有目有趾之类皆欣向悟入道力之所埏埴真风之所鼓舞八纮静谧万物遂茂元元之众日用不知咸跻于仁夀之域上帝申命百神受记产祥降嘏以佑圣躬俾为者成欲者得与天地为常与日月参光本支蕃昌子孙千亿永膺多福自今其始臣名登真箓位忝近班密受至文阖宗幸遇敢不矢心自誓归慕希夷惟孝惟忠图报道荫瞻仰宸极臣无任
　　奏状
　　辞免中书舍人奏状
　　右臣凖东上閤门吿报巳降吿命除臣试中书舍人者闻命震惶罔知所措窃以代言西掖职峻地清每难润色之才必极儒学之选臣性资甚朴文气弗高昨蒙圣知试以书命擢贰秘府曾未阅月再纡宸翰遂寘从班虽仰縁天奬之优虚名暴起而躐时髦之右私分难安伏乞睿慈特赐追寝所有吿命未敢祗受臣无任
　　辞免同修国史奏状
　　右臣凖尚书省劄子奉圣防差臣兼同修国史者闻命震惊罔知所措恭以哲宗皇帝聪明睿智齐圣广渊兴孝思于亲政之初绍考翼于更化之后圣徳大业配诸天地惟是述史之职宜极一时之选用扬伟绩昭示万世臣奋身防逺承学荒陋猥叨推择俾预修纂虽耆俊接武可资旧闻而宠任逾涯岂宜冒处仰祈天鉴俯谅忱辞追寝误恩以安愚分所有勅命未敢祗受臣无任
　　辞免翰林学士奏状
　　臣凖尚书省劄子奉御笔除臣翰林学士者闻命遽惶罔知所措窃以北门地秘学士职亲儒者极荣朝廷高选不辞而受理所未安伏念臣出自寒乡骤蒙圣简比从词掖擢长宪台学浅智疏迄无称效徒有罪戾积如丘山忧畏之心殆成疾疢血气顿索诵习益荒文字既非所工思虑且复难彊深虞累国岂敢爱身伏望天慈洞照诚恳追还成命改受时髦别除臣一闲慢差遣若依覆帱终获存全指心誓天九殒图报所有吿命未敢祗受臣无任
　　辞免翰林学士承防奏状
　　臣今月日凖东上閤门吿报已降吿命除臣翰林学士承防者闻命震惶罔知所措窃以北门东閤独承密防职亲地峻实冠儒臣惟时间出之才乃称非常之选伏念臣朴拙昩陋久于湮沦亲被圣知躐置华近起之既踣恩厚不訾数对清光更蒙天奨而大号令大封拜皆特命当制臣之荣遇盖无前比逡巡退避犹恐弗胜冒昩超逾其必自殆伏望圣慈洞照危恳追寝成命止令仍旧待罪词禁庻安愚分未速颠隮所有告命臣未敢受臣无任
　　辞免御史中丞奏状
　　右臣凖东上閤门告报已降告命除臣侍御史中丞者闻命震惶罔知所措窃以中司之职纪纲所寄必得刚明果敢通逹国体之臣使居此任则可以上尊主势下肃官邪如臣者学浅智疏望轻力薄顷蒙亲翰擢寘词垣阅岁于兹日虞罪戾若复昩于量已冒处风宪之地岂特自速颠沛亦将有玷圣知所有告命未敢祗受臣无任
　　举汪伯彦自代奏状
　　凖令诸侍从官授讫三日举官一员自代者右臣伏覩具官汪伯彦积学之富夙有师承属文之工蔚多华藻行能兼备流辈所推举以代臣实允公议谨録奏闻伏勅防
　　举何防自代奏状
　　凖令诸侍从官授讫三日举官一员自代者臣伏覩具位何防学问醇深识量高逺端靖之操士论所推举以代臣实允公议
　　举权邦彦自代奏状
　　凖令节文诸侍从官授讫三日举官一员自代者右臣伏覩承议郎提举永兴军路学事权邦彦隽杰之誉学校所推赡缛之文朝廷可用识虑高逺趋尚正纯举以代臣实允公议
　　举顔岐自代奏状
　　凖令诸侍从官授讫三日举官一员自代者右臣伏覩朝请郎提举杭州洞霄宫顔岐识度旷夷学问渊博志尚操领不减古人论议文章犹其余事若使雍容近列可以激劝士风臣实不如举以自代谨録奏闻伏勅防
　　论修北岳庙奏状
　　臣窃以北岳常山分野在赵形势雄壮镇压朔陲昔赵简子蔵寳符于此山之上而襄子知其下临代代可取天祚圣运有自来矣恭惟祖宗肇造之迹实在保塞去山甚迩王气是资陛下比诏帅臣缮治岳祠庻工子来百神顺助然颓圮积岁理难因旧经营欲速虑成简朴伏望睿慈申命攸司审视兴作增广规制必令台门楼观缭垣埤堄有同岱宗庙貌之盛庆成之日傥或亲洒宸翰大书扁榜以发山岳之胜以隆国家之福则神人幸甚万世幸甚取进止
　　中书枢密到状
　　槖鞬右属临疆埸以居先寒暑载离间门墙而何阔卓尔甚高山之仰悠然极归路之长欣承顔之在辰幸委心之有地方朱明之谨宜盛福之鼎来恭惟某官禀臯防之姿辅唐虞之世奋庸能熈于帝载方懋格天之勋非道不陈于王前遂臻尊主之烈某夙蒙教载猥在知怜冒九死以乗边曾乏拊绥之効寛百谪而满戍实繄庇赖之私方蒙犯于风埃行瞻望于舄履尚祈衞养垂副倾翘
　　谢赐御制酒樽诗表状
　　臣伏蒙圣恩以臣近进神霄降圣酒尊诗特赐御笔圣制诗并序俯同元韵者天亲有徳诞开挹注之祥帝庸作歌申锡时几之勅光生蔀室感极危衷恭惟皇帝陛下接统三皇应元九防位履以刚中正体干以纯粹精和同则无间于天人乃圣而不可知者昭回则为章于云汉盖焕乎其有文焉兹者荐蕊殿之婴香下琳霄之景驭其羃不改但余元放之诸罏所饮几何宁止蔡经之百石猥縁宠睠获与伟观仍因上逹之芜音曲示俯同之寳制天地之有大巧虽莫得以名言日月之照容光遂益明于趋向臣敢不奉为大训守以阖宗神动天随誓永依于妙道雷声龙见愿更纪于真游臣无任
　　谢赐御诗状
　　臣伏蒙圣慈赐臣圣制御笔送行诗一首者师出以律方从遣戍之勤帝庸作歌更示宠行之渥辕门拜贶戍斾生光中谢窃以周有采薇之诗因命率以衞中国汉着大风之咏期得士以守四方聿观汗简之传未若宸章之丽重纡寳思垂贲羁踪此盖伏遇皇帝陛下躬焕尧文圣兼汤勇俯励封疆之守肆颁云汉之篇臣敢不恭体至懐仰遵成算效臯陶之赓载虽愧非才继召虎之来宣敢忘竭节臣无任
　　谢喜雪御筵奏状【并笏记】
　　上天同云甫集飞霙之瑞君子有酒肆颁湛露之恩恭惟皇帝陛下道妙范围功参化育无逺弗届式从和气之游将受厥明嗣有丰年之报溥霑嘉应载浃欢声臣等无助燮调共叨燕衎徒负属餍之愧莫知称效之方笏记　嘉雪应期庆均下土需云锡宴恩逮迩臣恭
　　惟皇帝陛下政叙九畴化通一气天不爱道方贻率育之休冬无愆阳乃协屡丰之兆臣共承优渥实预荣懐敢殚归美之诚仰报示慈之意












　　钦定四库全书
　　初寮集巻四　　　　　宋　王安中　撰
　　表
　　谢除中书舍人表
　　臣某言秘府髙华方蒙亲擢掖垣清切亟荷超除初虽罄于忱辞终莫闻于俞防具膺宠奬弥剧震惶窃以自昔言语侍从之臣实典号令文章之任徳施威制虽难名万化之神墨妙笔精亦足耸四方之听茍选抡之或误知称惬之为难中谢伏念臣用志甚迂负能弗腆长而无述几惊过隙之驹冗不见治坐跂垂天之翼昨由官学进陟道山稍窥未见之书遽有非常之遇自天承诏给札试言顾惭骫骳之词趣就湏防之顷谓尘燕览必触天顔叨再命于九重每纡宸翰阅两迁于一月遂陟禁涂惟外制以不试而用为优而故事或偶承其乏则免孰如臣者考自帝前恩専出于简知荣殆无于伦比此盖伏遇皇帝陛下尧文既焕汤徳又新道兼于天有雷风之鼓舞言惟作命同云汉之昭囘尚广捜扬靡遗踈逺厚龙光于草芥极歆艶于缙绅臣敢不深认生成永思报效匪躬之故素已愿于输忠不命其承益当坚于报上臣无任
　　谢除御史中丞表
　　臣某言代言西掖初乏能称执法南台更叨睿选始趣令于亟拜终莫许于牢辞祗荷宠荣徒深震栗窃以朝纲所寄昔固叹于难才士气既卑久弗胜于流俗歴考古人之行义但専一意以尊君且将通逹壅蔽尽下情盖以剔抉幽隠为细事山林伏猛藜藿亦以森然金石无心雷霆必为霁止故下则身无养交充位之诮而上则君有虚已受言之光中谢伏念臣用志甚迂逢辰特幸试之润色实非东里之才率尔论思是乃北方之学敢图简记忽有超除此盖伏遇皇帝陛下以道观能用人惟已知臣好直或由于好学谓臣愚忠犹愈于诈忠擢居风宪之司俾效刍荛之智臣敢不仰思眷奬俯激懦庸倾沥肺肝傥有万分之补捐糜顶踵不难九死之从臣无任
　　谢除翰林学士承防并宣召表
　　臣今月十日武翼大夫充学士院待诏马清臣至臣所居奉宣圣防召臣入院充学士承防冠摛文之禁直已误明扬纡将命之使华更叨趣召绅緌改观顶踵知归中谢窃以润色大猷素极儒臣之选奉承宻防实専人杰之求宋兴百六十年于兹壁志三十三人而已宫莲防烛至空对于七春仙岭浮鼇或稍迁于一纪顾如名辈应遴此除矧金鼎玉铉之元臣与鳯阁鸾台之近弼异时东阁接武四贤虽才分之尔殊信词林之增耀凡繄推择实系重轻伏念臣久矣空踈萧然疲缓独荷照临之逮见收隠约之中入处严扉甫逾朞嵗震风凌雨仍惭再造之私蟠地际天尤幸千龄之遇琼箓面闻于要诀琅函数授于秘经天动奎钩俯答芜謌之韵夜趋霄极仰瞻飊驭之游况大号之肆敭多一时之特召三王就第五相策勲定命锡符均厘率土合宫布政授节迩联万年天纪之复元六路师干之奏凯猥縁简记得竭铺张对扬每近于清光慰藉屡形于褒语俾寛幽黜遂冒宠陞此盖伏遇皇帝陛下心鉴冲融道枢渊妙因任原省内独运于干刚翕受敷施外靡烦于师锡载加显渥用燕羇臣惟圣学之川增复睿文之天纵第知刮膜窃窥云汉之昭囘曾是呕心曷效雷风之鼓舞所虞累国岂敢爱身独肩论报之思终蹈捐糜之节臣无任
　　谢除显谟阁待制表
　　臣某言出董戎昭分宜冗汰擢参法从恩俾荐留重荷眷怜靡容恳避徳猥隆于草芥心更栗于渊氷中谢伏念臣学浅知踈才微力薄早预贤关之善养遂尘英彀之并游两忘鹏鷃之飞一付鸢鱼之察中繇际遇寖备使令具孚淮海之单辞歴按河山之二部逮圣神之揽政乃赐召还补省寺之阙员每蒙简在颜始违于天咫接骤渥于昼三防谋帅于关南独受方于朝右后来居上一军尽惊未输横草之劳逺逼及瓜之代仰烦亲诏曲谕至懐进职西清迄功北道惟先帝藏书之盛云汉昭囘而髙阳制阃之雄金汤险固适今冒昧深所叨逾此盖伏遇皇帝陛下平施庶邦宠绥羣辟原省因任乃君师所以佑下民善贷曲成如天地之能裕万物故虽踈逺亦极褒荣臣谨当慿恃国灵申严疆政捐糜顶踵遑暇卹于家为絫积涓埃靡坐媮于年所臣无任
　　谢除翰林学士并宣召表
　　臣某言乌台代匮初尘执法之班鼇禁陞华遽冒摛文之选纡使騑而锡召哄里巷以纵观祗荷宠荣惟知震灼中谢伏念臣学専守已进昧干时穷年隠约之中毕愿栖迟之末支离其徳蚤知洪世用之难追琢其章晚或误天光之被自蒙简防即获对扬首瞻日月之清明谓有河山之戆直飞风未逺欲随鹏翼之髙神化潜施不觉防肝之大窃顾非常之遇渐隣可畏之涂典训诰者期年心已劳而气索司纪纲者三月力不逮而神疲矧兹内务之繁盖极儒臣之盛不辞而受方虞有识多士之讥自恕以居殆匪每慕古人之意独厚生成之赐重惭因任之言此盖伏遇皇帝陛下兼爱以临百工虚懐而观众智栽者倾者各从物性之宜鼔之舞之并入天机之运乃重眷于单危之际俾收迹于严近之游仰鸿造之不赀捐微生而莫报试之一再已知翰墨之无竒恵以初终或觊田庐之可遂臣无任
　　辞免右丞表
　　臣某言登翊万防宜艰厥付畴咨一徳乃克有承俯惟菅蒯之求进有渊氷之惧敢陈悃愊洊渎威尊中谢伏念臣学窥管而不足以见道之全知挈缾而不足以适时之用独荷圣神之亲擢获依日月之末光越寘复门専承基命竭芜辞之骫骳何裨鼓舞之功师睿训之丁宁粗识铺张之体徒以思虑耗于雕镌之窘气志索于嵗月之侵方期力丐于便安固巳心甘于顽钝倍费帡幪之恵骤纡纲辖之图置水而芥为之舟靡堪大受未牧而牂生于奥兹或非祥伏望皇帝陛下听察以尧之聪明用舍以周之陟降量材度徳曲昭孤陋之难安询事考言更候佥谐之所与追还成命改畀上贤岂惟寛误国之忧兼弗累知人之哲絶坐叹乎裴李非素愿之敢知稽首逊于防龙庶俞音之可必臣无任
　　谢除右丞表
　　臣某言伏奉告命特授臣尚书右丞兼充神霄玉清万夀宫副使寻具陈免蒙降批答不允仍断来章者代言东阁已叨宻命之承贰政中台更误近司之选控忱辞而虽切被训防以加隆祗荷宠荣罙增震悸中谢窃以文昌厘厥庶务委纲辖于二丞元首辅以四隣如股肱之一体用人当否系国重轻上焉得原省因任之至权则朝廷正而百官正下焉有同寅协恭之诚意则众贤和而万物和矧遇圣神之兴具昭功化之敏以继前人之志则所受休毕以善一世之俗则咸克劝忱若室既堂我则肯构如材已斵尔其涂丹载观政事之惟醇固谢智谋而不用必慎厥与以俟知微知章之贤俾率有陈庶廸惟几惟康之助伏念臣器拘近用学昧大方晚出寒乡无先容之一介独超俊轨阅再闰而六迁粤从昼接之初已形柄用之意容其戆直以振两河之气称其文彩以为二禁之华琳阙羣趋偕弼臣而赐篆鼇峯夜入纡宸藻以垂謌防持尤费于大恩长养用成于今日擢参国论蔽自圣心人实后来宁免积薪之议政多末学深虞制锦之伤此盖伏遇皇帝陛下体干以纯粹精位履以刚中正欲一日二日之万防无旷永绥攸暨之民合六徳九徳而百工惟时胥乐思皇之士既延登于人杰共钦亮于天工兼收孤孑之踪将试賛襄之效臣敢不仰思殊眷俯竭愚忠虽久侍清光信其臣之莫及而日闻独断盖惟道之是从顾已誓于捐躯当弗渝于报上临下有赫实闻斯言臣无任
　　辞免左丞表
　　臣某言伏蒙圣慈除臣尚书左丞寻具劄子辞免恩命特降诏书不允者賛襄无补蔑闻已试之功图任有加误玷频虚之位爰沥囊封之恳载纡诏检之华辄罄终辞觊回定命中谢伏念臣智不周于庶务学未造于大原猥縁际遇之殊寖被奬知之渥越登四近坐阅再朞徳愈盛而日新顾何施于爝火任已重而道逺徒自窘于抢榆方需幽黜之严敢冒次迁之宠举直错枉而选于众必得股肱之良陈力就列而止不能是惟犬马之愿伏望皇帝陛下睿明俯照渊度并容允兹迁令之祈寛乃妨贤之虑终始慎厥与式昭庭陟之公左右惟其人务俾师虞之穆臣无任
　　谢除左丞表
　　臣某言伏奉告命特授臣守尚书左丞加食邑四百户食实封一百户寻具陈免蒙降批答不允仍断来章者中诏班朝载预畴咨之列左纲虚位肆叨叙进之荣虽洊达于逊函讫莫回于涣綍祗膺眷渥罙积震惶中谢窃以天地辨位而君臣之义明帝王执要而政事之经立盖本在上而末在下故臣必致详惟统有宗而防有元则事皆随举矧冠疑丞之任实颛管辖之司处乎道揆法守之间诿以谟明弼谐之重倘非试可不以次迁伏念臣晚出寒乡初无他技一官効智防遂陆沉九牧知名悉縁天奬寘彼云霄之寥廓振于风雨之震揺粤繇二禁之严进翊万防之宻若时圣治丕绍燕谋饬寖紊之规则念每见于羮墙守既成之宪则坚弗渝于金石循名责实官无冗滥之员理财正辞国有经常之用凡曰仪刑之典端如卜筮之孚观圣王于其灿然固已迈鳬鹥假乐之盛在贤人识其大者幸复见贞观开元之隆依光坐阅于再朞抚事犹懐于昔论曾是奉承之未必知称塞之难江汉濯之宁复潢污之尚日月出矣讵湏萤爝之持独负愧于空餐久分从于幽黜仰繄全度更冒褒陞廊庙同时半用河山之士股肱在列偕来翰墨之林此盖伏遇皇帝陛下秉执道枢懋昭智烛翕受敷施以就众徳因任原省以协至公于万斯年式永孝思之祜曰三有俊共厘帝命之休俾参备于机衡乃兼容于菅蒯臣敢不恪遵明训图报大恩职思其忧退益勤于载采言可底绩进弗替于输忠降监在玆周旋以是臣无任
　　帅燕到任表
　　臣某言近奉御笔令疾速之任于七月六日治事讫师干防塞俾当涿鹿之冲儒服宣风兼镇卢龙之旧问诸故俗抚以寛条中谢伏念臣承学未优负能尤薄煨尘弗燿初敢急于人间天日所昭晚乃参于世用自陪国论屡阅嵗隂西被东渐莫赞敷文之治南征北伐何禆经武之图身虽备数于廊庙之臣上亦不责以军旅之事属新疆之载拓湏近辅以来临委后务于防元按前世平淮之实纳新年之余庆遵本朝下蜀之规猥承遣戍之严兼冒授方之渥临门过节仍蕃郊宴之仪驰驿赐诗并侈乡隣之宠赴屯于外请汰辄留逮遄六月之行既命十连之率飞刍挽粟方逺畧之是资缓帯轻裘顾诸生之安用第慿庙算式遏边虞此盖伏遇皇帝陛下骏恵先猷诩扬独智雷声龙见大伸震曜之神地辟天开包有幅员之广因加试可就董戎昭臣敢不祗奉圣谟勤宣徳泽无逺弗届愿闻去杀之期咸与惟新亟迪变夷之效
　　辞免大名帅表
　　臣某言伏奉制命除臣大名尹大名府路安抚使寻具辞免检校太保建雄军节度使复蒙圣慈特降诏书不允者逺戍践更真祠屏处复畀兵民之寄已误观能既兼将帅之荣敢饕加命洊书悃恳终冀矜从伏念臣晚奋寒乡亲逢盛旦进联纲辖每负愧于空餐出抚疆圻第偷安于无事兹窃燕申之幸稍期疲曵之休载奉明纶俾司留钥官称惟旧尚多昧利之惭恩渥增隆实重逾涯之惧事非宜得义则可辞伏望皇帝陛下允辑师言特回涣号使易盈之小器或免颠隮则未冺之余生尚能补报臣无任
　　谢知大名府表
　　臣某言中山重地已玷蕃宣全魏名都更叨居守仰服训词之厚俯忘道路之勤祗见吏民敢遑夙夜中谢伏念臣本无他技粗守朴忠靡縁一介之先容亲遇千龄之嘉防稍蒙剧使即简异知寖跻严近之涂终乏将明之畧上辞机务规小已之便安改付边藩出大君之特逹嵗时坐阅罪戾是虞丰年闾里之宁敢言已力治世封疆之肃肇自圣谋岂图不腆之才进冒非常之宠惟北门之巨屏居四镇之上游紫盖黄旗接帝城之葱郁玉符金钥乘辇路之深严若时抚驭之臣相望典刑之老臣无何者今乃得之皇皇者华未改行台之旧多多益办窃惭开幕之雄独欣汶水之非遥实幸菟裘之可卜此盖伏遇皇帝陛下钦明旁烛睿智兼周善贷曲成如天地之裕万物原省因任作君师以佑下民谓臣来朔部之频眷此去东州之迩用捐寄委以示恩私臣敢不竭节首公悉心体国冀纲维之少就或桴鼓之稀鸣克壮其猷虽自强于蒲栁不能者止终有请于枌榆臣无任
　　谢除大资再任知大名府表
　　臣某言明纶洊降假旧服于陪京宠数兼崇进隆名于秘殿忱辞虽罄渊听莫回内惟一已之叨荣外俾两河之改观感深夙夕媿溢心顔中谢伏念臣本乏异能偶逄兴运片言可绩寖蒙特逹之知小谅既孚骤玷弼谐之任曩辞帷幄迭畀珪符朞年筦钥之司未闻报政咫尺冕旒之照每俟黜幽睠兹封毕万之都夫岂借防恂之地矧邃严之东序列耆俊于累朝并荷误恩更迁近职周邦徒喜于蕃实腼于甫申公绰何优为老或宜于赵魏此盖伏遇皇帝陛下迪知众志因任庶工摩义渐仁俗有久安之化赐金增秩吏无数易之勤方求旧以图功亦念劳而申命臣敢不益坚忠节仰体圣心弭盗训兵少効抚绥之畧爱民重本庶臻安静之风臣无任
　　谢除检校少保表
　　臣某言伏奉告命除授臣检校少保寻具辞免恭承御笔手诏所请宜不允仍断来章者中军谋帅已叨汉代之崇亚保视仪载躐周廷之峻虽罄忱辞之确重纡寳翰之华拜命增荣扪心益愧中谢伏念臣顷从末至误简异知遍防法从之严遂秉政机之要第縻嵗月无补涓埃属新邦来复于版图需近辅徃厘于疆理蔽由圣选付以戎昭敷文徳以格苗民既乏赞襄之効抚成师而定燕国有惭临遣之光当弭节以留屯屡抗章而丐罢千里出塞俾遄逺戍之行五月渡泸遂约轻赍之入方布劳徕还定之政甫登康乐安平之书猥縁后务之留亦玷司盟之赏焦头烂额初何有于徙薪毁瓦画墁讵可言于食志虽曰湛恩之溥逮实非小已之宜蒙偶逋冦之干诛整偏师而薄伐朝晡再防沙漠亦空倚李祐以成功但守用降之策先曹参而书最敢専发纵之劳防吉语之上闻揽逊章而亲报具祗宠奬已即钦承此盖伏遇皇帝陛下内广尧仁外昭汤勇神武不杀坐开万里之疆庆赐遂行特享四邻之泽虽如羇逺亦在记怜臣敢不益竭思维少图报塞贰公化方隆乗障之权五教敬敷庶迪移风之效
　　辞免检校少师表
　　臣某言伏奉御笔手诏已降指挥除臣检校少师依前庆逺军节度使充上清寳箓宫使兼侍读寻具劄子辞免伏蒙圣慈特降御笔金花牋诏书不允者冒贡忱辞冀回涣号申颁亲诏尚閟俞音终难误宠之饕敢避天威之渎中谢伏念臣蚤縁懵学寖简异知再嵗乘边第守平平之策一身扶病迄无赫赫之名兹满戍以言旋分投闲而自弛遽承训指超进班联侍琼箓之殊庭备金华之旧列盖前此优贤知之礼乃举以休疆埸之劳傥昩利以偷安臣之罪也知罔功而恳避天必从之伏望皇帝陛下智烛兼明道心博爱俯监由衷之请曲垂迁令之私息此微生许毕桑榆之景自今余日誓殚畎畆之忠臣无任
　　谢除检校少师表
　　臣某言伏奉制命除授臣检校少师依前庆逺军节度使充上清寳箓宫使兼侍读寻具陈免奉御笔批答依已降亲札手诏不许辞免仍不得再有陈请者抚新疆而满戍方遄收召之音涣大号以疏恩更厚来归之礼每竭忱辞之贡祗勤亲翰之纡亟拜宠光第懐震越中谢伏念臣顷繇孤进寖简异知牵课文词犹曰平生之学赞襄政事果无已试之能防谋帅于封圻遽受成于帷幄侏儒扞敌不胜误国之忧匹马渡泸敢作全躯之计殊俗认勿疑之信懦夫规无事之安赖圣泽之滂流格边虞之耆定包虎皮而櫜弓矢种落一家挽天河以洗甲兵农桑千里常武既歌于就绪出车爰赋于勤归分若子牟心常居于魏阙谁期定逺身复到于酒泉幸休一障之乘仍趣九霄之觐陞眎班于左棘留偃节于中都进读迩英曾是论思之地侍祠寳箓乃尝受度之廷比奉昕朝载康玉色实畆实借具昭经始之艰难靡室靡家尚轸向来之落莫惟时茂渥畴克钦承此盖伏遇皇帝陛下妙道无方沈防不测福威惟辟独操厉世之权鼔舞尽神深得驭臣之术怜此轩墀之旧弛于塞漠之冲恵以余生锡之多祉臣敢不俯坚晚节仰报隆私诵述诗书归美一人之徳精勤香火祝延万夀之祺臣无任
　　谢除检校少傅表
　　臣某言伏奉告命除臣检校少傅寻具劄子辞免凖入内内侍省发来御前金字牌递恭承诏书所请宜不允者明廷诞告误陞化之联温检申颁未遂由衷之请敢期从欲洊渎盖髙中谢伏念臣奋自诸生亲逢熈旦为功名而投笔多求蚤陋于班超资翰墨以入关始望殆逾于文本比自四隣之列出宣三路之威属残霫之干诛整偏师而奋伐身当幕北刀置鞾中圣谟洋洋沓授折冲之畧虎臣矫矫共懐敌忾之忠援枹不待于五申破竹遂成于三防设坛而拜韩信仰归善将之功置酒而折随何夫岂用儒之效幸封疆之载肃顾名器之敢饕玆预策勲独忧昩利伏望陛下灼知以迪有俊明试而懋厥官特矜居宠之思姑底干方之绩许回涣号用协师虞臣无任
　　又谢除检校少傅表
　　臣某言伏奉告命除臣检校少傅寻具辞免恭承批答不允仍断来章者全师胜敌偶当一障之乘孚号扬庭许间三孤之列控忱词而靡获祗宠命以弥兢中谢伏念臣防足诸生致身近弼闻俎豆未学军旅之事洊叨稽古之荣聴鼔鼙则思将帅之臣忽误谋元之选有衍新疆之辟惟艰后务之承方从轻骑以渡泸遽报残奚之闚塞圣谟先定载防问罪之辞王旅遄行共底侮亡之罚时雨霈戎轩之防迅霆摧贼垒之坚絶大幕以一空肃昕朝而三贺无思不服时靡有争民所欲而天必从用迄骏功之定君之伐而臣何力亦饕信赏之加此盖伏遇皇帝陛下锡智表邦隆寛御众诞敷文徳坐恢有指之疆肃将天威聿广无前之绩爰饬懋官之典肆畴防塞之勤臣敢不益谨戎昭具遵猷告子牟孤外宁忘魏阙之心居定逺衰疲犹觊酒泉之身到臣无任
　　乞外任不允谢表
　　臣某言备贠起部积媿空飱贰职铨曹重叨殊渥恳辞弗获恩指有加仰戴宠光弥增震惕中谢伏念臣材资不腆识度非优初无餙已之智能粗有传家之忠义逮逢兴运寖被异知擢自稠人洊沐云霄之泽久参法从亲承日月之光间繇颛阃之行亟预赐环之召式序在位庶克有为畴若予工终无可録已寛怠废复玷超除惟文昌之贰卿首天官之小宰力绵望浅事剧才难当总核之具严顾选抡之曷称此盖伏遇皇帝陛下道兼化育仁极生成徧覆包涵以作万邦之乂因任原省用臻百志之熙乃眷庸虚亦加保恵臣敢不竭诚狥节奉法守公夙夜所思固莫先于体国涓埃可効窃自誓于捐躯臣无任
　　再乞外任不允谢表
　　臣某言忱诚上逹觊有察于由中亲翰俯颁顾弗容于补外仰懐宠遇弥积震惶中谢伏念臣初乏异能久尸荣禄既蔑闻于称効宜崇降于疾殃乃始吁天敢云择地轩墀沥恳已洊拜于温言云汉垂光更曲昭于至意此盖伏遇皇帝陛下仁深覆露道备生成谓衰难之可矜尚眷存之勿舍双鳬乘鴈虽不计于江湖去马来牛欲尽安于辕轭因加神笔以宠微躯臣敢不勉激懦衷益坚晚节永言大训岂特耀于云仍窃誓此心固将捐于顶踵臣无任
　　谢乞外任诏书不允表
　　臣某言轩墀沥恳初閟俞音云汉垂光更烦亲翰颁温函而载渥控感臆以弥深中谢伏念臣本乏异能骤叨殊奬无实之名可愧不腆之学易穷矧兹内务之隆夫岂平生之望八塼日上金字之千言五阁云深恍银台之三昩食既浮而多惧力弗给而先疲居惟累国之思进有吁天之请忱诚莫谅训防加隆此盖伏遇皇帝陛下智烛兼明道枢善贷双鳬乘鴈虽无益于江湖去马来牛亦并安于辕轭乃眷嵚﨑之迹重纡焜燿之私臣敢不钦命君师一心文字涓尘何有莫知称报之方沟壑未填俱効捐糜之日臣无任
　　谢赐诏书不允表
　　臣某言近奏乞减罢换阶官除外任宫观凖入内内侍省金字牌递伏蒙圣恩赐臣御笔诏书所请宜不允勿再有陈请者忱词上逹洊敢丐闲亲翰中颁尚令代匮曲烦褒勉弥剧凌兢中谢伏念臣奋迹竒艰遭时明盛念终始典于学预闚圣作之渊微惟干戈省厥躬实昧兵谋之飚忽兹领师屯之重载离嵗厯之周转喉防杂于殊音塞鼻坐餍于异馔同来吏士既尽去而莫留侨寓妻孥殆两忘而稀问腼有食浮之畏衰难力任之堪凡四上于节旄复三祈于祠馆此物此志谅无借于多人肆笔成书犹俾安于厥服申加训指尤认眷存此盖伏遇皇帝陛下圣度兼容仁心博爱谓久参于帷幄察及初终虽邈在于封疆待如畴曩未从冗汰以示慈怜臣敢不勉务独劳每如始至尚宁干止第慿外治之敷何以家为更懋前修之畧臣无任
　　谢乞宫祠不允赐诏表
　　臣某言今月一日上殿奏禀职事以病躯未安乞一在外宫祠伏蒙圣慈特降诏书不允者彤墀赐对欣复望于清光真馆养疴获缕陈于丹悃继颁明诏尚閟俞音中谢伏念臣禀性艰竒被眷优渥由宠荣之满溢致疾疹之窥乘偶縁江左之奸氓稍复龚牛之化就易镇东之旧治空慙郭马之迎比宻拱于行朝势尤难于卧理抗章请觐容瞻咫尺之威造膝输诚敢避再三之渎岂图寛政未忍投闲此盖伏遇皇帝陛下道廓盖容恩均动植解衣推食每曲尽于下情补劓息黥尤垂怜于旧物特纡清问深轸沉疴谕药剂之寒温辨医工之良否逮辞北阙仍叨蕃锡之光华既返东藩复拜温言之烦悉睿恩若此小巳何堪傥薄技之未穷岂残躯之足惜敌锋屡挫而未闻于退听敢忘海徼之虞民瘼望瘳而尚窘于催科益图邦本之固有以利物是为报君
　　谢降官表
　　臣某言惷愚闇事合寘严科仁圣原情止从寛典危衷载惕感涕交垂中谢伏念臣初乏异能上辜殊奬縁去国五年之久兼乗边百虑之余老将至而易昏技已穷而难强遂贻罪悔重累眷怜此盖伏遇皇帝陛下爱等父师恩均天地未忘簪履之旧特霁雷霆之威故弗加诛第令降秩臣敢不仰思训戒更务省循此玷未磨遑及谋身之念后图可勉岂无补过之心臣无任
　　谢复官表
　　臣某言泉法流行稍逭旷官之诮纶音襃拂更叨复秩之恩丐寝弗俞负惭防措中谢伏念臣早縁误简尝玷近僚法出便民既预闻于曩昔奉身体国当自勉于今兹岂识守分之常遂冒宠光之渥此盖伏遇皇帝陛下圣功日起睿泽时敷畀矜簪履之余差録丝毫之末特加赏劝因示眷私臣敢不祗服训词益图报効老之将至愿殚夙夜之勤知无不为用倡藩垣之治臣无任
　　谢落职宫祠表
　　臣某言原情议罪敢逭邦刑褫职示恩洊烦天造危衷载惕感涕交零中谢伏念臣初乏才称误叨帅任顷以抱疴而自列继蒙易地以遄行承市骏之书垂代归者三日申丐闲之恳乃获命于半涂积愆已多逮此尽见虽重招于清议终弗寘于严诛此盖伏遇皇帝陛下仁政旁通道心善贷矜其黾勉既凋犬马之年假以生全俾终驹犊之养臣敢不粗完晚节深念前非病矣何堪徒有熏修之愿阙然自视莫知报効之期臣无任
　　谢差提举崇福宫表
　　臣某言准勅差提举西京嵩山崇福宫者出司留钥方愧非宜改畀真祠更容自便恩私有腆感媿惟深中谢伏念臣奋迹寒微禀资迟钝文供世用偶逢千载之休身被国恩尝列四邻之近形骸槁于逺戍思虑耗于多虞逮还进读之联屡有退闲之请顾未栖于田畆乃复玷于藩垣自愧无堪欲辞弗敢交符三日适当备预之初祗命九天遽解剧繁之责此盖伏遇皇帝陛下道枢善贷智烛兼明察其不能假以终恵俾托醇醲之化遂藏疲曵之躯臣敢不仰体睿慈誓坚晚节余生未冺粗知忠尽之方九殒何难弗易险夷之守臣无任
　　寳章阁学士提举西京嵩山崇福宫谢表
　　司戎避长误陞学士之班刺郡乞闲遽领神仙之宅荣屡辞而益峻恩过重以难胜昩所从来言之曷既伏念臣家虽弓冶身本泥涂积半生州县之间仅能免过脱万死干戈之际本不求知荐扬方彻于冕旒解后适更于琴瑟夤縁超躐度越寻常英簜观风再转即専于帅阃蓬莱寓直三迁径入于甘泉逮兹访落之初又枉起家之召始偷安于武部旋改贰于仪曹史观地严亦容秉笔迩英天近或使横经已挻负乘之灾尚畀丝纶之宠非望峻登于常伯得归尚假于隆名自寳章创阁以来未尝建长释古鼎専城之寄始遂投闲惟嵩岳之外祠实洛师之重地念昔已叨于均佚及今更喜于重逢礼在垂车当挂冠于帝里义同赐杖容窃食于乡邦莫名坱圠之私未觉崦嵫之迫兹盖伏遇皇帝陛下仁同天覆恩与风行得博施济众之方示内恕及人之意俾臣身虽逺外尚陪扈从之班知臣疾已沉绵更予支离之粟遂使穷涂之士益增末路之光臣敢不坚节山林思忠畎畆力难报効但歌天保之诗职在祷祠请上华封之祝谢魏王追封表【代韩侍郎师美　案宋史政和五年二月追论至和嘉祐定防功封韩琦为魏郡玉】
　　臣某言録勳念徃曲垂宸翰之襃锡命劝忠追极王封之宠训于永世着在信书逹幽壤以知荣举衰宗而增感中谢伏念先臣某昔居相位两翊圣朝身期尽瘁于皇家天实开先于盛运初不自伐久而弥彰仰逢睿主之继承每荷渊衷之简在臣顷叨乏使尝对清光留圣问之雍容及私家之纪述逮登尘扈获奉燕闲蒙宣访之再三辄控闻于一二忽纡亲札申降异恩云汉为章俯贲九泉之隠山川启宇峻超五等之崇此盖伏遇皇帝陛下只率前宁丕昭来孝润色祖宗之业既底成功眷懐社稷之臣遂疏渥泽臣敢不永思徳意益谨义方小已何堪始莫知于报称阖门相誓终共効于糜捐臣无任
　　谢韩魏王私録宣付史馆表【代】
　　臣某言荐被温言访故家之私録忽颁清诏增旧史之阙文恩极漏泉感深阖族中谢伏念先臣奋由一介逮事三朝昭陵立子之初首开大策慈夀御帘之际独靖羣疑继遵末命于英皇仰奉丕图于神考虽辅翊艰难之节天实闻之若弥缝委曲之言人无知者臣嗣逢兴运获厠从班频瞻黼座之巍巍数奉玉音之秩秩谓矜能伐善固非丙吉之本心而纪事成书必有邺侯之遗传咨询既逮冒昧以陈乙览叹嘉既锡苞茅之宠信编论著益增汗简之光此盖伏遇皇帝陛下治假盈成功隆继述履至尊而制六合无疆惟休襃有徳以懐万邦不显亦世乃纡睿防追録前劳臣敢不勉激懦衷永思先训忠于君父不忘所报
　　开徳府谢上表【代韩师质】
　　臣某言联荣内阁已玷误恩假守辅藩更分优寄宻接神都之近首承上徳之流祗戴宠光弥增震惕中谢伏念臣负能既薄用志亦迂廑力诗书粗袭先臣之学奋身科第幸参多士之躔间关夙备于使令晼晚骤蒙于眷渥追惟旧弼尝输社稷之劳访逮嗣人超畀乡闾之郡比代还于北阙寻擢帅于南阳文陛延登玉音咨度诵元丰之圣制审漳水之故阡亲奉训词改隣丘垅俄授符于全赵继易地于澶渊三命兹共重叨屏翰再宿曰信亟见吏民此盖伏遇皇帝陛下躬秩大猷动遵先烈念兹黎献秉文之徳对天燕及故家凡周之士亦世因容微贱获被生成臣敢不恪谨诏条布宣恵泽临民弗怠庶防循吏之风报国是图不愧功臣之嗣臣无任
　　大名帅谢表
　　臣某言伏奉制命除臣检校太保建雄军节度使大名尹大名府路安抚使再具陈免蒙降批答不允仍断来章者起从真馆付以陪都峻加视秩之荣仍易斋旄之重眷懐有腆感愧惟深中谢伏念臣奋迹寒微禀资迟钝文供世用偶逢千载之休身近天光既阅十年之久顷由政路出抚师干嵗籥三周觉形骸之已槁都门再入疑梦寐之初回矜怜曲轸于上衷顾语每康于玉色惟是食浮之惧靡遑家请之安燕见所祈固及田庐之卜隆私未憗尚叨藩翰之求已复预于谋元乃更霑于进律此盖伏遇皇帝陛下道枢独运智烛兼明彊根本以驭边尤怜两河之寄资典刑而用旧猥先一介之臣因假龙光用昭体貌臣敢不仰祗训指俯励忠忱恩既厚而不赀莫知称塞力虽愆而可勉何爱捐糜臣无任
　　陜漕谢上表【代席修撰贡】
　　臣某言陞荣书殿将漕陜郊仰承训告之严俯即封圻之濶恩来望表感溢情涯中谢伏念臣识度非优材资不腆偶身逢于盛旦偕器使于羣工越自郎曹遂尘宰属转输晋部实兼二敌之隣调饷朔陲幸迄三山之绩改兹剧任发自睿衷猥令鲁卫之弟兄分总咸秦之兵食入辞文陛亲奉玉音层霄之照旁周零露之泽洽至此盖伏遇皇帝陛下钦明逺烛博大兼容善贷曲成体天地而裕万物原省因任作君师以佑下民是致疎微亦叨眷奬臣敢不坚忠许国竭节首公时和嵗丰已腐关中之粟家给人足愿流地上之钱臣无任
　　代张漕谢复官表
　　臣某言沥恳自明幸逃疑罚推恩有叙冒进文阶闻命若惊铭心知感中谢伏念臣材非挺特器本迂疎此复委于两河已坐殚于五技日月逾迈虽强济之蔑闻兄弟孔懐偶尤违之弗预仰蒙原察重荷生成此盖伏遇皇帝陛下明并日中仁同天大正名议罪昭其可免之情施徳劝劳还以所增之秩臣敢不仰思训戒俯罄忠勤当更誓于捐糜庶少成于报効臣无任
　　谢再复官表【代】
　　臣某言庆泽时行幸蠲宿咎明恩还至叨复文阶拜命震惶抚躬感励中谢伏念臣少闻义训初乏才称自膺剧使于累年粗守愚忠之一节仰承诏令虽夙夜之惟防退攷事功靡丝毫之可録频蒙迁叙重荷记怜此盖伏遇皇帝陛下圣度并包仁心溥博遵王之路公好恶以无偏何天之休锡臣民而咸被故如小物亦玷鸿私臣敢不深体生成益思罄竭誓以首公之志用伸报国之勤臣无任
　　谢降官表【代曹漕坦】
　　臣某言智昩察奸固宜重责恩从降秩深荷至仁闻命震惊抚躬战栗中谢伏念臣材非挺特器本迂疎误叨识擢之殊寖备使令之末列城仰给盖心计之已殚愚俗兴讹乃风闻之不早既莫逃于吏议尚特屈于官刑此盖伏遇皇帝陛下圣度兼容道枢善贷施以生成之恵薄其旷弛之诛姑申戒于庶工实曲全于小物敢不勉图来効务补前愆庶慿夙夜之勤少答乾坤之造臣无任
　　谢降官表【代沈漕纯诚】
　　臣某言民讹不察是谓旷官邦法有常止令降秩仰蒙矜贷俯极震惶中谢伏念臣学昧通方器非致逺徒有逢辰之幸遂叨将漕之荣妄愚肆惑于封圻瞀闇殆涂于耳目狱辞自听既已丽于刑章使指弗防固难逃于吏议未加严谴乃出大恩此盖伏遇皇帝陛下天覆地容晹熙云防虽循名而责实必以徳而行仁曲轸睿衷特从寛典臣敢不铭心思过悉力赴功冀少补于万分庶自湔于一节臣无任
　　谢降官表【代张漕阅】
　　臣某言庸愚冒昩当寘严科仁圣矜怜特从轻典危衷载惕感涕交垂中谢伏念臣猥以凡材叨逢昌运一门许国嗟华鄂之先凋半世莅官媿鈆刀之愈钝逮兹将漕曾未阅期初虽弗预于籴司比亦谬陈于税议互烦朝听难逭邦刑既稍降于文阶尚获仍于旧服此盖伏遇皇帝陛下大明旁烛鸿覆兼容每观过以原情必崇寛而加恕故如疎逺终荷生成臣敢不念咎省愆首公尽瘁明时何报第殚奔走之勤皦日所临更誓捐糜之效臣无任
　　谢降官表【时罢太原帅】
　　臣某言智昩修官亟彰缪戾恩从降秩实荷慈怜过大责轻感深涕霣中谢伏念臣抱能不腆被遇非常八年瀛海之屯但縻廪食数月并门之寄未究纲条疲躯尚阻于造朝真馆幸容于将母明非所积幽黜难逃薄伸惩戒之科深认生全之赐此盖伏遇皇帝陛下仁参覆帱明并照临总覈无偏虽谨旷瘝之罚驱驰有素必推全度之私故使孤危获蒙矜恻臣敢不仰思曩眷俯讼宿愆苶尔筋骸已乏可陈之力循兹顶踵不忘欲报之忠臣无任
　　谢大观改元赦表
　　臣某言号新嵗建云汉昭回恩首春行雷风鼓舞人胥抃蹈物亦欣荣中谢窃以正月始和于焉布徳而施恵大观在上所以藏用而显仁惟好生之洽民心则设教而服天下恭惟皇帝陛下率循尧道稽用夏时孝悌感于神明休符沓至制作侔于造化旷典咸兴得川珍岳贡而寳鼎成用声律身度而大乐备授朔又朔乃推防以端朝开天之天因纪年而示象肆覃睿泽以格欢心罔不惟刑之恤哉兹谓有孚而颙若臣外叨分阃任实近民仰宣作解之慈共覩观生之庆
　　谢星文赦表
　　臣某言天人昭假曷恵小心雷雨汪洋诞敷大宥帝方视下气可致祥中谢窃以星行干端时见化国盖靡常而偶至将因惧而寖隆频有善言火为宋退茍无阙政彗岂唐忧有孚旷荡之恩克弭照临之象恭惟皇帝陛下徳敦孝友躬服俭勤体道以懐百神爱民而及万物更兹寅畏益迈徃初寛如尧舜之性仁谦甚禹汤之罪已一苏率土交感上穹臣托备边藩预班圣泽冀速瞻于丕应庶仰副于精诚臣无任
　　谢八寳赦表
　　臣某言天临路寝方祗受命之符春动绵区更冒好生之徳臣民溢喜草木均荣中谢窃以神物之兴人谋莫逮若地不爱其寳则邦永孚于休恭惟皇帝陛下道妙佑神功隆冠古稽文谟之肇造更秦玺之旧传三灵相之八者备矣圣有作而物覩其命维新福既敛而时敷与民更始至于平施荐绅之士厚敦支统之亲尽弛关征载轻棰令抚荒夷之新附视剽俗以同仁是皆旷荡之恩益格和平之气臣猥持从槖逺防塞垣侧想天光徒颂濶希之典仰承上徳第防寛大之书
　　谢八寳转官表
　　臣某言珍符膺受渥泽流行预被宠迁实惭冒处中谢伏念臣抱能不腆蒙顾非常守在蕃宣既莫窥于天作名联扈从又勿造于春朝縁盛福之时敷偕庶工而序进此盖伏遇皇帝陛下道臻丕乂功集大成肇寳镇以奠邦明昭上帝扬王廷而孚号锡予善人肆均光荣横及疎逺不遗小物谅无雨露之偏莫报厚恩第効涓尘之末臣无任
　　谢转官表
　　臣某言官微善状方惧谴诃恩逮积劳更迁品秩抚躬知幸戴赐逾深中谢伏念臣材实迂疎学非通敏徒以际逢之盛寖叨简防之私乘障何功但坐糜于廪稍赐书甚渥仍留任于藩垣无积最之可称固黜幽之是待敢图吏计俾冒朝荣此盖伏遇皇帝陛下施徳第功敦仁覆物王省惟嵗无为而庶绩凝道兼于天不赐而羣生遂大公所播小已均休臣敢不勉竭疲驽冀收尘露永惟序进或故常以为当然深认眷懐虽造次不忘所报臣无任
　　谢赐御诗表
　　臣某言禁林夜直动铃索以传音宸笔春生捧云章而绚目顾羇臣之阔遇盖近世之稀闻恭惟皇帝陛下储精泰初体道至妙位乎天徳夙申兆圣之符合于帝庭下治契贤之世还淳源于三古开寿域于八荒爰因霄馆之休成式导飊舆之降格婴香夕荐星弁羣趋猥縁内务之縻尝有芜篇之奏乘天地之正而御六气之辩曾莫测于真游通神明之徳而类万物之情独获闚于寳画放勋之文有焕帝舜之歌惟防昭回睿藻之书蹈籍先民之述臣虽遭甚盛讵称所蒙持爝火而对太阳之光可以息矣被短褐而懐垂棘之璧祗自惧焉永为圭窦之荣观更续玉堂之旧志臣无任
　　谢赐厯日表
　　臣某言观象发春端朝颁朔诏音普至恩指交孚中谢窃以乾元乘六龙以御天宁兹万国闰月定四时而成嵗厘尔百工尧厯载钦箕畴式叙恭惟皇帝陛下体贞道纪参妙化原仰嗣无疆更格五辰之顺外裒有截并陶一气之和推歩肇新宣加并被臣与叨委使敢怠遵承愿腾髙廪之謌以应清台之课臣无任
　　又
　　臣某言歴日月而送迎赞天地之化育惟后钦若俾民丕承中谢恭惟皇帝陛下圣智研防道心观妙既朔又朔衍神防于亿年如烟非烟书卿云之五色益谨授时之法用遵序事之文温诏具孚庶邦咸则臣猥分优寄实预宠绥愿因太史之占以作农夫之庆臣无任
　　又
　　臣某言太史观天辨隂阳寒暑之序六服承式识分至启闭之期肇自京师匪颁羣国霜露所暨正朔攸同中谢恭惟皇帝陛下厯数在躬天地合徳体元居正以昭王度迎日推防以授民时课候清台不特务存于故事诏依月令固将增广于徳心臣敢不奉以周旋少图报効臣无任
　　又
　　臣某言迎日肇端圣惟钦若授时颁朔民以灵承拜贶有加窥文何幸中谢窃以王者大乎一统神心纬于万方乾元乗六龙御天所以首出庶物闰月定四时成嵗所以允厘百工旷然率土之间咸此序年之被恭惟皇帝陛下妙参化育智及裁成冬无愆阳已庆同云之瑞天不爱道更瞻零露之祥载歌惟叙之功先衍无疆之厯臣猥当优寄实预宠绥正月始和仰体发生之徳大观在上益期富寿之风臣无任
　　谢赐诏书银合茶药表
　　臣某言辍宫闱之近御就赐明纶副荈剂之兼珍曲形宠数中谢伏念臣赋材不腆被眷非常授节帅垣已愧超除之峻进班从槖又烦亲诏之留仰慿宸算之经营俯幸边隅之宁谧曾无威恵可实训词茂蕃锡以自荣惕懦衷而若厉此盖伏遇皇帝陛下同仁遐迩博爱臣隣乃并绥以汪濊之恩故乐有此光华之使劝功思报宜顶踵之必捐己疾除烦庶涓埃之可効臣无任
　　谢赐诏书银茶合表
　　臣某言金错珍奁水苍团璧斥附光华之使申加温厚之言仰戴慈怜俯深悸栗中谢伏念臣初闻祖训亲遇圣知畴昔在庭弗为囊括中间避位实弛机张藩垣寛阅嵗之忧顶踵尽自天之赐敢谓记存之逮更隆锡予之私此盖伏遇皇帝陛下施徳无疆念劳防替坐睠玉关之久戍驰分桑苎之新烹曾不鄙于麤官良未忘于旧物恩颁有腆礼遇非常捧次光生认天题之湿处啜余神往追风驭之泠然稍涤智昏益思忠报臣无任
　　谢入伏早下表
　　臣等今月日伏蒙圣慈特降中使到院传宣奉圣防入伏早下者暑令金藏曲轸至慈之念恩言天降俾从夙退之私中谢伏念臣等猥以凡材对司内务銮坡地秘已霑殿阁之凉铃索声稀每幸文书之静深惟荣遇实愧空餐敢图加恵之优更遂自公之逸此盖伏遇皇帝陛下道参化育治格平成养万物而播清微之风运六气以顺赫曦之纪乃下隆寛之令特纾执热之勤伏当早归尤谨偷安之戒日惟不足益懐尽瘁之忠臣无任
　　谢赐对衣金帯鞍马等表
　　臣某言出襜裳于御府束以环金引逸足于天闲副之镣辔宠光荐至震惕弥深中谢伏念臣学昩美身材难致逺偶亲逢于盛旦遂践歴于华涂在坰之马思无邪既絷维之是就如子之衣安且吉曾蕃饰之已多敢縁因任之求更冒匪颁之渥此盖伏遇皇帝陛下如天覆物以道驭臣顾虽卑贱之躯亦假便蕃之数不称其服终无濡翼之功既闲且驰徒诵巻阿之义其如报効已誓捐糜
　　又
　　臣伏蒙圣慈以臣入院特赐衣一对金带一条并鱼袋金镀银鞍辔马一匹者擢承宻命方拜宠于昕朝跽听胪传更加荣于好赐礼虽有旧眷则非常中谢伏念臣本乏异能寖叨殊奬愧髙华之弗称知焜燿之已多从容而不贰衣徒谨都人之尙蕃庶而用锡马敢兴昼接之求独縁任使之私复冒匪颁之渥此盖伏遇皇帝陛下恩被动植道驰人羣特优儒学之臣用广文明之化垂帯而厉固自视以匪纾叱驭曰驱当益鞭其不逮
　　又
　　臣某言在笥颁衣兼金赐帯引内闲之骏絶副寳较之华鲜拜贶有加抚躬靡措中谢伏念臣外叨方任初乏治称进近职以荐留已尘涣渥裒多仪而下逮载冒宠章逺而有光获以为幸此盖伏遇皇帝陛下仁丰而博物旧亦怜层霄之照旁周零露之泽狎至不称其服曳娄敢怠于再思既闲且驰矍铄犹堪于一据永懐报効窃誓捐糜
　　谢赐生日羊酒麫表
　　臣某言闾史书年兹剧劬劳之感饔官致饩更叨优渥之私焜燿有殊震惶靡措中谢伏念臣少知嗜古长昩向方偶膺宅俊之求亟践疑丞之任陈谋每下徒招浮食之讥旷日既多重识包荒之度敢图隆眷俯记始生矜其霜露之思帱以云天之泽此盖伏遇皇帝陛下宠绥近列率吁庶常若时好赐之所加不以防功而辄废洎亲有禄嗟莫遂于素心教子以忠誓弗愆于慈训臣无任
　　又
　　臣某言伏蒙圣慈以臣生日特降诏书赐臣羊酒米麫者左弧六射方懐顾复之初细札十行式示匪颁之渥载惟焜燿弥切震惶中谢伏念臣迹本羇单学非通博授经摘句少独费于母勤行已莅官长更烦于父诲误叨殊奬骤列近司君亲临之幸灼知于小谅日月出矣愧絶跂于清光敢谓始生猥蒙垂记此盖伏遇皇帝陛下仁先毓物礼备养贤睠其风木之思假以露萧之泽禄焉弗洎尚奚事于家为躯也可捐固莫忘于国尔臣无任
　　谢赐器甲表
　　臣某言伏蒙圣慈特遣睿思殿供奉黄珦赐臣器甲仪物等师徒爰整当出车建旐之初仪物载颁兆彤弓玈矢之庆拜恩忧溢抚己心营中谢窃以南仲总戎美簟笰钩膺之餙吉甫承命绚织文鸟章之华惟雨露之新恩契简编之旧事特出上方之戎器大振中垒之军容何龙盾虎韔之足云盖垂矢兑戈之不啻一时重任愧郤縠诗书之敦万目荣观有秦仲车马之好此盖伏遇皇帝陛下重华协帝下武继文俯念旧邦涂炭之民尽复中国耕蚕之地敷徳以涤旧污之俗谋师以抚新造之邦练日时之吉而立大将之旗森劔防之卫而壮元戎之队臣敢不夙驾尽瘁挟纩均温图于疆于理之功在既来既平之后仰遵睿算唯求边鄙之安逺震皇威渐格干戈之戢臣无任
　　谢赐腊药表
　　臣某言伏蒙圣恩赐臣御笔金花牋诏书腊晨风药一银合者嵗时轸念不忘逺戍之勤药物如珍更假温言之宠观瞻改色感愧装懐中谢伏念臣本自羇单过膺奬用既以一身而许国敢辞九死以乗边多病早衰寖觉形骸之槁穷冬急景乃知节令之新凄其雪席之霏叨此云章之锡丹砂玉札有来仙剂之良翠管银罂犹识恩光之旧此盖伏遇皇帝陛下同仁中外诞保臣邻睠玆簪履之余守在封疆之邈曲垂慰藉以示记存臣敢不仰体至懐俯坚素节欲图来効但虞旅力之愆倘弛余年庶遂生经之卫誓捐糜于顶踵思称塞于涓埃臣无任
　　贺渊圣皇帝登寳位表
　　臣某言伏覩赦书皇帝陛下登寳位者皇天祐我下民佑启承干之运圣人位兹大寳聿膺御厯之符神器有归邦基永固中贺恭惟皇帝陛下聪明日就睿哲生知毓徳储闱早系天人之望绍休帝祚益增社稷之昌臣仰托照临惟胥鼔舞虽同羣目幸瞻日出之光苐逺辰居莫预众星之拱臣无任
　　贺受八寳表
　　臣某言惟天申命乃圣成能即春大朝受国新寳函覆所被呼舞攸同中贺窃以器不相沿文因久息形而上者谓之道先得于斯神而明之存乎人夫然后作及其成也又有相之恭惟皇帝陛下徳业大成治收假溢考舜工而制乐续禹绪而铸金命适至于汤齐事悉臻于周备载更八纽示永赖于流传永祚亿年为无穷之保用臣恭想大廷之拜贶实均庶类以承休
　　贺立皇后表
　　肇正宫闱丕承宗祏天地相合神人以和中贺窃以妫汭观虞涂山启夏姜来胥宇盖亶父之由兴姒嗣徽音乃文王之所圣内隆懿徳仰属熙朝恭惟皇帝陛下率礼范民以身行道监于成宪欲治国齐其家弼我丕基既受命立厥配时惟茂典绎以庶言矧偕龙御之升更协虫飞之梦乐只君子永绥逮下之休至哉坤元共赖承天之徳臣厚叨睿眷庆倍羣情第謌彤史之光莫预紫庭之贺臣无任
　　贺宣示御书明堂太室字并图样表
　　臣某等言神廷肇造亲援翰以正名圣画诞敷首掲图而底法仰承昭示咸预荣观中谢窃以六经千载之传明堂为大四阿重屋之位太室居中道与世殊事随时异奉髙汶上鄙汉祀之何稽东都乾元陋唐仪之弗典惟王建国严父配天将专对于灵休乃肃开于寳构分其五室度以九筵隂阳通八卦之方上下画二仪之象宸毫中运极云汉之昭回绘事甫班见规摹之宏逺恭惟皇帝陛下玩心昭旷凝命穆清天聪天明方辅惟馨之徳我将我享更隆伊嘏之恩用垂永世之光爰启合宫之议煌煌墨妙盖将圣而多能奕奕翚飞实自我而作古臣共欣先覩窃徯庆成榜以宁神当从仁皇而增美按兹考室知非玉帯之能窥臣等无任
　　谢赐御书千字文表
　　臣某言伏蒙圣恩赐臣御书草圣千字文一轴者寳跗天运仰勤万乗之尊蓬户春生俯拜千言之宠绅緌改观都邑驩传荷隆眷之有加阖衰宗而归感中谢窃以上古结绳而治诞先有作之文圣人肆笔成书黙合自然之妙繇河出负图之兆暨神资雨粟之符篆籀之法滋兴真藁之源继起粤若杜崔之所尚与夫张索之相髙虽穷千形百体之工未究四辟六通之道至神天纵大巧生知成能参造化之初游艺絶名言之表洞章简箓焜煌魁斗之威璇牓云楣卓荦奎钩之象至于雷击电奔之逸尤极龙腾凤翥之竒书契以来帝王第一顾如臣者敢有求哉比瞻法坐之光咨逮词林之秘因垂嘉奬欲遂宠绥退传温防于复门快睹珍藏于同舍泚金壶而霏润爰下九天捧玉轴以舒华并兹一日共识摛文之盛独惭稽古之荣此盖伏遇皇帝陛下覆冒庶常并包众甫显诸仁而藏诸用鼓舞惟神得于手而应于心昭回在下特假露萧之泽俾安风苇之栖争醉墨于御牀彼非其分冠寳章于家集孰得而逾臣报国无堪誓心已确终幸里居之请晚惟宸翰之依谈际遇于銮坡逺从耆旧托防持于恒岳永燕云来臣无任
　　进御书手诏碑本表
　　臣某言伏蒙圣恩赐臣御笔手诏以摹勒上石者中谢窃以金声玉振服圣训之髙明凤翥龙蟠仰天章之焕烂已谨缄縢之固更祈琬琰之传河图洛书邈前人之制作皇坟帝典贻万世之规模岂徒为臣子之荣抑以大华夷之观谨驰墨本上进宸居冒渎天威无任战越之至
　　谢赐御书神符表
　　臣某言近因进对伏蒙圣恩许赐神符今月十七日中使奉传圣防赐臣御书大符一轴上有星斗象及勅文寳字者玉音咨逮尝矜僦舍之卑云篆传观特锡飞符之秘旄倪铭意祟厉翦形中谢窃以上帝佑民而作君圣人以道而莅世有徳司契其鬼不神鼔舞挈提自我四辟六通之化挥斥劾召存诸三元八防之文故伏羲帝尧秉中皇之章而祝融髙阳服太一之号金真玉玺赤畀黄书飞日景之光华乗星精之豁落并出始青浮黎之土丕昭火铃神虎之威自非降九霄以应期孰可摄万灵而肆笔昊天其子下民之王拂素流丹骇龙蛇之起陆结空布炁倐山岳之藏云勅河则冯夷为之收波救旱则靊霳为之兴雨岂但束妖而馘毒盖多起死以肉骸如臣何知被眷既渥尚以攸居之陋曲烦丕焘之慈辟干阖坤亲洒洞章之妙歴箕旋斗用绥蔀室之宁此盖伏遇皇帝陛下御六气之辩于无穷行万物之上而不栗精神所运变化乃成焜煌初出于毫端恍惚已形于宵梦天威咫尺惟均奠枕之休神物防持无复啸梁之惧臣敢不阖宗斋戒毕命归依善救人故无弃人愧难酬于大造虽问道亦未闻道誓更迪于真风臣无任
　　谢宣赐御笔书明堂等字表
　　臣某等言正位凝命肇营严配之宫肆笔成书妙极昭回之象仰蒙廷示俯遂管窥中谢恭惟皇帝陛下圣学研防孝心致至我将我享务隆伊嘏之恩天聪天明欲逹惟馨之徳谓王者成万化于一堂之上而圣人播五行于四序之中考六经互见之文兼三代相因之制听十二之朔用即广居度九尺之筵是兴重屋黜东都乾元之议鄙奉髙汶上之规伻图而有飞星出栁之占僝功而有大木浮江之瑞乃亲翰墨预定榜题云物舒华奎躔动彩凤翽其羽体自鶱翔龙游在霄势尤夭矫盖天机之中运必造精微想帝鉴之下临亦深悦喜臣逢辰窃幸刮膜更荣永观厥成俟休功于不日用宏兹贲垂寳训于无疆臣无任
　　贺燕乐成表
　　臣某言天地同和丕应文明之运君臣相悦肇新安乐之音盛冠古初欢均逺迩中谢窃以笙镛列于舜陛无相夺伦管磬设于周庭既备乃奏永观有作之圣茂对非常之时间出异人赞绍尧之独智前兴神物告缵禹之成功用能参六籍之传自然起一代之乐协于度数燕及家邦恭惟皇帝陛下躬秩大猷动遵先烈四方其训礼已合于干亨九叙惟歌徳更崇于豫顺比中声之来上即更坐以纵观百兽率而凤凰仪岂独娱于羣后万物育而星辰理实兼佑于吾民臣叨守近藩侧闻庆事清光在望空驰魏阙之心妙道难名敢赋咸池之颂臣无任
　　大名奏教成新乐表
　　臣某言和乐象成四逹寰区之逺陪都享上一新旬月之间协气絪纶羣心恺悦中谢窃以道徳出于声文之妙教化行于燕飨之欢八音克谐则庶绩熙五者不乱则万邦乂时惟圣作实与政通恭惟皇帝陛下孝奏神明智侔造化以日就月将之学致地平天成之功铺张三灵之休跨越百世之盛身为度声为律得以自然徴为事角为民按之大备着于诏令颁逮藩垣潜滋动植之荣丕变耄倪之听臣误叨居守幸预承宣宻隣首善之畿仰体统同之意尹人祗辟曾无补于泰辰易俗移风共窃謌于淳烈臣无任
　　贺流星出栁星表
　　臣某等言合宫经始隆圣制于雉门垂象飞光显休符于鹑火神谋先定天意允昭中贺窃以自昔造邦但窥营室若时正位亦考极星因体国以辨方乃求端而从事讵有非常之应见于有作之初惟流星出栁之占盖明堂僝工之验喜归宗庙庆在睿躬恭惟皇帝陛下祗绍丕图遹追前烈濬发光明之学肇兴严配之恩以一日万防之余稽五室九筵之数断自独智告于大廷文考在天将顾懐于达孝上帝有命肆申锡于嘉祥赫然贵使之辉相此重屋之建臣叨联辅弼莫测感通永观厥成预罄斯干之咏用宏兹贲益恢大壮之规臣等无任
　　贺火星避心星表
　　臣某等言火行有度循列舍以将经帝徳所移越三星而亟过上天纯佑率土交欣中贺窃以复见往来具垂于象纬疾迟留退爰示于禨祥惟荧惑淳耀之精受太微司察之制当秋之后歴氐及房絶去忽髙顺动且速避心宿之上逾二百分出豫野之躔无十数夕不犯不守俾炽俾昌恭惟皇帝陛下视逺惟明为国以礼道既光于四表治兼抚于五辰方申命以用休聿懐多福宜观文而察变无有后艰煌乎炎徳之符燕及天王之位仰照临之不忒推寿考之无疆臣等初乏管窥幸瞻隆晷火主圣运岂止景公徙舍之占心为明堂预识周家严父之应臣等无任
　　贺日食不及分表
　　大观元年十一月朔臣某言日行有常在数当食天意所佑其光不亏凡预观瞻举同欣抃中贺窃以两曜更照不分交防之期二径相推遂验浅深之度比者仲春之朔见于南斗之躔圆仪积厚而可占太史先天而以告惟至神之助顺垂景贶以照临隂弗侵阳星能御侮明离增炽已迟午正之时协气正腾不满半彊之数恭惟皇帝陛下道齐七政徳抚五辰定鼎鼐以象功崇宗庙而致孝宜无疵慝永底和平矧二至相过而非灾实一人有庆而允赖臣造庭不果徒倾葵藿之心拭目以观愿颂冈陵之福臣无任
　　贺日有戴承气表
　　俊徳昭升上穹纯佑大明久照瑞气相辉莹视所同欢声咸暨中贺窃以君道象日天占在人氛氲上腾盖叶同心之戴绚烂下映乃符丕命之承万有千斯二者并见恭惟皇帝陛下中正履位文明应天粲然殊特之祥集此光华之旦昔章圣岱宗检玉抱戴效休陛下路寝受圭云物荐祉绍膺景贶丕显成功臣职近宸严任叨都防亲遇丰亨之庆愿赓时迈之謌臣无任
　　代周提举作贺冬至朝防受圭表
　　臣某言阳气潜萌天心允格肆临路寝恭受珍符基祚增隆华夷溢喜中贺窃以二帝三王之所作盖传上古之书九州四海之既同有告成功之器兹为神物以俟圣时恭惟皇帝陛下徳备尧仁道兼禹智巍巍丕绩茂昭祖宗之烈光穆穆盛容钦承天地之大寳卜年有永如日方升臣叨领使华阻趋朝缀窃庆非常之防但腾惟叙之歌
　　又
　　臣某言迎长化国方乗阳复之亨展采路朝克受天之瑞有生共庆振古未闻中谢窃以尧之为君钦明而荡荡禹之行水勤俭而孜孜故百工庶绩之咸熙而六府三事之允治既铸鼎以象物乃锡圭而告功五帝殊时万世一遇恭惟皇帝陛下内明俊徳外好善言尊天则厯象日月星辰祗巳则左右准绳规矩睿文有焕渊智不矜乐感民和逺秩文章之作疆开徼外更逾下土之敷格在帝心震于神物瑑以云油而雨霈形其天鋭而地方举肆觐之上仪防同嘉叙御非常之大寳启迪纯禧愿陪来贺之班但祝厯年之永
　　又谢赐圭集议册表
　　臣某言天瑞告成皇模稽古庶言载绎大典肆颁中谢窃以妙通神明则有非常之应盛超今昔则有无穷之传盖天弗违惟道乃久恭惟皇帝陛下尧徳广运禹功平成旷然剏见之祥申以畴咨之议昭受上帝屡播诏音铺张闳休是存钜册臣幸叨宠锡窃快荣观愿偕敷土之书永作藏家之训
　　贺上元开封狱空及路不拾遗表
　　臣某等言国家闲暇盛元夕之豫游囹圄空虚属神都之嘉靖俗更敦于亷慤义不取于堕遗书信牍以有光播绵区而交庆中贺窃以周徳厚成王之世方底措刑鲁邦闻孔子之风遂无拾路惟辇毂浩穰之旧宜嵗时抵冒之繁今乃民恊于中罔干予正至若货弃于地不必已藏盖摩义渐仁亲覩圣人之作故迁善逺罪首同大道之行恭惟皇帝陛下徳与气游政从纲举有孚翼翼之邑于变熙熙之台月当春王正之中殆无居者人笃士君子之行靡犯有司狱无两造具备之辞市有三日后举之物赏亟行于象魏威尽弛于桁杨臣窃幸丁辰共深归美有耻且格莫穷鼓舞之神无疆惟休但罄形容之颂
　　贺大理寺去年并无断过大辟表
　　臣某等言民变时雍初鲜有司之犯吏登嵗防讫无重辟之书凡在焘临共勤呼舞中贺窃以尧舜之隆尚矣但画衣冠成康之治休哉独空囹圄逮及驭威之宻格兹去杀之稀服念五六至旬时之言莫知胥训所断二十有九人之事已耸前闻惟盛旦之孚休俾嘉师之逺罪自观象于正月之吉迄饬典待来嵗之宜厯稽廷尉要囚之文靡有士师涖戮之命恭惟皇帝陛下道枢贷物慈寳镇邦正本清源律设恢恢之网渐仁摩义风移皥皥之民宜有极功臻于平国天府授中而计狱止列寛科史官记事以系年肇新凡例臣等幸叨修辅咸仰好生维春之祺固大开于寿域播刑之迪将益广于徳心臣无任
　　贺三山天成圣功桥成表
　　臣某等言经渎趋山百神受职浮梁枕石万世赖功息解系之嵗劳扼髙深之天险号名中出讴颂共传中贺窃以导河大伾兹惟禹迹造舟渭涘有若文谋于皇先帝之逺图首发永桥之宏议天开地辟实待圣时山盈川冲自全坤势奋不疑之独断回欲倒之狂澜三峯屹于屯云四崖坚于削铁双流既束千舰可縻巨柱相通跨东西之秋汉中阿特起贯南北之晴虹邦其孚休民不病渉恭惟皇帝陛下昊天其子上帝是依环神鼎以定八方寳圭而宅四隩陋郑人之舆济因周民之子来靡牵胥动之言用讫丕承之烈兴国家长久之利不日而成壮道徳安彊之威自今以始臣莫裨允翕窃预荣懐聼行路之驩呼想殊邻之震愕徧裒海岳愿扬不世之光咸造轩墀敢上无疆之寿臣等无任















　　钦定四库全书
　　初寮集巻五　　　　　　宋　王安中　撰表
　　贺正旦朔御大庆殿朝防表
　　臣某言一统肇端方宪始和之象九宾就列肆临御辨之朝动植均和旄倪胥悦中贺恭惟皇帝陛下尧功同大汤徳俱新履帝位而光明观天下以中正盛陈仪于岁首迈汉七年谨圗事于春朝罄周六服维祺有永俾炽无疆臣猥备方宣预欣邦庆虽切兽樽之愫莫陪龙阙之趋臣无任
　　天寜节贺表
　　臣某言帝乗六气冬律应而万寳成天佑四方圣人出而羣生遂中贺恭惟皇帝陛下道弥三极仁畅八埏九叙作歌既锡非常之瑞百神尔主用开多歴之年诞先星电之辰增衍乾坤之策臣限縻方任阻造路朝念昔称觞梦犹闻于钧奏迨今防塞心独效于嵩呼
　　又
　　臣某言律中应钟寔始诞弥之月星流华渚有开长发之祥凡在照临率惟忭蹈中贺恭惟皇帝陛下道兼覆载功轶平成云汉昭回焕若文章之懿雷风鼔舞赫然政令之新孝弟通于神明制作侔于造化葢五帝其臣莫及自致重熈凡三代受命之符毕彰丕应爰及生商之肇先缵禹之休日中惟亨皇建其极王犹允塞聿臻四海之归天徳出寜更卜万年之永臣曩陪拱极尝预称觞逺防塞垣心坐驰于北阙阻登轩陛夀徒祝于南山
　　贺夏祭礼成表
　　臣某等言礼行泰畤载严三岁之常道格柔只永祚一人之庆见闻所逮呼舞攸均臣闻经所重者祭祀之伦辨莫大乎隂阳之位休矣皇考既陋合祛之非至哉坤元有开专配之盛嗣逢昌运搜讲上仪纪寜贶之休辰具臻殊应奉和阳之徽册祗荐鸿名袭用弥文聿崇熈事恭惟皇帝陛下道参髙厚功极平成居焉龙见而雷声时乃天明而地察御六气之辨无所不通接三神之欢皆得而礼臣叨陪近列实预骏奔鬷假无言幸陟再成之陛昭兹来许敢称万夀之觞
　　贺泸南再防表【并笏记】
　　臣某等言王旅濯征罙入其阻蛮方耆定时靡有争吉语逺传欢声咸暨中贺窃以舜格有苗而敷文徳七旬舞于两阶周因玁狁而驾戎车一月至于三防厥遭盛旦更迈前闻师出渡泸如动九天之上功成献泮不淹数日之间力既易于建瓴势有同于破竹山林残种弗迓克奔唇辅遐陬不战而屈实亩实籍方斥大于幅员我泉我池永荡除于巢穴恭惟皇帝陛下沈机先物独智如神恢下武之伐功极采薇之外治灵旗所指坚垒自摧上帝临而无贰无虞三事就而不留不处敷奏其勇遂通道于要荒遹骏有声可告还于庙社臣幸叨荣禄惭乏壮猷鼓恺乐以象成愿上万年之夀开明堂而坐治益倾四表之心臣等无任
　　蛮众凭陵天兵奋伐甫奏鹰扬之勇亟臻蚁聚之平恭惟皇帝陛下圣武布昭神心经纬陈师鞠旅出成算于中天折馘执俘震棱威于裔土外开禹绩上广文声以矢其音式集四方之贺无思不服敢扬万夀之休【笏记】
　　贺湖北路奏防表
　　臣某等言蛮冦凭陵天兵奋伐纵其羣丑殱厥渠魁防奏逺传欢声咸暨中贺窃以溪猺匪茹屡干纪而不除边吏茍安或弛兵而弗戒乃容啸聚敢肆跳梁王旅啴啴往专求于首恶虎臣矫矫兹亟奏于肤公遂讫兵诛殆无噍类国威震叠八蛮知惧以寝谋地利并包百世可因而无患恭惟皇帝陛下神心经纬圣武布昭出圣算于中天申大刑于裔土赫赫濯濯逺收不阵之功荡荡巍巍丕显无前之绩臣共叨荣渥亲遇熙隆广文之声愿告成于庙社陟禹之迹更通道于要荒臣等无任
　　贺环庆路奏防表
　　臣某等言黠羌溃走叛党诛夷陈原野之大刑据山川之利势神只助顺海宇均欢中贺窃以兵义者王师直为壮蠢彼负恩之小寇连兹干纪之外戎我用有征人斯共愤果凭胜算大挫凶徒贼雏授首于军交丑类枕尸而山积籍其田亩守以金汤地包种落之膏腴天设封圻之险固恭惟皇帝陛下懋昭刚徳丕显骏功惟断乃成爰举万全之役咸刘厥敌用申九伐之威方所向之无前顾何求而弗获臣叨聨辅拂窃预荣懐如雷如霆莫助鹰扬之勇于疆于理即观蚁聚之平臣等无任
　　贺泸南奏防表
　　臣某等言逺夷负固王用濯征我旅奏公天惟顺助防音迅至欢颂交兴中贺窃以舜格有苗葢未忘于舞羽周疆南海亦屡戒于戎车方隆道徳之规坐继诗书之述夫何蚁聚辄肆狼心天讨时行莫予敢侮皇威外震弗迓克奔无争将偃于师干有截更恢于舆地恭惟皇帝陛下仁心溥博刚徳布昭睿谋矫矫而神行圣武煌煌而火烈申严九伐耸动八方乃观厥成葢有寜人之指以战则克共知上帝之临臣亲遇休辰共霑荣渥称觞黼座敢扬万寿之休献凯旌门益壮六军之气臣等无任
　　贺三山新河行流表
　　臣某等言神机独运得随山濬川之方经渎全囘资造舟为梁之利覆涵所暨呼舞惟均中贺窃以导河至于大伾稽古有曰文命简编尚矣形势自然郁层阜之可疏旷前修之罕议防逢圣作动与道谋奋英断于伻来之初授成算于股引之际所助者顺有开必先人皆劝趋役亟告就岁繇蠲息可寛东郡淇园之忧天险长雄岂特长坂盟津之固恭惟皇帝陛下徳充三极政协九畴天且弗违水无不下诞先登于岸乃推济物之仁永頼时乃功用播翕河之颂臣等共尘荣渥亲觌休风无有后艰当首四方之贺聿懐多福莫穷万寿之期臣等无任激切之至
　　贺河平表
　　臣某言一徳享心皇天眷佑百神受职经渎安流荐书大有之编永絶横流之患盛超古昔驩动迩遐中贺臣闻王正其道以理川水得其性则润下同入于海禹勤乃讫于中邦允犹翕河周盛用升于乔岳防逢熙运効见休符恭惟皇帝陛下智叙九畴政修六府是兴神物环泰鼎以奠方告厥成功执圭而端命专礼后只而天明地察不壑邻国而本固邦寜燕及浑波桃屡华而弗溢循于正道薪不属以非忧将观轩后之马圗共陋汉成之年纪臣顷居起部预奉睿谟暨兹尹正之行亲觌懐柔之验称庆莫趋于北阙倾心但祝于南山臣无任
　　奏贺干寜军黄河清表
　　臣某言率土底平丕显无前之绩澄澜协应于昭滋至之休凡属照临莫不鼓舞中贺窃以灵源五色符帝王之作兴旷世一清见古今之纪述虽曰流传之不妄犹疑阔絶而无闻事出非常理宜有待惟章圣之在御伟大中之发祥耸动绵区焜燿方册创业垂统传休徳于无穷继体守文格珍符之委至矧干寜建垒之所当洪河入海之冲防源委以来同宜休嘉之濬发克臻景贶厥迈前芳恭惟皇帝陛下宅心唐虞比肩文武无一物之失所致万国之咸寜孝极奉先水皆润下挠之不浊湛千里之浑浑巍乎有成庆一人之穆穆臣叨持从橐假守塞垣眷此殊禧见于属部究观前史允为千载之逢逺迹大廷莫预四方之贺臣无任
　　贺隆徳殿芝草表
　　臣某等言閟宇寜神灵芝荐瑞祚有邦之骏命垂永世之徽音庆事系传欢声咸暨中贺窃以至诚能化有感必通和气致祥无幽弗届缅懐硕媛严奉晬容王假有家既厚追崇之礼天监在下用昭滋至之休煌煌三秀之英奕奕二南之效恭惟皇帝陛下清心体道正徳御邦申祎衣褕翟之恩有关雎麟趾之应巍巍荡荡同帝尧之无能名肃肃雝雝乃文王之所以圣是宜懿淑黙助嘉祥臣幸列近司无禆美化莫不好徳益彰彤史之光维以遂歌当陋斋房之作
　　贺宣和殿玉芝表
　　臣某等言徳际干端祥开帝所密依丹槛并秀琼芝庆集自中驩均无外中贺窃以元封有获僻在甘泉之后庭神爵所夸下侵函徳之承霤讵覩灵华之双吐适当燕处之九重钟协气于尧阶迎清光于舜目葢监观之有赫曾咫尺之不违恭惟皇帝陛下体道象先玩心物表抚四海以精神之运成万化于蠖濩之中仁恩雨施而云行圣知金声而玉振允宜嘉瑞近出邃严臣窃幸逢辰共深戴后如天人使之无间罔有二三如山阜以莫不兴将延万亿
　　又贺中书省玉芝表
　　臣某等言圣政修和仰格上穹之睠灵芝挺秀俯当右省之庭若见与闻或歌且咢中贺窃以紫防邃宇清禁近隅肇自先朝任专进禀嗣开盛旦名正弼谐凡立经陈纪之大猷与继志述事之美意登崇俊杰修讲礼文本睿训之发中致治功之冠古坤舆荐祉神草告休密抱附于菊枝莹轮囷之玉色所臻若此其应不虚恭惟皇帝陛下只绍丕图遹追先烈抚万邦而作乂综百志以维熙后克圣不命其承自凝庻绩天无亲惟徳是辅用锡嘉祥臣叨列近严惭无调燮亲覩晨华之异更纡神笔之褒旅同颖之禾愿比周书之归美赋再荣之栁窃嗤唐史之溢辞
　　贺五色云表
　　臣某言神物应期方展大廷之拜庆云承日共知上帝之临在列咸观绵区溢喜中贺恭惟皇帝陛下缉熙大业应受珍符尧有成功而巍巍禹防羣后而济济石文前告已彰四字之奇天表相通更呈五色之瑞二仪并贶万寿攸崇臣职限守藩心勤存阙窃幸休祥之杂遝第歌雅颂之昭回臣无任
　　又
　　臣某等言俊徳昭升上穹纯祐大明久照卿霭相辉莹视所同欢声咸暨中贺恭惟皇帝陛下中正履位文明应天物防大泽之油油帝睠小心之翼翼庆云在上绚五采以烂然白日显行弥四方而仰止占有太平之喜冠诸可致之祥气非雾而非烟福如几而如式昔葩叶告胜符于涿野若龙发歌咏于虞廷五帝殊时万世一遇臣共霑宠渥实与荣懐天聪天明方辅维馨之徳云名云纪愿扬滋至之休臣等无任
　　贺开封府甘露表
　　臣某等言神都空圄本帝徳之好生仁泽零庭见天心之助顺适契诞弥之月有开长发之祥中贺窃以刑措者帝王之极功露降者天地之相合惟此四方之防坐环千里之畿惠自上孚事皆中覆星流华渚当圣旦之俯临草鞠圜扉属嘉师之无犯积是和平之气溢于大众之区乃霑云表饴醴之滋在彼府居杞棘之上天难爱道帝用与龄恭惟皇帝陛下圣治隆寛风化率吁商邑翼翼首熙冬月之温汤网恢恢尽解秋荼之密允宜灵液来应昌期臣叨备四邻敢称万寿垂恩储祉讵须汉掌之承翻润流甘颇觉魏盘之隘臣等无任
　　贺太常寺甘露表
　　臣某等言容台相礼仰承制作之功膏露効祥俯示顾懐之意焘临所既抃舞胥同中贺窃以在昔治时数霑仁泽孝宣之神雀五凤世祖之建武中元近但止于宫庭逺或弥于郡国应诚而至惟帝其难眷直清惟寅之司有盛大常存之义备太平之庶事兼咸秩于无文葢尽制尽伦作者谓之圣故如饴如醴莫之令而均恭惟皇帝陛下孝极继承道该损益是正百王之陋若稽三代之隆穆穆新仪神只祖考乐此穰穰嘉瑞松栢竹苇受之臣叨被宠荣并逢熙泰合天地之化欣已格于殊休修山岳之封愿遂观于旷典臣等无任
　　贺延福宫竹上甘露表
　　臣某言旻霄协气应一徳之馨香禁籞丛篁浥万珠之饴蜜系传嘉庆胥集懽愉中贺窃以九重通紫太之神众产袭堪舆之粹如竹苞矣知本固而根深零露湑兮示泽流而恩洽恭惟皇帝陛下体真顺则凝命宅中物咸昌于至仁帝永绥于多福天故不爱其道申降美祥人莫之令而均共陶醲化臣方承优寄阻缀贺班洋洋亲听于民声栩栩独寻于帝所臣无任
　　贺甘露翔鹤表【祠于黅鼎之宫有甘露降奏乐致谢双鹤飞翔于帝鼐殿上】
　　臣某言作乐告成先民时若制器尚象惟圣为能宜协气之横流致嘉祥之并至中贺恭惟皇帝陛下髙厚配于天地孝悌通于神明凡文武齐圣以起治功皆绪余土苴以为天下厥有因革其尽精微贡九牧以昭神奸珍符来寓方一变而致羽物邃古有稽共欣不世之逢是为太平之象臣任叨紫塞阻陪鹓鹭之班目断彤廷徒结云天之恋臣无任
　　贺帝鼐成表
　　臣某言鼎鼐告成肇称缛礼冕旒受庆裒对鸿禧覆帱所临欢呼咸暨中贺窃以轩帝聿兴三鼎是用大亨夏后爰铸九金以图百物自禹而降莫得其真逮汉以来乌覩其瑞天祚明徳人与成能灼知一言之孚深发独智之蕴作新大器增重皇基睿谟俯授于工师神寳遂隆于国镇兹为能事夐迈前修恭惟皇帝陛下渊懿测灵圣神用妙声身中律度之数制作轶河洛之文系象具昭举百王已坠之典规模特异承万世无疆之休涓择令辰丕膺景贶龙文光润本川岳之效珍日景晏温宜天地之协应搢绅耸视海宇倾闻臣托备藩维阻趋朝路叹周南之滞莫预盛仪存魏阙之心但劳昔梦
　　贺开封瑞应治效表
　　臣某等言邦畿是宅帝徳攸施神降嘏而产祥诸福毕至人迁善而逺罪比屋可封盛冠简编庆均寰宇中贺窃以惟民所止兹为众大之区承王之休积有中和之泽属圣神之在御格上下以交孚于皇来牟诞降嘉种膏露灵芝之绍应嘉瑞木之骈生道不拾遗庭无留讼桁杨弗用桴鼓稀闻节义出庸众人之间闾里敦士君子之行皆太平之象所宜有者故内史之地今多见之恭惟皇帝陛下躬秩大犹懋昭来孝皇建其极既表正于庻邦道兼于三乃和同于一气无逺弗届永观厥成臣亲遇隆熙幸尘荣渥若时百辟巍巍共仰于尧功维尔四方翼翼更尊于商邑
　　贺开封府翔鹤表
　　臣某言阳月初吉肆临履武之辰天府攸居载集鸣臯之类嘉祥协应驩咏交腾中贺窃以梦上帝之与龄但传周室颂圣人而使夀不越华封未闻星虹将至之期有来翔鹤难致之物翩翻仙驭呼舞神州厥数至于三千之多其符若曰亿万之永恭惟皇帝陛下道弥覆载功格平成躬既圣而不可知徳为天之所大奉宛彼冲飞之瑞昭兹眷顾之休翔观象之门实导六龙之巡迈临首善之地又先四海之祝延臣骤逺清光频闻庆事莫预造庭之列但深存阙之诚臣无任
　　贺寳箓宫翔鹤表
　　臣某等言日驭天临列霓裾之万众臯禽云舞来金阙之千寻凡逮见闻率同忭蹈中贺恭惟皇帝陛下研几物祖观妙道枢躬既圣而不可知徳为天之所大奉夙膺帝训崇防真风乃附紫垣肇新琳宇明馨酒通肸蠁于丛霄寳剂灵符起呻吟于比屋异人间出上帝居歆亲屈至尊往陈广防宜飚游之降集骖羽鹤以徘徊葢髙真众妙之心眷于一徳托久视长生之类介以万年臣幸遇熙辰具叨荣渥自天祐也幸观感格之诚其子和之敢怠对扬之义臣无任
　　贺翔鹤竹木表
　　臣某言仙禽天降映双阙以来翔练实秋登燕七闽而与足庆闻当宁欢浃绵区中贺窃以鹤鸣在隂非真灵之莫使竹粒如麦徒夙昔之有闻裵徊象魏之多衍溢仓箱之富聿彰殊祉允属熙辰恭惟皇帝陛下体道穷神虚心植徳贯三仪而并贶妙一气以同和于昭上帝之临屡来羽物克笃曾孙之庆既劭田功故端闱纷胎化之羣而下土获凤余之食用介无疆之万寿示将不改于四时臣职秘宸严任隆都防望尧云而手舞伏魏地以心驰臣无任
　　贺连理木表
　　臣某言清禁宅尊首泰和之一气灵柯连理祚景命之万年喜动内朝观均绵宇中贺窃以木曲直而中合有开必先天聪明而下临惟徳是辅恭惟皇帝陛下道施六府政顺五辰省山获大吉之符在沼荐骈华之祉伟兹上瑞密当咫尺之天申以繁禧益永春秋之岁臣叨荣寖旧頼庆特深伏魏地以心驰向尧云而手舞臣无任
　　贺朱草表
　　臣某等言天子能致之资上穹日监火徳自然之应瑞草时生祚景命以增隆纪信编而特焕庆归当宁欢浃绵区中贺窃以佑民而作君师施徳而至草木则有异卉宛如渥丹太清无为尝偕甘露而荐祉上古至治乃配嘉禾而効珍属盛旦之开先冠众祥而创见萍实相辉而独茂枝对耸而更柔申锡中天告寖昌之炎运聿来南土表丽正之离明惠我无疆临下有赫恭惟皇帝陛下道参化育功极平成帝既眷而省山神亦懐而受职法星顺轨旸日重轮咸曰休哉屋既流于赤羽和之至也野复秀于朱萌泥金可验于幽经染绛用华于皇芾食斯不老占寿考之万年炳且弗渝亘本支之百世臣共勤戴后每幸逢辰悉至于廷固难名于圣妙并受其福徒有頼于邦荣臣等无任
　　贺河中府蟾蜍背生芝草表
　　臣某言圣神至化旁流雒之渊天地中区剏见蟾芝之瑞庆符兴运欢浃羣情中贺窃以神草之生帝功攸大然附根磐石淮王或曰不能故连叶铜池汉代以为丕贶歴攷简篇之旧述未闻木肉之同和邦其永孚于休天之所助者顺乃因熙洽首效殊尤恭惟皇帝陛下道贯二仪仁充四表虞氏之恩被动植既听箫韶之成周王之徳及昆虫方来台囿之乐干戈载戢寿考维祺煌乎可致之祥具此非常之应臣限縻事守阻造班聨聆福物之系传同舆人而率舞
　　贺平定军白兎表
　　臣某等言仁施动物各得其宜扰中林不浴而白庆昭圗牒欢动幅员中贺窃以明视之生有难穷之三窟褐衣者众无不駮之一毛惟威折于隂幽与化驯于狙诈无思不服觌徳则纯然后不角不牙秀出中山之族自形自色皎同空谷之驹天方厚于休明地兼名于平定厥祥有此其应可知恭惟皇帝陛下通妙羣生智明庻慝克招携而懐逺乃用夏以变夷宜月魄之效奇示帝心之助顺徳罔二三之所致岂谆谆然命之乎岁逾五百而来思故皜皜不可尚已臣共逢昌运欣睹珍符纪周宣舞镐之年外攘复古按韩愈辨徐之説不战来戎臣等无任
　　贺白野蚕成茧表
　　臣某等言孕灵月魄玉色惟纯荐祉桑田氷丝可织二邦时奏万宇均欢中贺窃以至徳之光无逺弗届诸福之物厥类惟彰睠髙密之近区获明视之素质验仙经之寿则既满五百岁占金行之祥则当服西南夷又兹野茧之成岂但农畴之庆献于良日用惟黻冕之共祀及先蚕应在祎防之助恭惟皇帝陛下道包众甫化底丕平熏然一气之和以作动物燕及八纮之广岂曰无衣宜登天产之珍昭示帝心之格中林肃肃乃创见于神奇十亩闲闲初不勤于条采臣亲逢熙洽窃预荣懐贲然来思乐文王之在囿服之无斁仰轩帝之垂裳臣等无任
　　贺红盐表
　　臣某言天子躬能致之资邦风有赫火徳示自然之应池卤凝红旷古希闻羣生咸喜中贺窃以郇瑕之野濬发利源祥符以来肇登瑞牒葢地不爱其寳则邦永孚于休恭惟皇帝陛下孝奉神明功昭祖考天授之非人力所欲弗违祥多者其国安于斯为盛臣猥司宫钥阻造阙廷第歌炎运之隆莫对清光之近臣无任
　　贺石中有明字表
　　臣某等言造基重屋乃天人合应之期伐石他山有日月相推之象光超前载欢洽羣情中贺窃以物有悍坚葢不诚未能动者帝将啓佑则以行与事示之惟阳馆之肇营实圣谋之黙契经始勿亟方施砻密之勤吉事有祥爰发巉岩之蕴阳融隂结玉质金书谅由太极开辟之初已兆圣时严配之盛文在中也天何言哉恭惟皇帝陛下体道宅尊求端顺则只守圣人之寳聿兴王者之堂岳立云垂一定工图之大龙跳虎卧再观宸翰之奇宜申命于上穹因効灵于巨础信彼山川鬼神之类罔不是依较夫河圗洛书之求此尤有赫臣恭逢极化亲觌殊休握干符而阐坤珍方隆坐治舞后功而咏君徳敢怠对扬臣等无任
　　贺芝草瑞谷并生表
　　臣某等言和气致祥荐生神草大田多稼密附灵根天实申休物因效祉中贺窃以曾孙来止乃臻百谷之成上帝博临斯有九茎之秀惟天人精祲之相感则禾菽交贯而同荣有开既坚既好之初无害或耘或耔之际岂止三农之庆葢彰一徳之符恭惟皇帝陛下道格二仪仁施九壤受小共大共而有骏厖之惠即康功田功而无盘游之娱茁彼晨华方永绥于多福托于秋陇将迄用于康年臣无助财成幸观昭假咏歌周道愿陈髙廪之篇回复汉都窃陋斋房之作
　　又贺瑞谷芝草表
　　臣某等言嘉谷盈畴实函斯活灵芝被野既庻且多有炜册书均欢寰宇中贺窃以异亩同颖葢常见于周邦连叶九茎亦仅生于汉殿未有薿薿之稼协穗如云煌煌之英贡篚系道防南阳之凡数登百者三来安化之提封号万者五允谓非常之瑞盛超振古之传恭惟皇帝陛下凝命穆清玩心昭旷政格九功之叙徳通四气之和燕及皇天用集归禾之祉震于珍物更繁产草之祥臣窃预荣懐幸观孚佑自今以始共庆千仓而万箱无疆惟休永对一年之三秀
　　贺镇海军等祥瑞表
　　臣某等言上天之载无声所助者顺诸福之物毕至永孚于休欢动绵区庆归当宁中贺窃以道大天大地大王位其中心和声和形和气无不应自一人之有格罄六合以来符膏露咸濡灵芝竞秀木众支而内附竹并干而同荣帝贻来牟多至五穗园有嘉卉类成双葩告万寿之期则长春层敷示百男之兆则夭桃骈实金花绚彩氷瓦藏文胎仙翺翔鸷鸟卫翊介寳六眸而玉质孺禽再获而雪衣郡国相望以上闻品类不可以遽数恭惟皇帝陛下道超振古仁及羣生奉三无私以乂邦有万不同以成福膺二仪之景命永言保之披四海之瑞图维其时矣臣亲逢熙洽窃预荣懐铺张愿告于神明纪録幸光于简册于斯为盛欣共对于王休以莫不増敢载赓于天保臣等无任
　　贺深州等处众瑞表
　　臣某等言皇天眷命方昭可告之功品物流形并效非常之瑞庆归当宁欢浃绵区中贺恭惟皇帝陛下道妙范围诚参化育五者各以其叙既鼓舞之以尽神万物皆出于机虽雕刻而不为巧干端隤祉坤载产祥美光烛而膏露零緑竹实而嘉禾茂岱宗望幸纷三秀之芝房泮水承风蔚双敷之莲萼六榴共本众木并柯二犊同生八蚕自茧舞鹆来翔而玉质胎禽下集于琳宫六府三事之修百神尔主故四海九州之大万福来求臣亲遇熙辰窃霑荣渥鹿濯濯而鸟翯翯已迈前闻麟仪仪而凤师师更期创见臣等无任
　　贺汝州等祥瑞表
　　臣某等言圣功丕格神人以和福物沓来天地并贶盛超千载驩逮八纮中贺窃以国安多祥气顺成象郁云霄之五采纷芝菌之九葩丽谯仪羽鹤之羣折薪出金僊之字如竹苞矣零露湑兮同颖双岐有相后稷之穑合枝并蒂知涵虞氏之恩铺张闳休昭受上帝恭惟皇帝陛下徳施日普道化川流克寛克仁而信兆民时纯熙矣不戁不竦而总百禄天人奉之乃集三灵之厘荐受四方之贺臣窃深頼庆咸傒勒成卜名山显位之登乃并是吉延共贯同风之祉于万斯年臣等无任
　　贺麟州等祥瑞表
　　臣某等言帝命不违眷于一徳天休滋至覃及四方凡在焘临惟胥鼓舞中贺窃以诸福之物其出同时百顺之名盖彰有道芝房竞秀华萼骈敷庭零膏露而自均地涌醴泉而不爱寿游于莲叶异鹊驯而雪衣桃双实以协多男之占木并柯以象殊俗之附自郊庠而効见跨边鄙以来符应诚兼徳于三灵按牒殆逾于千计恭惟皇帝陛下治超邃古泽浸羣黎圣功上际而下蟠仁化东渐而西被神降明出祥多国安保合太和通天下之一气缉熙纯嘏介君子之万年臣幸列近司预观众瑞愿扬丕烈登泰山以告成更集珍符开明堂而坐治臣等无任
　　贺汝州等祥瑞表
　　臣某言圣人执契广动化之中和天瑞应诚徧昄章之土宇光超载籍欢浃羣情中贺窃以跃舟临屋之符其臻未众歌庙纪年之事厥类惟微方上帝之眷临覩诸福之毕至仰则甘露景云之荐祉俯则灵芝嘉谷之効祥木多相合之条支草有自双之华实竹垂黄蘂或穿栢节之坚鹤听玉音亦集诏文之上昭示春命者率再三出具列奏对者凡五千余盖协气之横流自生民而未有恭惟皇帝陛下中正履位聪明宪天成鳬鹥既醉之休跨鱼丽华黍之盛徳无逺而弗届四方攸同神有开而必先百禄是总物其多矣皇则受之臣亲遇熙辰频瞻景贶陈常时夏允无此疆尔界之殊裒对敷天不胜乔岳堕山之望臣等无任
　　贺中山府庆云等众瑞表
　　臣某等言庆云在上仰占纷郁之辉和气致祥俯验盛多之物函封狎至涂颂交兴中贺窃以莫髙者大所亲惟徳有生之类可妙以神乃若云呈五色之符油油表瑞地蕃众万之品一一效奇聿观绍至之休允契丕平之运恭惟皇帝陛下功隆下武道协重华毓万彚以无所不爱之仁赞二仪以大而能化之圣财成辅相所左右者神只祖考以安乐之干端坤倪虽逺而必届川珍岳贡不约而自来臣幸造明庭愿施大泽通天下一气诞包有截之区介君子万年用衍无疆之厯臣等无任
　　贺日晕庆云并泰寜军等祥瑞表
　　臣某等言至徳要道通于神明协气嘉生塞乎天地祥编屡溢欢颂交兴中贺窃以敷政而百禄遒受祜而四方贺日腾瑞气云绚庆霄醴泉膏露之涵濡羽鹤介之游集神芝荐祉植物效休由观象于玑衡合奏章于郡国逺近三十余所实跨幅员大小七百有竒并应圗牒恭惟皇帝陛下道参邃古泽浸羣黎超夏禹之平成极周文之逸乐万物由仪之效维以遂歌九州共贯之祥莫不毕至臣并承宠渥窃预荣懐握干符而阐坤珍方延亿载舞后功而咏君徳愿答三灵臣等无任
　　贺荆南等处祥瑞表
　　臣某等言圣人执契与物皆昌天瑞应诚如川方至庆归当宁欢逮绵区中贺窃以祥多则国必安民和而福乃降帝命率育有野蚕稆谷之贻天徳出寜多仙鹤异花之应大巧至形于兽石灵华更茂于神芝百果用成多男是卜众支内附殊俗攸同盖九功有惟叙之歌放诸四海故万物以不诬之理媚兹一人恭惟皇帝陛下道与天通业侔地富虞氏之恩被动植既听箫韶之成文王之徳及昆虫有来台囿之乐宜通率土并荐嘉生是谓质诸鬼神而无疑于以编之诗书而不愧臣共深感遇尤幸对扬徳罔有于二三已格清寜之贶物自至者十五何辞云岱之封臣等无任
　　贺真定等处众瑞表
　　臣某等言圣神体道通元化之机缄天地应祥顺太和之槖籥腾章累至舞手胥欢中贺恭惟皇帝陛下统干以纯粹精位履以刚中正受命既固降福孔夷达于得一以生之情来为有万不同之瑞竹蕡其实露凝如饴灼灼之华秋敷幪幪之麦冬秀禾骈颖熟蝝抱草枯沼毛多连带而芳陆产或合同而化九茎附石黜淮南俄度之凡二米共稃协后稷肇禋之庆有邦并贶惟圣克承按牒披图知天心之所助纪年荐庙宜帝命之弗违臣共幸亲逢尤欣先覩自今以始方迎时万之休其类维何更阐日新之盛臣等无任
　　贺双桃众瑞表
　　臣某等言明徳维馨乾坤率吁至诚能化符贶大来班贺相仍册书有继中贺窃以髙卑异位上天之载无声逺迩同风诸福之物毕至寳玉质异鹊霜翎康年多稼穑之祥顺气钟水陆之产野蚕自茧木蠧类蝉云起封中启玉检告成之礼鹤来天寳当琳坛本始之辰道方六辟而四通言犹一挂而万漏恭惟皇帝陛下中正履位聪明宪天臻鳬鹥既醉之休跨鱼丽华黍之盛集三灵之景命永言保之披九壤之瑞圗维其时矣臣叨聨辅拂莫测范围咸造在廷共颂无前之绩敢拜稽首愿扬百世之光臣等无任
　　贺台州嘉禾一稃二米表
　　合宫定位方鸠僝功嘉种应期以归肇祀懐生共庆有开必先中贺窃以寜神者以四表之欢心用鬯者资二米之和气洽丰年之酒醴升至治之馨香实于卣尊酌以圭瓒周公之成洛邑式举明禋平王之锡文侯是昭显徳于赫海邦之献允符阳馆之荣盖九筵九陛之规于兹有作故一隂一阳之道用荐厥祥天与人谋物为时出恭惟皇帝陛下道心渊静圣政中和闳休翕受于二仪旷典兼隆于三代欲躬行于严配且肃备于祼将广文王之声芑自来于丰水诞后稷之穑秠果降于有邰臣叨列近司竚观休享申旱麓之百福黄流在中歌汉江之万年令闻不已臣等无任抃跃之至
　　贺河南府嘉禾芝草同本表
　　祥发陪都庆闻当宁覆函所逮呼舞惟均中贺窃以禾献周邦以笃曾孙之喜芝生汉殿于昭上帝之临虽荐祉于一时实効珍于二本未有隂阳之异产并蕃河洛之奥区协穟殊茎俪仙英而竞秀吐柯载叶附长亩以争竒恭惟皇帝陛下道参化育功格平成孝弟感通翕受神灵之贶慈仁熏浃洊臻草木之和是谓非常之时有来诸福之物臣猥叨分阃莫遂造廷嘉颂传闻识崇寜之丕应瑞圗杂验知大观之无疆臣无任抃跃之至
　　贺蕲州芝草表
　　臣某等言圣徳动天灵芝荐地多逾万本应万寿之无疆中出九茎表九功之惟叙光腾图牒欢见幅员中贺窃以神草之生仙经具载飞鸟升龙之状贯珠偃盖之形紫云饴露之所濡石室金堂之是閟为此蕲春之献统于魏阙之陈色备焜煌俨肪截而栗润气相回覆分栉比而墉崇既庻且繁于斯为盛恭惟皇帝陛下道心朝彻孝治日宣帝省其山首验由仪之化物和于野共霑行苇之仁允宜三秀之英并有一人之庆臣共承丕贶尤幸纵观备礼以告神明愿同周室下诏而赐牛酒窃陋汉家
　　贺亳州太清宫紫芝表
　　臣某等言天垂纯祐地荐嘉生示基祚之重熙介圣神之万寿若闻若见或咢或歌中贺窃以三秀敷葳逺但传于灵囿九茎茂蔚近或产于斋房未闻还丹五色之余忽效吐叶千层之瑞恭惟皇帝陛下恩渐动植孝格神明具来申锡之休载获博临之贶有本者如是式符蔓蔓之期无不尔或承更衍穰穰之祉臣限縻藩阃阻造阙廷无任
　　贺湟州瑞金表
　　臣某等言河湟故壤徳罔不孚天地珍藏时然后出庆均逺服欢溢中区中贺窃以国有五材金凡三品若时上币独贵精镠彭蠡既潴贡始来于扬土淮夷卒获献方集于鲁邦发于随山刋木之余得必櫜弓戢戈之后睠西戎之即叙嘉旧俗之惟新我陵我阿实亩实籍既大同于一气于变时雍乃崇降于百祥不爱其寳恭惟皇帝陛下诞膺骏命纯佑多方躬尧舜孝弟而力行复文武疆土而加辟浮于积石载归舆地之图自彼氐羌悉入丱人之掌是臻神物以显伐功臣窃预邦荣幸观廷列遂通絶域讵须宛马之赍用纪休符岂但汉麟之铸臣等无任
　　贺越州瑞金表
　　臣某等言天其申命福物既充地不藏珍吉金自出见闻所逮呼舞惟均中贺窃以镠璗之英堪舆所閟凿山十丈深或困于披沙韫石千年久难期于化玉未闻泽铣近获膴田发应社之神光参禹书之贡品虽我无事而民自富货且弗居盖干知始而坤作成寳宜不爱恭惟皇帝陛下道施六府政裕五材圣集大成声自全于条理言从作乂事兼叙于彞伦仍格休符以资美利丱人何力有同林邑之流内府是归奚啻栎阳之雨臣幸尘眷渥莫测范围纪昆田之祥寜铸褭蹏之状条岱宗之祀愿泥玉检之封臣等无任
　　贺潭州瑞金表
　　臣某等言道格坤舆不爱其寳祥开湘土厥贡惟金景贶繁臻欢声咸暨中贺窃以禹平三壤治先六府之修箕述九畴事首五行之叙惟精镠之所在实美利之攸资逺或閟于嵌岩细殆烦于披拣有来珍物爰俟圣时神发山藏天成磈聚重兼百镒可轻巢水之樽粹甚双南不待栎阳之雨恭惟皇帝陛下业侔地富徳与天通政以格民无憾养生之厚言惟作乂不违从革之和允宜寳藏之兴大受丱人之献臣幸聨黼黻无助财成入内府以奉王褭蹏何用祀明堂而配帝金版是恭臣等无任
　　贺辰州收到楠木表
　　臣某等言合宫经始天且弗违大浸发祥木不胜用流闻四海欣喜一辞中贺窃以圣人作兴有莫致而至者上帝眷顾不待求而与之惟重屋之肇营非前王之敢议九筵宏构方密考于周官十仭瓌材已交浮于沅水先登于岸有觉其楹初无虞衡斤斧之勤并中工师寻尺之度时哉景运贶此大功恭惟皇帝陛下光绍丕圗懋追先烈欲顺时而布政思严父以配天乃恢万世之基爰定一堂之制神只祖考之意咸俟庆成山林川泽之灵并来休应以佑我将之享益隆大壮之规臣亲列近严竚观轮奂孔曼且硕大奕奕于鲁宫方斵是防迈丸丸于商寝臣某等无任
　　贺仙井监宣圣座生芝草表
　　臣某等言儒风丕变芹滋泮水之宫圣徳潜通芝秀尼山之像光昭史册欢浃民謡中贺窃以三代皆以学而明伦斯文未坠万世一遇圣而知解其教乃隆歴观往辟之规徒谨素王之祀天地之全未覩道术之裂莫同逢神考之作兴表章六籍迨皇明之绍述鼓动四方议销揺沮之徒法备宾兴之美自上都而首善罄率土以承流衡紞纮綖有俨大成之宇金石丝竹或闻数仭之墙所存者神如在其上乃产九茎之瑞黙彰一徳之交恭惟皇帝陛下道本生知圣由天纵息邪説距诐行亦既率从下明诏发徳音每先乐育郡国増生徒之数蕃夷遣子弟之来嘉气迎舆已格虞庠之应灵华生体更申蜀学之休臣亲遇泰寜预承昭假鸣銮槐市观光岂但于桥门检玉岱宗望幸想深于阙里臣等无任
　　贺医学芝草表
　　臣某等言聚医命教肇开黉舍之严爱物好生乃格芝房之瑞天其孚佑民用交欣中贺窃以黄帝之述方书亶惟圣作成周之治疾疠实广上恩世或昧于渊源术乃沦于工技防逢熙盛参考古初增其官师训道之员崇以经术义礼之学羣士慕向迪我徳心协气横流产此神草玉葢金茎之竞秀罗纹紫防之相鲜对敷讲肄之庭昭示睠怀之意恭惟皇帝陛下执慈为寳体仁如天常善救人益运道枢之妙博施济众共跻寿域之安煌煌三秀之英显显十全之应臣幸聨辅拂亲覩休祥荷帝博临岂比元封之赐与天相毕当符抱朴之书










　　钦定四库全书
　　初寮集巻六　　　　　宋　王安中　撰
　　碑文
　　定功继伐碑【奉勅撰文御笔赐名　案资治通鉴纲目宣和元年六月夏人来诏童贯罢兵分注云关右既困童贯讽夏人因辽进誓表及夏遣使来贺天宁节授以誓诏夏使辞不取强之持还及境弃之而去此碑所言欵塞请命皆粉泽之词葢非当日之事实也】
　　上帝眷命有宋既付中国垂裕于亿万世惟帝有训自时与宅外暨海隅四夷百蛮咸俾臣属惟我祖宗克对大命徳泽之所渗漉仁风之所流衍无此疆尔界之异故册书命节显服威纛之封加于三代弗录之邦元龟大贝南金象齿之贡来于九译穷絶之域若乃锡土胙氏越在外藩世赖国恩以生息其黎民孙子厥有弗防则六师之所必移九伐之所必诛葢上帝之命则然其孰敢废西夏自继迁叛命盗据灵武至元昊僭窃践有银盐甘沙之地因旧保鄣増建州邑稍宼取旁近部落附益其众歴谅祚秉常三世自擅不讨而青唐吐蕃河南诸羌错居陇西湟中南安金城故地虽外示恭顺而内懐顾望名相犄角而实为唇辅荒忽靡常数为边患神宗皇帝天锡勇智髙出百王之上创法立制内治既穆攷图数贡乃始慨然有鞭笞四方之志顾兹西鄙逋诛积嵗爰因神人之愤肆兴师征于是擢王韶于疎逖曰韶汝尝献书请事河陇以制夏人今予付汝以将帅之任徃恵汝言以底乃绩圣畧先定动无遗策一举而城熈州再举而拔河州遂拓洮岷别为一道边堠益斥且扼青唐之吭断夏人之臂矣秉常甫立亟为分画之请诡谲不忌时时小入盗边随击随却元丰四年边臣上言梁氏颛政国人携贰侮亡攻昩兹惟其时诏以五路兵进讨李宪出熈河种谔出鄜延刘昌祚出泾原髙遵裕出环庆王中正出河东防兵兴灵共覆其巢居诸将战比有功夏人痍伤者什七八余众跳遁明年大筑横山之要楼橹相望浅攻耰耕贼不复敢留塞下其经理控驭之略甚逺且备元祐之初干顺绍封在廷倡言弃地乗障之臣希意和附卒以元丰所筑葭芦米脂浮图安彊四寨遗贼至于熈河之女遮安逺一切废罢而边城隤丸逾境昼不撤备贼知吾中国易以计动不自厌满分画之议无虑三四变哲宗皇帝亲政之始深惟宁人有指疆土既底厥成而羣谋弗臧蹙国玩寇圣孝感发当馈喟叹谓辅臣曰熈河分画已再至而背约迁延宜増备力守勿复与议贼情惶怖请遂如约既诏不许因命薄伐将士贾勇思奋所向辄克河东复葭芦环庆复安疆鄜延复米脂后进兵筑南牟防为西安州幅员千里东界麟府西抵熈兰土壤衍沃物产饶阜故时山界聚落内属者过半矣元符二年王赡画取青唐乃决防招纳于是河南大首领果荘之子巴尔斯博恰举四城来降赡引兵渡河以夜半发径取邈川夏人大惧失援谋袭我师统帅趋战益急赡遂提孤军入青唐降伪主向于大定而初谋内摇外庸弗讫然夏人已徜徉缩栗不得西结诸蕃势危力竭更缘他援求成于我中国之威兹大振矣皇帝嗣服永惟上帝祖宗畀付顾托之重在予一人仰遵神考燕翼之谋哲庙继述之孝大修政事嘉靖区宇天地并贶神只安乐封畧之内冠带之伦函防祉福东尽出日南极丹徼皆跂踵面内而北国寖衰初弗敢桀道徳之威莫不震叠独兹一隅遗孽未殄尚或绎骚上曰嘻惟予父予兄造攻自西绌诽排疑克就丕烈图功攸毕予何敢怠其奋予武断以必伐粤崇宁二年先于青唐王厚出河州破鲁格特堡斩大首领额琳沁获首千降户五千髙永年出兰州开通湟路降二千合两道兵三万众傅湟州贼坚壁以待外救攻之三日不下乃别遣骁将选卒间道疾驱渡宗河毁水寨火浮梁以絶其援奋兵四面急击拔之斩首二千降户五万筑绥逺关临宗寨进兵抚定河南部族十余万伪王子锡巴衮以其族降独胜宗隘诸族未附亟讨平之湟今曰乐州三年夏合熈河泾原秦鳯兵乐州分道三永年由右张诚由左厚统中军直趋星将硖防于宗噶尔川伪王子锡鲁苏悉其精甲来拒诸将鏖战自朝至晡士气弥厉金鼓之声砰隠山谷贼弃仗走尾撃五十里斩首四千降户十万锡鲁苏妻囘纥伪公主以其众来归且纳隆持特城管钥进据廓州遂城鄯善以为西宁州冬遣刘仲武潘逢击河南诸羌之反侧者斩首千余诱伪王子赵懐徳降献于阙下诏授懐以雄武之节封顺义郡王四年夏锡鲁苏复结贼入宼围宣威城遂犯廓州新边为之摇诸将夹击则引去追斩数千大观初谍告土蕃藏怎巴特噶尔据锡桂城招结蕃族稍创文法立名号二年诏发兵六万讨之仍分军济河为翼遂防锡桂城以为积石军藏怎巴特噶尔以其属降移师收青藏川以为洮州大首领黙锡勒罗宻克率户五万来归师逾青海至节占城草头囘纥族数万官其酋豪通道于阗底贡寳玉而地辟青唐之外矣夏人自前犯防州为刘法所败屠和尔提克泉略乌尔戬川乗氷坚逾河躏蹂四百里俘斩万计余皆麕鹿散不思自保至政和元年犹挟画疆为请气钳议先形露虚喝逻骑越轶要冲辄自为堑畔既赐银川石堡则益蠋偃蹇不即驯弭四年始上誓表设词谰谩报以优诏使人置于保安传舍而去更入钞略造为兵端六年诱蕃官赵懐明杀边吏率众而奔始命以诸道兵讨之先是上尝以御贼形胜语诸将曰古郭隆地下瞰西凉清水河逼乌尔戬渡压贼右厢城此则贼在吾股掌中于是法出乐州据古郭隆筑震武军仲武出防州据清水河筑徳威城贼悟来争击败之禽其酋领斩馘数千秋观兵环庆招抚叛党望风来归者相属懐明内悔齚舌发疾半废因遣姚古筑镇安城苴补障塞达于鄜延斩挠蕃贼首五千得铠甲马牛羊橐駞以百万计七年贼入环庆城佛口谷伪号成徳军围边垒三十六陷济义堡又攻破佛口并败贼外援斩首三千生缚恶首李赏樵卜等千余人乗胜分兵筑熈河泾原河东城寨十数诱懐徳弟尼玛丹怎以归贼犹数侵竝寨上震怒诏诸将以兵二十万絶碛穷讨前直兰防筑日木多泉伪号治安城直鄜延筑蔵丹河伪号洪夏军皆贼蹊所蔽而蔵丹尤斗絶连嵗不能取于是种师道统兵进攻以次斩首七千禽伪监军以下首领千数遂筑制戎城贼益蹙恚极而狂侥幸一战冀少偿所失亡则眎其下犹有辞宣和元年举国来寇鄜延陷镇青堡泾原陷靖夏城进围震武军结河南诸蕃攻积石军洮州上用不赦诏泾原合熈秦兵平克特口鄜延西合环庆兵平齐吉克台东合河东兵沁布班堆又分秦鳯河东兵择利深入六路同日济师贼乗间再围震武诸将自泾原昼夜倍道徃贼出不意噎黙褫气遁不及顾遂焚聚落夷险隘斩首万余获生口孳畜不可訾数干顺欵塞请命辞意确至有诏班师凡平青唐吐蕃全国建州四军一关一城六寨十堡十二降王子三部族二十万俘斩四万收复夏国地数千里筑军一城七寨五堡垒二十四破贼城八禽首领三千降部族二万斩首五万初干顺慿借父祖余资狃国弗诛乍叛乍臣靡有宁嵗青唐既灭兵在其腋左支右溃不战自土宇日狭又失金缯之赐皮毛糗糒乆不自聊逮兹悔过上未欲以赫然一旦之怒鉏其垂尽仅存之种诏语中出歴数其罪而切责之仍戒以守今定界无所计议大哉王言非复向来姑息优容之文干顺聴命惟谨即日进誓天宁元正陪臣来朝惴惴不敢失馆人膳夫毫发意迄今三年乃手制御帐以献因求赐监书欲以古今君臣大分自誓其意葢可知已于是羣臣奏曰西鄙用兵垂二十年惟陛下神略诞施威憺徳洽受俘端阙庆捷紫宸骏功巍巍燀燿古昔愿纪之金石训诸无穷上以命臣某臣某窃伏闻之曰昊天所子为中国君天大奉之必将侈其土宇荒逺之裔顺天者存违天者败此理之常昔者朝鲜诱纳汉人裂为四郡楼兰遮留使者首传北阙匈奴呼韩邪内附则拥防以安而北单于自絶沙漠窜亡之不暇突厥颉利防兵渭上刑白马盟便桥未防为唐所败脱身走保铁山卒禽之汉唐且然况吾有宋之盛陛下神圣为天所子为无不成欲无不得天方授我不独以此陛下兼覆无外特许干顺修贡天地大徳虽臣莫得而名若夫西戎即叙神考之功哲庙纉之陛下成之臣谨播之声诗以奉扬无前之伟烈敢拜手稽首献词曰宋承帝命光宅中宇蛮蜑夷戎悉臣悉主维我祖宗仁圣一心与帝分职靡不帱临雕戈彤弓玉符金劵孰为世守以封以建毋贰厥心觐享以时有弗来庭帝不汝私蠢兹西戎恃险用诈遁逃靡悔盗有灵夏自迁再传昊骄卒狂帝亟劓之使内自戕肆及秉常逋诛积世青唐连邻隂为唇齿明明神考圣智自天阅书于匦亟行韶言曰汝徃哉先事河湟版图六州扼贼喉吭乃筑横山障塞千里声震兴灵屋瓦飞坠元祐之初弃我翰藩贼张婪酣滋无盈厌哲庙亲政爰始继伐曰宁人指予敢不力师直而义遂复侵疆天都南牟楼橹相望赡既入湟功溃于成天其或者以授于今皇帝嗣服事遵熈丰载扬我武聿图宁功分命将臣讫此外略使轺涖止以究以度臣厚偕止于湟合兵羁其名王翦其属城过师青海冠带回纥通道于阗底贡方物夏人内忧倔强自诳行人失辞置诏而徃防窃狗偷不耻败奔诱纳叛亡实开兵端间悉其有以伺吾怠左逐右入遂无宁嵗帝赫斯怒厎天之罚百万齐驱势若摧拉有执其豪有馘其丑有摧其锋有蹑其走言言其髙我有城阻翳翳其荒尔无室处贼穷呼天丐此项领犹惧不贷遑敢它请天惟畀矜聴其内附汝以誓来予则赦汝贼捧诏泣申以誓言贡篚在廷不懈益防皇帝曰嘻上帝是荷伐叛三世告成自我自彼河陇全为王民夏人所余仅在弹丸皇帝曰嘻内外治异不有师征外鲜克畏畏而舍之懐徕孔易天生五材兵不可废昔在艺祖首春践阼夏取泽潞冬拔扬楚胆落四夷业垂万年兹予守邦敢懐宴安天方授我溥天率土负固必诛擅命必取有顺而向不失汝所徳刑并用孰敢予侮咨汝夏人其益自戒汝弱可兼予恩不再羣臣稽首赖天子明西戎即叙孝极广声神考之神哲庙之圣天子之功上帝之命羣臣稽首圣功巍巍威震朔南敢不来归来归不迟毕朝明堂臣作颂诗以训万方
　　记
　　清州灵津庙记【奉勅为河清重修代转运使沈纯诚作】
　　天右序有宋正域四方融结复重表里险壮乃眷北顾造设形胜惟河海统防川渎大无与侔宜为中国襟带抱负之势上帝有命百神率职相与回河斗折下趋瀛霸汇于卢台之野纡余平衍限絶亏疏包有藩垣障塞之地属之于海涛波之渗漉潮汐之吐吞则又益于陂塘东西际连是为天堑绵亘千里无复越轶之患气象雄奥扶舆磅礴足恢朝廷道徳安强之威大观初元天地之贶应期绍至川珍岳贡与夫草木羽毛之瑞沓然前陈九月河水时至自干宁而上八百里清湛一色可烛须眉日晶月辉涵泳空洞龟防鱼跃散布深洑葢七昼夜而后如初水衡上闻宰相率百官扣阁顿首贺皇帝曰噫上帝眷佑予敢不钦其以干宁为清州制下濒河耄倪手舞心拜驩声动天帝益顺赉乃奔走海若俾出云兴雨无或失时节缩河流避民黍禾嵗中再获用赡给于公私号新政和既大为之防以节止塘水役不告病隠然时成而荣光发祥又在于扶苏之口如鉴如练同向所见跨地加逺而积日倍之于时东南海水亦复澄绀明澈効祉相望披图按牒千百载不一睹而同时并贶天意昭晰由三五以来未之有也皇帝方寅恭谦虚推报于上下神只咸秩无文以荅殊祉故于巨流之所防归灵迹之所显暴尤以加意异时独流西崖有显灵顺应神妃祠成以居人之私力简陋窘偪不称象服册号所以崇极之制皇帝髙拱岩廊之上千万里之逺靡有弗照睿防中出俾本部漕臣撤而新之旉实始商度请少徙百余步稍附益隄面创营新宫圗上而旉罢申命臣防董领鸠工栰木而防移帅常山臣纯诚适防上恩擢使専被中诏崇饬厥事筑以元年之秋裁以二年之春迄某月某日甲子乃成题以前所赐名曰灵津之庙金帛取于经用之余卒徒料于役使之羡工之积三万四千有竒材木甎甓未陶之坯丹垩铁石绢苇纻漆之物条计枚数铢称尺量无虑百万而郡邑近民之有司初不与知凡庙之屋为间者百六扉前啓五殿中峙斋庐严靓环庑修殖崒焜燿神其来舍考室之日臣纯诚盛服即事芗币明蠲牲酒芬烈祝史正辞以皇帝报贶钦崇之意告于有神空驭充廷烟霏徘徊河声恬徐斑斓蟠蜿之物踊跃出聴海之神山贝阙延吐云景光气以相映发边人纵观并受福禧思徳务报咸致万夀无疆之祝而一水之外黎民赤子怅慕跂立至于赍嗟涕洟大哉有宋之徳所及逺矣臣纯诚材下幸备乏使尝请记事之成铺张闳休而制防因以命臣若夫营作之本末前已槩见臣纯诚谨按清之建垒其来乆逺天将有兴周世宗颇开拓土宇为吾圣代驱除显徳中收复关南自浮阳御龙舟顺流而北太祖皇帝神武英发尽防水陆之师所向辄下遂平三关明年受命以有天下惟此始征之地实基帝业太宗皇帝睿谟经逺因县置军以固疆圉圣圣相授与天同仁并边之民斑白野处不闻犬吠之警是宜河宗谷王出见上瑞以为太平之符诗曰薄言震之莫不震叠懐柔百神及河乔岳又曰允犹翕河敷天之下裒时之对时周之命古之盛王制法立政既足以震动万邦则神明顾懐虽河之善溢难制且使柔顺聴命至于信能翕河则裒天下之神而礼之以永厥命二篇之诗葢相后先恭惟皇帝陛下躬有圣徳天锡独智自初临御深惟神宗皇帝立经纪之志绍修先烈小大悉备天下复见熈宁元丰之盛自开洮陇奄有积石故地禹贡所书导河发源汉唐之所未覩而隃度其处曰昆仑紫山云者由首及尾悉入封畧之内歴星栁与井至于昴毕之分朝宗于海初无决溢横溃之虞迅流巨防自成长利则所以震叠懐柔者于此可见乃若澄波之瑞固已升歌泰坛归美宗庙示不専有而灵津之祠僻在徼戍亲诏缮治务极隆显则裒神而对之者殆无不及昔我章圣皇帝既奉真符陟岱宗天步安夷珍物纷委于是河清于陜郊者再其后祀后土于汾隂竝配太祖太宗还驾嵩洛亲谒寝兆以至迎仙宗于真游欵道祖于亳社大曲毕举垂光册书皇帝陛下荐膺丕贶同符真祖裒神对越协于周颂意者逺览诗人沛膏泽之博近法祖宗广符瑞之富舒徳发号勒功告成以阐万世无穷之休三神百灵与夫九州四海之众犹冀旦暮遇也臣纯诚敢缘庙事并着之臣谨记
　　河间诏书记
　　臣某崇宁乙酉春防恩擢帅髙阳亲承徳音申饬疆政臣尝从事于瀛其后三奉使指周旋北道夤缘官乏摄领镇定形势险易备豫后先旧颇习知顾臣非其人也矧三关被边最河朔劲兵处猥见推择尤惧无以仰副圣训惟是承平日乆中外晏夷祖宗在天临莅大信借彼蠢尔谁敢动摇边臣时裁取充位而已虽文墨议论不忘抢攘徒淹嵗时无甚赫赫圣上躬按吏琐録臣勤竭铺舒睿藻洒落宸翰躐陞扈从再属阃寄臣窃自念才分迂浅而宠任超逾是速于咎乃抗章祈免手批腆渥弗容恳避皇恐只命具如上防臣谨按髙阳置帅嵗在庆厯戊子距今六十年矣亲诏再留葢自臣始臣考之前载玺书增秩言或予代纵笔大字未厌民观伏惟皇帝陛下道心精微圣学髙妙形于声画神动天随昭回之光乃贲蔀陋臣固不足刻画大巧意者寳训所在百灵来拱物无疵疠而兵寝刑措因刋于石以侈非常之荣亦庶防并边之民与受其祉若夫忠义称报则子孙以之岂特捐臣之躯也哉臣不胜昧死谨记
　　博州劝农记【代】
　　上嗣服十有二载天人同和风雨顺序野蚕稆麦之瑞史不絶书三农涤塲百礼既洽冬十有二月申考四时之政以兴嗣嵗乃亲御翰墨诏天下监司守令时节郊野劝相农事明年春土膏既发自河之北南逾京辅甘泽滂注者三尺歌讴布野耒耜毕出吏乆不践阡陌懐诏徨顾方问仪于耆宿而本道安抚使北京留守已涓日同部使者属民于近畿植劝农使旂于田中读诏旂下延礼其父老而教戒其子弟来聴者葢数十万人欢声四传列城耸动部使者亟以其事晓所郡防博阙守臣某实领郡务遂以三月甲子率官吏至郡之西二十里崔度传舍合聊城堂邑旁近乡民设庭下之位搢笏出诏书读示并道上恻怛爱民敦本之实徳因犒其髙年授以善本扶藜垂白既醉以酒相与罗拜呼舞请祝亿万嵗夀以报和气熏浃风日妍丽林霏草露皆有欣荣之色惟是天语谆复易感而难尽必得老于宦学信及闾里者日相讲诵告语躬先唱导表率则有百倍于吏之力于是又即南城致仕宣徳郎孟介之庐就致上之徳意退则以诏刋石且属臣某记其下臣窃惟国之大本在民民之所寳惟谷二帝三王之盛莫不务此稷官之建民时之授祈报之礼补助之政具载方册推而行之毎在平世若昔艺祖配天立极由建隆至干徳再以尺一之诏敦勉农功用垂法于后圣太宗既耕帝耤爰命州县立农师以教种艺章圣在御乃始分道置使赐以农田勅令俾知所承祥符中又因吕夷简有请悉蠲农器之税仁庙圣性恭俭惟稼穑是好明道再耤弁冕举趾进至十有二跬三公已下尽垄乃止迨我神考稽古创法肇开千畆于国之南而又置常平之官定蠲役之令修水土正经界所以惠遗天下徳至渥也上遵制扬功悉复熈宁元丰之旧圣孝感格既屡有年而亲诏丁宁上以无忘列圣之徳下欲元元之众臻于富夀当是之时豳风駉颂与汉文景区区一切之事葢不足道惟臣某之先伯祖文忠公齐尝参仁庙政事某父延庆被遇神考入直禁林出典方面臣某亦颇习知朝廷旧典宜能雍容精白推广圣志而布之于民惟博于禹贡为兖州之野土地沃衍并宜五谷之产织文丝纻饶于四方圣代承平民力一无所用家有祖父相授之业野无尺寸不毛之田顾今乃与率土之滨亟防诏恩自迩以眎逺凡播告之所及以求称上防者宜如何耶深耕易耨奄观铚艾以供有司之赋以足仰事俯育之计慈顺辑睦日用饮食相率无犯上之教令则家给而国用充刑措而天下服诗不云乎帝命率育无此疆尔界陈常于时夏臣愚所幸如是而已岂特为博人诵哉臣某谨记
　　北京深州安平县真府灵应真君庙碑记
　　道京师而北三万家之邑今独深之安平而地则定州也异时建国以其号名之美非信近不侯非亲子弟不王故鄂千秋定萧何相国之功司马孚有纯臣髙士之操始得受封其不轻畀付人如此宋有天命累圣仁厚之度不欲多官府以扰齐民元丰蠲役之典世守而不敢乱天下之郡县有定数吏有定员日以休息无事终不以昔侯王今令宰辄改置也顷盖欲以安平为郡又欲徙深而治此者亦尝相阴阳之抱负审络脉之纾蹙其西不能百里即北岳常山之麓坡陁涌没气象腾掷而前如鹰击鹘起既获而徐落河来万里堑其东南故奥润衍沃麰麦茧丝之饶足赡四方之求野有楼居行有衢饮虚市之繁如通都豪右之养如贵室栌丹垩之饰荡揺心目謌讴跕躧之戱阗噎闾巷则虽郡不能比也夫惟邑之胜宜有喜事者崇成佛祠神居以为城郭壮丽之观嵗时祈祷庇其耄倪于是有眞武灵应眞君祠屋老而庳上雨旁风神逝莫留福不时降故绛守中大夫王侯之族子乡贡进士防顾瞻惴惴欲撤而新之以告诸乡人之好善者防行义自为人信一举义而资用足知县事安阳巩侯瑗与其属闻而劝相之廼以大观庚寅八月丙戌始事迄于政和辛卯三月癸亥而成灵扉前啓三殿鼎峙屹然其中者以奉眞君东则庙碑之所庥西则为纹甃方池以俟神物之游又为十二元神像分侍两庑是皆前所未有者庙成之日嘉荐始升云景徘徊风马来下惚怳秘怪蛇虫蜒蟠之物出慕萧芗隤祉告休瘥疠不作使君寿考民用饮食而防之意更欲论著本末圗厥永乆惟邑童子暗记黙识能知鄅子借稻之説今乃更从旁近求文不亦左乎然某宦游经过偕诸人至祠下屡矣邑又近吾州是可不辞谨按道家者说神乃北方之将玉帝之佐尝降于龙汉之年披髪按劒足蹑蛇世又云即庄周所谓禺强得之以立北极者昔人说周之书固曰水神初未经见夫道至于神神至于帝则天地之运祸福之应且将诏之其精明超忽与维斗日月并为长久而陟降监观出入于人间者理所宜有周之言借曰寓而龙汉之记渠敢不信谨拜稽首铭曰　帝乗倒景游八方众真卫翊骖龙翔日君月妃俨侍旁抽关阊阖扶桑旬始灭迹欃枪藏三山出云蔚相望九瀛如杯波不扬停辀弭节一笑相忽然腥风触天香却视浊世流血滂帝頩以怒威煌煌人鬼莫辨谁则殃北方神君握天纲髪垂腰环须磔张寒缩殻蛇束僵吸呼雷电下取将中单金甲緟佩裳月以三七行无乡一瞬千载空防茫我思筑祠神光吹笙参差鼓节镗云物昼晦神相羊我民奠居福穰穰謌诗送迎神勿忘
　　瀛州经武堂记
　　崇宁四年春诏以集贤殿修撰张公帅髙阳既见吏士问民所便及边政后先已即周览官寺府库营屯门渠凡帅事之所关逮者悉领略之而致思焉补苴罅漏趣成条维纲举目张参差适序于是可以有营矣乃论于朝髙阳实都总管府简练训阅之无所军政取具临时士益懈不防请度僧牒入其进以给营缮此经武堂之所从作也府堂有是名旧矣圯徙无常今丞相来帅时尝建于甲仗库军资库之间使士卒受所养知所用亲以大笔书其顔堂虽中壊此榜岿然犹存公既获请即因故基而崇侈其规称书法之伟若将使后来不可加者经纪储度得成屋于胸中乃以六年五月始事为堂七楹十二架左右置挟因二库为东西序南直射棚作门以便出入北尽城筑亭疏池种所宜草木以为游集栖息之所堂之中极空地丈衡从俱倍之广庭修庑显豁严靓九月工告成力出于羡卒费取于好赐髙阳之民才闻斤斧剥啄之声而堂既巍然矣是月某日合乐大飨落之旟旐植植隼飞动钲鼓轰作声闻郊坰宾介献歌工瞽执技将吏禆校以弓矢饮权竒腾蹙之骑骍白骊骆色夺绮绣耋老稚孺旁州喜事之人观者如云适秋阅诸将士选卒驰射击刺无虚日而时聘之使踵武故事过关习射张侯馆次及是皆属于堂惟髙阳道有郡十一负海帯河陂塘沮泽之限号为天堑自景徳罢兵累圣天地之度一视同仁櫜防鞘剑顺拊其邻而吾民雍容饮食以乐无事生齿之众不啻百万籍于兵聨于保与丁可任者十四五车辇六畜多多可赋无用则已如有所用沛乎其易易矣然由庆厯置帅甲子适一周文恬武嬉永无诪张顾一堂防阅人独丞相増新于前而公为起废于后天下之能立事者果可人人而求之欤先是公签书瀛州判官自任州务详尽敏齐其后刺部河北屡过之及今出帅邦人既荣公之来又习公之明毅闳朗公亦安其风俗之旧上下相与以无所茍缮城守饬橹具师律马政日往来于懐嚢箧细碎无遗漏北使过城下见其完壮矍然曰遽如许复有得公治声者曰尝为转运官非耶上乃亲御翰墨宠之曰学博行醇机深虑逺训齐师旅有闻无声濬治城隍克臻深固緜緜翼翼绥靖北边且进显谟阁待制而久任之则公之所立岂特见于此堂也哉顾不曰无竞维人四方其训之夫天下之事果不难立而形势凭倚之厚槩不必论至于为者成欲者得则用人莫彊焉故文武治外之效与宣王所以复古徒得南仲吉甫张仲方叔叶意向事之助后世无如召公之臣则几何不大壊恭惟主上亲防公于卿列畀付方面不吝名宠超寘法从盖与慨然逺想廉颇李牧之为人近不自知其臣者异矣而公之报称又每卓伟宏逺如上所指尽用极报有加而无已则夫为者成欲者得将必有大于是也故于堂成并记公际遇之盛盖有俟云大观元年三月十五将仕郎充髙阳关路安抚都总管司管勾机宜文字王某记
　　河间旌麾园记
　　清河公既作经武堂语其属曰君子之教必因人之所甚欲而寓所不欲焉饮酒而习射故觵挞不骇从禽而习战故誓禁不拂凡吾堂之作固不曰资燕喜备游观而盛服以临吏士令行如霜不枚而寂是谁与歌舞之哉吾将使人劝趋乐赴声气愉怡而视听不耸则吾堂之事沛乎其易易矣于是即堂背尽城筑亭以为游集栖息之所因故水别穿二方池为桥东西跨以逹于亭既又仆除頽垣废堋则髙阳台见于左经武旧堂与水间一亭见于右轩露映发如献如酢公喜曰吾得之矣乃镌补凸凹疏塞壅豁指布台榭之所置及莳花种木之所宜口讲手画皆就条理而观者怳然如记昔游如阅竒画遂欲丹碧而撷芳菲也既图具邦人有进者曰公有徳于我旧矣自从事以至为帅不茍于我有邦规模设张惟久逺是务新堂之作无须于我增胜槩于河山保惠无虞而泻泽荒莱复化为丽絶曲折之游嵗时乐胥士女龢防自今兹无穷休且使有事于经武者无倦公之所寓深矣愿无忘公之徳某辄推是意而命诸名民属于贤渊珠山玉于鲁季子审其斁思旧堂宜名曰来贤堂慈惠之施我则有本奚取于水河润九里水间亭宜曰流润亭临人不愧使君寿考髙明之崇纳此日月台宜曰存景台桃李成蹊松栢后凋种木者谁有斐君子四时门亭宜曰种徳亭杖屦逶迤民乐岂弟其趣超然一丘一壑中休亭宜曰成趣亭雨露之播有晔其华健歩逺移从众好耳新堂西亭宜曰繁华亭暖然似春吾道不粃草木欣荣孰披拂是新堂东亭宜曰惠风亭从公于堂知乐其乐优哉游哉处女虓虎负城亭宜曰和乐亭虽然天下之事一废一兴黙自有数而瀛之有此适自公始固将以荣公之来故又取杜子美十年出幕府自可持旌麾语合而名之曰旌麾园而子城北楼门适园门也邦人更以是说之夫物之不治毎出于乐因循而事须防乐因循故堂上有不粪者而事须臾者宁肯执逆旅难俟之木以冀园林之成于数十年后昔秦襄公始命有园囿之乐诗则美之曰游于北园四牡既闲而召伯所舎之木人相与嘱勿翦勿伐公方収拾官弃余成就壮观以寓政事而访耆旧以地所宜变气布种因以习知神农之学劝课其民则与夫乐因循而事须臾者岂可同日语哉吾见其驷驖甘棠之美将作于今而传于后也庶几名字附以不朽焉
　　相州右狱壁记
　　政和二年诏书深惟元丰董正治官之义稽古六职分建曹掾视地轻重为多寡于是相具曹而不备掾相有右狱实前司户参军所治而狱在州院久废明年三月建安黄敦书始至喟然曰曹事惟尔长予将雍容讽议以佽助尔其敢不专予犴狱之治乃撤旧增庳苴漏逹蘙以具凉燠之室权衡脰械如人不失铢两调护汤沐饭哺以时仁术既施更复缮完吏舎帑廪垣翰关籥悉就方畧它日吏朱印章合牍背遽视篆文与事大不类请于郡求上尚书更铸印朝论是之狱有印自君始君又欲论次厘改夲末因着前人名氏用意甚美且嘱余记之余惟若昔天下之治官无大小惟上所建立罔不丕享用克底于成今主上超然逺览纯法三代之盛圗惟四海之大肇严本统众建多士宜我有官君子不命其承况命之谆谆然哉惟相地大民众有商亶甲之故都曹魏髙齐之流风已荡然无余圣朝重熙人知率徳而郡纲严宻多出忠献魏国韩公之旧今太守公实嗣世徳清通简要能尽下所长顾官于是邦者初无甚难不可任之责惟廑身从事皆能如君则进有享上之美退无空餐之媿不亦休乎予故喜道其事以为大不能为小不屑为者之戒因以自警云黄君元度其先大夫将使指歴郡守以才力闻晚遂家于相君姿仪颀整初筮仕丞相见而异之自河间刑掾改此盖堂选也政和四年五月二十日北岳王某记












　　钦定四库全书
　　初寮集巻七　　　　　　宋　王安中　撰书
　　上姚伯夀书
　　某读杜牧之文有曰魏于山东最重于河南亦最重盖尝善其意而隘其言矣唐都关中河朔失驭牧特见魏之能遮赵既不能越魏以取赵又不能越赵以取燕则魏重于山东见黎阳之扼白马新乡之逼盟津则知魏重于河南二者岂天下之常势者哉所谓常势者某请言之夫王者之所以纲维天下者凡形胜之国必临之以非常之材众大之都必表之以万夫之望惟其道徳夙闻而位貌隆显威信憺布而远近服从则尊严足以辅河山之雄安静足以挈封圻之大故毕公之勤亮四世则命以保厘东郊申伯之徳闻四国则命以式是南邦此所以父师有无穷之闻而戎翰为周邦之喜者也魏于河漳之间固一都会自广徳初宠其军为天雄其后藩将邀节牙旋议帅都府迭为兴废官廨几易榜题圣宋造邦祖宗以神武统一海内建隆开宝之间犹假勳戚领节度置守之制既定虽杂用文武然皆当时名臣兴国抚师咸平遏敌戎路顺动再此驻跸迄于庆厯始下建都之诏而居留之任每辍台衮之贵盖京师为诸夏之首而此其屏毗朔道连四镇之势而此其根本则魏之为重岂止遮赵阻河如杜牧之所言而已哉日者尹正虚席天子屡顾廷臣求可付者独得公于八座之近宠章腆渥申之以任同旧弼之语入辞及殿陛玉色喜甚既新延康之名首以命公于是满朝荣叹相顾而言曰美哉斯行伏惟执事博辨之学瑰伟之文为一世之所宗谠正之论忠谅之节为人主之所信勤施于中外名震于夷狄徊翔禁路见谓耆俊今乃视犹股肱之列畀以符钥之寄报政谈笑发轫机衡将自此始矣某得以不肖之躯托在抱关之于是学问名字初不能少自着见于世而依诗书以便慵寓翰墨以神拙俛眉承睫以偷升斗之得者正有赖于朝夕之庇又其来魏之久终更且近因敢缀缉旧闻以诵之于赞见之际夫争名者于朝争利者于市天下之士聚于中朝而求恺悌有徳者归之执事阅人于王国之富而士丐余论以卓然有声于时者非一也如某者尚何观焉孟子曰予不屑之教诲也者是亦敎诲之而已矣区区所觊有在于是惟少垂意焉不胜幸甚
　　上韩侍郎书
　　某尝观太平极治之时和顺英特之气流行于天地之间日乗之则再中月际之则重光星从之则循轨云触之则郁郁纷纷露值之则如脂如饴涌于池为醴泉韫于山为宝玉蒸于土为芝草澄于河为荣光异亩者颖同旁枝者上合华者骈房秀者并岐觝者一角天真僊圣览焉而裵囘不知人间世之殊羽鹤威鳯乐焉而翺集不知方内游之近盖时君世主躬盛徳以动化天下而众贤修辅多士来宁神祗顾懐夷夏康谧礼行而民阜乐备而物蕃则天地荐休动植効祥固有自而然也天地固神矣彼有生者或无知有智者或无义亦且发越自异以着见于有道之世铺张于紫坛清庙之謌啓迪以泰山梁父之事则灵于万物而有知学于千古而有义以道理为质干以文辞为藻色者独不思激厉纵臾以求达于旦暮之遇欤顾今天下虽不乏士而泯泯黙黙不亦几于自薄也哉横目而戴髪圆冠而方屦初不见所异士亦何自以出夫脽上之鼎巫锦识之雍畤之麟终军对之彼瑞物者犹有待也况士之与人同耶某之椎陋尤无以异于人者惟是承学之旧欲出而少试有年矣幸今朝廷文物之盛又将时巡都邑奉符行事隆儒吁俊刺经攷古以成一代之制中夜自悼曾不得少奏薄技于诸生之列乃将从俗吏以问簿领之要师农圃以就耘耔之业心怦怦焉盖不能不屑也四顾而望助虽有良朋不过相况以永叹而已伏惟阁下以材徳位禁从以忠厚膺主眷故家霖雨之泽行施于四海而仁术惠政素渥于中山之人如某者言气俗则河山相望揆名第则世徳所就必有所试舍门下则曷归乎昔汉王襄为益州刺史令州人王褒作中和宣布诗以颂汉徳而何武等歌之上闻即奏褒有轶材诏褒为圣主得贤臣颂而何武为楚内史厚两龚在沛郡厚两唐及为公卿荐之朝遂显于世而世以此多武某虽不足望古人而阁下徳义闳达岂襄武辈所敢跂万一傥慨然兴旧邦人物之念则不识获预吹嘘之末否乎间不可失伏惟少赐垂意使参诸草木羽毛之类有见于太平极治之世则赓宣布之诗裁得贤之颂犹可为阁下勉焉或不至于辱也干冒威重下情震恐之至
　　囘谢真定府刘延康书
　　光膺明命荣领要藩涓刚辰以布徳威开幕府以延吏士上纡北顾外控远夷伏惟某官卓尔宏才赫然伟望顷镇临于浙部制残冦之游魂既参佐于戎昭归新疆于舆地勳名鲜俪眷任愈隆说礼乐而敦诗书夙推儒雅聴鼓鼙则思将帅载懋贤劳果膺授律之求暂倚殿邦之重伫当柄用以协师虞愧遣问之莫先辱缄縢之见及维深感佩曷既叙言
　　囘谢知太原府宣抚张延康书
　　肤公式奏异赏遄颁超崇秘殿之名增重外阃之寄迩遐蒙赖夷虏畏懐窃惟庆慰恭惟某官望实凛然声名借甚兼弱攻昧威畧远鬯于二垂建侯行师惠术溥周于千里羊祜专修于徳信却縠旧敦于诗书拜而设坛初隆韩信之礼跪以推毂今用冯唐之言七畧横施两州先辟爰兴百堵亟就六城盟府防非常之勲论恩示特达之眷永清四海方载懋于显庸为宪万邦伫入陪于大政辱缄縢之俯及愧驰庆之莫先感怍兼深慰快罔喻
　　与乡帅书
　　设旄建旐久寄师屯上冡过家每懐乡路兹解龙荒之戍来寻马鬛之封三釡洎亲痛初心之永已万牛囘首认乔木之空存苍顔鉴水以知衰黧老塞涂而出涕恭桑与梓敢愆邑子之仪雨公及私辄载邦人之颂恭惟某官沈几先物善政得民惠术再施溢两河而蒙润威名四达罄大漠以归心已恢尊俎之筹将促庙堂之拜晤言可卜夙愿惟深第弛役于干方实在行而俟命兹岂舂容之际矧加疲病之侵既望絶于门阑独心驰于麾棨雅蒙照烛必赐寛矜
　　与牧马王提举谢书【以下代河北吴提刑】
　　某啓比者叩命中宸按刑朔部入辞轩陛自天亲奉于恩言出次封圻揆日甫交于事任幸聨使指预偃徳风伏惟某官识度靖深器能疎亮秀出公台之胄蔚为邦国之珍早被简求荐膺寄属行水无事屡闻增秩之荣思马斯才共睹赴功之敏别需异数遂列要涂某猥窃宪权坐虞官谤清风可挹已瞻承敎之期余润所资尤在即工之始咏言之切敷述奚殚
　　囘开徳守书
　　某啓比者满去乡邦来趋天阙河图进职恩换三州甸服承流任叨四辅将往循于髙躅窃倾跂于下风伏惟某官徳器清深材质卓越早践扬于膴仕素蔼着于休声报政近藩方聴歌襦之美登贤要地行持从槖之荣曾是迂疎预霑光润睎骥者亦骥何敢并驱执柯而伐柯但当取则尚须幸见并欵绪言
　　囘开徳倅书
　　某啓比者代还乡郡进被命书聨内阁之荣名假辅藩之重寄洊叨宠渥深媿超逾永言慕谊之深乃有亲仁之幸伏惟某官徳猷早着才望素隆所至有称方共观于游刃无施不可兹暂屈于题舆行对异恩遂跻清贯惟是承顔之近傥蒙画诺之闲修问未遑贶书先及顾莫殚于感臆当并叙于晤言
　　除左丞送宰执免书
　　恭承中诏俾陟左纲闻命若惊抚躬罔措窃以文昌之司喉舌实参总于万几辅臣之犹股肱亶相须于一徳授弗以次官惟其人傥无已试之功曷补频虚之位伏念某器未堪于任大智不足以知几会圣旦之亲逢厠政途而登用展四体而旧职是率尚懐不给之忧厘百工而庶绩其熙讵称畴咨之举矧列具瞻之地敢饕叙进之图兹洊布于忱辞冀遂朌于俞防伏望某官亮天尽道为国择贤矜夫易竭之才格以至公之议入告于后宜迁令之非难退省其私或丐身之有渐岂特安愚不肖之分抑亦惬士大夫之言
　　送中书侍郎复闻书
　　显朌中诏进贰西台政本增隆永迪万邦之乂岩瞻弥俊共荣千载之期伏惟某官学造精微器函宏大夙以经纶之业徧跻华近之聨委戴胄于左纲殆无其辈任元超于右省岂借多人万须弼直之谟允洽登庸之望宜趣承于眷渥顾奚俟于防谦欣闻舆议之同只愧函封之辱
　　囘李右丞复闻书
　　显朌诏綍入与政机盛徳所临朝有得贤之美羣情胥庆士知稽古之荣伏惟某官奥学造微懿猷经远英词健笔蔚为邦国之华雅量宏谟凛有河山之气久亲承于宻防果进陟于近司式膺不次之恩益播无穷之闻渊衷简在方兹图任之隆海宇具瞻共竚赞襄之効宜趣只于休命用仰副于虚懐
　　囘谢时宰免书
　　宠答元勲诞敭丕册左棘进三孤之位泰阶开上相之符国势增隆民言胥穆恭惟某官忠贯金石智先蓍学穷妙道之原业备真儒之効粤繇帝赉登秉国钧秩圣人之大猷以陈谟监先王之成宪而纳诲邦治时定若泰山而四维人心式讹囘狂澜于既倒亹亹向假乐太平之象欣欣陈丰年髙廪之歌宅百揆而亮采惠畴宜陟佐王之任弼一人而贰公洪化实先论道之求弥深作砺之咨奚俟循墙之避觊趣承于休渥用仰副于虚懐
　　除尚书右丞与宰执亲王免书
　　恭承诏防俾贰政机虽逊牍之荐陈虑俞防之犹閟窃以左右中台之务维纲万化之原必忠言嘉谟足以副虚席之求则同寅协恭乃可赞垂裳之治度徳以授惟帝其难伏念某智昧适时学非贯道偶天光之临照获蝉蜕于埃尘荷槖聨荣实先诸彦玉堂递直坐阅三霜惭无润色之工苐竭铺张之愿顾罢精于翰墨久已支离使备数于庙堂终虞陨越伏望某官烛其危恳参以庶言百僚师师方迪交修之助九官济济岂无弼直之图特于论道之余啓乃观能之要冀囘渊聴追寝误恩庶逃累国之尤实被惠畴之赐谨具状陈免
　　谢宰执书【往燕山日】
　　入备纲维莫赞舞干之化出当屏翰忽叨授节之荣荷睿渥之便蕃抚懦衷而震惕窃以设旄建旐南仲所以城朔方乗马路车韩侯所以受北国矧全燕之奥壤实中夏之故封保大定功诞布惠绥之术折冲御侮益宣道徳之威宜得宏才往分重寄伏念某学不足以穷奥智不足以识微自参丞弼之聨居积嵗时之久圣神继志独观万化之原辅相协谋决胜千里之外曾乏壮猷之助幸观伟绩之成敢意简求俾当镇抚此盖伏遇某官栋梁帝室冠冕儒林建不防之基既懋经邦之业当非常之事亟收辟国之勲遂使懦庸猥蒙临遣奉中宸之筹画已懐弗职之忧备上将之威仪终负逾涯之愧苐布宣于皇泽期遂复于民常上马据鞍自叹伏波之老轻裘缓带但追羊祜之风
　　送宰执谢书
　　某啓伏蒙圣恩除授尚书左丞者入参大政初微底绩之劳进陟左纲载玷出纶之渥靡遂固辞之请弥增非据之惭窃以文昌万务之原有严管辖天子四邻之助允类股肱矧位冠于疑丞实任颛于枢宪若时式序岂曰次迁惟称塞之尤难在敷求之宜谨伏念某学瓠落而甚朴识蹇浅而非通蚤被眷知越陪国论陈谟每下已深浮食之虞玩日既多方俟旷官之黜敢期隆眷更误褒陞逊于朱虎熊罴顾莫伸于私义有若太颠闳夭窃幸托于下风此盖伏遇某官徳符先民道契真主身载采采以倡庶工心忧元元可格上帝思共熙于百志罔求备于一夫肆俾危踪寖尘殊用某敢不益坚素守图报异恩不命其承更効棐恭之节惟躬是瘁勿忘励翼之诚
　　囘谢知大名府徐观文书
　　眷隆体貌恩出丝纶首秘殿之隆名增陪都之重寄缙绅歆艳渥泽便蕃伏惟庆慰恭以某官以道事君既明且哲气至刚而养之以直色虽厉而即之也温以忠清举中台之纲以靖宻筦北门之钥命周公之事政乃有常大毕万之名裕垂厥后方虚懐以待耆徳因袭宠以彰旧勲克慎克和将底协心之効立政立事尚须励翼之勤曾庆牍之未先辱诲函之俯逮永言谦抑弥剧悚惶
　　启
　　谢中书舍人启
　　擢从册府进直掖垣亲翰初传恍莫原其所致牢辞弗获惭冒处之非宜窃以自昔言语侍从之才实兼文学政事之寄因时论治要观国是之如何鼓众作猷无曰辞达而已矣惟帝在宥如天焘临云汉之章甚昭雷风之号莫疾矧四方其训无竞维人而三后协心同厎于道欲助宣于德意宜博选于时髦伏念某材技阙然识知椎甚长而无述防惊过隙之驹冗不见治坐防垂天之翼顷由宫学来列道山方窥未见之书遽有非常之遇自天承诏给札试言顾疑骩骳之词趣就湏防之顷谓尘燕览必触大呵次第两迁邂逅防月以诸生之朴学当内史之賛书天威不违顔初奉清闲之问王言惟作命亲闻体要之襃谁容蟠木之轮囷如有大钧之坱圠此盖伏遇某官道熙帝载治翊人文谋谟允臧已糠粃于百世勲业昭赫尚鞭笞于四夷特见推于隠约之中将遂观其润色之効因风动于多士庶间出于异能永惟造物之施不赀谅匪副墨之勤所称絺章绘句况少作之可羞铁心石肠实平生之自许誓殚一节图报万分
　　谢人荐启
　　惰不业官初宜谴斥嘉其嗜学更被荐扬欣于所知愧以弗称窃以士志无欲于近人情喜用其长斆学始终实处厥修之半英才教育是惟所乐之三矧逢庠序之兴增阐艺文之盛天回云汉物鼓雷风列中外之师生已为希世出公卿之论议亦足观人如某者用志甚迂受材絶陋未闻道要徒谨师承仕有时乎为贫姑从奔走咎莫大于欲得宁复将迎永懐朱叔之颛愚强目徐公之通介对山拄颊气故爽于朝来问路敛裳情每存于宵逝陆沈亦分海运谁欺孔蔑自知事方如袭退之未试人稍谓能敢图不腆之才遽玷非常之举此盖伏遇某官清机絶累冲识照微静知贤不肖之情隂奬士君子之行故虽蔀陋亦委辉光知其亡无忘其能意夫可勉如所誉必有所试断以不疑得于眉睫之间借以齿牙之重某敢不益思自贵少副所期道德初心傥有成于见効诗书尚友或不但于空言
　　谢陈左司荐启
　　腐儒惰不业官拘士耻于媒已忽叨清举仰媿异知惟时刺部之权窘以限员之法所欲升斗虽固易于嘘濡盈前珠玑谅或难于简汰人岂不以重自任士弗宜以贱厚诬拥传百城公相繇此选尔露囊一荐贤才其将舍诸得孟明则子桑有知人之称失栁恵则臧文有窃位之咎能令喜能令怒嗟定鉴之已移可以北可以南信多岐之足泣愿观盛德之士慨想古人之风必忽焉于寻常之中独超然有特达之举如某者受才不腆用志甚迂学无师承既凉凉而踽踽文必已出辄怪怪以竒竒未隳良冶之工偶缀太常之第一官下邑两客诸侯盲人临于枯池行已乆穷鬼延之上坐钜衅相仍畸孤粗存空乏不糁驽马恋豆饥鹰随人方追爽气于朝来更觉平生之睡足惟髙卧湏青云之附而著书乏名山之归退之不中于词科人或谓之能也杨雄窃凖于周易世亦何自好之悠哉此心置且莫论抗尘它日始拜德人之容推毂后生创防国士之待此盖伏遇某官身备忠信温厚之德家有文章政事之师见义必行可立懦夫之志秉心不挠居多仁者之言静知贤不肖之情阴借士君子之地故如孱陋亦被采收某敢不仰副所期益思自爱乗流遇坎断不辱于此身枉尺直寻将有如于皦日过此以徃未知所裁
　　谢雄守辟留再任启
　　盛府初开共倾清举密章上达亟奉俞音内慙申命之忧外恐知言之玷惟古在位必使慎简乃寮为官得人所以同归于治藩方众建名实相髙乌大夫之镇河桥首防才于处士裴中令之征淮甸至择吏于廷臣岂徒华逺近之观是乃系重轻之本见子犯赵衰足以相国则重耳之盛不疑于崔羣李博得其为人则宣州之贤可信然天下有大戒二君子之所就三委质事人阮籍难同于蒋济临戎佩印王徽独厚于徐商莫严交际之间各得进退之分援义以授为恩则多如某者才非时湏器止近用学虽好古终成鞶帨之资仕则为贫深忝箕裘之业昨縁旧尹误置初筵爼豆则尝闻之何禆壮略书记致足乐也又谢昔贤自知甚明已试如此若乃新书之防绎本因议者之建陈第淹厯于嵗时稍缀聨于简防上之御府岂足纡乙夜之观副在有司或见取丁年之使是才举职安敢言劳夫何辟引之勤猥借褒称之论果回聪听俾记后陈燕垂赵际之要冲文恬武嬉之积乆临机应变已归堂上之竒尽智竭诚未废幕中之画静言非据尤媿复留此盖伏遇某官雅德镇浮至诚乐善威令行于草木仁声浃于袴襦敦义府之诗书清衷所眷筑将坛而斋戒异数方来凡在名闻悉皆制可遂令孱陋亦被宠光某敢不恪守官箴勉修身检剧谈雄辩既乏古人之风正色直心庶防国士之报
　　谢梁都运奏举堪充幕职官启
　　知士为难共倾首举许身不易初托公言既荣其恩更感以义窃以因时论治要观国是之如何为上择人无曰已知而已矣必其才之可用方所引为不虚故燕昭有雪耻之心则乐毅剧辛附郭隗而争徃汉宣兴协律之事则赵胜龚徳托魏相以奏言偶契其求恨相见晚末由斯进柰不好何借虽损益之未关审欲趋向之同在岂容冗散辄冒察亷如某者用志甚迂受材絶陋未闻道要徒谨师承仕有时乎为贫姑从奔走咎莫大于欲得宁事将迎永懐朱叔之颛愚强目徐公之通介对山拄颊气故爽于朝来问路敛裳情独存于宵逝陆沈亦分海运谁期龙章尚数于麞头牛后每羞于鸡口敢图不腆获玷非常此盖伏遇某官志亮天工才周世务便民富国早推筹防之纡论道经邦超冠侍臣之列每严简防少试陶镕静惟棰楚之微姑幸帡幪之大寒暄而已敢邀赏于寡辞人士甚多或见称于小异故先宠荐以絶躁求帝室皇居岂无因于北海治中从事知不老于荆州某敢不更励厥修益思自爱无忘所学庶免为庸众人之归不辱其门必报以士君子之义
　　与陈都运启
　　比膺宸綍进陟掖垣不称所防以荣为惧恭以某官疏通肤敏恺悌靖恭揽辔慨然乆拥光华之节阅人多矣具知寒俊之才得于眉睫之间借以齿牙之论遂縁推挽浸有叨尘缅惟曩眷之隆徒积懦衷之感无从瞻叙更剧倾驰
　　谢定帅黄待制启【师是】
　　旧国故都歴两年而三至方伯连率肯一见而再留眷然升斗之从怅矣门墙之恋瞻言未逺仰止何穷比惟坐镇之余欢奉色难之养神明幽賛福禄来崇恭以某官端粹靓明裕和博大少谓阌乡之顔子共推江夏之黄香金玉其相孰谓无君子者藜藿不采吾犹及老成人圣君所以独知当世最为可倚自临要阃实赖沈机夷狄畏威公顾有雅歌投壶之乐田闾按堵我已陈中和乐职之篇观搢绅之无间言知庙廊之可驯致某学不宜于进取识举昧于穷通漫朱墨之见寻纷棰楚而思脱得知千载正赖古书作吏一行便废此事敢作马曹之对姑收牛背之光必知嵗计而有余顾恐唱髙而难和虽投劾此固甚易湏亲忧之少寛而许身士不可轻舍门下其安徃去留所系中外焉依拔薤献规固愿从賔客之末吐茵弛过尚或累陶钧之私
　　回谢除右丞启
　　祗膺诏綍进预政机窃自省以何堪第因荣而知惧静言所冒实有从来此盖伏遇某官廊庙元臣股肱旧弼斯谋惟我后夙殚共政之诚雅意在本朝乐有思皇之士宻借进贤之地仰宏举直之风致此羁孤骤叨眷任顾未驰于谢牍已先辱于庆函
　　上马侍郎启
　　河山同俗窃伏于下风霄壤殊涂未窥于髙躅颇因賔友尝达姓名忽闻假道于陪都遂可扫门于候馆用先旅进辄布巵言恭惟某官植德静庄赋才英迈心醉羣经之奥识穷妙道之原摛藻掞庭早擢巍峩之第敷华纬国每传瑰伟之辞圣主始见而知之廷臣无出其右者贵名特起益昭铜柱之余芳多士相趋不坠绛纱之旧业歴践积星之位躐居惟月之班深简宸旒峻持从槖防元倥偬吏事笃学书不去前賔王明习朝章令人听之忘倦既回翔而再至盖挺特于一心固将训于四方间之两社上而告后陈合于稷契之言下以觉民使被夫尧舜之泽某负能不腆用志甚迂学徒谨于师承文漫从于已出永惟盛旦光阐大猷获川珍岳贡而鼎鼐成用身度声律而礼乐备日见瑞气圭告成功邦永孚于休地不爱其寳方即紫坛而祀上帝将镂玉牒以封泰山是惟隆儒吁俊之时爰备攷古刺经之用搜扬简防已闻冀北之空奋迅超腾岂复周南之滞自怜随牒未免抱关愿亲华近之仪刑少扣湏防之謦欬当赋得贤之颂以赓有道之诗跂立郊圻飞驰悃臆方秋声之憭栗谅神韵之冲和尚觊葆绥仰符虚伫
　　与中山张侍郎启
　　一辞旧里六换周星匪莪伊蒿每切丘园之慕维桑与梓实依幕府之庥念虽伏于下风怅莫窥于髙躅缅想蕃宣之裕茂膺视履之祥恭以某官端粹髙明沈深肃给诗书谋帅盖若倚于长城樽爼折冲讵足烦于游刄方事枢之虚次眷边鎻之独贤即听超除遂登迩列尚祈燕卫以副颂言
　　答宋陈州启
　　光膺恩綍荣领藩符方睿眷之载隆谅雅懐之增慰伏惟某官才周世务智达事经夙推享上之忠蔚有佐时之望自将输于畿部遂列职于禁涂以广汉之才髙既为京兆顾汲黯之名重复守淮扬益励逺图别需异宠念暌违之乆矣懐畴曩以怃然正阻瞻承第勤颂咏
　　回大名徐右丞启
　　抚新疆而满戍偶遄收召之音涣大号以疏恩更厚劳还之礼虽忱辞之屡控终成命之莫回静言所防夫岂无自此盖伏遇某官忠施廊庙名重华夷有为有守而逺乃猷夙懋经纶之业克顺克和而祗厥职共髙尹正之风威申魏博之藩垣恵浃河漳之草木已积仓箱之富益无桴鼓之惊节用爱民斯底丕平之绩正色率下尚湏爰立之求顾是迂疎实繄庇赖念未驰于尺牍忽先辱于珍题感佩居多叙陈罔既
　　回晁提宫启
　　比叨中诏进直西垣初虽罄于忱辞终莫闻于俞防具膺宠奬徒切震惶盖朝廷言语侍从之才必极一时之选而山野朴陋迟顿之士躐处诸儒之先学嗜古则难施文耻俗则近僻勒移招隠或云有得于从来润色论思敢曰不能而自恕独相賛以得位之喜岂所望于责善之交伏惟某官世代王言身传家学自擢词科之始已期禁路之游逺心自放于樵渔荣愿犹存于旧故欣其试用契所品题发秘思以占咫尺之书屈髙致而用世俗之礼眷勤特异感诵无穷
　　回谢北京梁太尉启
　　擢自禁林进居政路罄忱辞而靡让获宠渥以增慙惟中台喉舌之司实并厘于百职而二丞纲辖之任乃参翊于万微傥非内有协恭和衷之明谟曷以仰毗经体賛元之余论讵意诸生之末忽尘四近之聨明堂防于众材何拱把之足用康瓠列乎九鼎顾枵虚之可羞静言所防夫岂无自伏惟某官忠施廊庙名重华夷旌旄颛南屏之雄管籥付北门之旧黄髪台背而眉夀无害已占难老之符衮衣绣裳而德音不瑕更耸具瞻之望独借进贤之地仰宏举直之风曽是覊孤每叨慰荐登门一纪共推賔客之余出幕六年遂玷机衡之列期益坚于报国庶弗累于知人
　　荅河阳许尚书启
　　宠膺诏綍荣易藩符脩好睦隣方幸疆圻之接腾装便道遂成川陆之賖沐华翰之光荣喜冲襟之泰定伏惟某官懿文经国雅望冠时以八座之清班付三城之重镇别需异数益畅逺猷怅执手之无阶惟加餐之有祷
　　回定帅曽显谟启【孝广】
　　赵魏相望河漳中阻隣驩不替缄贶沓来就闻屛翰之安居有林塘之胜啸謌暇豫祉福骈蕃伏惟某官名重天朝任隆帅阃气志真曽子之勇首尾盖常山之彊方注想于履声即进陪于庙论尚賖瞻际益冀燕頥
　　回定帅王显谟启【汉之】
　　防边累嵗赖庇后人南北分驰未忘惆怅寒暄来问尤佩勤渠就聆威恵之孚休有福禧之应伏惟某官夙髙英望亲被睿知兼文学政事之科乃礼乐诗书之帅谅无暖席必促造庭尚阻瞻承更祈葆啬
　　回谢越王启
　　某启仗节燕陲每怅瞻依之逖飞毫汉邸曲敦纪録之私伸牍知荣抚躬增惧恭惟某官天潢毓粹阳琯旉和懐德维宁爰峻宗藩之望为善最乐式型公族之仪恢逺量以兼容推至诚而乐与逺贻华翰加贲防踪鸾鳯髙鶱仰文辞之巨丽琼瑶匪报惊情眷之绸缪荜户生辉珍缇是袭方清飚之应律宜夀体之介休咏颂有加名言奚究
　　回贺安化郡王启【仲营】
　　诞孚廷号参穆宰司载隆磐石之宗益赖维城之助伏惟某官道襟恬粹儒术淹该振振为公族之表仪挺挺有前人之风烈夙被眷知之异寖膺命数之优四履疏封不改山川之旧三台拱极兼华衮舄之新非惟展亲是为旌德顾未驰于庆牍已先辱于教函
　　到北京问河间帅张显谟启
　　抱关击柝本为救死之谋祭灶请隣稍作居官之调逖瞻旧府未报厚恩含糗羮藜敢论太牢之滋味震风凌雨始知夏屋之帡幪嵗遒迈而迹踈形兀留而心徃寥兮秋之为气申如子之燕居谅亲安而民懐宜上佑而宇泰恭惟某官沉潜刚毅蹈履直方盖有德必有言固不习无不利乡者霸上棘门如戯既闻亷颇李牧为人大惊一军尽防诸将三命兹恭予敢侮千里决胜吾不如南山维石岩岩坐腾民颂棠棣之鄂韡韡行集天朝置诸论道之司溢我用儒之效某自试如此亡它可知傥使负郭有田岂至以仓为氏饥驱彭泽三径松荒身悮栁州万事瓦裂睡寻足处饮欲无何还下帷王郎时学拥鼻洛生咏诗昌可卜盖惟穷者而后工文成自怜间有天下之竒作尚凭曩眷辄布狂言但縻毕万大名之都邈絶河间雅奏之地门阑正阻杖屦莫陪仰惟注意之深倍冀生经之谨
　　贺白太宰启
　　诞扬显册爰立真儒师瞻岩岩式仪刑于百辟王命肃肃耸观听于四方超名位以懋格天之勲隆体貌以乐尊贤之等眷有德之君子相右文之邦家夷夏均欢神人胥悦恭惟庆慰伏以某官体直方大之厚擅希夷防之髙有贯通六艺之才守之以卓有酧酢万变之虑尊其所闻以智而为帝谟纳诲而辅台德立百司庶府而兹乃俾乂能官人安民而彰厥有常雪霜降而松栢后凋宫室成而栋梁是赖果符梦卜入辅圣神当开疆复古功成治定之昌期进敏德懿行识明虑逺之大老以富民而封丞相可见上心虚正寝而舍盖公益隆治道永一人之膺福底三后之协心三年化五年定而勿有以间之鄙夫寛薄夫敦亦何足疑者殆生民以来未有固能言之类莫加亲九族而和万邦仰賛圣功之大抚四夷而附百姓更观贤业之崇某密辱深知欣闻大拜卿云附日防不问于蓁芜越鸟巢枝归倘从于林壑拳拳之抱望望于兹
　　贺吴门下启
　　黼座眷贤对扬休命黄扉论道图任旧人国势增隆师言胥穆伏惟欢庆恭以某官材宏器博志正行醇裕陵左右有民首膺寄属哲庙祗服厥考更赖谟明亨嘉千载之逢翊亮有朝之老卓然特操简在睿衷比以太原而召晋公盖为苍生而起安石少留北阙再陟东台询事考言谅益坚于素履賛元经体期永辅于熙朝某逖守边藩坐依钧芘莫遑瞻庆徒切咏思
　　贺宣抚张龙学启
　　宣威制胜坐臻朔漠之空懋宠酬庸首列河图之邃渊衷益简舆论交归恭以某官厚德镇浮懿猷经逺诗书礼乐义之府夙推良帅之风智略谋虑朝之渊凛有名臣之体任乆専于外阃望益倚于长城果资抚驭之才并总蕃宣之寄蜂屯蚁聚既销并塞之窥鹤唳风声遂底侵疆之复惟勲名之鲜俪宜命数之荐颁顾岂序迁盖将柄用某论交有素賛喜弥深乗障相望方愧冯唐之老亲隣为寳尚依张仲之贤怅占遇之未遑徒燕頥之是祷
　　贺北京许太尉启
　　颁册朝廷建牙巨镇示帝衷之眷注极儒道之光荣伏惟某官学综古今智周事物毕公正色亮四世而克勤山甫小心事一人而匪懈早辞繁于左省爰居守于别都威憺河山虑寛宵旰乃宠庙堂之旧德亟颁旄节之异恩惟卧镇之累年谅登庸之不日莫遑瞻觌徒切咏言
　　梁帅贺吕太尉启
　　锡宠帝廷还荣书殿庆行里闬喜动搢绅伏惟欢慰恭以某官德契泰初道臻先觉发明六艺传圣学之渊源辅翼万机启神谟之经纬夙着格天之业荐闻辟国之功若时尚父之鹰扬亦佑成王之龙受不改险夷之度更追闲旷之游果动睿衷亟颁异数坐令天下心期大老之归来想见吾君日伫真人之謦欬即观爰立以副具瞻某縻迹河山向风淮海聆诏音而窃抃扣賔谒以无阶顾是咏言倍于纶綍
　　贺郑枢密启
　　肆颁宸綍擢冠枢廷夷夏耸闻缙绅交贺伏惟某官受材宏大植德纯明奥学穷经浩若源渊之富英辞贯道焕然黼黻之华比被眷于北扉亟升贤于右府帷幄决胜千里辅成继伐之功文武为宪万邦坐获来同之効授之魁柄简自渊衷视君如腹心谅深励翼用汝作舟楫宜遂登庸属有守于封疆岂无依于廊庙莫谐瞻庆徒切咏言
　　贺郑枢密启
　　肆颁恩制还冠枢廷旧徳载崇逺人率服伏惟欢庆恭以某官蕴博大髙明之学负经纶开济之才文章追三代之纯议论陋百家之小道德名世国之光辉谋猷告君予有防附歴践凝严之地亟魁宥密之司四方时靡有争万里敢不来享自均劳于琳馆每促对于燕朝虽谦虚乆事于循墙而遐迩日期于补衮延登右府用纉前功外已震于天声内益隆于国是运筹决胜顾足烦谭笑之余当轴处中谅不越旦暮之近某暌违寖乆瞻庆莫谐陈力已疲尚忝藩垣之寄辱知最厚更深帷幄之依
　　贺同知蔡枢密启
　　进被宸恩入陪政路四方是则共髙辇毂之风三后协心对陟枢廷之峻邦家赖庆夷夏耸闻恭惟某官禀坤德之直方养浩气而刚大惟和惟一而祗厥职夙推应务之材有为有守而逺乃猷素蕴致君之术谅功名之不释繇中外以洊更时论交归渊衷密契藏在盟府既灼知先正之勲尚有典刑当益侈象贤之眷盖欲保大定功而决胜乎千里必资同寅和衷以为宪乎万邦允膺图任之艰乃践乆虚之位善继人之志上方嗣代以广文声率乃考攸行公盍奋庸而熙帝载伫期爰立益副具瞻某防塞何功实推本庙堂之论防庥有自念方图田亩之归趋庆无从遡风増想
　　贺枢密启
　　宠膺制綍进执事枢宿望所隆佥言惟允伏惟欢庆恭以某官宏才经逺奥学穷深真吾齐鲁之儒有古曽闵之行顷居宪府人自肃而朝廷尊比长地官赋不加而财用足延登右席倚镇四夷庶事康哉行庆国钧之秉老夫耄矣且欣庙算之慿属瞻觌之未遑但倾翘而无已
　　贺户部梁尚书启
　　茂膺天指峻长地官邦脩永图人起厚望伏惟欢庆窃以自古有作惟政可以得民财当今所宜其富莫若藏天下賛化育以广生殖则道系上宰脩法制以均有无则职归司存方县官调度百出之艰欲国势增长十倍之裕于斯为盛舍公而谁恭以某官疏通敏明英伟絶特学传家法之旧誉占相闳之先以中外所至办治之才膺羣下莫可跂及之眷恢恢之刄搢绅既已耸闻岩岩之瞻庙堂更宜躐处来膺妙简进畀要权菲服卑宫顾方勤日旰念强兵足食当不减河朔时必大建管萧扶世之功庶悉扫异鏄容身之矧周任冡宰职専理于货财而唐制中书事亦兼于钱谷更期大用以畅逺猷某幸趋承似防知察敢致区区之庆以尽惓惓之愚
　　贺河阳许尚书启
　　诹辰叶吉露版布新开盛府之潭潭方隆注意咏清风之穆穆谅可慰心伏惟某官德业闳深材猷肃给诗书谋帅盖若倚于长城樽爼折冲讵足防于余刄别期异数进陟近班正縻苃舍之居密借寳邻之润无从庆谒但剧倾翘
　　贺宫使邓观文启
　　伏审祗膺中诏入觐明廷留使琳宫进陪经幄士有隆儒之喜朝多图旧之荣伏惟欢庆恭以某官学博而行醇识精而虑逺器足以任天下之重智足以周事务之防文章追三代之风论议综九流之奥顷由禁路亟预政机以道觉民无不被尧舜之泽斯谋告后有合于稷契之言裕然出处之间允矣重轻之系比膺临遣暂倚居留三台六符俯照河漳之防八鸾四牡式遄象魏之还申镐宴之多仪促汉厘之密席数咨大事谅多謦欬于吾君再列近司不待营求于外野别需异数永辅昌期某量已无它防知有数髙闳可仰共深维石之瞻末路何依独借非烟之润莫伸庆拜更极欣翘
　　贺中书徐侍郎启
　　显膺中诏进贰西台真儒用而奠枕于京允赖仪刑之旧天下安而注意于相载观励翼之图旒扆虚懐搢绅引脰伏惟欢庆恭以某官以闳深博辩之学负经纶开济之材色虽厉而即之也温气至刚而养之以直特操坚于金石先识炳于蓍治国忠言蚤见施于廊庙裕民仁政槩毎効于藩垣少留两河式遏外冦驰单使以谕敌则游骑不敢近东鄙唱大义以勤王则劲兵相继集近畿人心保其无虞有金城之千里国势因此底定若泰山而四维亟歌大老之来归用赏肤功而重叠虽君子不以得位为喜而朝廷方进有德以尊行入告于谋猷必展尽于底蕴明政刑于闲暇遂致兆民之永康成道德之安彊坐使四方之无拂某仰孤委任自抵諐尤重惟前此罪戾之人未有获面宰辅之理偶尔萍蓬之寄防逢衮绣之迎身亲见之既动一夫不忍之念天其或者将启百口更生之涂永言依归尢倍伦等
　　贺礼部陈侍郎启
　　光膺天指进贰春官帝眷益隆师言载穆伏惟欢庆恭以某官学穷圣奥识照防先懿行髙风优入渊骞之列英辞闳论俯收晁董之科早宗经席之防言荐决容台之疑议遂锡命书之宠躐陞禁路之华典三礼于虞廷无易直清之德谐万民于周室允资诏相之勤方懋逺猷别期大用某猥兹分部莫克造门逖闻除目之传实倍舆情之喜
　　贺赵左丞启
　　宠颁明诏进陟左纲中台化原永底万邦之乂迩聨世表共荣千载之逢四海传闻一辞欢喜恭惟某官负经纶之学佐明昌之期简于帝心所迪乃真儒之効防以时事有陈必先王之言以佐上则明主无为而尊以恵下则斯民隂受其赐后非贤不乂休命显祗于对扬民其勑懋和明服式时于有叙允洽登庸之望更需弼亮之谟行副具瞻以应大任某猥辱知怜之旧欣承眷用之优赋雨雪之霏霏曾是乗边之久托卿云之郁郁将谐问舍之谋瞻拜尚賖想望増剧
　　贺宇文右丞启
　　显朌诏綍入总政纲盛德所临国有得贤之美羣情胥恱士知稽古之荣参翊万防增崇四近恭惟某官禀髙明之絶识负经济之宏才囊括底蕴而莫知有余瓴建渊源而亦复不竭陪荷橐之议论思乆罄于周行跻鼇禁之班视草亲承于密防号令多出于手望实孰居其先简在上心夙有进为之志缉熙帝载果膺图任之公方纪纲百度之修适圣贤千载之遇儒者在朝政美允资賛賛之襄大臣以道事君益仰明明之辅尚湏柄用式副岩瞻某早辱定交逖闻传命防关有守载逢雨雪之霏问舎可期幸借庆云之防方赊接侍弥极顺依
　　贺薛右丞启
　　敷锡命书召还政路大廷促对喜见仪刑旧德奋庸望倾华夏伏惟欢庆恭以某官学穷圣奥文阐道原驾说清时歴处师儒之地被知真主亟居丞弼之司屡告辰猷一尊国是自均劳于外服尤注意于本朝周大夫思以公归共熙庶绩薛居州在于王所允叶佥言暂持纲辖之权即正钧衡之拜念乆违于髙躅幸仰托于余庥瞻庆未遑咏懐曷已
　　贺徐司门钱寺丞启
　　荣陪陛对光奉诏除职峻望髙恩隆礼渥伏惟欢庆恭以某官才猷肤敏器识闳深风力自将盖所临而必治公忠匪懈故无施而不宜方成王兴龙受之功而尚父有鹰扬之气金汤备豫收堂上之竒兵樽爼雍容赖幕中之婉画伻图既入占奏益详果动睿衷亟跻华贯将还旧府共倾省寺之清班行上新书更俟朝廷之异数某从游有素展庆可期颂咏之深敷宣罔既
　　贺永兴帅贾侍郎启
　　宠膺制綍荣易帅符以洛阳王佐之才牧关中天府之地谅雅懐之慰惬増吉履之粹和伏惟某官世戴忠纯职聨华近蕃宣已试付旂旐之三千倚注方隆镇河山之百二永言桑梓乆庇葭莩矧宿好之不忘怅疑丞之未卜更祈珍啬别俟超除
　　贺定帅韩侍郎启【粹彦】
　　疏荣北阙擢帅中山眷寄益隆威名已着伏惟欢庆恭以某官材资迈爽识度旷夷声猷秀发于勲闳光宠亟腾于禁路以文武兼资之略领父兄旧治之邦申伯于蕃方共荣于世执召公是似将别对于王休属此拘縻阻伸瞻庆跂旌麾而虽切叙竿牍以奚惮
　　贺真定帅张侍郎启【代河北陈漕】
　　伏审光被恩纶荣更帅阃训词甚宠威望已孚伏惟欢庆恭以某官气劲才髙智深虑逺自奋亨嘉之旦蔚闻开济之风比使西畿尤当上意入持从槖任隆版部之繁出布藩条治耸三城之重惟常山之巨屏控朔漠之殊邻障塞彊雄方倚运筹之妙林塘胜絶益资缓带之清谅无暖食之淹即被赐环之召偶兹将命实遂亲仁顾展爱之未遑第咏懐之不已
　　谢到任启【代河北漕侯临】
　　将翰南纪初无善政之闻改使朔陲更荷误恩之及即工伊始抚已增惭伏念某植志甚迂受才不腆少承义训粗知诗礼之风亲防圣时因有功名之望越从筮仕颇识首公聨卿棘以居中早经推择懐郡符而补外惟厪承宣胶舟适可于坳堂手亦安于洴澼谬当朝选叠畀漕权取三百防之禾固已空餐可愧奏十九年之刄尚何余技足观忽奉明缗俾分剧部惟两河之空代占诸道之长雄金汤百城连衡方面貔虎万旅仰给县官敌骑既勤而有委积之供水行虽顺而有隄防之缮兹焉试可不曰才难方虞未厌于师言俄许入闻于睿防趋云天之双阙恍若仙逰瞻日月之重瞳温其书接褒称狎至遣劳俯加载华原隰之行渐歴州涂之旧题舆平试嗟陈迹之莫追露檄迁帷或先声之已偃永言冒昧实所超逾此盖伏遇某官论道经邦代天理物伊尹咸有一德泽无不被之匹夫周公勤施四方皇有克生之多士曾是衰迟之迹最受特达之知运播物之钧已出陶成之溥博开翘材之馆备闻教戒之雍容既乆在于主张乃极垂于驱防某敢不益坚壮节更励逺圗时和嵗丰窃倚余庥于道极粟腐贯朽愿见成效于司存
　　跋
　　跋张僧繇画巻
　　读退之画记真若见画今观此画得其意于形似之外还如读退之之记或谓画记非退之平生得意之文余弗信也宣和癸夘正月十二日履道
　　跋魏王书帖【代韩师美】
　　故光禄卿太原王公与先王有研席之旧且同年登科某不及见之晚识公之孙大府丞于京师出先王手笔两帖惟先王取友天下所与倾倒必世之君子长者此帖作于边兵革间覼缕谆复并及家事曲折且托之以急难以是知公之贤自为先王所厚葢不専以旧故也因泣而书之政和六年四月十五日男具官某谨题
　　再跋魏王书帖【代】
　　某儿时颇见先王称聪师戒行専慤遇事不茍先王出入中外不得尝在乡闾髙曾而下墓坟悉委师营守师尤为尽力先王亦多之今师下世乆矣门人清占尚藏先王与师书帖捧观手泽追惟曩昔叹嵗月之遒迈望家林而北首不觉流涕辄附载于后
　　跋李长茂画巻后
　　余顷与元量相从于魏后二十年余来居守而元量适在乡里余罢府事待命康乐坊居益相近元量持郓人李长茂所画松石与河间权朝美俱来且言长茂之贤不轻以画与人而画亦髙竒有思致吾三人之聚于此此画之不易得皆宜作诗余最老大久不近笔砚元量约穷无聊之余一意文字所造益髙妙朝美笔力胆气不经世故挫抑尤豪健壮伟请两公遂赋之余当鼓噪助其旁此天下之至乐平生卓絶杰特之观也靖康初元正月二十四日定武王某题
　　跋李端叔帖
　　端叔从故侯苏公来乡闾倡酬题记处处有焉端叔亦自有苏李同时之语观此诗帖抚事懐人惘然乆之绍兴癸丑八月朔定武王安中履道题







　　钦定四库全书
　　初寮集巻八　　　　　　宋　王安中　撰碑志
　　故赠昭化军节度使杨应询神道碑
　　政和六年某同修国史考外戚世序维章惠皇后辅真宗拥翼仁庙躬襁褓调防之劳景祐中创立皇嗣援纳英宗有大功于两朝大观元年上幸兴德院顾怀祖考録定策之臣宠逮子孙深惟景祐之议灼见天心卒然初谋入继大统繄后一言基命万世宜褒赏外家显示天下今其侄孙某方守雄州治有异绩乃超授泰州防御使永桥之役以洋州观察使为大名府路马歩军副都总管诏屯兵河上命下属疾犹自力戒行巳而告薨讣闻上深轸悼特赠昭化军节度使諡曰康理既其子请辞刻墓隧之碑某曰先后社稷之勲具在史册而公尽瘁于国有太常之諡幽堂之铭可信不疑灋宜书以垂后公讳应询字仲谋其先益州郫人章恵之贵移籍开封公赠太师中书令知信宿国太夫人盖氏之曽孙建寜节度观察留后赠太尉景宗安定郡夫人吕氏清河郡夫人张氏之孙皇城使赠右金吾卫上将军永节咸寜郡夫人王氏永嘉郡夫人陈氏之子生数月祖廕以官长而开敏俶傥慨然有志于功名初监威胜军西汤驿应羣牧使韩缜之辟与契丹画境代北河决孙村修河司选为僚事必俾公禀于政府条析明辨大臣咸以为材久由河北副将擢知顺安军年志盛壮勇于有为而动皆中理治誉翕然边人驰射为俗公兴学迎师执经讲问儒冠四集户有弦诵民救父殴搏仇致毙公闵无兼侍杀且非意吏固当以绞公固请谳诏果贷死时金吾为保州壤接化均两邦歌之移守信安未行改保定坐姻家左迁歴京西京东二将遭外艰去职终防从熙帅筑金城闗遂领京东兵今皇帝即位再守顺安召见语当上意契丹使贺天寜节留副接送伴移知岢岚军未赴易覇州歳大饥倾廥赈之募民开陂泽官助其费使食其利所活万计塘泺迫城渐加积潦至浮户以行公増隄为长衢濬傍地以泄水自是人不病涉穷边无医公请立法颁太医方书于州辇所用药于帅府市揭名价取薄息以供僦直众赖以济召为崇寜元年贺契丹正旦副使陛对漏下八刻即其日兼閤门通事舍人公恬于仕进初命三班奉职积四十八年而为文思副使及此膺上亲擢时论尤以为荣上付公五事宻刺于契丹属耶律禧立庆吊交驰吉凶礼渎公崇大体不问细故北人惬服归将至其中京送者请驰入城为哲宗忌又留明日赴其故主祥祭众疑改故事且无朝命公曰中国以礼义为四夷所尊彼以先帝之故而亟行因为其主而少留此善意也奈何拒之遂听其请后着为令半道除湖北沿边安抚副使觐辞皆对奬遇弥渥得北国八事为别録奏之上俾归谕诸帅申饬武备如公所陈防雄守罢即诏摄守公入奏事究言北方利病上延问甚欵及辰正公遽趋下命改日再对面授西上閤门副使三年遂知雄州兼制置屯田使河北沿边安抚既统郡十六事聨四帅其任既重而控北国徃来之冲移檄占词动系机防守将非通古今识度宏逺则虣猛失和轻懦招侮公世官朔陲因俗施政小大悦附沈谋而善断威望隐然名震敌境契丹以夏人连姻请所还削地使不获命是冬引兵而南受礼于幽州上以羣疑访公公谓契丹盟誓百年酣嗜惰逸兵不素厉矧仰歳赐恩给诸蕃讵敢轻絶于我殆虚诳也无恃其不来恃吾有以待之惟搜卒峙粮示以形势明年契丹果北走上善公防迁引进副使又迁西上閤门使且俾再任五年春契丹以其相萧保先牛温舒不时来使必欲为夏人得地或曰兵随使入边州皆警上重其事乃以公副枢宻直学士梁子美徃迓于境二使初以国相欲贵倨自异公揣知而逆折之距国门一舍上驰使赐公金帯及门又命近侍问契丹情伪公对曰彼无能为其夸肆大言徼幸万一耳唯坚前议彼计索矣既对具奏方略契丹讫去如公谋御史治永静妖人方暑诛逮满狱公徐为上区别天慈恻然止坐首恶贵近知而不敢言者颇有愧色上因命公有所论奏疾置直达勿关有司寻兼髙阳关路兵马钤辖所以慰遣甚厚李勉啸聚亡命匿西山为盗并镇令军攻之发民转饷两路骚然朝廷罪部使者玩冦责战日急公言师老患生恐甚于勉愿罢诸军将裁留逻兵扼险困之勉等遂降契丹使北还必以夷乐逆于白沟前此尝有私见归信容城令汪慈明自言其名者乃契丹宠伶具闻几事愿得内附令疑而却之边臣遽奏其去宻诏委公暨慈明丁寜必得且有异赏公授谍以术物色敌中卒与偕来送于京师其语不妄遂命以官虽彼至亲终莫之觉而公避赏絶口不言故时谍语不根悮耳目公参伍检核厚其赏犒聘使之出必选谍者潜以左契见于敌帐亟先驰归动静悉以闻使还验皆合上喜进东上閤门使西输之民困敌贪虐公戒吏勿扰用助侦察旋以觇报精审拜四方馆使公以褒典再下因是固辞推功僚佐上多公不伐均赏有差公明于用间敌在目中其所指取如探囊物而人莫知谋所从出然事有当秘不可得而书者观上之屡赏则公成效多矣计司以边食之乏移粟于沧公疏擿其谬以雄一州须十万斛科车括船三年乃毕岂惟民劳而水陆僦费二万一千余缗槩之诸州十倍此数请均僦钱増价以籴诏立罢运玺书报公事有未便无惮条列巳而粟集塞下乃撤旧仓之隘宏壮而一新之大观初公既以章恵前功躐迁秦州防御使未几天子受八寳敷大庆又拜汧州观察使陞本路马步军总管仍以子泽书沿边司机宜文章公感殊遇益罄忠力奏置本钱二千万收其赢以养士士奋于勇始公摄雄州上以归信容城弓手敌惮其劲议増倍为千人众意难之公独曰县必有弓手本以备盗岂为邻国増之敌将为辞且武技之精去鞍疾驰射神臂弓百步命中増倍为难上遣使按实又擢公子閤门看班只候母防乞解官不许勅有司具塟公乃请入觐兾陈至情甫及都城易定州路副总管寻改西甫副都总管既内徙始听终制禫除提举万夀观副馆伴契丹使上劳问良久公自叙感泣锡御茶绮锦以助私觌馆例赐温州柑而贡包未达吏取他以赐敌不受且求真者须小使送之涿州公譲之曰本朝唯餽北主则边臣为小使使者敢自比邪敌皇恐出拜公宻奏柑微物仍许以贡至仍赐敌又喜过望力请扞边复为定州路副都总管徙真定不行逾年移大名府路以病请致仕翼日薨于魏实政和五年正月壬辰享年六十有三诏官亲属五人迁一子閤门只候赙赠金帛加等其年四月辛酉葬祥符县开封乡毛郎村之原元配赵氏继室两张氏皆赠硕人祔公墓男泽忠训郎閤门只候渊儒林郎深保义郎女长适修武郎赵景之次适承节郎阎璟次适将仕郎郑彭年一在室孙植梠保义郎栱朴未仕女孙三人皆防公天资孝友金吾之没哀毁骨立家时尚贫葬其族十三防聚食者百余人及贵恩义益笃推防兄息没之日季子犹未仕轻财仗义所交皆世名人士去门下踵为达官政简而惠破奸擿伏庭无讼民画像事之治军不烦士卒畏爱所在肃然胸次落落坦诚待物于事若不经意而机略明悟当大利害众方骇惑谈笑立决仪干秀伟博学而好属文敏于辨论上每命使必为选首方时治安防塞总戎折冲樽爼有古良将之风以身许国遇事敢言上察其诚眷倚特异受中诏四十有三亲洒宸翰者四观其奏议炳炳数百篇可以知其忠矣　系曰帝德天覆威懐北戎粤有良翰时维杨公公才文武王国之杰受任朔方世载劳烈帝曰汝能徃使于北遂分将符镇抚吾圉敌援夏重请还削地使来非时汹汹羣议公折其骄彼谋斯沮狼贪革心弭耳徐去治雄六年兵厉食衍谋良削盟功髙用间章恵之勲褒恩及族乃如公贤克荷恩禄大伾导河以既属疾慷慨治行匪躬之恤讣闻于朝宠赠加諡惟帝念终哀荣终始毛原膴膴繄此佳城公乎千载其凛如生
　　南阳伯梁公神道碑
　　政和六年五月某甲子南阳伯梁公卒于东平之私第明年某月某甲子葬于须城登庸乡执政里又明年其侄寜逺军节度使大名尹子美以书抵太史王某曰先丞相八子叔父最与吾齿相若少即相爱吾先公兄弟早世独叔及我被遇今又不幸既就窀穸而墓道之碑未有词不但无以慰叔父之孤虽吾亦不忍也愿得子文某顷官大名见寜逺歳时讯季父起居细书累幅间得御府珍异之赐亟作诗徃遗相与酬答其意勤甚今敢不承寜逺之命乃次公行事公讳彦深字纯之其先秦仲之少子康封于夏阳梁山是为梁伯子孙因国为氏汉自河东徙安定后又别出为河南天水二望而公五世祖赠夏国公惟忠始居东平诸梁相传望安定曽祖讳文度故赠太师中书令兼尚书令魏国公妣周氏韩国太夫人祖讳颢故任翰林学士赠太师中书令兼尚书令周国公妣阎氏魏国太夫人考讳适故任太子太傅致仕赠太师开府仪同三司中书令兼尚书令徐国公諡庄肃妣任氏越国太夫人公少无戱事欲以学问自奋顾嗜作诗捉笔辄亹亹不自已庄肃公异之间命公赋百题一日而就以庄肃恩补将仕郎守袐书省正字调监开封府阳武县酒税改签书兖州观察判官防公事山东故推梁氏为冠族初试吏不负恃门户能举职业丁庄肃忧服除监在京都茶盐院改通判青州丁越国忧服除通判邠州防西方进筑公以所部民夫从军深入调防有理独无所亡失玺书奬之代还勾当在京诸司専勾司歳终防诸路造军器费得辟名失财无虑二十万有竒出知沂州于是沂多盗公慨然曰欲惠吾民必尽去此乃大为约束课吏购捕赏罚必如令盗奔它郡狱以屡空部使者论于朝即命在任徙单州州之城堞积歳頽阙公以谓非戒不虞之意稍调羡卒完之讫役公私无所预徙邠州河南边二敌而汾近石隰公至即为备豫守御之计储积器械无有不具治有声绩擢知海州未行改徐州徐汴泗所滙地大事剧公益出政术为精明斋遫郡务民讼迎剖立决其僚涉笔画符檄而已属颁学制泉法公推行为一路冠优诏进秩俄以知齐州居养安济令既下公仁人也奉行尤力赏行特许貤之亲族剧贼李定椎剽齐中公亲指踪捕得并其党流逺方闾里帖然有甘露降于州廨人以为公惠政之应朝廷眂课最滋欲用公春秋髙间语其子侄曰吾仕至二千石幸无过谪以辱其先世今老不归托林垅自休其晼晚之力尚奚俟哉乃上章丐闲得提举南京鸿庆宫凡三任其卒也年七十三积官至中奉大夫初室任氏继贾氏皆封恭人男子晋将作监主簿子罕奉议郎通判南安军子约校书郎子简奉议郎主管成都府崇道观皆前卒子坦宣义郎主管信州上清宫女二人长归选士尹东美次归中大夫都水使者孟杨孙男庆祖亨祖郊社斋郎遵祖袭祖奉祖假承务郎齐祖萧祖衍祖未仕孙女十一人巳嫁者三选士任希绩张大临束德孺其壻也曽孙男竬毅防顔公资和厚易直内不立城府语辄倾倒不问向人为谁卒犯之虽所叵堪耐了无留恨亲宰相子习尚朴素无耳目之娱歴典五郡慈祥岂弟去辄见思至临剧除暴则澟澟有前辈风退而里居觞咏潇散益读方外性相书与世相忘其平生盖可考已惟梁氏世以文章魁天下至庄肃以面折廷争为仁宗皇帝所器遂至大用出入将相名震夷狄然于道大难合气刚易退而其言不朽天下之士至今诵之昔臧哀伯不忘德谏周内史曰臧孙其有后于鲁乎其后文仲武仲宣叔果相继用于鲁今庄肃诸子虽尽于南阳伯而寜逺顷自中书侍郎出领方任十年于兹以有家世节旄之盛功业福禄未艾然则天所以报庄肃之遗直者不在其子则在其孙曽何啻如鲁臧孙者哉南阳伯身有德善又故家遗泽之未泯其三世子孙之众如此岂可不自勉邪谨系之以诗曰　梁世典学二魁一相相维庄肃名溢天壤庄肃八子众德之分有得一体则称其门维南阳伯岂弟是似治郡雍容如古循吏沂单西河地褊易治聊以暇余除盗饬备彭门济南实一都防公亦恢恢游刃余地教行校庠利羡鳬冶威靖里闾仁逮鳏寡善政召和零露如饴国有懋赏民有去思公归就闲亦既夀考曽是憖遗以殿诸老我诗谁从寜逺之言碑于墓隧励尔后人
　　姚将军墓表
　　故赠左监门卫将军姚济字公才世为隰人父始业医而将军少独嗜诗句笔札骎骎可喜然以家世故终于方术之学易入推日星躔次寒暑节候五行王衰相山川风水背向宜吉可居可皆极其妙与诸儒试有司不中即拂衣去专学医杜门著书欲自名家间语白其父曰褊陋之地终不足以成名乃辞去游行四方初客京师僧舎邻有病伤寒者孙兆诊之为分别隂阳内外辩甚不知将军在坐或以摘语兆兆不巳请将军为审脉将军曰顾须论脉乎视其状表里俱病法所不治为言后日证验如是兆愕然曰精至是邪且谰语曰我特不欲惊病者尔自是名声借借动人或曰兆独不辨为李醯乎将军恐去歴关陜所疗治尤验寜塞廵检病若暍者二十三日旁近医皆以暍治将军闻而笑曰西方地髙寒而人辛食寜有是汗之明日瘉过大通城与监兵者饭将军曰君风气暴至吾行不可留盍亟求医监兵不信后二日疾作死廓州太守子病呕血将军为治良巳私语人曰肝气竭矣其无以春夏乎春复作夏而死将军之医深于天运地气人事之变者类如此尝游华山云台观为众道士治疾忽一人衣絮形质轩秀跃出众前曰闻君天下名医试诊我如何将军为诊曰先生六脉俱阳服金石丹砂乎曰否将军曰神仙六脉俱阳先生殆是邪其人振手大笑忽不见古之良医亦尝有鬼神巳疾者如将军亲为至人所试尤极竒异年七十三卒以大观戊子十月壬午以十二月壬寅以子唐显乃赠官曽祖觉祖祥父随配张氏李氏子三广未仕权早卒唐武功大夫河北第二副将女三皆嫁士人孙男五敦仁承节郎安仁居仁体仁择仁女孙三曽孙四俱防始将军尝谓诸子曰古人云医特意耳虑精则得之医之妙不可以言传而人命所系隂有报应得之不精不若不学所谓医者费人是也吾平生未尝以金石药取近功而忽逺祸噫将军可谓长者已昔太仓公以刑罪当传西之长安五女随而泣公怒骂曰生女不生男缓急无可使者今将军之子克自奋发积战多取勇爵既追荣将军以四品官而犹未艾也然则长者之报岂不丰哉余同郡李安道颇言唐鸷勇有将畧以气自负此当任子先其孤侄余曰此功名富贵人也元城张氏三世明经不过州佐县令而万福以骑射征伐禄食七十年歴刺九州图像凌烟今姚氏世长者而唐又能如斯所称道万福不足慕也可不勉邪故为次将军之事表于墓云政和八年闰九月二十四日翰林学士朝奉郎知制诰兼侍读王某撰井书
　　故签书大名府判官防公事周之美墓志铭
　　元丰初朝请大夫安阳周侯奉使河北余实从之其行方而有常言约而尽当官行法及在廷论事意多以为民一时诸公长者皆下之丞相忠献韩公同州里最相倾倒大夫诸子出拜必罄折谢曰贤者宜有后吾不敢易也大夫顾爱长子甚异时縁使事案部必与之俱而余亦未尝不在行同饮食起居久颇详其为人大夫既没能以谨厚守家法者果其长子则今签书君是也政和初余主北门筦籥当辟属府领县十三民伙事剧乃奏君签书判官防公事亟防赐可河防法府县官须冬赴事所借赖不可缓则又列于朝有旨听君即日之官皆非常典也明年十二月二十三日君卒于官其孤以其防归请余铭其墓且曰铭周氏先世者皆名臣钜公愿公勿辞余早从大夫游晚又得君为寮追惟终始存殁之分乃叙而铭之君讳之美字彦圣世占籍赵郡有自棘徙者遂为安阳人曽大父讳文举赠卫尉卿大父讳孝恭赠职方员外郎考即大夫讳革后以君陞朝赠朝议大夫君弱不好弄既长志于学而身佩子职独慨然曰子无忧于亲不亦孝乎任事不问劳逸熙寜中恩补太庙斋郎调潞州潞城尉再调相州临漳尉以山南东道节度推官知耀州华原县事亲老不赴易知懐州河内县事为淮南节度推官用荐者改宣德郎充河北京东盐事司勾当公事以忧去服除再充职阅月改河北籴便司勾当公事遂从辟大名再迁至奉议郎赐六品服潞城眉山临漳阻河盗所区走君至勤逻察严捕逮所执获甚众无留境中者河内病沁水将坏城邑君两宿隄上为増卑培薄水不能冒民至今颂之尝讯盗疑其孱尫囚曰母老茍生非悍不顾法者君怜之为谳羣盗得不死语其类曰有宰如是忍犯乎徃徃引去且书邑门曰公去乃来民有自刑讼田者君曰彼伪以怖吏独奈何自残邪讼者情得立自求服和州贫民占水田千余顷豪右请于官曰陆田而夺有之民诉于省监司前后委吏十数辈审定悉归请者至是君自淮南怀檄徃或有以荐章撼君者君曰已才利毛发顾欲乱水陆以困贫民卒还其旧监司犹欲荐君君辞之且推与偕进者众竒其节及为属官不嗾其长以利害人授事辄办以盐息増羡预修城守器具皆被赏典最后佐余幕府夙夜自竭尽以干公相佽助殊不少懈虽病益力自余与僚友皆劝君在告君初弗听病且革犹咄咄为省文书状死之日家无余资余为具后事议者悉叹君之勤且亷然后知余之辟君不专以旧也君享年五十有九娶路氏先君卒赠仙居县君再娶史氏封永夀县君子男七人曰贻庆曰相郎曰四相曰杨僧皆早卒曰琪肄贡士业曰璹曰瑀尚防女二人进士刘师孟巩康仁则其壻也永夀君与琪卜以政和八年三月九日葬君于感化乡之先茔惟君性易直行已有耻笃于孝慈侍亲疾至经时不解带弟求析产既尽则更以巳分田益之自甘于贫姊嫁杨元衡有二子数歳俱亡四榇寓许下僧舍君为买地葬之乡里顷大饥流殍踵道君倾资令人瘗露胔以千计君用意近古又凭世德之厚而所享止此亦可哀已铭曰　周先邑国氏周而京仁家阳陵顗食武城扶疏累叶耀其华英散迁于北有间卫卿施及厥嗣既自赵徙由相而显惟君父子澟然遗直吾昔犹及君有典刑朴厚亷饬涓涓其流未究其泽披之起之待其培植惟尔后人视此沉刻
　　崔志亨墓志铭
　　士而自修初不期于有获而在理为可必者岂泊然遽无意于求哉至于可必之理终不足恃则放乎众人之所不驰以达吾之心庶几得防之可忘而舒愉闲旷之气足以飬体而辅生不幸而又致于自病或者文学行义所以取显而不必显优防啸咏所以为乐而不必乐吾然后知夫命之果有制也博陵崔志亨五歳知读书昼夜不辍未冠入太学志甚厉业成籍北都外监论辩英发笔力横骛分教者每见嗟赏屡贡礼部颇出竒悉鋭不肯与人相行缀既报罢自诵所试音节琅琅聚听者耸然许之初志亨之祖官南宾所部戍兵思归志亨搆茅屋崖谷间榜曰快意日奉其祖盘礴亭上为文盛道山川之胜若不欲去者戍兵喻其指欣为留屯祖亡茧足扶榇归亲有疾刲股肉饵之服防毁甚于后母尤尽孝至沥指血书梵号以荐福叔与二弟前殁睦嫠字孤同爨三十年无恩怨厚薄嫌舅张南夫以穷归志亨为共有无终则以巳地葬之且嫁养其三女乡里歳饥以家赀瘗殍胔数百清平博平尝以经明行修举防科罢不行而志亨既不遇合因悼前猛就潜心学易作训传攷观春秋深意筑存室里第桧竹茂处把酒赋诗陶然无复进取计俄苦风痹便废此事以政和三年十二月某日卒享年六十有五兹命也已志亨一名冲其先棣州人徙居大名之清平曽祖卒赠右监门卫大将军妣卜氏赠永昌县太君祖懐忠西京左藏库副使妣李氏封永安县君考问故三班奉职妣刘氏志亨娶虢略杨氏子三人曰安时肄贡士业曰安雅曰小僧早亡孙二人曰百川百疆孙女三人皆防安时奉母命以四年三月三日葬志亨于博平之先茔求志其墓某两姑归志亨之弟图南名博兄弟皆以豪迈为吾先君之所称为作铭曰　维师太公燕及孙子穆伯邑崔因邑命氏博陵仲牟立如是似降骃及钧封植根柢迄唐仁师又世十二从棣迁魏濯濯条枝兄弟敏文自堂塾基志亨老成人莫敢疵负能弗售病又废之身不逮享其后人施勉哉传承念此刻词
　　杂著
　　祭宋龙图文
　　昔元宪公暨其仲氏鸿笔大典焜照一世伯兮嶫嶫遂都相位勲书太常事载太史机云余风王谢髙致施于子孙隐然国器维公英特絶类离伦忠孝天挺名声日新庖丁解牛奏刀如神飞黄籋云万里腾振降才之殊防遇圣辰崇寜亲政首正帝畿肇逮四辅内尊京师公持漕节知无不为经营申画弗亟弗迟帝用是嘉宠渥沓施既登禁路遂长天府辇毂事剧纷至如雨公举有纲风行指顾声威整整谁敢予侮决遣如流备形上语赵张三王不见比数公俄外迁险夷一德卧治淮阳来继汲直发轫严近宜在朝夕奄忽讣闻中外嗟恻文阶极品内朝秘职赠赙加等申贲窀穸念我宗衮元宪辈流夤縁及我早从公游姻娅通家情文相投别日几何六见素秋公今脱屣逝去莫留生存华屋零落山丘惟公术业未及经济流庆所钟当在后嗣法从之贤德实肖似相门荣华有隆无替我独怀公抚旧涕泗为国惜本岂但存义遣词徃奠必歆此意尚飨
　　祭张枢宻文【代梁帅】
　　伏以河洛图书国之重器庆云景星为时祥瑞比方贤哲抑即其次惟公闻望髙出一世在昔孔门其科有四德行文学言语政事虽渊骞徒鲜能大备公其兼之夐出伦类神宗教养人材比肩訚訚秩秩莫非俊贤公游太学若麟凤然防名委质绰有誉处席据师儒声谐韶濩王命肃将澄清使路崇观天子缉熙王度鹤书蒲轮召自公府帝曰汝贤视草西掖亟登玉堂挥大手笔文章尔雅浑然天质纲辖中台青天白日博闻多见沃心造膝帝知其忠谓宜辅弼进长枢廷以赞宥宻有谋有功威制羌戎昄章土宇舟车所通秉以不懈堂堂古风君臣道合千载一逢云何不吊我民无禄道路咨嗟百身何赎昔我与公同预政机闻讣之来泣涕涟洏匍匐欲徃阃寄是縻寓辞千里以侑一巵尚飨
　　祭唐元伯文
　　维年月日具位王某谨以清酌庶羞之奠致祭于故唐君元伯之灵呜呼造物者之所赋盖人为之限量茍于此而悭靳要莫加于铢两或所靳之莫获则几何其不防如元伯之岂弟承世德之端亮以君子之流泽宜鬼神之多相今奄忽其已矣予始知其情状公得官于少日我坎防而逾壮中年艰于子息慨嗣路之徒广忽遇合而从事积九迁之忧赏从稚儿之髫鬌呱复啼于褓襁犹兰茁其未艾而幕功之频上虽怪事之咄咄固巳偿于畴曩覩有无之相易信果难于兼享此盈虚之至数非予言之敢妄维士穷而无托嗟欲进而难强猗所托之硕大更暌离而跌宕逮如初而复尽曽心期之无爽垂九万而蹋翼乃赍志于泉壤目临絶而不瞑独嫪恋于母养邈荆渚于天末喟孥重其曷向昔先子之弃予公实临其窆葬怅讣音之来及畏简书而莫徃涕潸然而无从空引脰以北望驰薄奠以寓哀尚平生之可想尚飨
　　祭崔志亨文
　　维年月日北岳王某谨遣人以清酌之奠致祭于故崔六丈志亨之灵惟灵学问成于妙年孝友称于一乡轩竒磊落既自许以气节扶疎勃郁又大播于辞章宜青紫之俯拾指寥廓而髙翔顾皎皎之不逝卒踆踆而归藏惟兴寄之超然友千载而相羊兀醉吟以终日哆余沥之淋浪疑可以适志而引年追荷蓧而侣柴桑病奄奄其此废曽为乐之不长今遂徃而不返岂易度于彼苍念昔予之诸姑配季子之颉颃倐姻连之四纪澟宰木之几霜忆先君之擕予随乡赋于大梁予龆齓而工文娱二老于邻房比怀檄于魏博过里门而登堂覩中拂之欹脱屹婢仆之扶牀如美疢之加剧果药石之无良嵗行尽而讣闻益感旧而慨伤闵外妹之孑立谅恩拊之曷忘气忽上而填膺泪落下而沾裳聊寓哀于短词持徃侑于一觞尚飨
　　祭周佥判文
　　君悃愊无华克勤乃事持身洁亷内视不愧自官州县所至辄治及为使属弗近声利来游吾幕夙夜尽瘁朴直之气发于论议念昔先公见谓国器迨我晚遇乐友贤嗣扳援自助施报之义虽无老成典刑可记今君云亡抚旧出涕凡我同僚邂逅相值忽防其一众叹曰喟寓哀薄奠君歆此意尚飨
　　祭右院魏判官文【为大名同官作】
　　呜呼以端夫好学业文岂不足以显亲而荣身顾间闗场屋殆余一纪始奏名于大宗伯而以晷刻之淹留成三歳之逡巡其后解褐试吏汉东曽受禄之未几忽祸罚之来臻迨除防而仕魏适今期年奄其逝矣嗟志愿之莫伸呜呼端夫邯郸之人也岂黄粱之梦果倐忽而觉而造物者聊戏子以自神防防之理既不可问惟吾端夫温润和雅向僚友以倾尽既久处而情亲虽出涕其何益而吾侪澘然于丹旐之前者徒悲其白屋自立之难百不一就不忍其子防家贫而已尔呜呼哀哉尚飨
　　请梁才甫诣狄公庙祈雨劄子
　　某伏覩近日寺观祈雨精意感通数有云霓之应而甘泽未霈民心焦然某二十六日至城南迓李真州俟于狄公祠下见故相国程公琳祷雨祝词故龙图王公广渊大书于石题其后畧云丞相精心为词躬祷庙所即日获应遂大有秋都人德丞相而神梁公今録于左方某谨按梁公有唐名臣时以谓北斗以南一人而巳方武后盗国庐陵废处唐室不絶如线梁公引谊屡争濒死不悔武后感悟三思不得立庐陵复为皇太子又引张柬之卒与桓彦范等诛二张立中宗吕温为之賛曰取日虞渊洗光咸池潜受五龙夹之以飞史臣以为名言公尝为魏郡守民怀其恵唐髙适过魏作三君咏其一乃咏梁公祠盖自唐以来庙食于此昔者共工后稷契禹之属皆祀以为土谷之神傅説为列星荀攸为太山君栁子厚为罗池神以公忠义慷慨再造唐室其精爽不昧必能庥其所尝涖之国故张乖崖以穷归范文正以辞赞而程相国以旱祷云汉之诗以旱既太甚则靡神不宗今道释之祷巳罄而忠贤之祀未举某窃迟之汉东海有孝妇寃死郡中枯旱三年于公白太守杀牛自祭孝妇因表其墓天立大雨歳熟郡中以此重于公夫以匹妇之灵且能致雨况如梁公近古大贤以程相国之事观之其效可见欲乞更赐询考防日洁斋备尽诚恳请雨于梁公祠下庶几早霑嘉泽无害西成
　　大名狄梁公庙祈雨文【代梁帅】
　　维公忠贯天地气劲金石仗义蹈险凛凛一德武孽鸣晨唐日中蚀公徐请命霣血横臆庐陵既还五龙来翼大明升照匪公孰力扶颠之功草木所知寜丰汝南罔不怀思魏人载德百世奉祠独贤斗南岂但一时维此魏人所欲必告农功穑事有相之道今兹之稼既方既皁迨天闵雨民忧用祷维古上公神通隂阳吁嘘而雩抑有故常公降自天去复骑星留防旧都髣髴英灵某在兹居守神交冥冥忠义之感尚想典刑胡不慨然吸呼雷霆流恵焦槁与之苏醒傥霑嘉泽歳得上熟自公及私异世防福祠庭之完奉尝之续率民报贶当罄祗肃
　　大名诸庙谢雨文
　　冬暖之余春泽未降吏用栗栗祷歳于道释真圣之宫乃者辛未之夕隂云勃郁壬申之旦膏雨飘洒鸣溜防续尽三日止渰滋下达及一犁外间霏霰雪消疠疫也亟敛氛雾舒阳和也造物功巧若与人谋诗曰上天同云雨雪雰雰益之以霡霂既优既渥既霑既足盖言雨雪之兼至不暴不徐能生百谷惟神哀之则丰年之望靡愆农劝其功吏缓其咎并受休贶敢忘报礼
　　河间诸庙祈雨文【代张帅】
　　维帝奉天保民惟天畀民粒食惟民殚力于穑帝克圣天克纯佑民防不承休于四方亦既屡有年有一不登则吏底于罚夫民何咎矧兹两河比索于秋事冬不雪春亦亢旱今乃重靳甘雨将害民之麦禾吏以栗栗候云霓之油然气方凄而风隂甫合而霁抑吏之精意未达于神与乃以吉日奔走羣祀伏兾悯哀斯民亟畀膏泽苏其枯槁同底丰穰庶几歳不洊艰吏亦靡悔
　　祈晴文
　　伏以天道不言而应孰窥降鉴之神暑雨小民惟咨咸切畀矜之望睠兹燕土初沐华风兵火之余麦禾是赖障塞之备版筑方兴忽霖潦之弥旬实农夫之胥病矧诸路转输之逺与三军戍役之勤虽邈在于封疆虑仰贻于宵旰大勲既集宜善气之应和小信未孚盖边臣之获戾敢洁祈禳之荐用干生毓之私伏望覆以恩慈闵其劬瘁开阳光而普照斥隂沴以潜消傥崇降于罪殃愿钟小巳遂宻移于造化以迄康年








