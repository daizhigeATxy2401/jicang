　　钦定四库全书　　　　　集部四
　　提要
　　方舟集二十四卷　　　别集类三【宋】
　　臣等谨案方舟集二十四卷宋李石撰石有方舟易学已着録宋史不为石立传其集亦不见于艺文志惟书録解题载方舟集五十卷后集二十卷自明已来絶无传本今从永乐大典采掇编次犹可得十之六七考邓椿画继称其出主石室【案此指由太学博士黜为成都学官时】就学者如云闽越之士万里而来刻石题诸生名几千人蜀学之盛古今鲜俪李心传建炎以来朝野杂记称石在太学时适右学生芝草学官称贺石独以为兵兆由是坐斥赵雄其乡人骤贵石不与通书及石罢官值雄秉政遂不复起是石亦学问气节之士资川志又称其好学能属文少从苏符尚书游而集中亦有为苏峤所作苏文忠集御序跋知其文字渊源出于苏氏故其文以闳肆见长虽间失之险僻而大致自为古雅诸体诗纵横跌宕亦与眉山门径为近也谨以类排比编为诗五卷词一卷文十一卷又浙江采进遗书中有石所撰易十例畧互体例象统左氏卦例诗如例左氏君子例圣语例诗补遗诸篇皆题门人刘伯龙编而帙首一行乃标曰方舟先生集勘騐永乐大典所録经说诸篇与浙江本无异而其前冠以方舟集字亦与浙江本同盖本附入集中后全集散亡仅存此经说今仍别为六卷附之于后以还其旧焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　钦定四库全书
　　方舟集卷一　　　　　　　宋　李石　撰赋
　　栀子赋
　　若夫栀子花者薝卜花也天之生物物各有时时各有职职主一时时主一色威福之柄如君如臣如主如客不可紊也榴花妥檐与鹤顶鬭鲜芙蓉濯水与蜀锦争魄此非天运之叙乎祝融用威朱鸟奋翼火轮曳空炎炎赫赫异哉诧乎一花纎微东皇刻一气浩大天皇织而乃与较瑞花虚名为六出乎纷纷披披雾霰争驰凛凛栗栗圭璧盈尺与阳俱升终嵗取食可以实百果可以瑞麰麦皎皎乎浩浩乎攘汾隂之琼仙倾夀阳之粉额谬老李之须鬓夺蟾桂之标格六气旋轸六月一息六而六之变化羲画凡物待之曰此天数也物各有得汝自怙权与天争力上帝照临汝不无责言毕梦一道士曰某即风霆之精云雨之泽也炎黄苗裔皆吾子孙爰自典谟既逺有熊是宅涨风雷之浩渺攀星虹于倐忽巫咸之九神姬旦之土圭所不能测曰戊曰已吾之降圣也继南离以述志植九土而立极西皥之杀物然洪波之滔天然吾之役使任为妃匹也佐禹治水我即黄魔翊汉帝储我即黄公传授兵略帏幄帝师赤松羽化者薝卜之为栀子乎栀子之为薝卜乎嵗晚后凋屈意樛阴有不改柯易叶者犹足以侣青青而嫓松栢也
　　四君子汤赋
　　药固多变味因以殊一出圣人之制四名君子之徒执徳而居岂但反隅之举分方而治足供调鼎之须原夫神农既已着经黄帝因而治已七十毒也我固知味四百病也谁适可使力调造化谓君者为羣善之君心在扶持如子者乃通称之子肩股具体齿龄可期乔松下兮负仙人之质百草魁兮荷国老之姿权衡自有轻重臭味何敢差池左右前后小人属餍于此元亨利贞天下咸乐从之且以子桑裹饭兮以不贫为忧顔回饮瓢兮以独乐为喜酥酪鴈行兮防起死之懿膏粱穉子兮有更生之美将军防劒自割肉以就烹宰相隔墙悟饮醇于妙理大抵气之运也或湿或燥人所感也有炎有凉得不按之以脉医之以方伏羲致无妄之喜宣尼有未达之尝最调和之得所纵瞑以何伤此治人之强弱况医国之存亡遂令筯下安危因吐哺而归汉鼎中强弱用滋味以干汤且以六官兮有国医六职兮为尚药由中及外为益不少自迩至逺其利甚博方剂之书若繁而简经济之用盖详而约防咀之诚既至刀圭之仙可作化人之国继周满之遨游圣夀无疆迈武王之安乐迹夫造化小儿固有百种膏肓童子岂无一薫常不死者此固有道羡久生者盍尊所闻以标本而为主以佐使之从君五福夀为先兹为皇极十全次为上永驭人羣异哉已然者治于未然有备者愈于无备藏室之抱一圣门之絶四大哉四君子汤乎此吾医国之本意
　　五言古诗
　　九里松
　　荷花湖上船松影沙外渡松行又九里凉藓引深步石桥枕溪斜中有入山路意行忘屈曲拄杖扣层户入门已欣然但恐所见阻更须上髙楼霁影防薄雾急风层巅起雾破山缺处青林一防明炯炯白鸟度独坐不须禅山水得妙悟
　　山图
　　丹砂山中期交棃海上约﨑岖九折坂准拟一丸药至今山仙翁已跨紫霄鹤鹤去当归来尘世忆如昨天使自天降招去游五岳洞府日月长流水花片落我来似天意一官不足缚道气迄未充何以痊瘴恶云霞閟灵蘂雾雨罩仙萼臭稗杂菁英凡草混荃若未免七十毒谁敢试口嚼上焉忧国病下者念民瘼安得如昔人一举翔寥落
　　同邓使君赏双头牡丹
　　兼金必贵双珏玉不独只嫣然彼丛生佳处亦求匹沙寒水成练雪洞山立壁春回小洛阳淑气自融液主人似维摩拈花许入室不碍清浄眼粉黛青赤聨香飒轻吹并影旭朝日有如猗兰心相同不相敌偶来饮此酒对花情有激试哦常棣章反经道如一
　　黎墨
　　少休大夫封应梦上公禄向来岩壑姿髙节嫓青竹低徊文绣地自谓迁进速迩者为客卿翰苑文史足炎炎虽可鄙炳炳有足録一朝污浊流钱劵满吾蜀【黎州嵗应副印钱引墨三千余斤】童山要进取万石压车轴通侯宠富民都尉侈搜粟虽防须臾荣不盖平生辱社栎乃天全不及不才木春秋戒求名吾诗纪山麓
　　王显之求名其二子曰忠厚曰忠恕
　　有子固可贺无子谁为羞尧圣传世念厉丑似已忧有子与无子人事天为谋王家乌衣巷叶叶追前修乃翁万卷书一一手校雠厚恕命尔名万金美田畴种徳日复日藨蓘期深秋字表名所出逺意孔与周陶公责端宣晋人警师仇君家膝上郎有如昔徐侯富贵二雏语岂有卑防休
　　西堂前老松状如偃盖或云即摩顶松也松产茯苓为人窃去松今不存因栽数小松补其处书此诗壁上
　　阿师从何来最是两肩苦一头载梵书一头荷慈母至今江上松东西随仰俯此松岂有情摩顶记佛语松根白衣僊日夜瑞光吐【或曰松产茯苓有瑞光见如菩萨像】翩然紫霄上蛰龙起雷雨我来悟前縁父老指环堵风花即几席经草随步武重栽渺生意合抱阶尺土他年十八公此地记初祖
　　木芙蓉
　　荣枯一气内造化本自公春花与秋蔕孰云有不同试防木芙蕖雨露滋芳丛嫣然生百巧秀色倾房栊婢子有不惬偃蹇霜枝红溪栁疎其西池荷亚其东等作一物防曽是烦春工开阖寓至理嵗事号秋风惟有桃李场感叹无言中
　　人日集蟇頥视堰
　　大江拆两股小江分一支秋水七八月老蟇喜持頥往往自夸大未觉海若嗤灌溉虽小恵湮溺已可危父老指水迹栖苴挂林枝髙田混坑谷漠漠沙风吹城堞不数步长堤漫委蛇我非河洛想颇为梁益悲神禹岂不到吾蜀几为池人日有故事敢后壶浆期野叟餽鱼兔鼔舞亦致词一笑谢父老何由救民饥但得麦早熟眼底无疮痍老守为尔醉灯火江之湄老蟇亦放光跳月天南垂
　　小桃
　　方春花气苏谁忍犯霜晓漫山千树桃缩颈聴春鸟独此开数株此桃也不小晨霞碎林霏绛雪压枝袅梅魂正零落月影夜悄悄陈新接物态俯仰映池沼蓬莱有大桃嵗月较多少自从偷儿得弱水隔浩渺且与倾緑尊乍见喜围绕尚有芥子微须弥寄毫杪
　　送张道士游西山至道观
　　雪打牕外竹共卧牕间床起来忍饥冻对坐唯炉香写之三尺琴绕屋声琅琅相从无此好要俶西山装西山接飞鸿路入云水乡六月余积雪冬木含春芳羣仙竞来往御风骑鳯凰我昔曽见之瞳子了且光张子长鬛师沆瀣入肺肠为取桥下履仍传枕中方此时觅刀圭念我双鬓苍
　　送浩侄成都学官
　　忆昔官博士所得英俊多斥去典蜀学蜀士烦搜罗二井转辘轳犹能挹余波袍子白纷纷有如镜重磨爱汝似二父此地曽经过分职有十师圣门严四科傥非一万卷难取三百禾我有十咏诗考古烦吟哦鼔钟乐髙文羽翼崇雄轲似闻礼殿栢久矣寻斧柯古物天为惜蒸薪鬼所呵堂堂公议地嵗月穷羲娥忍此恣横説后来敢谁何我集四库书琬琰藏洛河此外有石经参酌正舛讹熟读懋汝学师友相切磋汝有屋三间竹墅连松坡日夜望汝成门户髙嵯峩我贫自有道一竿钓渔蓑后生问老子守死山之阿
　　病中谢三山问讯
　　我昔择师友所至多朋俦道义自然合如以胶漆投一官既已得势利寻戈矛向者市道交日亲成日雠仅余山林士共结方外游一语不及俗自是无悔尤况乃生死事同参无异谋何暇及汝曹惴惴性命忧此间地步窄椰子包山丘三山妙僧杰道眼寛处求怜我本逐客饥冻妻孥羞有如呼云鹤拍拍青泥沟傥非香火縁讵肯相恤收阿璋栴檀林手挽银河流便欲洗俗辈欢喜解我愁阿兴两随我五湖盟白鸥对师思亡友中书烂银钩阿鉴殊可人出世依大侯禅学瑄演辈圭峯家法优人人蹵龙象一笑风马牛死鼠岂鳯食徒然吓鸺鹠行藏汝自用吾生去来休
　　大水寓武信二首
　　前时布谷鸣早种不入土翻然变隂沴两旬作淫雨半夜水囓堤一决不及御贫民无灯火下牀已没股晓登树杪呼出没见屋膂舟车或幸灾桂玉岂易煮天数苟有定民患谁适与我穷一席地此忧岂暇汝为汝愁天公闭户不欲语
　　民无穴居智不如彼狐狸奔流决户入尚懐囊槖资仓卒老穉计共此髙树栖茫茫无舟筏渺渺失陵陂号呼性命急千钧悬一丝引手幸免鱼十五为流尸古今民父母唯有恺悌诗吾诗本不作聊以箴厥堤
　　齐人画礼器
　　齐永明十年刺史刘惔画殿壁器服如三礼图席益模本于石经堂【惔或作悛或云刘悛所画之壁今亡矣】
　　漆器侈初俗长袖喧都城如何古防殿天开垂日星竒竒与怪怪惝怳不识名我尝阅此画肇自齐永明人间务备物未易穷丹青忆昨因郊丘盛礼严天庭器服各异数如此系大成仰瞻万乘圣逺想三代英虮虱容着足鸳鹭参结綪西归访江梅钧天梦初醒心焉感此画眼角欲零所见恐未伙蜀都问君平
　　送吴道明推官并问赵荘叔何公礼兄弟
　　送客涪水上我家珠水湄我适归未得此别那不思髙才府从事芙蕖映清池堂堂万卷书乐此簿领卑公退得绕膝戏防笑脱頥山路宿雨干篱落黄橘垂归鞍三百里处处吟酒旗赵子与南阳衡门各栖迟下马恐问及説与黄梅期尚念鸿鴈行冷落秋风吹
　　送黄安国同年【同行先上峡】
　　沙水夜仍白江月晓未收聨船共一岸撼枕闻开头五湖翻然归鳬鴈芦花秋低徊弄氷雪笑面防有由有如此江波大小同一浮纎花不自惜风卷随轻鸥谁能徇残啄五羖肥防牛我欲知行津上峡询耡耰
　　李漕和诗次韵
　　斯文百官富未易众目窥共此一鸟过谁其补三遗粗能述前辈抗説不敢卑一朝得印可宠若华衮辞神仙防金手为脱瓦砾姿微吟氷雪镂落墨星虹垂老成今几人縻以嵗月迟未用五字工防此两鬓丝圣贤无尽藏一一生物滋丐公且藏舌尚结他时知
　　骤雨
　　荒风吼其前大雷击其后人言黄昏雨此意无乃骤飘飘岂恶声侧耳聴檐溜一睡喜暂凉破牕落星宿明朝防东方老火已复昼起行视畦陇微露深秀枯沟澁不流焦块濡未透防防嵗云秋槁死念谁救滥兴桑羊诛妄使土龙鬭彼巫乃诬尔拜舞杂符呪举头亦茫茫万一幸天漏云行则雨施坎画自羲后为霖有真源中路困坑窦眼前苍狗姿津润岂能潄何当卷江海九万广天覆有祷恐未迟帝阍吾欲叩
　　王晦叔许恵歙砚作诗迫之
　　书生总不羁岂是谬进取偶然一舟具初不作出处三年客江湖风浪恣掀舞君门九天上一一守莵虎是间无先容何忍弃外府万卷久已破一字未及吐归来赋蜀都笔下带呉语传闻两坑石妙处天可补试遣长须来拜赐君已许
　　次韵何景山爱山亭
　　好山在楼头行人在楼下爱山乃贵名过者岂易假而况主与客君漫我亦且九峯紫阁间可玩不可把岚光接云气溜溜溢杯斚兹山于吾人傥有一日雅从今两舎地时复枉车马何必沧洲图醉语剩挥写
　　携子孙到四明洞节叙有感【辛丑七月二日】
　　四明本山名与洞屹相向取山以名洞足以迎景贶我非济时才香火三遣放再为玉局吏圣恩覃旷荡有如鉴湖乞均逸江海上圆也如乃翁歴歴耗心匠三径同蒋诩五柳比元亮一日培壅力百年基址壮桃李遵旧蹊松竹縁叠嶂林花拂朝晴山鸟激清响园人收果实夏秋各有饷谁云槖驼种已有猢孙藏翁前携客来未免防拄杖﨑岖到洞门衰病筋力彊洞中亦虚白喜气含万象俎豆具仓猝一杯复一唱山果与山花足以备清赏杯盘防味薄笔墨醉语妄醉中忽擡眼云巢仍在望投杯揽衣起涕泪立惆怅云巢我师友白玉已黄壤相距洞与山风雨灯烛晃有如对牀夜了不隔寻丈他日吾子孙丹青二老像草堂洞山间二老忽来往题三昧泉【世传悟逹国师访第三尊者于此泉上即袁盎后身人面创晁错仇也事具山中】
　　乳崖霜雪根金地白莲蘂泉上碧眼师秋月照清泚玉籢开明镜肝胆两寃鬼若为人面创如以佛手洗遂解七国仇化为三昧水我来愧尘缨与世无愧喜平生一瓢心属餍岂为已定知蜀山龙云雨髙卧里微丝出游戏僧饭氷入齿灌溉丹穴深窈窕沧海底人怨旱火焦雷公费鞭棰请师拄杖头搅山唤龙起
　　伊川祠呈程咏之
　　弹我清风弦酌我明月罇栖迟元祐鬼零落伊水魂金玉百世师丹青防代孙氷雪耀荒谷云雾迷空村斯人阨衰世吾道谁与论仙人白石溪夫子青山根
　　游黄州东坡
　　斯文元祐间一代人物好我生嗟已后不及见此老朅来东坡上雪堂亚荒草此州三家村大江流浩浩四海矜重名六丁防残藁伤心逐客令失脚空山道昔为魑魅憎今作神明祷小桥行吟处风叶付谁扫
　　何司法恵示乐善新编赋诗为谢
　　不读非相篇人心谓如面隂机蜮窥影巧攫狙伺便谁于牛毛端万念回一善此间有堂奥次第躬履践自言不为恶凛凛三语掾世涂多疾人竒药得瞑贻我南阳书补作东平传鲁国焉取斯为语宓子贱
　　三游洞
　　危磴俯寒水隂崖擘苍烟上开氷雪窟下垂珠玉渊何时雷斧手拓此壶中天自然浑沌窍不受百巧镌地胜集灵气木石含清坚三子果谁欤流辈孰后先我来叩玉扃欲访云雨仙呼龙龙未醒日髙贪睡眠
　　送王瞻叔总领
　　呉山浮海青蜀山粘雪白两山相西东渺渺万里隔一官谁卑髙博士省中客嵗月成后先去住作分拆先生何时来六经尚遗泽衣鉢肯付我颇任弟子责须髯襄阳翁龙鳯出窟宅典刑耆旧内卿月耀词伯归路入西湖官梅已堪摘好将软红书博此千顷窄夷吾王郎孙江左书竹帛临风失惊呼防刷九霄翮
　　题王氏欵竹亭
　　夏虫不知氷朝菌不见月吹息天地间随分了寒热谁为欵嵗晚久久嫓清节君家小令君千金僦别业不殊山隂宅孙子今几叶胜取三百防共坐六十劫春林扇温风夏簟落苍雪重来得更仆千偈不须説
　　湖屿【有序】
　　东湖门西偏得小室前揖城堞花木隂茂如突出中址也曰湖屿
　　我昔泛洞庭白波大如屋水天两相际渺渺浸坤轴小舟掀簸中呕篷底伏忽然得岛屿便欲缒船宿西归收惊魂且濯泥土足东湖一席地江脉自渟蓄烟雨相吐吞几席染湖渌汀洲红白花游泳杂鳬鹜横流溢四海未暇较吴蜀骇我时世情风波戒平陆
　　海山堂【有序】
　　湖屿之右有堂前有小池四时水不竭环以数小山竒怪诡异之观隠见于疎竹幽花之间曰海山
　　海水际天水海山蔚空青万里供逺目随处来户庭庭中森紫翠户内含虚明澄波汲引入螺黛叠甃成空光集云气岑碧延日星逍遥等一物大小随所经髙霞渺三韩众水涵四溟仙驭来何迟上天跨鲲鲸用意敢自隘万虑凝秋清夙縁有悟契矫首鸿鹄征
　　盖公堂【有序】
　　海山堂对峙有堂东向到官之十日有嵩山异人见访置榻延之问治道焉颇如盖公教曹参者仆非其才又恐取名之过聊记所本以从事曰盖公堂
　　林静有集鸟水濶多潜鱼未能急期防乃更谈清虚吾家柱下史不读城旦书偶挟一语契到官十日初僊人氷雪容访我云霞居扫地防修竹引水浇芙蕖吏最果不足丞负良有余深文到穴鼠百巧呈山狙从今结绳内只可禁网疎虽非胶西室有此指南车
　　仙巢【有序】
　　盖公堂上有小楼以三仙山所在也天下二十四化而彭擅有其三曰仙巢
　　仙人九天上骖鸾绁飞虬飘飘紫霄御下作人间游二十四洞天海上横十洲干门凿井络丹梯云气浮中有三仙山珰佩鸣琳璆羣仙各分化一笑芳菲留我作招仙诗披风上巢楼仙鸟衔玉书仙花拂人头手挽北斗柄揖取银河流六合正泥滓一洗苍生忧
　　鱼相忘亭【有序】
　　东湖有亭临水鱼游藻荇清泠中公退倚栏对之甚适扁曰鱼相忘
　　通涂合西南达人戒同异二鱼各自鱼是鱼岂有二濶处海茫茫波涛适相戏笑我湖上亭鳞鬛纷族类情知我非鱼此意鱼或是欣然得所适相见不相遇鱼行我无心我得鱼亦遂藻荇披秋光水与天妩媚明月贴湖心照见鱼不寐我琴无杀声螗蜋勿余忌
　　九日游天竺
　　霞影塔觜红岚光佛头緑沙明疎柳外寻路绕湖曲逺客谁与俱斯游未为独佳处心自领未易语童仆应接敢惮烦山水相追逐此间有鱼鸟怪我来不速都城无闲官旬谒废休沐幸兹九日临及此秋气淑醺酣岂无分登眺宁免俗起行九里松试揷一枝菊西风莫欺客破帽双鬓秃未敢醉向人藕泉潄新馥
　　秋晓
　　床头牕眼白秋曙溜以光暗蛩亦念晓唧唧话夜长披衣防天东谁与搴扶桑急风吹云翳髙树摇青苍疎疎沍寒蘂散作菊雨凉此景岂虚属老火候已藏一室清浄縁竹隂覆缣缃手拊霜雪枝隠几待众芳
　　送范至能制置
　　孔子不到秦右军念西岷劒闗铁岭江与世隔红尘天亦惜秘境我岂世间人天上紫防郎笔端演丝纶跨象桂林郡骑鲸芙蓉津五岭与三峡縁云蹑星辰忆公玉帐初草木生华春豢龙赤城家长生定前身扁舟载西子五湖浮海濵莫作去来想雪山轻重均况从尺一招甘泉问鬼神庙谟蓍旧鼎味桃李新虞衡备编载【至能作虞衡志】我亦愿卜邻
　　送杨徳源
　　葛楠合翠盖上有菩提坊大江仅一线风动云气祥地灵生俊杰醖酿成文章墨池子云家在蜀无他杨君家好兄弟接武游名场我昔梦见之青衫水仙郎修亷贯白日孝义感雨旸官满喜可贺防衣得升堂迟君台阁归侍立香案傍寄书问衰疾老矣慰苍浪
　　谢冯济逺恵端砚
　　学道本屡空所积岂为贫我生无长物有辄恐累身挟块公子伯陶土帝者仁可惜氷玉姿下与瓦砾亲吾子泮林旧文采含青春江湖挹余波谓此席上珍方正自温润玉徳如其人潦倒竟何用厚徳山岳均愧非笔札才不堪演丝纶三召已三逐琬琰甘猥尘抆拭置前列濯以天汉津斯文傥未丧六经要铺陈大易伏羲祖春秋丘明臣琢磨三益友几案増日新定非注虫鱼与世书鳯麟
　　蜂蚁
　　乳蜂十蚁围小蜂两翼弱三蚁掣蜂首四蚁曳蜂脚三蚁相后前捍圉行且却蜂母正凴怒有虿无敢作相视母子心如被蛇豕虐蚁行蜂母随众力岂易拨彼嫌大树小且幸神龙涸自谓无谁何利吻得所嚼蝇虎伺其便儇然才一跃中道取蜂去意外可遥度蚁羣不自量出力互相搏蝇虎跳掷髙细碎纷迸落余党尚未解尺寸归路邈三师本伐戴反为郑所掠孟明意取郑二殽遭晋薄世路蜂蚁羣巇险逞攘攫向来驺虞仁未似蚁虎恶吾诗傥可佩捧腹聊一噱
　　次蒲尉韵
　　斯言诚虚筌遮眼漫盈纸冷暖当自知此味如饮水谁肯落骄荣还来共枯悴待渠转船头着力与风值最怜气炎炎可上不可下青天与白日信有覆杯夜空林鸟雀喧村巷牛羊窄童子候檐楹喜此扣门客客来踏青苔曳杖入林薄只许老梅官谓我门无杂我贫无娱客相视笑不止向来诸阮间容我亦与此陶然见天真客亦怜我醉罢休明复来酒贱肯勤置
　　赠杨教授
　　读书要身荣得禄为亲喜端知绛帐华乃在防衣里冷官多澹泊有道足甘防登堂四壁余发帙照案几尚有老孟光环以三穉子一笑扶鹤髪相见折屐齿出门顾诸生正事歌锡尔生朝适余暇汤饼庆弧矢众客集清辰好语塞两耳我有海上方剩泛杯中蚁永为萱堂夀胜饮菊潭水
　　送陆务观
　　近别已不易逺别良更难莫作逺近想便觉宇宙寛聚散与出处等以道眼防君去便乡国我留为亲懽吴蜀视旅亭随处寓以安谁能诧凡见鷃翮齐鹏抟是家好门地羽仪耀朝端竹西丞相客冀北幕府官清庙瑚琏器仙人承露盘谈笑翰墨香芳佩杂兰雪山笏拄頥碧玉髙巑岏锋车促收召买舟系江干瞿塘浪粘天怒涛驾风湍西湖软红路塔级层旃檀还来捧御床剖腹呈琅玕前修席玉铉旧事追金銮潦倒困灾患名节空雕残不假子夏盖敢弹贡禹冠隔濶如昨梦道义期嵗寒日边一纸书时烦问加餐
　　杨徳彞立春日携诗逺访次韵
　　鞭笞土牛子鼔舞勾芒神初开一嵗籥已有五日陈胡为松桂老强逐桃李新自言草客颇爱郑子真虽云公卿贵虚名竟成尘况我已三黜素志无一伸遂去田舍畔得与渔樵亲奉母缺禄食菜饱不敢嗔夫君亦人子等是我辈人青鞋裹白足乌帽遮长身襟期访郑老酒伴寻南隣吾文天未拯古道日以堙登坛要先防更约明年春
　　直方大【有序】
　　防事之右有明牕北向冬温暑凉公退求所箴规之地曰直方大
　　梧桐角可磨江沙玉能错由来刚强徒未易胜软弱是在六二坤对病可为药吾生任天真三者不自度中年坐龃龉出语遭击搏官居寄委蛇晴牕傍林壑泉乳发深窦竹萌抱新箨不习其在兹玩爻情所托一字得一师圣贤如可作坐待韦编翁为我解禅缚
　　汉孝景时太守文翁始作石室西为文翁稍南为髙朕比文翁石室差大皆有石像蜀守席旦奏秩文翁髙眹于祀典窃疑二室者蜀人所以祀二公之意非必自作
　　来为人所爱去为人所思君防文与髙慈恵蜀之师至今窟中像凛凛建立时知非伯有室定是桐乡祠蜀人爱二公逺与千载期其间几灰刼付与一炬吹保此嵗峥嵘不动山四维东家好邻里岂任恶少窥祠前二古柏外干中不萎勿作剪伐想恐是神明遗可怜墙壁间峩冠劒拄頥烈士不平气好在淮西碑
　　忧旱
　　清和气始交候火未可炽雨师偶失职焰焰使人畏东湖冷如氷舍此谁止沸猊吻呀不吐浊泥防枯翠农田不难料焦灼凛生意西南有重屯百万方振臂自今数秋成一饱傥可冀蛟龙卧慵懒朱鸟夸羽翅吾生老文园肺渇不自慰安得挽天河并为洗兵气
　　送王郁教授
　　隂山多风埃白日下雨雹君子何必陋士气见淳朴巴江亦能骚兰陵善为学斯文随所化后辈仰先觉褐衣懐美质隠隠含山璞先生来何迟绚秀待追琢板舆行不难双鴈度云邈未嫌一箪蔬颇胜五鼎渥教人此其本何异垫巾角我昔困虀盐为子得妙斵王明躬孝治正要防典乐小试台阁资还来侍经幄
　　次牟朝佐见赠韵
　　郡斋冷秋菰饭客比僧供如何虀盐厨便谓酒肉梦此间百战塲肥瘠较轻重霜花气未暖氷澌砚含冻牕梅书灯厌聴晓角弄乡心竞节物椒盘已可颂一堂元祐师翠竹忍留鳯取材有成约浮海谁与从翻然着鞭先逸足未易鞚他日仇池书为记小有洞【朝佐为石编类拙稿十巻甚有力故卒章及之小有洞郡圃新筑】
　　芝草
　　边上秋风生众芳感萧瑟何由九地底一气回暖脉官居类僧坊忽有芝草坼骈跗间红紫合盖晕黄白秋菌苦争气渠自凡眼窄此理岂人为信我匪天厄年余窃边廪菜饱固不择谬政鬼所笑敢望神意格山中合欢桃陇上六歧麦一年获三瑞【曲水亭芝草分跗合盖桃麦皆今嵗所得之瑞】助我动行色归来及受厘借口缓诛责从今归商山举手谢樵客
　　次范宰韵
　　三仙白云乡地与人境异金巵老翁泉玉盘秋水芰谁欤肯下食三仙入梦寐一笑谓我言随处类投畀蟇頥霜雪山危步踏森翠山间多君子一饭岂易致诗书寛褐姿曽何问名位家传元祐学口语自妩媚颇识李夫子一官若无意善恶政亦殊天心各縁类大哉圣人经春秋不书瑞但得好麦禾风雨烦笔记屡书不一书金玉文彩被物物胡为来根荄异形气便欲献天子明时乞宣示斯文傥有作士子歌既醉我亦采民言请付图牒吏
　　严一飞恵余一唯图书赞其上甚佳石更名忠恕图置之座右以为居官奉母之规再用字韵
　　善水沃沸焦善药调瞑吾岂斯人徒屏开慈母面丹青解人意二字出素练孝哉耘子伤根岂所愿升堂致一唯出门成两见遂令李老书不入韩非传吾家桃李园力行未敢倦明知政事拙稍觉言语贱四科定谁先袖手氷入砚防请无言师寛处着方便
　　觅徳醇菊花
　　春秋书不雨十日九日干向来陈菊根半扫黄叶残施施苍松独耿耿秋竹单仙官转物手半亩不作难芟篱扶弱干团翠防朱栏一株万寳钉风露鸣儿辈凡眼窄诧作举首防折君清霜枝照我秋水寒年饥学辟糓准拟充朝餐
　　九日同胡子逺携三子以重阳能揷菊花无分韵
　　去年万里客仰防秋云孤今年返南亩颇复懐西湖今日果何日淑气天四隅慿髙送逺目风景未觉殊试问先生菊何如朝士萸莫作去来想渺渺同一区久客负隣里置酒烦招呼起登舍畔山山色定有无澹烟与晴日醉眼相糢糊我老腰脚顽健倒须儿扶
　　题黄筌牡丹花下猫
　　红英艶云霞緑叶足风雨牡丹花未开生意妙谁主丹青强摸索闭目想未睹天巧非人工神凝志良苦竦然花下猫蜂喧聒如鼓醉眼不成睡花气日亭午黄生与我意盘礡一转语我老花无情铅粉付儿女
　　次韵宇文守携酒相访【宇文守名绍英】
　　天雷裂山崖骤雨翻盆盎田亩懐政最草木知治状使君富经术暂屈乘一障黄堂燕清香比屋醉春酿文章出指授学校均幼壮独我困樊笼老矣神不王寻医诗未免勉力追絶唱滔滔原夫辈感此舍人様旌旗出幽扉俎豆忽迂访小摘情益亲村舂未忍相蜀叟初不识汉墨拜竒贶从今门张罗一任台无饷


　　钦定四库全书
　　方舟集巻二　　　　　　　宋　李石　撰七言古诗
　　次张益州芝草十二韵
　　绍兴己卯武成庙庙殿之栋三秀芝学官奔走暨多士日绕百匝不暂离欲奏九重望恩幸寒饿水火如切肌先期到堂白宰相宰相曰可甚易为乐工伶伦饰金玉拟荐清庙裁歌诗石时官忝博士职岂敢立论超等夷曰此五行金沴木木不曲直尝闻之将军鹰扬兆异气弄兵往往忧潢池矧今裕民民未裕圣虑日轸天下饥斯言一出自拭目再召再逐弥嵗时山东山西将与相一天雨露均无私喜闻谋帅用乡士乖崖以来无此竒目之所覩世有异口不敢言人更知顷年喋血岷峨下启此厉阶端自谁种芋从今我田喜沤麻却得吾水滋中和薫蒸感瑞物雪山増重隂云披昔人佳政喜传授便谓子产胜子皮江南诸子识我语帐下未忍骄羣儿商山一曲似可作出处恐笑山翁痴不如去学赤松子掉舌三寸为帝师
　　山舫
　　毋廷老作船斋窓间两小湖山甚佳因以山舫名之
　　君家屋中作山舫开牕防山篷背上两峯髙并玉玲珑大孤小孤无此様主人酿酒书满船读书饮酒酣且眠应笑周郎赤壁下龙骧万斛风动天
　　冯震野航
　　蓬莱弱水三万里片帆风便一日耳世间众水集枯沟鼃黾自夸河伯秋况于平地凿户牖此岂有水仍推舟先生弹铗太不恶昔人野航今改作明知此意不为鱼船头船尾千巻书笭箵活计大如斗欲驾雷电凌空虚白波涨天须少待小刼未迟苍鬓改安排去作踏浪儿防度桑田变成海
　　送僧南游
　　天下香火如东林雷刘胜迹犹可寻阿师跳出矮屋下万里抱被云水深汝家老演旧行处江梅树树前时吟可怜此老今已矣门户久冷懐语音去年送圭今送汝演子两虎不易擒吾诗最悭亦何用且为向来衣鉢重逢圭问我强健时犹抱黄经恋虀瓮
　　次韵何思召求中江县学额
　　九州多士各有贡大小之物随土宜养材学校此其本背本逐末宁不悲偏将土木奉释老尽室奔走愚无知君子居乡有宓贱小人愿学如樊迟圣门二者今战胜文星不用天盘推一朝化出孔子庙唾手如有神明司文翁以来节度府羽翼此邑天西维春秋俎豆列二祀昼夜几砚严十师荀卿许从异户入子贡只得肩墙窥我生一官五讲席所至冻雀栖寒枝自从上庠吏外学行徳自谓心无欺眼防旄头拂紫彗左文右武今何时涂侯居乡足领袖金橐相与倾其私自闻盛事喜欲舞出力敢后吾人期黄庭细书不足道笼鵞尚可寻羲之澹台斩龙由搏虎书成有似二子为髙山仰止不无意鹏翼九万云天垂
　　王家亭池
　　涪川胜处城之西万松直上王家池池心有亭无四壁五月菡萏生沦漪向来城中望山上但见一抹深黛眉却从山中望诸处云雾平野光参差飞鸿羣往山数防阵马万匹江东驰眼前景物费酬答中有隠几无言师题诗他日要人识君家有叔良不痴
　　次韵唐立夫永川五柳堂堂李齐年所建十年间三易名立夫作令为复之
　　我与李侯初不熟但闻歌政声速永川鸡犬数山外迄今语言犹可録向来官舍卜清疎把酒横琴仅容足眼前可无起予者故作斜川着行録不妨奄有靖节名此堂岌岌栁英英易名伐树公则去名尚可复栁易生唐侯初来理前事收拾神名还旧地坐令轩冕争夺心各有田园萧散意古人陈迹那复论丈夫志气髙入云因知特起豪杰士不待西伯还明君
　　张绍贤以诗索佩刀次韵复还之
　　喜不至流怒不悲句中铦锋解人頥氷霜凛凛笑一吷三尺有喙金玉词二恵肯来但独歩明光殿中文绣具便当携此上青云天子方深南北虑吾今老矣君可思吹毛之珍何所施和诗反刀三叹息莫把神槌困钝锥
　　题金马碧鸡神祠
　　持节使者来自天玉皇遣问金碧仙蜀山嵯峨九折外琼楼绛阙迷风烟騑騑蹴踏长楸道喔喔下鸣芝草田汉家一瑞恐难致杀人自要身长年麒麟鳯凰不知爱僊物未忍随拘牵至今滇昆水含怒怒迸海脉浮平川资中男子文章伯执笔金銮殿中客碧鸡飞去却飞来此地遂为金马宅【金马神祠俗传以为諌议大夫王子渊也按子渊宣帝时持节祝三神于益州韦齐休云拓东城两山对峙东北为金马西南为碧鸡昆池水出两山下北折东注而滇池自嶲以西与昆合而东注蛮人槩以滇池目之不复云昆河也二水皆出三危蜀江所本一云两山时出光怪山形如二瑞一云鸡出水中未知孰是子渊移文云持节使王褒敬移南崖金精神马剽剽碧鸡处南之荒深溪回谷非土之乡归来归来汉徳无疆广乎唐虞泽配三皇华阳国志云青蛉县禺同山濮水所出子渊资人墓在资阳年月日李石书】
　　谢杨夀卿恵香木拄杖
　　夜郎溪中七香木长身一握如紫玉向来蛮村已自竒耻与龙涎鬭余馥誓将膂力奉君子度越山岩走穷谷夫君得此不自珍要当助我扶衰独忆昨与君骑竹马健力随羣走黄犊看看四十老形具此物胡为苦催促世间行险岂吾徒且卧方舟同结足
　　三藏梨
　　沉黎防前三藏梨老虎须牙龙甲皮我来与国惜乔木尚幸出屋繁孙枝春风千花玉叶碎秋日万子金圆垂问禅谁是栢树子聴讼漫逐棠隂移雪香楼头终日坐纸尾自书三百颗他时若问相公槐我为改名罗汉果【俗多讳梨以梨为三藏刀予欲改名为罗汉果以便俗讳】
　　徐童子弹琴极聪慧诗勉其学
　　髧如丫角垂两耳口诵黄庭调緑绮诸公拂榻乃肯留疑是前时徐孺子我琴挂壁久不弹浙声分作蜀声看但得古人指下趣转觉良工心事难欣然过我同一笑旧曲重闻如再少咸韶本自鳯凰鸣筝笛任夸蚯蚓窍孺子孺子年更痴十三大胜陶家儿阿端不识六与七随分牵衣觅梨栗
　　赠墨手道人寄晁子止即用子止韵
　　夷门道人墨为手艺如巫咸日中走逢人便与墨糢糊西里自妍东里丑不须更相邑中黔面比乌鸦色未深为擡墨手髙处问我手何如君子心
　　挽船
　　羣儿生长轻江湖上船下船谁使驱江牵百丈沙水澁岸上风雪兼泥涂下循枯苇鵞鸭乱上控絶壁猿猱呼可怜进寸得退尺挽脚不住头欲扶均之两两穷性命我自有罪非尔辜二年学省一不补天子幸赦怜其愚一船放归小如叶满载岂有海上珠琴书之外求长物去时未有来时无尔曹怜我共努力归路尚逺天西隅泊船且醉花柳岸为尔尚肯满眼沽
　　喜雨謡
　　春氷摇冻春水肥小风卷沙梅雪飞东皇劝人作耕织天雨粒粒机中丝田家喜説新年话苔青映门竹枝亚有钱输官官不嗔满地黄金不论价
　　次韵赵彦肤栢梁体送张道録
　　烊铜作梁劒栈编峡江百丈青云縁峡山鸟道飞翩翩蜀仙自得壶中天丈人口诀谁与传青城【青城一名赤城】一炷心香烟萦藤络蔓紫翠牵清河链师天上仙玉华楼髙瞰平川白日下界黒鬼纒【玉华楼髙处见平川人境出没尘氛也】帝曰汝往予详延鼎转九丹书八篇清风来翔明月前夏日不暍冬不绵青骡白鹤忘嵗年是家仙种张祖先【张开光乘青骡至资州玉案山张四郎在卭州白鹤山】椒子红熟丹浴泉酿成白酒斗十千先生日日贪醉眠为我寄语来日边
　　游铜梁县云岩
　　我来云岩夏初吉岩洞向晚开新蟾晴空飘飘雨花坐防此燕几垂飞檐老僧闭门一榻外但有瓶鉢云火匳人间日车手可热道上火繖官争炎不知此地防氷雪崖花石蔓骈浓纎传闻仙人有蜕骨玉塔未许窥幽潜行人各走记名姓浪费粉板相黐黏不知苏黄岩上字端有妙处垂缃缣至今岩泉泻千仞似与二老争森严斯游与子固不薄一饷喜遂清赏兼稽首林间古石佛面目慈悲雄须髯狐狸骑项鼠绕膝苍苔藓剥侵裙襜我愿石佛须少忍欺善怕恶神所殱君不见迩来石佛胜铜鬼防煑翁仲烹飞亷
　　余所藏李文才画鹤甚竒伟嵗久缣烂各缺一趾偶有善工为补之
　　髙轩得意翔云间妙画匿迹缣素残柱头老丁留语后兀兀无趾如叔山不妨万里戢六翮顾步下啄芝田寛方舟惜鹤并惜画一防之足万金价莫将凡笔补丹青谬作身轻一鸟下
　　郭宰生朝
　　汾阳家世郎官星百里隠隠闻雷声徳人所至有别様不向尺棰求能名上官嗔骂吏束湿日下廪庾堆如京此时桃李出谈笑溪邑井井山风清东林香火逺公社长官得暇来寻盟云间春茗试新瀹月里禅心须细评今朝还有夀者相松椿鹤纷喧争髙人着意供一黙富贵浮云双眼明
　　夏旱
　　四月旱火坤西维湫潭百丈沧江湄潭中老龙帝所御偃蹇不任世俗羁招呼频费香火诚去则甚速来何迟炎官火繖日轮午一尘不动天琉璃火光之中兴白雾风伯皷鞴雷奋椎黒云压城白昼暝倒泻银汉倾天池帝勅九乌以震死血饱龙吻纷淋漓再拜谓龙曷少霁龙与我职均有司商霖傥可通帝梦正直炯炯唯龙知
　　赠开元观李法师【以射虎得官弃官入道年九十】
　　射虎将军须髪白老作三茅洞中客羣仙呼去问姓名谓是前时李八百天孙乞与云锦衣白日化为仙鹤飞赤城山下百花市卖符卖药沽酒归
　　放鱼
　　三年计日作放生薄俸时分及鱼鸟别来湖山幽絶处下者遨游上轻矫西归短棹送春波忍见长鱼困萦绕修鳞戢锦纷半破健尾舒红时一掉不惟咫尺迷藻苹正恐须臾觜葱蓼吾曹仁术随所用圉圉洋洋谁不晓耻与鸡虫较得失况乃牛羊分大小只今命脱猛火燃不用口衔明月皎临流祝鱼从此去弹指寃亲一时了要将头角动风雷未厌藏身且深渺
　　周公礼殿
　　汉人祀周公为先师故钟防记云周公礼殿范蜀公镇云屋制甚古非近世所为秦汉以来有也内翰王素云其屋制絶异今制后之葺者惜其古不敢改作
　　蜀侯作頖锦水湄先圣先师同此室巍然夫子据此座殿以周公名自昔圣人两两如一家均是周人先后出想见东家中夜梦犹与公孙同衮舄斯文授受乃闗天不为汉唐加损益我时来视俎豆事重是汉人斤斧迹汉宫制度九天上散落人间此其一多因丰屋起戎心独此数椽绵嵗厯规模嵲东鲁似气象缥缈西岷敌竹松犹是斯干诗风雨方知隆栋吉虽然汉献来至今阅世已多驹过隙中间岂无鸟鼠虑妙斵不知难辄易工师不揆乱如麻敢向般门言匠石诗书譬彼尚阙文后学如何补遗逸祖龙非意窃登牀蝌蚪有心来壊壁旧章仅在命如丝谁勒吾诗胜丹漆
　　礼殿圣贤图
　　耆旧传云西晋太康中益州刺史张收画而东晋王右军已有书问蜀中事知有汉时讲堂在知画三皇五帝以来人物画文精妙欲因摹取得广异闻则疑非收所画当是自汉以来画至收辈递増益其数耳然画之后前既无可攷则当以收为正嘉祐中王素命摹写为七卷总一百五十五人为成都礼殿圣贤图蜀守席益又尝摹其容貎名位可别识者一百六十八人于石经堂【又按元丰郭吉虚图画见闻志云汉文翁学堂在益州昔经頽废髙眹复缮葺图画古来圣贤之像及瑞物于壁未知孰是则与耆旧传小异】
　　成都名画窟所至妙宫墙风流五代余轨躅参隋唐其间礼殿晋画为鼻祖未数后来鸿鴈行画者果谁欤或云名收人姓张右军问蜀守墨帖求缣缃乃知前辈人不爱时世妆范琼杜措李懐衮仙荒佛怪驱喝雷电笔意窥渺茫不若收所画上自皮羽之服下至垂衣裳盘古众支派帝霸皇与王君臣分圣贤有如虎豹龙鳯殊文章视之若有见日月星象空中垂耿光聴之如有闻冲牙玉佩鸣以锵三古以降歴今世视聴所感犹一堂乃知此画自神品碌碌余子非所望吾道久已屈二氏争颉颃岂唯牧也见绌余子下而有公议老我双鬓苍
　　虾蟇碚
　　水晶宫中玉虾蟇多年栖息嫦娥家忍饥不及一夜啗明月天帝怒尔谪下三峡脚手犹爬沙婪酣大肚饱清气但见琼流珠液百尺垂唅呀峡人只作泉水看不知元和潄咽犹是月之华从来至味不可説陆羽只作第四夸可怜提瓶肥羜子强饮百斛莫救肝胆邪我闻老蟾之酥乃仙药能使风草化作黄金芽何如闭口自润泽换尔丑质生角牙防当骑尔却上月宫去下看桑海渺渺凌苍霞
　　题隂山七骑图
　　回岩客子卖墨人诸孙卖笔笔有神墨翁已入蓬莱殿笔孙有愧中书君迩来小孙兼好画两幅溪藤七匹马虎狼避路狐兔藏朔风吹沙霜满野卭崃闗头大渡河使君五马千丈坡猎将一围防蛮走醉敲铜鼔蛮踏歌急收此画人莫识矍铄之翁夸笔墨不如再泛洞庭船袖中一劒随飞仙
　　问赵有方乞琴
　　公子年时尚竒伟大劒横腰髪冲起自言学道晚有得心静无波古潭水平戎万卷喑不吐蟠向胷中作宫徴眼明惯识峄阳材手制教成古緑绮人生防费几两屐巧处才容一张纸许多黒瘦肯忍饥枵腹悲鸣聒人耳公子公子赠我来明珠白璧遭沉埋我家老马解仰秣渠家煑鹤充枯柴
　　宇文子友以诗来觅酒
　　玻璃江深麦初熟引水细舂比炊玉老守斋鉢自有余端为吾民忧不足荔枝堂前红数栽倚树读书门不开收麦入厨催酿酒客问遣骑何时来
　　彭州行邑道中
　　四月少雨百草热山中小麦皆干枯溪水不流牛缺饮连耞未动妻典襦布谷催耕鸠妇怨早得一雨淋汝面老夫枕书卧晚凉农自忍饥官饱饭
　　赠杨尉送湫水
　　天上妥雨水鸣渠一龙任责固有余今年水来雨不集彭民不及江中鱼以堰致水髙百尺灵湫在渊烁红日彭民怨龙不怨人龙则有职谁之失九峯仙官梅子真豢龙有术龙不嗔去年作堰今请湫二者兼得苏彭民东湖别驾但捧腹卧聴萧萧响疎竹往来莫便轻泥涂软脚有酒为君沽
　　东山行
　　龙池山头唤龙起见説花开龙亦喜喜将一雨洗山光晓涨初分两谿水东山渡桥烟霞簇山半亭台艳桃李入门一径海棠花红玉为枝霞作蘂仙花自有龙麝气拂拂晴风香十里木兰髙下色不同青紫朱緑黄白红游人隠映锦绣谷山鸟动摇霜雪丛我来酌泉弄花树花光正在水影中君不见三碉城边百草热渡泸将军不得歇何似两仙樵斧郎一局坐忘春昼长【烂柯之地在黎州】
　　资圣防画
　　资圣名蓝妙画窟前佛峥嵘连后佛栴檀级上金琅珰五月寒风吹佛骨我来防画瞻仙容丹青古殿开天龙薝卜花开日亭午妙音破睡闻鸣钟
　　送叔规
　　鳯台却望桑麻川残僧孤客同一年我穷自取君更苦只有布袜青行纒松楠隂隂水边寺一饷欵寻香火縁笔端落尽蔬笋气胷次不留荆棘田穷冬衣褐露黒肘半夜风雪寒诗肩时于连牀乞被卧睡到日午钟鱼传今朝别我眉色好得得西谒骑鲸仙自云老矣世涂熟独有此老无人怜更须南去共舟楫竹火江茶谭夜禅
　　送范頴胄
　　君之家为防龙氏龙之威神爪牙利岂肯因人下求食拏攫风雷随所嗜问君世学今几传翰墨诸仙侈名位后来诸孙颖与路元祐衣冠相整治春秋大易蜀有师我获升堂时问义江边乔木殊未改重来忍唾成都地感君遗文逺相访凛凛髙风今不坠梅花道路寛作程瓠叶杯盘同此味少年赤手弄霜雪想见倚门迟嵗餽还家莫道囊槖空客子夜寒仍少睡
　　送新赵宰
　　身作涪江未归客更送行人出南陌行人磊落髙皇孙桃李賨城防朱白髙才触事无不尔百里莫嫌民社窄鲁恭卓茂意何者岂有居官名赫赫不须打鸭惊鸳鸯抵几疾书呼五百阿奴公退在眼底可以弹琴把书册此时尚及诗筒来谈笑千山万山隔
　　赠张聴声
　　人言鼻聴无如龙聴不以耳乃反聋未若水母本无目隔水响应相鸣雄我持此理问张瞍废目任耳偏能聪忍闻此声亦愦愦俗嚣政在羣鸣中枉将蚁动作牛鬭妄遣蚊聚成雷公昔人乐归瞽其职五音六律诗人蒙我琴三尺玉横膝欲广舜孝歌时雍游鱼舞兽解人意此意忧乐斯民同瞍乎洗耳试一聴莫似北客歌南风
　　石经堂
　　伪蜀广政七年其相母丘裔按雍都以旧本九经命平泉令张徳钊书而刻诸石是嵗实晋开运甲辰也蜀守胡宗愈作堂以贮石经席益増葺为记
　　我来一登石经堂从以诸生行两庑诸生读经半白头问以始终箝不语我闻此经昔中都郎中所乃其祖迩来离乱已亡失楷本仅能传蜀土蜀王闰位供扫除独此仍为盛时取为将严鐍守重扃防以缭垣崇防宇列之学官岂无意不但阙文存夏五大开明镜别妍媸时扣洪钟谐律吕后生不复事丹铅抵死唯知守藤楮字音随口妄蜺霓防画分毫谬鱼鲁日月当天空委照盲俗相欺纷莫覩石经虽古奈尔何人竞传今不传古行行矧肯捩眼觑藓剥苔封费撑拄坚镵仅免饱蟫鱼隘道争来宅狐鼠此间邹人傥借问为问石经谁是主忆昨敲门肆诃斥防度循墙夸伛偻登登阁阁隠金槌耳聒散空垂雹雨蜡薫煤染连作卷玉轴锦装如束杵岂无一物媚权豪防纸才堪博圭组尔之所得固么麽我则何由寛击拊一槌只作一字讹讹至万千那复数石经之害此其大纵有鬼神谁可御忆昔尝为博士官首善堂中容接武心知不是世间书云汉森然城百堵恢恢帝所有余地忍使石经留外府便当连舸下瞿塘飞上三山如揷羽缣缃舛谬钟鼎暗天罅岂容无一补巍巍玉帝殿中央河洛东西翼龙虎虽然斯文属兴废帝既有心天亦许作诗未用拟韩公考篆庶几追石鼔
　　谢杨夀卿送双鸭用香木拄杖韵
　　我家羣鸡真似木君家双鸭重如玉情知此物不敢烹未忍戛羮求剩馥传闻深村水田里翠羽成羣蔽溪谷乔仙两舄不用多尺纸长须慰幽独墙头瓠壶舍下笋唤作蒸鹅烹健犊前时馋客错欢喜益水添薪费煎促主人此外北牕风饭后乳瓯初睡足
　　舟中示开并寄圆
　　三年独客思亲泪洒作钱塘大江水却乘此水得西归两泪急收成一喜庾公楼下江月春拍手中流逢小麟骎骎逼人出瘦骨懔懔似我今长身夜船灯火无乃是犹似梦中论梦事小鹏有翅未能来独学膺门想憔悴一官外物等去留来未足喜去莫忧虀盐敢有去国恨菽水未免还家羞峡江之人走云雨送船迎船闻叠鼔君不见并舍紫薇郎颇愿生还见乡土我今归来四壁空两牕万轴南北风杜门忍饥吾与汝文字穮蓘祈年丰
　　同韩子东赏牡丹
　　呜呜晓角春风送日日官身随鸟动但知敲榜负佳辰纵有芳菲难入梦起寻北郭新雨后愁见西山含雪冻茅茨虽暖岂宜花笑我此行真凿空向来洛下定真谱只许姚花充物贡只今老病陪少年驽骑何能追骏鞚便将花祴问天女欲返田园寻二仲此花含笑我不言且揷一枝风帽重



　　钦定四库全书
　　方舟集巻三　　　　　　　宋　李石　撰五言律诗
　　访范师山房
　　野步山围合春生物自欣溪声如聴雨松色欲摩云谢客推门入支郎半坐分林间擕小队不敢散鸦羣
　　送客
　　送客川原路怜渠田舍秋沙晴分野径林断出溪流马瘦诸公后鸱夷一醉谋泮林无酒伴颇为老兵留
　　送勾龙教授
　　广汉川原迥重江秋水多桥边金作鴈湖上酒如鹅岂有雒书出转添巴字讹泥涂滞行客之子惜经过
　　宿钟阳僧寺
　　逺客来投宿高人已闭门白沙分逺水红树带烟村僻径逢僧覔登山见佛尊清风惜秋稼积雨扫云屯
　　谢刘韶美送酒
　　别恨连湖海惊心阅嵗年思君愁北阙将母上西天更酌鹅黄酒如浮鸭緑川不须忧九折忠孝得双全与程端卿相别峡中共系船瀼东留一日
　　宦路随惊鹊家山隔断鸿荒椽秋雨过疎竹暗泉通千骑寻城北双舟忆瀼东我诗虽未好聊为使君穷
　　送程荣州被召二首
　　客向江南去人言冀北空贾生前席念严助荐贤衷画舫摇澄緑飞车近软红旧游应未改尺纸问归鸿出处人情异寒暄节物殊脚轻贪逺路眼转隔重湖近例占郎宿【近例自郡守召皆除郎】频年已守符盛时人与地尺一费招呼
　　感怀
　　五日转一候百年能防春雨苔堆碧色风蘂委红尘神晤又何説交疎莫强亲杜门谁是伴杯酒圣贤人
　　眉州鹿鸣宴
　　大比周三嵗登名蜀一涯圣贤元祐学父子老苏家类省登槐市清秋艳桂华生平晁董业亲防对褒嘉六六成鳞次呦呦赋鹿鸣三仙随劝驾千佛要题名俎豆初筵秩衣冠习俗荣例须烦举送我亦鲁诸生五更一防月照窻几以为晓也披衣视之雪厚至尺许喜甚赋诗
　　雪片成孤立蟾华与共防从教惊蜀犬曾是喘吴牛蹲石依松瘦寒溪映竹流遥知明嵗稔擕酒上南楼
　　诸葛菜
　　郡圃耡荒雪家山斸浅沙只今诸葛菜何似邵平小摘情何厚长斋气自华官烹与私炙随处即生涯【韦齐休记孔明南征种菜于此名诸葛菜问黎人士皆不之识因阅本草即今之白芥郡圃日给此菜甚美亦一幸也】
　　次韵冯涪州见寄
　　寄语巴中客频频镊鬓霜峡云春梦逺江月夜珍藏才刄应多暇词锋恨太刚僧邻雨花地何日再升堂
　　寄贾元镇并问杨似贤谭徳称
　　客子推移地闻鸡敢晏眠酒楼春夜雨柳岸早行天龙卧风雷宅蚕丛锦绣川谭杨两州教记我别时年
　　题鹿头闗石乡祠【并序】
　　石乡祠白马武安公厐将军之祠也祠在资之银山后因守黎见道中有祠土人云武安公为下马炷香乃祀武侯以厐将军配榜云武兴非武安也过绵之白马闗闗上有庙乃将军为蜀守隘之地庙榜忠烈乃祥符所赐额碑亦可辨武安之称无谓要之兴安之误耳或云姚苌入蜀避家讳改名地志鹿头白马二名同出也山高八十丈下瞰平川蜀险尽此亦高崇文擒刘辟之地厐将军之墓在焉
　　古戍经秋暮危梯迸野泉鹿头闗上庙骥足县中仙山叠疑无地江寛欲放天英雄今已矣自喜惯风烟
　　题白塔古迹二首
　　境物三禅胜丛林十里村寺僧晨扫地樵客夜过门瑞像西山映干文北斗翻【寺有三朝御书】名场薰灶突怅望塔中尊
　　塔倒峰峦影【寺有古塔其影倒现于壁间】钟埋涧谷音【掘溪得古钟】二贤苔像古【寺侧有王褒董均之祠】四虎竹泉深【寺有四虎井】炬火携归路【诜和尚初入寺山神以石炬照路】经台唤隔林【有唐和尚译经台】人头连地脉【人头山名】古迹备幽寻
　　天彭行县
　　公馆静寥寥园亭景物饶溪光明短彴树影防危谯山鸟忽双下池鱼时一跳主人王事简文酒日逍遥
　　过永夀县
　　驱马上危坂暮鞭摇客愁峯峦惊满目咫尺拟囬头红树映野店白云藏县楼须知此北下地底见豳州【杜老有豳州入地底之句】
　　谢胜老恵胡桃
　　浮海黄池近还山白雪高禅如石佛様学带楚人骚我欲怀金橘师能遗木桃钓鱼船上客此句可连鼇
　　金山驿
　　晚泊金山驿风生玉宇秋荒苔蚀佳句乔木惜名流防穴飞泉入蛛丝积雨收何须叹人物华屋与山丘
　　送澄师还昭觉
　　逺出防霜雪重来歴嵗时赠师拄杖子似我簸箕儿芳草随西度岩花向北垂莫忘香一瓣沧海白鸥期
　　梦西曹夜直
　　再任虽祠禄多年本为亲青缣犹梦寐防服困风尘老境人情变韶华物色新只堪擕茗椀禅观对幽人
　　雪二首
　　客宦成分戍人谁笑牧蛮三碉横塞外两涧拆云间鸟与花争树春随雪入山功名成索寞何以慰亲顔嵗事频年恶心知一饱难只愁无此雪得句不言寒酒薄何妨圣梅清合进官老兵怜我意赤脚唱平安
　　寒食
　　夜泊依渔市天寒问酒家烬余缸吐粟凘合砚生花月浸江妃冷波喧海若夸漂摇随水宿鳬雁寄生涯
　　闲居二首
　　七嵗投闲日浑如未第初牛衣困褴缕鹤饭愧麄疎圣有杯中露朝无别后书温寻皆旧学风雨嵗时余畎畆三畨聘林泉一客逋君方借唇吻我自惜头颅日月松偕老江湖橘可奴昭文虽未鼔洗耳即良图
　　黎州鹿鸣宴
　　圣化如时雨吾门自教风文翁来蜀郡常衮在闽中防足无多用鼇头只独雄诸君擕手上名姓广寒宫九日类试院雨中制司送酒闗子二首
　　学省三年别文闱九日同登高迟麴蘖避湿到芎防田舍飘零后江湖震荡中忍将忧国泪滴向菊花丛老去轻时节忧来稔嵗年黄花闗上戌青草渡头船望眼知谁属归心只自怜仅霑防禄在未敢计良田
　　周参政恵书唁及亡儿开二首
　　颡马非才具蜗牛惜弊庐嵗时甘伏枕风雨阻来车药裹衣巾内梅花酒盏疎江湖慰寂寞一纸故人书取士平轩鉴吾儿死布衣招魂荒草墓寃鬼泣松扉推挽无遗力挤排已觉非存亡佩陈谊舍此更谁归
　　沉黎四首
　　民俗濒蛮诏边城异土宜竹筒连水脉板屋怯风吹药叟鵶随噪樵童虎不窥爱山来九折人笑此翁痴蜀相披荒垒唐人拓宻林四川襟带重六诏雾云深盐米成民业珠犀作吏箴官闲无一事闭閤念亲心古屋云栖洞深湖水拍桥吏闲知学稼民乐自歌樵官监频添牧【创监名龙渊】蕃商不费招老夫便午睡风恶任飘摇
　　九折山围市双溪水浸田号风吹客袖落雪舞蛮毡塞上寻归马波间畏跕鸢此生随所适老去合乗边
　　双鹤
　　积雨催寒早江湖渺障川黄花到十月白髪已三年酒尽迟村饷诗成得昼眠低囬看双鹤铩翮欲摩天天彭受代迁静正堂以代者未到漫兴二首
　　客宦去未得山风来不迟东湖霜后冷北斗夜深移老桧新翻叶狂花故着枝忧时恐无补只益鬓丝垂罢戍成迁次投闲想故居风霜欺老大书信卜交疎黄叶频供扫青山炯自如斯文身健在归及嵗之余
　　拌毫笔
　　管城无别毛族竞分支公子兎三穴大夫羊五皮端能开句眼未肯画愁眉若问结绳祖先从六画推
　　方舟二首【有序】
　　山有泉因障之以为池种藕养鱼筑室其上其伏流作瀑布而落势可五六尺许其下别为小沼作李子溉砚学书之所李子居室中聴潺湲声作江湖想屋四角故名方舟云易曰利涉大川吉此圣贤济世之具也李子于世习不甚晓故动辄龃龉从此乗流遇坎而后止天下未有臻于斯者期以此舟济之遂赋诗二首云
　　颇笑方舟拙聊因拙自夸家无三日谷园有四时花池静鱼吞墨松高鹤护砂著书逢好处快痒得仙爬物我相轩轾乗除只自知儿临池上字母养镜中丝竹静泉生乳花深地产芝旧时双燕子来往亦仪仪
　　山亭三首
　　春日山亭饭青枝古树隂亲朋知老病田舍岂初心月白水泉莹花多烟雾深酒边防恶俗醉语费披寻人谁怜老子我自类痴儿爱草留荒径疏泉入小池春风随处是晴日与花宜好客能相贷擕锄出短篱小圃依山入危亭隐磴斜林塘扫寒雨篱落卧疎花处士七松宅先生五柳家柴门何所待倚杖数昬鵶
　　舟次湖口追忆任明府
　　重来又十年山水故凄然独鴈仍为旅双鳬已作仙浊流分蜀青色聚淮烟石上罾鱼者犹言县令贤

　　钦定四库全书
　　方舟集巻四　　　　　　　宋　李石　撰七言律诗
　　长松奉寄郑察院
　　汉使西来雪瘴深龙蛇窟宅费披寻只知笻竹通中国何似长松种上林槐省衔杯防旧识枫庭蹑履听归音昔人九折回车地笑我何由慰母心
　　木兰
　　大渡河边瘴雾浓卭崃闗下木兰红得州自昔连江雨【杜牧之得州最荒僻更值连江雨】此地仍多出窍风【沉黎多风云有风穴】一笑萱花亲念逺【廨舍前后萱草甚盛】三生藜杖子心同【三藏担母取经今防前藜其植杖成树】莫縁险阻欺方寸忠信元来处处通
　　谢人恵新火
　　六龙杲杲防推移也有分光蔀屋时作古逺知燧人氏至今犹説介之推扣门自此人皆有暗室从来我不欺冷灶无烟知防日凭谁乞米试晨炊
　　题扪参亭
　　林盘谷转走萦纡两腋乗风上太虚尘世似将圃隔仙宫元在赤城居着鞭欲跨鸾凰去防鼎曽嫌鸡犬余尺帚何当上霄汉夜扪星斗歩庭除
　　至喜亭
　　归路巴人处处逢巴人舟楫语音同雪霜寒谷残年后云雨阳台昨梦空沙水清能延月白峡林香欲试春红饭山虽瘦无竒语至喜亭中着醉翁
　　羽扇亭
　　十里山光绀碧围瘴烟收尽溢春晖黄防睡美闻衙唱白羽风髙入指挥楼角片云随鴈去谿头骤雨送龙归君王若问安边防苜蓿漫山战马肥
　　蛮王妻俗呼县君来黎州锦领乌氊自跨马而至
　　一自昭君向北迁花魂千载却南旋歌声不动先含笑粉面无施任自然羞整云鬟多戴笠欲呈锦袖漫开氊夜来大渡河边过青盖金羁穏上船
　　祷雪堋口庙
　　岷峨皎皎玉千峰只欠平川一尺融土雾不成云外霰江沙半杂夜来风针头可惜丘中麦堋口来祈应上公饱死侏儒果何意连年调度战声中
　　雪
　　羡他雪色一般同防缀苍苍滓太空白比虾蟆终蚀月轻如蝴蝶乱随风不容着迹无人处漫借余光似我穷翠竹疎梅成佛地未嫌冻立此山中
　　又
　　大地纎毫色色空寥天望极一鸿蒙夜凝冷浸梅魂月朝拂轻回缟带风身世宻移尘境外乾坤收入玉壶中虚堂瑞草琼林合压尽蓬莱第一峰
　　同王防州探梅
　　莫因红紫媚楼台洁白光中处处栽香骨未应春雪妬素心偏向暖风开清樽妙赏今谁健晓角年光不用催别后西归玉堂约诗筒只有月边来
　　送牟尧文
　　别久无辞道路难敝裘依旧据征鞍五湖我已遭风逆三迳君能犯雪寒下榻莫嫌烹瓠叶倚门正及颂椒盘一杯少味仍相送折得梅花带笑防
　　一笑
　　一笑真成亟负余可人懒散费招呼忘言摩诘元无病健倒卢仝不用扶野葛三飡莫予毒桃花防度约吾徒杜门人与春偷老风雨声中长白须
　　送虞枢宻还朝
　　一官齿发老侵寻金马当年博陆沉樽俎笑谈人不见玑衡造化我无心曾瞻玉鼎三嵎近便觉朱门百仞深忍使王阳行九折囚山未敢废南音
　　次韵贾文学见赠
　　方舟不似逆风船船上烧香穏坐禅五鼓紞如随鸟动一春老矣学蚕眠黄梅半熟雨不止白髪也应天见怜頼有比隣贾诗老醉中相对耸诗肩
　　和杨子土牛之什
　　陌上花开又一春起来酒伴覔南邻烟霞笑我虽成疾霜雪于君恐不仁柏叶殊思金马旧栁枝偏向土牛新相忘已约形骸外老守先能堕醉巾
　　礼殿
　　雨老苔荒墨色昏汉人两序姓名存六经丝竹升堂后千古衣冠此地尊但使髙文无废祀只今扬马未招魂寥寥蜀学谁为倡东去江流注海门
　　送周行可
　　国风惆怅黍离离只有周郎五字诗得见大巫今索矣可怜小子孰裁之心如废井慿谁汲语到修门未可期此别更须留好句梅花窻外见相思
　　东湖感事二首
　　桃李洲中别一春雪山肯为障红尘鬼神半夜应怜我魑魅今朝不喜人烟雨晦明窓外眼风霜来去树边身细思只合归耕好并舍何由笑我贫
　　一官职檄冷秋氷尽日量书接夜灯老去髭须无可染秋来面目自生憎湖通堰尾听泉激日出山尖见雪层结习未除江海客不忘回首梦觚棱
　　黄筌画屏
　　屏已失其左右二幅独中一山水屏在耳石到官验问所失月日申府葢绍兴三十年三月二十九日府下兵马司捕贼不获
　　阿筌千顷本胷中学道分明画手同笔削来追麟获后丹青为洗马羣空登堂欲与修遗履穴户何由返大弓尚有沧溟垂素壁且防蝇误汚屏风
　　逺去亲侧浩然归心再用韵
　　指防西来海上峰此间魑魅我能逢果何所补身先老岂不懐归意已浓骐骥羣中怜短褐龙蛇窟里倚长松一堂四相经行处洒扫云烟覔旧踪
　　彭门春日
　　不似闲人立道傍岂将老眼韶光沟塍緑涨春容润篱落红披晓吹狂薄有生涯随处是苦无心绪逐人忙西归官路成迁次囬指江湖似故乡
　　又送马氏兄弟归彭门
　　山程趼足肯相从未厌﨑岖易道东二马僊风还旧观六鼇香饵防新功北田夜诵披莲蘂东阁春归折桂丛努力锦衣双拜手夀杯堂上雪髯翁
　　食枸杞猫头笋
　　一毛沼沚未宜轻甘脆提携慰客情仙狗吠林堪小摘乳猫蹲竹得春萌齿牙风露虽云美口腹朝昏只旋营尚献一芹裨玉食天庖回首隔重城
　　再次韵计教授
　　糟丘尽醉国人狂谁似东家礼义乡万巻短檠磨嵗月一生寒砚敌氷霜饭牛坐待扶桑白战马初归塞草黄奏牍三千君未晚殿帏正要上书囊
　　春水
　　倚杖河边记水痕眼明喜见白鸥羣雨声夜向九峰泻江势朝来三堰分窟宅蛟龙元自擅邻家鸡犬要相闻我师一饱闗天意收拾晴风放宻云
　　次韵李判官见赠
　　须髯残雪兀陈编炀者何由更避烟荣宦君方收晚嵗论交我亦得忘年佐州相与营杯水有路从今出瓮天一日尚能千里驾此间老骥不须鞭
　　寄知来弟
　　霏霏寒日陨清霜勃勃隂风出土囊尺木未阶龙久蛰衔芦不穏鴈斜行仕涂田舍成三已世态江湖合两忘无术忧民縁底瘦一杯豆粥爇心香
　　市进马寒甚
　　边云寒色与愁浓酒味何由入颊红眼防飞鸢来堕水心随去骑欲追风亲朋立望千山外笑语殊思一饷同问舍求田吾已决不于湖海较穷通
　　到沉黎举家瞆气上如聋者逾月乃愈医人云此瘴气也
　　儋史之孙病耳翁人佯谓我与真同蚊飞鬓外年时事鹊噪愁边晚更空老去鹿皮终可隠聴如龙鼻反能聪昭文不鼓非无意勉为慈亲奏凯风
　　天彭得解
　　一第枫宸嵗月深槐花杯酒喜同斟真成冀北空羣马便作双南满地金计上八人才子数笔端四海状元心蜀天九万防鹏运侧耳潮头驾防音
　　李新仲圭同游醮坛归以诗告别次韵
　　别去名场叹滞留肯来空谷话清幽知君有约趋金马笑我无心对白鸥千顷量陂能却老一编家学莫他求相将杖履题诗处跨鹿山头记旧游
　　苦胃不出二首
　　小酲醲总见欺颠狂苦诉有谁知五音鸎自调歌舌百药蜂能酿蜜脾世态只堪春睡美鬓丝偏与落花宜欲因耆旧寻乡路投劾翻然恐未迟
　　鸣禽百啭栁三眠牕户隂晴任雨烟芍药樱桃春殿后芎防麦麴病争先奉亲满眼欠一饱去国忧心今五年南北风尘江两岸不妨明月钓鱼船
　　边州警报
　　翠围矗矗乱山稠蜑雨蛮烟冻不收赤白囊来逢此嵗青黄谷熟又深秋一官忍耻随人后数口全生敢自谋虮虱有心空地上苍生难答两宫忧
　　谢处道贶墨用与徳醇韵
　　十八公家四十围凌烟勲业在临池掌中乌玉劳分饷世上经只自知颇觉陈人空面目谁能閙处损心脾又须什袭牢藏苦共防河沙指后期【处道惠蒲墨蒲胶易败而此殊可喜石本以书求墨得又不忍使东坡云非人磨墨墨磨人此可嗟叹陈希夷送纸笔与张忠定忠定云驱我欲閙处】
　　送苏汉杰
　　万里来归道路长两年身寄水云乡仅余文字缣缃富犹带湖山草木香从此定应悬箔去卑之且説踏槐忙逢君客地成乖隔相送江干问草堂
　　送处道
　　上马挑书束破裘宦情薄处不宜秋二年拄笏山虽好十舍浣花江合流此处移文寻旧社尚因竒字忆方舟西川傥有东来鴈莫道曽无截镫留
　　重阳
　　得得浮家帝里游西归节物共南州羣鸥自得水空阔逺客肯因船滞留千顷白苹风掠岸一年黄菊雨深秋醉名未忍成狂率任脱乌纱笑白头
　　再用九日韵答何邵卿二首
　　老蝶凌风作晚狂小春争得媚寒乡池边团碧擎残雨林末轻红拒薄霜笑我何时书竹帛似君依旧踏槐黄相寻一醉能来否枉费公家压酒囊
　　习气仍余酒后狂十年坐斥醉中乡读书牕外千堆雪利剑床头一匣霜收拾微吟追李杜研摩小楷逼苏黄他文消遣随儿辈颇笑翁痴作一囊
　　挽沈提刑
　　金马堂堂有陆沉斯人出处可重寻豸冠议论回天力绣节平反念母心一代师承无别百年朋旧托遗音便当佳传磨苍翠桐桂森然欲出林
　　挽何与时
　　留滞周南隔要津尚余家传付坚珉才髙未觉儒冠误句好仍传乐府新诸子尚能频屈指一门今有防朱轮吾乡水镜君应恨耸壑昂霄防有人【公寓城西日恨未识李石也】
　　留别何十五
　　修程云水绕苍茫马上春风薜荔香此去鸡豚思旧社且凭鱼鴈到他乡穷途偪仄风波恶客路消磨嵗月长别后空堦闻夜雨令人还忆水曹郎
　　九日与一飞诸友饮菊
　　五年去国若为欢九日逢秋强自寛树搅氷霜惊嵗晚山围雾雨试朝寒不闗乌防随风落只把红萸对俗防惟有东湖无可遣一杯香泛落英餐
　　送王应祥
　　进取虽狂我不狂跨鼇今日郑公乡未偕西蜀三年计来访东湖九月霜桃李山城漫红白橘橙峡路防青黄修门万里逢严助剰剖琅玕出锦囊
　　次韵谊夫九日忆去嵗共游东林
　　菜饱无期嵗已侵髙谈何处着幽深二年旅寄不堪説九日盟寒那复寻此地有时容醉玉寒花无数吐秋金与君岂是无诗句闻道西山似竹林【夷叔醇臣约九日泛舟是日往集西山】
　　展峰亭
　　起来蛛网罥茅檐脱叶飞飞却倒粘十月风光成妩媚一林霜气自深严幽花已老何人摘村酒无多喜客添収拾江湖闲望眼展峰亭上数山尖
　　祷雨
　　吾家何必自耕耘淮上新添战马羣圣水洑流天汉永颠风扇雪地炉焚但教东海无寃气便可西郊放宻云浪遣虵医与龙鬭邈然天听若无闻
　　次韵喜雨
　　云色垂轩泼墨深夜闻萧瑟振枯林自怜一榻清凉意想见千畦餍饫心共道苏天私此泽后来商旱更谁霖公归还记田田叶坐防荷珠自劝斟
　　公实公衍伯仲相访云木犀再花香橘新摘也并以为恵且将以佳篇因次韵
　　桂屏立壁杳难攀画舫层层碧玉栏未觉香风披蘂晚向来白雪避花繁秋深犀子仍奔殿夜迥珠星得走盘二妙沓来成伯仲恨无琼玖出毫端
　　石防恩召还以病留滞度嵗赋此诗道别呈诸同官
　　三驰旌聘合翻然万里君恩荷记怜肯许老饕同守嵗且因春酒介新年风传鹢首五湖浪雪涨蟇頥一脉泉他日堂中元祐脚只堪诵説学苏仙
　　谢彭守送花
　　别去名园走路尘啼妆犹浥露痕新且陪东阁诸侯客粗了西湖一半春试与清泉召魂魄已惊黄蜡损精神回头却忆风流守金粉珊珊堕舞茵
　　古柏二首
　　古柏原委具成都古今记赵次公详其事于东坡诗注有妄庸人请于府恐壊屋欲去之石曰屋壊可修伐此柏不可复且祠庙古迹林木条禁甚明并举东坡柏堂诗争之得全
　　骄荣落尽雪霜浮偃蹇空贻社栎羞濡染东家虽借润风烟西爽亦宜秋皮灾已觉神明露心在犹懐剪伐忧铁鏁何当绊龙脚夜深雷雨卷潭湫【石欲作铁索绊之以防风雨之暴未果仅能累石作笼固其足】
　　思人谁复念婆娑窟室崖隂未易磨四十围间防溜雨三千年后数恒河不堪与世供狙杙尚许遗民占鸟窠从此便名夫子树匡人斤斧奈予何【监者王朝辩进士年八十余矣学官悯其老不忍易之】
　　秋月
　　望崖相送欲凌虚未拟边州作陋居法令牛毛纷可笑使君马尾自能书白云度岭愁方寸黄瘴埋沙费扫除列防横琴果何择一牕秋月竹踈踈
　　除夕
　　又是投闲嵗欲除闲中因得着工夫园林香雪梅先透庭院清风竹自呼未厌夜寒烧榾柮已贪晓色进屠苏巧名尚喜新年在碌碌人应笑阿奴
　　陪韩守刘村防牡丹
　　洛阳旧谱隔芳园姚魏寻香作返魂端为名花肯迂路定知春色落深村日中半醉如含恨雨后幽姿未忍言上苑分明有余地野芹何独遡金门
　　用之相访忽忆汉孙不得一脉以死用前韵汉孙祷罗汉而生故以僧目之画孔明像事之目为卧龙公柱上作鳯山堂大字有古意垂尽之语云五六医人何得无一药可汉孙之疾乎犹意用之一临也
　　叩门剥啄涕霑襟忽忆僧孙病骨侵壁上卧龙香线断柱间题鳯墨痕深仓皇不瞑思君眼辗转犹希住世心真意自天渠信否赠篇聊当阁中箴
　　到防门呈王待制
　　手挈东风上水闗鳯书迎日防新班五湖家世乌衣巷三峡楼台赤甲山画防门开春昼永卧龙帐穏海波闲安危大计须公等天定应知即赐环








　　钦定四库全书
　　方舟集卷五　　　　　　　宋　李石　撰五言絶句
　　题师永锡知县画老竹枯木二首
　　霜雪倚岩树雾云秋水槎且须髙着眼上有昙鉢花水墨三十年一枝更一节工夫不争多尽立庭下雪
　　题李都画枯木
　　毫端防运斤笔老木亦老莫画春风枝秋来厌枯槁
　　次韵赵荣州题芦鴈画
　　毕弋横前路江湖寄此身平沙下双鴈不见问津人
　　水仙花二首
　　碧云玉搔头对景山月皎霜静在更深风香我先晓肌肤剪秋水垂云出龙宫我意得子佩笑许无言中
　　叱驭桥
　　鸾凤飞縁壁虹蜺下饮溪一家蛮瘴里九折夕阳西
　　谒武侯庙
　　此地蛟龙伏中原虵豕多借君白羽扇万马饮黄河
　　蜡梅二首
　　黄昏澹烟晴风健香骨透炼金呈赤心山月惜孤瘦莫学卧鬓花娇黄媚粉额仙官道家妆静处立标格
　　鸡鸣关
　　关路入云平泥涂自送迎书生无马癖客子效鸡鸣
　　次韵张当进题神君庙
　　桂檝方东泛荷衣已出尘曲江寻相业犹是姓张人
　　子夜春歌二絶
　　新挑锦字书倒指嵗月逺愁眉要深黛灯花巳堪剪瘦玉薄薄衫晕灯和月冷独夜不禁春梨花碎帘影题苏氏巽风阁【苏楠作阁乞名李石以巽风名勉以不忘东来之意】
　　巽风起东南大地万物小呉门共延瞩匹练横江表
　　扇子诗
　　雨挹春红浅风酣晚蘂稠防花不着意何事亦闗愁斯文悔少作自谓老更工不是舍人様合住此山中芳草逓春风三山立桂丛栁条随驾緑花蘂上林红钏动香飘麝簮低鬓拂鵶休遮笑里面用比庭前花火老不知秋萤飞风露下和月立梧桐幽人宜独夜竹影月来去荷香风送迎南窗枕书卧醉眼防山横水浸菩提坐风传戒定香藕根金锁骨花面玉毫光月下九九仙云间七七泉唤起吹箫子跨鹤飞上天积雨莓苔色秋风松桂林莫随蓬鬓改黄落见真心海濶千江辏风翻大浪随六鼇元未足不是下钩迟薫蒸香积厨精凿午斋飰飰后且放参林下香一瓣黑风吹海立云水三韩蓑笠渔舟里无心下钓竿江海翺翔地舟行岸自移无心波浪里鸥鸟不须疑引手折纎枝月边簮玉儿好与一杯酒酒香知是谁众水秋风劲羣鸥白雪和只宜闲坐钓湖海老烟蓑风雨楼上笛烧春寛作程眉峯须小蹙梅子弹丸青露冷蘂珠佩五湖云水深一枝春好在先寄月边心
　　秋月二首
　　夜榻近虗檐独卧玉蟾冷梧桐气先夺端不碍清影江草半黄落江雨催授衣衣中有断线客子秋念归
　　感事
　　一水遮金骑诸州办甲衣书生投笔砚随口説兵机老大年光廹纎花又一春鹊占风外嵗难唱雨中晨一径清如扫柴门霁影多苔莓因鹤啄非是客经过三起复三眠吹花涨雨烟浮萍増采色轻压緑池莲苔扫弥旬雨花开数日晴蝶轻矜鬼翅鸎巧学僮声缀缀复翘翘金丝并玉条醿与杨栁结托上青霄踏碓村舂急缲车并舍忙雀桃红缀吻鸎粟碧成嚢茶宼征商急偷生蔽緑林江湖自有备盗贼岂初心近日江西将常兵已骇闻不知蜂虿陈敢抗虎貔军请借三分势仍分七路兵是儿虽乳臭莫近吕防营
　　六言絶句
　　扇子诗
　　节节荷风驿置疎疎竹雨龙悭欹枕几声鼔吹卷帘数笔湖山
　　月树吾人倾葢风蝉老子闻韶唤起江湖春梦几番鼓角秋潮
　　眼界琉璃鸟度腹中沆瀣蝉清猗兰羲献父子瘦竹夷齐弟兄
　　冷着松声似雨冻教井水成氷猛火烧天烧地清凉谷里闲僧
　　晴日浅深着栁暖风髙下吹花醉里蝴蝶作梦醒后狂蜂报衙
　　今古一场梦呓乾坤六博呼卢醉里猩禽着屐醒后骊龙忆珠
　　修竿其钓莫钓短艇似渔非渔欸乃一声山水杏林夫子琴书
　　蜂蜜新房日课燕泥旧垒年劳睡起香炉圆觉醉中山芋离骚
　　蕲竹皮肤事业齐纨手腕工夫跳出二乘火宅直饶一段氷壶
　　猛火横秋如烁银河冷浸月脚三更独立梧桐不恨夜凉衫薄
　　东海夜潮舂枕西湖晓雪窥窗香佩幽兰开国褐衣明月迷邦
　　鸡虫日得日失鹏鷃风髙风低天道先防隂隲人心何忍自欺
　　月波半浸杨栁谷雨初匀牡丹夜酒只堪欢酌春罗不耐轻寒
　　师资为学之规朋友为学之劝説与润屋千金何似传家万卷
　　锦暖海棠欲睡絮浓杨栁初眠蝶老鬭髙屡舞鸎雏学语如弦
　　冷热衰盾之日清和夷恵之风天运自有常度世态人情不同
　　顔子见善则迁子路有过则改懒则鮎鱼上竿勤则大鹏跨海
　　茶交君子之淡酒饮圣人之清醉为天下大老睡则吾辈神兵
　　负笈无他竒货笔端有力躬耕僰道颇思山谷兰陵一变荀卿【舍妷叙州守学】
　　叶叶深云湛碧花花晴日摇红当是身薫成种不干秋水香风
　　栢树庭前度夏荷花池上经秋若问西来拄杖何如南去轻舟【僧扇】
　　风轻匝破世界山僧如如自在个中纯白团圎洞然法香水海
　　隐几今昔两个卧床左右一边正要脚根着地莫教火焰烧天
　　涪上拾遗今日泉声一炷青云防道伤春伤别世间惟有司勲【杜谦夫扇】
　　春暖锦棠覆径夏凉红藕盈池九蘂东篱绽菊一花南岸梅枝
　　功徳海中游戯菩提树下清凉只有登山一醉啸声分付孙郎【孙令扇】
　　竹影千林一族此中孝子门家释老曽经抱送诗书便是生涯【陈恩孙扇】
　　三召三逐去之老眼已不识路偶然得个渔家此是桃溪西渡
　　先睡也须先觉多文也须多学如此没量大人不知可畏可藐
　　达摩一字无法惠子五车著书透关九重见虎离钩三寸求鱼
　　七言絶句
　　黎防相并栽栢生意可喜
　　一级寒堦不尽登齐腰立雪我何能庭前栢树君知否便是西来两代僧
　　眉州郡圃种穉栢三千
　　三千穉翠绕池亭他日摩挲考嵗星为语邦人须耐久春红何必似冬青
　　彭州送花
　　市上芳菲小洛阳谁家细马走红妆名花未恨东风老只恨先生两鬓霜
　　诸友惜别夜坐徳行堂饮茶
　　一舟海角到天涯春信江南梅欲花莫道别时无酒语与君剪烛夜烹茶
　　东湖探梅
　　短短青蒲浅浅沙春风不隔水仙家一枝未报江南信旋琢湖氷防雪花
　　软条蜡梅
　　南衙柔软北萦纡霜碧霜青各立株但得东皇均一笑黄梅吹蜡白吹酥
　　蜡梅
　　霜林作缬菊成衣只道花多縁叶稀辛苦为他成蜜后蜡蜂犹是趂花飞
　　一株坐断寳花台氷雪光中眼倦开无事暗香浮鼻观思量也自识花来
　　题马仲友畵花下猫二首
　　花相春归畵锦仙轻云羃羃防花天莫烧髙烛三更月自有真香一炷烟
　　黄鷅鹠鸣处处闻花开时候度重门啄花莫啄枝头锦留与东皇覆酒罇
　　别金顔老
　　涪州一别十年彊君自游行几退藏好是金顔无佛处却来铁面坐禅牀
　　笑傲丛林落托仙闲心不缚十方禅野狐岂是藏身处水牯真成豁鼻穿
　　谢夏彦博知县惠落鴈木并紫笋茶緑菜二首
　　紫笋先期火未钻緑芹犹及荐春盘江湖别后浑忘味忍把南烹累长官
　　入用定知材见伐不鸣仍以鴈遭烹漆园二物都疑着老去从军得细评
　　赵权可许惠笻竹山峰佳者用前韵戯之
　　使君未怕牧蛮官游戯边藩不作难龙竹风霆惊物化鼇山赑屭照人寒
　　史宰北湫祷雨
　　龙卧西山防宻隂肯来北洞礼观音便分杨栁军持水与作商岩旱嵗霖
　　赠钓车道人
　　铁弹牵丝响钓轮鱼竿妙与易通神莫将瓦卜欺天眼误防凡夫作道人
　　钓车道人逺来再以前韵赠之
　　泥行草屩自扶轮来上平冈问谷神要识方舟老博士卢敖元是避秦人
　　红梅阁二首
　　天上佳人云缕衣暗传春恨入新诗楼头玉笛闗情绪不念残香结子时
　　试来红阁覔飞仙花落花开不记年未问庭前几枯树已将身世等桑田
　　梅花
　　零落孤根玉雪团天孙剪月试天寒凡间讳白骄红紫却把梅花作杏防
　　题薛公肃问梅图
　　湖风吹衣笻九节瘦如梅花骨欲折诗魂别后谁与招独立西湖树边月
　　采桑
　　笼钩在手茜裙襦蚕老风暄日欲晡我是采桑菩萨女不烦下担捋髭须
　　寒食
　　街头春栁弄疎柔闭户何曽一醉谋只道将家对寒食三千风雨隔松楸
　　荷花
　　优昙寳树作香林佛面辉光紫磨金峯顶莲花髙十丈便敷妙座出花心
　　感事
　　轻衫轻骑雪边州不是书生战不侯卧枕太阿龙夜吼梦随氷冻截河流
　　指谓名场结浄縁修行随处防龙天只今挽下银河水已汚缁尘四十年
　　大雨水忧三堰决壊且念吾挺之在病无与共此忧者因走笔为问四首
　　秋夏之交天雨水水来不少热更多火光焰焰毒人肺不惜一湿倾天河
　　滛雨不止已及月扊扅供爨无宿烟池蛙齐声振鼓吹苔藓一色堆金钱
　　人道西山有龙穴雷霆动江二水深龙仙且莫壊我堰我堰一决人陆沉
　　君今已作十日病我去颇觉三秋迟俸钱不来水破灶君自不饱我忍饥
　　墨池
　　寂寞遗风草客载酒重来寻旧宅千年公议阒无人往往更嘲池水白
　　北田梅
　　乱挿繁花霁影中忍教雪片扫狂风从今凖拟青梅子雨防梅尖醉颊红
　　永兄作灵照寺墨梅两纸殊佳仍书二絶其上以为饷次韵谢之
　　荒畦草棘暗霜秋菜饱无期那不愁去去携篮问灵照此间熟处要经由
　　不干老眼生花自是诗人醉墨斜从此绛州烟水窟竹篱茅舍子真家
　　竹间读书
　　携书携酒秋竹根拂石读书横酒罇只有梅花如我醉一枝和雪亚前村
　　邓通城
　　相公旧筑与云平千载毡裘尚震惊多少金钱满天下不知更有邓通城【史记赐邓通严道铜山得专自铸钱城在黎雅之间铜山在黎】
　　题罗汉院畵像
　　一任猜嫌极口憎布衫裹鐡面生棱何如乞与袈裟着畵作西山十七僧
　　赠厐玠术者
　　难易如何是祖风却将性命问厐公向来一口西江水因甚谈天不落空
　　悟仙庵
　　担头活计任推移前世生身后世知沥血山中留语句至今橛上系驴儿
　　罗真人祠诗二首
　　老木深龛阅嵗年我来何处覔飞仙叶边蝉翳此其地根底龙蟠合上天
　　龙舟万骑入川来天上鲛绡水府开便与真妃充土物凌波香袜不须裁【罗江旧为万安明皇恶贼姓改焉意其以罗真人之故如罗村罗山罗公亭皆县志所载其曰以二水相蹙成纹鄙俗甚矣】
　　再以韵谢呉美仲和篇茶罇之贶
　　东屯花恼只颠狂五栁门前翠着行更遣大瓢来断送忍教醒醉问渔郎
　　题草堂
　　百花潭上转踈松金碧雕残古寺空只有草堂人不见淡烟暗日马嘶风
　　白鹿得萱花
　　白鹿山头一望平归来衣袂作风馨庭萱岩桂方争秀总入观音净水瓶
　　潄玉轩为邑之佳处顷春祝寺僧少葺之重来则眼界増眀矣因拉王和叟刘曼卿相与碎建茗瀹之泉上石作观音像通悟禅师手琢亦甚灵异赋三絶
　　毒露炎炎海瘴浮一轩谁与聒清秋雨花天上清凉手挽取银河作玉流
　　泉上观音驾海潮白芙蕖里碧云飘便当踏月随天歩环佩无风自动摇
　　知是禅师琢玉工玉声犹作水玲珑琢成大士笑无语只在声闻一悟中
　　坚老师相访诵法华经如流
　　八十童颠抹霜雪琉璃碧眼莲华舌不将象歩蹵驴骡坐与如来过小刼
　　道卫甥送酒
　　亲旁未敢酌贪泉白发风灯喜惧年渠辈相夸玉蘂佩我贫正欠杖头钱
　　谢浩然以梦告且赋诗见赠次韵复之二首
　　步绕西湖九里松归来诗句有新工旧游开眼谁同梦又欲携君过浙东
　　缚草徒然未若贤絶韦老矣定谁传舞雩着我三千子华表须居五百年
　　谢浩然尝为余作异梦余再被召浩然有诗次韵复之二首
　　舟檝风涛桧与松一堂白发几篙工江湖万里吴天迥正在巴陵日本东
　　岩栖谁似昔人贤好梦通灵莫浪传号召我今成再往飞鸣君已及三年
　　石过青渠壁间有何人者诗欲梓潼神君戒杀以从佛神君初以孝亷举岂自汚于一饮一食之间为哉后稷肇祀庶无罪悔以迄于今试以此语为解嘲并赋小诗呈时发县大夫一笑
　　香茗麄蔬肯破悭相公日食万羊山夫君何厚神何薄自取悬鹑一水间
　　武侯祠
　　风弄波涛鼓角喧蜀江犹有阵图存纶巾羽扇人何在眼防羣儿戯棘门
　　示郡南二孙
　　虞初秘府六百本老子柱下五千言吾家道学天生种端有斯文示子孙
　　立春
　　羣儿防胜竞芳菲我向新年补旧衣五十九年蘧伯玉不知谁是更谁非
　　青菜青丝白玉盘西湖回首忆临安竹篱茅舍逄春日乐得梅花带雪防
　　瞿唐峡
　　我行江南上峡来系舟夜泊云雨台行到西川一万里杜鹃声急桃花开
　　试严志行笔
　　龙跳虎卧王右军蚕头隼尾始逼真不恨臣无二人法但恨二人不似臣
　　题升仙穚
　　茂陵读赋喜虗无不是题桥便丈夫漫説归乡夸驷马也曽涤噐对当垆
　　题海棠二首
　　百鸟啼春树树红轻舟掠岸往来风江南江北花多少都在先生酒盏中
　　林光皎皎弄青枝颇怪东风解冻迟一夜前溪流雪汁余花别岸不须吹
　　谢王公才惠资阳梨二首
　　老火丹田热欲吹不妨氷雪重提携金多不用千头橘刀割无嫌三藏梨
　　满盘氷玉岂虗投落笔琼琚未易酬欲写霜柑三百颗更寻火枣八千秋
　　公夀送蒲萄以酒荅之二首
　　老眼黄昏着花鼻头白昼梦南华一杯世味蒲萄熟薄薄分明胜煮茶
　　一宿逡廵为酒忙暗泉倾乳聴糟牀南隣无物酬佳伴依旧岩花酿蜜香
　　小孤庙
　　唤作孤姑恐未讹寄名栎社不争多但云龙女来行水免使牛郎暗渡河【楚地牵牛分野解彭郎之嘲云】
　　彭州上元二首
　　蜀川东抱战声流元夕来监舍畔州莫把华灯照人泪只堪掩面替民愁
　　河汉无尘碧玉倾万枝灯里仰天庭吾皇慈俭如尧舜应有天边退舍星
　　夜读韩子苍文二首
　　四海文章六一仙江西名派蜀人传从今元祐无多子虎豹狐狸各斐然
　　二河忠义雪山重元祐何由见古风一月羣星虽晚出斯人尚可殿诸公
　　聴水琴
　　本自无弦奏凯风水流空洞作丁东虀盐老向伊耆氏何必闻韶肉味中
　　周公帽
　　周公山山顶云合则必雨土人云周公帽
　　山头戴帽周公雨岩下生衣傅説霖莫道蛮州无此様可怜老我十分心
　　次韵孙翊尉
　　口头截断不须工谁信春秋是国风笔下均调成一气东屯唤起杜陵翁
　　刍狗分明迹已陈凿开七窍是天真低枝斥鷃从渠笑深水蛟龙得自神
　　子佩青青得玉工先生老矣舞雩风仙官便拟轻藜藿我欲求为田舍翁
　　颂古塔祖胜二首
　　芦花岸下蓼滩头上得钩时便上钩一曲渔歌川棹拨五湖烟水月轮秋
　　天津桥上弄猢狲女子从来不出门却被防明穿鼻孔鬓边香撼玉梅防
　　杨尉三和篇补其二以为答不敢虚盛意
　　前时赤旱要刑鹅今日平田涨緑波不特蛟龙偏得意可知蚯蚓亦能歌
　　湖亭饮酒对新鹅金错杯中卷白波村鼓咚咚更堪忆画船照水采菱歌
　　栽橘
　　封君培壅百年心准拟霜秋色更深办取数钱収一掬此奴随处即成林
　　香橘二首
　　霜余袅袅撷秋芳露洗娟娟百寳光齿冷欲餐琼树玉手温谁握洞庭香
　　千林独觉一林芳秾碧搀先送晓光鲁酒未妨杯雪冷麝兰半杂袖风香
　　扇子诗
　　无适无莫羲皇人不忧不惧击壤民只有太平容易事更于何处费精神
　　鼻端栩栩师南华脚歩落落邱东家一春多病守牕户仰防蛛网粘杨花
　　吐火生热风生凉自家富贵他人忙不为求蛇熏老防翻成打鸭惊鸳鸯
　　杨栁飞时春睡浓老夫无力防春红一杯径尽卧禅榻髙下任意吹花风
　　梅里寻酸却得香舌根未举鼻先尝筭来大似输他眼老去犹堪玩雪霜
　　春江拍拍浴鵞儿一夜潮生水渐肥畵舫正将桃叶渡彩桥随处栁花飞
　　栁间坐鍜叔夜过眼余子何人哉卿亦安用识我辈所见所闻无去来
　　也不悲噫也不歌只将恬淡养天和团蒲徙倚谁呼觉梦里分眀被佛呵
　　黄叶鸣林卷地风一天秋色鴈横空风狂吹作欹斜字似我遥书咄咄中
　　机锋相拄不争多父舞三台子唱歌若问一时同啐啄菩提般若六波罗
　　一卷赤松桥上老三杯玉案瓮中仙骑驴出去知何日跨鹤归来得几年
　　拈花示病元来怕遇酒逃禅却未真三古絶编徒自圣二王书法恐非臣
　　世态一日添一病好书百过消百忧羲皇已上自可乐季孟之间何足求
　　清凉谷里苾蒭僧猛火丛中续佛灯车马鹿羊随大小不知何处是三乗
　　蝶儿也解宿香丛蜂子尤能醉蜜红幻景扫除余结习自携茗椀潄花风
　　无心已作不鸣鴈恃气多惭反走鸡大道三杯仙落托随斋一鉢佛菩提
　　鼻中出入一毫端不论春温与夏寒十二时间无别法只将心事转天盘【王刻漏扇】
　　香积盂中玉粒圆自然肥佛胜癯仙万金有药元非病一笑拈花却是禅
　　桃花流水神仙地枯木寒岩自在春错上磨成白玉质矿中仍现紫金身
　　君子军中万户侯文章经史总兼収却将我辈毛锥子夺取将军丈二矛
　　春来谁不看花忙裓上仙风散佛香人面何如花面好赠君一防下禅床
　　夜凉红藕六铢衣露滴银床树影稀醉把玉箫风鬓乱乗鸾初自月归来
　　白团扇子合欢裁出水菱花镜面开好是缑山明月夜大家骑鳯上天来
　　神农医王七十毒金粟如来四百病未如一卷混沌书淡饭麤羮学清净【医扇】
　　芒鞋踏破江头路日渴檀心犹未吐浑教开尽不成梅定应化作相思树
　　小小愚民岂易欺士夫妄论似相知业书若上天盘秤当用昆仑作秤锤
　　众妙香中出佛身小儿造化不能嗔要知白塔降魔手黑鬼元来怕黒神【白塔老卖黒神丸扇】
　　战叶初収雨防稀入帘花影碎晴晖莫留一物遮人眼展出青天放鹤飞
　　山隂五月雪芬芳猛火丛中雪放光比似瑞花成六出夜深更与佛烧香【薝卜花扇】
　　子美来投蜀锦坊蜀人满口説文章卿云已后成机杼不是无才赋海棠
　　八尺藤床六月天林间风露饱鸣蝉手挥如意葛巾堕谁诵黄庭惊昼眠
　　海鸟已飞空自苦池鱼虽美可长欺白君须发知多少是我山斋睡熟时
　　白团扇子白纱衣怕见萤光作火吹屈指西风明日是防将束緼乞怜时
　　一叶梧桐一片云秋风江上日纷纷鵶来鵶去吾何预不向声尘着意闻
　　峡围碧玉裹青天栈道凌虗迸出泉只有好山须强勉为渠开眼冒风烟
　　止息未论山水音有弦无弦只此琴一杯山芋午茶罢膝上南风慈母心【琴】
　　蚤来晚去海波生蛮触封疆不足争防手更须饶一着也知竖子要横行【棋】
　　硬黄细字不足橅积习水墨闲工夫膝上无心学李卫腕头有诀付善奴【书】
　　十日五日愁良工白团扇子月面同一螺黛墨洞房手为君小笔开眉峯【畵】
　　野色桥边緑草新小园胜絶可寻春花间蜡屐蜂随步竹外题诗月傍人
　　露叶涓涓泣素秋旗亭罇酒解忘忧别来频寄加餐字莫遣新诗学四愁
　　畜樊利口鸎成母张艾虗心雉作媒耐冷强书秋后扇余醒更罚醉中杯
　　六月三伏猛火燃卧龙无雨口生烟蜩蝉何事得美防聒聒不上髙树颠
　　秋扇秋风不怕寒喜攀眀月傲霜圑自知夺糈无他过造命何如活命丹【术者扇】
　　寒藤霜露又经秋梦入江湖戯白鸥二十年来行脚地耆婆天上防河流
　　手栽杨栁唤春归唤得黄鹂语碧枝惊起南牕一觉睡满庭花影日髙时
　　灵枢先生出三指防尽世间人作鬼我有一把黄昏根出君五脏为君洗【医人扇】
　　春事曽防满眼花楼髙不见玉人家峡云梦断无消息想像红裙踏鴈沙
　　行脚归来马簸箕重龙山上有驹儿锹锄底下无人问要见江湖船子师【僧扇】
　　薫弦早已迓秋鸿嵗事先生逆料中前宻后疎随处改枉教杨栁怨西风
　　三丈为树八尺行花艶桃李叶柘桑元龙自是湖海客师徳去寻田舍郎
　　一介吾儒孰重轻青天蜀道少人行芋魁豆饭吾儒事不若归来谷口耕
　　崭然头角翁家儿儿防读书儿不痴桂树圑栾五百丈月边引手攀髙枝
　　三秋桂子玉舒花天上楼台出帝家只许阿防操杵臼不知更有玉虾防【范唐卿扇】
　　饤饾蛛丝织网罗坐防牛女夜斜河只今颇怪人间巧见説天孙巧更多
　　一叶浮莲不动尘湖风吹水碧生鳞舟中唤鹤归来晚手展黄庭卧白苹
　　缺月穿云弄晚晴读书灯影度防明梧桐未肯収残雨犹作间打叶声
　　对使破琴良未达解衣挝鼓亦非真从来我辈岂同俗更遣阿戎来问津
　　数竿修竹防庭宇上有真禽百般语避人飞去却怱怱惊落枝头夜来雨
　　秋蘂深红胜菊黄拒霜却是最宜霜仲谋有子来江表先与乔娘醉晚妆【孙生芙蓉扇】
　　洞中龙老不知年荣隠先生穏着鞭大袖长歌出天汉信乎平地有神仙
　　白白红红不直钱吹风吹雨逼残年种桃自是非君子指李渠能着老仙
　　拙眼扪星絶汉津只知仙迹混风尘天衣自是非针线此巧如何説向人
　　烟雨青丝百尺楼江南树树拂人头此间岂是藏罇处醉里一声黄鷅鹠
　　危冠广袖楚宫妆独步闲庭伴夜郎自把玉簪敲砌竹清歌一曲月如霜
　　弹指花前一念差东风未老鬓先华防花只得心随眼心倦何由眼见花
　　春去春来嵗嵗同花开花落任东风只堪美酒酬佳景莫把闲愁料化工
　　乱红乱紫满林塘旋扫苔莓一迳香寒食年年新火令落花何必恨风狂
　　四月四日夏令新余花更饶三日春榴红裙子凌波韈一曲南风花笑人
　　亲见庐山面目来翻经台上月轮开山间长物浑无用多斫云根入蜀栽
　　素缣咫尺十分圆淡墨浓隂畵手传惟恐动摇天地窄只应掌上握山川
　　艚市中渔者渔茅屋岸上居人居阳坡细草马随鹿烟水静花鸥趂鱼
　　嫋嫋腰肢翠拂眉河东栁家娇女儿江南烟雨楼百尺楼上何人题好诗
　　黄金坐拥佛衣红风动荷花香动风鼻观浮香谁领防嫦娥夜泊水晶宫
　　芙蓉香泛白苹州杨栁吹花玉雪浮且喜两边无一事五更鼓角月当楼
　　花自为王橘自奴便应次苐问东湖芳菲未碍沧浪色照水吟诗镊白须
　　上头圆盖下方盘中夹痴憨白肉圆九窍八骸浑不识更来底处覔心安
　　谁将弱水隔蓬莱对酒思君眼倦开醉梦只堪逢故旧五更酒醒却归来
　　爱他国色艶倾城老衲心城百万兵便使有情何足动幻花况是本无情
　　未容谷雨泪胭脂且趂晴风小小吹镜里日髙酣睡起也须瘦了一分肌
　　先生种栁懒低头肮脏门前也可羞莫向东风弄霜雪且随风势衮成毬
　　本来骑鹤上扬州不学老君夸白头丈夫要活三百嵗独在中书二十秋
　　只教人喜莫教嗔此是天公最至仁吹落吹开俱有意闲花野草漫争春
　　变将冬暖作春寒叶上霜痕苦未干菜甲麦苖须少待扶轮何日上长安
　　洞庭波浪五湖秋缥缈云霄帝子楼楼上故人穷骨相箫韶声里认仙舟【岳阳楼扇】
　　碧海鲸鱼掣钓纶后生立意要求新求新未必胜如旧苏李元来是古人
　　蜡面吹香细细斟青梅不厌緑杯深鸎儿燕子能饶舌要问先生学醉吟
　　栩栩齁齁睡足仙华山浓睡一千年龟儿不食龙儿蛰睡里人间变海田
　　一飞居忧题扇赠之
　　南山雪色老于菟镜里功名镊鬓须袖裹白巾渠信否罇前一掷防呼卢
　　王真畵桃花玉颊儿扇
　　飞上桃花玉颊儿小红轻踏碧萎蕤莫教啄破枝头雨怕见胭脂泪防垂
　　犒蛮给衣
　　蛮官云久不来汉闻太博是个大人故来
　　毡裘重译裹风腥改袭衣冠拜舞轻不是两阶防圣化应将五饵笑书生
　　徳辉郎君名嘉橘其小字也书来云修嘉辰故事并防惠二尊怅然有感二首
　　风髙凖拟整乌巾簮菊难逢酒主人为语闭门投辖子一般麹糵万家春
　　逐客佳晨省醉眠出门未办杖头钱却因厨醸分双榼添入诗图作九仙
　　次韵季真留别
　　即物那知身是客黄花空自委篱东泪痕已逐西风尽只有悲秋写未穷
　　秋夜待月
　　白毫光里玉魂飞留防常娥醉魄迷一任檐牙沸蝙蝠忍将明镜照狐狸
　　九日四首
　　从来醒醉不闗渠肯为篱邉问所须冷笑渊明痴望眼只堪把菊佩茱萸
　　痴儿索钱要沽酒吾岂绐儿囊已羞乃翁作诗须汝和覔句共登西北楼
　　昔人卧聴门前雪我亦坐防篱下花不是雨多门自掩情知嵗恶酒难賖
　　典裘贸布得杯觞俗认虗名作醉乡溪雨山风妬酒色踈篱冷蘂逐人忙
　　大渡河鱼甚美皆巨口细鳞鳜也本草以鳜为石桂鱼
　　小跃氷泉玉不如细生仍得芼春蔬莫将北海金虀鲙轻比西江石桂鱼
　　唤鱼亭
　　湖水涵空雪浸崖老龙以下聴差排从今分鉢供鱼饼日与随钟具一斋
　　谢韫玉送炭
　　佛顶分明火焰髙黒瑿何事助焦熬只销一酌梅花雪我已官曹似水曹【黒瑿黑玉也】
　　寄题用之太丞真意阁
　　真医曽活水中龙三巻竒书玉笈中酒熟定应登杰阁与龙对酌海螺红【用之居龙水故以孙真人活龙事实之红螺觞名上所赐用之者今无恙否】






　　钦定四库全书
　　方舟集卷六　　　　　　　宋　李石　撰诗余
　　如梦令
　　桥上水光浮雪桥下桞隂遮月梦里去寻香露冷五更时节蝴蝶蝴蝶飞过闲红千叶
　　前调【忆别】
　　忆被金樽劝倒灯下红香围绕别后有谁怜一任春残莺老烦恼烦恼肠断緑杨芳草
　　生查子【春情】
　　小桃小杏红和雨和烟瘦不是防胭脂素面偏宜酒也是惯伤春可惜闲时候正要畵眉人与作双娥鬭
　　前调
　　新花上苑枝枝上娇莺语日日抱花心啄破胭脂雨莺飞莺去时谁与花为主守等却飞来再见花开处
　　前调
　　今年花发时燕子双双语谁与卷珠帘人在花间住眀年花发时燕语人何处且与寄书来人徃江南去
　　前调
　　荷花人面红月影波心见扇子倒拈来敲落红香片窻下剪灯花今日眉深浅留得镜中防蹙破春山逺
　　捣练子【送别】
　　斟别酒问东君一年一度一囘新防百花飘舞茵　斟别酒问行人莫将别泪裛罗巾蚤归来依旧春
　　前调【佳人】
　　腰束素鬓垂雅无情笑面醉犹遮扇儿搧瞥见些　双鳯小玉钗斜芙蓉衫子藕花纱戴一枝薝卜花
　　长相思【暮春】
　　花飞飞絮飞飞三月江南烟雨时楼台春树迷　双莺儿双燕儿桥北桥南相对啼行人犹未归
　　前调【重午】
　　红藕丝白藕丝艾虎衫裁金缕衣钗头双荔枝　鬓符儿背符儿鬼在心头符怎知相思十二时
　　前调【佳人】
　　花深红花浅红桃杏浅深花不同年年吹暖风　鸎语中燕语中唤起碧窻春睡浓日髙花影重
　　乌夜啼
　　红软榴花脸晕緑愁杨桞眉踈日长院宇闲消遣荔子赌摴蒱　莹雪凉衣乍浴裁氷素扇新书绣香薰被梅烟润枕簟碧纱防
　　前调
　　鸾镜愁添眉黛罗裙瘦减腰肢一囘见了一囘病弹指悮佳期　醉里懵腾泪洗梦中着摸魂飞一春多少闲风雨亭院落花时
　　前调【送春】
　　绣阁和烟飞絮粉墙映日吹红花花桞桞成隂处休恨五更风　絮防铺排緑水红香收拾黄蜂留春尽道能留得长在酒杯中
　　朝中措【闻莺】
　　飘飘仙袂缕黄金相对弄清音防度教人误聴当窻緑暗红深　一声梦破槐隂转午别院深沉试问緑杨南陌何如紫椹西林
　　前调【赠赵牧仲歌姬】
　　緑杨庭院觉深沉曽聴一鸎吟今夜却成容易双莲歩歩摇金　歌声蹔驻嚬眉又去无计重寻应恨玉郎殢酒教人守到更深
　　前调【赠别】
　　凌波庭院藕香残银烛夜生寒两防眉尖新恨别来谁畵遥山　南楼皓月一般瘦影两处凭栏莫似桃花谿畔乱随流水人间
　　一剪梅【忆别】
　　红映栏干緑映阶闲闷闲愁独自徘徊天涯消息防时归别后无书有梦来　后院棠梨昨夜开雨急风忙次第催罗衣消瘦怯春寒莫管红英一任苍苔
　　前调
　　百濯香残恨未消万绪千丝莲藕芭蕉临岐犹自説前时轻剪乌云解翠翘　雨意重来风已飘南陌行人折桞桥此间无计可留连枕上今宵马上眀朝
　　醉落魄【春云】
　　天低日暮清商一曲行人住着人意态如飞絮才泊春衫却被风吹去　朝期暮约浑无据同心结尽千千缕今宵魂梦知何处翠竹芭蕉又下黄昏雨
　　临江仙【佳人】
　　烟桞踈踈人悄悄畵楼风外吹笙倚栏闻唤小红声薰香临欲睡玉漏已三更　坐待不来来又去一方眀月中庭粉墙东畔小桥横起来花影下扇子扑飞萤
　　前调【醉饮】
　　八曲防干垂手处烛光花影踈踈一尊共饮记当初防毫浓防双带要人书　日暮不来朱户隔碧云髙挂蟾蜍琴心宻约总成虚醉中言语醒后忆人无
　　前调
　　有宅一区家四壁年年花桞深村父兄随处燕鸡豚折腰归去何苦傍侯门　拟射九乌留白日假饶立到黄昏卧龙老矣及三分不如把手堂上燕芳罇
　　前调【老母太恭人三月二十一日生是日仍遇己夘本命作千嵗防祝寿子孙三十八人】
　　九九之年逢降庆生年生日同时金花紫诰鬓银丝乞身香火地日戏老莱衣　浑舍集成千嵗防子孙三世庭闱共将春酒祝金巵蟠桃三月暮莫怪防花迟
　　满庭芳【送别】
　　江草抽心江云弄碧江波依旧东流别筵初散行客上兰舟休唱阳关旧曲青青桞无限轻柔应争记三年乐事珠翠拥鳌头　离愁知防许花梢着雨红泪难收防烟火呉天万里悠悠一望珠宫绛阙蓬莱路应在皇州仍囘首蜀山万防明月满南楼
　　木兰花
　　辘轳轭轭门前井不道隔窻人睡醒柔弦无力玉琴寒残麝彻心金鸭冷　一莺啼破帘栊静红日渐髙槐转影起来情绪寄游丝飞绊翠翘风不定
　　前调
　　一春闲却花时候小阁幽窻长独守晴云南浦梦还空初月西楼眉也皱　马嘶何日门前桞脉脉盈盈相见后心头有事不难知面上防谁真个瘦
　　南乡子【十月海棠】
　　十月小春天红叶红花半雨烟防滴红酥真耐冷争先夺取梅魂鬭雪妍　坐待晓鸎迁织女机头蜀锦川枝上緑毛么鳯子飞仙乞与双双作被眠
　　前调【醉饮】
　　裹帽撚吟须我是蓬莱旧酒徒除了茅君谁是伴麻姑洞里仙浆不用沽　弱水江湖醉里笙歌醉里扶纵饮菊潭餐菊蘂茱萸医得人间瘦也无
　　西江月【渔父】
　　一脉分谿浅緑数枝约岸欹红小船横系碧芦丛似我江湖春梦　晒网渔归别浦举头鴈度晴空短蓑独宿月眀中醉笛一声风弄
　　八声甘州【懐归】
　　向吴天万里一叶归舟嵗月尽悠悠有清歌一曲醉中自笑酒醒还愁防度春鹦啭午塞鴈横秋渔笛蓑衣底依旧勾收　多谢飞来双鹤水边林下伴我遨游笑老莱晨昏色笑为亲留有向来素琴三尺枕一编周易在牀头君知否家山梦寐浑胜瀛洲
　　雨中花慢【次宇文吏部赠黄如圭韵】
　　防灔云霞空蒙雾雨长堤桞色如茵问西湖何似粉面初匀尽道软红香土东华风月俱新旧游如梦尘縁未断防度逢春　蓬莱阁上风流二老相携把酒论文最好是四娘桃李约近东隣别后使君须鬓十分白了三分是人笑道醉中文字更要红裙
　　醉蓬莱
　　望长江东去逐客西来防逢秋杪江草江花约鬓丝俱老朝士红萸佳人雪藕别后忍孤欢笑楚水楼台巫山宫殿五湖烟　又是征帆万里行去旧恨鲈鱼昔盟鸥鸟九日江南上蓬莱仙岛三度刘郎黄花醉里问我防时来到寄语西风饶他老子莫欺乌帽
　　渔家傲【赠鼎湖官妓】
　　西去征鸿东去水防重别恨千山里梦绕緑窻书半纸何处是桃花溪畔人千里　瘦玉倚香愁黛翠劝人须要人先醉问道眀朝行也未犹自记灯前背立偷弹泪








　　钦定四库全书
　　方舟集卷七　　　　　　　宋　李石　撰奏议
　　论荆鄂两军战守胜势防
　　臣再蒙圣恩赐臣御笔知遇训勉有加伏读自励敢不糜捐少图报称臣先日与赵撙等论战守之策撙欲守湖阳其后王宣欲守顺阳而王彦以公文欲取重兵于襄阳臣窃疑诸将各自为计凡境上士民军中兵将曲折询访殆尽寻以道里逺近山川险夷绘为图然后知三将所言未为尽善臣出图共论议二将辞屈王彦亦以守湖阳顺阳为非是当日再议用今日初八日以出猎为名同徃新野一带踏勘胜势意欲合两军之力则战守俱利也戎事至重社稷安危将士生死之系若事虚谭必防实祸无可疑者臣自知智力浅薄毎临一事不敢不尽心忧深而思苦夙夜汲汲类如此仰奉详审之戒益不敢懈弛俟王彦等回一一议定具图并劄子奏知伏乞睿照
　　重名节防
　　臣闻名节者士之所以自重亦以重国也上之人设为髙爵厚禄縻致天下之士士各挟其所养所学趋而赴之所趋者未必得徃徃失其所自重何也取以金玉弃以菅蒯择以菁英废以稊稗朝夷暮跖乍毁乍誉所取于世者重轻相絶矣先正司马光曰臣不敢惜官职平生粗知名节夫士之所以自期者能以光之言为劝则上之人轻重予夺当须如何处之苟爱憎毁誉之未决千载论议之未白而一世诬蔑鲜有不为风波之民者士亦进退去就于此矣且汉染秦汚俗时君侮慢待士诋诃及于贵近执防加于士夫至有甘羞辱以就富贵多矣如不职不胜任帷簿簠簋不修不饰故为隠忍讳避之词贾谊至恸哭太息为帝言之且曰上设亷耻礼义以遇其臣而臣不以节行报其上者非人类也今陛下容直言则循黙者勉表亷洁则贪墨者劝旌忠义则怯懦者勇崇孝弟则凶悖者化顾臣何説以赞愿陛下令监司帅臣于逐路州县歳举亷吏各一二人朝廷籍记与陞陟差遣歳举孝秀之士一人登名礼部以备召试为异时台阁器使亦养名节风化之一助也岂唯门地科目之重而已哉可以饬士行矣臣久去阙庭不识忌讳惟陛下恕其万死
　　革冗员防
　　臣闻有事则有官官所以任事官之増减计事之多寡也昔人谓省官不如省事盖事烦则官冗必然之理也夏商之官倍于唐虞周之官又倍于二代者事烦而官増也以今之事况古之事凡防则其官可知矣仰惟国家因事建官以事之不可废则官之不可省乃今欲为陛下省冗官岂有其説乎将遂废其事以就官之省乎今官之冗又有出于一事一官之外者官之冗而无其事以处之盖以贠多为冗也今之吏部姓名之籍皆其员也且以三歳科举取士之所当得赏赉任子之所当出至于流外推恩锡赏亦其所当授者且以所当得之官使之防其名而不得其事可乎官以员为冗又可知矣窃尝谓用阙以处员量员而制禄阙有数而用亦有数是二者法不可紊也然则求所以为省之道复求所以处之者冝如何也且省数十小吏大吏一人之食小吏数十之食也有可并则并之有可罢则罢之但事不至废而省于廪稍之给者此省大吏之术也任子之初补与文学之初摄诚能创祠庙百千以处之分省大吏之禄以养之俾得理为考任虽薄其禄无害盖时异事异入仕既众而冗滥难革若是而冗员可革矣
　　营田防
　　天下之利皆生于无所用旱之舟水之车此无用之利也夫有用者人知竞而急趋之而无用者则不屑而弃之初不知无用乃有用之资防边不耕之田乃无用之利也今之江汉与巴汉乃昔之人所尝屯兵其地取其不耕者耕之以为食为息兵持重之计寛取民餽饷之劳国家知之置营田之官于其地盖得之矣恐言之未尽行行之未尽至愿陛下诏有司悉出意而为之今有司所患者不过曰耒耜钱镈之费耕耘芟筑之人耳诚使有司稍借其费又搜汰兵之老弱不任穿带者募防手之闲民杂耕于其地寛以歳月之力视其歳入之厚薄而为田官之殿最此诚裕民之一术也且治人之疾则必为之药而冀其愈陛下既知民之疾取有司寛剩之财以裕之是知其疾而为之也疾未愈而药不继陛下将何以忧之乎然则营田者亦裕民之一术也
　　武备防
　　文武相为经纬之术二者要不可偏废特所尚有缓急耳且人之身血气为荣食气为卫今特以荣气之强健而废其卫气可乎国家弭兵无事既已有歳自以为尚文之世然求所谓辅成文治以裨益政体者则未之闻陛下以神武不杀为威寓六兵于诗书之教庙筭深逺非草野所当虑然以臣所虑特其粗者尝谓虞舜干羽之舞人徒知其为文徳不知其以蹈厉之节而寓其击刺之威以明不轻用武也今之教阅之法亦昔人干羽之意虽曰文徳无废其武可也昔鱼朝恩老于兵间已不识郝将军之阵为李临淮遗法况不习其教者乎州之禁军县之弓手所以为教阅之法者寄其缓急之用耳欲用其人必资其教且小人非居安于无事则必使之为蹴蹋蹷张运其筋力驰骤其血脉习为冒险赴危之状目熟旌旗耳习金鼓而不慑怯者此教之以缓急之用也且自二十余年之间边圉绥静其可擐甲挽强者皆以老简汰其少壮者已不知战阵为何等事甚可虑也今之州县教阅者乃素备耳今又于教阅之法不得专意为之而废其事所谓禁军弓手州县冒法差役趋走指呼与众人同所谓教之者兵官廵尉以时一出按例为之遇春秋大阅有司未免有损经费而徒为玩习之具此何异棘门之戯哉臣愿行下州县禁军弓手不得违法差出兵官廵尉教阅之籍时稽考之以示安不忘危之意
　　劄子
　　学校劄子【己夘上殿】
　　臣闻学校者长育人材之地也如有美材必资之于良匠欲求人材之美而不为择师虽有材而无所用矣教官者学校之师材之匠也祖宗之法率以科甲髙者为之又以试中学官者为之不轻付也顷歳以来凡有出身官不问可否皆得为学官作为文字语言求丐庙堂徃徃得之至有甚庸缪者仅晓句读窃科目者亦得为之服几袭裳窃师长之寄为士子所侮笑有不登讲席不説题目书考迁秩以去且师之不择至此欲望人材之美可得乎陛下比年以来取藩府学之大者为堂除其余则举以付吏部依法差注是亦作新学校之意矣蜀逺万里大郡所得堂除者不过三四人其余方州则科甲当得者然后赴部今蜀士三歳一举十名中所得者无防人且一郡必得一教官蜀之余郡安能尽得科甲髙者与应格之人且安能人人裹粮万里取一教官阙于部中乎不若略为之权衡以比其轻重髙下而进退之今欲乞令侍从以上歳荐才可为教官者各举一二人籍记于吏部以俟堂除又三歳类试亦得试学官严其所取之目合格者登其名于吏部以次授之则滥吹之师不容簉迹矣
　　赈济劄子【庚寅上殿】
　　臣间赈济者朝廷仁政之一也要当以实恵行之务为虚文而实恵不至前日邛蜀扰扰是也且昔人荒政所用者常平义仓也顷年所至州郡徃徃应急那兊平粜之法名存实亡矣今朝廷所谓赈济云者诸司遵奉行下州县发陈廪设糜粥循习故事而已此外稍费支吾则束手无策不免临时科于上戸饥民因执符檄以求饱上戸有不能给则攘窃争夺之祸生啸聚杀掠理之必至盖相夸虚文徒惑民听反使饥民生心也况乎春夏青黄之不接秋冬新陈之或愆常歳有之万一更乘以歉艰物价翔贵指常平义仓以为实足以寛上户之责慰饥民之心前日卭蜀之忧未见其可惩也仰惟陛下临御以来轸念全蜀所以丰衣食之源为水旱之具亦至矣然常平义仓明知其仅存虚额而画饼可足以疗饥乎且如増料钱引给降度牒入粟补官此近歳州县兼足裨补仁政之一也或更指定一项钱物再申明常平义仓粜籴之法如昔人富人仓之类可得一年粮歳备应用无穷而不求之临时或可为善后计也臣言有可采乞自睿防行下戸部详酌施行
　　边报劄子
　　伏覩四川宣抚司西陲九月内连有防音此皆国家威灵逺暨将士久蓄之愤激于一朝取胜为快虽曰可喜而有可虑者敌久懐诈心隠伏二十年其发必不遽第时出以误我此其计不难破也天下之患曰久曰近而天下之兵曰竒曰正久者期之以歳月之外近者谋之于旬朔之间歳月之兵以其正而旬朔之兵时出其竒可也今敌情尚逺歳月而我以旬朔之竒恐彼未尽奋其隠伏之毒而我之力先屈矣近者敌寨累累近边以为果动则未有必胜于我之术以为未动则屯聚鸣啸异于常时此其心欲诱我以羸而困我以数我后战则为其所制我先战则致曲于我必然之势也比者刼寨两胜之又取秦州于一夕之战皆我先战而彼之大军未动兵法所谓出其不意故胜之胜则胜矣不过旬朔之利歳月之外不可不深图而熟虑之也譬夫以一壮士而与百穉子鬭以壮士之力驱而喝逐之无难乃求一搏而投之于顷刻之快则贲育之技至此亦竭矣今敌情悠悠巢穴幽深所驱者吾两河之赤子与契丹渤海之遗类以尝我而致隙而我悉力赴之无筭使果攻得其地能守乎此不可不过为之虑也且此特西陲耳其他并淮循江而上我之所以备御者不可不尽至于敌为无穷而我亦为无穷敌为不测而我亦为不测量敌虑患制胜于庙堂之上而授成筭于将帅槩此一方可以类推也今者西陲三帅皆以大兵出有司帑藏随费随给更一再举则累歳所储告竭当一取于民民且忧矣敌以多方误我惟深图国家无彊之休勿以目睫近效为可常姑以为驯致尅复之渐可矣天下幸甚
　　乞小路蛮都王承袭劄子
　　照防本州据小路蛮都王阿示状乞依卭部川蛮王体例承袭父官统辖蛮部未防给降告勅并换印事本州契勘先于绍兴三十年十二月据进义校尉小路都王郎即状为年老愿依卭部川都王例令长男阿示承袭官爵统辖蛮部探报虚恨蛮贼作过事所有见用印记系竹林锡窟鬼主朱记欲乞换作小路都王朱记为文本州保明具申本路帅司乞行申奏至绍兴三十一年准本司劄子坐准尚书兵部牒凖绍兴三十一年九月二十七日枢宻院劄子指挥依所乞关吏部出给小路都王阿示承袭父郎即进义校尉付身下本州给付所有印记自合就用元印行使劄付本州照防自后未凖降到告勅下本州给付縁阿示系是懐义向化专一探报蛮贼徃来作过委是忠欵可嘉及应副年额马数不阙者今照得卭部川蛮都王嘉祐年内酋长牟墨进贡朝廷防赐官爵后来牟墨死长子苴克承袭苴克死长子韦则承袭韦则死长子阿菜于政和六年三月承袭阿菜年老长子防备承袭父封其防备见系勅授金紫光禄大夫行懐化校尉山前山后百蛮都鬼主今来小路都王阿示乞行承袭委有上项体例除已具申尚书省乞早赐施行
　　乞减科买墨烟劄子
　　石比凖檄下本州和买印造七十四界钱引墨三千二百八十五斤石自到官后已节次买发过一千八百斤外寻检照旧案牍见得日前毎界所买墨不过二千七百斤往徃买发不足而今次所买过于毎界五百余斤縁本州墨工止有五户又所烧松烟率近生界比年以来烧烟人户多是借口采斫禁山松木窃虑日久别致透漏见今黎州数十里外一望空山委是于边防不便欲望台慈特赐指挥检照旧科所买墨数量行裁减却均敷下诸州出墨去处立为中制贵慿买发久逺遵守岂惟严防禁山边面亦不致透漏矣
　　乞科降盐本钱劄子
　　照防本州今月二十四日凖本路转运司公牒坐据蒲江井监申契勘黎州乾道四年分冬衣赐盐一百三十担半并乾道四年分歳计盐四百九十六担零在监至今未见前来打请乞下黎州差人将柴茆钱取拨施行牒州差人前去关请施行契勘本州元凖本路转运司递年科降钱引四万道应副支遣后来节次止以蒲州黒盐一千七百九十担零对折上件钱引四万道今本州自备柴茆脚钱毎年计一万二千余贯前去搬运归州科与民间纳钱应副歳计支遣常是积压敷卖不行后来更于绍兴二十八年元立科约数外添差使臣二十余员一年请给动以万计无可那融指凖又兼运兵衣赐绢帛卭州近年别无正色亦是折支黒盐毎匹不过六十斤上下又令本州自备脚费搬运縁自去年饥歉之后卖盐迟滞凡百用度并以黑盐凖折抵去年岁终积下盐六百三十余笼变转不行并有未请去年秋冬季及冬衣赐盐计一千二百四十余笼合用柴茆脚钱三千八百九十余贯亦无指凖至今未曽打请即因大段阙乏其官吏军兵请给盐不免自行变卖遂致侵射卖盐人户月额徃徃破家逃窜诚可矜悯石窃详前项蠲除闽山钞盐指挥其即与本州科配民间卖盐事体相类在于穷边尤系利害理冝优恤欲望台慈特赐详酌将今年合应副本州岁计盐住行科支依旧年未措置折盐已前时暂那融本钱引四万道降下本州充今年一歳省计支遣所贵少蘓民间变卖急阙困苦之用所有蒲江合支本州黒盐仍乞自使司均敷应副成都府或附近州县支遣亦少减两州支移脚钱之费
　　国子监防详安鼎补韵畧错误劄子
　　按礼部韵畧同亦作仝崇亦作崈疲亦作罢之类并系两字一义礼部韵更不重出止附注其下今防详到蠈字蟊蠈之蠈欲下注云亦作贼防字虡业之防欲下注云亦作业按经防虽借贼为蠈借业为防即是两字两意若更注亦作字于其下如礼部韵例是合两意为一意两字为一字也窃见蠈贼防业礼部韵自有本注分明只合依本注两两分押不合更添入亦作字与礼部韵所注亦作字以相溷乱转使举人疑惑委是难以施行
　　表
　　贺冬至表
　　干用九于天下式显帝符复来七于地中永隆化国光生黼扆欢动绅緌恭惟尊号皇帝陛下刚健日新聪明时宪观文察变既望云物而书斋心服形以待阴阳之定隆五日一朝之养享千秋万歳之期臣出守边符再奉召节仰瞻双阙不违咫尺之威与从八能誓竭防埃之效
　　防庆节贺表
　　中国其有圣人诞弥厥月大功而为天子于万斯年举得欢心同归庆治恭惟尊号皇帝陛下循尧之道继文之声圣徳本于好生神武行乎不杀克嗣无疆之厯坐隆有永之期臣出守边符入奉召节方寸玉陛虽阻奉于瑶觞咫尺威顔行伏瞻于象魏
　　天申节贺表
　　圣人退藏于宻益显重明天子必有所尊亲逢盛旦举归庆治普洽欢心恭惟尊号皇帝陛下道妙难名功成不处抚二百载中天之运成三十年必世之仁厯数有归知上皇之乃贵明圣迭作惟文王之无忧臣久去阙廷逺乗边障属尧蓂之初度腾嵩岳之三呼敛福用锡厥民同臻有极大徳必得其寿仰祝无疆
　　黎州贺冬至表
　　圣人有作先天而天弗违化国初长御日而日不失懽忭之极率普所同恭惟皇帝陛下复见天心干行物首惨舒独运辨六气以储神消长得冝协四时而观妙云物备书于鲁史厯年永卜于周正孚恵而信在中敛福而皇作极臣身縻逺服目遡昌辰老歳月以乘边未辞蜀道仰云霄而称庆尚想汉仪
　　谢厯日表
　　出佩麟符中颁鳯厯大矣帝临之赫粲然王度之新窃以天道有生育之权难于推测圣人敷简易之徳所以范围庸示邦条无轻民事恭惟皇帝陛下祈年有永嗣服无疆至诚与覆载相参大信如寒暑不失臣敢不益勤本务恪守遐封齿髪屡新任坤维之留滞毫厘勿爽奉乾造以周旋
　　又
　　测土圭而正影再造庆基调玉烛以分光例颁逺服式循旧贯只奉新书恭惟皇帝陛下久则生神积而化圣日迟速而有度天后先以弗违法象得尧舜之心律厯纠汉唐之步天下用九而治既底雍熙王者奉三无私靡容僣忒臣敢不周旋边政劝课农功入奉晨昏视桑隂而自惜出分宵旰无黍晷之或欺
　　眉州谢厯日表
　　王者奉三无私仰承尧运乾元用九而治爰及夏正遵旧贯以敷休拜新书而登受恭惟皇帝陛下贲文曽饬泰治方来淳者表王道之无疵熙者彰帝载之有永执两端而恭已敛五福以锡民底日以授百官仰飞龙之在御次春而大一统颁治象以维新臣敢不仰对明时誓坚晚节惜奉亲之寸晷激事主之孤忠鳯厯改元固以接千歳之统麟经纪事尚可补四时之书
　　又
　　次春而大一统益茂圣时防日以御百官逺颁侯服惟皇锡福与世作程恭惟皇帝陛下天覆尧仁日跻汤徳御身以六气之辨扇物以八风之和协星纪之方周考歳端而布闰阴阳大妙水土克平鳯纪千龄已递烦于推策龙飞四海足可兆于丰年臣敢不视晷事亲勉期奏计夏时协序仰旧贯之足慿魏阙驰神及新年之可贺
　　黎州到任谢表
　　半刺新除滥叨申命一麾改授洊出误恩既见吏民具宣徳意朝廷所以望臣者不薄孤生所以至此者有由祗荷宠灵尤深感涕窃念臣学惟泥古愚不适时偶奏第于乙科免力耕于丁籍间防召对叨寸进于上庠遂获执经陪诸生于下坐教道无术纠率罔功为亲补外者已跨十年去国思君者寖歴三任引遡龙飞之日课功马政之秋许投老以乘边岂自新之无路此盖伏遇皇帝陛下沉机独运圣造无私因垒崇降秉文心而修教舞干苖格躬舜孝以通神知臣之持义或能守边察臣之不贪或可互市致兹孱陋预有委抡臣敢不移孝为忠悦近来逺勉遂安舆之养不辞叱驭之劳六诏瘴烟誓竭殒身之报九霄日月尚余奏计之期
　　渊圣皇帝慰表
　　讳承万里本自流闻义激羣心至于殒越功成不宰法在可传重惟前人艰难播越之勤用肇今日恢复休明之运日车未返仙驭莫追皇帝陛下性穆尧仁心因周徳孝弟旁达虽足贯神明之幽熙洽所钟更当思社稷之大益宁宸极务节圣情臣限以守藩无縁趋赴
　　状
　　进易防论语説状
　　性入者无形理入者无象性理二者圣人独得之学述所自得修其语曰词令以为斯文之懿也尧曰文思以思为用舜曰文明以明为用曰思曰明自内融洽而非外铄谓不如是不足以发舒纯粹敷为三纲五常经纬之具也阴阳象数深之而不精刑名法度述之而不尽盖徒迹一偏之文而昧于穷理尽性者圣人之道日逺矣顔子之于文欲罢不能其曰虽欲从之末由也已何説也子贡之于文可得而闻其曰不可得而闻者何説也且以六经观之皆圣之文性理所寓日月大明有目者咸观雷霆大声有耳者咸听不知其所谓不可得而闻与末由也已二子果何所晦昩于其所师承也得非以圣人性理为独得之学欤循其所自得以求所传之心则六经之文皆其寓也六经之文易为之深诸子所以绍述于六经者论语又为之蕴学者欲有求于无形无象以究圣人之道未见有舍六经门户而造堂室者也曷亦次第量力以驯致其深浅所入于二书者虽未至于圣人忘象忘言之学然求之于帝王之心传阙里之家法于性理悟入二书者其防是乎推修身绪余而措之于天下国家其谁曰不然仰惟陛下以舜之文继尧之文父子一学授受于六经日新矣巍乎其词与天无极渊乎其防与海同深颁于教条诸侯之虑无所遁播之事物百姓之用莫能窥至其隠于常胜之道庸示不杀之武者积久生神皆此中流出虽使顔子子贡复生委质圣代于金华絶业尚不敢拟议况如臣辈碌碌肤受者哉静念向者备员上庠以学专席寻即外补以学为职躬自履践因事施设未尝一日不学而所与共之者所至羣生徒而教之相与磨以防泳圣涯者实不敢欺于心以取愧于天下以流为非圣之习如是而已顷因生徒缀缉臣所説易与论语防成编次易则取六十四卦彖大象而槩之曰外防论语则以已见折以诸家所长而为之説不敢自谓于二书有得去朝十年再防收召无以仰裨圣治美芹之荐采薪之义或有取焉谨并臣近所撰五箴别纸缮冩随状上进以闻
　　策问
　　问退之为蜀之日子厚为越之雪夫师至于二子可无憾也然尚以怪取吠是知师道固难矣师固以道教人也学者受其説行之终身非若今之传授句读仅能与乳褓争长虽日更一师初不损益也言师人则亡矣其道果尽无传乎诸弟子以有若似夫子而曽子有所不从如曽子之意必得孔子复生而后师之则师道废矣然子夏曽子各以其説教授其所以授学者果出圣人之意乎秦人焚书而赖以不絶者师道在也汉兴六经各习其师名为专门如匡衡有师道可观如张禹有师法可试夫六经亦多説矣而所谓可观可试者果何在乎诸君之学岂但句读其必所傅有素试为言退之子厚所以取怪于人与夫曽子所不愿于有若而汉儒各知有师传者愿共学焉毋畧
　　问贾生董生汉所谓有用之学明于治乱安危者也刘向以贾生比伊管以董生比伊吕夫伊吕王者之佐管仲覇者之佐向举以许与二子贾生表饵之説人以为防董生天人之説人以为缓夫二子之学不见试与夫试而未尽固已不幸而防缓之讥不免于世俗成败之口今试优劣二子所学与夫所遇之主可以比拟于伊尹吕望管仲者以无轻刘向之言不然汉无士矣问仰惟国家兵兴以来无利不然皆有术不至浚我以生者盐铁酤有取于常赋之外民皆乐然输之亦知其所不得已自以其力所当勉者也昔汉之所资者巴汉之粟唐之所资者江淮之财尚能各以一方之储足用天下则欲合二代所资以为今日足用之计茍有可以寛纾吾民而不乏于公上者愿闻其术
　　问仰惟国家版图之旧自河以南半沦敌境迩者天心悔祸以开神圣恢复之运王师所指民相与壶浆先道喜见汉官之临江淮以北关陇以西复为王土舆地所志可考而知然知所以复之而未知所以守之则悠久之虑庙筭亦少劳矣窃计所复境土徃来敌冲锋镝践躏荆棘荒芜亦难乎其为彼民矣户口不足则无兵耕稼不复则无食事力交病计将安出焉欲分兵以守之乎则沿边之屯势各有不可分也欲移粟以实之乎则饷道之逺力有所不能支也然则建牧守命将帅重其权委之措置而责效于迟久诸君试迹昔人南北相控制所尝讲者亦一説也
　　问贾谊陆贽之学搢绅先生喜称诵之谓儒者之文有益于世用不徒为纸上空言莫二子若也窃谓谊在汉犹有纵横策士之风贽在唐犹有科举进士之累不然何所言之多而施于世用如是之落落难合也世之读二子书者未尝不追咎时君用之不尽而叹二子所遭之屈抑自有説乎今国家崇尚史学诚欲得如二子者而尽其用使之无空言不遇之叹如昔人者诸公当自得之
　　问天下事成者不可壊而者不可不革前后之相因唱和之相应鲜有不出于斯二者易曰干父之蛊者事之不免于而裕父之蛊者则亦无壊其成因其成而新其足矣此所谓克家之子举善去恶尧则知之而以累舜于耄勤总师之后者舜今日即位而明举八元去四凶而天下安之如出一人不改其无为之治者天下事则新之而成者终不可壊此昔人论损益而不及二帝者有説也仰惟新天子即大位今甫周歳矣仰遵太上皇之政如尧舜父子授受一家未之有改也至于举善去恶天下颙颙倾耳拭目以仰望于新政者事孰有先于此者乎寛大之令优恤之科以形于诏防者郡国奉行相望邮传皆可考也愿与诸生订之















　　钦定四库全书
　　方舟集卷八　　　　　　　宋　李石　撰论
　　刑狱论
　　生者易之徳也易以是生天地生圣人圣人又以其徳之生保天地之生又以复于易之生生生不穷易之所以不息者生徳也且圣人权生物之柄以立于天地两间乌能保其生而不杀也哉其所以杀者乃其所以生虽天地亦用此以为生之消息以时之代谢为物之荣枯也孔子曰古之聪明睿智神武而不杀者韩康伯释之曰服万物不以威刑其所谓神武者无刑之刑不杀之杀也大刑无刀锯而化小刑无鞭朴而教肃然者得于不怒凛然者得于不诛凡吾之甚武者皆聪明睿知之运易道鼓舞不测之神此需讼师所由以次序相受为卦也饮食者人之所须以生民勤于求生不计所当得以至于两竞为讼其启端甚微其取用甚细天地不禁圣人不呵凡以遂其欲生之意使不至于夭阏疵疠乃已故于讼之大象不过曰作事谋始以塞有事之争心用狱勅法则寓之噬嗑噬嗑者犹自口吻余食除去其间未果于杀此无刑之意非特无讼也然人之争心宁复有既一讼不已众讼之兴众讼则鬬矣此师之所以次于讼小刑不已必至大刑自然之理一杀不忍况众杀乎鞭朴不忍况刀锯乎故于师之大象不过曰容民蓄众以见其所受之众所生之繁尔至于萃然后除戎器于谦然后利侵伐于豫然后利行师亦未果于黩武也大抵易六十四卦而言刑狱者凡六卦皆易之生徳所寓天地资其生圣人权其生其为刑狱之词槩之曰不杀之杀生中之杀也系词曰生生之谓易曰生生者生天地之生生圣人之生其生之大矣乎中孚则议而致信旅则审而不留丰则折之欲其不用解则宥之欲其无过贲则明其政而已于狱有所不敢者不以刑饰政故曰六卦者易之生徳也唯噬嗑一卦着之繇词何也以明饮食所自除去口吻之间争不至讼众不至师则周仁之始基也文王生纣之世身被羑里之拘见炮烙之威肆虐吾民心有所弗忍着之繇词异于他卦如是而已春秋之世失周家忠厚措刑恻怛之仁三千之刑日益烦而吕侯之刑日益甚以需致讼以讼致师何其纷如也然则孔子大象释词非特着文王之仁而圣人无刑不杀之仁备于此矣抑尝论之易治天道春秋治人事以易之天治春秋之人天人之统相为用久矣而易为洁浄精微之教者孔子推易之无杀以止春秋之杀也而记礼者以其流失之于贼司马迁至以申韩配之曰原道徳之意者以道徳之刻其洁浄精微流为申韩刑名之深呜呼孔子象词微矣抑亦史迁之误欤
　　鬼神论
　　无者有之极而易为之端也君子能探其端而致其知以知无之所自所谓极者天地万物亦各有极会其极以归于无则鬼神之道可自无而有也且易之肇端于无者气也太始者气之始太素者气之质太极者气之无而天地万物因其气而有始因其始而有质因其质而有极极之于无则漠然旷然卒归于无形而有气者鬼神无遁形矣能于鬼神致其知则可以知人人者天地万物之一因气而有形有形而极于无形是气也系词精气为物游魂为变知鬼神之情状索之于防漠无眹不可测识之中则游魂之形犹人之形也由是知人之生死司命于天而统气于易自伏羲画卦八而索之而有三坟先儒谓人之始生腾光于天者为连山之艮艮为小石陨石则为星气此则精气为物也文王因八索而重之为六爻上下卦亏盈犹月之有魄魂即魄之化化分上下此则游魂为变也是二圣人者皆知易变化托鬼神以妙其道以诏天下后世不曰鬼神而曰卜筮者寓其妙于蓍也故孔子首于干大人之释曰与天地合其徳鬼神合其吉凶是以易之蓍知人之为鬼神也请以卦爻象考之曰上帝曰神道设教则神之槩也曰鬼方曰载鬼曰伐鬼则鬼之槩也曰先王曰祖考曰庙曰社稷此天人之鬼神也曰牛曰牲曰禴祭曰荐曰享曰祀此鬼神之食也曰史巫曰祭主曰二簋曰匕鬯曰用茅曰用圭此鬼神之器也凡人之有求于卜筮者则蓍告之以其祥使民心惕惕知所敬畏因蓍以信卜筮因卜筮以信鬼神因鬼神以信易而易道无余蕴矣且易之肇端于鬼神生则人之形死则鬼之气廓廓然卦象所寓皆圣人之教易之探端也若乃子路问事鬼神而夫子答以未能事人安能事鬼诸子未能深窥圣意乃曰不语怪力乱神者不知夫子为春秋诸侯祭非其鬼逆祀郊禘非礼者设非以是为鬼神之教也因读易知五经所以言鬼神之端皆原于此而有感焉故备论之以破世之言鬼神者之惑
　　龙虎论
　　象以像为义卦爻之画莫不皆以其象像之而万物之体具矣且伏羲之画三画也而具五行以立天地之数以三为五而六体已具一为竒二为偶至三为五因五而五之则天地之数也天地之数具则五行之数具或以刚乘柔或以柔乗刚初与四二与五三与六相应为用而象中之像成矣云龙者水木之像也风虎者木金之像也干以纯阳之卦而有龙虎风云之像以二五君臣相应精神变化隂阳竒偶之用也以二为阳中之偶乗初承三则成离以五为隂中之竒乘四承六则为坎水火之会则二五中气混然防乎五行之像此云从龙风从虎所以具于干之六画矣以干比坤取象犹是也坤六画皆隂而有取扵马之牝者马火畜也上六取龙之战者龙阳类也以天地之杂曰龙战隂疑于阳也以乾坤二卦取象为他卦之例皆象之变化因卦爻而寓其像鳞介飞走□蠕肖翘有目有趾者无不具此乾坤卦例也乾坤取象之外他卦言马者一繇九爻晋屯贲大畜明夷睽涣中孚八卦是也言牛者一繇七爻离无妄大畜遯革睽旅既济八卦是也言豕者一繇三爻大畜睽姤中孚四卦是也言虎及豹者一繇五爻履颐革三卦是也言羊者四爻大壮夬二卦是也言狐者二爻解未济是也言鱼及鲋者一繇四爻剥姤中孚井四卦是也言龟者三爻颐损益三卦是也言鹿者一爻屯卦是也言防者一爻晋卦是也言雉者二爻旅鼎二卦是也言隼者一爻解卦是也言鸿及鹤者二爻渐中孚二卦是也凡此四十一卦乾坤龙虎马牛以后所称物类仅十六种因卦爻所占以别其象刚柔缓急巧譬精喻物无遁情者皆天地五行数之所囿非易孰能具之非圣人孰能知之哉尚有所可得而拟议者如説卦所载先儒几以为占筮之学所未深悉学易者惑之有三焉何也言伏羲八索而不及文王他卦与经所引相反一也八卦所为物命凡八以震为龙不以干为龙以干为马不为龙坤为牛不为马震为马之四种坎为马之五种此二也兑为金而干亦为金巽为木而干亦为木果坎为木之多心离为木之科上槁艮为木之坚多节五行之数不定此三也施之卜筮穿凿迁就似不可执一而巫祝得以抵牾圣説此不能不惑而先儒以其丛脞杂乱举归之卜筮可乎固有渉于性命气血如坎为耳为加忧为心病震之为决躁巽之为躁卦似与素问黄帝岐伯问对相通不然伏羲用易以来黄帝尧舜禹汤所学专出于易以治身治天下岂无一语及易坐待文王孔子然后为全书并与学者辨之
　　利渉论
　　易以象为主象以卜筮为主卜筮所至则意所至意至则忘象可也用易君子各以已意求易卜筮先之以为已利不利之符而吉凶悔吝所系如禀命于父母受教于师友此象得以专之而致其信以契夫人意意得则象可忘矣且利渉大川云者象以水为险也以为取需之坎乎而意不在是象以舟楫为行险利渉之用而有取于涣之坎乎而意不在是象以为坎之水凡卦之坎者皆得以利渉不利渉为言而坎之重险乃不曰利渉不利渉则其意所取于卜筮先之者端有在也以经考之繇言利渉大川者七曰需曰蛊曰大畜曰同人曰益曰涣曰中孚繇言不可渉大川者特讼之一卦耳爻言利渉大川者二曰颐之上九曰未济六三用渉大川者一曰谦之初六不可渉大川者特颐五耳曰繇词曰爻词初若以象为主乃不在于坎之水不在于舟楫之用不在于重坎之险一卦一爻各有定象以寓其利与不利似各有意唯君子所以用之者何如耳曰需者取其疑而有待曰蛊者取其而有干曰大畜取其蓄徳以成其大曰同人取其立志而有所同曰益取其迁善以改其过曰涣取其难散而可以行曰中孚取其至信而有所格若夫讼者天水相违两竞以刚险为讼此繇意所不取也卦有六爻爻具六象则六意之寓不可槩也颐之六爻而意有可否之分颐以正为养在已者未正而拂人以为养不若上九养正得吉惕然居髙自危此二爻可不可之别也未济则以三之过凶为忧谦则以初之得吉为福此爻词意也大抵易者忧患之书而繇与爻皆文王之词其曰利渉与否者择利避险游世以求免忧患而已卦六十四而利渉之卦七爻三百八十四而利渉可渉之爻四皆以象寓意君子茍有得夫意之所先卜筮可无而象可忘也天下之险非特水也虽行平陆安车缓辔有不免者吾将以我之无心感于卦爻之无心此圣人得意忘象之法也
　　大人论
　　圣人以立言为法非茍而已也大者小之积也易始于三画八而八之三而重之以成六十四卦三百八十四爻易因是以定象立言圣人因是以制法取其变化不穷以推其所积之效非一日之力皆习而成之也传曰性相近也习相逺也此人变化之习也繇之言大人者主一卦之义爻之言大人者主一爻之义其为大人则均其所以定象立言因言制法则有间矣干者卦之首二五者爻之尊以干统天则为天之大人以二五为君臣之大人以此调一天下亭毒万物措诸事业而闗诸百世皆大人职也积此以临涖于有作者大人之圣也积此而鼔舞于不测者大人之神也凡易所谓天之隂阳人之性命以探赜索隐极深研几者大人圣神之运则总之曰易道之变化也且以文王重易而曰以繇立言明忧患所自以为大人者始于干之爻故夫子释大人之辞曰天地合徳日月合明四时合序鬼神合吉凶其极也先天后天天且不能违则其大之积为圣为神有不能名其大文王之説吾夫子之説唯孟子知之自可欲之善有诸已之信充实之美至于光辉之大人者已四其等矣皆积小成大之序则圣神者果易道之变化无疑矣且以文王之处忧患也皆因卦寓词因词寄意以为大者对小之称也大人能容小人小人必不能包大人岂止倍蓰十百千万之间哉否之六二曰包承小人吉大人否亨否则闭塞不出为义此大人容小人包承含忍无所不至以避其患害而已革之五则曰大人虎变上九则曰小人革面其始也大人用其大者以受小人小人自当悔罪革面听命不暇大人特取其顺上不责以全也故曰大者对小之称也以讼则鬬以巽则顺以小受大之术也其处困也守正以待时其处蹇也无终蹇不振之理此言大人能养成其大以受天下小人之托亦有时也其所谓时者处忧患消息之时天之时也若夫萃者文王受命之符也假庙用牲可以有为之时于其象曰君子以除戎器戒不虞此为文王设也于升则曰勿恤南征者文王为西伯纣犹在上太公未归曰大人者以为纣与太公设如干之二五不以纣为独夫而忽之文王之以此授武王武王用十乱之佐君臣相为利见如干二五也至释离之象则昌言之曰大人继明照四方以明武王为子继其父西伯之明重光奕奕丕显丕承以周代商易之大象言大人者异乎爻之词唯此而已然则作易者之忧患乃文王忧患见于躬行者如此其审矣夫子潜心文王孟子愿学夫子推明次序所积不可超躐而至曰圣曰神文王爻词繇词未尝及之观之彖曰圣人观之彖曰神道而系辞所称圣神犹曰自画易以来至文武相为授受以其圣圣神神妙易道于天下所以为立言制法者故曰文王之意夫子知之夫子之意孟子知之
　　世数论
　　易之为八卦明矣以二索六为六子此伏羲之画三坟之书初不待文王之重而后具也文王特因其八者索其八而八之自八以下以阳从刚之竒而为阳之羣曰隂中之阳也以隂从柔之偶而为隂之羣曰阳中之隂也隂阳刚柔错综成文而六十四卦具矣亦初未尝有所加减损益于三坟之书独于连山归藏之中取其所谓易者因乾坤而定名由八已下八八而索之为繇词为爻词孔子为彖词为大小象词以文王之易为正而定名曰周易故曰吾得坤干焉三坟未亡乃曰賛易道以黜八索者何也且以乾坤为父母以六子为子子各有子父昭子穆传世之法也卦之有世必自其父母者始父干而索震坎艮子之从父也母坤而索巽离兑子之从母也要之不出八索八之数三坟同实异名虽吾夫子有取焉而説者以为专出刘牧似未通也牧之论不过以干索干之重为一世以干索震之重为二世以干索坎之重为三世以干索艮之重为四世以干索巽之重为五世以干索离之重为六世以干索坤之重为七世以干索兑之重为八世备矣以干六爻为例则他七卦者八之世可槩为八索之法以卦而四维之隂阳各分其羣而按之以河图之数似且三十年为一世人之昭穆之世也若乃易之世岂止三十年而已哉大用之则大小用之则小星翁日者所不能尽知天地万物举不逃于乾坤二篇之策者用此世也其大者日月星辰之行璿衡律度以古况今千岁之统世传如一其小者一岁四时寒暑代谢圭黍不违大率以卦为主而以隂阳刚柔随其所用为世之变爻以卦变为气一气斡旋为易道神化之运曷有穷已哉
　　岁月论
　　易之有日月也由隂阳之分也六隂六阳以定一岁而各职其分隂与阳类以肇成岁功一卦軄六日六十四卦之数凡三百八十四爻因以歴日月之度以测其度之所底刚柔消长吉凶祸福之变故曰易之有日月者隂阳之分也且始子终已六阳也始午终亥六隂也此一岁十二月以立日月之经而以六日一卦者为之纬或计之卦或计之爻此日月岁之次序也且言终日之卦三干豫既济是也言三日之卦三蛊巽明夷是也言七日之卦三复震既济是也言月之卦一临是也言三年之卦七同人习坎困渐丰既济未济是也言十年之卦三颐屯复是也言三而不曰岁月日凡八需讼师比解损革巽是也繇词言三者二防晋是也尝以次叙论之阳生于子为复之初九繇言七日来复者起于中孚之六日至复初九则七日以一卦一爻为计阳之方来以会朔迎气此进之也至于四阳为临则恐其已过为隂所蹷故先期而告之曰八月有凶九四之阳变为六四之隂则为八月此以卦为月也干言终日者干九三一爻之计不终日者豫六二一爻之计此以爻为日也蛊之三日天下事至如干以克家之子尚且干之以渐况天下之事先后甲者巽木申命犹风之振山落木也先后庚者巽木兑金兑巽易位金木更相旺囚自巽至兑此以卦为爻之日例也丧贝丧茀所丧甚轻有不足逐坐待其归一卦六爻之变而自得也三年者或在下卦之上或在上卦之上或在初或在中或在终一卦三爻三年之例也十年者一卦六爻之变颐之守正师之自用屯之女贞复之自迷一卦四爻之例也其不以岁月计而言三者皆三爻竒偶之数可以类推也大抵易道以数为本六隂六阳分职一岁之用震离兑坎分旺四仲余六十卦归竒为闰三百八十四爻曰岁曰月曰日如指诸掌矣
　　君子论
　　易之为书也文王初为爻繇之词吾夫子益以大象统一卦意而为之词曰君子者谓天下后世君子公称之也凡有三説焉一曰行道之君子二曰修身之君子三曰治世之君子而易之见于用者尽矣伏羲三画索而八之文王六十四因而重之孔子十翼系而翼之包六极统三才以倡其学于后世凡易之道率本三圣为五经所祖行道之君子也穷于性命达于死生洗濯徳业研极几微咸恒以息其谬用之心损益以择其可为之事六气以调节四叙以消息出处语黙无一不在此修身之君子也五常所纪三王所尚文质不同刚柔各异礼乐法度律厯法象治乱之术安危之符愈取愈有受命如响此治世之君子也三君子者天下后世之君子其施于易甚公所以行道所以修身所以治世则有别矣吾夫子因以统一卦之体先总其数命之曰大象者六十四卦而君子用易之目特五十三而爻之所谓君子凡十爻八卦无预焉者盖一卦以总其体一爻以散其用不可一槩莫不皆有序也礼曰洁浄精微易教也文王之渊懿孔子五十学易无大过君子先体易道之大以范围此世敛以修身推以治世而体之为用无乎不在故大象所统君子之外有所谓先王者七有所谓后者三有所谓上者一且伏羲至周文武制作甚备所称先王知其为周之王也告命省方亦知其为周之后也其所谓上者以上对下为义也周之衰也君子少而小人多犹剥以五隂剥一阳无难者故以君子容小人而为庐小人载君子而为舆上下相养茍于无事如春秋战国之世孔子读易伤周道之衰而有感于此故不复以君子统象而以上对下为言也呜呼天下后世之君子尽矣自伏羲画易以降五帝三王周公孔子凡有得于易者不论有位无位为君为臣皆其公称也如诗人则以王者为君子左氏春秋则以人臣为君子或以孔子为君子论语则以子产子贱为君子此君子公称之例也至于易之所谓君子往往间有对小人为言何也君子小人之辨亦天下后世公心之忧也文王忧之孔子亦忧之文王书之于爻繇孔子书之于大小象其于忧世之心一也其于否泰致其去来消长之势于遯则曰君子以逺小人不恶而严若夫春秋笔削褒善贬恶于君子小人黑白泾渭之不啻易致其理春秋致其法此又专出吾夫子之意其忧又倍于文王也
　　四徳论
　　道出于天以干为体徳出于道以仁义礼智为用以天而统于道则一气隂阳之分为四时曰元亨利贞者统之以干也以道而分于徳曰仁义礼智者会之以信以肇乾道之分而四徳具矣文王之言曰元者善之长一气之运自其元者始犹之春蠢万物之发生也亨者嘉之会品彚相见盛大之期犹之夏假万物之亨会也利者义之和气之揫敛肃杀不可以过犹之秋裁制而收其利也贞者事之干贞者止于贞犹之冬终岁而毕其务也此本文王之词孔子再释之则知四徳之为四时矣而统以干者会于一元而人得之者为五常曰仁义礼智而合之于信也窃尝槩之曰天者强名也又何徳之可名因天为干因四时为元亨利贞因隂阳而为道因道为徳因徳而为仁义礼智此近世刘牧之学也牧之学不过以道为徳取其合于人心同体异用者为之名故以元为仁以礼为亨以义为利以智为贞因文王之言孔子之意叙而释之也或曰天以其自然以合乎人之使然者故以一道为徳以四徳为仁义礼智之分皆彊名其天与人者此説非也天之与人自然之合也人岂有外铄之天哉孔安国之疏子思之説曰天命之谓性率性之谓道修道之谓教云者天人自然气质无碍冲融会通无或间断其趣一也天以隂阳为道命人以为性性即道之出于天者未逺矣天以五行分四时而寓其鼓舞不测之神囚旺乗除其来无端其去无迹也木之神生仁火之神生礼金之神生义水之神生智故率道为教此合四徳以统干合四端以统信易之中与中庸之中皆其自然非勉彊矫揉至也且六十四卦具四徳之卦凡七若非干以统天以合于五行之土以元亨利贞合之于干以仁义礼智合之于信为五常以土之中合信之中以应五行则六卦之所谓四徳者皆可以抗干徳而天失其统然则干之四徳者诚异乎他卦之徳矣自坤以下论之其配于干具四徳曰坤元亨利牝马之贞而已其他卦之四徳皆称其卦之大小以为之徳一气有所分而不足于天一卦有所统而不足于人自四以降或三或二或一或无或有或先或后或吉或凶离文以取义合词以取意皆用此例也呜呼在天则为道在人则为神易之所谓自然者大矣哉
　　时义论
　　时者天之时也天可为时人不可为时人为天地之先后而奉时周旋者斯可矣且有治有乱有安有危小则一身大而天下所遭之时有不同者岂人为哉天之时也唯君子能御其时以探天之机因时移易者易之不常也所谓义者宜也无适不宜也用者通也无适不通也义而权其宜用而求其通一以适时为正犹曰天之四时也春而生之夏而长之秋而收之冬而藏之因卦取时以随易变化者则系之人矣故君子之于易也时先之义次之用又次之干曰时乗六龙以御天者一唯其时而已君子渉世忧患思其义择其用曰时者无适而不宜无适而不通转祸为福消息盈虚之理凡系命于天者人定得以胜之自非圣人君子畴能克此哉抑尝论之吉人凶其凶不可谓凶凶人吉其吉不可谓吉此祸福倚伏之理唯圣人体道于易之变而知其天人之符也时义之卦凡五曰豫者恐其为逸豫之豫曰随者恐其为诡随之随曰遯者恐以遯自惧曰姤者恐以姤自屈曰旅者恐以旅为处此五者皆当权其义之宜所以为大也时用之卦凡三曰坎者险之所当畏其亨之可恃者以其心也曰睽者乖之所可恶其同之可通者以其志也曰蹇者难之所当避其中之有利者以其知也此三者皆当求其用之通所以为大也若夫时之大者皆天道素定而不可易无义可宜无用可通一听天运而已其卦凡三曰大过者无一而不过天下方乱天乱之也曰解者无一而不解大难方散天散之也曰革者无一不革天人混冥在治而乱在乱而治唯天时之定非义非用之所能拘故特曰时大而已大抵卦必有时时必系于天而易之道出于天以神其变化而他卦者寄天之妙于一黙故不以时为言而十一卦独以时为言者吾夫子自以已之忧患同众人之忧患宜于义者五通于用者三言时而不及其用者亦三余五十三卦不言时者于圣人彖象自无隐词
　　古君臣论
　　孔子定书断自唐虞以及三代乃不及伏羲之书契伏羲画易孔子作十翼而彖象言古君臣乃不及帝而独言王者之代何也文王以忧患重易孔子传文王之心而有得于易故取古之君臣专及王者之代以明学所授受不自他出也且先以文王明之文王以西伯重易商王受在上西伯羑里之囚故有忧患宜曰西伯不曰王也象之言君则果文王之疑也曰帝乙曰髙宗曰箕子吾知其为商之君臣曰王者知其为文王则周公之追王无疑也韩宣子适鲁见易象与春秋曰周礼尽在鲁吾乃知周公之徳则追书西伯为王者果周公之书以子王父之礼也太史公曰人更三圣世歴三古以一圣配一古及文王而遗周公以子统父之理也曰王用亨于帝王用亨于西山孔子释之曰顺事知文王以西伯事纣以臣事君惴惴然不敢少拂纣之怒心故能以西山之业有天下而自达于亨大也孔子于易诚潜心于文王得之矣象有文王则孔子之彖言文王象有箕子则孔子之彖言箕子象有汤武则孔子之彖言汤武有其词则述其词有其义则思其义大抵孔子因文王之作而有述犹周公文王父子之文相先后为全经也至系词十三卦制器以卦寓象则伏羲神农黄帝尧舜皆有所制一卦一器五圣人者先有其器然后别之而寓诸象以形容之此孔子传以述词而为义也且以帝乙归妹言之泰之六五则以五之隂下应于二之阳为震兑之互体以归妹为言此象也若夫雷泽之归妹则以震之长男娶兑之少女亦以二五相应曰须曰娣则因爻隂阳以寓象不专于互体也互体之学非必出刘牧自画卦以来即具之刚柔变化交相为用易道之所以神也必欲夺取之则汤文武箕子爻彖相戾是啓昔人以箕子为箕荄之説愚故曰有其词则述其词有其义则思其义施于彖象圣人心传盖相通矣或曰卜筮者神易之道圣人用易以卜筮为始可也文王处忧患见于日用曰王用曰南征曰南狩以此取纣而得天下曰得其大首至于公用圭公用射隼则公之为周公必矣若乃复之一卦则圣学之懿性命之极其于不逺复者则文王仁得之孔子仁得之顔子之仁又得之系词追释之于后岂特卜筮而已哉
　　御冦论
　　易道之难行也人情或失于隐或伤于察隐者欲其不知察者欲其必用易道人情之变两全之以求其通斯所以为难也其曰难者何也不知者欲其可知必用者欲其不用俾人之情各适于教化鼓舞不测之域君子所以神易道于天下也荀子曰害良曰贼窃货曰盗贼盗者皆冦也且隐于不知其类有三险狠忮戾以陷害良善欲人之不知欺诈矫伪以沽掠名誉欲人之不知贪惏贿赂茍利货财欲人之不知此三类者挟穿之奸乗扈之气其实冦也彼以其隐我以其察彼以隐之不知我以察之必用势必至于鬬兴戎之渐召乱之由此玩易之君子所深致其忧也孔子曰不逆诈不亿不信抑亦先觉者是贤乎兹神化之运孔子学易而知之久矣孟子又知之曰所过者化所存者神上下与天地同流夫唯神化鼓舞至与天地同流能使民不为盗者御冦之利有大于此者乎且以御冦之卦二曰防曰渐是也致冦之卦二曰需曰解是也防之上九以昏昧养冦则击而去之渐之六二以隂长冦则顺而取之此御冦之利也需之九三据非其位以刚不中持疑而致冦解之六三取非其有下体负乗失中而致冦夫以防渐稔冦而长养之不能必其去又以需解诱冦而来之此必鬬之冦鬬之则天下乱矣吾易之忧也君子于此盍亦思所以解其鬬者因人情之变而神其化亦必有道矣且喜则亲之怒则疎之人情之变也于是又有得于三卦焉曰屯曰睽曰贲屯之难睽之乖贲之无饰人情之至变易道之难行者吾能使之喜而不怒亲而不疎仇雠之氷炭合而为姻娅之胶漆焉以冦为婚者易之神也曰匪冦而婚是矣昔季康子患盗孔子答以茍子之不欲虽赏之不窃昔之以无欲治民唯尧舜能之故能仁覆天下比屋可封岂唯不窃其赏而已哉三类者举为可封之民矣呜呼安得用易之君子而与为尧舜之治乎















　　钦定四库全书
　　方舟集卷九　　　　　　　宋　李石　撰论
　　释老论
　　天下之人可与为善也乆矣闻释氏之寂灭老氏之清浄则慕之盖将诱天下之人而纳之于善虽圣人不能破也且以中国圣人尧舜文武周公孔子之道三纲五常可以修身可以治人粲然人伦具矣二氏者本物外为已之学初絶意于世然不即人而人即之何也人性之乐于为善二氏者适以为圣人之助甚多凡趋福而避祸惜生而恶死人情之所同其徒因此求售曰我可以致福我可以得生凡有求者无不获于是始抗衡吾道有从之而炽其説者纷纷多吾儒矣佛氏者起于秦汉之金狄而其书肇于张骞傅毅蔡愔译梵音以为华言其书则中国之书其真妄有无不辨也老氏者起于黄帝孔子犹及问礼其文五千言孔子未尝及之至秦汉之君其徒得以簧鼓天下二氏之教因以流传诚使中国仿其教以立治寂寞而自乐清净而无为无乱兵以扰其耕稼无烦刑以滥其诛戮驱天下之民而纳之于善虽尧舜文武周公孔子复生无以易此説也何至与之相矛盾而乍兴乍废乎悲夫
　　或曰佛生于鲁庄公之世昔人谓常星不见夜明是也老子孔子相先后以生皆周之末年三圣人者几若并生间世一何盛也曰斯三教相抗也欤诚使三圣人易地而出必不黙黙忘言皆能倡教为百世师也孔子六经祖述宪章皆大中至正之道纯帝而帝纯王而王亘天地穷古今万物共由出入之涂也老氏为周藏室史与彭籛相望史官也虽孔子知有其人列子庄子相与羽翼其説其流为虚无者非老氏本心也若乃佛氏左衽祝髪其弃五常废人伦非与世大戾乎而举世安之其徒今皆吾民则奈何文中子曰佛西方圣人亦以书为信也大抵穷理尽性使学者入道与周易颇合诚能去其不合而用其合则教通矣
　　孔子以六经述尧舜文武周公之道以辅成中国之治其曰攻异端者恐其害治也汉唐诸子以六经所出尊孔子之教并取二氏者排斥之韩愈是也其曰今之言性者杂佛老而言之也二氏者导人以恶为性乎将以空寂虚无为杂也又曰老子之言道徳吾有取焉若其絶灭礼乐捶提仁义吾无取焉呜呼墨翟尚同兼爱而愈取之佛不尚同乎佛不兼爱乎徇偏曲之私而忘其公持瑕疵之小而废其大取墨去佛则愈于论性亦偏矣祠庙象设黄帝周公孔子以来有之不独释老寺观也佛氏有祠起于鸿胪寺以待四夷賔客其流为白马寺像则铜狄之遗也老氏有祠起于周穆王化人之宫成于蓬莱三山金玉之阙至唐以李氏所祖为元皇帝庙曰太极曰洪禧散之郡国各以其徒实之曰道士曰僧只其教因以大振于世非特丹青金碧之美而又取山川岳渎胜处以敞其居唯人主之好恶去取不常至于风雨不动俎豆以时独吾夫子之祠视二氏有间矣按唐六典道士观总一千六百八十其号曰法师威仪师律师链师居之僧寺总五千三百五十八其号曰禅师法师律师居之僧道男女以别以有行业充住持主其事官给五戒祠牒有违教者官纠之以法方外离俗防爱名出家至丽之于法其于二圣人可羞乎或问佛以寂灭老以清浄为治气养心之术以之修身则有余矣其曰息门桑门息为胎息之息桑沙则息之讹音本佛氏出也曰神人曰至人曰异人其流为神仙转丹炼气按摩导引老氏出也浑之以鬼神行之以福业老氏本以灵寳十斋为度世曰三十三天二十八天三清上境三十六宫无极至尊不可思议果何説乎佛氏以六波罗蜜为戒定三千大千世界一十八天八万四千由旬无有是处果何説乎凡此二氏欲用其教去其空虚诡幻无益于身而有害于教者可也
　　朋党论上
　　朋党立论尝起于小人而无预于君子何也君子者无心之心小人则有心之心也无心之心则于是非利害胜不胜无较焉小人则有心之心一切反是睚眦于锱铢颉颃于毫髪力以取胜胜以求鬬鬬不得其敌则如狂猘如蝮蛇不得一肆其毒则必啮土木噬草棘以发其怒乃已此有心之心也故鬭不已则胜常在小人不胜常在君子此小人之指君子而为説出于有心之心也君子端不以是疑小人以幸一胜处以无心之心也在易涣之为卦涣散也君子不立党以处小人而主于散也马则乗之逃其党于方来也机则据之拒其党于适中也躬则安之求免其身以无悔也至于六四则曰涣其羣涣有丘匪夷所思何也不得已君子与小人并位内不招权外不幸名居髙明之地绰绰然于是非利害无所决择不以小人为险陷而疑之处之以无心而已由是以知朋党之论尝起于小人以陷君子也向使君子亦以是指小人是敌也世之君子少而小人多鬭心一萌则雠君子者多而小人尝胜君子尝不胜是以胜不胜为分别也善乎箕子之言曰惟辟作福惟辟作威惟辟玉食臣无有作福作威玉食此威福之大柄不可一日假之臣下然则为小人窃弄所以兆成朋党之祸诚使人主执其大柄于上以分别是非利害虽隂阳不得用其变矧小人乎夫如是则防萌杜渐汉唐之祸可不作矣
　　朋党论下
　　以治生乱兆于无形以成有形者朋党之论也方其治也岂自意其必乱也哉其所谓无形者君子小人之不辨也君子指小人为党小人亦指君子为党其始也好恶是非之名异朋起而附和之日寖月滛因无形以兆有形而天下受其患而命之曰朋党者好恶无别而是非得以相杂揉于无形之中此治之所以生乱也逮其既乱也天下后世有公议者出焉曰此君子此小人君子无党小人指君子为党则亦已晚矣方其隐于无形也离娄不能以目视师旷不能以耳听而孟贲不能以力夺唯人主能操威福大柄而公其君子小人之辨以明是非之涂如尧舜禹汤文武之代则未始有朋党立名者威福大柄独揽之于上耳马与鹿有形之物至易辨耳赵髙乃指鹿为马取其疑似者以为之形以收秦人之权而用之御史不敢诃谏官不敢议者其兆在于以横议杀处士杜塞能言者之口以至是也汉之田蚡窦婴各用其党有首防两秃翁而不敢正言其谁君子谁小人者此秦余习气汉党之萌蘖也恭石显杀萧望之刘向力言以为君子必无党而汉党根株矣杜乔李固引颈就戮至使人甘心慕之蹈死以取名何也党名既出命之曰李杜之党为党锢传汉党成林矣且自其治以生乱自其无形以兆于有形萌蘖之根株以迄成林寻斧之不及天下皆得以借口正名曰朋党之论自汉始至唐世之一治一乱而朋党輙先之以党出多门也女徳容其奸嬖幸诱其势宦官怙其威奸则小人以汚君子势则小人以胁君子君子袖手无术然后流窜诛戮随之如曰牛僧孺李宗闵之党唐人凡几牛李耶张九龄曰小者茍得一变而为阿私大者分义再变而为朋党又文帝曰去河北贼易去此朋党难夫以党比之贼更有甚者难易之别也呜呼汉以朋党兆成莽卓之祸唐以朋党兆成藩镇之祸皆以治生乱自其无形以兆于有形者然则朋党之论大矣如之何其去之窃以两汉唐终其説可使如汉不可使如唐何也汉之正论胜唐之正论不胜二者又从而溷溷焉胜之君子恃之以无恐不胜小人恃之以无恐则归之曰天待其天定者然后为之谋不然虽上之人亦无如之何
　　时才论
　　天有逆顺人有去就逆则去之顺则就之岂能以人胜天也哉亦因其时而已时者天之机也君子探其机而用之以为是非利害之择以明祸福荣辱之由因其机而审其时足矣小人则反是也就逆以为顺去顺以就逆拂天以求人盖有幸而得之于其始者故其类靡然下风而从之其终也率至于败绩覆压卒为天下后世笑唾之不免者拂天机以求胜而自谓彼时此时之不同也然则付之于自然之数各因类以持世足矣传曰否泰反其类也且泰未必皆君子盖常在君子而变在小人否未必皆小人盖常在小人而变在君子彚征吉亨彚贞吉亨曰征曰贞此自然不可执不可易之数也且世岂有常君子常小人也哉各以其势论之则彼一时此一时人才判然矣尧舜在上十六相与四凶并处文武在上十乱与二叔接迹此常在君子而变在小人也商纣在上箕子比干与飞防恶来共事汉成在上萧望之刘向与恭石显同朝此常在小人而变在君子也譬夫天之寒暑二气之运自然之理也当寒不可使起蛰当暑不可使造氷世之所谓时才者盖亦随时之去来也孔子曰用之则行舍之则藏不识则谓行藏何事而独许顔子共之而自曾闵以下不得预何也盖诸弟子之从吾夫子也或仕或否不系用舍非所以为行藏也若夫子与顔渊我尔一间不能以寸有道以处此其变者此道也其不变者亦此道也又非时彼此所可系也孟子亦曰行天下之大道又曰得志与民由之不得志独行其道既曰不得志不知大道何如其独行也此圣贤一辙初不系时之用舍也若夫所谓时才者时方尚武彼则高谈将畧时方贵吏彼则钩考簿书时方言利彼则力储积时方论文彼则専事章句时方任法彼则刻意庻狱凡吾道之所谓无偏无党立为皇极合众人所长而用之彼随时变化以幸得富贵君子少而小人多否泰之徃来所以治少而乱多也
　　崔浩髙允论
　　君子之于天下事也欲求其通故学欲其博事通而学博则必揜众取名名之所归责之所生一身有所未安况欲以此谋天下之事乎所谓通者于文武则曰兼资于儒墨则曰并用于三才则曰无不知于六艺则曰无不习求欲揜众人而直出其表者好名之累也殊不知昔之君子有其善而不居故能兼众人之善弃其智而弗用故能合众人之智其于名也退然不敢専美卒之天下以名归之方且泛然受悠然辞若有不得已居此名者斯其所以安其身推其身之余以及天下事则亦绰绰无难矣崔浩髙允二臣者魏之起燕代而伯中国二臣力居多事通而学博犹一体之人也崔浩不免杀身髙允独能自全者史氏于浩传不甚着其事于髙允传明浩之所以死者加详愚请合而论之谈兵则有败衂之祸为史则有漏泄之祸占天则有窥测之祸有一于是足以杀身况欲合三者以争名于三事也欲其无不通于三者之学也欲其无不博而欲以是幸免于乱世之祸乎浩固自取允亦有幸免者魏起燕代用兵中国浩为谋主帷幄坐胜所至防勲而允亦参乐平王军以西破杨难当此其知兵相似也浩以三公领国史允奉诏分掌其事浩虽专其职而允用力居多此其述史相似也浩初以占天精于风角用以防敌而允以律厯为浅事以难浩説此其占天相似也夫合三説以相似然浩竟以此杀身而允独幸免以令名始终者有由矣且二人以儒知兵浩之事魏三君课功居多允视浩为晚进适时少事得以雍容俎豆不由汗马取名如占天星厯灾异五行二人之学非独相似人谓允过于浩也浩为三公允甫以著作起家同领国史所志太祖以下三朝多出允笔浩主其要而已竟以此受祸允独恃景穆芘防不死者人固有幸不幸哉大抵以多事为通以多学为博浩则抗之以满又为郄标之徒所误如刻国史于石以彰直笔如以五星聚东井不欲东伐又援汉元年十月之占以自乱与允反覆辩论允则虽明灾异之学不肯对人言之又知浩之必不免预形于言此其独保令名夀考以终者得非以其防于取名者欤浩生平自比子房君臣相谀以为近似使其果有明哲保身之虑则有封留之足从赤松子隐去否则勇退急流不以名揜众其庻几乎呜呼士大夫之心术平昔处学问居富贵者了了于性理不可不自厚也浩不信佛不谈老庄未碍也其妻佞佛浩取其书裂投溷中夫佛书者华言而梵学与中国书同文之一岂粪腐之可汚乎又以残酷杀李顺一事其报应亦昭昭矣允心术所感诚有异于浩者防尝为浮屠为塞上公诗有齐得防忘物我浩然世外之意其行诸州狱务矜恤多所贷纵以防平称又挺身以明罪多于浩帝怒反免所坐僮吏数十百家五族之诛此何止千人之活而已乎因观史氏所载崔浩髙允同罪异罚故合二人论之以为君子揜众取名之戒
　　巧宦论
　　君子之仕也其进曰有道其退曰有命道在人则审已之道深浅大小以为仕之所得于世之轩轾不茍进也命在天则安于天之所以予我者厚薄不自执以为已之累曰斯天也我何预焉如是则君子之仕进退之分决矣若夫小人之仕则反是以进为命而以退为道命则曰我当得之道则曰不合则去故为伪为佞为倾为险为幸为术皆巧于宦者也饰虚诞以为真曰伪崇谀媚以为智曰佞掩众人以取名曰倾啓祸害以自利曰险多端倪以有卜曰幸立机数以罔上曰术六者异名而同巧也得其一二者已足为名世小人矧兼六巧之全者其祸害可胜讳哉何谓伪饰其外而忘其内陟其华而无其实衒死防以为璞售蜡棰以为鞭鲧以象恭欺尧少正卯以伪行欺鲁此饰虚诞以为真也何谓佞顺适逢君而自以为智乏骨鲠之操无忠亮之节祝鮀求容于卫而幸免祸害梁丘据取嬖于齐而无所可否此崇防媚以为智也何谓倾陷人之尤以争名于朝者美锦覆穽而欲人不知含沙射影而欲人不寤王导杀周伯仁以博金印禇渊卖袁粲以取富贵此掩众人以取名也何谓险面狠而愎心凶而戾人知恶之而无以胜之人欲杀之而无以先之如蝮虵之含毒鬼车之煽怪卢杞奸诡而主不知王莽簒逆而主不寤此啓祸害以自利者也何谓幸其説之晦昧于中其气之凌蔑于外如甘酒之适口如美色之悦目公孙多陈事端冯道之脱备位此多端倪以有卜也何谓术挟主以为市不顾主之利害而以身试术也小者乱一国大者乱天下操术之不仁也踊贾则利人之刑棺肆则祈人之疫皆凶术也苏秦以术乱六国张仪复以其术而轘之于燕晁错以术削七国袁盎用其术而戮之于汉此立机数以罔上也嗟夫禄仕者名之所在君子小人之所同欲君子则有道以定命小人则巧以自致而唯六者之趋患得患失不顾利害是非营营求所以为干进之涂必有一于此者真天下之小人也孔子致严于惩小人者亦懔懔矣战国防説大抵多六巧之志思有以大矫拂之曰先进于礼乐如用之则宁为野人不为君子利害是非徇吾道死生以定天命而已其以史鱼为直以蘧伯玉为君子又曰三代之所以直道而行者専以惩小人之巧于仕也或曰有君子而犹不免于巧者是亦小人也巧于杀人以争名当世岂直道君子哉孟子所谓枉寻直尺可也叔孙通以五百弟子自援不能盖二生之愧董生以儒学名世不能掩杀主父偃之羞姚元崇不死武氏既为宰相伪疾以陷魏知古其巧尚何求故备论之以为小人之戒
　　蜀边论
　　天地逺近之不可穷乎古今见闻之不可尽乎不可穷而穷之以此之近而况彼之逺曰天地之限也不可尽而尽之以我之闻而接人之见曰古今之事也此四夷之殊宜制御之异用也且以天地逺近既有一定之限一见之一闻之足矣而古今制御之道有不可穷不可尽者以此之一隅反彼之三隅者犹是也故逺近复有逺近有不胜其闻不胜其见而欲穷之尽之四夷制御之变举积诸此也吾蜀之西南夷特以中国逺近见闻所及者自先王以来端以秦汉为兆乱之始浸滛乎唐人则受乱矣蜀不可无则西南夷不可絶其拓土之得孰与受乱之失哉秦以司马错通蜀造意宏大长城备胡以及他方汉初困于匈奴武帝征大宛防勒畨禺夜郎昆明獩貊则车马践蹂锋镝交横于四夷矣中国示以可来之涂服以必争之气譬夫操杖而欲杀之彼能不反噬乎且武帝元鼎六年已开西南夷是嵗改元又攻滇王求善马元封六年越巂为姚州为益州皆夷越之地其国志所谓九能传实祚者今则云南六诏或离或合矣且云南与吐蕃以六城为距离合不常之国也越巂去吐蕃不数山可使之离不可使之合则中国利害之决也唐开元以前云南未尝畔汉爰自鲜于仲通李宓贪求边功以致生事蕃蛮合而雠我者五十六年不觧閤罗鳯入冦成都是也大厯间云南求再纳欵张延赏惩前患拒其请至韦臯则开戎州路而许其来且前日越巂唐人封疆之内故臯得以拓土不已仰惟国家弃清谿闗外地以逺之此闭玉门之时也如臯复开一路其罅隙如开防穴不患其不来矣利其纳欵之物而启其内侮之心祸可胜讳哉呜呼任生事之人而欲其无事用贪功之人而欲其不贪天下岂有此理当上体艺祖所以弃地懐逺之意择人而任之则蜀边可久于无事矣
　　淮蜀论
　　言固有大小也大言之则为迂小言之则为局量其时之安危事之是非而为言大小之制也厥今天下之势宜何如言之曰淮曰蜀云者是不得已而有言也譬夫考作大室俾子孙世居之葺之以蕃育生养其中悠乆分裂破壊撑拄頺垣堕砌者大半则当量其家之力而为日补日葺以求复其初今天下之势曰淮曰蜀云者是今日可合之势也小言而不敢太局大言而不敢太迂是亦不得已而为言也且夸诞而无当浮竞而无极以茍悦上意而窥中主欲至使目语而心违之口顺而腹非之樊哙愿得兵五千横行匈奴而季布欲斩之臧宫愿得骑五千以立功匈奴而光武笑之此二子者大言不切于用必有能知其説者贾谊曰聴言之道必以其事观之况以天下之势论天下之兵得不量其言之小大而致其聴之可不可乎摇摇中流以幸舟楫之得济于风涛澒涌之中嗟夫聴者之不审言者得以幸免今士大夫相习为大言乆矣不可不折之以其事也所谓攻守者虽兵家预形然守淮守蜀二者可合而不可离亦不可偏举此一定之论也且借三国之势论之诸葛孔明之入蜀也曰曹操挟天子以令诸侯难与争锋吴孙权可与为援而不可图荆州连吴防巴蜀用武之国益州沃野千里髙祖因之以成帝业如亮之言合吴蜀之势今日淮蜀一定之论也至曰用荆州以出宛洛用蜀以窥秦川而覇业可成夫孔明之言岂不欲大其言曰中原可复三国可合乎乃局于一方而自守也善夫张华谓羊祜曰吴立令主虽百万之众长江未可越此守淮之説也然则天岂限絶南北乎我疆我土枕戈不忘以形为守以心为攻守必以人战必俟时不徒取人之空言而责其已试之事其成否必有不可掩者嗟夫人意即天意也若以泛泛之言而轻用天下付成败于一掷不几于轻举而失所重哉吾故举淮蜀可合而不可离以为东西轻举之戒为守淮蜀之当务云
　　建康形势论
　　愚谓天下要令有势而后以道运之譬如善奕用棊不多而得势已广今日之建置他日之补就如丝贯绳聮不见闲隙可乗之处而后大势定夫惟势定故四方耳目趋于势之所重以决其功之可立六朝以来其进取中原者不乏然而知进而不知所以为后顾之计如驱子弟以鬭之通衢不幸力竭反顾其家则逺而无所告诉殷浩陈庆之不足道也桓温谢刘裕吴明彻皆有破竹之势而不知所以委重故一朝涣散前功尽废世尝谓项羽既取关中乃退都彭城以成沐猴之讥愚谓项羽不失防特悟之太晚故后世得以成败立论耳方羽之既杀防稽假守也使之畧建立根本而后遣心腹渡江身据山东以观中原之困徐起而乗之则伯业已成矣项羽刚躁欲速新得防稽客主未定乃驱人之子弟以渡江既得关中自觉其客寄之难乃复归重于山东顾已无及矣凡今天下之势所委重者何也长江之南建康为重频年有望幸之意临安驻驆已逾三十年兵民井邑卒未可动摇而应接江淮则疑于迂缓愚常观太宗皇帝新一天下之心首以真宗皇帝判开封府事非徒使之知民间利害而已也监国抚军以缓养急圣谋深逺其孰敢议又惟宋元嘉中王谟以彭城要兼水陆请以皇子为刺史至魏佛貍声言渡江而建康列戍至于亘七百里所使佛貍不敢轻进者臧质在盱眙武陵王骏在彭城也方今建康左控姑孰而右引京口古来守御胜防如胶柱调瑟茍非其人言之何益恭惟修复陵寝自是天家大事亲王既出阁愿付之以建康留钥之权内增帝室之重外系民心之一徐观晋宋所以经营彭城之势使其他日可以用山东而临中原则广陵淮隂以东可以列戍相望而制之于此矣凡天下之事图之于目前者未若先定其势之为不可胜也我有不可胜则彼欲求胜者所以成吾必胜之势内法太宗之神谋近取彭城之制胜归重建康其为先乎
　　以守养战重方面论
　　愚闻之东晋有弱中之强故江淮分守御之势李唐有强中之弱故河朔养腹心之忧夫外视弱矣而守御有定论则未尝不强外视强矣而制驭不自我则未尝不弱夫知守而后可以谋战茍惟守之无地则战者虽百胜其能乆乎东晋虽战不足而守则固是以聪勒苻坚之强不能逞南渡之欲李唐虽战有余而守则不力是以赵魏之地常鞠为盗贼之囿天下之势其根本在守而其应在战是知逺攻者必近守不可忽也刘宋元嘉七年到彦之等以舟师自淮入泗泝河西上碻磝滑台虎牢金墉四镇列兵分守魏主命悉众北渡诸将莫不称庆而王仲徳独以为敌人仁义不足而凶狡有余今敛戍北归必并力全聚若河氷既合将复南来至十一月而四镇复陷以檀道济之威畧亦不过全军而已此前事之鍳也徃者北人之归河南五路也或传北人之谋谓要得入川不难将陜西弃下三五年南兵决来守之道路已熟一发决去必取川蜀是知示弱以致吾之骄佯北以诱吾之进遗我以残破之地使吾取之以分吾兵势约我以和好之言俾吾信之以出吾不意我之前日所以失者犹元嘉也夫鞭虽长不及马腹而强弓之末不能穿鲁缟六朝之际河南之地随得随失盖地既平旷敌通其内淮南隔其外而制胜之重或又遥决于大江之南借使得河南之地多置兵则粮运难通少置兵则不足以自固大军稍逺士心便怯此宜可虑也愚谓今日悠乆之虑要以守而待战两淮之地形势不相为应者愿仿六朝兼督之制以重臣分临之多者不过数州使诸将有以分屯而聴其节制如庆厯各以分委韩琦辈重其方面之权而申以春秋责帅之义无事则谋守有事则总之于府此所谓以守养战而以弱养强也
　　分重地以委心腹论
　　愚闻之用意于悠乆者视目前为轻而意外为重是故智者不以其所重易其所轻凡人之有所甚爱与夫有不欲者情也情用于所爱故目前之轻或享其逸情忽于所不欲故意外之重或废于劳岂特人情之不自觉亦私欲胜而不自知耳孙武斩宫人穰苴刺庄贾魏绛戮杨干此所谓激之使奋盖善权轻重而深明劳逸者也夫居其轻且逸而不自忧此孙武穰苴之所不堪也方今天下轻重之权制之于上目前之所忧或不分任天下之重而意外之忧尝以施之所不欲之人故任其重者或无激昻之意窃尝羡慕于安逸愚尝怪东晋其清谈风流如温峤庾翼谢尚谢安父子其于庙朝未尝无萧然出尘之意至于临戎制胜率先武夫而使之信服温峤能制陶侃谢尚能抚姚苌庾翼能知桓温谢能御牢之彼岂无所以素折其心哉六朝守御要地如淮隂雍丘合肥钟离歴阳虽外廹彊敌多以轻裘缓帯临之而今顾尽以责踈逺之臣或遥于大府此于轻重劳逸或有可议也六朝之重地亦不常其重在镇守或自江陵而移上明或自巴陵而移武昌惟因地制重耳今侍从而上岂无昔人温庾王谢之望者特其功名未建耳愚愿今日之重地分以委之许之各置亲兵各假以兼督之权以分边方之忧数年之后必有卓然可观者此其所以权轻重劳逸也凡今天下有所谓重且劳者临事之急而后托于非腹心之人则彼不怨必惰矣用意于悠乆则先托于吾之素爱而后可也
　　持战守之势使之定论
　　愚闻之明主所以制俗非制于俗也大臣所以持势非持于势也挟大有为之心而制于俗则无以其忧辅大有为之功而持于势则无以立事凡天下之俗喜于安静之名而养成姑息之实则势因以不振是故以治军则弛以治民则惰以兴化则玩彼必有流于俗而不自知者又相与持天下之势以幸吾之不立此圣明所宜禁而大臣之所当治也天下无事用兵之问虽至于庙堂而未尝徧动于有位者之聴故不习而闻者必骇不乐而用者必忧发言盈庭谁肯执其咎其稔积则有自矣夫制俗之道无大于无私而持势之权莫审于无心盖天下之所守者民也而与民为守者士大夫也喜怒不行则聴览公毁誉不入则取舍定凡今之説未能尽一士大夫之心则天下之耳目必有所惑而不信今之所以欲致于富彊者非必决之战胜而后为富彊也望之隠然有不可测之威而即之隆然有不可犯之势譬如富家大室壮子爱弟彊奴悍猾各当其处则虽开门延冦谁肯轻入其奥哉愚愿制异同之俗而使之一持战守之势而使之定天下之人茍有所见使之各尽然后养成可用之才以成不变之论则人心自得而天意自复此非所以保胜乎
　　合四势以强天下论
　　愚闻之天下之大亦恃吾有势而已民者所以保此势也财者所以养此势也兵者所以持此势也将者所以用此势也合四者而一之则在于上是知有势者彊无势者弱天下有天下之势一国有一国之势一城有一城之势诸葛孔明不镇汉中而﨑岖于梁蜀之郊不善法髙祖也刘裕置东秦州而负西北之望不善鉴项羽也天下之事既得此势则因其民用其财役其兵取其将要皆有推赤心置人腹中之术贪则失其财怯则弃其民私则离其兵闇则败其将是知势之所在莫若一其归重之地唐之藩镇议者谓之授人以太阿之柄愚谓不然胜者所用败者之棊使今而能复唐藩镇之势则分地而守得寸则付之寸得尺则付之尺将赖其守以成吾之事而何疑之有昔者汉髙祖之语张良也曰吾欲捐关以东弃之谁可与共功者大哉此言不曰捐关以东付之而曰弃之此其视刓印不授者成败相去岂特目睫之间乎愚尝谓唐人之法如宣歙池之为观察岳鄂之为节度小者或不过三四州而自用其民率有以自固今江淮用武之近者权望俱轻若稍仿唐藩镇之势而无尽制其权使之有以自用其兵民则他日之能复中原视其有功者以髙祖之为心可也今江淮之州相去或七百里而僻小如蕲黄者缓急无以为固必其有事而后大将出于其郊则民心固已惊危矣如欲合四者之势以强天下其可不虑此乎









　　钦定四库全书
　　方舟集卷十　　　　　　　宋　李石　撰书
　　上宰相书
　　某闻之天下之势藏于天下之风俗而风俗之变成于士大夫之好尚势有不可以伪为而风俗不可以骤革圣人非难乎革也以为首之之难也盖天下事物之理惟其不能以相一则必举其不一者而求于至神至宻之地以激成不变之势夫势之所激是果何以致此太平之世明圣垂衣拱手于上而宰相率百执事于其下习于寛缓和易之域以期天下之无扰心意之所积口语之所宣将以是纳一世于君子长者而后已此其用意岂不甚善然天下之所乐与夫一世之所安则必将有不虑之变藏于其间而势遂已成天下之人惟见乎势之宜为此也则求其故而不能得独不思向者之所乐与今日之所安皆习久而玩熟放弛而不力则稔成必然之势也固宜君子处此惟其素所抱负求以振起天下之势则将有不言而风行不动而雷声者靡然变其前日之故以使之一新而又虑所乐所安之既熟盖乐至于过而安至于弛则谁与任事而循名责实至于使之蹙额不宁则又非盛世道徳密庸之意恭惟真宰造化天藏而神运则今日之势有不知其然而然者以自革于偷懦茍且之俗石虽不肖何敢议及此然重惟今日之治天下士大夫宜各竭精殚虑曰小曰大随所处以自力于事功之急顾狃于所乐所安之习而视景偷日一切相戒以无为多事则吾君吾相未必肯许其如此而无害也盖圣人之于天下也非习俗风气为忧在乎纪纲法度之不立纪纲法度之在天下其所寓甚微而毫发不戒则势之所以养成者多有不虞之悔异时熙丰之盛以极于宣政之大过执事惟不知纪纲法度之所在而一切从事于虚文以侈天下之耳目势既稔成而风俗如平川大波放溃发泄求其所以至此而不能得相激相作非一朝一夕之故也恭惟申兴以来三十余年矣生聚敎训忠厚之泽所以浸溉天下之肌肉者不为不至石之私忧过计独不及于天下之势而以原于风俗者何也盖昔汉文之世在位者皆以长者得名而天下无事亦有可忧之势贾谊故独喻以措火积薪火未然而谓之安谊之通达国体必有见于此矣夫以文帝之寛厚而大臣皆以长者自处谁肯与天子任其严以存天下之法盖长者似仁而长者流于乡愿不可不畏也今日天下之风俗所以作成天下之势似不可忽也通其变使民不倦或者士大夫今有倦者矣齐威王所以赏罚阿即墨者虽非盛世忠厚之比而于今日天下之势似当如此而后兴起也石孤逺小官议辄及此不任死罪然一官晼晚垂垂五十饥寒冻馁之恤所不宜言而出其言则似非茍然也天下之事思之于山泽而或明于市朝石尚有敢言者执事其察之
　　上蒋丞相书
　　忧大忽小急先缓后人之常情明者见之则其小者在所忧缓者所当先也石到沈黎有可言者事皆沿边利害他日有识者来此则曰李石尝用此州不略出一言为此州久逺虑是仰负朝廷与相公委寄之意窃见沈黎为州空城仰食卭雅盐米日计一日官吏军民仅能支撑城雉不葺器械不修粮无一月之储为可忧至于禁军弓手可以团结入敎阅者三四百人此又可忧也渡大渡河即有土丁二三千家习险阻之地形知蛮人之动息力足以抗变而敌之此外黎为州盖摇摇也蕃蛮日有四五百人在城市毎毎市马则相与傲睨知州防事前守倅率买马官坐防事与互市左右编栏不过持梃严卫而已城堞甲仗兵籍仓猝可倚仗乎所赖者土丁隂制之于后而已石用此大段优恤土丁不他役以扰其家无追胥以废其时土丁户下税米毎斛旧理一十三贯估石与毎斛减五贯其对折之钱以吏人之未请兵籍之诡名酒务糟水钱之羡凑合对减刻板列之防事以示久逺申诸司照防此寛土丁之一説也至其他城堞甲仗兵籍提刑钤辖日檄本州增葺顾穷边塞垒何力可办欲从朝廷依前太守冯某所乞支降度牒二千来道为三事之费在相公介意即办矣又两蛮王甚向化其诸蛮如虚恨一族间有不测往来嘉黎两州作过抄掠小路都王伺察来报意亦甚勤求有答其意本州何敢创例亦欲朝廷略有赏赉如衣服官封爵虚名之类此事亦与申朝廷看如何照见便民五事此间民事絶少有二三要节闗沿边大体若防庙堂略赐主张岂惟一州受赐折冲压难威徳所被岂曰小补之哉不宣
　　答郑运使书论蜀中事体
　　置中伏辱报答宠赐和篇方此申咏佩叹于作者不已专人又被诲劄副以乘尊且承巡问还台风雪良苦台候胜健欣慰欣慰荣经一事特荷镌警非照爱不及此但石所言岂为一夫曲直利害计边面郡体要当如是不然太守逺不过二年近则朝来暮去特未可知何苦去其循习之易而求改作之难此可以理晓也数年前朝廷议行分偶有乡官者在东郡求差遣谒执事谬沮之今此又鼓率计防不知天子之士天子之民在彼在此于渠何有割与不割皆不免移荣经之食饱黎之民移地不移民曷为此懐土纷纷耶矧以割县邑古今有之吾蜀懐安石泉皆自国家割傍州为控扼之防取一时增损耳黎本三县废二雅管下五邑荣经便黎而于雅为赘黎受六诏诸族蕃蛮之敌雅特蕃人碉门一族蕃人往来互市仰食所求悉出于黎乃以无所綂摄之邑责之办事如所辖输赋不特马路不脩虽迫于上司行移谁肯为动心哉此特其细耳迩来兵马日急蕃蛮日骄万一有如唐人西戎尚可南蛮残我之説黎雅二州之守肉可食乎五七年前虚恨笼篷之祸可鉴也黎因山为城如斗进则薄大渡河退则阻九折若不少展脚当有事时为弃城拱手就防可矣石自到官面调而心折之诸族颇知畏爱适以卭部都王防备死马路几絶殊费招来其雠曰保赛蛮都王欲来市因言曰卭部我雠也向杀我人欠我骨债为其所阻与汉絶十二年不通特来理防公事而卭部亦怙众以拒其路保赛者与蕃姻娅介恃以逞蕃嫉卭部卭部畏蕃之反也因説与朝廷接待诸族恩意惟一宜体悉世世与汉互市不必因是相为猜间今此就城下打话椎牛为盟可保无虞也然自今视之蜀之多事民心摇摇孰与无事时微隙小罅自当长虑却顾何忍愦愦于道涂聋盲之夫言行则事立言不行则事不立昔人所共患石则非所患也度朝廷未必从诚如台谕但两收宣枢书云诸司有异议尚当不一言之制帅亦云顷问张宪亦以为然终不知诸司果何所去取诚如沮者之説是石以一言之轻与雅人为聚讼可笑黎衣食卭盐雅粟粟唐以来有之非创行也卭盐理纳钱今则正色又复减半而州自请一如丐然兵之一衣折黑盐七升雅粟八斗之数计逐月支遣外尚阙两月则州自那兑此外应副诸司窠名不缺然军民久困且弊只可吝用省费既已寛土丁米估之半又劝上户和籴赈济不唯备此艰嵗而军食比常年可寛两月借兑且以义仓一事雅之士孤寒闗节兠揽携斛而输毎斛九防五升如义仓鼠雀之耗将安所取黎受两州支移之弊类此此外民夷帖帖盗贼日衰狱圄日清皆威令所及不即败旷幸也苐以私计瓦裂灾患频并已露恳丐求便亲养虽八改月于此不敢以私废公麄粝度日仅如一僧襆被待去矣一二事稍似疚心若不布之左右是负屈沈寃于九折风雪中果何以自白于幽冥苍苍也言之忉怛春寒伏乞以道素倍保台重酒力甚健可以驱黎之风伯此去有烧春更得数酌以洗边瘴如何不宣
　　答赵道源秀才为僧书
　　赵君足下昨袖诗见访对坐客读诗知欲祝发为浮屠事垂成欲谋扵仆谓仆有学校一日之知故不逺三舎地以来仆可无词乎甚矣足下之未喻也伐国不问仁人斯言何为至于仆哉仆为人师以行道解蔽为业在成都时足下所闻仆敎诸生以何等言语乃欲相望以此乎仆固未尝絶浮屠氏而不知有其説也特以朝儒而暮释絶先世之祀信汗漫不根之説以流为茍且幸免之民如足下者仆所深讳也虽释迦氏复生亦将絶足下而不友况仆乎足下家不至饥寒有田舎作业父母止一子传世敎之为儒亦骎骎乎成矣不幸父母死便欲裂冠而髠毁服左衽以败父母所遗之发肤废赵氏之后为馁鬼可乎足下无乃防心失志而错谬至此乎仆观足下举止语言不至是也父母死只身不堪人类中多有之所贵人子者以能竭力负薪任父母之责为孝乃欲宅心事外自逭其死以去将遂作佛度世乎将逐逐而羣碌碌而游与庸者曹居族处如今之僧也足下年方二十余诚能自悔以卒儒业娶妻有子以无废赵氏然后徐议之未晚也退之之于贾岛鲁直之于俞清老皆返释为儒者毕豫承议弃祠牒再长发入学与仆为同舎友泾已具祠牒欲去仆留之学校三年今登第方娶此近事足下知之不待仆言数日前吾友王迥有书云成都朋友多劝止至力争不能囘足下之意乃翻然以来见仆足下非寻常间谬人何可不徐徐思之
　　论养生书
　　辱书并十诗词勤而礼厚诚专而意达斥逐西归思见朋旧得此如面也仆丱角从乡曲之师与士子游处至百十不少其能自托于道义使人惙惙于心不忘如足下者才一二辈耳喜慰防敎以养生之説且欲有所资问于仆仆则不然也仆儒不知道者于易性命有得知中庸大学诚明止静盖出入呼吸间服其言而躬践之也自少孱病而贫药食不足自给而气血筋骨欲有所用诚得不夭横自残于一支不举一脉不伸为全人以不辱为人子不虚生一世足矣此仆所以闻道之始也家苦贫甫冠逐食诸所至得一榻毎毎幽深穷寂少年所愿乐初不能无思思不即得随即灰冷不复烬于念虑也始而学学而习习而熟熟则入入则久此仆所以得道之坚也身多作客家居日少自丁先人忧出居庐既除丧不忍复寝内近二十年安然如一日体中寒暑小不佳不卧不呼医静以遣之大者一二日愈小者随即愈官太学三年东南海瘴毒厉蒸湿薄人肤肉不过闭目静坐或小不安为之一二日不食亦即愈性嗜书于杂交悠悠者一絶去不省用是得摈斥于朝买舟西泝风涛万里幸此生还拜母顾儿女相拊存不复出州府且渐渐收魂魄入书卷中不知其为得丧荣辱之有二于我也此仆所以信道之诚也来书所谓水火坎离龙虎仆都不晓不知足下从何人説仆无乃误足下之聴闻乎愧恐愧恐所须辰砂仆于草木尚不嗜食况金石乎在东南日遇一道人不説话在闗市中以手指胷出一药赠仆索笔题云二月一日归去半涂见我仆得之置香匳中盖去年之春也今年春偶发匳视之适二月一日仆之舟已在江峡间方悟西归之兆已前知于道人矣细看其药则丹砂也仆尚不敢服亦足以见仆之勇于道学而审于从人如此饷果子荷逺意空书为报勿罪
　　答遂宁傅燮秀才书
　　伏承传访三百里而逺意则勤矣袖出长书势举业以见其学意则厚矣仆得非所宜姑就所欲言者略陈之文章先立机杼机杼不立而欲组织成文章亦良难矣五行出于天者为天时施之于人者为人事孔氏疏子思之説甚详禹之彞伦箕子大法其实一也费秦二誓孔子已自见大槩恐不专主兵法晁错舎圣人之术欲敎太子以术数圣人之道皇极之道王道也安有术哉战国以术乱秦以术亡晁错者犹术士之遗类卒以误国杀身此等题目不必作吾友不过失解后热中愤愤归咎有司以其所业之工求速化倚仆一语为重过矣欲学古文读先秦古书与韩栁文取科第看应举时文一唯吾友自择贫寒嵗久无一物以塞行槖所业卷复归纳衰病无由面别道逺力学自爱
　　答胡龙学干纪瑞雪书
　　伏辱惠示长牋至数百纵笔诚悃流出不倦敎以所不及望以所不能敎以所不及幸也望以所不能于石则何敢执事之文自然之文也而以下敎俾追学之是犹防跛希骏而以小支小川拟放于溟渤之大不敏者尚有意焉若谓有所撰述而以之望石则必吁喘僵蹶滥吹门墙间所未敢也况乎所书比希世絶尘之事他人选愞所不为执事为之循黙脂泽所不言执事言之人主所知天下所知书之国史着之令甲况施之蜀人有以格天瑞世骇心悦目者吾民欣欣如解缚弛担不自意其生死肉骨以食息此稔嵗也甚惠甚惠且石自以为文者有嵗矣丱角笃好皆根本六经中来诗书求其声气礼乐求其制度春秋求其严易求其深如先秦古书聱牙有不能句者精微乎众妙防融乎一理者往往得之人或以古文期之由此也加之师承血脉出前辈大老无疑极以心所自得如顷者唐文若张震刘仪凤赵逵刘望之相与指摘一瑕一疵不许入纸孙樵所谓句句欲活者可见其苦涩艰棘于遣语成篇不易得之虽然某官独欲以是假借而幸敎之诚能寛期旬日后可耳石自冬至后入室打坐唯不敢废学所谓学性命道学也人误以谓学神仙其説未必知知之未必是也伏惟坐进此道寒暑如传置过目昔孔明治蜀二十罚以上身亲之日啖饭二升半嗟嗟蜀非无事之国也惟尊生自重羊酒餽嵗防味及亲矣且谢草草战灼
　　囘新繁李尉书
　　専人示书以骈缄为礼甚异敢泯黙受此弃流俗乎唐卢肇以画一咨目禀事节度府至其流为累幅已过矣陆贽奏议为榜子集取便文之义今变为劄子非臣下通用至乃与公文参杂州县行移有曰官员士人白劄子者抑又过矣如此细细未免流俗老仆将不得已当致皇恐百拜以答吾友无怪也徳秀失解而以难弟居官一家休戚同之不必分彼我如何人一家所积有浅深士人发迹有早晚一门三秀固佳似未可骤致以激贪得之心也向来石先忝第知来犹困布衣老仆寝食必祝至与许修黄坛告天逮兄弟偕仕心愿未有知来仅脱选调死矣幸而浩侄以世科踵其后老仆得以少苏息也甥侄屈指内外二十许更无一上进羞出面颜老仆招与饮眊矂而勉以天定胜人事在如是而已繁上子真仙风当无负否时様与鬼争工吾辈底处立脚后跟勉之惠及茶纸皆蜀珍紫纱何用耶老仆近制深衣用十五升布极如法又向与亡儿服缞一领布衫冬温夏凉不忍易之过眼轻细殊觉长物耳圆羣父子赴类省徳秀云在衮臣处甚便其他三日送迎尉司一二得力照管之可乎徳秀自奉书余惟宦学自爱
　　与景浚卿书辩徳行堂铭
　　洊防贶书溢纸辩説如奔江放海老气矍铄所以敎病瘁不肖之友甚至感感浚卿以颜子所得易之徳行闵子以下不得与则四科徳行为二徳行矣故不得不辩今浚卿公持所得有浅深石亦得以毕其未尽之説也颜子不贰过圣人详之有素其读易至复初九不逺复无只悔元吉此亦不贰过之意不待牵而后复敦而厚复甚者不至迷而不复此孔子所以感叹颜子也其殆庶几乎以颜氏之子近复之初九也若乃复其见天地之心则又别一意乃复之全体若乔岳沧海其一又如岳之一石海之一波颜子售用不尽处在初九一爻而全体者尚有説在不可便説破文王周公孔子之于彖象其指一卦一爻以称谓圣贤尚有数处泰之九五帝乙以是归妹明夷六五箕子以是利贞升之六四文王以是享岐革彖言汤武明夷言箕子文王皆圣人读易感寓三致其意其于颜子亦犹是矣今便谓其殆庶几一句闵子以下不得与此吾辈寻常游戏设等级疑难以病余子不是着脚处也若谓颜闵入道有浅深是具体而微孟子之説尽矣徳行一科凡三人如曽子之孝不得列此岂可便谓曽之徳行不如闵子徳行乎四科特陈蔡患难相从者尤不可以是窘诸子其升堂入室次序自不紊若妄议其间则孔门投牒求试糊名考校又哄然争前矣来敎云徳行便是着实处不是鬼神虚无之説此浚卿顾仆厚令得出其臆见多荷多荷石以病废日遮眼不过数行秋夕灯火青荧窓户儿曹咿嚘昨夜半不觉防被坐聴万卷心愿犹未填还得尽空老我枵腹耶念此浚卿亦当恻然向冷珍爱
　　序
　　西江集序
　　士之所养关诸盛衰之运方其养之也气类感召薰沃浸渍若有所受于天大小广狭安于所赋不可强而得不可攘而致也雅颂之体博大洪深纡徐丰衍怨而不至诽喜而不至溢浩乎其和厚温恭之气不可及也至于国风二南以降过则淫佚流荡其不及则悲噫憔悴分量局促若一日无以自容岂其声音语言以相絶为异哉盖系其所养关诸盛衰之运也国家嘉祐熙宁以至于元祐名辈金玉之音虽不及见其人其闻而知之亦异矣其大者尚何敢议其小者亦自灿然一家盖其所钟厚矣西江集蒲诚之文也其学虽不尽施而见于空言者唯此朴而雅深而明约而通近而理其左右所资者想见其人矣唐末司空图自以其文出皇甫湜推而上之以及于退之以验其所传之自然则图之文退之之末流但时有后先耳今江西集所载如李才元鲜于子骏文与可皆同时所常往来至东坡父子熟矣后世欲知其文所自与夫一代作成粹美尚考信于斯言
　　李晋寿诗叙
　　君子之所恃以为学者至大至刚之气气之所蕴不躁不竞不欺不隠寛然一褐巽愞如无能虽三尺孺子得以狎而夺之至举其所不得施于世发于语言文章者如雷厉山压此何物使之曰此气也学而知之其积习忧患非骤驰于一朝一夕间也至若少而鋭老而衰初而狂终而怯如春华秋潦荣枯虚实之不同得失汨其中哀乐怵其外此气之所谓客者彊梁好鬬者足以抟而胜之非君子之所养也吾兄晋寿盖豪于气者也其发为语言文章充然肆毅然立沛然不可御其所为诗特其一耳非世之所谓穷人之诗也孟郊卢仝终身尽力于诗其才不足当世之取舎故其愤悱郁屈输写于诗者盖穷之实吾晋寿则有不穷者迫之以事而不乱怖之以威而不夺所谓刚大之气浩然盘结胷次盖学道君子也晋寿抱负所学困于场屋老得一官为诸侯重客而经济功名之念慷慨睥睨未尝一日忘之及再被召官朝着不嵗许罢逐往来道防子晋寿初不作世俗高下出其所为诗卷相与把酒笃叙族属説学问累日不倦故叙记其所得于晋寿之诗者于诗卷首而还其卷晋寿名乔年时为钤司属官
　　何南仲分类杜诗叙
　　雅道不复作至于子美太白天下无异议退之晚尤知敬而仰之唐人多工巧退之以为余事其有取于李杜者雅道之在故也近世杨大年尚西昆体主李义山句法往往摘子美之短而陋之曰村夫子语人亦莫或信何者子美诗固多变其变者必有説善説诗者固不患其变而患其不合于理理茍在焉虽其变无害也诗记十五国之风而吾夫子取其不齐者而齐之上而王公大夫下而庸散仆上而性命道徳下而淫佚流荡此岂可一説尽之哉吾友南仲取子美之诗句分为十体体以类聚庶几得子美之变者也南仲曷尝以是为子美诗之尽然説诗者可以类起矣仆不敢求其尽试援此以从南仲
　　家谱后序
　　祖父望子孙者甚厚吾为子孙而自薄其身是薄祖父也其可乎吾宗谱系先御史府君始修之一行之善一艺之长必为之传而登官籍致饶给者则载其志铭焉所以从善劝后其意厚矣迄今二百年子孙益众富若贵者志铭多夸词处约者家传亦或缺焉故稽志铭之所载求故老之所传敛华就实自御史立传之后皆续传焉而志铭之实亦在是矣有不及载者则其后凋落无所考订故不敢强为之辞大抵续传之作皆本先御史崇善劝后之美意而其要则以行义为先而宦达次之致富饶者又次之欲使族人皆自力于知行并进之学而汲汲务外之习或稍息聿修厥徳毋忝尔所生吾族之人尚其勉之
　　代家德麟作重修家谱序
　　家有谱所以别生分类以着不忘非欲相夸以门地也吾宗得姓受氏自洛而歙而睦蔓衍四出至于源同派别有不可考者故先御史府君实自英以下定其可知者为谱而先监场府君又续修之今逾百年生齿日繁昭穆失纪耆年宿徳问之茫然后生晚出将为途人谱其可不修乎徳麟不揣辄因旧谱访问诸族补其未备者而续书之尊卑之序了然在目天理未泯或可以起其敦睦之良心焉嗟乎今吾为兄弟子侄者多至数百人逺或千里外原其所自皆出于一人之身也且以吾一身而子若孙或数人数人之爱吾未尝有异也以吾爱子孙之心推之父祖则父祖之爱吾兄弟子侄者讵有异乎父祖之心未尝异而吾蔽有已而越秦其视甚者或之以自厚则于父祖之心何如也吾族之人亦尝有思于此乎故又并着其説于谱后云
　　自叙
　　方舟子甫冠筮易得需之夬曰吉哉吾事济矣需有所待而孚其兆也以夬为决决无疑也以姤为遇遇小人也需与讼对变【干下坎上】需【坎下干上】讼夬与姤对变【干下兑上】夬【巽下干上】姤需讼曰涉大川者利涉与不利凡十有一多以水为险君子进退取焉隂六六年阳九九年此进退也兑泽巽木舟楫之用膏泽下民如需夬焉可跬待也于是筑书台作方屋为方舟曰方舟子者石隠名也李姓知几其字也方舟子九嵗举童子幼逮老不一日不读书病患寒暑不易或稍废日补之第进士乙科成都户掾被召官太学循迁博士执政荐其文似黄庭坚而秀润过之上皇曰朕知之是读书至夜分者以多士鼓倡从之自试院论罢执政导意欲留官近州答以虎死不卧负琴书径登舟还蜀太学之士数百扶送争曰阳城去国矣除成都学官左右生至千二百员诸司増给学廪西边二三大将相与义助倅彭州知黎州蕃蛮曰是天子学官来乎眼色不可犯再被召官都官权仇者毎见泚然面颜好言如饴而险穽乘之果再论罢知合州又罢知眉州嵗余仍被防召还以母老恳辞就除西漕又论罢家居七年艰贞弥厉防吾儿开丧亡一恸曰天乎吾岂私吾子乎开好学能为古文长于楚词讣闻生徒所至恸哭之老夫追缞毎毎涕泪薰炷无他度日作世系手记三卷一百篇者如汉人百两篇之义出入六经网罗百氏学以易春秋为本盖尝统之曰易者春秋之天春秋者易之人天人合统而皇极立矣至于诗者春秋之世书者春秋之事二礼者春秋之制实则原于一也或问二经之学曰以易而读春秋则严而理以春秋而读易则洁而通问师曰心又问则曰易则探象数于钓道先生而出伊川之门人和靖先生尹焞焞之门人范淑自洛阳以经侍和靖入蜀时春秋废于新学久矣岌岌乎絶业之余也淑亦有经枢三卷行于世先是入官太学胥问经业曰易春秋矍然又问答如初诸生曰吾负笈十五年今得师矣呜呼使吾生果穷槁死田亩亦复不恨俾尚有立于世宋魋鲁仓今犹古也天乎人乎后之君子吾有借口者乃为诗曰惟吾之学世先大夫大夫之隠邃于诗书手抄经説如哺小雏雏饱而嬉趋师于隅其长维舟舟众羽翼谁弟谁兄雁行其习次参军君孝弟以质次郪兹君有文甚力小者谷弟穉鸣嶷嶷惟郪兹君其学多通大夫曰汝维舟睦从先秦古文述其服膺不蹈陈言惟经是承扣牛永歌岂不律吕流为狎説呕哕粪土人兄我师十九踵武有误孔艰以文覔举雕冰钑雪有损无补舟顾曰巢歆向同异春秋一经父父子子向出公谷歆出左氏同为尊经异不殊轨人废我兴睽车载鬼众目何疑从其师傅舟诵所闻元祐诸公欧阳盟寒苏黄晁张一齐众楚舍我谁凭孔孟以降不颜则韩圣训可稽攻乎异端嶫岋屼忍挥我门小舟一儿自善一家爱汝助予易与春秋仿予以驰派别江西有徒执经斤斤其仪小舟不幸夭死莫追云巢小舟道不丧时众子及孙藩其闬闳籯书未贫诏我后人
　　自赞【附】
　　老君诸孙西佛东丘神巫好看莫错眼涨天之波一方舟
　　黒风鼓海白波涨天鲸乎舟乎六爻铁编日高睡眠幸此尧舜之年
　　气以守神心以运目黙以掩口【或作缄口】静以止足不竿而渔不绳而牧自放于无涯之津如不系之舟人或谓之曰仆













　　钦定四库全书
　　方舟集卷十一　　　　　宋　李石　撰
　　记
　　张氏雪岩记
　　士君子所居卜筑环堵之室凡以况其徳之大小大德况大小徳况小穷逹利害宠辱得防何关于我初不以是自累一惟其学之逹绰乎其有余裕浩乎其沛然者可以充之天下不独虚名之取也五亩土木四壁甲乙茅茨丹垩无异用蓝缕金碧无异涂緑野之比中书堂辋川之拟丞相府一竿之渔足以自娱于盘谷一杯之酒足以自适于彭泽所况大小十手十目于以审知君子所养也可乎哉顔囘原宪之学不谓其不尧舜也伯夷叔齐之学不谓其不文武也岂以是自累乎呜呼出处语黙各学其学达其达人悬之以天下权衡之公可虚辱乎然则雪岩者吾友张氏子之徳有闻于国中其为学足以称其所居也张氏子之世忠信孝友父子今几传矣阳施隂报凡几事矣夫人知之天亦知之其曰雪岩者何取名况徳之亷也传曰髙山仰止景行行止又曰虚室生白吉祥止止所谓止者其亦雪岩所止之居乎不华不陋不湫隘不壅塞吾儒素业足以澹祥风而莹白日也名之所况不已多乎哉诚未多也昔齐宣王作雪宫孟子以贤者而后乐此为讥东坡子作雪堂执耒耜拾瓦砾与向者白玉堂中无异而忠义文章垂世永乆其视雪宫更何如人也冬余则为几席光明之用庭户则为渐积氷霜之戒忧民则为牟麦丰稔之祥宦业则为临涖洁白之懿春秋盈尺虽以大书君子其亦澟澟于此者乎惟如此他日可以充之天下无疑张氏子名焕字尧文年与予上下同婿何氏淳熙八年二月十五日方舟子李石记
　　广锡堂记
　　化城尉李君宜夀父年九十遇绍兴已卯郊天霈恩叙封右承务郎致仕因摭训词以名所居之堂曰广锡阁曰荣封庵曰介夀属陇西李石为记石闻之恩义两尽者君父之美忠孝兼得者臣子之事此出于自然之天全然有不能互举并用者上有所偏得而下有所偏失也且自一命以上至宰相三公谁非人子不过推事亲以及其君极其所以为孝者移而为忠性之自如而情之所必至无有二道此其所谓天全者也且上之人所以恩録天下人子而有及其亲无间于一尉之卑则人臣思所以报其上者宜何如哉一身以及一家一家以及一国一国以及天下俾无偏得偏失之患足矣且李君世儒者读书奋布衣岂但为富贵利禄计亦欲以其所以为子者为人臣今老矣一官自効于众人后昔人葢有奉檄致喜者况日月所烛者逺而雨露所泽者大敢以是土木丹碧侈其私哉将假宠吾君恩意以仪形于幽遐僻陋蓬荜田亩之微细以明孝治之所丕冒者初不限隔也昔孟孙父子皆问孝于圣人圣人答之葢不得不异懿子僭鲁礼以侈其家庭武伯之父既老几死于郎之战至一怒以激成之有司成叛而武伯死以不忠为孝以不孝为忠孟氏父子于圣门则有愧矣虽然李君所居水竹之胜花木之珍山林园圃之幽趣雪月风雨之交防皆人子平日所以奉亲杖屦容与委蛇之地芘其亲则思所以芘其君芘其身则思所以芘其民芘其家则思所以芘天下忠孝大节所以仰答明时者尚当与李君勉之
　　安乐院飞轮藏记
　　西州佛事简为盛简之诸邑各以佛祠宇相夸甘泉为盛甘泉之人以笃信于佛者甚多而杨氏饶于财非若他人妄施以徼福者其言曰吾此身此生由父母得之与其致无益之思孰若作有利之事与其竭有限之力孰若为不尽之托此安乐院寳藏之建所以专为杨氏追荐佛事也杨氏有名诜者肇其志而有贻于前其子深又率其志而有续于后父子再世如出一心寒署四时风雨不变此佛事所以日进一日有成而无壊也寳藏既建则思所以倡其教永为一方香火人天归依之师者则又请成都超悟院僧了因为院宰住持因又劝诱士之豪秀曰罗觉民曰吴世安叔侄相与斥已田以广卜筑挥槖金以増雅饰由小以至大自狭以至广凡杨氏父子有作而未就者皆落成于因之手此寳藏大槩也窃谓吾儒百行以孝为本而二氏亦以孝为本中不得不异而本则同者何也吾儒一髪一肤明其所受以无毁其全此乐正子春不忍一足之伤而悒悒乎三月之乆矣而老氏者亦以惜身爱生流为神仙不死之説独佛氏者以割截为布施以毁弃为寂灭其说有饲饥虎委性命血肉而不悔者此其说之异也若夫吾儒以孝为徳老氏以孝为功行佛氏以为补报推已以利人尽心以及物未尝不同本而出也吾不知杨氏父子果自吾儒出者乎方其勇于佛也以头目髓脑茍可以致九原之痛者尚所不惜况金玉寳货过眼土梗不啻何足计哉此杨氏之心当与佛同体而于吾儒不为背本也孟子曰逃墨必归于杨逃杨必归于儒此吾所以合三说而一以望于杨子者其庶乎若夫杨氏所施缗钱之数经圅之目常住田顷亩多少此了因住持事不足书年月日李石记
　　梅坞记
　　石拙于学其施于吏亦拙也方防府多事英俊争竭其趋走之巧于大吏之前独隠忍自守其前之拙不变大吏者亦察其一拙外无他能不怪也故于考覈文簿琐琐中比他人幸有晓夕须防之隙掾舍稍僻且陋邀求者所不至独与学宫相比隣学中士子日集说学问庭户隘甚恐不足以辱乃撤去昔之屏伏蔽藏以为今之疏明旷逹得数席地俾客至不以隘为嫌而主人亦得以陋自安也屋檐之南有老梅株如柱轴一根别为三四股可防十许步环以数小竹外悉芟去之仍辟屋一角作一窓以即其防毎毎风日开阖煜然之光防然之声往来几砚书帙间与静境相接如行村坞因以坞名之又植穉柏二百周墙之隂与梅为佳伴他日淩冬霜雪爱玩之树是又其拙之拙者也后有我辈人或不免流落一试公退燕休于此为防此梅以待其柏之成仍勿笑其拙也
　　丛桂堂记
　　桂生于土而云植于月中人不于土生之贵而极力于月中之植以是为桂是其未必有亦未易得然父子兄弟相语以为是可贵可求而必得之者学之于仕未易得也侈于得之日犹扪月得之噫亦贵矣懐安张氏父子兄弟学而仕也其学也食息诗书而梦寐几砚如垦而种焉其仕也得意青紫而唾手轩冕如种而刈焉是学其所当得而仕其所必至无他道也人有侈其名而问其所従得曰吾得之月中人终不以其名为绐已争欲得其所得曰是张氏一门之荣也有刘氏之父子而无异同有郑人之兄弟而无儒墨是其封植之高扶立之茂欝欝乎家霄汉间也士夫过者式其居因以丛桂揭为其堂之名而俾记其事虽然张氏之先仕九卿也老先生字登孺者为词塲名人吾昔拜其人曰审曰曰在廷曰过廷与石同年皆前进士
　　固存堂记
　　丙寅嵗大水郡谯楼不没者三板官寺大毁水落官无所视事各即故基作新屋而録事参军署距郡署西三十步邓君处道至未受署间访故基于西偏才一老屋栋桷相撑拄以立余皆僵仆沙泥或大波卷去矣因即老屋为主向皆创新之虑指计工几月屋落成得若干楹处道则又与客视新屋若防事若正寝若廊庑若庖廏吏仆居皆斲削磷磷斤斧匠石初去也而一小堂独面西前有苇竹萧然仰视其榱楹犹故面目黧黑袍褐灰土状葢新进中老人大父行也处道曰物固有是哉此向之河伯所留老屋也浪骇湍怒龙求石鬭汹涌激薄所当无不毙压而此屋何恃而独全处道忻然若有当其意因以书史列左右取古今石刻依其壁公退即居之因以固存题其顔石谓成毁形器常理也特有乆近此屋何恃君子当有以自存否则屋鄙也易曰成性存存孟子曰其为人也寡欲虽有不存焉者寡矣老子曰绵绵若存后之居此堂者能合三说而一存之庶无负此屋名处道成都人故家子文献多学
　　善最乐斋记
　　善最乐斋者吾友赵君书室也其自名者君之意而欲掲其所自名者于他人以为记则答曰昔两汉淳厚之化忠质之教所以大庇其子孙而纳之于无过之地可谓至矣间有所不免者皆自取于结客以固其垣墙下士以借其声援所甚可贤者虽诗书义训薫蒸于见闻服习与白屋士子无异然亦有所不能自别于膏梁富贵之族呜呼至汉末而汉之公族羣公子由此岌岌矣此东平王苍所以能以善自名者非以是茍邀声誉葢心有所惩而以善自全也今赵君父子以科第再世取富贵人不以为过而以为当然惴惴自封殖日畏日忧降心于汉东平若慕用追逐而不可企及者何也吾知之矣衣服饮食人所共口甘而身美之至穷其所自得于衣服饮食则罔然有不知者且夫善者对恶之别圣贤入道之候也今日我不为恶是亦足为善矣而乐之焉乐之而取其最焉吾乃今知东平之所以自取者已侈而于赵君之所自名一何亷也垤泽之呼宋鲁之君不谋而同葢其声类感召有不得不尔君何不比于苍而亷于善也哉吾将取孟子所论乐正子可欲之善以至于不可知之神期君以益其所学而大施于世次第由一善以行不骤以须其成不速以待其化如鸡鸣之卒章者果欣然有得于乐乎哉
　　务本堂记
　　逢掖之衣不夺于衮绣之贵环堵之室不陋于甲乙之雄士之所守有大于此者本之所在也且得之心修之身有余矣乃欲因家以及国因国以及天下酬酢变化随取随有此其人岂易以外物诱怵之上之人乃设为利禄富贵以权衡锱铢为重轻士争以其所学骛防而集其下噫亦迫促矣有图荣而得辱就利而反害踉然防其故步以失其所守者士可不知所择哉此一节之士宁坚其所守以终其身以永其世子孙穷达死生祸福休咎不肯以彼易此彼若有所惮而不肯屈其守者本之所在也雅安胥敷道儒者也薄城郭而弗居厌市井而不接漠然思悠然忘白素垂领红丹在颊遯食以自肥防饮以自洁诗书几砚图史幛幄花竹葱蒨以为之映带云月晦明以为之焜燿确乎难哉计必有道而处素位而立者也有客过之指其所筑堂以夸客曰此吾累世之守也据坐呼之了然穉子拱手出对客诵论语有子务本之词以问客客笑曰大哉主人所守在此乎有子之于师特第二义也夫子于诸弟子岂有隠其说以待趋隅三反者葢自得之矣曽子有子皆圣门老生曾子专其授有子泛其传而仁与道之说始汗漫于天下者无怪也习乎口注于耳土苴醇全雕琢浑沌所学既失何以为用所用既失何以为守此吾党之惧而学者之责也且出孝入悌驯致其文足矣圣人岂有隠于仁与道哉曾子之避席不知而自托于一唯有子葢不得已发圣人之隠曰仁与道言之者自其所本孝弟二言充之也孟子曰未有仁而遗其亲未有义而后其君学者之求孝悌宜自孟子始主人曰诺请书客语为务本堂记
　　隆州重修超觉禅寺记
　　隆州者今隆兴天子之赐名也仰惟龙飞御宇慈俭为寳而民自化不贪而国自富其易名井监以复隆郡之旧者岂惟黙契鳯厯所纪亦以作新雅俗阜成绥逺之实也矧以大丞相虞公当国道结主知功课吏治故守令必得一代才敏强济孝道爱民者莅其任而逓守此邦各务思所以仰称吾君吾相眷安重意茍可以恢拓郡体俾不至沿袭简陋不独藻饰吾土文物之盛其赞化佐治即如二氏者亦得夤縁受赐与吾士均先是州有超觉僧舍凡歴三太守而院事甫集始也樊侯汝霖建云章阁以奉安光尧太上皇帝御书其中也何侯耆仲请改律为禅以称宸奎所藏至是史侯松老又大治栋宇因旧増新于以全十方气象曰佛事如是足以望此州矣且州以跨鼇名者三嵎山也自治寺与民居如出鼇背负而欲飞此实佛地所种宜有竒杰楼观称一境华封圣人之祝当无甚难者而士民乃相与倡言曰是有三难地以险自障而难于取平僧以私自营而难于聚食院以贫自畏而难于致象此沿革禅律之是非分矣侯曰是有甚易者地则髙下为基而平之僧则立规矩严师而振之食则括隠剰田以给之旧址仅长二十丈跨山迤逦而下为屋二百楹凡六重其直衍深七十丈其广三之一为重屋出深广之中而陡所谓云章阁者巍然与日月昭囘于上其他像绘雕镂丹青金碧焕然次第一新其贻无穷之传曷有涯涘哉尝闻之或人曰天下名山大川率为二氏所攘以居耗地力而分民心无大此者是又不然生于天地之中者必有灵气人先得之圣贤者先受之葢天所赋也且有宇宙便有此山今之三嵎岌然与岷争雄其灵气融液尚可以通海脉而输天府国寳所储以擅富强于天下其赋于人又宜如何也且以忠谊之着勲业之美文章之懿与夫朴愿纯厚之俗不蕴利以自富不贪名以自胜不健讼以为能吏易于治国易于资异时竹帛所书垂范千载岂特一州之地甲乙全蜀而已哉二氏者得以仰圣世包容之度以风雨而自芘于境内者皆灵气之余也而又何隘于数椽之屋而已耶且史侯之政异矣恺悌所格补葺蠧者非一其视一土一木心巧目营休休然如善射者隽中而附汰辀也追逋粟以为食捜羡卒以为力合樊何二守之政而收其成向之所谓三难唧唧口语者乃今相与赞叹奔走香火以为寳坊成就如佛之说从地涌出也僝工于某年月凡用日若干以某日落成寺本唐神龙所创以飞泉名干符以超觉名国朝因之李顺之乱民畏其险为盗资乃火之崇宁初复之僧百辈不少散徙后先名僧相似不必更书史侯字乔年某州人年月日记
　　潼川运使刘公生祠记
　　有田则有征征之多寡视地美恶此制也使良有司世守虽禹贡九等今未改也自征地相戾而制始病国家征以两税皆视地市于民者曰和买民预取直时以责入犹征也亦视地大小美恶难悉则视地缗曰家业犹田也惟熈丰制以五等和买三等止其二等不与嵗乆避征者窜名二等而民不均是征地相戾也今天子以经界律天下田窜名者始得税且均矣和买犹故豪民以赇幸于二等吏私蔽之株蔓不可动且遂为府五县小县户万七千有畸和买户才九百比他州县特甚民有词府县府县理于部使者刘公公以闻符下公如律即命府县件具所欲行与民有词者而沮成者多诡说以误公公以五等旧制核其盈缩出入参用经界所得于窜名者户均之察之以明济之以勇申之以信达之以严向之欲以说误公者意塞而嵗乆不均之病瘳矣昔五循吏无智名勇功可书而太史公书之公用心如元气游行神迹不露虽大被万物犹不求徳肯顾皎皎名于遂之人然他人愦于吏案不即为为之必不终公能终为之且府县防于奉承此遂人徳公期不忘相与作生祠请识其事俾后议政者知所考云年月日李石记
　　北岩记
　　岩以石居如覆屋下栖十六士唐人所作石像也先是岩壁立百仭上垂瀑如缒下为方池以受水夏秋潦集池滙趋凹十六士汨于水无复金碧顔色好事者尝徙像他处复栖于岩何也父老言岩本洞天所芘旧时松楠翳荟不容迹有怪物卫守故作像以镇像徙则怪见像固安于栖不容徙今太守出一弹指作拯溺手疏渠泄池以逹浊潦于外重施金碧十六士者始一解顔而笑又砌像前数圅丈甃盆以受君子泉以便漱酌既成适夏大水太守与客瀹茗纳凉瀑注如甚雨如海风撼潮声可喜可愕不知防市火聚中有暍死人也太守成都宇文绍奕客郡签陈鼎新普守郭郊新合守李石太守之兄绍弼摄祭酒为主人年月日石记











　　钦定四库全书
　　方舟集卷十二　　　　　　宋　李石　撰启
　　谢解启
　　辛苦荆山已劳于三献依栖楚舍忽遂于一飞初知公道之开且有亲帏之庆扪心益耻贺徳有归列棘外台本优子弟挑囊中选粤有师儒限程较艺者止鬬七人滥进冒求者动逾十辈本是别嫌疑之地岂期成侥幸之门古诗率衍于邹枚时务相髙于晁董百蠢动而春蚕竞食九天净而秋鹗争飞冝多间世之英副此賔兴之选如石者少虽力学志不为名地无三百防之禾家有五千卷之学亲养未甘于藜藿衡门半掩于蓬茅自慙不是诗礼人意谓终为田舍子窃慕古人之禄仕潜惊壮志之功名军再鼓而气则不衰人未遇而足则有刖五陵仗劔幸喜夜防一榻横经何求昼卧漫栖迟于黄卷徒防戏于青衿但惟马帐之风流岂有晁生之讲诵一吟一酌半友半师势虽借于王公誉盖由于乡曲比因士论之収拾徃应有司之选抡对大手以不工画广眉而相似愧非士秀谬称古学之多因预计偕偶占乡书之数弹碁聊耳推毂有人揣分业之合宜非夤縁而奚自恭惟某官儒林师表学海老成孟轲之执徳不回伏湛之与人无竞南门缓帯已髙七纵之谋东郡分符常觌一麾之政治良田而去螟螣磨石鉴而照狐狸踵躅前贤提携后进超沟中之万木发爨下之五音致兹孱之防预在扳援之列念其进隗之始与其筮仕之初曲引晚生非公莫能耳不忘厚徳舍我其谁欤石敢不益励前修勉思来效歌啸江山之助辛勤灯火之余用三冬之逺图期六月之一息过禹门而成变化登汉殿而诵平生暖律已回喜透一时之氷雪飞梭欲化更烦半夜之风雷
　　又谢解启
　　四科取士方程度之甚严三载通经媿渊源之未博能书滥及末学何堪窃以人才盛衰系国家之强弱道术纯驳关文风之废兴惟圣天子欲求经明行修之人诏良有司以公乡举里选之法冝得专门之学以寛侧席之忧岂谓谬庸误防采择伏思石性资凡下智识迂踈粗知求至道之指归不敢议先王之制作慨念周家太平之典文固闳深或谓战国隂谋之书谈何容易妄意姬公之梦庶几宣子之知岂期于文字语言之间少得于训诂传注之外偶逢宗匠不弃散才虽无顔以见邻里乡党之人幸有辞以塞父母昆弟之望其徼幸至如此者非教化孰使然哉兹盖伏遇某官谈笑春风胸懐云梦舌本吐忠厚之论笔端形典雅之文昔也鲁公曽许侯芭之问字今焉潘县不妨子贱之鼓琴士知所归人皆用劝遂令狂简得借吹嘘石敢不益谨操修更勤学问诵杞宋之遗礼独识所从继齐鲁之诸生庶无可媿
　　迁博士谢祭酒启
　　万里逺来谁为知者一言见借此岂偶然惟上庠教化之源有前辈荐防之法郭泰之于黄宪韩愈之于何蕃况乎以分守则属僚以道义则师长兼二者之攸重处众人之必争自惟晚生不习时事但有念亲之方寸聊复从事于斗升方将比其重轻择所去就饭牛者岂问爵禄养鸟者当浮江湖伏遇某官端若神交油然心化鲁国之鸡可以伏鹄任公之犗可以得鱼诱之于寂寞无涯之津収之于和易有容之地投名俊轨窃自愧于东郭之竽矢志师门未敢废于曽防之瑟其如佩徳未易既言
　　上王宣谕启
　　天子明见万里寛盛时西顾之忧地官用知九州尚使节东归之缓惟去留轻重之注意故内外彼此之无心蜀道十年其已乆矣汉庭一札尚窃迟之安敢饰泛泛称庆之言特愿致区区逺来之说石闻仁义之论至近世言之而无补财赋之路在有司取之而益深十乗启行大将谁知力办千金取信一日安可缓圗疲心于木牛流马之烦巧计于水舟陆驮之苦爱民则兵匮养兵则民穷古来计通变之才竟无兼两全之防岂有兵出期年如太平无事之日财归外府无一钱意外之求智名勇功清议甚白道王权伯防意不传成规粲然端可百世而不易隂徳大矣岂宜千人之必封石又闻遣使实难在古甚重于平时导逹徳意尤不可忽矧兵间指授将帅岂曰姑行近者官军卷甲敌境可为寒心茍非王人仗节军门立致解体此何止吾蜀之利害固多击宗社之安危唯公智识之髙当时扰攘之际不独裴度淮蔡三州之重要是周公春秋四海之通乆留无嫌何以为报防且归矣社而稷之恭惟某官学明而气髙才博而意逺元祐以降得南丰豫章之正传永嘉以还有茂安石之可恃如五福太一之临蜀若长城百万之折冲荷槖陞荣念法从贰卿之甚眷衮衣赐服当枢衡九府之乆虚石之此来公尚幸见陪下客以学为政庶防一言终身之依开东阁以招贤人端欲异时九鼎之重
　　谢执政启
　　逺来无补久次得迁拜命有光汗顔以愧窃以上庠谓之学省所以示台阁班缀之未殊博士谓之清官所以明州县走趋之有意虽秦廪品秩之防仅六百石而孔堂道义之乐有三千徒顾非专门辄据此坐谁是不叛北方中国之学彼曾未免西河夫子之疑石之妄庸众所鄙笑天未絶于子思孟轲之后世有取于熈宁元祐以来本其所传粗似有守顾行已则恐或未善于教人则诚所不能睨柱之夫方期全璧纬萧之子敢意得珠伏遇某官心防六虚量受万物此道伊周辅相之业斯文禹稷吁咈之词主盟公朝作芘吾党更磨嵗月尚敢图重席之荣坐阻晨昏何以慰倚门之望
　　答史秘校启
　　滥尸粉省斥守黄堂尚容老子于此行自云父执之可敬伏惟某人学知所本仁以自存虽曰此三先生驾说之乡遗经具在尚恐有百太守与闻之政珥笔相矜一介相先双筠下逮即行披晤未易既言
　　答胡制置贺正启
　　亥豕渡河入室欣逢于改嵗申虫伺隙杜门不碍于发春欲罄懽悰首勤庆问恭惟某官谦尊而受泰治以通惟君子之四时锡庶民之五福丝纶西掖方旧人图任之良衮绣东归及新年太平之庆衡门縻迹芘宇驰心
　　答范制置贺正启
　　乃西顾喜桃李之一新迎春东郊先甲庚之三日薰为叶气尽出提封恭惟某官牧司坤维君子泰内遄致新年之庆聿臻有徳之归出颇牧于禁中即期报政复文武之境土何必言兵
　　上王制置启
　　安危注意方一时多事之忧精神折冲増四方万里之寄惟体国之心不异于内外则爱民之义岂计于去留参听明纶倍懽逺俗石闻之今日之势借蜀以为缓急识者之论观人以别重轻兵分于诸将而黙操其进退人材之权财付于有司而时问其出纳金糓之数制胜樽俎之上救鬭缨被之间坚方面之长城料吾目之劲敌自非髙才足以了至烦之难伟望足以镇易动之心则何以俾舆言之释然惟上意之如此时惟求旧无以易公恭惟某官性资诚明气宇博大文章先秦而下不论学术元祐大老以来发为尔雅深厚之辞蚤冠英科之首旋备明廷顾问之列直出诸公之间侍郎欲使何为尚冀折不测之敌夫子不容何病乃今伏大隐之言既已起公于近藩尚賖正席于二府奎文炳燿六阁垣乎西清斋钺増权九圻门乎蜀道望作新于时用恭对于眷隆石一介晚生试吏大府竿牍惟谨敢忘乎善事上之心云霄或披庶防以华终身之幸
　　上沈制置启
　　吴蜀兼天下叹一时择帅之难颇牧出禁中资万里折冲之重惟去留深系于国体故内外独简于上心明制诞敷逺俗改观石闻之今日之势当视其缓急之处君子之学欲见于盘错之时以四川不易之民当三秦甚强之敌委兵权于诸将而外无所守总财计于有司而情不相通虽合五十郡兼制其重轻然视二三邉莫知其进退顷者陜西之深入主兵专意于幸功至于徳顺之引还卷甲仅収于防利敌势益张而不可遏蜀忧未艾而无与谋自非识足以审未然之机才足以解至烦之难却敌于谈笑不言之地出力于优防不廹之间则何以料敌自中出人意表寛西顾之忧而仰对隆防劳东征之归以下穆佥言有识所推非公莫可恭惟某官诚明而用邃气刚而中虚贞观以来风流永嘉而上人物蚤提妙笔追还三代灏噩之文旋结青荷入参西汉文词之列君子不容何病顾屡出而望益髙斯人直道而行盖得公如朕亲徃岂独子思能安穆公之侧庶防文帝不见贾生之思矧延阁萃乎西清直奎文于祖训而长城临乎方面収重抦于帅权参诵纶言作新时盖以期月亦可岂待三年不归石青衿晚生白髪末吏九霄在望或假此以为终身之荣二天见临其敢无以致私意之喜深春修路防渉良劳全蜀万灵奔走倾切
　　又
　　总十连而谋帅欲寛西顾之忧防诸将以筹边益懋中权之寄惟今日之重既归之蜀而上意所指无以易公参听明纶倍欢逺俗窃以去天数万里方拏兵无休息之期提封五十州又仰食有供须之急重以三路之深入致此四川之益忧自非爱养根本以深不防之基何以抚集疮痍而图善后之计上所注倚者其或在此公肯逺来者固欲安之向风知归顿足自善恭惟某官聪明而夷粹肃括而宏深学术东迁孔孟以来人物南渡王谢而上昭回显防助成西汉尔雅之淳剀切谠言夐出三代直道之懿向者乗轺不测之使属闻造膝无疆之陈乃今利害之甚明岂惟是非之方定尚迟爰立再烦此行圣天子元年奉礼乐临遣之宠太夫人万福承板舆燕喜之懽矧六阁峻西清之华而元戎将北伐之举徒得君重屈裴度亲淮蔡之师无以公归须成王正周召之位如石为生晼晚受性竒穷学省备员昔有青天披云之幸泮林侧翅今复飞鸟依人之心岂敢援严尹少陵之旧防庶防似东坡后山之前轨
　　眉州交代季侍郎启
　　光奉纶恩改膺阃寄蟇頥西指方接武以幸交鹢首东飞怅登仙之欲别办严有相繁祉具冝恭以庆慰伏惟某官学妙传心文髙具眼驰骋古今而诣于理经纬天地而立其诚再召汉庭气压诸公之上长哦蜀道益知禺里之难劳归不待于三年报政肯稽于五月请近易逺舍旧图新不特奏廿泉之计书便可膺宣室之召对顾我为婆娑之老强作此行为公留蔽芾之隂期于勿翦
　　回孙监茶启
　　半刺新除已烦申命一麾改授尽出误恩方兹发轫之初喜有盍簮之便双筠重问九折忘忧某官义笃吹嘘情深推挽留滞周南之迹幸此为寮招来冀北之羣期于成事
　　答田茂实解元启
　　齐韩毛郑世守一经卢骆王杨名参四杰岂特有司之塞责庶几为国而得人伏惟秘省明公妙于师传自有家法解頥敢抗于雄辨志目果収于隽功方庆问之未遑辱惠音之先及意切相与贤于所闻白鹤山髙如三秋之可仰青云路稳期一旦之相逢
　　答黄解元启
　　质文具美经行兼修収石室累年之功为青云一步之始辱隽文之踵及仰喜气于眉间天理岂在人为更宜勉力隂徳必有阳报仰副清心
　　答李解元启
　　备数文衡于何塞责登名贡篚佥谓得人秘省明公义薄云天评髙月旦岂独収隽功于槐市盖将奉大对于枫宸固已卜吾人所得于文字之间便可以此道相期于礼法之外更佩双筠之重如懐十袭之珍青牛入关莫忘仙家之来裔白鹤旧社尚期华表之同归
　　答黄解元启
　　四科十哲同瞻阙里之游三秀一门尽入乡书之选秘校明公词吐温润气质粹夷笑谈取学校之功行艺推场屋之隽念再嵗窻户相从之益仰九霄岐路髙举之初大诏鼎来髙文贲饰相期里闬已知江夏之无双此去殿庭犹是颍川之第一
　　答张知录启
　　招来麾去可见宦情用行舍藏何关吾党嗟嵗月之如许几江湖之相忘尚幸舂容或得晤语伏惟某官持心近厚陈义甚髙直道折余子之雷同一笑乃吾儒之瓦合双筠拜赐十袭珍藏老子登楼已有月边之夙约都曹入幕未成山色之赋归愿兴寝间为国家重
　　黎州与交代宇文知郡启
　　再试负丞安于逺次一麾假守冒此超除重惟同年兄弟之懽倍结他日子孙之好岂治严之敢后承入奏之云初驲召已来邮音先及遽拜双筠之赐遂忘九折之难矧惟蜀险逺接蛮陲以博易之虚名収羁縻之实用以其虚名则宜识通变以其实用则全赖抚绥惟今昔是非不同故缓急弛张各异必资妙断用续光尘况于斯文许其接武伏遇某官学大以给才敏而华世阀有来多二典丝纶之手科名自致有一经衣鉢之传推三十年故人道义之情借一千里慈母防甘之便俾遂安舆之养敢辞叱驭之行惟是书生恐乖吏责幸旧贯之可守与前规之足凭许为云雾之防益励氷霜之操期恭乃事用答深知
　　答资州韩知郡启
　　分符千里喜闻贤守之来受地一防预编氓之数深兹欣幸逺有倾驰恭惟某官学老而通心恕而察惟风流文献所传最旧故慈惠温良所至可师冝入告之未賖屡外补而不厌刓印不予方明君西顾妙选之时弹冠请行遂老子东山髙卧之日已腾来暮之颂应有行春之诗愿勿薄于淮阳即召还于宣室某顷伸一纸之庆辄拜双筠之光宛若素交俾安旅迹为谁扫榻想燕寝之凝香何日驱车过里门而必下
　　又回资州李知郡启
　　九命作牧想开府之云初一防为氓岂望门之敢后慈祥所至茀祉具宜恭惟某官学敏而通才周而大故家人物具瞻尺五之天旧物经纶宜应半千之运尚稽迅召来屈左符矧王子渊之故居乃令狐绹之治绩奏刀未几已无全牛卖剑无庸便当佩犊报政五月喜腾霹雳之声奏计三年应即鬼神之问某縻身官次瞩目辉躔渭北论文怅望春天之隔陇西通谱尚寻他日之盟愿兴寝间为国家重
　　答任判官启
　　郎曹再召罢逐以还郡寄冒恩揄扬有自方图只字之报更辱双筠之光伏惟某官直道有容公议不茍弟兄半面不隔同年母子此心共知爱日尚忆懐黄之旧许亲泛绿之游冀北张罗已重幕中之客江南飞檄足夸帐下之儿
　　答眉山知县启
　　郎曹再召罢逐以还郡寄冒恩揄扬有自方图谢臆首辱庆缄伏惟某官直道有容公议不茍东坡故里无异过邹鲁礼义之乡西曹旧人或许窃龚黄惠爱之誉未委顿沟坑之日冀防甘升斗之荣暂屈花封许亲樾芘恤民则食自足爱士则刑不烦州县一家幸彼此臭味无甚相逺君亲二议尚缓急筋力可以自持
　　答黄安国知县启
　　防名南省兄弟不隔于同年乗兴西归父子相防于累月向者江潮猝猝之别付以道路悠悠之谈念国之与家相视老矣而州之与县交臂几何尚望荐严助于乡人其敢吏朱防于党友
　　回百丈马知县启
　　贰政蜀都已烦申命一麾筰郡洊出误恩方乗障之云初喜寳邻之有托双筠重问九折忘忧某官义笃素交情深宻契空城仰哺惭无一夕之储候馆论心顿积三秋之恨益祈兴寝以重朝家
　　回冯县丞启
　　奉天子命佩太守章戢吏爱民庶几省事求师择友期于得人恭遇某官学则有朋徳惟莫助自州视县如四肢在体自令视丞如六翮欲飞循良非俗吏所能恺悌乃吾儒之职逐鹿之掎角羔羊之委蛇方涓日之有期已闻风而相悦百朋书锡十袭珍藏展骥足以髙骧如君可耳指蟇頥而自誓从我谁欤
　　成都府学教授谢启
　　学省备员已从罢免泮宫滥数遽辱荐延自疑罪垢之未除幸此寂寥之足慰一言唱重十倍増髙窃惟学校兴废之由率以师儒得失为慎人非其任即有若之似有所不从道茍可传虽兰陵之文至今有法矧此方扬觯以观士心向背聚散之始何敢觊重席以争讲説胜负雌雄之涂傥或得名何以塞谤石则甚谬天或见怜骫骳之丈识者谓为髙古鄙拙之性君子以为直方惟向者収召陛对以来终坐此斥逐乡校而去人谁见恤盖増辱天子之上庠世或为荣乃更陪诸生于下坐及今砥砺或出泥涂伏遇某官道倡羣经学关百圣清议恃之以无恐防言由是以有传出处乃大类于韩公行藏肯不同于顔子尚桑榆之未晚识藨蓘之有年怜其最旧登门乃令堕众人之后察其自新无路特为占诸公之先敢不佩司败之夙箴闻嘲师而自警公方与弟子三十辈徃定汉仪石独取冠者五六人共新防服
　　答何道夫教授启
　　博士昔避秦自知防罪夫子中分鲁仰戴误恩袭裳未免于羣嘲袒裼岂容于独笑恭惟某官圣域自得文场先鸣孟郊与荐士之诗盖尝窃意伍举有惊人之语曷亦少须计来此姑日月之淹俾拙者防云雾之益未忘情于濠上犹记面于牖间粲然十袭之珍厚矣百朋之锡念四海兄弟防废此道而一门父子知有吾人公能过我与阿戎谈我亦待公理邯郸歩一经专席向来士子仰望以为温故之师二老邻墙此去逐客相须以开自新之路
　　贺都大启
　　陞华延阁连东壁之图书増重使权焕西征之礼乐上以内外迭更之异数下以士夫望用之公心弭节云初搢绅交庆窃惟朝廷专任之宠皆以兵民逺寄为忧谓摘山以通民商而国用丰于贸易有无之际市骏以壮军实而马政班于蕃息牧养之间外空六诏之资中益二边之备兹事体之所系盖利害之不轻自非逹识足以明利害之机长才足以周出入之数则何以寛宵旰之虑交民夷之懽惟众所难非公莫可恭惟某官中和裕物雅厚镇浮出羲献风流之余行孔孟正大之道通明光籍早尝惊何自为郎赋皇华诗昔亦列于选出使仿木牛流马之遗利洗棘林肺石于不寃虽淹延万里暂烦一行然倐忽四年频易三节行即追锋之召直跻清禁之游次舍益髙风云渐际而石竒穷罪迹流落余生来官大府之初获轺车之下少栖徳宇虽幸公作坤维旬月之留亟正岩瞻实欲上促天下老成之入









　　钦定四库全书
　　方舟集卷十三　　　　　　宋　李石　撰辩
　　老子辩上
　　道有严乎曰严唯其严故浑然大矣曰仁曰义云者因人所不同各一其道而自为散乱其大者故在不小矣韩子以老子为小仁义老子岂不知仁义与道浑然中物因其失而致其严以为散乱之防非小也此不可以不辩
　　老子辩下
　　道有通乎曰通唯其通故浑然大矣曰清净曰寡欲云者岂唯老氏圣人宅心于虚以受万物之托寂然自冥于无所思虑俾百姓日用以给而救其过者此吾儒之正道太史公乃始以为老氏之学自别于儒寡欲清净于是乎在此不可以不辩
　　列子辩上
　　刘向以列子汤问穆王二篇非君子之言汤问则庄子汤之问棘以大椿鲲鹏变化列子作夏革晋张湛注庄子以革作棘穆王篇论西极有化人来又仲尼篇称孔子答商太宰称西方之圣意其说佛也然佛出汉明帝时湛乃谓列子语与佛相防盖指其幻学也岂西方之佛幻已肇于列子时为穆王化人事乎必有能辩之者
　　列子辩下
　　孟子距杨墨以杨近墨逺为序于儒以杨为为我之学一毫不防于天下可也如禽滑厘对朱之言则以墨翟大禹为为人之学老关尹为为已之学似以朱况于黄帝闗尹此列子之有取也刘向云杨子之篇唯贵放逸与力命篇乖背岂放逸近道乎其何以近于儒不然力命自力命放逸自放逸耳必有能辩之者
　　饮食鲜能知味辩
　　子思曰人莫不饮食也鲜能知味先儒以别薪辩鲊食鸡知露栖食鹅知黒白释之非也天之生物自五谷草木鲜蔬皆有精华苾芬具天地中和之气资生于人特人未知之耳饱者陈方丈水陆之产于前食且厌之而饥者饮啖茹生虽麤粝草具之过于八珍非味之正也饥饱惑之也谁能舍去饥饱而味饮食之正乎且盐止于醎醯止于酸椒桂止于辛食者皆能言之若以此为味则味止此耳若以此为非味之正则昔人用意于饮食之表者其必有说也神农蓄百药而尝之皆经口所嗜也今人食五谷草木而酸醎辛苦杂然其间取适于口失其正味往往以是死者况欲使之如神农之于味寒暑隂阳燥湿有所弗遗虽遇毒不死岂可得哉周官曰春多酸夏多苦秋多辛冬多醎夏小正各辨四时麻麦菽稻犬豕羊鸡之所冝此教人知味也其益于生者则取之损于生者则去之惜乎人终日饮食而弗知也其得之以生者亦弗知也其失之以死者亦弗知也若夫先儒所以释经特一法耳非圣人本意欲用是以教世人世人必不能宁终此世而必不知也因观本草思及先儒之未尽故备论之
　　月法辩
　　三代之厯惟以夏为厯之正颛帝始作厯而后三代为递用之乃子丑寅之相承也行夏之时杞不足徴杞虽夏之后有不足稽考也春秋之年月日则周正朔也七月陈王业周公之诗一二三四日曰日不曰月以其时之气令有不协于月当与吾夫子之意合也如曰七八月之间雨集沟浍皆盈七八月周之五月六月也无疑以皇宋所用夏时推之气令已正矣曰周之七八乎夏之七八乎以周之月则流火之月授衣之月进在今之五月七月进数八九之月蛰者未毕何以为火伏以为金柔火老乎此行夏之时吾夫子有不足于周而夏小正吕令以秦正防错其间如曰孟春行夏令释者曰已之气加寅之气此月法也不可以不辩
　　説
　　放生説
　　佃渔之利天所以资人之生葢许其杀而不许其过乎杀者以其害仁也于是有暴殄之戒江湖水产鱼蛤虾蠏细大之族民忍于杀而不恤者资以生也而有过焉君子哀之恐人自爱其生以残物之生而害于仁因取其可生者纵之非敢以小仁小恵求异于人以希恻隠之实庶几推而放诸天下亦君子自然之志也李子去亲官万里外食不敢饱况杀乎日以俸缗作放生供自绍兴二十八年二月朔始作放生説
　　三虫説
　　凉秋既乆扉留月光摇草树接于几席一室澹如也炷香诵书既夜分矣独坐无人静念感触可喜可怪同一化物在天地间虽防可録也苟有圣贤仁义之质充之则人否则不如作三虫説
　　蟋蟀鸣竹间日聴一日初逺而渐近也一夕自投几下鸣声聒聒驱去复来如有所诉不可止遏如所当至此不可却因感七月在野在户在牀下之句郑氏释之曰以渐也士君子之学自可欲之善充之可及圣神之域虽乐正子有不可骤而以其渐彼学未至于善与其至而不循其序夷居于圣人之堂以求躐等曾虫之不如尔雅曰萤火即灼诗人谓之熠燿唐人谓之蛢防通释萤也毛氏误以防为燐孔氏举牛马血鬼火以防其误防之非燐审矣萤亦非独腐草出也或曰湿生之虫多夜明余坐席下背灯处摇摇如寸金烂彻视之则虫如蛹状首尾锐而薄黄黒色不翼而足腹下有光其亦萤属乎彼固胚胎于朽腐润泽以自表见于土壤黯暗谓足为光华矣士君子不务其辉光日新愦愦中如黒漆自暗隠蔽日月曽虫之不如
　　禽栖竹间暝夕啧啧引手可接闻弹琴声时一作振奋鸣和之音日为常略不怖也因感圣人弋不射宿之仁与夫忘机以狎海鸟者吾之仁于彼弋与忘机于杀于汝皆可保也世屯道否徃徃肉至亲而食之彼固知择于人以为依宿乎固有不择所依网罟毕弋发于幽隠不虑昵于私而比于爱自以为永可恃也曽虫之不如
　　主民如主鸟説
　　食于技者以扰鸟凡乌鹊鸽鷃慧如鸜鹆贪如窃脂皆笼饲教之陈于稠人通衢声钲鼓噪呼先之使不怖且狎其飞鸣随主指顾翾羽利觜各用其伎节奏俯仰徐疾折旋主操杖次第口授如律则防饲以劳其成呜呼鸟何知焉唯利饲而忘其扰之苦也周官四翟之掌养鸟而阜蕃教扰之掌与鸟言与兽言夫鸟兽之距人逺矣而与之言又以四翟官之岂以淳固鸷戾之性可迩鸟兽耶夫因物之性虽鸟兽可迩违物之性虽人有所不从况鸟兽乎羽者必不使之触飞者必不使之蹄因性为教善术也诚使主民者如主鸟者别其教而勿伤之察其意而惠以饲之俾有以自忘其苦而服从其上化其有不行乎
　　题防
　　苏文忠集御叙防
　　臣窃闻之王安石以新説行学者尚同如圣门一贯之説僭也先正文忠公苏轼首辟其説是为元祐学人谓蜀学云时又有洛学本程頥朔学本刘挚皆曰元祐学相羽翼以攻新説卒之不胜稔成乱阶尚同之过也仰惟靖康定正国是投其徒于四裔凡悉力以尊崇元祐学者皆得为专门名家轼其倡也逮绍兴至淳熈四十余年尧父舜子授受圣学一出天纵犹夫子一贯之説无彼此异同之尚先日拒王氏説以防勲圣门者皆録用其后子孙苏氏一家尤被旌眷挺挺遗习典刑相望世有人矣曰迟曰符曰籍擢用于上皇之朝特以世学为学者矩范非若他人徒然先阀之矜也今侍御公峤以直道受知以懿文进用其施设语言自世学中出两宫隆眷振辉九牧不特其乡之人也迩者追锡文忠公美諡以御叙贲其集眷眷于苏氏至矣其子孙所以报荅朝廷重意以侈耀厥世又宜如何臣假守其乡诗书耕稼衣冠不替以道徳性命之归为忠信孝悌之实文不浮质不塞知法而易亲晓礼而易诱共知师用苏氏者以圣学之劝也敬于郡圃作堂以元祐学榜之奉御叙与侍御公峤之防刻龛之堂上与蜀士大夫共之守臣职分也具位臣李石谨记
　　防苏帖
　　东坡初得笔意于顔湖州此帖是也盖嘉祐中任鳯翔幕官所书子由时在陈州其次韵子由云旧隠三年别松杉好在不【缺】
　　防潞公清献公帖
　　文赵二大老前后典蜀蜀人至今爱而思之惟均然潞公未满四十为蜀遨头有飞语中伤至遣御史何圣从防之独清献乃以一琴一鹤遗蜀人其以清为諡冝哉此帖盖以资殿自政府出知杭州也蜀人李石获观于亷静斋公三世孙蕴以亷静名江陵官寺书史之室张孝祥为书揭其顔上清下亷家法也
　　防富公帖
　　富曽再入相而清献防大政此帖盖自尹蜀日除谏院以蜀政之美为异时鼎轴张本然介甫执政晦叔入为言官诸公者皆去矣
　　防谢君所収帖
　　吾友谢君出此卷云得之岷下屈指已二十一年矣石时居先君忧王巨济张彦清王仲衡相与抚存徃来俾得以自忘于忧患无聊而栖心尘外乃如此三人者今皆为古人独石排摈无用奔驰宦海不复如向日为无事人可叹也蒲山本知来舍弟自潼川牛头寺以马载归今尚在知来处此山与吾兄弟防为三顽物以老知来出仕此本闭空屋花竹间然亦不得数见之读诗凄然乆之因书卷尾复还谢君年月日防
　　防范伯文所藏帖
　　太原之战昔人河东之防中兴椎轮之治钦圣料敌之明将臣奉以从事乃一跌至此世有登广武而叹者乎范氏子多贤他日读父书境土不难复七庙之耻不难雪仰惟在天之灵尚照临之
　　防西湖唱和诗
　　右临安西湖唱和诗石向备员学省率以休沐日独游西湖时有篇什以陶写伊欝初不敢出以示人而同舍有知之者往往假宠教以和章殆盈卷轴仓猝罢免万里以归水火焚溺有所不免仅余此数诗凡十四人闲居阅故书得之因葺北田草屋刻之屋之壁虽然石去朝跨九年矣升沉出处之异用死生宠辱之殊致此理之必然者至于笔势句法如玉如金亦足以想见一时人物之胜年月日防
　　防王金州送赡学钱书
　　学以养为义校以教为义养当有食而教当有书二者皆先王之成宪学官所资以立焉者也顷嵗学校徃徃有养无教食而废书多矣故学校所至不复藏书虽曾经朝廷赐书亦复散漫不收他可知也毎三嵗取士考官所要书率科之书肆文具而已至学校两季补试或旬日发题多随意摸索不复检阅无幽逺靖深之意间有粗浅凡俗传笑士子者或曰此非学官之过学无书之过也石罪放为成都教授始因试诸生日援上庠例求观书至无可得则以学力所及自市书既得数千卷而所阙甚多防金州帅节使王公送五百贯赡学则以二伯贯补书数之缺而经史子集大藏稍富于巾箧矣先是学有韩退之文板本独缺桞子厚集板因以三伯贯刻板并韩文并行丰其本息以给膳养不足之用窃闻公典方面所至多为学官市书今成都学自此有书庶乎公之心所霑丐甚逺岂特五百贯而已哉惟公倥偬战阵以恢复中原为已任而能玩意儒术文武并用勲名竹帛宜与国垂于无穷士子笔端但知賛美以饱公之惠于学校间也谨勒公手墨于翠琰永为学宫光宠
　　防安氏教子五説
　　厉之所以望其子者与尧同尧子固不肖厉之子亦未必不善皆天也五説皆圣贤仁孝之质学者之事岂惟安氏子所得于亲者而已乎勉之
　　题许道宁画
　　许道宁寒林怪石老硬殊多佳处但不甚惜水墨徃徃有斧凿痕琳兄喜説许道宁画更参此一转语三十年后有味赵乆道亦学许道宁者
　　题李道明画出山佛
　　先君子弃诸孤谷弟甫六嵗当不复详记其音容试为炷香作想其端方靖重浑然紫金光聚如画此佛出山时则可见其人矣此李道明笔石书之于天彭之东湖然乆之
　　简
　　答杜敏教授
　　迩日徂暑肇凉伏惟横经师席尊履佳胜未严召间所冀绥爱
　　又
　　分士而治此州师儒之尊三苏先生其照临之六经丽泽与天同功吾人其勉诸石预受赐矣甚幸
　　又
　　泮林别去嵗月如许其事则付之道涂防谈其道则吾辈贯冬青青未之有改也石老矣行当与公细论临书驰引
　　又
　　专介双缄礼意优宠如见敬畏于他人者非朋旧所望数语为谢殊愧崖略
　　与眉山知县
　　即日严秋向冷伏惟抚字多相台履佳胜未间珍爱伏审髙才剧邑前无全牛美最华涂未应絷骥召擢有日翘引以之
　　又
　　钦迟英誉积稔嵗时兹获为僚同一城郭日有欵奉之幸预慰此情
　　与费通判
　　比日秋半已凉伏惟典賛藩条神人安穏台候万福谨奉此候记
　　又
　　铜梁请违旷嵗不复记崦嵫余年所得朋旧例如是要之佛氏三宿桑下滞念所感况欲临镜剪白而与人较量是非以益其老乎懐仰曩时窃觇风矩词吐几席觞豆问曷胜依依
　　又
　　伏防以双筠为赐此近世公牍之赘者至于累茧细札不知可略去乎厚意所属以奬借为重而以凉薄罪垢之余防此愧怍亦大矣下情第切感慰
　　又
　　石抆拭除郡尚有前日非据之忧所恃者福徳和厚坦易明白如挹眉宇秋阳中得以自洗瀹于无涯之津思过半矣石略出雍府事回即得伏谒预有欣喜
　　与交代季侍郎
　　迩辰秋瘴未消凉气折暑仰惟君子四时天道已行世态冷热有出隂阳二防之外者一饭自重姑如彛仪之祝
　　又
　　伏惟两川桃李相接资之乡山不能数歩徃来者説尹在口且一昨朝着饫服盛美欲一见未得乃今以郡左符为交承石区区此愿破矣不胜欣喜石再召再逐分为田里废弃之民何敢自比下尘圣恩寛宥再试名郡岂其所冝踵武君子承挹其告新之政庻可以免其戾矣幸甚
　　又
　　伏承新渥鼎来扬舲大江知有日矣共以懽慰石尚及称一觞之庆于公送江入海矣小启盖饰説之赘非所以干匠目皇恐皇恐
　　与苏给事
　　恭以斯文持世以道事君出处雍容贤名愈白即日台候万福请外偃息不薄淮阳计已氛祲廓然朝着清明复为两地之归此三宫所倚重天下公论所系属非特石之私伏乞保重
　　又
　　一昨防示照牒给事举自代此古荐士也石至愚且贱何足以辱此昔退之举侯喜自喜望退之间不能寸非独喜自贬人物品级天下公议以为当然于给事不失为爱士石则自以为过且愈速其罪垢也二十余年见仇于权者亦既甘心而犹望望未已自来通义日畏一日危行侧视恐不免以去今则稍可息肩矣人知给事之举何啻九鼎一扛石亲老身亦老矣舍公道其焉依不任此情
　　与陈大谏
　　去秋黎卒行上状未见回程一向旷于动静苐切瞻仰比日逺惟台候万福温凊色养晨夕告猷君亲之奉两极其美甚休石乘障且阅嵗于公无丝发之补而亲舍阻逺稔山崖之恶私计可知矣日以速谴生还为幸未间伏乞保重
　　又
　　今之士气植党以固位立监以防谤忌克之风胜而凌夸之俗成国家忠厚之福钟积已深法制深严是者何能为然区别邪正明白是非为四海端本溯源伏惟有可言之地可行之时大谏无爱焉石曷胜为斯文愿望日夕东跽祷而祈者
　　又
　　敬问国太夫人夀体康健新妇儿辈敬致百拜起居之礼令季大郎今官何地郎娘各计均福沉黎有委宠示李成书来已拜珍饷矣感感
　　回资守
　　伏辱板教下情感慰比日恭承台候万福戒饭甚宠仰佩谦眷委曲于罪戾退藏之人至矣第石见苦赤目方炽来介具见之昨晚方挂家舅服郡斋礼法所以风示千里而不肖者向来亦滥迹儒宫彼此举动似当爱防傥防矜从俾安迹于蓬陋与朝夕奉燕豆无异也死罪
　　答贾子春
　　専使辱书甚恵富于藻缋而秀于语言若欲跨人头角而杰出其上者此岂细事但不知仆何以当吾子之意不然于礼亦过矣谓仆欲行圣人六经之道而与四方英俊共之则然矣必欲使仆如孔孟以降荀杨韩子数圣贤者髙其闬闳而推用其徒以张皇羽翼则仆有所未敢也数圣贤者皆天之所授以续尧舜三代帝王不传之业烂漫季世又厚畀其徒而隂相之俾相与维持于万死流浪以有立于千载者皆天也此岂人所为哉虽然仆固不敢议诚得数圣贤者复生今世仆将率平日所与共学者而防其门亦未敢便溟涬而列于羣弟子之下如升堂入室亦次第可学而至也仆所得于贤朋友诚多诚厚度他人未能有此仆得之亦私以此自贺自乐不知天亦有意于我者乎诚得天假以余年未即委顿坑谷更如吾子之教虽然亦未敢侈用吾心而轻出人力以速诮取骂也近日赵鹗有书来令仆多著书意亦如吾子之教而庻几尚可勉者太法言原道等篇如诸子不难作也易曰修词立其诚诚立则词立如吾子之文固佳矣凡所以望于仆者笃实用而略浮华崇理趣而省虚伪茍可施于身而立于世幸以悠乆可传为念无贻他日不诚之戚仆终受赐矣因入城见访闲居对客谈道亦一乐也迟竢不宣
　　答王景文
　　九年之别一再寓书应不免浮沉顷闻从军入蜀初亦未审徃来者亦不之及不即奉讯乃防教劄先辱愧悚愧悚比日具承台况佳胜慰喜乆之贤东道相处逺客可忘索寞跬歩梯级更当勉力有如修名欝欝非乆此者石杜门奉母贫甚有可营甘防执饱而止老矣敢更决择他觊乎沈黎改授已出误恩近阙入手小濡枯涸吹嘘有自知感未间厚珍重自爱
　　又
　　石西归颇多暇日有易外疏论语集传二书或可借手故旧此外随笔应手皆不计其文之工拙与今人之好恶爱憎所谓道学初不曾梦恐亦只如是説也景文有他文得一一见寄如何彼有可过从説学问否俊场年少多有其人至如臭味语出肺肝当自得于吾人眸子间不必仆説思之思之近文一二纸嗢噱掷去之汤朝美一再收书未有顺便可作答或以此纸寄似亦佳
　　答郭纲秀才论称呼
　　去秋承书来介委之而去不报非有他也便人再辱赐教词句峭立当是深造自得否则一字説不成也喜慰喜慰志彭氏称孺人特以范氏贵仕名门眉之彭亦如之亦犹子呼承务妇称孺人生已过称如此死何可废春秋君夫人其不得称夫人者特曰君氏其于夫人可轻称乎唐自一品以下曰国夫人郡夫人其他郡君乡君县君外防官通称县君妇人不因夫子而加邑号则曰夫人所谓孺人则国之庶子之妻秩亦似优于县君非今之所谓孺人也今之孺人乃妇人之初封顷年显仁太母恩赉士人之母年八十皆得封之其施之范太师家诸妇不为过否韩桞志夫人之例极是考据得出且援例异时恐不经且非正名之法如何子有子奭皆廷杰之子革父为兄弟子初槩为佳士岂可以废学遂不士范氏子弟乎革父之书异于其伯氏更审观之可也知迩来寓处房氏面壁功用以不倦终之勤种多获名第在髙才无难起居比何如畏暑如疾惟君子消息常理不宣




　　钦定四库全书
　　方舟集卷十四　　　　　　宋　李石　撰铭
　　大成井铭
　　外学吏李石作二井于成都先筮得防揲之六九而老之坎焉曰井祥也阳摇其精隂开其明木湛乎深土溢乎津顺所汲以免于险吾井其济乎乃阙甃三寻有咫得食焉分东西为亭以大成名据象辞也嵗大荒落日清明大余一十二小余一千七百七十一铭曰
　　一竒而精六偶而盈此天地合水所未形我浚其源如海之溟派挹华滋分注以清我则不骤待其渊渟尔绠之修此险之行尔汲尔学无败其成
　　诚斋铭
　　子思子诚明似二事为圣贤入道深浅之候学者岂可躐至如人饮食量口腹所受有不可强而诚之浅深见矣令狐大受以诚名斋景浚卿为之记资人李石作铭曰
　　彼孰为物执抟形似彼孰为诚于身则是夫岂不知是有四体一指不伸隠忧厥中是中有诚执抟则空彼空非物守以吾躬躬之所基忠信孝友人且有疑日用引久岂无水旱曰嵗其有父母师保倚为辍作试归此斋举束髙阁敛之毫芒散之山岳何必读书以身为学
　　思诚堂铭
　　学子勾龙复成作诚斋求铭惧其汰也敬为益一字曰思诚其铭曰
　　以指指空空本未立説空向人信指所及吾性如空空中有诚引性説诚如指空名水之方诸火之阳燧本诸日月空则不匮尔盍不思诚厥有因思以自导渺乎尔身马则思驰鸿则思射谁无父兄贻我一室圣门幽深性天之师为弟为子渊冰其思
　　着存堂铭
　　古渝王令徳作着存堂以思亲取礼记着存不忘乎心之义铭曰
　　心极则思目极则睹心目两极何恃何怙始终惟一永肩慈慕感心泣目滴滴后土诚敬自中觌焉笑语岂不四时迁变风雨斋祭以孝亲天芘汝曷着曷存燕此寝宇
　　艺林铭
　　艺犹技也自道已降技等尔学其技君子不可不择作艺林铭曰
　　学必有师诚心所寓心固有传以学为聚大小髙下靡不毕具艺乎林乎材以待取
　　戏防堂铭【为赵扶以其亲赐髙年爵作】
　　人子之仕以禄致美亲年之髙子心则喜莱也此心谁不人子其爵伊何一级自天白发华簪三寿之先子学而仕防戏蹁跹色笑之养昔人未老父前子后乐此华好扶也勉诸诗书共道
　　葛仙井铭
　　仙犹蜕也蝉以殻蜕蛇以皮蜕至于龙独以骨蜕者得非江海灵物储蓄既大不为□蝡小技以幸速化显晦动静与元气合一出入生死唯气之存其于形也若将遗之故能玩息古今踔跃天地翻波涛走云雾是气也而形从之人因链形以仙者犹龙乎乃今执蜕以议仙缚之故栖索之环堵尘滓之市谓其陈迹在此且仙者之形尚不可执况其居处作止之细乎是窥潭洞窍穴以求与龙戯也天彭大智僧坊昔谓葛璝之宅井故在焉汲者甘此井谓仙尝浴丹此水疾者饮之平疥者饮之清或云兹大药余馥伏龙眢井也住持惠祖淘井郡丞李石铭铭曰
　　仙栖千山今葛璝是也而亦宅夫尘滓之市有不为市人所洿者泠泠乎仙人之泉歴梁宋以来刼灰变迁井不改也渺莫记其嵗年嗟夫云霞独往仙躅上天彭民愈饮而愈有味者兹非其鼎中之余沥而大药之九还者乎
　　灵泉寺慈氏阁铭
　　灵泉寺僧了缘始以绍兴己卯建慈氏阁其徒觉普逺来东南乞铭李石合掌作礼敬为铭曰
　　昔有化人来云是西方佛提掖周天子足蹑云雨上怳若钧天居俯视人宫殿如累苏积块化人云此幻与王特神游大哉佛一心广大包四极我以一心观诸佛等虚空谁令作宫殿台榭如只园金碧丹砂青荘严具五色幻中益以幻形容诸佛心耳目所见闻何者为国土而况慈氏阁空中楼一尘佛身无边云无数诸眷属有几多罗树八万千由旬如何于一尘便作见佛想缘师老比丘一念重山岳辛苦成佛事只以此心观袈裟裹虚空无一不是佛云此毗卢舍磊落古道塲权舆自唐人父老斤斧迹层云起杰观绘出华严境香火诸梵呗隠隠钟磬声一粒与一衣檀度欢喜舍穿井得甘脉诚非一日事以此布施力报佛父母恩梯级登上方随方即见佛我喜縁此事隠忍如我心头目及髓脑一痛皆可舍佛事倘可作先以此心观
　　名世堂铭【为马潼川作】
　　汤汤之江赫赫之文吾蜀吾文与江东浑我相西南孕离至坤火虚而明土静以敦丽照通中二义斯存长卿君平曰云曰渊涪潼并流金华之山子昂故居髙鬰天蓝谁主盟之有严列藩帝实命之尔昔代言相此蜀宇三苏后先尔去我取扶筑隠垣丹青昔人凛乎面顔此天谁欺盗食人肝越人章甫施于髢髠堂堂吾道乎益尊圣人不作谁习其传名之翘之吾诗可弦
　　桂林砚铭
　　方以坚其操平以砺其心砚于墨圃惟谷惟深兹为桂之林
　　用拙堂铭
　　成都黄瓌作拙赋陇西李石以用拙名瓌之堂且为铭铭曰
　　百巧不如一拙有余天地之拙寓有于无生物不测雕锼荣枯吾拙孰用通天地儒浑沌未死妙朴谁模以拙用巧蛰龙深居以巧用拙捷中以狙吾于黄子择此二涂晚食当肉安步当车孔拙则黙顔拙则愚不用之用褐蔵空虚吾斯人徒亦拙矣夫
　　遁庵铭
　　其出为扬其入为伏一出一入谁绊风足声不见形拔山之木象罔两间日月灯烛自顾可怜相背而逐我食我薇我饮我谷佛则避佛俗则避俗二人相同相语相目心游天关脚峙山轴庵中之人以遁为卜
　　义砥铭【黎州学】
　　土不沉根则深磨而不磷嶷乎士林金砥其刃义砥其心
　　自牧斋铭
　　潼上喻谦以谦名以为未足又以自牧名其读书之室曰非敢躐取也于谦愿学焉李石嘉其果于谦也为铭诸铭曰
　　唯谦能尊唯尊能卑本自不尊曷卑之为尔学之初自谦之基自之一身以系以羁如彼牛羊勿佚勿遗尔学尔牧恐然来思汝今谁自骜乎四支空腹説食罔罔渴饥曷不多学盈其嵗时是之既尊牧以自持未卑而牧谦自谁欺六画之一谦学之辞
　　诚乐堂铭
　　夫物之生大哉天覆惟天能诚惟诚能有人物之一对物以偶物致号万身曷尽取朝暮众狙徇物以走君子宪天不息在久九窍玲珑谁则户牖物物尘沙诚虚而受忍此为役日与心鬬人忧我笑夷则不陋谁出谁处防龙牧守一堂坤维日月星斗社稷司之如临俎豆我固天全其乐不茍曾子子思孰先孰后蜀山吾文吾师孟叟
　　量庵铭【为慧海师作】
　　世有几刹刹有几尘一尘大地风水火轮中藏虚空广大由旬敢以籧篨边畔四邻区区釡钟尺丈寸分沧海几斗须弥几斤无量唯佛有量唯人有量无量同一法身
　　赞
　　明觉大师赞
　　世界无有魔谁以魔自碍是故名魔者浴我香水海
　　观音赞
　　华蔵世界香水海清凉山上功徳林白衣大士阿毗昙六度万行亦如是
　　十六罗汉赞
　　第一宾度罗跋罗堕尊者双垂足两手横楖标据膝二鸟衔花一飞一堕
　　给园三千我为第一垂足不言横据楖标此法付谁不请而得飞飞雪衣委花近席
　　第二迦诺迦代蹉尊者趺坐右手执炉左手拈香胡奴发香以进阐帙在侧
　　贝叶谁书粲释迦文枯木谁香布功徳云我坐尔立湛兮中存扣以两边内修外薰
　　第三迦诺迦跋梨堕阇尊者厐眉袒右结跏左手托梵夹左顾二白猿献果一礼一立
　　大士心相两足甚尊拈起句子河倾海翻瞬目问谁是二王孙因华成果莫忘本原
　　第四苏频陀尊者左手执麈尾右手置膝若欲结印双垂足坐童捧经侍侧
　　我观我身两足两手手既执攫足欲驰骤童子捧笈是中安有八万四千弗如闭口
　　第五诺矩罗尊者盘右足加左膝上右手支頥若有思左手按足指而坐昆仑奴从左炷香炉中
　　我取我与不吝不贪一炷薰心万法和南我为汝思非五非三知风之自鼻观先参
　　第六跋陁罗尊者收足曲右膝抱之加其左临水坐昆仑奴蹲挹水于琉璃浄瓶
　　水性本空不风自涣湛然须眉谁使汨乱挹彼注兹一派天汉无言阿师抱膝永观
　　第七迦理迦尊者厐眉碧瞳朱衣趺坐右手按膝左握拳据之如结印作呪鉢水涌沸中有小龙出头角
　　燕坐冥心灵源自在其中有物蜿然涛濑雄其牙角能小能大收之一鉢放之四海
　　第八伐阇罗弗多尊者趺坐右执如意左手托之膝上
　　以身循手脉络支节以手循心如云蔵月心上起意三者黑业此意自如非玉非铁
　　第九戒博迦尊者脱履收足右按立膝左盘袒左垂肩握拳按地而坐侍者地上补磨衲
　　我衣自然贴体具相自补自絍采章物象一线无迹是虚空様我足非欤生平几两
　　第十半托迦尊者雪眉垂肩收膝左拄曲肘据上盘右足右掌按地猛虎舔掌在侧观空不顾
　　我观虚空色无有二蹲猛在侧有不及视苍苍非邪空亦非是汝舔我掌咽我法味
　　第十一罗怙罗尊者双跣收右足立膝左执扇据膝上垂左足践屦上左顾看莲花池
　　六月火聚宅中炽然是清凉池着芙蕖仙掌中穆如有冽彼泉无垢法身一念现前
　　第十二那迦犀那尊者东面收足立左膝展臂膝上手执金刚数珠圈子昆仑奴西蹲向瀑布洗鉢
　　我法不説心珠自光念念相续如圈金刚垂瀑百尺烟霏露苍浄洗斋盂闻鱼赴堂
　　第十三因揭陀尊者趺坐两手凭几前有金甲带劒人捧书加额礼请侍者搭袈裟立若欲可其请
　　燕坐不动如宝玉山雨施十万云心自闲龙华诸天任君往还慇懃致词肯来人间
　　第十四伐那婆斯尊者垂左收右转眄据几通袖而坐
　　佛趺坐时问有禅句一收一放二义来去不动如如倚几转踞袖手旁观无有是处
　　第十五阿氏多尊者收足右立膝斜盼右执麈尾以支頥左袖凭几盘左膝昆仑奴偻而放龟
　　舍尔灵龟观我朶頥尔智尔用我頥我持思于无思妙鉢阐提龟则灵矣童子何知
　　第十六注茶半托迦尊者定身开目防头趺坐槁木中木旁出小枝
　　身既有根木亦有株身木两冥谁荣谁枯附枝生春外槁内腴脱然一念渺乎八区
　　石未第时梦所居壁中现一罗汉自言求赞应手赞之曰以手按膝两足甚尊西天诸宫备闻此言赞毕罗汉即隠入壁久之复出求益数语或曰此圣罗汉也庚午待试信相僧舍日到佛殿炷香读书瞻十六尊像其一榜曰应梦罗汉与向所梦无异既而石以是年忝第比来假守沉黎风雪瘴烟摧折辛苦子母兄弟分裂灾患收恤不及静念所得薄俸尝恐叨窃致灾因令士人王愿同画师甯煕载以善本橅临自赞其上以示不忘尊者慈防大恩仰以追先世冥福乾道五年八月二十一日先君朝请忌日男石谨跋
　　又眉州圜通阁十六罗汉赞
　　一趺坐手举眉毫相
　　汝观我眉毫莫作寿者相愿以毫端力引接诸众生
　　二策九节拄杖相
　　挑起四大海以此杖头力龙神为法故来献秘密藏
　　三两手作弹指相
　　弹指微赞叹大地师子吼众生如梦觉皆作见佛想
　　四侧坐手捧香山相
　　视侧世界无有侧者手擡须弥能住持故
　　五执拂子相
　　起拂子我义随堕悲愿如海无有尽故
　　六执如意相
　　非心非佛而况意识我法如如安心已竟
　　七观自在相下有猿献果
　　有佛与无佛不作有无想惟能空一切受此献果供
　　八半趺坐看经相
　　无情説法有情藏面我破微尘出此经卷
　　九手轮数珠相
　　诸天未有佛要从心佛起此非第一义而能转众生
　　十捧舍利塔相
　　未尝起此座云何涌宝塔问讯塔中佛乃先见我手
　　十一交膝执拂相
　　我起不定故坐作正偏相意中互賔主此义无交涉
　　十二侧坐看虎相
　　以慈悲力生勇猛心我眼如月无有恐怖
　　十三捧鉢相内有龙涌出
　　稽首娑竭多金翅昔所困容以七寳鉢眷属皆安穏
　　十四握锡杖相坐下有一虎
　　汝本无杀心而况有杀者黑风不能吹故还汝佛性
　　十五垂足虚捧经卷相
　　口挂墙壁作磨砖想忽于虚空受持此经
　　十六趺坐入定相
　　是定不定相名为众生佛我从三昧起非佛非众生
　　疏文
　　仪真斋僧功徳疏
　　某伏以荷国寛恩有周嵗二万里之往复奉亲逺役负全家三十口之生成懔然性命之忧厚矣发肤之托仰资仙防聊课斋功伏愿终惠长涂蚤瞻先垅温温江瘴扫疫疠以潜消节节风滩戢波神而无耸
　　癸巳二月四日斋僧疏
　　众生业力未免亿刼迷尘诸佛愿心务求一切苦趣恭惟无上之正觉乃是去识之资粮明晦既殊荐严敢昧伏愿某人以平时之素履仗今日之良因沈冥不滞于闇途安养常居于乐国玉毫光里亲闻解脱之音金色界中永陪清浄之众
　　请正老住保福疏
　　不忍囘头赵州住处本无佛且烦出手大唐国里幸有禅许时化鹤今始归到此骑虎不得下某师定眼具足觉心光明十二世孙临济下不断如线三千弟子圆悟老已亲付衣矧惟三业之昔游常给十方之遗爱想往还之同日任兴废之关天红蓼滩头舟楫未存于东下碧芦岸上钳锤请举于西来不妨再理旧规模又是一番新厯日已曾熟识不用牢辞
　　父母讳日功徳疏二通
　　灾患相仍倍觉念亲之痛慈悲有托敢轻事佛之诚爰荐薄斋仰资厚防伏愿先考朝请真天不昧报地转增顿悟前缘永绥后福
　　母忆子子忆母不隔幽明心即佛佛即心无分彼此望松楸有千里之逺对藜藿无一日之安自课斋功仰承亲讳伏愿先妣蹇氏安人英灵如在鉴格不违虽头目髓脑之可捐如何补报尚身体发肤之未毁誓竭驱驰
　　京观功徳疏
　　不安巢穴自向死门大建津梁为开生路国家尽包容于逺迩佛法垂荐拔于幽明伏愿孤魂防率土之仁朽骨被漏泉之泽三碉城下修嵗贡之獒双涧水边无夜吠之犬
　　偈
　　观音殿偈
　　资圣道人作观音殿嵗月落成乡人李石欢喜説偈
　　大士徳如天天髙万物下如何寻丈室收拾万由旬天既大不容大士着何许作室道人逺先得大士心能于一毫端浩刼万物数百花香水海妙寳庄严光燕坐栴檀林种种具足相大士在掌握八窻见天光愿以平等心见闻薰一切是故道人逺作室藏虚空我以欢喜心为説布施法
　　朴庵偈
　　我观天地初浑沌未分剖一土与一木何有于雕琢况我血肉身便乃名作佛因佛作土木口耳眼鼻具金碧朱紫青肖像如我比土木非真实血肉人更痴三业六根中潜伏诸业识欲求返其朴当见天地初土木血肉身方便亦如是
　　赠超上人经藏偈
　　血者人络脉经者佛语言人血作佛经强名华严藏我观此藏义天地日月光山河诸草木无数妙寳花一一诸严具如我所受用清浄一法身髓脑皮肉血放大光明云便具此藏义一痛念罔极流血如江河香水黄金涂虮虱毛发许雷声师子音是则佛説法是故道人超欢喜成法施阿轸为出力平地转法轮稽首诸龙天护此华严藏
　　金银字合论偈
　　华严者佛富贵境界也聚众妙寳成一佛地金银琉璃车渠玛瑙瑚琥珀真珠等物以为校饰或曰此外境界也佛之一心自为华严辉光焜耀出一切竒产遍布周匝具一切受用如须弥山如大海水不假外物自然富贵其法端自布施中来以布施故得富贵相而华严境界具矣彭州普觉院僧法煇以清浄身入华严藏故得经以经故得论因求所以为富贵者初不可得且曰吾法有布施一説化贪吝为慈悲诱嗔恚为欢喜摩以嵗月寳书盈笈金光银光如二佛相凡合论十二函奔走道路相与讃叹作礼请纪其事陇西李石弹指説偈
　　凡物在天地唯一具足相众寳和合成是名佛富贵金银琉璃珠车渠玉琅玕玛瑙瑚枝煜然华严光此则外境界不如自心相了了光明蔵譬如悭贪子惜物甚眼睛不博奕饮酒不忍一钱费碎破终于贫我以清浄身与佛同布施头目及髓脑地水火风大欲爱三业根我当欢喜舍作一金银书一书千万言日月函明星字字华严蔵阿煇菩萨子善友五十三外物与法身二相随所择吾家大长者具此无言书舍物得法身身中足富贵八万四千偈弹指如悬河寳座华严师证此布施法
　　祝文
　　黎州谒先圣庙祝文
　　石被命守边茍可以施所学于民使近者悦逺者来吾夫子不鄙叶公诸梁而赐之教石得以服膺遗训其在于此敬荐芳洁以告其来
　　黎州谒诸庙文
　　石所恃以行九折之险者寸心也凡视民如子夷如客仁义礼信如饥渴珍异之货如粪土而摧折压伏于贪淫之吏者如雠伏惟聪直之鉴克相其来敬荐芳馨始筮之礼也
　　告庙文
　　惟神福绥一方祀绵百世属天子庆太上之新嵗广推异恩凡尔大神有功吾民悉膺重祭吏奉制敢不恪恭神享急图报称
　　黎州辞先圣庙祝文
　　石向以天子学官斥为外学吏逮倅彭守黎皆以学为事广学宫增弟子员抑其细者耳至于明先圣之道革逺士用夷之习身所至则道所在如日照临无有间断被防召还姑志其有懐于黎俾知神者则无往而不在也
　　辞诸庙文
　　石十年去国再召以还神赐君恩相符如一东浮万里尚克芘助敬展薄刍以告其去
　　祀王董二贤祠祝文
　　文起二典止于两京蜀吠正狺此凤锵鸣相如三赋乡人已倾子云扶衰乃收其成唐暨我宋文物后生子昂苏氏父子弟兄蜀江滥觞流大以横嗟嗟王公揭是仪刑以董侯配自我正名右像荒寒补缀丹青此祠谁欺尚畏幽防神肯联食指此新楹陋学羣嬉媚词乞灵酌水布刍亦谓芳馨斯言不镌有如日明
　　彭州谒诸庙文
　　石罪放乎此学道爱民茍可借口于神者聪直之鉴如临左右视事之始敢不以告
　　诸庙祈晴祝文
　　未雨而祈既雨而厌虽民心之所欲好恶不常谅天意之弗违惨舒可冀念此封疆土地之守岂无山川鬼神之灵一吏之责而病或及民一方之忧而害将及国尚资防力共保嵗功
　　柔风初布务在发生尺雪致灾岂堪摧折伸者反屈荣者反枯去嵗所入甚微新年亦望少稔常寒致罚无曰边州土地所宜以过获书要是圣人春秋之法吏则有罪神均其忧傥如所祈不敢忘报
　　情有喜怒气有惨舒变怒为喜易惨而舒人犹难之神可知矣忧心累月喜色一朝捷如鼓桴应不旋轸肇此春物臻于嵗功敢荐明禋以永终誉
　　教官廨舍后都官祠祝文
　　石官廨后依墙丛竹间有都官祠官廨后非祠之所宜居则当迁或曰已改祠他处则当撤然神像甚伟中更葺治盖祠所传甚古而灵异自全故来官此者不敢迁亦不敢撤是用筑垣周之以防防慢且洁其丹青而扫除之神与学官道义相依安于湫隘防当有通衢大轨奔走香火时也敢借芳馨告于祠下
　　告堰庙祝文
　　挹下流之润以为高原之滋水或不至种且不入父老云神居水冲制水出纳神旷其祀水汨其源水田无收民食半菽三年于此然神祀废兴吏之责也民何罪焉
　　辞武威庙祝文
　　石去朝十年再被防召谬典此州甫及浃嵗所未尽施于黎之政者边虚而不知备民急而不知救此后傥可终事而为黎长久之策者神爱此州与人不相逺芳洁之意视去如来
　　祈雨祝文
　　比者时雨有愆吏不敢以旱言惧以为渎也乃今日转盛而势未囘辞欲陈而情以迫者嵗大旱民何以生兹用不敢不告神其相之霈为三日之霖以惠此一方吏敢不敬神之休
　　谢雨祝文
　　日者不雨民以为旱吏亟走祠下致祷雨既至矣以为未足吏日夜祗惧今雷雨既作膏泽下敷倍费神之力以至于此敢不顿首以谢继今雨旸以时稼穑以登终惠之休吏与民犹有望神者也敢并以告
　　祭顔子庙祝文
　　士有能传世行道者言语文章政事而已后夫子而生先夫子而死未闻得志行乎中国不以政事论也自卫反鲁之时公墓之木拱亦不克与六经之议论盖无见于文章也与夫子处终日如愚言语又不可得而闻也然圣人以为好学人以为不如事之以为亚圣人以为亚圣人以为先师则士志于学必有所本矣此诸生之所愿欲以从事于斯者不敢不有所献焉
　　府学祭井祝文
　　石到官未几士子以阙饮告为掘二井随祷而获新甃既成矣岂惟神哀其愚以罪废来此黙有以相其衷盖亦知朝廷惠训仁义之泽士子不可一日无食爰荐芳甘以侈神无穷之赐
　　祭诸葛武侯庙祝文
　　呜呼定中原之鹿斩海上之鲸可与共天下大事者古今一人天灰赤帝之火夜殒辕门之星马未饮于河洛牛絶餫于褒斜天不憗遗而使已志不伸古今孺子幸而集事以叨日月之末光辱旂常之后尘伊侯之志莫与拟伦彼其据形势之上游操徳泽之权舆故能功满天下而惠徧于生民侯乃起僻左扶汉于衰绪间关百战未能九州一鼎而吴魏为宾忍使八阵芜没翠栢黯惨悲风泣雨空遗恨于蜀江之滨故不生于垂衣之世值舞羽之代赓歌都兪与舜为邻股肱耳目使侯作臣盖志尝感激乎知己而心期乎致身尔能折节北面聴言不闻岂关张之见蓄而鱼水之情亲诚九死之不恤恐髙卧之未仁蜀西南陬既弱且贫侯能使之有劳无怨千载之下犹思咏于甘棠之春我生何艰逢天不辰恨不得亲拜隆中而周旋谈笑迩公威徳直所望不能郡守刺史何足辱侯之友而攀龙之鳞闵禾黍之萧条悼江汉之沦湮既无英雄可以闻倜傥之论樵夫渔父酒巵豚蹄争求媚于明神骑箕尾于光芒弄阳律之浩荡虽幽显异路而忠魂烈魄不违寤寐如影响之相亲傥斯言之可复特一酹而问津
　　西归祭甘将军庙祝文
　　石一纪之间再召再逐虽蹈瑕积衅固所自贻然挟谗复仇亦已太甚蛟龙风涛以水险试人之心况神平衡人心以伺其去来儒名商行隠匿于囊槖舟檝于神不容以不直欺也奉亲一舟数月二万里至祠下神能鼓三军之怒不能直一士之寃乎敬致薄酹以明此心神生自蜀挺身事吴限以鼎峙南北则殊今一大江呉蜀同轨幽明受职臣子无贰神之受食往呉来蜀私其乡人谁曰不得风水舟檝岂唯此行再被恩召奉亲以来艰苦不忘数日有卜芳洁之意惟神绥福之












　　钦定四库全书
　　方舟集卷十五　　　　　　宋　李石　撰墓志铭
　　龚汉卿墓志铭
　　龚冠从陇西李石授春秋大易其人专黙静笃谓可与为皇王帝霸之学既而习为古文凡所以读书一惟文之求其说自先秦古书至迁固以下不论其词务为深峭险刻絶人数等至使人读之不能句龚从旁睨之捧腹呐呐亦自不能疾声乃始快幸以为篇之得意处其为诗尤甚以意立句以句立字以去声病视他人陈语不啻疥秽着体必欲爬剔洒濯摘去乃已时出之以夸坐人人至捩眼不喜反憎嫉之至其好处又相与思而味之于别后以为可爱尝谓龚曰文章圣贤中和道徳发越于声音语言而乃格磔聱牙于肝肺如落湍惊涛于碪窦穿穴之中何以自毓于清明坦荡之地乎呜呼龚之所以不夀乎龚举进士辄罢宋逺孙贾敦夫教授简州龚往从之率程其试于举子为第一死之日大呼自指其腹曰此腹学何所不有才何所不可用以卒闻者哀之年若干卒以某年某月葬以某年某月龚世不仕娶杨氏未及月龚死无子改嫁龚一名齐褒字汉卿父某先卒殡既久龚死贫甚其徒为市棺以殡其父之侧不能葬平日知龚者多名人率欲葬之而未果防太守鲜于侯侃旧识龚相与告之诺出金又相与赙者勾龙惠赵传其学徒王珉刘棠王岩与持无服防以蒇其事举其父防而祔以龚爱友以及其亲礼也龚之文可传者百许篇其母老弟弱读其文必有终哀龚之身后者铭曰文可编贻其世之传吁柰何乎天
　　王九成夷仲墓志铭
　　君讳九成字夷仲石初因君亡友刘子夷叔而得其人盖诚厚乐善知好吾辈者也始余与刘子皆居东州少交西州士未甚为西州士所知或足一至西州率睥睨诸公间少有一语合其他可知也刘子从李公璆为辟客舟行碎舟石佛滩下仅以身脱无一人哀之者过二江得君父子馆于其家如素所熟刘子心怪之既而果为人排挤卒不合掉臂东归谓余曰殆哉此行赖王君父子多矣且言君之贤能诵吾二人之文因劝余交其人余官成都君果挟刘子之知以来且自言从临卭黄源学读易久矣幸以刘子故得印证可乎自是率四十里间一早来暮去其来遇坐客剧谈君抗身揖客坐席上欣欣若有得不出声以去余固竒君之为人也后二年刘子与余偕官东南时各出一文示人辄聱不能句至使人含怒裂去不顾以是多得唾骂益甚吾二人窃窃自语曰是前日东西州也况万里吴乎此文王夷仲却知容吾辈也刘子死于馆职余亦罢学官以归官成都君之子知方来泣告葬日谒铭余曰是平日爱吾文者刘子死矣非石谁宜铭按君世双流人曽祖某祖某父某卒以绍兴二十九年某月葬以三十二年十二月年五十八娶袁氏一子即知方也所居竹胜处馆有师几有书觞豆琴奕非独自娱亦以娱客每客至多四方名士相与说学问文章子弟立侍几杖斤斤盖一义方门也至君沉厚和缓望望若欲有施于世惜夫不工场屋举子业而乐从吾辈为迂濶左计其卒止此也铭曰佩明月之旗不若纻絮之易衣餍九房之芝不若黍谷之易糜人弃我收爽世所宜二江合流泝海以西匪君曷思惟友之悲有窆其幽请相吾诗
　　王志逺墓志
　　王君讳宏字志逺以绍兴二十五年月日卒卒之五年其子谋葬而甚贫作贫无以葬赋泣血哀求于人人读之至有为之出涕者呼为王孝子往往出钱助之又不能多其子得钱即买地既竁穴为墓材工徒皆集事垂十八九成或强家遣人出语怖憾骂言曰是我邻为青龙臂不应穴堙塞之斥工徒皆散走王孝子又自作书咨闻强家必欲葬葬日益迫不得退炷香于得道山张仙翁求哀仙翁告之未言也李石适防山见王孝子者癯然咿咿语若含哽不能出时作悲怨声傍人至为叙所哀以告王孝子者泣石亦泣取其赋与书读之问之则乡先生王君之子也呜呼谁非人子天下之至善极于尧舜之孝天下之至不善极于桀跖之暴今以尧舜之孝虽桀跖不敢以所暴加之至于一禽一鱼犹知格心弭耳以听者况于士类乎因呼王孝子手饭饭之嘱之令改卜庶以是日克葬因携赋与书示人共得钱别买地竁穴为墓材工徒如初王孝子乃始拭泪视成事举柩衣衾而纳之圹先是志逺之父母未葬并举二柩同穴而以志逺附而窆焉实三十年十月二十九日娶文氏二子一女孝子名翔即长子也次曰某女未嫁翔佣以养其母而能自立于文呜呼志逺为名进士困场屋以死今幸有子如翔者可谓孝矣王氏资中人唐功庭兰之后因书之为志云
　　勾龙府君墓志
　　惟勾龙持正氏世种徳不逢至其孙复成始唾手掇取科第筮官成都抚属自惟父祖槁项死场屋不振得一官无以致九泉之奉适其祖葬日逼自叙其世所出与其大母行实大轴谒铭陇西李石念与其祖为布衣交诸父为旧游复成则十年前泮林生徒也因谓之曰志其文则复成之文为己华矣何必更求若曰父死以子承重则诸父在以孙承重则二兄在若以已仕父祖不逮以迟于禄养则自言为甚难且至亲无容至哀无文至痛发于涕泪声音足矣复成之文不过徼取他人之文以益其文有余矣昔叔氏以礼许人人讥其忲且専曽申之于礼曰吾闻诸申之父且以孙文其祖之死不自専而闻有所从借以予为父祖之执也其言可不可者则有慿则应曰诺持正讳权为舎学名进士卒于某年月葬以某年月袝以周氏子若干孙若干墓在资阳县某乡他日并复成状刻诸圹为志
　　勾龙府君墓志铭
　　君讳某字持国姓勾龙氏昔有令于资阳讳偃者君其后也方三舎法行蚤奋名场屋既升内舎适舎法罢后有防免省当出官曰尚可老主簿乎卒低回不试或谓君隠于赀初无必仕姑以儒学媚世以毓徳赍志云耳故其处已也退然若无所营毅然若不可犯其居乡也以谨恭降其心以礼义和其色惴惴恐人之议其后而以赀名蔑之也资阳之南为东津东津之西有巨壑巉壁千尺有古凿崖腹曰佛头君择胜处筑屋曰此吾莵裘也每时节衣冠杖履长先防从邻里往来济济睦睦相推敬或客至则争为具务丰侈为驩客去则巾篚裒率为饯多君倡之也以门塾教同里有文学相辈行者必咨问之为诗文或暮夜推户索酒吟赋喧哄至挽袖夺笔不醉不去余被丁丑号召携家舣舟访其居君之内子钱于余之曽祖为姑侄相与团聚俎豆灯烛青荧子弟出屏拜客袖卷口诵近作诗赋求可否君曰吾自觉此是衮衮者差强耳余以是愧君年若干以卒曽祖某祖某父某娶钱氏先卒二子立夫徳方皆从余游孙若干人卒以乾道某年月日葬以某月日墓在县某地余窃自哂君不余负而余负君何也始余以先君子防居方舟君兄弟携子侄指环曰从贤师为致瀡恱亲可乎君之郎君亦亹亹下笔有序惜其不克卒吾业负老子所期所幸侄孙复成教授广汉亦吾徒能书翁行实得以借手为君铭铭曰内之有余外之不愿山林之华髪孰与黄埃之槁面及吾游从诗书履践尝欲以资中数君子者为耆旧传矢铭厥幽一乡之善
　　支兴道墓志铭
　　张子寛先生易师也以小学教授虽童稚胜衣者登其门皆以蓍数授之凡前辈读易有声场屋者自其门出石年九嵗与支君兴道吴君德骏同游先生之门先生遇之不以童稚句读也君长余三嵗率能诵师说退即抗声作色以鼓舞羣稚人争窃其说以复于师而幸免者未几与君各更师他门里巷不逺往来每示题义讲说不异向来时然回视昔年淳和朴厚之气已比比为声病举子剽窃之文余则知之君则未知也一日君若有所忧曰亲老家贫未即振发可若何余曰勉来相就坐羣儿间提秃笔掖公于败亡未晚君以为夸而笑之君每试不废辄不遇余登第兴道侄壻赵逵以状元归乡支门烂然自荣君一日独致仆曰他人饭新先辈礼也某于吾人岂敢泛泛于众客杯酒仆仕成都学官兴道以疾告未几卒卒以某年月日年若干葬以某年月日石家居其子某兄弟袖卷不敢言而以泣拜出卷则君之从弟全州户曹日中状云支氏其先出合阳详仕唐为许州节度子师友官于资为资之祖资祖四世名渐者元祐八年以孝旌其门曽祖讳某则孝子之兄弟也祖成父翊皆不仕娶杨氏先卒再娶马氏四子皆儒业三女一适侯播一适黄庭一许适侯棫孙五人君孝友温豫喜愠不见于色厐然福厚君子也长于治生几以致富四子各占大第以处之病中召诸子诵书曰吾老手未尝释卷老病闻书声则胷次廓廓矣汝曹勉而持之以正学而不成不失为乡之善人以卒君讳时起兴道字也铭曰吾率梦与君游小学如平生师操扑据坐君从傍也发笈执卷以立吾凛凛以惊梦觉则君死矣呜呼君梦乎吾梦乎吾俾吾儿与君之子修再世之盟义久则重势久则轻不忘素交以为君铭
　　王承信墓志铭
　　承信郎王椿卒以某年月日葬以某年月日祔以妻郭氏并其兄堂其长子下班祗应槩之妻田氏凡四防皆其子令望之举也令望以左廸功郎合江县尉状来告曰属襁兄弟父死缓葬且以疾不及来继以其兄乡贡进士令徳书来又继以其子壻前嘉州峨眉簿尉田俊心亲来任令望不来之责且言其故甚有礼则按状云承信君以其祖文至道间以南夷扰边募子弟军守御朝廷旌其忠赐印名其所守山为青山许世袭为土主以主其子弟军文之长子堂政和六年又募子弟军与石泉夷人战死事赐一子官以无嗣承信君以其兄阵亡恩补官校尉该建炎登极恩转承信郎知横江寨未赴丁母辛氏忧登峨眉山一跪一拜事佛以致念母之痛乃曰吾所以执檄致喜者为亲也吾纵未能执一矢效死战阵忍坐视多事之世及防雀簿领间乎吾幸不至贫此生一防地足矣性倜傥自适孝于亲睦于族党仁于里邻而厚于賔客人有缓急捐金不惜几至破产然好客饮酒自适林泉不衰享年若干以卒妻郭氏以某年卒二子槩前长宁军巡乾道五年五月日卒次曰令望业进士二女长适田俊心次适前资州司理参军黄思立槩无子以令望之子荣祖为后尝致论今之边豪自募乡丁守其地岂惟其父母坟墓之爱出死力不惜至其知山川险阻利害非他兵之比此李衞公雄边子弟法也泸之王氏世守忠义不变青山之褒恩未艾也而承信君其力可以自致而父子一官止此耶吾友正字刘夷叔汉嘉守白麟皆以文诔之其可不铭铭曰一俎之容勇不如阵一锥之舌锐不如刃吾宁去彼取此对青山饮酒以佩青山之赐印乎吾固知君之豪而铭诸重以客之言为信
　　范叔源墓志铭
　　范氏自忠文蜀国公以名节大其家至犹子荣国公渊深质正不见圭角而太史唐鉴公凛然可畏克肖蜀国凡范氏食之而不尽者非一世之积故蜀之言家法者首以范氏而苏氏次之石蚤客于范氏获交其羣从子弟颇多贤而有文不相依借各欲自立而叔源讳漼以赠太尉锴为曾祖以荣国公百禄为祖以赠太中大夫祖述为父其世代着于天下人知尊敬而叔源能知上世之可学者以滋其性初以太中公恩得官年未冠颇欲深却以收文字之绩始试吏为仙井监録事参军以盐法与长史竞不屈于势有识者益知范氏之有子以从兄埙将漕本路换荣州録事参军其辨金氏狱直数十年之寃金氏素伛以喜故失杖而起一州推其神叔源自挟世学不少与当路要人屈故宦薄不甚进辟监蜀州黑水镇酒税监成都府王店镇酒税监成都府商税虽筦库间不为茍计如减虚额核羡缗类不观大吏顔色故始知叔源者终益不合晚乃用举者得右宣教郎覃恩转右通直郎知简州平泉县未几而叔源引疾去矣疾少间转右奉议郎知雅州庐山县县扼制夷蛮以互市畧相羁縻叔源増碉门掎角之戍而严禁奸民之私为市至今为法未几疾复作遂以不起凡庐山之民哭之者废其市实乾道丙戌九月十二日年五十二方叔源年少时欲起荣国太史之絶学以上袭忠文满口故家典型而问学渊源内有师友盖所至薄其官若泛然者已有声如此而乃不克夀其可哀已叔源有子仲黼清苦而甚修久从石游将以乾道辛夘十月二十三日甲子葬叔源于双流县宜城乡诸葛里曹池山之原以其母王氏之命求石书其墓石于叔源父子盖数世之交且斯文相与不薄石其敢辞叔源二子长仲黼次仲芸乡贡进士出继仲兄之后女三人适王晞孟程师防余未笄凡墓志之所不及者仲黼家传为详此不复着铭曰世可以髣髴王道者惟故家为然世益久而益有所慿借宜其孙子多贤如蜀之范苏诞后稷之穑者盖逾百年矣文献可考岂与夫崛起者校其后先哉如叔源氏欲永其世而或胜其天尚有诸子能力于学以大其传
　　文溪居士墓志铭
　　文溪居士者杨绍肯堂也肯堂资之银山人文溪银山之佳处肯堂之隠居也故太史邵公博曰东园公以所居得名肯堂终将隠于文溪虽名不嫌故肯堂得以名始肯堂为进士意行行欲唾手取富贵不得试则又以其康济皇王帝霸之学移之于树艺果蓏之细自以当世轩冕之荣不博此丘壑林泉之胜其有取于文溪之名若甚廉凡世人所必争者在所不屑而世或不信何也初肯堂家所资不薄所交皆豪右聨车马接杯觞所至人争后先延纳声称岂遽甘为山中之癯顾所争于一试有不获已者然则隠于文溪而士名之居者于肯堂盖屈也曽祖翺祖恕父中邵山谷所志寛之墓寛之恕字也肯堂与其兄绾皆及见山谷故肯堂兄弟所藏山谷篇章笔迹为多交游以经前辈所推许者益归重焉娶何氏生二子曰璋曰某皆卒二孙曰某曰某方璋未死时谒铭以葬其父甚急念不敢虚人子既往之心于九原也则为铭铭曰我访文溪溪花始开鸟鸣花间相客酒杯居士拍手顾客以咍曰此过眼如风中埃别日几何视此溪水人则不遇溪名之侈一经品题斯为可恃彰厥有来栖鳯之址
　　郑隠君墓志铭
　　美原为虚以盐为实盖江溉之市地隔江望葛仙山在拱揖间人骛其市为井故环井以居仅数十主其地以致富多诗书大家惟郑氏富而学者故以衣冠持世久且不废其子弟羣从文雅欝欝视仙山俱秀为秀民惟郑氏为石之母太恭人杜有对假两姨亲甫冠获至郑氏有簪帽扶杖白须鬓状甚古立受拜问讯诸生学业如前辈不倦其家塾多骚士词人为教授其后生郎君裘马鲜明呵喝出入好场屋声名毎每酾酒为聚防夜炬火吹竽击鼓逹旦笑语其一种豪尚可喜其间又有澹然自得几砚不羣则今郑丞君粹道也粹道于余有十年之长凡至粹道必陞堂致拜其母多晓客语或曰向年少郎话有味宜交之后四十年与粹道相视官路各为翁矣一日粹道执石泣曰父母未葬父不及见公而母氏知敬重于公敢请铭则按张绪主簿状云君讳某字某其先荥阳人唐宰相讳絪生二子曰臯官荣之资遂为荣人曽祖某祖某父某世谱相聨不以仕名唐四姓之一也隠君世儒不善治生业卜别墅美原江上以牢盆致富常恐遂堕素风故虽逾修先业而于什伯锥刀不屑也其家范仪矩付之儒术而教子丁寜委之师友而施予不倦付之道涂医巫卜相技艺者之口故视诸人蕴利自封者独能不衰又有一事甚异一日广汉得危疾或劝以作大愿力可逭死君曰吾乡之龙滩滩碛髙如狼牙羊角舟不戒多覆溺傥得不死当竭家财除去之后还乡方兴役一夜失碛所在今为平川往来者以为君孝友诚实之感娶景氏后十五年卒年六十八以卒卒以某年月葬以某年月以某氏祔墓于某山子女若干铭曰水凿凿盆牢手作山峩峩仙风不磨塾孰利诗书不坠惟父惟兄九原幽竁永世之铭
　　范隠君墓志铭
　　先君子与乡大夫谢廷直善石毎念防穉时廷直过门先君子呼出侍侧诵书及诗文廷直喜之因言其三范甥之贤以相勉且约日携三范甥入城见先君子曰此范君之诸郎也呼石出揖拜如通家子弟礼又指子骏曰此与汝齐年其人才过于汝数等矣可善交之后子骏伯仲连荐石兄弟独后先君子每举子骏兄弟以垂劝激训励甚至间三嵗场屋未尝不相逐各叙两家严君责望之意以相警各骇然流汗抱卷屏气帖息廊庑下既而石兄弟忝一第而子骏兄弟始以恩榜奏名然两家禄养皆衔痛莫及先君子去世二十年子骏乃始谒其父葬铭呜呼夙世尚何敢辞按君讳某字某范氏出髙平之系自五世祖居龙水为闻家自成都范淳夫氏令此邑与诸范通谱讲学问文章而龙水范亦有累世科第文鸣当世他人莫及也君在羣从间慷慨风节退然一丘一壑有轻去富贵之意任人之急成人之事辟馆以重客推财以恤人孝爱而温文谦厚而笃实使得遂其志少见其所施于世岂特一乡士君子而已哉呜呼君既髙蹈濳伏锐意于教子其子亦蹭蹬场屋天必有以处此今未可量也卒以绍兴戊辰夏五月十七日年六十四后十七年隆兴甲申仲冬乃克葬娶承务郎谢天隠之女三子亦辨亦骥皆奏名文学出官鼎四举不第以卒二女嫁贡士谢时习进士谢时举孙男九人铭曰惟龙水范以世学名君乃退然廉于取荣曰吾有子人授一经一门三秀防于飞鸣其种之良其萟之成有来不迟天意岂轻后将大之以韧诗铭
　　范元功墓志铭
　　圭字元功更字信仲以旧字行于党友间丙午颍冒敌祸敌以元功是年防解为有名进士乃缚载驼背入燕山厚馆之与读书郎君处时宇文虚中叔通司马朴文叔朱芾辈皆朝中名流相与说中国学问间得炷香南望恸哭敌欲屈之不能然亦不忍杀又欲更转入北地乘间脱去入府州折氏可求世袭遵中国正朔义元功为人壻之元功既得妇尽得折氏所藏中国四库书读之固非所乐折氏知之因题其所著书曰归蜀集而名其所生子曰蜀孙居顷之李显忠自延州擒罗索不杀与盟而纵之欲与借兵西夏俾为内应以恢复五路既而夏人先破麟府二州元功避乱入晋山军夏人又夹围晋山军急外援已絶时中国和议诏适至元功缒城出谒李显忠曰公所为此举者为中国五路恢复计也今和议之诏已至愿约夏人解甲拜诏公之忠谊岂惟惠此一城因出诏与显忠读之泣下夏人果解去显忠归国元功亦迤逦至蜀走行在所自列朝廷以显忠忠节因以及元功也録而官之为右廸功郎监潭州岳祠郭浩帅金州才其人辟为録事参军又辟洵阳簿关陞从事郎以赏循文林郎知阆州奉国县以举主改宣教郎监兴元府税姚公仲欲招而客之元功冒大暑携家赴之卒于梓潼驿舎年四十九元功先蜀人亲忠文公之曽孙生于许负汝颍竒气流落兵间有幽燕豪侠之风至其发为文章和厚清深则元祐子孙家法也方元功西归石亦客成都时苏子籍程子揆王子灼谭子拂云与石羣从多俊人日夕文字往来或顷不见折简遣人杯酒相钩致酒半能转喉音作南北胡汉语言至天下事兵家利害所歴山川道里可攻可守此胜此负如析毫髪指掌间能使人意感神驰而恱其言也尝曰国家能用度外士则大功业成矣长辔短驭而欲求天下马乎曽祖忠文公讳镇祖某父某先娶折氏以卒再娶樊氏二子某某卒以某年某月日葬以隆兴二年十二月日有文集十卷藏于家铭曰甲戌之冬再见元功于太城已怪其火浮土浊喉中轧轧如逆流挽舟之声问之则食干腊饮酒而厐然以重其形此距其死无几日矣文章功业得失重轻在元功特一瞬目也若雀之与蚊虻呜呼元功曷难厥生岷山不磨有风吾铭
　　蒲隠君墓志铭
　　阆中蒲氏多父兄子弟各能推其先阀诗书世传以矜耀于人检束绳墨自有一种风气大受自号漫叟仕不进而性学甚明诗甚有句法足以倾时辈凡蒲氏俊少皆习其传大观大渊经学义理益邃诗如漫叟之工虽困于布韦而声名所压不减王公之贵所至称为佳士脱去尘外可珍也大观者讳某中奉公仲子法当得官而推避引去不屑欲自致科第卒不如志隠峨眉山下筑室榜曰心逺漫叟为之记许之曰仲氏吾见其止之也大观亦自信不疑飘然处油然忘林泉胜处澹然如禅人幽子抱被裹帽即往茹蔬饮水落落所至不问真盛时遗逸难进之君子欤年四十七卒于洪雅曽祖某官祖某官父中奉公某娶某氏二子棠槩以年月日葬某地其子槩以其兄懿文修职君状来请铭石知其人且交修职兄为深铭曰防焉逸足车下之不属防焉竒翼樊中之不畜士有说焉于或进或退者所不能名而铭以志其独其藏为隠君子之谷
　　冯主簿墓志铭
　　己卯冬石以太学博士罢宰相怜其无罪俾典成都学且寄声曰此小司业也到官喻以朝廷养育意示以成均旧规生徒负笈至千人以上诸司大吏与一二大将相与赞喜出金助成时吾友冯懋适为钱粮官曰此盛事也吾党可以餔餟来倾廪以给无难事比之囊槖防雀靳靳者有间石以是贤其人防懋举父防事遣其弟恕蹑屩泥涂数百里不惮自其兄官上携其叔中江亟之状谒铭且恕亦泮林生徒也其忍违诸惟普之冯氏世为闻家其父子兄弟以诗书相颉颃虽甚贫不破业虽至老不废学其为名卿才大夫者踵武以至代有人也主簿君虽老于县曹然有子登第能文其季二子亦俊于学问其所得比于诸冯者未可涯也喜藏书至万卷四库之目甚富有一钱即惟书之市曰有一不惜蠧滛吾书非儒门子也累荐晚年乃与郎聨辍场屋以特恩调官人固哀其不遇也年三十五以卒先娶李氏再娶张氏再娶赵氏三子懋为昌州教授季郎曰思曰恕皆李甥也二女嫁牟某六世祖太保公讳知微曽祖某奉议郎祖某父某依双溪李氏以居今居乐至葬安岳县祖域卒以某年月日葬以某年月日铭曰余尝过主簿君之故居其所以畀其后森然一水一竹足为久大之模想其父子兄弟吟啸翔步于风雨淡泊之不渝尤恨不及把酒登堂以发其屋壁之书铭其幽竁其忍忘诸
　　涂勉仲墓志铭
　　按元稹传载严砺节度东川没入居民涂山甫等八百余家田产奴婢为稹所劾砺与山甫皆东川人岂有怙用其势以暴其乡之人如此盖以素仇所私非一日耶今涂氏严氏皆为梓望姓两家阡陌相接如昔时而诗书家法叶叶相与通姻娅甚欢涂出山甫而严出砺无疑也呜呼退之援同姓于毛仙翁孔文举记通家于李元礼吾儒以冦为婚以明易之变浮屠氏以平等视寃亲痛一念之由失至百刼相讐不悟可悲也夫中江涂勉仲者娶严氏两家有佳子弟多从余游而勉仲尤厚者勉仲之弟端卿于余为同年进士而勉仲两郎曰森曰柄亦得以借口意爱如通家骨肉余为学官成都勉仲嵗遣两郎修执经礼逮倅彭至闲居资中两郎子往来不絶森柄得于二礼大小戴氏学亦出父之亲授也森以治礼两预賔荐柄更从余读春秋勉仲仓卒得腹病森留侍父病柄适留资未知也勉仲且死执森手曰汝力学无以怠惰汝等李氏门终可依以卒森讣书词来资速柄归云尔也端卿状云勉仲兄葬有日森视竁办大事不及来舁柄挟状以谒铭余固不以森为不敏而痛柄之请词苦苦再三为得礼也县有涂使君祠则勉仲世为中江人曽祖某祖某父某三世业儒不仕勉仲儒者于生事不疎而有理以自给其所乐予则里邻吉凶缓急佛道祠庙桥梁营造首倡悉力不吝惜至焚劵市义又不知几何人然其人刚介有守凌轹非意如丘山欲压者一毫不挫也至今牛翁争蹊与里胥之珥笔者犹佩勉仲髙谊以自慴伏其晚进乡校小生服膺善训于勉仲者可忘哉年五十六卒葬以某年月日铭曰儿日读书翁喜倾耳儿今呜呜哭翁泪洗垂尽之言儿奚不知清怀之葬使君之祠
　　陈次云墓志铭
　　次云陈氏生资中下邑少为学不若章句儒独好春秋喜说王霸纵横大畧家业雄于财次云因累世之资施与四方游士颇袭闗中大侠名迹是时敌再入中原张甚次云谓功名可致日与其客杂论史汉形势复间以春秋谈剧索酒欢呼顾一邑若不足容我其英槩凛然声播国中有闻士多游其门贤卿大夫过者愿交不得交者率以为恨士之聚防嵗中数十百人不惟此客之死丧婚祭学之未有成与寃之不伸者皆以望次云独身任之必满其望以成我之能事乃已坐此赀益落然犹假贷其族以为义不悔也次云博衣大袖过市人无少长拱立屏气以过其车盖尊敬之如此其或少争语必取订焉有隠惟恐次云之知也故所居人无越礼逾检一乡率赖以多修防之士次云蚤以春秋荐上凡三登名辄外省报罢以为是不足溷我嵗戊寅办舟东去且裒所有书欲扣阙下舟具夜与客饮纵谈万里所欲为者霜月清洌脱帽解衣得酒豪甚不知寒气之侵人深也以是得疾越七日死适嵗除矣士友闻之失声其里中至为端月废相庆次云有祖母栁年髙供养甚备次云死栁郁郁不乐援太母恩得封太孺人以慰其心后亦卒次云父母未葬欲营寛敞地以待置守塜有念甚大而不幸死矣次云名泌年四十二曽祖可之祖翺父奎皆不仕子仲郜一女适李圆次云有弟涛亦卒两房孤孀以乾道辛夘十二月己酉举三世五防葬于资阳县三江镇丁山之原次云久与石游石谓次云气宇不碌碌真可托而次云亦谓石可为好者故以吾子圆娶次云之女石老矣屏居田园思得与次云把酒论文追道少年逸气以为乐而不可得矣其尚忍铭铭曰以气养学扩之浩然豪迈不羁其才可贤屈折下士其性则天与之以彼靳之以年天地之大而人有憾也亦不容言乎





　　钦定四库全书
　　方舟集卷十六　　　　　　宋　李石　撰墓志铭
　　李隐君墓志铭
　　君讳骙字致逺姓李氏年六十五卒卒以隆兴元年八月二十三日以乾道三年十月二十七日先期其子厚次序君状实谒铭曰幸同出简谱不敢以属他自简道资一再往返拜请愈力辞不得且厚夫妇尝剔股肉愈母疾是宜得铭则按君与余同出唐隠太子小字芝兰者其子讳文释迁蜀之简之为始祖由简以别平泉贵平资之北门为三由资以合于平泉由平泉以合贵平世数昭穆君于余为诸父行君之犹子鼎为同年进士与平泉羣从兄弟往来知君家诗礼儒学所自盖以孝友诚实信于邻里而闻于道涂有岩穴竒异之行而不窘险以自困有豪侠迈往之气而不矜尚以自用士大夫之过贵平者闻君之名必欵其庐而求识君面曰此隠君子也有夜持杖入为盗人杀之里保以杀人告君以暮夜杀盗有法反以杀人论将狱及非辜力止之曰苟有坐吾任之官嵗大作禄津桥随作随壊君曰苟役病也与其嵗以苟役病民请以身视役庀成潦不能壊嵗役乃寛折劵以市周急之仁譲畔以平牛翁之讼至所缓急不以有无为解且曰干糇既愆民甘于不仁吾特倡力以愧吝啬贪鄙之心非以富沽市井名也闻者愧之曽祖世长祖交父尧封不仕娶文氏先君五年卒祔君防以于隆州仁夀乡三子厚将仕郎金州司户防军次曰厯曰厦皆业儒三女适士人王孜文廉能文尚能右厚状之词云尔状又云八世祖讳堪节度正散将充陵州军事押衙左一将银青光禄大夫死事其母诔而碣之云涪江静防沱水遏凶誉播两川功髙受祸自古以来名将不得其死又曰迎灵柩以归乡大置坟之所则八世自简以别于贵平为乡其乆审矣其曰节度正散将陵州押衙左一将者当是西川节度陈敬瑄牙将也佐髙仁厚与杨师立战于涪城岂遂死师立之战于涪沱间乎其曰不得其死者或遂以功髙并与仁厚为敬瑄所不容也唐纪载僖宗五年驾至自成都以正月改元光启诔八月犹曰中和者蜀乱正朔隔絶未通诔文可观特考正而表出之铭曰儒侠并用学且艺将种弗耀岂其世众山一云念含涕矢铭厥幽尚永裔
　　李隠君墓志
　　石家本唐李氏自为儿时闻大父行言于简之平泉其入蜀之鼻祖也虽居资而于资为孤族五世昭穆所与亲亲之恩不絶者视简族为之本故简之诸李皆得以谱通防中者其女兄嫁三江陈泌吾遣吾儿娶泌女则蘷中之甥故防中与余为兄弟行防中曰吾父矣请谒铭按防中父隠君讳某字某本太学生先世大父某进五经义天子嘉之命直讲太学故君得侍大父乆留太学肄业几十年年甫十八程艺率抗衡英俊燕云兵起朝廷访材武甚急君曰吾三世儒者困场屋一官幸防中何择哉即习武举亦屡中程未几罢武举西归防靖康下诏复武举州家以君应诏有防令直赴殿试至中道京城破而返卜筑林泉作亭名逍遥以老焉卒年六十六娶张氏先卒再娶杨氏生二子防中粹中粹中亦卒五女皆适进士其一即陈泌也
　　景徳友墓志铭
　　壬午夏考试临卭景徳友适为临卭县因见之徳友面目有憔悴不任之忧问之则曰令以抚摩爱养为职而诛求暴横者得以扰之令以慈恵循良为心而掊克彊御者得以胜之今将逢大吏之怒不免于此必矣语别未两月徳友以讣闻呜呼徳友魁然丈夫大腹长干笑谈折冲俗子间独不能容细碎米盐计乃以令一邑死乎徳友向侍亲官上庠学天下文章不能自致一第而以世为官是困其所学也试吏三十年以才业防畧所至为东阁重客卒碌碌不尽见是贬其所施也与之语色和而不暴与之处气厐而不乱不至褊浅肝鬲谓必能寄烦任剧乃反死矣是啬其所赋也徳友有日其子大同以其弟铸状乞铭徳友讳某姓景氏世普慈人曽祖某祖某父某以绍兴五年郊恩补将仕郎辟川陜茶属闗陞右从事郎江津令未满除秦司茶属秦司罢除泸南帅属未满又改除四川茶属以举主改宣教郎以茶赏循通直郎潼川郪县丞丁中奉公忧服除知中江县覃恩转奉议郎赐五品服循承议郎卒以隆兴元年某月日以二年十月年五十七娶张氏赠孺人三子大中右廸功郎泸川尉后一年卒大同右修职郎眉山尉大亮业进士六女长嫁右承事郎邓枢次适杨元行余未笄于导江长乐乡从先域也铭曰以谷治病诚不如蓼之苦以麟为捕诚不如猫之武服膺礼义而仁以行之诚不能见人捩目而含怒呜呼徳友死乎吾以铭其墓
　　任承信墓志铭
　　君讳衍字达夫姓任氏本眉之诸任为望族侍其父黄中徙黎再世矣丞相虞雍公允文守黎黎瘴乡以薄寒中人如疟状皆瘠黄上浮下弱土无药医得君甚喜因令诊视屡效问以所得君曰人禀于天而气血有肥瘠多寡适天之寒暑小变人以所禀感之彊为弱疾弱为彊疾以违天中和之气为医者或偏阳以治阴或偏阴以治阳一毫千里经络从之是以药杀人雍公曰此昔人医国之説也未几雍公当国呼与俱经所疗治国医无出其右寻命以官为承信郎干办官雍公进退天下士善善恶恶君宻为蜀士道地不少如与黎士置科场取士所得士与中州比人以是贤之防雍公宣抚四川君卒于汉中年六十四卒以乾道九年五月十一日以淳熙二年三月初九日黎之汉源县某地二子长子某以枢府恩补登仕郎次沇承信郎二女长适进士范仁次适乡贡进士樊余守黎得瘴疾命诊之曰表腠风邪投剂即愈又曰使君于黎厚矣两边不耸治之寛猛犹吾之对病为药余首肯之防余被召去黎君送出卭崃闗夜分呼与语知君有性理学且知佛书其通于医信矣君孝友好义倾赀以救人缓急前后遗胔放生皆可书铭曰一栋之隆不如础万里之翼不如风吾学岐篇妙与天通言可医国琐琐疥虫有不足攻铭韧其窆水复山重
　　程通判墓志铭
　　石嵗壬午被命倅彭与程子伯友为代先日伯友以书往来平昔相好也至期伯友坐累对移不得以倅事交手相付每每以为恨而深致叹息者州赖伯友以济以善其后者甚多且彭三邑广袤百里嵗费二百万是将安取未酤而催酒息未摘而须茶课夏秋未熟而前期探赋甚于履畆籍苗而取者自非苟且权辟为名与减举员定赏格至无人敢令此邑民急则操吏吏急则持官摸棱龌龊幸免以去者其为员丞如我辈不武多矣伯友一事一件皆有条目可考如筑芳菲馆特其游戏自言如见钱流地上后来者以母权子酒本续续不絶而息亦仅集至令他人以成能名伯友乃不免官坐呜呼谁适阶此耶呜呼使伯友不死与今之为吏者比量材具未必不过竟止此耶伯友死有日其友荣州李使君以书属铭则按伯友姓程氏眉州人讳某伯友字也以祖寳学公廕补登仕郎以右廸功郎监雅州马务奏差绵州推官监味江镇税循右从事郎知威逺县任满举主改右宣教郎知简州平泉县转右通直郎签书合州军事判官转右奉议郎以年劳赐五品服丁母硕人忧外除通判彭州转右承议郎该今天子登极恩转右朝奉郎通判阆州转右朝散郎卒以某年月以某年月年五十九先娶史氏先卒追赠安人再娶王氏二子畏蚤卒次子以徳知为文以父廕当补官七女长适资州右修职郎前阶州録事防军何师文次适眉山故右廸功郎临卭县尉吕道乆次适隆州乡贡进士陈厚次许字卭州将仕郎李某三未行君幼孤奉母孝而能顺诸父以色词性倜傥有胆畧呐呐不能出口据坐对众闭目若欲瞑临事则决然抵掌蹋足不少回忌此其耳目习熟天姿英敏异乎以政学者也且如论马政以杜蕃蛮之隙焚腐茶以弛官吏之欠绵州军变则就察首谋者阴戮之以安反侧之心平泉量田则曲循有词者少更之以全经界之令其他学校之立桥梁之建所至皆好士爱民切切有过人者摄守事凡三懐安广安彭州初不以时暂苟于摄以快其意是又可嘉者曽祖某祖某父某伯友者张丞相浚席参政益赵待制闻皆欲交章论荐卒不赖其用自以有得于荆吴佳山水归卜胜处作载书亭与英俊游曰此吾菟裘也铭曰借他之车或得而驰乘副之马或絷而维挟短棰以自竭孰若抱长防而勿施载书亭中万卷凛凛乎世授之师有韧其竁以咏铭诗
　　知均州常朝奉墓志铭
　　常子大防与余善始余馆成都范氏常子与范氏中表率蚤莫往来时常子以新进士解褐眸子炯炯慢视他人意不能趋绳墨局促相与论天下事至抵掌奋髯出语无一顾忌或时酒半面热则杂以歌啸仙佛文章巧出竒见无一不有或时遇俗士则敛袵下气惘然若孺子缄口坐隅欲睡余固竒之而人莫测也一日谓余曰今天下用兵蜀大如斗吾辈岂能戢翼小啄篱落间乎吾从父方得君立朝为中执法或阶此吐一语取富贵无难时江湖路梗蜀士嵗率不能一二至而时相方以吴蜀易地而仕虽名开之而实抑之蜀士宁困穷吏州县不肯去仕一郡守或丞舍此无过望常子毅然以行至会中丞公以言不合委去居秀州之海盐常子往拜之中丞曰固望吾子以门户事吾方炙眉忍痛尚有言哉既至扣丞相府言事人固知常子之为蜀人中丞公侄料其必不合常子口嗫嚅含机牙度不中不妄发时相亦务以常子收名声因令尽所言常子逆知之而实不轻也因慷慨言曰相公诚爱蜀士请三言而退一曰察孝廉以厚风俗二曰容直辞以广言路三曰谨边防以备敌防时相方务文致太平自待以无事竒其言而不能用得倅阆中再倅洋川人皆以常子进不得意常子胸中盖浩然也因着文曰荣归録寻除均州未赴以疾卒年五十常子讳城大防其字也世居华阳为诗书闻家曽祖某故左朝议大夫赠银青光禄大夫祖某右宣徳郎父右奉议郎常子登绍兴二年进士第龙安酒官龙安县令阆洋二州倅官至左朝奉郎其居官勤敏公廉务大体畧细故爱民戢吏有衔寃至狱具欲死者破械而申之以得活者数人其文慕退之之竒尝注退之集藏于家娶某氏二子曰有终乡贡进士曰有开女五人长适新政尉梁及之次适进士李光实次适将仕郎张观余未嫁卒以绍兴二十四年十一月某日于绵州巴西之龙溪则某年月日也有终以其叔父堪状请铭以石为知常子者不得辞则为铭铭曰郑刀宋斤土物有善此材之良胡以蜀限岂惮于行鄙蜀以逺言吾如医视其阴阳中则不欲外何以臧开实抑之蜀天一方麾去不留我则游戏诗书混混如水方至濡之沫之有懐未试既啬其廪曷永厥年天意惘惘后当有传龙溪之窆吾铭其坚
　　邓承直墓志铭
　　嵗庚申金人陷顺昌以惊吴会士论皆欲迎战时相犹执和议不变天子惑之时邓君昻以布衣走行在所上书论天下事其言曰愿陛下勿聴樊哙之空言纳娄敬之逆耳蓄财养师以为后日之举时相颇采其言奏上曰此非特某之意公议亦知出此于是和议遂决寻欲命君以官俾君出见边将喻指君由汉汾梁洋以行尽得地形控扼虗实与军食多寡还再上屯田八防即补右廸功川陜宣抚司措置屯田行防边数州隙田得一千三百四十二顷有畸嵗省四十万斛时营田使即郑公刚中也君之説未尽施会营田司罢君去官再上増修营田二十防且曰今营田罢司分诸将总领财赋者抱文具而地力之尽不尽不问莫若専置一司以户部又曰湖北有可耕之田川蜀有可耕之民可诱民以耕实寛乡补以军功要民均田尽乃止书屡上不报循文林郎防州观察推官参议官张士襄以势援自豪君诣鼓暴其恶防士防入为监察御史君不少回忌幸其説之或中时相虽嘉其直不能用授成都税官满代循儒林郎以赏当转承直郎以卒实绍兴二十八年九月十四日年六十有一君系出南阳宋有讳藻者巴西令遂为资人曽祖某祖某父某皆不仕妣勾龙氏继母谢氏封太孺人娶谢氏家本儒素才中人产而不能力学自立万里往返襆被勇往不为宿储计虽屡沮抑而刚介自许以抱负经济惘惘于世冀有所用卒不尽施可哀也已文集若干卷藏于家母太孺人谢氏李氏之甥于君有中表余被丁丑召东下君来同舟余读书君草牍盖晨夕不辍也余为太学官君被疾逆旅余日往问医药至卒治殡敛所赀虽枕箧遗坠捜得之纳榇西上至防俾其子国华防石于君死生之义至矣其忍辞铭铭曰哆口修干见其人而闻其名论事发防儒之书而武之兵曰和曰战孰败孰成韧君之藏以永诗铭
　　邓文学墓志铭
　　某年月日某州文学邓君皥暴卒于资州之客位先是朝廷以慈宁宫庆赉大恩覃及士大夫之亲皆得级爵君以亲年例当得爵请于州州吏以防文格沮君九顿首日往候太守之顔色词益危请益急守怒至不顾君忿愤气勃勃填咽以死州之士无贤不肖知哀其死于亲而悯其蹭蹬不遇君举进士蚤有声场屋岂不能得一第以华其亲乃冉冉七举恩科自度其亲日月且喜且惧不得已犹觊大恩之弗遗此岂人子过望而一跌至此可哀也已春秋郎之战圣人悯童踦之死君之孝于亲以死不犹愈于童乎君字熙民皥其名也邓世资人为资望族曽祖某祖某父某娶某氏年若干子女若干君之子未艾亦乡贡进士以其兄国华状来乞铭以实乾道七年十一月二十五日墓域在盘石县某山之原予尝与君共坐棘闱时连席喜君笔词翩翩若欲脱去举子窠臼盖为夙学薫染以自困踣苦海中以死寜非命乎且国华兄弟之请一再拒之不获铭曰一杯之未辱三釜之未荣心乎于养忍取是为不知者之重轻而汲汲于此名也呜呼附块而生以怆其天者忍啜其羮是为君墓中之铭
　　程隠君墓志铭
　　吾友程骧其亲问礼于陇西李石答曰父官九品未禄以未命士礼之骧曰诺又请铭答曰昔之人子有文备论譔以华其亲可也骧曰欲其传故以请答曰所传者为其人或其文乎骧曰人以文重故能传敬跽以泣手出大编则其父状实按君世书生少年有名词场靖康祸变朝廷诏捜草莱竒伟君酒酣慷慨投笔大言曰非志功名之秋乎即游边自効俄以扞边补官人往贺之曰子虗上林荐材未晚司马长卿何薄乎君竟郁郁虽党友素期以所学逺到者亦为不满或劝以少屈意州县君曰士出处二致耳吾本世隠紫筠溪先墅松菊故在曷緼袍卧去素能诗时出佳句从名胜林泉诗酒适意每客至命骧侍曰吾倾家待士以为汝资骧登第曰吾愿足矣君讳某字某姓程氏世眉人为望姓年若干卒以隆兴二年五月乙酉以淳熙元年十二月壬申祔以其配某氏男一人即骧新汉州绵竹县尉女二人长适通直郎监成都府粮料院师祖庆次适乡贡进士韩廷圭孙男二人诺诏墓在彭山县汉安乡逺祖从吉隠居紫筠溪号紫筠居士曽祖可节祖资父发深于春秋悟性理而不喜佛学事继母史氏尽孝史视之如已出一介不妄取予然亦不靳贫者倒廪负者折劵故多得道涂邻里之誉先是眉之三苏氏以元祐学排王氏为蜀倡天下知师之重之间有折入他门而防出以媚时好人谓俗学石来守眉方天子尊尚苏氏求所以敷扬圣学以激士气而广风俗首得骧登门能诵説苏氏学无一语预吾官事国人曰幸哉君子矣铭曰呜呼蟇頥山之门有老翁仙乎泉上有台焉而太白读书仙乎神乎麟翊而鳯趋中开紫筠隠士之庐吾铭厥世斯为窆诸
　　资州程使君墓志铭
　　资州程使君以疾卒于治寝在法终于位则以官书州之人爱使君犹曰吾州使君云李石于民之一也公子师蘷执经石门用是走使以讣至未几以弟援状以缓铭亦缓非他志也石尝评公之文凡三变始以经术中以议论终以叙述经术之文渊而防议论之文陈而肆叙述之文理而尽凡向之以文字往来者如大苏尚书公符小苏博士公籍喻驾部汝砺运副范公瓒检讨邵公博石与使君日处其间其诸公之羣从子弟执门生弟子礼者多名人日沓沓説文不离口而所得于渊源有自者未论其人文可知也如公人犹以富贵功名期之公亦自负以当世意语温厚而气寛舒学道之士君子也时固有隂忌而轧之者公不为少屈故以文自昌而卒亦不逹石被丁丑召官太学朝路多知公叶枢宻公义问都御史公民望谓石曰蜀秀如程君引重诸公俾来此而公以书来告曰诚有东下意终不能随金帛之舟以幸防出既而石被罪上峡值公舟留一夕饮酒赋诗去来彼此无碍也公既得州石亦倅彭书问不间防如昨未几以讣至彭矣呜呼士有艰于一进如公而衮衮者肆焉悲夫公讳揆字端卿始祖浚仪令铎唐末入蜀家眉之武阳曽大父贤良公讳希甫大父沂熙宁间以经学教授犍为因为犍为人父植右承事郎累赠右朝防大夫君宣和初以博士宋公齐愈挈之入太学补中舎与赵雍姚孝寜熊彦诗王晞亮孙汝翼为同舍生诸博士如孙逢者倾迟公以为上庠之重未几以春秋科登建炎二年进士第任彭州司户防军试中学官潼川府教授以十防干枢宻张公浚奏差荣州军事推官再除成都府学教授循左文林郎以举员改宣教郎通判泸州转左奉议郎丁父大夫公忧服除转左承议郎通判成都军府除知昌州未赴丁母夫人忧转左朝奉郎知资州覃恩转左朝请郎感疾致其事以卒年六十一卒以隆兴二年某月日以乾道五年某月日初娶黄氏给事公哲之女先卒再娶王氏左中奉大夫咸之孙五子长师契从政郎次师稷师蘷师望师岳三女长适将仕郎何震次适承直郎张仲坚次适承直郎王子然公为政一切以推行所学为本崇大体畧细故爱民惜物为务所至有能称崇学校以养士蓄帑廪以足兵敦俭约以革浮用清静以矫俗抗益泸两帅之横则义动于色而有贰郡之礼革资中扰政之弊则权出于一而得専城之举自筮仕至老不衰其有志未尽见于事功亦一世竒杰之气终不没也文集五十卷通鉴发挥十卷春秋外传十卷尚书外传五卷史评二卷杂志三卷佛心印三卷藏于家公疾革属其子必欲得石铭铭曰程眉闻家如蜀之文有来犍为山之一云云有五色孕为斯文不亟以徐厥用将大指我如风所触无碍文之用舍闗天成败浩乎廓然有志永赍是碌碌者吾文曷施著书满家父则已菑后将获之以永铭诗
　　先君墓志铭
　　惟李氏讳芝兰者吾世所本也本而上之系唐蒋王讳恽盖四世本而下之六世无闻其无闻者盖隠也或曰无大事业史逸之石闻诸曽大父行曰家本古雍得一坊五公入蜀讳廷赞唐末五季官资之银山县吾族别者自银山始也银山生二子曰易墓在何胡坝今为何胡坝李曰诏卒于我宋之康定墓距州东北高垭今为北门李祖生惟素惟素生旦旦生仲舒娶张氏钱氏钱氏于府君为祖考妣生三子长讳佐娶王氏于府君为考妣府君幼孤干度夙成奉孀母与女弟居惟孝惟友祖考妣老矣惸苦赤立难于色养而家缓急身任以济履人所不堪地则安之虽阨于遇贫以老无恨也幼学不推于用乃蕴积以厚其子亦不肖不孝不能媚时速科第归悦其亲俾其亲终老无食息宁然府君慈于子终不鄙谓子为弗能父子啜菽饮水廓然也一日命其子以酒曰饮斯吾为父不汝负矣勉旃呼具洗易服诵观音名危坐没绍兴十四年八月二十一日享年五十七讳某字某娶蹇氏先十九年卒再娶杜氏四男子石占召谷女四人孙男七人十六年正月十八日盘石县北五里先域也卜告繇曰坤阜衍宅塍水壬入乙主辛客伏壌如日圹中丈五尺有畸土若丹止焉窆之呜呼人子忍沽其亲之美哉先君子于书艺多通清谨混俗阴若有所封殖以待其生弃诸孤日家无夙储乡之君子其必有知之人未必知之知之者天也虽然死生祸福天得以权之矣先君子勤于生以不获下夀痛哉观堂刘望之作碣以发幽潜不肖子石忍死衔痛序卒大槩铭之铭曰我陇西李不掩厥先六世不谱别于银山来隐北门莫名其贤惟考君子惸苦克立孝友清浄薫然成习利委于路人趋以急我则有子去而不屑子何能为坚信曰类天之于人而岂终否祖考府君水复山深三世幽宅来者可寻言谁信诸有刻墓阴
　　穆承奉墓志铭
　　惟国家靖康用兵以来急于边饷许人以输边补官与理选限士有艰于科举每指为防径往往阶此跻显仕而不以一进之为汚国中之士往往各挟所有折而从之铨选益广品流益杂间有仕不得试试不得尽如吾友穆深之其人也深之幼负竒志举九经童子至京师会科罢西归専意礼学与弟湘俱有名场屋累举不售寻以边劳补廸功郎锁闱是嵗果以周礼为运司首选既下第防张魏公宣抚四川深之挟文谒辕门为所称赏辟绵州司理防军又辟劔州某县主簿欲要致幕属会罢司不果又从总领待制赵公辟拨发船运深之蹭蹬州县乃叹曰吾书生假此求仕况仕本为贫吾不屑此忍郁郁向来下第习气乎襡衣冠隐焉俄以恩转承奉郎牙绯致仕士论髙之世豪于赀至所自处如寒儒士与之交不厌深之藏书万卷博学喜读书好议论性理通贯二氏多藏法书名画竒玩动至数千又有园亭甲乙胜处持是以交四方名辈人知深之儒者不知其富也如提刑冯时行当可侍讲程敦厚子山皆其素交虞雍公入蜀闻其隐退辟深之子为属欲因致之深之以老辞雍公曰逹人也姓穆氏世为彭望族讳某字某年六十九卒以淳熙元年正月己亥以二年三月丙戌域某县山原深之孝友治家可法喜施不妄予毎公私借贷率为彭豪倡州县赖以济多得往来賔客之誉余倅彭与深之游日説学哦诗炷香啜茶出所藏缣缃评第髙下真赝歴环堵观明牕棐几所居澹如也彭堰务本民私自出力至以水利致讼熙宁以来乃始委官督部民倚官多出缗募夫嵗夫不集益调春夫余改令民出米饭夫尅以嵗前一月办事食水家与胥曺利于裒掠与春夫之再起争沮其説独深之赞余説倡诸家出米至是省三十万夫而春夫不复起矣深之尝欲俾予书之未果故并叙其末曽祖某祖某父某娶某氏三子曰某曰璋曰璵某后数月以毁卒祔二女长适修职郎景大同次适从政郎雍夀寜孙二人绍孙重孙深之临死属其子璋璵曰当得方舟子铭吾且璵游学吾门友人苏楠于牀前闻其语助其请甚力铭曰四楠堂上炷香瀹茗谁賔谁主练江分流绕于花竹乐此春莫呜呼桑下之嗟树下之踞吾不欣戚于其毁誉盍窆而藏铭以为固
　　忠州文学赵君墓志铭
　　赵君讳樗年字难老一字子夀世为蒙阳大姓其先名骧者以卧龙赋擅名朝廷复词赋科人犹指为卧龙赵氏父子世习此科时出其长以倾蜀士辈学者亦乐从君父子求指教为场屋绳墨君之父録事防军以是登科君亦以是为乡首选尤长于春秋其説破凡例得注以尊圣人之经尝曰优柔厌饫用心如是足矣四荐该免恩敕补忠州文学以卒士论屈之以君负有用之学而局于程度之文挟可施之才而踬于寂寞不试之地至其穷性命蹈仁义孝友温裕浩然防心于道而廓然达识于万一不以荣辱得失累所守乃反不逮下夀岂天所以畀君者自有理而君所以自取者庸彼易此而相为乘除乎年五十五卒以绍兴三十年五月以乾道二年四月某日墓在某地曽祖某祖某父某汉州録事防军娶王氏贤良之孙女二子恕愿四女皆适士人石曾识録事防军因得交君为文字之友时席公益典成都范公埙鲜于公翰为漕君父子与二漕中表亲游诸公间甚得俊誉席公称其文李寘欲馆致之不能石来官成都则君皤然鬓矣自号广莫野人且曰几与故旧相忘况懐刺他谒乎家藏千卷书自丹铅钩提至老不衰精于古律诗多竒语至其他文皆有法成集藏于家恕以春秋世传其学铭曰草衣提贽何必径三年奏篇士莫聘酬未当价夫何病脱然幽栖见天性廉江东逝圭璧莹臯如填如铭所敬
　　赵郡王墓志铭
　　仰惟太宗皇帝顾念幽燕灵夏皆我旧民沦于羌狄思有以羁縻之适夏人继捧纳地来归因赐姓得升属籍赐名保吉保忠至于西边能自防于羌落皆得援保忠故事此赵君亦得赐姓名用此例也一日君之子威州兵马监押赵某以状来告曰吾父死朝廷遣中使宣谕给钱百万以父子兄弟世蒙国恩外固可畧而内不可无书则按君状云君之先出姜姓春秋为陆浑汉为鄯善唐为吐蕃牙帐在金城为西平郡魏为鄯州隋仍为西平郡皇朝为西宁州君世宁州君之世在夲朝者为温希结生二子曰温希锡勒君曽祖曰罝勒斯赉祥符间求内属为莽沁首领授寜逺大将军以败元昊功加河西节度使生三子董戬检校工部尚书辖戬英宗时袭爵莽沁公赐推诚顺化功臣元丰中封威武郡王夏人许割地以畀且间之不从神宗朝献图夏人之防诏褒其忠其子黙正献洮河二州地赐姓名赵思忠是也赠洮岷军节度留后其子懐义元丰八年以兰州进讨功加左藏库副使祖曰温锡沁元丰中以图果庄功迁州团练使考曰锡巴衮元祐六年亦以果庄功为滕州刺史赐姓名法温封西平王以子恩屡封安康王君旧名尼玛丹怎宣和间以其世有之地至西海内属请赐于朝赐姓赵氏名懐恩授武功大夫留京师钦宗即位加右武大夫思州观察夏人合诸羌犯西宁王师乆不利有防令君往喻祸福降者数万计光尧夀圣皇帝登极封陇右郡王加食邑先是君之母兄隆咱尔献土赐姓名赵懐徳大观初以招降藏希卜得功迁雄武军节度使死赠开府仪同三司安化郡王至是金兵至陜其子忠顺専兵河外全家与金人战死君逃岷州山间乌珠访君所在曰若归我函谷以西可得也君曰我世受南朝厚恩义不负宋乌珠以兵胁而追之君遁走二丈沟间君泣曰我不负国死此命乎马一跃获免宣抚张公浚即以君节义表于朝留主管随军机宜朝廷以君不从伪命备见忠节除熙州观察使都总领河南兵将绍兴初有防居成都朝议欲收复熙河制置席公某宣抚吴公某荐以君招抚以和议寝之二十三年改鼎州观察使仍陇右郡王加食邑二十七年充成都府路兵马钤辖三任九年前后食邑至三千一百户实封三百户君精骑射马上盘两石弓的不虗发虽起边羌世陶中国冠带礼义而性资忠孝故惓惓臣节虽迫以九死莫屈也先是君之造朝也赐对便殿徽宗问疆埸安否状君曰独苦童贯扰边生事时贯本兵柄意务恢拓百计抚存礼意固结君以倾诸羌以张大边势虽阳与唯诺而内沈鸷不变宦者杨戬至奏君谤讪大臣欲徙逐之故异日训词有抑于权臣之语君愤夏人以本朝故为世仇必欲佐恢复以偿夙恨宣抚张公得之置之腹心以所服戎服金带赠之绍兴间敌扬声一出卢甘一出南山一出虗秦以疑我师君白吴玠以卢甘道寒不可行决来成鳯不若重屯成鳯扼褒斜已而敌至和尚原以败玠奏君料敌之功君力辞敌再和君谓和议决不乆不若先事制胜为永利时相方大主和议有告君之言外台观望以君摇撼诞谩生事械致君狱赖尚书张某保全已而言者伏辜君自此絶口不言兵而専意于浮屠竺干之书矣防完顔亮渝盟议者服君先见偶三路防至君酌酒自贺曰太平可待王师驻顺徳不进敌屯鳯翔川边摇动制置使王公刚中访君以近事君闭目不答强之君不得已曰始并力鳯翔则五路不必下今我师已老鳯翔之屯甚坚非我之利可知所得赐赉前后散施事佛给贫余则奉賔道涂无虗日有不愿于君者曰是羌儿种习结客将何为且縻高官厚俸安用欲稍裁制减削至诬以狱乃愤愤卒卒以某年某月以某年某月年若干娶包氏马氏杨氏先卒再娶马氏王氏皆封硕人三子长曰某秉义郎叙州兵马监押次安国成忠郎皆先卒次宁国敦武郎威州兵马都监二女长适忠翊郎黄师闵次适忠翊郎王褒孙九人康朝忠翊郎庆朝昌朝显朝皆成忠郎拱朝光朝翊朝皆该奏未出官世朝熙朝早卒孙女长适成忠郎王延章早卒次适王珏二人在室窃谓禹贡之法叙等春秋始而地中而人终而子有进无退无絶法也国家务复境土而嘉君之世其有感于君之死而给复其窀穸事甚宠石宜侈其书不得辞铭曰国之用材初不择地金玉珠贝以远而致一善或进有縻其类我徳无疆尔世不坠其自伊何神鉴在天其来伊何有土有田岂利尔私冯类而迁旧壌吾民一视同然材不弃遐武谞惟杰陶染一新冠帯就列我岂尔徒谁则猖獗阖门死事有全其节奕奕其氏滔滔其源籍国之属父子弟昆爵秩惟王仪大尔门既华厥躬凡百子孙惟孝惟忠其渐未止天心雨露南北赤子跬武归疆如隗之始谁刋吾语以告诸史
　　孝廉先生墓志铭
　　孝廉先生者吾乡钱造父也乡人私先生故以名孝廉国举也以私故冒所国于士以有二者之实名下彰虽私犹国也得以所举为称先生有懐不耀业诗书求一官不见试悠然自足田舍虽六万粟义所不顾何爱于名而为是翦翦盖国之人私先生也朝廷许嵗举孝廉未有的出应此选或者名未掲于公卿乡曲清议已窃指其如羊头马脯至先生则曰某事孝某事廉若干条摭实可名是宜举不谬顷嵗李公璆制置四川首以先生应选先生怃然曰孝者不违亲以狥禄廉者不轻生以贪糈使吾防其名而败其实可乎识者髙之年六十二卒以某年月日以某年月日曽祖某祖某父某娶杜氏三子某某某一女适乡贡某有文集四十卷藏于家许下刘子望之与先生交游其举孝廉之词曰孝友之行着见颇多狷防之姿一毫不苟刘子以文信于蜀人重刘子之词于先生也又加重焉铭曰士实考素名从而荣世或溷之杂其渭泾嗟嗟孝廉忍避此名列此窆词百世仪刑
　　乐先生墓志铭
　　先生讳才字子美姓乐氏系出微子后宋公子乐以名为氏十一代祖山通御张林叛以功授资州别驾因家于资其处蜀处卭皆其支也始日蜀之乐侯名夏者来典资访资族与通谱得先生兄弟二人方少年秀于经业因馆之使与其子弟学号大小乐君以乡诸生出入礼法自持人不知其为太守族子也故私谒不得入而守益器其为人曰是足为吾子弟范矣未几大乐君以舍选贡因留辟雍乆之解褐授官归先生犹郁郁乡校士论称屈叹曰吾伯氏足任门户责矣诚得挟卷山间水涯以乐吾年不犹愈于得失荣辱以自累一试乎时先生犹奉老府君在堂甘防伏腊仅给而老府君喜賔客好散施为人子未尝顾望后日计奉其佚乐而佐其所未足公私办治一髪不以累亲心先是大乐君三游上庠裹粮送迎皆老府君为之费大乐君不幸且属诸子曰吾既以学破家不得更希觊田业以为己分先生曰吾义门兄不以非理干没且廉于自取吾忍使众子长贫无一借手以奉祀吾兄乎故老府君身后所遗悉均之众子无留私所居营亭馆水竹之胜对客觞酒笑谈手未尝一日废书教二子亲授句读而厚于择师故二子得以奉承儒素之业于今不坠也先生邃于书乡曲后生尚能言其指授以法焉年五十八卒实绍兴癸酉四月八日娶蹇氏后七年卒生二子蘷进武校尉益将仕郎三女长适钱某先卒次适蹇某季适蹇某孙男四人蘷益以隆兴二年十一月九日举君之防祔以蹇氏盘石县之月山乡乞铭以窆石与蘷益道谊意爱不薄且皆蹇甥也每从诸舅行时节往来致礼辄不能视三顿首以请焉呜呼其忍辞之其忍辞之铭曰借锄不嗔矜然于百年之亲紾臂得饱傲然于一日之老孝悌以刑儒门之清如乐氏子父子兄弟一褐空山足以为世授之荣盍固其藏风吾诗铭

　　钦定四库全书
　　方舟集卷十七　　　　　　宋　李石　撰墓志铭
　　云巢子墓志铭
　　云巢子者故左奉议郎郪县府君之道号也云巢子筑室资之丹神山将隠焉不得已而仕仕不进行东南以辛卯九月己丑卒于湖州之舟中自绘像授学徒牟灼权后事以旅柩西泝适其子浩奏名东去与防值谨具卒日以讣至蜀卒之明年春也云巢上有母兄柩未至以衣复屋上设位如平生妻子践蓐袒括食粥如始死奉其像成服以讣告州太守宇文侯绍奕为同年率州县官朋旧者防哭亲戚党友防哭学徒匍匐百十防哭哀动里巷以云巢为君子故爱之深哭之哀而莫知止则其母兄妻子至爱至痛又不知其如何可忘也耶云巢幼依其兄方舟子修古学学古文行古道学则曰孔习周顔孟习孔以习为学也文则典之严雅之正语如先秦不陋不华左氏战国防以下不问也道则曰中庸心传皇极大法帝王作者无过不及贤不肖所共由也二氏比吾道非不学特空耳喜谈经性理淹贯视俗学浮剽曰此牧竖儿粪土语行丐可耳其用心与方舟子多同兄弟窘步进取然云巢尤不屑故舍人赵公达谓曰吾荐方舟防当掖君俱升大监杨公朴上殿荐其学问被防记姓名尝以説干时相曰吴困于淫侈淮困于盗贼蜀困于穷匮时相韪其説取其盗贼论増兵戍守皆其倡也史公浩招至第夜与隔壁呼曰弃淮所得地人谓斯何答曰江淮版图力战得之寻弃之尚何言以书干蒋丞相竒其人叹其议论可用丞相虞公允文殊有意曰以近制改秩当作邑姑还蜀超擢至矣登绍兴二十七年进士第初筮左迪功郎广都簿再任永川尉关升左从政郎成都府路提刑司干办摄渠州学官皆有能名府委治路胔防有以杀相诬者即纵去不问不肯以永川捕获理赏曰寘人于死自利耶其为宪属多平反以举主制置王公刚中晁公武防政王公之望提刑晁公公遡张公行成改左宣教郎转左奉议郎知郪县服绯鱼袋以疾卒年五十四娶何氏先卒再娶赵氏五子浩辛卯年正奏名圻乡贡进士彛禀出继弟唐后毅禀防禀皆笃学一女未笄孙男三人永孙提孙观孙云巢子姓李氏讳占字知来唐隠太子小字芝兰之后大墓在简平泉号军井李家为望族曽祖仲舒祖祐父嗣宗赠右朝奉大夫先妣蹇赠安人蚤世今继母太宜人杜在堂尤所钟爱安人之死三子一女方舟子未娶仲弟十六嵗已娶云巢九嵗勾龙妹甫十嵗病疳翳方舟子负妹挈弟以土瓦自炬火炊陈粟杂獖肝菊叶饷之获愈毎晨夕临手按弟首髦髧毵毵埀肩穿缞执桐瞪目视母像见者埀涕先大夫手抄论语孝经命其兄为师教之甫冠何先生三捷授徒乡舍壻之徃依焉寻即返丹神山以一仆一狗自随亲荷锄种莳时寄僧舎夜诵寺僧至误声晓钟警之乃睡或时缀思行田舍至堕坑坠岸不省不喜食肉曰此脂障也壊道气益昏睡耳然极贫婚嫁孤寡子女存立门户典书质琴未尝以贫为靳兄弟姊妹八人时节侍饮二老侧义风炜然相后先今亡矣吾家岂复有此弟哉方舟子被丁丑召命云巢落第西归值于峡曰兄少贬词色向俗即已再被己丑召命罪斥西归云巢方东下值于荆渚拜母兄外掩泣若欲诉辄止曰兄顺受而已方舟子每念此哭恸欲絶临死寄诗清婉以云巢之桃李为祝讣至之一日而吾汉孙死又五日而云巢观孙死皆竒童葬以乾道九年十二月庚午墓在丹神之左一里文集五十卷藏于家方舟子即石也抆泪为铭铭曰著书满车云山以为家风杉雨花寛褐以为华呜呼巢岂真亡尔耶挽玉斗凌紫霞侍吾先君子杖屦距丹神故栖不数步一丘之窆于于乎居居乎巢乎其乐无涯
　　小舟墓志铭
　　小舟子名开字去非卒以淳熙三年三月十一日越除祥之一月乃克葬其子南幼贫力未任襄事父为子缞则葬之虽缓葬礼也其父为方舟子故开以小舟自号以明世学之传初授以元祐诸公先天皇极以拒新説为专门其季父云巢子教以先秦古书章句开因之撷菁华去秕稗一本圣人之正绚六经之词以为之文尤深大易春秋能合传注变化其文严而通深而明机杼宛然成一家法多不駮放不流如奔海之波如逸鞅之驷砥柱不能遏其势掣电不能方其躅铺张叙述皇王帝霸无一不具傲乎蔑然俗学间绰绰也俾得少施于用可涯哉幼习童子举于书无不读人有遗忘问之应口某书某卷行缀字次无一或差然亦苦怵心肺懆懆戚戚悱愤极矣天啓其悟而啬其成亦极矣未冠应乡举辄居第一举子多蹈袭其语攘臂场屋者徃徃怙党中伤以幸其去引亲避之又多惎之坐累四举不利方舟子三召三逐小舟徃返江湖风波患难同之方舟子西漕罢归小舟又首荐避亲析入南宫试又避妻党嫌入别头考官竒其文至誊诵拟置巍级有观望疵其卷者终作末卷黜知举怜之谋申理留以贤良科官之防知举者出不果转客诸公间雅为苏公峤所知防苏迁台端蜀士目语睽睽小舟惧还蜀寻侍行汉中感目疾三日丧明类有蛊之者医者投凉剂胃损气浮又误服附子流汗如注猝以卒年四十二贫无衣以敛方舟仅办一缣束其干哀哉天资孝友不习边幅退然若不胜衣其临事鲠亮雷厉山压不能夺其气其所自期止此耶小舟姓李出唐隠太子后讳文释迁蜀简池大墓在焉后官资之银山为资人以父梦五色云而生幼名麟儿小名正禀更名方或谓慕栁仲涂之文更名开非也曽祖祐祖嗣宗赠朝请大夫妣宜人蹇氏父朝请郎前尚书都官员外郎方舟也母何氏安人娶赵氏生三子山孙四嵗而殇南孙九嵗生临安母蓐三日浴血拥以登舟乞艘妇乳饮归蜀眉孙未晬不育四女长适彭州苏谦次适从政郎王舟次许婚未行次幼未字窃闻之父昭子穆世适大小之别曰祖曰祢所由以分也石之祖为适长昭也先君朝请下逮不肖子石及孙开皆继昭而立以别支庶开不幸死自今为五世迁适别无祢矣父母为元子报服执杖斩衰以明继祖自出礼与法惟均惟石有继母太宜人杜氏在堂年八十余计年而除逼禫而葬礼与法之权也方舟子有不能尽文其痛者小舟所交所训授俾其弟圆详甲乙姓名可以传小舟业不畔吾门者所著书若干卷籍之左方或讶其著书太蚤惟中书舎人赵达品其文曰千圣下风正字刘望之曰可以世居徳行堂矣李氏读易堂望之为记铭曰曰朔曰洛曰蜀折衷尧舜六经谁师呜呼小舟文在兹乎一恸永窆岂惟父子之私
　　右宣教郎李公墓志铭
　　故承奉郎致仕皇赠右宣义郎李公卒以某年月日葬以某年月日其子如晦叙父行实谒铭曰不孝不令既事而铭惟其传之逺愈于活也请追铭资人李石与公家同出唐谱于如晦为布衣场屋交四十年为无服族弟兄则按公讳某字某文正公五世孙惟文正公再相太宗皇帝因上元召入亲酌御罇以赐谓曰李卿可谓善人君子再相朕十年未尝有伤人害物之事呜呼天之所与于善人君子世数所歴视先徳积累则李氏子孙所借于其先不薄而宣义公距公世未几所得止此耶或曰宣义一官﨑岖不进所以昌其身而传于后善人君子之报未艾在天之语如在耳也且学问自悟而以诗文陶冩为乐道妙禅趣以调适性理至于投之闲散而不闷婴以乱离而不苟安然有作者避世之风子孙犹恪谨静退以笃于诗书术业用持其世永久以此较彼重轻又何如也为三舎优等进士竟以宰相张文忠公商英外孙遗泽补将仕郎非其本志初筮右迪功郎陜州刑曹以亲当守蜀之合不复顾望已而陜右陷没人服其先识丁父工部公忧服除歴任合州酒官长宁司理昌州司理广安酒官潼川税官虽簿书筦库所至称能其为酒官不肯以増羡理赏转官曰网利斗筲非吾人也其为狱也不肯挠法以徇长吏意如长宁夷宻库穆以嵗饥扰境上长吏张皇以幸边功曰夷亦吾民也竟以失出坐免官仁孝天性其侍工部公疾不解带逮执丧至毁瘠丁母文昌张夫人忧感腹疾因请老加右承奉郎致仕竟以此疾不起年七十有四娶毕氏宰相士安之孙仲庄之女再娶孙氏一子如晦右承议郎资州佥书军州事判官一女适进士栁庭芬孙男五人鼐谦各预荐书鼎震艮皆业儒孙女一人曽孙五人知佛书喜与其徒游自云所得于无尽公为入室号无还居士有文集十卷有日録自纪日用动作曰不可书之事誓不可为也成帙号毛頴日识曽祖某左中大夫赠左金紫光禄大夫祖某左朝议大夫赠金紫光禄大夫父某工部员外郎自文正公逮工部凡五世进士及第盛矣哉铭曰天之报人视其所施徐计其施待其自来惟文忠公昔施已大善人君子源源未艾惟宣义公既种而收是穮是蓘世克有秋隠乎仕乎濮岩小筑铭韧其藏永绥后福
　　厐氏母墓志铭
　　乾道四年四月二十一日双流李府君之配厐氏母卒先日母无疾且浴振衣洒扫中外叱避童仆若将有祭祀賔客之事既入阖户顷之子孙省之已寂矣逺迩惊怆涕泪且叹曰异哉此母化佛也生平学佛之功夀不及佛者才四嵗至是效矣越五年其孙简州推官嘉谋以文述事代父将仕君谒铭则答曰石亦闻之女子之性自然与佛心防者凡三恤物爱人颦頞嗟戚者佛之慈啬用约出自居菲陋者佛之俭户庭幄帟出入不妄跬步者佛之静视他女子不习佛説于三者尚可彷佛况所得渐次于其学以证性悟入如厐氏母乎始也夫为太学生悉力负荷家责能使之坚意进取不惰不复顾虑其私终也夫蚤世二十三年自以未亡人紃织补缀辑睦应对俾李门儒业有盛不衰兹亦三者自然之得至于慈而能决俭而能施静而能应有达于佛氏之权者非已一毛不肯取予无辜蚍蜉性命不忍践跞乃自谓头目髓脑毅然可舍了了至死不乱虽烈丈夫不及也享年七十七一子将仕郎大年五女长适左通直郎致仕费振次适进士韩绅次适忠训郎赵伯诚次适武翼郎夏永次适进士张振内外孙若干人乙酉进士榜内外孙四人奏名拜堂下母晓之曰先世之积无以一得自骄而中辍尔学以某年某月合祔李府君讳某之兆曽祖某祖某父某世儒嘉谋兄弟皆吾泮林旧徒铭曰我居士家厐佛之派来相李门诗书未艾视他母柔其毒如虿铭窆诸幽鞶帨之戒
　　田氏墓志
　　惟我李氏在蜀出唐隠太子之裔太子曰芝兰者其小名谱之説云尔或曰五公子入蜀眉遂恭简资其后也吾家谱在资为孤族由太子以来世数与简谱多合其于他族未见有合者独于恭仅有合焉恭之族文炳者尝从故正字刘夷叔故中书舎人赵庄叔游因二友得交其人援谱叙世数于文炳为兄弟行后过恭以子侄礼拜其亲于堂如无服叔父母恭距资千里两家老穉安否之问无岁不通以文炳故驩然也丁丑石东下至恭炳父死母病文炳遂出不及面唁之己卯冬被罪泝流过恭问讯欲致敬如前日文炳辞以母病増剧足不能良行须扶掖乃出且窃窃忧之又一年则以讣至盖隆兴改元之七月某日也文炳母姓田氏讳某字某为故李府君某之妻为第三娶祖氏先尝为本州教授某之子名劝者以学行为丞相无尽居士深知以文字获交于山谷老人呜呼所钟于田氏诗书义训甚厚其所施惠于李氏之门相其良人而教其子再世父子为名进士蔼然可知也年七十九卒通六经子史诸书晚读佛书于性理自能悟入预告其子以死日至日危坐不乱如浮屠之教二子长曰文蔚次曰文炳其出也二女皆嫁士人葬以二年某月日于州之某山祔李府君墓呜呼文炳足以自吐其危苦痛切以文其母之葬遽词而请焉姑为叙其大概而纳诸圹为志
　　苏茂母穆氏墓志铭
　　某者乡贡进士苏某之妻府学生苏茂苏葵之母也始茂葵来成都学宫欲从陇西李石为学且言父与其母穆遣之之意答以西蜀学之盛西蜀之士食于学宫岁无虑千辈彭之为州距成都不能两舎止有四人入学彭岂无士可来乎或曰彭士温饱易足苟可以自用不急于师友者皆闭门坐守以须其成今二苏子独翩然以来亦可以卜其父兄矣未几日不告而去继以其母讣音且告葬期谒铭始以其人徃来之遽靳之不即答二苏子复及门拜跽以请益勤不懈且曰无以自赎其不孝不学之罪至三请如礼按穆氏世为彭望族来嫔诗书之家相其夫为士不卒成又教其二子求师游学未效而卒是可书也妇性吝啬算数及邻里之鸡犬而裒取至农佃之耡犂独能推财于苏氏父子为义举逮于四方賔客至其门者具腆而不薄意诚而不吝又以其余及释老二教谷米金帛丹碧土木如布施法无算是又可书也年若干卒以隆兴元年某月越明年冬十月葬子男二人即茂葵也茂官承信郎兄弟业进士益力铭曰夫射不隽妇愠见眉折棰向子笑而含饴反是二者鞶帨书诗甚乐而毅有严以慈再世之种尔获不迟铭以俟之信其窆期
　　曹氏令人墓志铭
　　吾友薛仲邕以书抵陇西李石曰母死请铭其葬且仲邕不孝有大恨三向奉母出蜀官都下未几以论事忤执政意坐斥海峤相抱持泣国门谓母子死生永诀凡八年隔晨昏省侍于蜀此其一恨今天子作新洗濯例防恩霈放还俾丞郡广汉便亲以养泝峡数日见母面且喜且愕如梦寐中不旬日母死不得板舆一日之养此其二恨谬以朝籍该封母为太令人告下距母死才数日跪奠捧哭欲絶无以自达于深泉此其三恨且筮日既迫守草土至以书徃一不得请再再不得请三余生支持誓死不以势改图他门必得铭则按所编次太令人姓曹氏讳某字某武惠王彬之四世孙谱系先芬皆载国史曽祖某荣州刺史赠仪同三司吴王祖某任左藏库使赠左卫大将军考任节度使侍卫马军赠开府仪同三司太令人年十九归为工部郎中薛雅州之配工部喜功名练边务其知邠阳以一邑抗贼锋入蜀从军为重客以智术韬畧自任而令人赞其决其居官临民御下持法遇事明敏以严而令人佐其恕工部喜客其游多四方名士洁笾豆丰肴核以具须其徃来至于投闲居官盖如一日未尝以阙急为解而应其仓卒之用令人盖以俭赞其亷而以储蓄副其求也子男二人仲邕仲侃女三人年六十八以卒乾道二年四月日殡于简州阳安寓居之子舎越九月日葬于州之某乡祔工部公之墓方工部公闲居资州七年筑堂名余闲资州守程揆为之记某以文字友徃来者亦堂中旧客与仲邕相处二十年于令人有升堂一拜之敬铭曰易以易简配于至徳惟薛惟曹相匹以国有归其宜其徳之克柔闲淑顺服是壸则凡百俭易一惟厥心自梁而蜀由蜀以南万里中外安于织絍中道孤嫠摧痛日深来归板舆色养且防此意自天一见以喜如梦而觉秩命委已我铭其幽凡百有子
　　范孺人墓志铭
　　孺人范氏讳某字某吾友范廷杰之妻乡贡进士子有之母也卒以某年月日葬以某年月日陇西李石久游范氏门逮三任官成都与廷杰父子道谊相处徃来如骨肉不翅休日之范氏廷杰伯仲同居异爨环堵寻丈地户牖几案书籍图史尽在其屏障阃奥肃然严君所治盥帨扫洒炷香一室茗果酒肴为客欢子弟问难学问文章侍立无敢哗虽廷杰亦若懔懔缩颈畏忌无敢忽问之廷杰则曰吾内子某君窃听賔主语久之以某条为是某条为非且俾子有辈识之其贤如此卒年若干葬成都某县曽祖某祖某父某廷杰名仲宝子二人子有子奭皆佳士范为蜀名门衣冠礼法人所属目家无贫富守以诗书仕无穷达持以礼法故其羣从男女相与处睦如也仆臧获相与言欣如也一有为非则竞攻之必悛悔乃已呜呼为妇为母如孺人者可无愧矣惜乎廷杰父子累荐送未得官孺人不得食夫子之禄而隘其所施今未艾也宜为铭铭曰石顷再过成都见范老子者白须学道安坐如禅人两郎子者文益工行日进身日贫怅念徃昔则孺人所以相其夫子者无愧名门后将大之铭其存之
　　杜氏太孺人墓志铭
　　许下刘望之夷叔与石善夷叔曰乡兄陈尧文才而文今且官西乡信夷叔久则有意交陈亦久既谒入相与刺刺説汝颍间元祐诸公之美颇怪今之士不尽如律其人亷静而学闻见有自矣一日以状辱焉曰吾母将窆事次谁宜铭答以交友则夷叔可诿防夷叔有官事石敢自外状书杜氏太孺人讳某字某世为鄢陵大姓昭宪皇太后族子也曽大父大父之讳阙书父某朝散郎河北东路提防刑狱公事与丞相张商英为文字友以丞相吕大防荐累持节为时名宿孺人幼娴义训落落有林下简静风气幼不茹荤妙涉理悟读佛书笄年归宣教公蚤卒誓志自抚二子为师慈而以俭仪其家其子克立年六十六卒以绍兴十三年五月六日子男二人炳右修职郎焕右通直郎签书资州军州事判官防公事以焕陞朝封太孺人孙男若干人越十七年三月二十一日葬昌州大足县陔山乡华刃山下铭曰惟鄢陵杜去天尺五闺中诗书幼听其父来归两髦矢志忘苦手抚二鶵一天其母人子之亲谁其不慈仪仪母尊以慈为师其慈如春不病以滋视而子才可知壸彛佛书斋心妙悟此理大化大千何者生死其引虞殡此乡故里镌诗幽宫以风女美
　　故宜人薛氏墓志铭
　　宜人薛氏者故赠右朝散大夫杨公之配今荣州使君之母也年六十一卒以绍兴元年二月二十三日葬以是年九月庚申既葬使君以书告曰母氏窀穸事向者贫取具卒哭不忍废礼越日月以何暹状刻诸圹以葬未铭请待至今不轻属他庶几母子存亡心吾子盍为铭石于使君有门人之敬且春秋于法追书无嫌则按状云宜人讳某字某甫笄归大夫公事曽王母以及舅姑以孝于叔仲妯娌敬爱以睦相其夫以靖顺洁巾帨以奉两堂之馈祀空奁资以公一门之婚嫁至賔俎仆饭皆身亲之至以母道临其子左右大夫公之意虽不出闺壸仪然母师之道矣以子通籍赠孺人再赠安人又赠宜人皆以子及其父而以夫及其妇恩秩之序礼也曽祖某祖某父某皆不仕世嘉州人生三子曰某具官曰某曰某二女长适勾龙廷俊次适魏万四孙某等墓在龙游县之汉川乡祔祖域也窃谓一妇泽被三世否则反是且男子行四方更得察父哲兄法家拂士以成其患难悱愤至呐呐妇人间宜得一恭俭礼法者为之对否则妬险贼悍以祸其良以败其子者岂惟三世盖足践灶突而不知义训者何翅比比然也且薛杨两族为世儒者宜人生长儒门不独女训扵经传子史以及子美乐天东坡语皆成诵婉约之资而以礼法为之文悟入之性而以释老为之辅其所习逺矣哉其言曰家人利女贞而继之以睽者以二女同居不相得严君御家而先以女贞一有不贞则二女之同居者为之间虽严君亦睽且败矣吾特表其言为世妇训铭曰蔓附修干颀然质其长也莠杂嘉谷丛然倾其良也二者之泽成败存亡也蜀固有薛而亦无他杨也秩命之渥追而碣之永永以防其藏也
　　钱氏太孺人墓志铭
　　牛鞞汉邑治在今东津其对濒江为佛头山重崖复谷林树茂密相接聨舟行江心望之郁然一螺与烟云俱青者佛头也佛头近有燕王墓僧寺与埧皆以燕王名不知自何代徃徃于其地得汉瘗钱与汉铜器意其跨深负险耕凿渔樵殆附邑旷古一聚落如髙人幽子隠遁之居其居仅数十家半勾龙氏钱氏二族世世相婚嫁不絶皆资族之望者二家之老坐治生事了赋输少壮者出从师游学未尝谒公府履城市其闺门礼法族党风义敦文以蓄用尚徳而寡怨申申然儒素朴厚登荐书齿仕版相望盖其辟馆致饩于徃来賔客自广于闻见濡染厥有自也二族子弟从陇西李石为学问文章不少勾龙氏子惠夫者以状告其母葬日且谒铭按状云母姓钱氏讳某即三舎进士梁之妻而惠夫母也梁以舎法恩当补官不就惠夫举进士甚力父子以儒相继为善士则其妇顺母慈道可知矣石以惠夫故且吾祖钱甥也自庚午迄丁丑舣舟一再访其居因升堂致先世之敬对客谆谆一语不及他惟説教子图功名进取凛如严父师灯火下诸子诸妇环侍煜然珠翠缋绣中鹤髪柴立者时呻吟以病辞于酒食杯盘间未几果卒享年六十七二子长立夫惠夫次也孙五人渊浚溥浩浑皆业儒卒以绍兴三十年三月一日葬以隆兴元年十二月九日以立夫妇钱祔葬归化乡山原铭曰余访勾龙氏翁媪对客举酒诸郎争推挽出幄帟立侍诵诗赋数僮者间吹笛击鼓堂下以为客懽别今几年老勾龙君白首悼亡其子亦呜呜哭母欣慨死生有异于前嗟夫人子所以塞责于九原者良难曷亦念母在日之言请铭诸幽有韧其镌
　　清僧母葬志
　　佛者清葬其亲或谓不髪何以括不拜何以踊割爱于亲何以子不子何以葬不成丧是清以所贱葬其亲而吾儒讳言之李石曰是无嫌于葬也清母死昆弟亦死诸孙承重有不任丧责于亲非路人泚然汗面则请以佛徒事以儒其亲之丧且清辞生母走东南学佛至多与吾儒游今秘监刘子自防稽遣来都下问道于李子李子以博士报罢与俱西还清曰心动矣母其忧乎至则母卒俾吾书其圹李子姑以所宜葬者慰清意而书其碑之隂
　　皇甫孺人墓志
　　黄瓌母死行九折坂以来泣告葬日于黎太守李石曰忍忘诸石向掌蜀学瓌与兄琮琮二子壬仲壬叔皆学弟子员至千余春煽疫同舎畏厉鬼不肯视病石日视病琮以儒补学医生早暮调药不废手而瓌为学究兄弟日左右学宫谨出入不舍士子怙众竞党瓌挺身指遏遭诋毁击触则泣曰忍以此身犯羣嚣贻八十母忧瓌与壬仲壬叔同壬午荐书人谓一门三秀所施力于学校之报琮病濒死石尝亲至其牀视药饮死则哭之葬则许铭之以示于其父子兄弟不忘其忍忘瓌母姓皇甫氏双流人讳某字某归黄君讳某为继室先娶程生琮甫幼程卒母抚爱琮多于瓌门户賔客以馈以祀至屈力以佐其良虽簪珥不靳瓌家素贫课生徒朱墨以养每每与学官防食辍甘惜珍包去遗母瓌食顷尚念此苦痛凡两被荐一第迟入手以孤其滫瀡所急石亦人子也忍更孤瓌念母之勤卒以年月日葬以年月日享年八十一瓌有子仲卿亦泮林髙弟未娶先卒今生子未名瓌年五十以知命名是为皇甫母适孙知荣徳吕绍謩状其事为详石姑书纳圹中为志
　　袁氏墓志铭
　　袁氏者故王夷仲之妻也夷仲卒不数月妻竟以毁卒惟一子知方负父母大戚一身恐不任日夕雪涕视丧事卜兆域日月皆吉登门再拜起跪执书泣告陇西李石曰将合葬矣请铭若父若母难于二铭则为一铭石曰合葬非古其如一铭春秋书公及夫人与双双而俱来恶其词之渎也敢以不敏于二铭而厚人子责知方泣曰谒铭得礼虽然受赐岂惟知方铭曰袁为舜裔系出于濮温江几传氏望西蜀黄裳暨洙曽昭祖穆玠则其父三世幽躅二十以归配厥诗书惟孝惟谨有严舅姑馈祀賔客时节物须由闑以内有闲不逾曰彼有求人所缓急虽家所无犹当悉力尚且赢余而色于徳赞夫之良实妇之职告我妯娌人有弟兄如手如足同财共生岂无他人柔言易倾斥其私襦以燔以烹妇事有初鸡鸣而盥薰香佛书梵呗斋旦先其药医计及薪爨仆媵走趋叙无敢乱一子女三子惟知方婚嫁云毕五孙成行五十有六龄曷不长淑静柔睦夫死继亡辛巳二月丁未金母是其卒日葬以壬午蜡腊将除甲子乃举有铭其乡沉犀在浦
　　蔡氏母墓志
　　蔡氏母者彭士童君贶母也君贶自彭走资五百里告陇西李石曰母死竁穴筮日得吉将有事于窀穸不孝子庶几焉乃拜跪饮泪呐呐若含哽徐申言之曰必得文且吾父托读书阁记以传今阁有遗事请并书之吾父向作阁母有疾病异人过之曰可就某地吉妇当愈且飨其世母赞之屋于练江雪峯多收书以牣其阁而寄其神明于粹美空阔以怡怡于家人母临死执君贶手曰吾子勉卒汝父志此阁此书足飨汝子孙为宦学功名阁中当有劒气出斗牛间可验君贶感念吾母平生言不学不文死且有罪不自赎出所自编次曰母姓蔡氏世彭望族为童隠君之配斋于其室苹藻修洁嫔于其家尽姑舅之孝睦于其良为诗书之助静顺淑柔惟慈惟敬不媢忌于媵仆诸御而惠施于里邻族党无他苦恼一日呼子妇膝下谓犹子雍允妇曰而善歌歌以送我以卒以某年月葬于隠君墓南五步年七十九一子君贶孙三人敬为特书塞君贶千百哀祈俾归刻圹中为志仍列其事于阁记之隂
　　祭文
　　祭凌竹溪文
　　维连司马之淑兮挺竹溪而炳灵亶灵襟之春融兮系诗礼于延平克勤俭以自裕兮衍云仍之相馨羌造端于闺房兮蔼賔敬之典刑伊唱予其和汝兮爰相尊而家成呜呼大化之回斡兮每屈伸之相乗慨任运而履常兮见天地之常经驾灵輀于霜风兮翩双旐之盈盈閟双璧于真宅兮怆大夜之不晨蹇姻连于肺腑兮余何以为情陈祖奠于道周兮有泪如倾庶精爽之皎然兮尚其来歆
　　祭赵庄叔舎人文
　　与尊府公同壻何氏我则于公辈行道义五年之长情好兄弟唱名枫宸谁后谁先彼此岁寒岂惟官聨公则鼎贵升于词垣嗟我而收曰此公举三人偕升独我谁主中道闻讣不及一语我留上庠送公柩归孑立无素顾念以悲我则不才有负所期罪斥西还视公在殡母老妇嫠稚子前引入门非昔哭则不忍呜呼哀哉元祐絶派炳然蜀文谁其嗣之用以得君所施几何负志莫伸人知贵公生死今昔我则不然感念如一岂惟其私为天下惜
　　祭王锡祉制干文
　　锡祉之祸天假手河伯以逞此毒耶何至上累厥亲下不遗育也一母三子并徃独内子幸脱天欲俾之尚有觊于世絶而复续耶不然传家著书有文几束祭谁主而葬谁卜也呜呼哀哉耿耿负义谓可蹈海至所狎玩于三十仞者独不能以一苇托宿乎举头夹山有异楚蜀交游永已错愕痛恨寓奠以去有未可尽其哭者呜呼哀哉
　　祭范和仲运使文
　　苏范世好兄弟雍睦靖康祸变自许归蜀存者防人晨星孤鹜惟我女弟嫔公则归十余年间谓才是依公止此耶子孤妇嫠呜呼哀哉石禄春官公亦抗节去国忝郡引瞩乡樾公来涪上申叙何阔既嗟以喜谓我有得我亦期公相视华髪一辞坐阻竟此永诀呜呼哀哉器业自期逸轨屡柅泛舟之役渠宁得已江州乍济讣音骇耳寓奠以哭老泪如洗
　　祭舅氏文
　　石官上庠距蜀万里念我外氏舅存今几时因家书讯及以喜庶几再见别语在耳三年来归邻墙易徙谁衾谁棺贫甚众子呜呼哀哉幽幽深泉痛溢心髓我禄可将此味谁防嗟我舅氏不待永已迎我笑言访我步履怒髯目张醉语中理今失舅师来拊筵几尚饮此巵血泪如洗
　　祭云巢子文
　　吾与君生艰于至亲一痛且忍蓦如路尘随风江湖嗟叹甚贫敢轻其生以殒厥身呜呼哀哉家则我躬食则我力念亲所自肯任忧责百死不计既竭尔力箪瓢可营一笑亲色世之他人谁不弟兄我曰朋友尔曰师生陋哉俗学蟫蠧圣经曽不遗力一门长城呜呼哀哉万里东南徃来防差再召再逐中途喜悲荆渚执手才得一词念尔逺客谁药谁医呜呼哀哉四人鴈行我独将母断不可续手足斤斧只影自怜吊此迟暮痛欲叫天茹不复吐呜呼哀哉念尔定期我适官居孀妻拊棺羣儿泣呱云巢之山桃李成株一奠遥诀宿草莫耡呜呼哀哉
　　祭程端卿使君文
　　念昔识君斯文云初自二苏子曰交不防捧腹笑谈岸然魁梧青云倚竢九轨之衢飞黄骅骝不絷而趋三十年间嵗月寥阔君先我鸣一前一却我何敢望忍死沟壑晚得一官排摈留落去来万里繋船送迎一夕之语今隔平生呜呼哀哉我丞彭门若守我乡梦寐见君数山相望忧时之论愤物之章如玉如金盈溢缣缃俄闻讣音举家仓皇呜呼哀哉情相后先义均彼此文字之乐两家父子恩意骨肉不替终始善类吾徒零落无几呜呼哀哉健于词笔书成几车幸哉有子亦可传家翠岩深栖吐吞云霞死生不隔月印泥沙哭泪欲枯老眼三巴
　　祭张子觉文
　　先生之丧两纪于兹后岂无人顾怜以悲行路欲掩义则我师我则老矣不忘角羁奋然其家告我窆期礼既不废缓则可追后犹义之天或未衰呜呼哀哉我欲临穴吏书繋縻梦想如昨奠以寓词呜呼哀哉
　　祭张氏姑文
　　先君弟兄同气二人两家往来分灾恤贫式好无尤有严而亲念昔襁褓惟姑之仁先考及妣相望去世所幸有姑恩爱未替姑老多病甘防谁计我有防禄念念曷济江湖西归姑疾在牀省问及门拜姑于堂自云见汝不乐而良来官成都临别泪浪到官一年俄以讣至心丧自我制以恩意岂惟吾姑钜痛所寄一奠遥诀重泉永閟呜呼哀哉
　　祭陈氏妇文
　　三江陈氏以孝名门儿妇惟陈归吾儿圆琅玕莹秀擢自其根中外惟孝一无间言夙夜望汝亢吾后昆呜呼哀哉三任随侍贫穷百艰馈祀随宜俎实盘餐未尝告匮诺曰有原栉沐未明管钥倡先童奴畏爱睦睦以欢呜呼哀哉吾典沉黎千里瘴烟委汝吾母喜惧亲年家未可将数日而迁临别告病老稚潜然到黎闻汝宁亲而奔自夏达秋讣来蛮村呜呼哀哉四子一女羽翼飞翩汝实亲哭女成男田舟死秀州归泝蜀船汉立聪慧汝所甚怜忆母至死母柩云遄惟羣泣呱血如迸泉自云众子今唯一存老懐甚恶摧裂膺肝呜呼哀哉汝死郎伯圆身恫瘝以姜继汝汝后其蕃吉竁惟卜昭穆新阡生死幻境祔以汉孙惟汝子母同歆一樽呜呼哀哉
　　又
　　翁翁婆婆以庻羞之奠告于近故陈氏妇八十四孺人吾四月初别汝来守沉黎以汝之夫与汝二子行汝之病寒热增减医药缓急不唯舅姑不及视而汝之夫与二子者亦复省问旷废俾汝以死吾心痛恨有所不足呜呼哀哉汝之死未知日辰而以嘉阳十叔书为信为汝携二子并嬭辈发哀如礼汝之夫与汝母汝弟以吾亲老在堂若有所惮不敢以讣不知衣衾之陈柩殡之所斋祭之用得如礼否呜呼哀哉汝今年生一子复丧一子于生者未必喜而于死者甚悲临别见汝涕泪出拜吾心怪之且嘱汝秋冬来官上日望汝佳不谓永已呜呼哀哉吾二子二妇舅姑所恃以永此世汝又婉顺孝敬吾许汝以终昌艾而止此夫遣人告汝殡致一斋以见舅姑哭汝痛汝之心汝二子川孙汉孙与乳母在此甚安当归卜葬于李氏尚歆此巵无怖无忽
　　祭简姐文
　　知郡李博士宜人何氏抗孙娘等以清酌素羞告于赵氏简姐之灵汝妾于李氏嵗逾二纪劳力巨细辛苦终始自吾以布衣立门户汝则同其戚喜賔客庆吊出入纲纪有察有临岂惟佐其馈祀乆稽汝留为汝择配间欲去而辄止付汝以后亦云有子自黎归资跨数百里他日葬汝法云山下汝之幽洁长斋其终为佛法之依示不防平生之义呜呼哀哉


　　钦定四库全书
　　方舟集卷十八　　　　　　宋　李石　撰杂著
　　古渔词
　　楚江二负担请济于渔子求防行约偿未当渔子邀市不即济二人解衣负担乱流以去渔子不恤也作吊古渔词其词曰
　　古之渔兮命为渔而非渔今之渔兮利于渔而跖徒乘人于险兮义惠有所不受因攫而获兮虐乃甚于穿窬楚岸仓皇兮人絶楚波杳兮日晡惨欲济兮谁廹徒使舟系苇兮睨来者之于于行路无数兮谁不缓急尚有邻里请而靳兮敢薄劳而重须石齧人足兮浅不可掲蛟餍人血兮深不可逾水生棱兮沙冻风作气兮浪粗凛凛兮白肉溜溜兮赤肤裸而负兮乍隐乍见乱中流兮轻人命于鸭鳬虣吻虽利兮私有所爱胡彼忍兮甘虫类之不如昔人不惜引手以徇恻恻之义曷为邀数钱之市亦陷为一世之愚尔钓尔罟兮此多取而不汝吝也朝鱼暮鱼兮足以廪厥家而肥尔孥此江之水兮汝不尽之府小人之腹日酌几何兮欲餍分外于有余茫茫大江兮虽非畏涂市于不竞之野货于无人之墟岂楚俗之固然将古今之各殊渔乎渔乎尚恐有方来问津解劒之丈夫也
　　巫山凝真仙人词
　　防峡岸以南征缆余舟兮水之湄蔓翠壁之无路扪星虹兮为梯敞晨阖以肃歩将欵事于仙之祠延绛宫兮云衢耸玉坛兮烟霏七华兮鳯羽五色兮翟袆穆妇质以要妙中有严兮坤仪子万物兮气母矧髪肤之或遗椒桂兮沥芳茝兰兮餁洁君亲兮危衷只天地而有谒此意难于弗答也含素孕形擢秀太清支配位兮天干衍三书兮月蓂摩穹汉以矗立峙氷玉于帝庭星娥兮前湘配兮萃灵指岷山而羣牧受职引蜀江而海音赴节山只兮皇皇水怪兮帖帖云乎雨乎开阖晦明于十二峯者谁得以强名也彼涂山毓圣自我委化而江渚思匹反质含情者非不敢亦不暇而乃凡梦是践尘虑中热惨不畏乎震霆以漫漫众说者何人斯夏禹楚襄君兮殊世鬻熊宋玉臣兮异德玉笈兮执瑞以佐治采章兮摛笔而蛊心人固分大小古今哉嘘阳翕阴万籁声沉山头唤鹤以笑以吟听去来于环佩尔音者其仙乎歌曰鹤来兮霞开鹤去兮日浮天扉兮海阙玉龙兮金虬从万妃兮以息以防风东西兮安流迷云雨兮我舟人福禄兮仙之休
　　放乌词
　　岁庚午四月五日晓有乌自投于门视之则矢贯其腹及股防其矢作文放之其词曰
　　彼灵者乌兮伺凶以前民灵不自况兮以兆菑于厥身矢集尔目兮隽一中之为神机牙疾至兮岂意外之无因尔下啄兮敞闲野与水濵族党匹妃兮号千万而为羣反尔朝哺兮宁不饥于尔亲翾翾不戒兮独逢祸于未仁饮羽穴腹兮寄微命于逡廵乍翔乍止兮俄自下以闯门若诉予以急兮惨毛血于铦筠矢可立去兮视痛迹之尤新一痛且忍兮免汤火之炮薫汝速去兮无谓言之莫闻世隘道险兮弋四面以毕陈向栖执镞兮幸汝瞑于方曛十禽并餍兮曽鳬鸾之不分尔其友鹏运于长风兮侣鸿冥于高云学十歩以饮啄兮随九苞而屈伸彼主虽好兮胥谓尔恶朱火兆瑞兮有圣人作纵下土之不食行日中之可托
　　论释奠仪注
　　昨日上丁释奠为赞唱所悮于仪注多不合欲钳口不吐恐诸生安于素习以为当然以失仍失以陋就陋无有已歳二仲之祀缺然不修辄为具行礼始终之失与陋者为诸生言之
　　一预日行事官以常服入省牲视馔以次分序立于庙门虚揖为容繋牲庙门外执事省牲告充然后入立殿下东序北面以次立防馔素称在虚揖而退即斋居待事此致斋礼也今贵学乃视馔于殿西庑视牲于殿下且庙之中庭岂牲牢所繋万一羊豕惊奔触秽不知何以复行扫洒乎此一节不知用甚仪注
　　一常服陞殿视牲品涤濯供张乃监祭者之职预日事也至日则献官祭服结佩以俟质明今贵学乃于更衣之次唱云时至请行事又请执事者各入就位既已乃辄请初献官常服陞殿唱云请初献官常服陞视陈设此一节不知用甚仪注
　　一罍洗盥洗当在殿户外东位西向执事以次立献官以次就盥陞殿所谓陞殿者升歌作乐明与神接今乃以二洗陈殿之阼阶之东序序出入升降之所也又有奏乐去处则既陞殿乐作矣始盥于乐作之后得无失时乎先圣以自盥而往有不欲观今盥则失之不知何以为观其失又甚于昔人矣此一节不知用甚仪注一献官各就位二赞唱则相对拱立虚揖而请既事复位不复虚揖公然相逐自陞殿虚行升降往复一遭然后再请亚献每一献官即虚行一遭如是者三飞翔衣袂如适私室此一节又不知用甚仪注
　　一三献官毕献则二赞唱者如上仪对揖于分奠十哲与两序诸子分奠官之左右十哲官则云分奠十哲官东西序则云东西序以明礼之有升降也今乃不复对揖二赞唱一云请东序分奠官一云请西序分奠官不复为容如仆然既事不复分奠官而还此一节不知用甚仪注
　　一酒樽所当在阶阼上北面曰醴樽而三别之今乃入殿牖与俎豆杂陈于两柱问不辨位置献官至惝恍索摸乃得之又樽口小而勺大预酌于勺以待爵至此一节不知用甚仪注
　　一祭器多寡有数先后有位列之侧阶之北簠簋为前登铏次之笾豆又次之屈陈而下以南为上乃今先圣前设大案不复彻去如常日祭器混杂其位其数不复辨也又照馔用短烛乃今擎烛距地五六尺牲馔脯修献官但知拜跪为谨目不复睹也此一节不知用甚仪注
　　一望瘗毕赞唱献官复位之庙门行事官以序立如初至之仪赞唱者降彻馔阖户毕乃各退乃今望瘗毕即就易衣入学堂诸生者攘夺酒果肴肉喧呵入耳不复禁呵此一节不知用甚仪注
　　一受胙饮福当于阼阶之东序西向所以贵神胙尊初献明福祉冠礼亦用此位也今既赞合爵俎即降阶于东廊下设位以罍洗之位而易受胙饮福之位此一节不知用甚仪注
　　右九节皆祀事之急而礼之大天下之所通用令典诸生皆失之其细不较也不知诸生何所承受何所肄习而为此乎谁无父兄不知所以诏谁无师友不知所以教诸生安于此有日矣诸生以石为可欺可罔可掩而取乎凡官此者二仲之祀必身履之岂不知其失与陋葢畏彭士之多口挟持宁泯黙而从之婆娑其容以随诸生而不知变鄙野其状以随诸生而不知改非爱诸生也盖聋瞽彭之士而愚彭之俗先圣先师实照临之石不敢为是也传讥叔氏专以礼许人石固失之矣敢专诸生以为得礼乎石中外四为学官凡祀事所见如一未有如彭之所见也既毕事往往窃痛而深恨之何此身不幸而一逢诸生之至此也向任上庠日郊天为执事官博士摄监察御史行礼于学非曰能之葢粗知问俎豆之事矣间以罪斥为成都学官三年成都四孟月旧有菜礼中废不修至为复之得与四蜀英俊习而熟行之三年间二仲之祀六习而六行之彭之士亦有二三辈常获见此礼可说而访之无曰我彭州自有释奠礼执而不变如防疮痏如疾膏肓朋友忠告不可则止虽圣人复起亦无如之何况石之耿耿乎向者已具公移求仪注以益耳目之未悟幸诸生无靳敬竚回教
　　祀事私志
　　郡国祀孔子用日出礼也是日有司行事及未明犹闇祭也欲废火不得而烛燎不如古执事者多陋先日作篝防以朱碧纸内灯其中置檐庑上下荧荧犹灯市戯也往往州索诸县县唯充事则杂陈之与前刍狗无异学者耳目成熟不复再问是何蔑吾文物之代轻先圣之礼俾谓吾先圣不吐此而下食也哉眉山苏公守遂宁仲月上丁先一日即学问礼掌仪生主故常以对公曰门外燎门内烛犹不知司烜火令乎且薪蒸麻苇官办此待事无难是敢以亵器凟神乎亟撤弃之稍知礼者则驩于将事且官无甚华费易汚为洁变俚而雅宁不使后生抉目中之昧而观礼之大全也欤向公官春官治神人和上下于礼为熟皆一意讲饬必合于古而有以黙得于心又尝隆太乙之祀谓不当降列羣祀先是止以常僚初献公毅然自降一等为初献君子韪之则公之素重于礼也岂唯遂宁窃谓礼尝责于其所知而畧于其所不知鄙夫执玉服帛而防其名圣人盖许其不知而不责其知不幸而乱则又与之经营覆匿以归于礼乃已若夫其所知者而必曰不知是真乱也其经营覆匿谁复任之商之季也太师以乐祭器归于周秦之季也孔子之后以祭器归于张楚夫此器也而以去就为轻重则天下之礼必有谨其微者既感公之为因嗟世之未喻者书之命曰私志虽然岂其私
　　辩谤文
　　名者谤之根名立则谤立根立则枝叶蕃矣且我者人之敌也以我敌人有胜不胜而爱憎之心生爱憎生则毁誉立夫以天下公议彼众我寡宁有尽知之人一人知而誉之以幸区区之名名未必是谤毁随之谤根一萌知者且众众则枝叶衮衮有不胜其蕃如是则公议果何恃既曰公议容或有可恃之理然君子不以为可恃然终以为恃者向使果以名得谤公议果然无所恃虽圣贤毕世以至千万世且不获为全人况下流众恶之易集哉孔子毁于武叔累然防家狗耳孟子沮于臧仓从者窃履耳圣贤行道得谤果不能全名君子于此不免权其得名得谤荣辱轻重宁辞其名以执谗慝之口而免其谤何也以天下后世公议之果可恃也然可恃与不可恃尚何恤唯力于行道以待其天者定自然谤不待辩而自白也且谤之立也君子乎小人乎君子知必无谤使出君子则君子亦小人使出小人则似不必辩而天之爱道久矣道者天所靳我先得之尧舜禹汤文武周公孔子又从而畀之我之所恃者岂惟公议之果可恃恃其道之自天天既爱吾道与尧舜文武周公孔子在天之灵何忍欝欝俾行道君子久此防汚名之谤然谤在他人尚有可辩者曽参杀人我则以孝陈平盗嫂我则非滛顔含被劾我则以悌不疑窃金我则非盗况乎所负如九鼎如万钧自重自爱肯俯首一介以名易谤哉可生可杀可祸可福吾道初不损益计是皆天也借曰少忍以待其天者定君子曰诺作辩谤
　　方舟子向坐西曹吏驰白曰谤闻乎曰闻辩乎曰乌用辩疾乎如风过河不见其迹迅乎如雷震山不睹其形如尘如冥如注如倾阴用其晦阳用其明芒乎芴乎夫又其谁与听吏曰然则盍归乎曰归哉吏请买舟望潮门岸下吏白舟具乃卜日奉母束书负琴登舟驾帆倚篙举酒酹江神而祝之曰万里招客挈家宦寓无最可书有大逋负天子贷而不诛赫震霆乎含怒牵百丈以泝天舟飘飘而逐去指三峡于参星棹五湖之烟雨尚有神之来格莫知其死所祝未毕舟师进曰舟楫有神神各有司濆怒渤涌而羊角用触澎湃突沸而狼牙吐威蜀鬼蜀巫请易祝诵方舟子叹曰吾知之矣是谤鬼也素名有闻吴鬼则子胥之忠魄楚鬼则屈平之义魂负石之鬼勃勃不遇捉月之鬼聒聒申寃其他则道路之鬼为疠寒热之鬼为瘟乘狐作媚因豕见形吾知其名是屑屑又乌足论吾将列谤鬼名仰干帝阍帝既许我矣且我之伏膺者尧舜禹汤文武周公孔子六经之道我之率履者尧舜禹汤文武周公孔子之文鬼不即去宁可复言汝神乎则周公之秩神有礼荜路蓝缕不在此秩也汝鬼乎则我孔子之祭鬼有法鶢鶋海鸟不在此祭也可荐则荐我则不防行潦苹芷之味可享则享我则不謟苾芬馨香之达夫如是鬼可以已乎鬼之情状伏羲可以知鬼之面目诗人可以察其乘车为宠耶则睽之弧可以射以阴方为拒耶则震之戈可以伐如伯有之醉窟鬼何足凭如实沈之食俎鬼何必窃且鬼以谤人为职则亦鬼之细细者耳凶如武如虎媚如魅苦如蛊吾皆知之吾将使十二恶神自甲已下禀帝命以数汝执汝斩汝斮汝折干拉胁抽肠磔膂用鬼肉以备十二神之朝脯顾不可耶于是鬼魁者戒徒出门以返其尧所封之故乡魑魅魍魉四裔之地是也背汗者喘流眄者泪婴婴者声呀呀者气愿益巵酒请命贳死从此逝矣舟师语塞方舟子酧地一笑遣之曰所不汝恕有如白水
　　黎州劝农文
　　父老等沉黎为州控扼边境居民多为客户土地尽是山田挟蕃蛮以取资交商贾以通贷不务本业专事末防以致衣食仰给他州盐米困于日用今国家累圣以劝农为富足之本太守等以劝农为倡率之官方兹春耕举行故事宣布德意具述诏条父老不得视为虚文循习旧态父兄勉力子弟究心男习耕耘女亲蚕织上慈下顺内睦外亲共笃孝悌之风同趋礼义之俗太守专以清静恭俭为治虽若寛恕拊存百姓然国法不可犯也宜自爱重仰副明时劝课之意毋忽
　　眉州劝农文
　　父老等眉为衣冠礼义之乡士俗以诗书为耕以笔砚为富往往薄于农桑窘索于衣食者非歳之罪也顷来多事征取无艺又且杂以缁素二氏之防民困以工贾两涂之末作隄防不葺灾沴相乘民告病矣虽衣冠礼义何恃仰惟圣天子崇重本业劝农为务俾守令奉行诏意无曰此岁例也而忽之父老各归教训子弟以勤俭为本以笃实为用无鬬于隣无讼于庭无悖尔父母师长俾田与孝同力稼与学并兴所谓劝农之官者守令之责塞矣若乃不穑以收禾不菑而欲获王赋不集家事日朘饥冻切肤汨防廉耻以自陷为奸则有司之法在
　　题青渠驿
　　青渠驿记云唐开元道士观因改渠为池为青池寺今为青渠驿其土平衍夹路断砖古瓦出牛蹊间有双阙隠隠岂利绵旧尚水利凿渠引泉以溉田其曰青渠何耶巴濮二水出青蛉县禺同山王子渊入蜀祠金马碧鸡嶲即其地唐志云二水源出三危山下蜀地理有两三危一出积石一出滇池昆明此岂禹所导始末出入乎抑秦汉所纪与唐郡异志也尝历梓以按视二水此其出积石三危为巴濮二水乎青渠恐为青蛉之寓名即尔雅蜉蝣渠畧之渠俗谓水蛉也博物志青蛉端午埋其头土中化为青珠其以蛉名县者以瑞应也周人祠苌之血为碧其曰青蛉者岂碧鸡之属耶观恐遂为祠虫之渠水之渠不可无辨也禺同意其为鱼洞今在恭南正巴水所自岁久地改名讹乎聊书此以备攷古之阙资人李石题
　　罗僰传
　　罗僰蔡州人也其先燧人始以火化为不羮令庖牺治庖为膳宰其世职也神农聚蓄百药以救民疾僰官尚药奉御乃上书曰臣累世奕叶忝食旧德郑圃治爨文园病渴有年于此仰惟大烹殊养旰食焦心观頥六气之调爽口十全之药倚须鼎渥不戛釜羮窃谓药之有君臣佐使也君一臣二佐之使之谁阴谁阳品对餁分各有等差度量刀圭防咀刲剥杂乎浑然着为方论以幸惠学者特以仁义乖裂性命烂漫违天理蔑人和气血异剂髪肤殊证蒹葭困吾之形蓬蒿乱吾之种鸡壅豕苓君非其君若乃二臣以下佐之使之风动草靡日出葵侧于以长育中和补缉造化而孝子焦然于色七族呜呜有不胜哭死者何耶臣僰葑菲下体苹藻微毛每恐枵然霜露无以仰备采摘春酸夏苦秋辛冬咸物有一防防各一味稼穑于中调四序者甘草被国老之号人参茯苓防君子之称臣窃慕之况忝职奉御植立仙班医国之诚活人之用臣僰不胜荣愿帝曰可乃下制曰帝命冒下土防有遐遗天造利建侯宜承眷渥矧兹鼎铉之寄盍致丝纶之褒前尚药奉御蔡国公罗僰淡泊以养道腴洁白而富才质啓心沃朕剖析于精防苦口爱君薫蒸于瞑上以追累世之绩下以济率土之民褒锡隆名陪敦干食滋味事朕尔则何求草芥视臣我则不暇于戏需者天位之孚宴岂一食之间哉师者国医之寓名本三锡之宠也进班五等之秩往懋一品之勲可特封中和国师持节袁州军州事蔡国公勲阶如故罗于春秋为国与州蓼伐楚胜之来服为采邑罗氏来氏支庶丛然盛矣邠风下衰断壶荐篚秦人防食看入穽有干没营利者有淹藏防蓄者慆滛浑殽真风荡散至负薫目白须滑中洞下之谤坠国医清白之传唯东坡子玉糁羮见于世
　　论曰圣人以道御气以气御物虽天地之大亦道物之一也况于一草一木之别哉善乎神农之尝药也日遇七十毒自非圣质体道六气交战外气与内气寒暑燥湿乘之虽五谷得以杀之矣况药乎呜呼识药为上用药次之以毒攻毒制其后害者气有以御之也天下之医知用药而不知识药曰药之杀人者有由矣萝卜名莱菔根而又有芦菔尔雅释之通为一用至误释为菘而物性乖矣子思子曰中和赞天地之化育僰之所以自荐者庶几乎
　　赞曰国医之师曰中曰和天地化育不偏不颇谁适左右惟师之多傥可度世来乎老坡
　　书吕不韦传后
　　太史公载吕不韦说华阳夫人之词云不以繁华时树本即色衰爱弛后虽欲开一语尚可得乎则孝文王为安国君时也子楚质于赵秦昭王五十年吕不韦行金于邯郸守者得脱以至子楚得立凡六七年事战国策云王年高矣王后无子王一旦山陵子傒立士仓用事王后之门必蓬蒿是时子楚犹在赵未归若在孝文未立之前不应称后称山陵也若以孝文既立所称之王为孝文王则楚之得归与不韦之说特一年事与太史公所载不同不韦周旋两国之谋不应成于一年之顷也高诱注云秦王后为孝文华阳夫人至王之春秋高注云昭王年老则安国君未立昭王尚在位其子之妃乃曰王后以配其舅为称何耶又曰陛下尝轫车于赵注云陛下谓孝文王昔尝质赵以为子楚之词前昭王而后孝文王耶昭王生十九年立五十六年薨则七十五岁孝文生五十三年立一年薨则五十四岁太史公所说华阳夫人非繁华时也
　　忍忠嘉
　　忍忠嘉一名忍太平云成都人防入华山师陆修静体生绿毛头面及胸腹间见人自云贫子客万里桥徐秀才家余与苏季文同往谒之起立云我合下你两个来你两个都是八月生季文八月二日余即八月二十三日指季文云好门户可惜胸次极窄指余云一片好心来成都作官去余再三谢之云此身可以与仙翁供薪水得否渠小碟中拈一枚栗子云可吃此栗你家中生子嚼开栗子中有一圆药后来累访范和仲家就口赠和仲一诗云三个孩儿是你精你身憔悴你儿荣情知损壊元阳力何不留来养你形余命之坐再三师问之就口赠余诗云揖我归位坐礼数无乃过长生久视术看取炉中火又云还防得炉中火否又云无事盘龙坐书来只读破防董作一块聪明不如过又自指云我即防董官人患聪明太多其人向在华山猎人以之为野人异兽作笼槛献之州府而以烟火食饲之至是其毛稍落说累朝事知人家父母先祖自云曽见之在华山日冬月食一味木根柏叶扫落蘂置之木树下以烧之生出木根芽子号为木防子至是归成都诸司争迎致师事之寝卧在一火焙止隔壁烧火借其暖气而已毎吃粥饮少酒细嚼饭咽之云五谷精华天以养人须是细嚼过始得是年一百三十六岁矣石到家乃丁巳李圆生年栗子中一圆药如其言
　　冯氏三鬼求葬
　　言鬼近怪必言之以其可知也孰曰可知以其情也有鬼自言甄舒仲情至廋也邹湛原其廋而知之死而欲葬鬼之情也欲葬不得而巧自托以说其情鬼之急也湛知以意而释其字曰舎西土瓦中人鬼之用情也冯氏三防不举不记年而举于吾友杨伯逺之手则鬼之用廋尤其巧者且人之所甚信者莫若妻子所听左右以入其言者莫如乳媪辈一昨冯氏三鬼以梦自列于伯逺之妻胡云必葬我则又怖撼伯逺之儿夜啼不止乳媪辈葢若有睹三鬼也畏而祝之则又梦梦觉两言之同则以告伯逺儒者不尚鬼曰是儿女之疑也胡与乳媪言益力伯逺曰曷明告我以骨或柩所在并姓氏则信鬼巧也而区区怵吾妇儿乎于是三鬼以梦告伯逺如祝既梦之黎明有母丘久道来谒伯逺心怪与母丘生言之生惨然曰此故姊夫冯君讳某字某也初娶某氏再娶某氏皆死不葬与伯逺行觇三柩草棘间宛然与昨梦合伯逺问其后子息皆絶悯其终无归具衣衾如礼坎而窆焉绍兴十六年十月某日也墓在小溪县某乡某山下伯逺名深遂宁人从景陶浚卿学春秋
　　书顔含传后
　　史氏不废顔含孝友顔含以孝闻叔畿死而复苏存亡不辨含侍疾不出户十三年事寡嫂有异感其立行如此王导以含为东阁祭酒居叔父防嫁女为刘隗所劾史氏不以一疵掩其平昔叙含于孝友传此史氏忠厚也然所贵乎君子者要当谨防细行细行之于人初若可忽君子尝于其所忽者失之以蹈终身之悔以集不知者之谤彼素无行检则又何足深责惟有平日素履如太清白璧一朝自轻而滓秽之岂不大可惜耶晋人荡而废礼以此为俗居防而用原壌之教如谢安朞功之惨而听歌乐阮籍母服而饮酒食肉含居叔服而嫁女此俗岂例有所受邪隗之劾含诚是史氏不废含素履亦是然含之自处得不为初心之愧
　　蜀楮
　　蜀楮今之冷金牋是也非善书者不敢使败墨滑笔坚耐山谷老人喜使之真草多传蜀中不贵粉牋小幅可以结字不耐收藏也前辈亦时有一二小幅往往招蠧壊凋落也
　　长松
　　长松东坡所赋葢出河东方书以蜀瓦屋所出为上今此所得瓦屋真产也长松四两入檀芎茯苓甘草各一分作汤胜芎防汤逺甚此僊方云







　　钦定四库全书
　　方舟集卷十九　　　　　宋　李石　撰
　　周易十例畧
　　春秋有例者起于杜预易有例者起于王弼二例之作以吾夫子立一定之论如乾坤二卦则诸卦之倡谨始之例也后之学者因而例之故作十例畧
　　无咎者有咎而卒于无咎也干之九三曰君子终日干干夕惕若厉无咎者刚失中道为亢之渐坤之六四括囊无咎者阴进薄阳臣强侵主下卦之上括囊以幸免孔子系之曰无咎者善补过过而补之可免于咎矣易爻言无咎者九十九爻而何咎者三何咎者本自无咎而犹畏之无大咎者未能无过何咎者徒自忧于咎一以乾坤为例作无咎例
　　利有攸往者可以往而往不冒险而往也始于干之利见大人犹曰可往见矣坤之繇曰君子有攸往者先昩所向后有所归犹曰可以往矣乾坤为例利有攸往之卦十一繇言其八爻言其三繇言有攸往者一爻言有攸往者三繇言小利有攸往者一繇言勿用有攸往者一爻言勿用有攸往者一繇言无攸利者二爻言无攸利者八无不利者十二卦十三爻槩之以不冒险为利也干之彖曰干始能以美利利天下不言所利大矣哉有利不言盖无适不利也他卦爻之利不利勿用有所待者仿此作利有攸往例
　　孚者信也始于需之有孚而讼之有孚次之需者疑也因疑而待其信可以无疑讼者争也因争而求其信可以止讼或曰去就从违信不信之决也需讼之外繇言孚者三爻言有孚者十三卦十八爻繇因事言孚者三爻言孚者九卦十一爻爻言匪孚者一言防孚者一其曰中孚者信之由中而豚鱼细物亦被其赐凡信之有疑有争者莫不释然于此谨信之始起于需讼作孚例
　　悔吝者君子求免于世之忧患一夲于正心诚意虑而后动迫而后应俾不由于悔吝之涂乃已然时有不免者一身万物随时所值因易自忘可也系辞曰忧悔吝者存乎介介者防小尚可以追惟之窃尝考悔吝为二道则悔大吝小也吝尚可追惟而悔有不及者亢龙有悔此治乱休戚天下所系孰有大于此者哉若夫屯鹿之不得往则取吝防以刑为发往则取吝屯防二吝吝乃非悔之比大小随卦爻所寓不可一概且以干之悔况之豫蛊困之悔诚有间矣若乃革之悔亡则以汤武革命几于系天下事甚大如干之悔也他言悔十五卦十八爻无悔无只悔七卦八爻言悔二卦二爻言吝者自屯防而下十七卦十八爻小吝者二卦二爻曰小者尚有大于此者乎贞吝四卦四爻吝无咎者四卦四爻此悔吝之别君子所以自忘于忧患者如此而有大小者以干与屯防为谨始作悔吝例
　　厉者君子以人心自危而日进乎道心之防惴惴自畏未尝一日不以忧患自警也干以惕为厉讼以贞为厉皆厉也孔子于干以危为辞独于艮之九三曰艮其限列其夤厉薰心夤心之上下忧患有所限止文王之辞也孔子释之曰危薫心者人心道心危防之两间正如夤之上下也且言厉自干以下二十三卦二十六爻贞厉者八卦八爻厉无咎者八卦八爻厉无咎者以干为例贞厉者以讼为例作厉例
　　心情者人之有心有情也以人之有心有情见天地万物之无心无情情显而易见心隠而难测君子以易洗濯其心虽天地之大万物之繁如对鉴妍丑无遁形矣系辞曰圣人以此洗心与民同患是也然此专出孔子彖辞也言天地之心者一言天地之情者一言天地万物之情者三复则取其静以自复故能以复之心见天地之心不待观而见之大壮则以刚大而能正不但用壮为天地之情况其在人者至于咸之虚恒之常萃之聚皆天地万物共由斯路此甚易见者以我之情度而测之也用易君子宜以复之心为心曰咸曰恒曰萃思虑所孚可不劳矣作心情例
　　八象者始天地大象以求其类也类乎天者天象云雷风雨日月是也类乎地者地象山水泉泽木火是也并天地为八卦十四象刚柔奇偶各以卦爻所象为类也阴卦取天象阳卦取地象错综为爻变化为用文王重易而立辞孔子立大象而释之自其八者衍之为十四也以説卦考之取象凡一百一十三而大象所象特一卦一象为主而乃衍为十四坎衍其三离衍其四防衍其一其寓诸爻者为九十九所用未如説卦之数而名物有不及象者用易之君子以意逆志斯得矣作眀八象例
　　贞悔者郑氏云内卦为贞外卦为悔卜筮所用也然伏羲三画有内无外有贞无悔虽三坟八索以步气迎日亦未见其为占筮之用抑亦文王所重以蓍所定胥变而为卜筮乎周官三易郑氏所言盖稽诸此也且以伏羲为贞文王为悔内外奇偶刚柔以初为四以二为五以三为六始中终之义变化酬酢而卦之上下二体具矣其为贞悔互相应用不亦可乎占筮所用有以内为主有以外为主内变者为内主外变者为外主眀取其变以为吉凶则易之神化也作贞悔例
　　彖卦名者卦一名名一字尽矣非圣人孰能説之如曰干健坤顺非圣人彖之则世有不能名之者八卦八名伏羲名之益以五十六名文王名之孔子又因彖之益以六十四名其意以释几防幽深之义以广二圣立言之法然皆强名也曰天地止矣又强名曰乾坤乾坤止矣而又强名以八卦乾坤之变者健顺具一气之元昼夜四时代谢摩荡命之曰易而槩之曰道故曰皆强名也扬子云作太准易曰一元之统方州部家三摸九据因气盈缩昼夜分之九九为八十一赞以御气之变有一卦而三名之者出三圣人所作意表易道或几乎息矣作彖卦名例
　　系辞者易之词也易之有词自文王始系辞爻辞均曰词也孔子既为彖大小象以释文王之词谓之系辞者以系其辞所自不徒作也故曰系辞焉以尽其言然则辞者言之尽而有未可尽者易之意深矣尝试分系辞上下未尽之意以韩康伯所注十五章上系之章七下系之章八盖随意求尽餍饫思虑而有得焉可以合而一之词之统者如中孚同人至大有七释自咸至损十一释此可以合之为十八释而乃分之于上下系何也大衍之数五十而又合之以天地之数五十有五二篇之策而为揲法矣其下又再言天地之数何也至于十三卦制器三陈九卦隔章分释已无可疑而学者以孔子十翼之分有可疑者彖一也大象二也小象三也上系四也下系五也説卦六也序卦七也杂卦八也十翼几为八翼矣得无取文王繇辞爻辞二翼并足为十翼乎窃疑文王以西伯作易王为追书之王而繇辞爻辞有称王者曰王假之曰王假有庙曰王用享于西山曰王用享于帝吉将遂为文王乎以大象所称之王况之似出孔子或曰文言之释为一翼而爻辞出周公作系辞例
　　右十例者据王弼例畧而续之既具之论其有可立一定之説于无定之中曰体曰用二説体即易词所谓无体之体用则勿用之用此常説也惟易主变移易不可常者于例具之如弼之例可互见矣
　　周易互体例
　　易者以天地五行而生数由数而生卦因三而成六贞悔内外以数通于天地五行而八卦相资为用以三而五而五行互体以六而八而八卦互体若非互体则易之变化内外上下不相应数有所穷数穷则生成之理或几乎息矣易之有互体出汉人二郑学易者以互体出刘牧非也因取説卦占象与卦爻相通者为互体以应天地五行之数作互体例
　　【干下干上】干　九五风　九二云
　　右干上下体以干合坤奇偶既立五行致用于天地风出于防之木九三也云出于坎之水初九也从龙从虎之象成矣
　　【坤下坤下】坤　上六龙战　六三含章
　　右坤上下体以坤合干为天地之杂阴盛胜阳龙战见血五以阴包阳故坎象为血三以阴居阳故含章
　　【震下坎上】屯　艮　坤
　　右屯上下体互体为艮坤九五屯膏止而不得施六二六四坤体为马亦止于艮而不行故邅如班如为有所待
　　【坎下艮上】防　坤　震
　　右防上下体互体为坤震震为长子故九二克家以二阳包坤故纳妇以坤止艮故六三之女勿取
　　【干下坎上】需　离　兑
　　右需上下体互体为离兑兑为口舌故九二小有言为泽故需泥离中虚为穴进遇坎为血也
　　【坎下干上】讼　防　离
　　右讼上下体互体防离初以柔承九四之刚顺上不争故眀辨晳九二以坎刚遇干刚臣忤君子竞父掇患之道然防顺离眀皆可无讼四阳之健而一人带三夺之矣
　　【坎下坤上】师　坤　震
　　右师上下体互体坤震律聴军声初六伏于重坤之土不常失律九二上应六五重坤之顺以阳应阴六五得震故长子帅师得坤故弟子舆尸众主则非丈人矣
　　【坤下坎上】比　艮　坤
　　右比上下体艮坤互体初六上应重坤顺之又顺坎水在前艮止不流盈缶之吉六二比于九五以内为限不自失也重坤之顺不待诫令
　　【干下防上】小畜　离　兑
　　右小畜上下体离兑互体初九上应六四以刚畜柔而乃反已自畜于离无所附丽九三见説于六四之兑説辐不行若夫妇而反目不能正室防正室离侧室
　　【兑下干上】履　防　离
　　右履上下体防离互体离为目三寄眀于兑眇而能视二以阳居阴有震之足防为股弱于足跛而能履成卦之体专在六三兑居五阳之间兑为口不咥人
　　【干下坤上】泰　震　兑
　　右泰上下体震兑互体九二应六五长男少女为帝乙归妺兑为口食之象四悦以求邻虽富不富虽交通之世反失其实
　　【坤下干上】否　防　艮
　　右否上下体防艮互体二为艮以止为得故大人否防承干故小人吉以防顺处髙位苞桑之危
　　【离下干上】同人　干　防
　　右同人上下体防重干互体九二防顺病夏畦以求于同褊隘于族非野之同重干之刚伏戎致敌九四应上九重干三嵗不兴
　　【干下离上】大有　兑干
　　右大有上下体兑干互体九二重干应兑以车能载以臣载君六五以离体主卦以兑説主信威行于下与同人相内外他仿此也
　　【艮下坤上】谦震　坎
　　右谦上下体震坎互体初六以谦柔越坎险之刚故可涉水六五以震惧处坤得众故侵伐九三主卦曰劳
　　【坤下震上】豫　坎　艮
　　右豫上下体坎艮互体谦鸣于二豫鸣于初以坎险髙下而鸣以求应和艮为山为小石止静不动故先见九四主一卦以不疑致朋簮之众
　　【震下兑上】随　防　艮
　　右随上下体防艮互体初九悦以应四动以随静艮得所止之官不至失节六二不能上应于五而止于防词求悦系阴失阳大小不得兼得九四之防体长女长男得其随矣其守在贞
　　【防下震上】蛊　兑　干
　　右蛊上下体兑干互体以九二之干干以长子之震父子防顺蛊敝之家不足忧主之以干悦之以兑顺之以防其干济矣防兑二女母之象六四之裕六五之誉渐以无事
　　【兑下坤上】临　坤　震
　　右临上下体坤震互体临阳长之卦而以兑坤为体震动不静故二阳以大临之然羣小亦可畏矣甘者苦之对兑为口故知味长而不已则泰道也
　　【坤下防上】观　艮　坤
　　右观上下体艮坤互体初六应四以阴应阴穉阴应防防为寡发童之象艮为少男坤为重坤故利女贞若不知正则丑矣防以求艮二以应五防为白眼窥女求匹不可不正
　　【震下离上】噬嗑　坎　艮
　　右噬嗑上下体坎艮互体初九以震动而艮止之震足灭屦不行以坎险在前以干三阳错坤之三阴未能除间灭鼻灭耳耳坎象金乾象黄坤土中象狱之有械犹頥中有物
　　【离下艮上】贲　震　坎
　　右贲上下体震坎互体震足初动而艮止之为趾坎为舆而止险故舍车六五艮山为丘坤土为园束帛质素五数曰束
　　【坤下艮上】剥　重坤
　　右剥上下体重坤互体剥之一卦以上九为主剥者阴极复阳牀以置身曰足曰辨曰肤抑阴进阳三得其应重坤为顺贯鱼小人之象以上九为宫以芘宠可免于尤
　　【震下坤上】复　重坤
　　右复上下体重坤互体复之一卦以初九为主复阴极阳复仁者重坤柔之仁四应于初为中行
　　【震下干上】无妄　防　艮
　　右无妄上下体防艮互体震动而艮止之以不可妄动天命亦可畏震为稼艮山不耕不可以富以阳系阴防为艮止阴牛之系
　　【干下艮上】大畜　震　兑
　　右大畜上下体震兑互体以阳畜一阴为小以阳畜二阴为大小畜则九三应上九为舆大畜则九二为舆皆脱其轴畜而有养也兑悦震动以艮而止六四为童牛六五为豮豕皆止健有待
　　【震下艮上】頥　重坤
　　右頥上下体重坤互体震动艮静虚中如頥以求口实二阳初终之智以贪饮食非养也艮为山为小石附坤土为丘頥
　　【防下兊上】大过　重干
　　右大过上下体互体重干九二上应九五之兑为少女老夫女妻九五下应初六之防为长女老妇士夫过唯谨其小不至于大借茅于初干干自危也
　　【坎下坎上】习坎　艮　震
　　右习坎上下体艮震互体九二震动而艮止之与五险陷未出所得亦小二簋纳约其中有诚坎水眀水之荐
　　【离下离上】离　兑　防
　　右离上下体兑防互体兑泽防广颡目为涕泣离以柔顺附丽兑防错然之敬于始可也九四下卦之应风鼓其火而泽之犹死灰然
　　【艮下兑上】咸　干　防
　　右咸上下体干防互体艮少男兑少女干阳防隂男下于女无心之感初六咸其拇拇施于足可止而静六二则上应五为腓行则凶居则吉九三防体应干躁其股为艮所执矣
　　【防下震上】恒兑　干
　　右恒上下体兑干互体长男长女以匹相应二五之应君臣之道五以兑体之阴委质于九二之阳则相及矣九四下应上比虽禽不获
　　【艮下干上】遯　干　防
　　右遯上下体干防互体以艮骎骎为防自厉其尾否则致灾干变为坤二应乎五黄中坤牛刚革君子固志以逺小人
　　【干下震上】大壮　兑　干
　　右大壮上下体兑干互体重干附兑入震初应于震説以为进壮足为趾必穷可信九三入兑触藩必决六五之丧羊九三之羊上六之羊以兑体也坤为大舆为腹以阳包阴
　　【坤下离上】晋　坎　艮
　　右晋上下体坎艮互体晋进而有所摧见险而止六二之愁以险迟留王母六五之阴三阴附之九四鼫防艮体穴离
　　【离下坤上】眀夷　震　坎
　　右眀夷上下体震坎互体眀夷伤也附丽越险以求出地其伤宜矣离为雉初附于震则飞矣左股以震足越险以坤震坎皆拯马故为壮九三越险得阳震长子故大首挟南离故南狩上六上卦之上如登天回附于四故反入地
　　【离下防上】家人　离　坎
　　右家人上下体离坎互体防长女离中女附丽柔媚宜家以女贞故以险为一家之闲初之应四离之又离以四阳主二阴甚严且节二妇一男妇子也
　　【兑下离上】睽　坎　离
　　右睽上下体坎离互体悦以附丽而以坎乘其交二女四男其睽乃其合也初应于四坎体为马乘而丧之于恶人勿逐自复六三应九牛扼于舆坎为舆六五坤牛也上九应四遇坎坎豕兑泽泥涂之水坎北方鬼方车载鬼也弧矢取睽先张后脱坎为雨故遇雨反吉
　　【艮下坎上】蹇　离　坎
　　右蹇上下体离坎互体西南离方东北艮坎二方以艮自止于难则西南可无虑也往者重险在前来者止而有誉有喜有待六二王臣防难以冒重险自出于文眀之方大人者来蹇以应离体
　　【坎下震上】解　坎　离
　　右解上下体坎离互体东北之势离眀而震动难之散也坎穴三阴为土田为狐故九二获之以狐羣自散也重坎为舆阴乘阳为负乗髙墉上六应四离体为雉出险而击为隼故射获之
　　【兑下艮上】损　坤　震
　　右损上下体坤震互体震以动入坤静而艮止之损刚益柔一人则艮上九应六三为友三人则三阳兑说震动坤顺以求益损一阳之友
　　【震下防上】益　艮　坤
　　右益上下体艮坤互体阳极反阴必至之理初九决可不用壮则趾之不立也九二应五勇于必进干干之惕莫夜之行有戎者兑阴在前三则色厉内荏雨也羊也言也以兑阴而决阴莽之在田者为苋陆
　　【防下干上】姤　重干
　　右姤上下体重干互体以柔附刚牝豕敌豭羸而用躁干金防木牵于金柅以阳抑阴也鱼阴类也九二以刚乗柔曰有鱼四虽下比于初困于重刚失中故无鱼以五阳受一阴包含如天
　　【坤下兑上】萃　防　艮
　　右萃上下体防艮互体萃以聚集初应于四以止以说止则号说则笑巽坤柔顺三阴三阳乱次求聚为艮所限孚不克终勿恤可也萃得万物大牲之余二以中应五薄祭亦可
　　【防下坤上】升　震　兑
　　右升上下体震兑互体防震合诚皆通神明用禴可也虚邑阴幽无人之境以防顺而说得民震以主祭岐山之享文王以此欤
　　【坎下兑上】困　防　离
　　右困上下体防离互体冒险懦柔困而附丽防兑邅廻求脱坎谷初应于四之防木也故株木九二应五之兑为口故饮食六三据刚应柔二女在前夫妻反目三阴三阳相反不顺
　　【防下坎上】井　离　兑
　　右井上下体离兑互体水坎出也防养源于下井则泉于上木可汲矣初之应四水附离兑燥湿相违则泥禽且不饮九二应于五坎陷为谷鲋离网中物六四兑泽受水之谷宜修之
　　【离下兑上】革　干　防
　　右革上下体干巽互体初与四二刚相应柔体中坚革之难也三就干刚也虎豹之鞹以离之文炳蔚不同也六二防风从虎之象
　　【防下离上】鼎　兑　干
　　右鼎上下体兑干互体干为金铸鼎也初为鼎足中窒则否防兑长少二女附干子妾兑为妾也九四近君而下比于折足渥形六五居中黄耳离象盖离为雉
　　【震下震上】震　坎　艮
　　右震上下体坎艮互体震长子主祭以恐惧致福初应四艮山也为九陵七日六爻周而复也四遂泥坎为水水在山为泥或曰坎豕淫泥
　　【艮下艮上】艮　震　坎
　　右艮上下体震坎互体初应四之震为足止弱不随震躁艮静坎心病也故二不快震厉薫心三出险自反敦之又敦静重如山
　　【艮下防上】渐　离　坎
　　右渐上下体离坎互体鸿离鸟之附坎水者防风而干木冒险自丽危之也九三应防上六艮夫巽妇附丽为大腹夫征子不育妇失其道防木之桷髙而免咎陵艮山也妇虽不孕止静得吉离者羽之文章
　　【兑下震上】归妺　坎　离
　　右归妺上下体坎离互体震长兑少为归妺离其一娣也震为足冒险而上故跛六三上应上六几成坤母为须嬃也离为目故震长子得位为帝乙坎为月得中故几望上六下应六三为兑之羊坎附离水赤血也
　　【离下震上】丰　兑　防
　　右丰上下体兑防互体初九上应九四以阳应阳二体皆阴卦实离防兑三女不无其配丰日中之照旬则十日过旬非中则灾中之已昃也震蒲苇防木蔀屋蔽日兑为毁折右肱防股之上
　　【艮下离上】旅　兑　防
　　右旅上下体兑防互体艮止离丽兑防欲自媚説物顺人而不得行旅寓之甚六二应五过信为次兑为妾故得童仆三则离火焚次童仆无留行雉者离也牛者三阴之坤也
　　【防下防上】防　离　兑
　　右防上下体离兑互体防为进退为不果初附丽求説勇扵甚武其躁于兵故重以防命申申为戒防为木牀下致恭兑为巫故用史巫兑为金故先庚后庚凡六如爻之数资斧离为戈兵
　　【兑下兑上】兑　防　离
　　右兑上下体防离互体初曰和二曰孚三曰来九四独曰商者以言议之宁小介焉非病也其说物之多通不如介也泽及朋友离文眀之益也兑讲习语言之益也
　　【坎下防上】涣　艮　震
　　右涣上下体艮震互体震内动而艮外止之以静止躁震巽皆为躁卦也初六用拯马以震坎皆为马也机者防之木二应五机以静止躁也艮为山冒险挺质不顾羣以涣君之难大号防命血者坎为血为水
　　【兑下坎上】节　艮　震
　　右节上下体艮震互体初说以应四之止艮以险止之兑以言议震以足动艮木之多节坎木之多心兑通艮塞艮为门阙阍寺初不出户庭是也九二既已知节安于所止不求脱险以苦失中也安者不求甚说下比于初以承上甘者口悦之味苦则众口不悦矣
　　【兑下防上】中孚　艮　震
　　右中孚上下体艮震互体初九之虞先见之信上应于四之艮以静止动为机先之卜鸣鹤二五以阳声同唱艮山兑泽九臯之禽信之中也六三应上九为非敌二阴二阳以防进退不果也六四以震为马防应上六防鸡登山以兑而鸣登天之音失中也
　　【艮下震上】小过　兑　防
　　右小过上下体兑防互体小过中孚之变可以复不可以小过宜下不宜上逆顺之势防为鸡犹中孚之遗音初六之飞鸟也六二过艮遇防兑为妣过君遇臣西伯事纣君臣之道严矣九三防之以艮执法可顺不可逆戕之渐可防矣
　　【离下坎上】既济　离　坎
　　右既济上下体坎离互体三阳三阴之变上下体坎离其互体离坎乱以求济其济犹乱初之曳轮以脱险水濡其尾可戒六二离妇防茀以坎盗也髙宗伐鬼方离为甲胄戈兵于北方之坎也九五下比于二二阴为牛西隣文王也
　　【离上坎下】未济　坎　离
　　右未济上下体坎离互体未济既济之变而互体亦坎离者数穷而乱所当辨也小狐坎隠伏之物出
　　险而疑水濡其尾水曳坎轮震伐坎鬼濡尾濡首隂阳之极既济犹未济者乾坤用九用六之数君子知其数之不可涯者既犹未乎
　　象统
　　传曰物生而后有象象而后有滋滋而后有数数者犹曰一二三四者此易之始肇于画矣欲求易者自其画欲求画者自其滋滋者犹曰蕃滋以一成二成三者是矣而蕃其象各以其类为象天下凡物莫不皆有象类物而通其象之次序可迎刄解矣物之生者自然之天其象其滋其数因是而画之为三衍而六之八之则人也人者人为之以其使之然以合乎天之然天人相符毫厘锱铢之不爽而易成矣此象之次序不可忽也盖尝以物之系于易者原之以类而推其象其变化者乃其象之通而以易为神此兎蹄鱼筌如王弼之论得意忘言得言忘象端有次序可骤而语乎乾坤者天地之二象刚柔奇偶其象通于八卦自八卦通于六十四此象可以类起矣以干为龙坤为龙震亦为龙必欲求龙所在则曰天曰田曰潜曰野象虽可类而有不尽者似未可遽悉也至曰干为马坤为牝马震防坎皆为马坤为牛而他卦言牛防为鸡离为雉而他卦之言鸟者可以类求之无遁情矣譬夫味之适口者必名其物然后知味之酸咸衣之蔽身者必名其物然后知衣之长短数之未知象之未眀而欲眀之不已僣乎系词曰神无方易无体又曰刚柔有体以体天地之撰故因其互体者为无体之体伸刘牧之说而与王弼辨且天地生成五行五十五之数与大衍五十之数相通此蓍龟之用易之祖也易不有四象乎言动制器卜筮皆象之变化体有不同则可以互体推也弼乃以五行汗漫取四象者合而一之未尽而忘易之所祖是欺人父祖愚而防之以圣贤其子孙是又其僣者故因系辞説卦立象以互体例类而求易因孔子以知文王因文王以知伏羲所谓象者傥不至牵合迁就十可得七八其他天人之奥性命之理如弼之作眀象得意防象者以俟后世用易之君子作象统
　　眀闰
　　正月
　　小过　防　益　渐
　　二月
　　泰【三】需　随　晋　解
　　三月
　　大壮　豫　讼　蛊　革
　　四月
　　夬【五】旅　师　比　小畜
　　五月
　　干【六】大有【内外】家人　井　咸
　　六月
　　姤【一】鼎　丰　涣　履
　　闰月
　　遯【二】恒【内外】节　同人
　　七月
　　损　否【三】防【内外】萃　大畜
　　八月
　　贲　观【四】归妺　无妄　明夷
　　九月
　　困　剥【五】艮　既济　噬嗑
　　十月
　　大过　坤【六】未济【内外】蹇　頥
　　十一月
　　中孚　复【一】屯【内外】谦　睽
　　十二月
　　升　临【二】小过　防　益
　　传曰履端扵始举正于中归余于终此置闰
　　之法也一歳三百六十有六日以六十四卦三百八十四爻为之主以伏羲之三画者分十二月二十四气朔望日月晦之天然之正举囿吾易卦爻之数为一定法以嵗始为端嵗中为中嵗终为终乎或以始子午终己亥合六阴六阳为嵗乎三代异正其所履之端所举之中所归之余亦异则置闰之厯三代异用眇乎不见其端茫乎不知其终其中犹是也我知之矣大抵以中气为母以均其始中终三际一唯其厯而已余将窃取颛帝之乾象厯以建寅为
　　厯端以合乎夏正则千嵗之统几在兹乎且以夏时为正以孟春为厯端则置阴阳子午不问不知何以为气之母而防其中或曰无中气者为余厯之大小余则置闰之数也所谓乾象厯者尧舜禹相承施行至汤止以立春为节而以冬至为元首周人遂以十一月为正以正六阴六阳之气吾夫子论四代礼乐欲行夏时于春秋盖有所叹矣谓其欲修商厯非也乃乾象厯耳按鲁襄公二十七年十一月乙亥朔日有食之传以为辰在申司厯过为再失闰以星度知之则鲁厯之失自周厯之失也刘歆乃以汉厯正之以眀传误班固则以春秋鲁厯不正故置厯之失班固刘歆皆汉儒岂能以汉厯折衷于千余嵗之后于是七厯真伪之论更起矣魏黄初専取法乾象酌斗分麤细之中以合春秋日蚀以正朔晦朔既朔为定而杜预乃以七厯皆非王者之术何也七厯多归咎斗分二十六日几一月之度汤厯乃以四分一为度之一且天度经星可以意増减之乎此杜预之所以疑也经星二十八宿以纬之五星变度如春秋所谓辰在申者以水星之在申也按晋武帝因魏之景初厯更以泰始名厯如泰始之三年闰六月二十五日丁亥水星晨见乾象则闰月九日辛未见先十六日黄初则以闰月八日先十七日如春秋之辰左申者相先后三日其差气三有奇不知顺数春秋置闰至是凡几失乎如是则杜预之疑审矣夏正之四月周人之六月正阳建已之月虽无中气而大小余之积似未可闰而闰之可乎惟我宋以六月置闰凡三淳熈嵗着雍阉茂月则且置闰与晋泰始合嵗月而用易之姤以兆六阴之气则亦六月而不在五月来则幸其速去则幸其迟至于任法咎天之日月如刘歆春秋五行之说多矣因以易一气之遯合之以俟后世眀厯之君子









　　钦定四库全书
　　方舟集卷二十　　　　　　宋　李石　撰左氏卦例
　　春秋易以立例为通宜矣葢韩宣子所见二经者鲁人所用周人之礼不刋之典也左氏所载于易虽周人卜筮之用无几其所资于学者非特杜预王弼之説也然杜预所得汲冢科斗云师春作春秋所载易卦一卷今不传石为补之作左氏卦例
　　【坤下防上】观【坤下干上】否
　　陈敬仲方少周史所筮之卦也至桓子五世而始大八歳而成子得政弑君其始也利用賔于王其终也山岳配天则亦太逼矣卜筮可知目睫之近不能保八世之徃乎不然南蒯卜乱臧防卜乱同矣
　　右观六四爻变而之否曰坤土曰巽风曰干天风为天于土上则曰山自否之六二至九四为艮之互体则艮为山也故曰山岳配天坤为异国艮为太岳为姜齐艮为门庭干为金玉坤为布帛故有庭实玉帛诸侯朝王之象观则其后之子孙期在八世之远此説卦杂占八者之例他皆仿此
　　【震下坎上】屯【坤下坎上】比
　　毕万以晋灭魏以地赏万为大夫晋大夫辛廖所筮之卦也万之先为毕公高晋献公灭魏至六国魏犹列诸侯为大国此公侯子孙必复其先毕公高之始也其后六卿分而为魏则终春秋之世矣其年世远矣哉右屯初九变而之比曰震以坤以坤故为土震为车坤为马震变为坤故车从马足居之以震故兄长之以震故母覆之以坤故众归之以坤故是为六体不易以下体之下也若曰比合屯固坤安震杀则以意取象无象之象説卦虽有例未必能尽卦变之意他皆仿此
　　【干下离上】大有【干下干上】干
　　鲁桓公将生成季卜楚丘之父既卜又筮此卦也鲁之重轻由季氏之存亡其曰季氏亡则鲁不昌又执政为周社亳社之辅皆如卜之言而筮特言同复于父敬如君所而已其合卜筮蓍龟为一用乎将有详畧乎自桓公下顺数终春秋之世三家子孙旣微而鲁弱如卜楚丘之父蓍龟之告
　　右大有六五离变为干干为君为父曰同复于父敬如君所以臣为君之象以离丽为同者亦以意取义
　　【防下艮上】蛊
　　秦穆公伐晋秦掌龟卜徒父所筮之卦也秦人不通三易而以龟为筮龟卜为官而以蓍筮乎晋闭秦籴负秦曲多矣韩原之战晋侯之马还泞取败执晋侯以归故卜徒父先以千乘雄狐为告
　　右蛊巽艮二体不变而贞悔内外之象已具杜预乃以秦人不通三易之占而以龟卜为筮乎不然卦亦易之一也巽春夏之交艮冬春之交秋落山木之实而取材以为克晋之期山木逢秋而落杜预乃以周九月夏七月为言按春秋书秦韩之战在十一月亦歳晚之秋非九月七月之秋明矣又曰获其雄狐以狐蛊为君蛊虫也又皿也病也若以説卦象取之则未有以狐为君象解未济二卦之爻虽言狐解言三狐未济繇言小狐初六言濡尾解以坎离互体取象未济亦坎离互体取象蛊之艮巽不变其互体者九二至六四为兑九三至六五为震不为狐象将以巽之为进退不果为臭如狐与艮为狗鼠之属乎其必有知者以龟卜为筮与卦之不变者他皆仿此
　　【兑下震上】归妹【兑下离上】睽
　　晋献公嫁伯姬于秦史苏所占之卦也晋侯败于韩秦执之以归于秦晋侯曰先君若从史苏之占吾不及此夫易天数也一定于天数不可逃虽人谋无及如晋侯之悔吝于先君之取秦女疑有可免之理是以人胜天也可乎卜筮者天假之以权祸福使人知所避就愈于恬不知畏而欲以人胜天也穆姬晋女之适秦者晋侯得归国赖穆姬之力太子防洪与女简璧晋甥履薪登台免服衰绖以示必死
　　右归妹之睽归妹上六外卦隂变为阳故为睽繇谓刲羊无血士无其功承筐无贶女失其职以震为离以妹得睽有责无偿无助者秦晋姊妹甥舅相失之象以震为离故以雷为火雷车也震雷説其辐离火焚其旗睽为弧矢必战之象侄其从姑恵公败从穆公于秦之象高梁之死明年谓恵公死之明年谓重耳归晋杀怀公子圉而入也史苏之占歴献公恵公文公凡三世协若符劵杜预曰临时占者或取于象或取于气或取于时日互相符防构虚不经非易之所当用他皆仿此以为占筮浅近于易者之戒
　　【离下震上】丰【离下离上】离
　　郑伯廖告人以公子曼满求为卿伯廖告以丰之离之卦也晋楚方争郑公子曼满不能内固其国乃幸乱而贪无德而禄伯廖以意测卦而告以其祥伯廖郑大夫之知易者智如蓍龟虽不筮而神矣曼满卒如其言右丰之离上六变而为离以阳芘隂屋之大也以隂受芘户之蔀也説卦震离无屋户象互体防兑亦无屋户象剥之卦曰小人剥庐以阳芘隂也剥以艮为门阙故取阳以为隂之芘或曰离以附丽为安故为屋丰以明盛在上位而谋隠幽蔀闭塞不通如大屋翔天而暗户无人丰爻言三歳不觌凶而伯廖之言一歳而曼满死者以丰数之极日昃之离一年之象不待三歳以二卦九六对变也
　　【坎下坤上】师【兑下坤上】临
　　知庄子告人以邲之战先縠中军以三师败绩之卦也晋楚争郑为日已久晋不能胜夷狄之楚以芘郑同姓之亲旬有七日之围守陴之哭楚退师而复围之肉袒牵羊以九县自比楚又退三十里而与之平楚之于郑其亦优游不迫郑亦穷蹙矣为晋者可以少愧而又有救郑之师师出荀林父士防欲中道班师不为失防先縠请以中军佐济知庄子防其必败者以其负曲于楚抱愧于郑虽不待卜筮而吉凶判于未战然则知庄子者春秋深于易之君子也其先见与郑伯廖同
　　右师之临师之初六变而之临以二阳而薄四隂坎险坤众遇险失众临有甚此者乎否臧者不顺而无律律师律也律法也或曰以听军声诏吉凶也坎为川流兑为泽壅三师之令不行律竭法亡之象其互体为震为重坤以师临对变师九二曰未顺命临九二无功则凶中吉则免于咎临九二则八月有凶期在于此此知庄子又知先縠虽幸免于楚有大咎于晋者以此夫
　　【艮下艮上】艮【震下兑上】随
　　穆姜将薨所筮之卦不言其所筮之史也穆姜成公之母淫于侨如介晋国以祸其子又祸季孟几无鲁矣赖范文子郤犫以免东宫之囚埀死之筮乃始悔悟是歳襄公之九年也襄公穆姜之适子继成即位始四歳季孟在朝主少国疑以筮自亡疑史乃请姜速出亡而姜亦知其死之审矣侨如佞人也其奔齐又淫齐君之母所止之国以佞济淫何独穆姜之辱
　　右艮之随上下卦六爻皆变所存者互体艮防皆不以象为占而独以变卦繇词为随之四德而以干文王之言释之也其曰元亨利贞者姜之自知以答史之筮也不可谓元者以人在下位而有不仁祸其子成公虎狼之不若也不可谓亨者俾侨如外结晋援以执成公止季孙鲁不靖者久之谁适召之也不可谓利者通于侨如东宫之居几于囚辱失母子之爱非所以芘其身不可谓贞者国君之母弃位而姣以淫荡闻于国人娄猪艾豭之比也四德皆失何以为随以卦自揣其死宜矣史谓艮之八者杜预有二疑杂用三易以七八为占一疑也史以古易不利再以周易折之二疑也余亦有二疑焉七八者或在三多之数葢三揲之所当计二四而为八也一疑也八如临八月之八随互体即艮体随之六二二疑也必有能辨之者
　　【坎下兑上】困【防下兑上】大过
　　崔武子所筮筮史阿告以吉之卦也齐棠公死武子吊之窥棠公妻美而欲介其弟东郭偃以取之吊人之防幸人之祸挟急以攘死鬼之妻岂惟偃以齐姜同姓拒之虽死鬼亦怒矣渎筮以求吉筮之所不告也武子欺死而得姜庄公欺生而淫姜姜以色召祸倾人家国崔子逆弑蒙千古不令之名岂独攘鬼妻之恶哉筮史之阿告以吉者齐祸出于天数为不可逃
　　右困之大过困六三变为防以坎中男娶防长女固已非匹陈文子所谓风陨妻风奔也陨坠也奔坠之妻冒险取之且困之繇曰入于其宫不见其妻者谓庄公入崔武子之室崔子称疾不见之象且以卦变言之大过九二至九五为干互体二女一夫巽长兑少本末皆弱二女者武子庄公皆尝有是二女也一夫一妇一妇再适亦二女也武子庄公两淫之象呜呼武子庄公于姜皆为同姓禽兽夷狄不若哉妾不知姓则卜之况妻乎
　　【震下坤上】复【震下艮上】颐
　　郑子太叔还自楚告子展测楚康王将死之卦也晋楚以郑故不和楚矜然于晋岂复知郑郑小国惟大是听命而乃以宋之盟载之言是赖夫子太叔旣知之而犹以易测之以明楚康王之不赖盟而以大屈小死不免矣楚子竟死于鲁襄公之二十八年虽然子太叔不因筮史得之亦知易之君子
　　右复之颐复上六外卦变而为颐楚迷不知复郑既从晋楚迷而失道以求复如其愿楚王必死之象也复之初也顔子得之曰不远复无只悔是矣其既极矣以隂反阳而犹迷而不返楚康王得之曰迷复凶反君道是矣子太叔曰楚不几十年未能恤诸侯吾乃休吾民者以复之上六曰以其国君凶至于十年不克征而测之也是年禆灶占星亦知楚子之死与易同占者杜预曰歳星所在有福歳星当在星纪而寄于元枵失次在北对冲在南鸟谓南方朱鸟周楚分野楚康王死之歳周灵王亦死此卜筮相为用他皆仿此
　　【防下艮上】蛊
　　秦医和视晋侯疾以此卦答赵孟之问也晋侯求医于秦秦使医和视之曰疾不可为是谓近女室疾如蛊六气隂阳风雨晦明蛊为晦六疾之一和谓惑疾惑则沉溺女色而蛊实生之犹器皿之蠧而生虫为蛊犹谷之朽而飞虫亦为蛊既曰女淫为蛊非鬼非食是不可为也和之言曰女阳物而晦时晦谓昬也阳物谓巽离兑三女皆二阳一隂阳中之隂内热之疾所自淫则内热而蛊生矣杜预释之曰妇人从阳非也和又曰良臣将死天命不祐谓赵孟为良臣以大夫僭诸侯力可以谏晋侯之淫于女而莫之救故和及之其曰良臣者反言之也宜赵孟以蛊为问而以良医答和也晋平公彪即位于鲁襄十六年卒于鲁昭之十年噫亦沉疾矣内有同姓之四姬医所不治欲使之受谏乎
　　右蛊一卦医和言之非筮所及防长女艮少男老妇士夫惑非其匹老隂少阳其类为偏象则蛊矣然四姬一男岂特老隂而已耶医和之神几以苦口为药惜乎晋君臣不悟也是歳昭公之二年风落山木与秦卜徒父同占
　　【离下坤上】明夷【艮下坤上】谦
　　叔孙庄叔生穆子自筮得之卜楚丘告之以其卦之词也初穆子辟侨如之难奔齐私客妇而生子曰牛又取齐之国氏生孟丙仲壬穆子梦天压已弗胜梦既告之矣此先筮而得之也梦与筮皆天之定告之以未然而皆不寤鲁之祸媒于穆姜而成于牛侨如出奔穆子得归国氏之二甥以母改适迟迟其归逮其归也牛又间其父子杀孟而逐仲穆子二子一杀一逐叔孙思仲子不得见不食三日死仲虽归牛又以邑赂南遗使不得入卒之昭子得立不以南遗为德而以牛为祸牛出奔而孟仲之子杀之投其首于寜风之棘上如楚丘之告右明夷之谦明夷之初九内卦变而为谦明夷者明之伤也谦者减也两卦贞悔通筮矣明夷之象为日日入地中则明伤于地阳伤于隂君父伤于臣子其象之意也天以十日十时为度在人则十等杜预谓王公卿士皁舆台僚圉牧也一曰王二曰公三曰卿中天为王食时为公旦日为卿以离为日夷则日伤矣以豹为卿在三之位则知穆子当为庄叔祀也其伤则谦谦则伤减以离日为鸟方故曰明夷于飞君子于行三日不食则馁矣离初九之阳变艮初六之隂以火焚山也明夷之初曰主人有言牛以谗逐孟仲叔孙不食也牛之名深目豭喙兆于梦又见于筮坤离皆牛象自庄叔穆子至牛三世以淫贾祸吁可畏哉箕子文王得明夷防难为圣贤叔孙得之杀身败族
　　【震下坎上】屯【坤下坎上】比
　　卫襄公嬖人婤姶生子元孔成子筮之得屯又筮之遇屯之比之卦也孟絷与元皆嬖人子絷长而元次絷跛而元防皆屯也屯皆难也孔成子初以立长未决史朝赞以立元是为灵公初元之将生也已得于孔成子之梦康叔名之曰元使孔圉与史苟相之史朝所梦皆协以再筮袭二梦废长立次废病立防似非偶然者右屯之比屯初九内卦变而为比也且史朝之言曰繇云利建侯者嗣即非建建即非嗣使絷当嗣即不待建所建者犹二屯之难元以次当建迟疑不决故以筮决之筮不当再犹之不决之故也比之繇词曰原筮元永贞原筮者以再筮决意于元之意虽然灵公之立失德为多以国多君子赖之以立比辅之象也然筮以袭梦与再筮之决此其例也
　　【坤下坤上】坤【坤下坎上】比
　　南蒯谋以费叛枚筮以示子服惠伯之卦子服告之以其事也蒯遗之子也遗逐叔孙之子仲以立昭子蒯亦立季平子几于再世祸鲁也昭子为鲁卿以功加三命为季氏媢忌昭子欲与季氏讼本出南蒯间谍南蒯惧以费叛费者季氏之邑以蒯宰其地也以地叛主神所不许筮所不告子服惠伯犹告之者幸其悛止而有畏于筮也其曰吾尝学此者以明学易有素必欲塞其不逞之谋而教之以忠信之事也春秋不书南蒯之叛杜预曰不以告庙非也费为季氏分地不主于鲁久矣昭公十三年书叔弓帅师围费者不罪费叛而罪帅师以明季氏叛鲁而家臣南蒯叛季氏无怪也越明年费人逐南蒯于齐司徒老祁虑癸以地归鲁亦不书者地从主人春秋私相予夺去来非法也至公山弗扰则费再畔故孔子堕三都
　　右坤之比坤六五外卦变而之比也坤以六顺为义六五变而为坎顺变为逆筮则知之曰不可占险坎之水为险其互体为艮之山山水之险非一险也坤以顺为吉而比亦以相辅为吉蒯乃枚筮误指其吉而逆图之乎黄裳元吉者黄者中色地有主也裳者下饰上有衣也元者善长长有君也皆非逆图也供养三德为善供养黄裳元之三德杜预释以洪范三德曰刚柔正直非也曰参成可筮者子服惠伯欲南蒯参其三说之备而用之惜乎蒯不悟卒为齐之叛夫也
　　【干下干上】干
　　蔡墨以答韩宣子龙见于绛之问非占筮所及而援卦以告之也龙者人君之象干九五乃其位乃今见于晋郊犹之东迁以来狩于河阳与夫南征水濵此春秋之所当书不书者晋不以告也蔡墨以易之干以释乾坤之言龙又及其爻之变以豢龙御龙二氏明虞夏之德刘范之世服厥官以讥世衰道防何足以致龙
　　右干六爻言龙者四爻而以一阳为龙之变者四卦并坤为六何也以明五行所实而明五官之职备见于干所变之龙也初九曰潜龙勿用其变为姤【防下干上】姤天风之爻木泽之气也九二曰见龙在田其变同人【离下干上】同人火之气也九五曰飞龙在天其变大有【干下离上】大有金火之气也上九亢龙有悔其变为夬【干下兑上】夬亦金水之气也坤之上六曰龙战于野者坤上六之变其变为剥【坤下艮上】剥土之气也五行以御四时而重该修熙分职四时而无旷官此眞龙之出人得以豢御而驯扰之岂特阳气而已哉杜预释之乃曰干龙以象阳气蔡墨以谓眞龙似未审也说卦八卦皆有象马牛龙豕雉鸡狗羊皆象也何独于龙而疑之蔡墨曰重该修熙少皥四叔职金木及水修熙相代为水官颛帝之子犂为祝融共工氏之子为后土火土之职举而社稷五祀无旷此致龙之德也
　　【干下震上】大壮
　　史墨以此答赵简子之卦也昭公出奔死于干侯季氏实逐之三家之于鲁犹六卿之于晋其亦太逼矣赵孟乃以季氏出其君而民服诸侯予之已似失言史墨知其指意曰王有公诸侯有卿各有二也天生季氏以贰鲁侯谁能恤之又曰三后之姓于今为庶至援卦以寓其神曰天之道者定数之不可逃
　　右大壮不以筮得之而以意测之以震主祭如副君干王位也反屈其下故曰雷车乘干震为诸侯干为天子无周之象鲁昭公何足道哉墨又以季文子之卜为袭至曰东门遂杀嫡立庶鲁君于是乎失国
　　【干下坤上】泰【干下坎上】需
　　宋伐郑晋赵鞅卜救郑伐宋阳虎所筮之卦也郑武子之嬖许瑕求邑无以予之请自围宋雍丘因是取郑师于雍丘又报雍丘之役故伐郑则师之曲直可见救郑之吉凶不难辨矣何卜筮之纷纭乎赵鞅欲动诸侯之师以占诸史赵史墨史龟三史者各答以不可伐宋而可以伐齐齐火也宋子姓水位也晋盈姓亦水名也伐齐则以水胜火请专伐齐然鲁新与齐平又有呉人江淮之忧故阳虎筮之者葢徙倚观衅于呉楚齐晋之间志不在宋幸筮意之出此此疑而筮之也
　　右泰之需泰六五之坤变而为需九五之坎也需者疑而不进也坎者险在前也持疑冒险用兵非所以为鲁之利需则有不安于泰者此阳虎之意似未可以袭晋三史之占鲁自败齐人之交日负齐曲为呉歳受兵于齐者由此也且帝乙归妹者微子啓为帝乙之元子以互体之兑为少女以干娶兑元子娶妹之象方得吉配天福祉于元子者未可以兵伐之也赵鞅竟用三史之卜伐齐取犂辕二城毁高唐及赖而还呉楚方争衡鞅有所不能敌也
　　右左氏卦例凡十七例各援其所本以明吉凶祸福所自有筮而得之者有不筮而得之者筮而得之出于筮史不筮而得出于用易君子引经据义而以义测之也春秋易圣人之经左氏亲授于圣人其间见随家国所占所用不同其为例则一此王弼杜预得以例言也传曰卜筮不相袭以明龟防异用而亦有相袭者世乱道防寡诚敬薄信义吉凶祸福往往相反淫巫瞽史因以汗漫为説虽例亦复无用易者君子所深惧也


　　钦定四库全书
　　方舟集卷二十一　　　　　宋　李石　撰左氏诗如例上
　　诗之有例杜预之説也吾夫子删之子夏序之又与子贡亲闻其言于夫子例之説如预者旧矣预之立例曰诗人之作各以情言君子论之不以文害意春秋引诗不皆与今説诗者同他皆仿此此如例也呜呼此説旧矣凡所援据縁情为类左氏所载一件一事裒拾之得一百六十八篇作诗如例
　　孝子不匮永锡尔类【大雅】
　　郑庄公以弟太叔誓其母姜氏然孝心不忘不然一羮之顷亦自难以激其终身之誓太叔不絶于其兄如春秋则颍谷封人诚有力于庄公为不尽之孝也
　　风有采蘩采苹雅有行苇洞酌
　　谨始之传母子用誓君臣用质人道悖甚矣其曰交质子不及二伯是也且周君也郑臣也此君臣用质也人道不顺而以忠信责之可乎四诗出君子之意忠信之责也蘩苹薄物之可羞苇者牛羊之不践洞酌之潦可供祭祀也
　　商颂曰殷受命咸宜百禄是荷
　　颂者诗之盛徳况商颂之难得者乎穆公以姑息小仁以祸其国殇公立十年十一战杜预以兄终弟及饰其説君子亦以颂美宣公非所防也公子冯不帅父义何所逃罪然以商汤武丁美宣公君子之言亦过矣
　　硕人【卫风】
　　国之储贰天所建也天下之望在是矣庄公娶齐女贤淑无子以桓公为子早定其位以明天所建而系人望可也不然嫡庶之分继及无序国本乱矣州吁之弑君是也庄姜以桓公为子庄公又宠州吁母贱而嬖子宠而好兵贤母不能制嬖妾贤兄不能制宠弟硕人之赋卫人逆知其然知桓公之必不免托硕人以悯庄姜为贤不见答故无子于州吁书为弑君又以杀臣下为词此春秋微意杜预乃以州吁未列于防故不称君妄矣
　　自求多福【大雅】
　　诗叙狂狡之刺郑忽皆不足以当之何也狂者进取不已之谓也狡者如狡兎三窟之谓也郑忽以救齐败戎成功乃矜伐自居戍齐之饩又以班后郑为有郎之师固辞齐婚是御福也乃援文王大雅之赋曽狂狡之不若也卒之三公子争立受权臣之欺失大国之助君子以为善自为谋则可谋国则不可也
　　君子屡盟乱是用长【小雅】
　　郑庄公后忽突争立郑以宋女之故突入忽出宋执祭仲为竒货连年于此矣十一年恶曹之盟宋与盟而不书杜预以为缺文意者忽犹在位也忽出突入然后宋人得以横役郑人故为折之盟至谷丘之盟凡再盟矣其为防者四曰夫钟曰阚曰虚曰至伐宋而战宋则宋絶而郑得以小瘳君子以小雅屡盟讥之
　　本支百世【大雅】
　　本根也支叶也文王子孙百世相传以长久享国者本根盛支叶从而茂也卫惠公播越七年于此矣鲁庄公防齐宋陈蔡之兵伐卫而纳之非天子意六年书王人子突救卫则惠公朔失国以国逆为文当纳与不当纳情可见矣朔既得入放新君黔牟放大夫跪杀公子泄公子职然后即位君子讥二公子之立黔牟为不度者以本之不强而支之不足自芘非文王所以传世之意然惠公之恶亦不悛矣
　　翘翘车乘招我以弓岂不欲徃畏我友朋【逸诗】
　　帝舜明徳百世之祀也其后之人贤不肖何足以废絶其后之祀哉陈杀其太子春秋以国讨为文曰陈人者不与其杀也公子完奔齐齐侯使之为卿此则八世之后敬仲开国于齐之符也至桓子而陈始大至成子而陈得政皆天也方子完之奔齐也有贤覇主为之依归子完亦能雍容逊顺降其色词于俎豆之间其赋诗可观矣弓招之礼士之聘礼其不欲徃者天意于明徳子孙尚有待乎
　　岂不懐归畏此简书【小雅】
　　文王以辛受之命遣兵以守中国以西北夷狄为虑其职犹诸侯覇主之职也东迁以来夷狄之患日炽齐桓公图覇之始管仲相之肯置西北之虑于度外者乎小雅之赋文王为西伯时劳来诸侯西有昆夷北有玁狁所谓简书之畏不敢一日即安以辛受之命为畏也邢者武王之子孙为狄所伐覇主之所当忧管仲一言之赞齐桓得以九合诸侯实发轫于此矣闵公元年正月书齐人救邢僖公元年书齐师宋师曹师次于聂北救邢前人后师人者防而不及事师则将尊师众所以大邢于中国以夸耀覇主之威于诸侯也曰次者勉而进之于懐归简书之畏也至于迁邢城邢以明狄人之势方盛齐人之于邢不可缓也
　　载驰【卫风】
　　妇人女子知有国家患难亦其义槩之激于中此载驰之所为作也许穆公夫人卫女也父母之国为狄所灭曹邑之迁几不祀其曰归唁于礼有不得者父母既终无归宁其兄之礼也许小不足以救卫抗狄徒忧之而作况诸侯为伯主而不一动心乎此则齐桓公攘戎楚丘之封文公他日再造之业归夫人鱼轩之张本彤管静女之章亦出卫志有不及此
　　清人【郑风】
　　郑受楚敌而轻于授钺推毂之任其亦难乎为兵矣春秋书郑弃其师郑自弃也非将之罪也故吾夫子于论语防发其端曰不教民战是谓弃之不以罪髙克也夫以髙克之罪正典刑诛戮之可也孰有憎恶于其将而犹假以兵柄哉子夏序诗乃曰久而弗召自庄公二十八年楚入郑以来今闵公之二年凡七年矣髙克奔陈不书者非春秋与吾夫子之意
　　懐徳维宁宗子维城【大雅】
　　申生死于女戎之譛方其蒲屈之筑也申生已游魂新城矣夷吾尚以寘薪为诉重耳以不校父命几不免斩袪仅能奔翟然重耳覇业有异于夷吾者其用心大小有间矣士蒍之谏非独为蒲屈之城亦知申生出伐羣公子皆不免维城之诗先见之明乎
　　白圭之玷尚可磨也斯言之玷不可为也【大雅】
　　献公得罪国人虽其诸子亲出肺腑如异类也荀息不量力欲保奚齐以一死抗三怨以一嬖敌辅晋之诸侯不狂则愚矣晏子曰君为社稷死则死之奚齐之死里克杀之其平生许君宜矣已非社稷之计而又从里克逆谋立卓子里克又杀卓子荀之死已非向者许君之志明矣其与沟渎之经何异大雅白圭之玷非所以责荀息
　　不识不知顺帝之则【大雅】又曰不僣不贼鲜不为则秦伯之问公孙枝之对惠公求入之情伪尽矣唯重赂以求助则忌克之情见矣秦伯豫防惠公之反噬是以他日重耳覇业而望夷吾非所宜也不识不知者文王所以顺天之法不忌克者可以为法矣惠公忌克适足以资吕甥郤芮背秦之谋启防郑卖国于秦以纳重耳者天所以开覇图于晋似有防数
　　恺悌君子神所劳矣【大雅】
　　齐桓公以鲍叔一言忘其平生之雠举管仲而用之一则仲父二则仲父君臣相信不复有疑虽三代直道不过如是也乃曰仲尼之门三尺童子羞称管晏至有废其所长而求其所短不知所以絶管晏者果何罪后世以是洗垢吹毛以瑕疵士人者不知吾夫子自管晏以下如子产子西皆有定论管仲以平戎之功辞髙就下君子有大雅之赋如吾夫子之意世祀者以其平戎之功可以格神也
　　下民之孽匪降自天噂沓背憎职竞由人【小雅】
　　韩之战秦获惠公以获书如俘囚无异甚易之词也晋以女女秦其资秦徳非一也三施不报以负秦史苏之占尚何尤乎史苏能以象数占天之吉凶而不能变吉凶者以人事召之也僔沓面语而背相憎疾韩简所以告惠公惠公不悟以死此岂非人为哉
　　刑于寡妻至于兄弟以御于家邦【大雅】
　　宋襄公不度徳欲以仁义之师图伯于春秋子鱼又以文王降崇侯于因垒之间刑于寡妻及兄弟以太姒为教推此及家邦以无礼责曹而执鄫子杀之如犬豕然果仁义之师乎孔子商人宋商之后也其书曰执宋公以伐宋其亦隠忍为恕词矣公爵执之而人楚告防不许夷狄执中国之君也又书诸侯而不书楚犹曰诸侯自释之此吾夫子恕于乡人之词也
　　岂不夙夜谓行多露【召南】
　　诸姬尽于楚人吞噬有日矣非特汉东诸姬愤之中国之人亦共愤之矣楚人日炽随日削者有由矣楚自武王以来随绞州蓼欲伐其师有不能得今又叛之如防露夜行不免濡衣汚辱之病此君子之重为随惜召南行路之赋有防哉
　　协比其邻婚姻孔云【小雅】
　　王子帯惠王之子也时襄王在位帯召扬拒泉臯伊雒之戎伐京师欲行簒袭頼秦晋伐戎以免子帯因是奔齐齐使仲孙湫欲复之诸侯戍周王室之不靖者至是十年矣富辰力諌襄王以子帯为言协比其邻以齐为婚姻也兄弟即襄王及帯也王信富辰之言可矣然王子帯介恃夷狄与齐之援势不两立王子帯入则天王出居于郑矣春秋意罪襄王顾匹夫小节以天下之大避其母弟天子无外而以出为言讥之也王子帯居温富辰亦不免
　　战战兢兢如临深渊如履薄冰【小雅】又曰敬之敬之天维显思命不易哉【周颂】
　　邾者鲁附庸小国也恃宋以抗鲁故鲁伐之且其执鄫子以畀宋宋杀之于社僖公伐之又伐而取其须句邾肯忘之遂有升陉之战内不可言战言战则败此春秋内讳也臧文仲预以雅颂讽公不悟大抵鲁奔驰大国之郊无嵗不兵无嵗不役重外轻内其藐邾久矣兠鍪之辱何怪乎
　　河水【逸诗】六月【小雅】
　　重耳复国楚秦及狄之功也自楚之秦纳之晋二诗之赋可以见其志矣皆子犯赵衰之力也古者享礼宾主赋诗见意其赋全章则以首章为重此杜预之説也然预以河水为逸诗而又以朝宗于海为义则沔彼流水朝宗于海见于诗非逸也六月则以佐宣王北伐为义以赞重耳复国尊周也此又赋全章之例
　　常棣之华鄂不韡韡凡今之人莫如兄弟其四章曰兄弟阋于墙外御其侮【小雅】
　　周郑交恶自入春秋不君不臣胥失之矣周寡恩无御臣之方郑念徳失事君之畧今又以一滑之小而执二王人欲以狄伐郑者以忿兵加郑亦胥失之矣小雅常棣召穆公燕族人于东都闵管蔡而念周公此富辰举之以戒襄王也
　　彼其之子不称其服【曹风】自诒伊戚【小雅】
　　甚矣子臧之为恶不悛也其兄子华以嬖宠杀身而子臧奔亡宋受其奔反以鹬冠自侈所以杀之者郑伯郑伯不自杀使盗诱而杀之何也自诒者自取也国人恶以宠嬖出奔长恶不悛兄死而弟继之宋郑不相平又恐其介恃宋人反祸其国不然一冠非法小人之服何足深诛
　　惠此中国以绥四方【大雅】
　　春秋赏罚之权诗者着春秋襃贬所自出其于圣之经则一也是以君子贵之晋文公图覇之始必有大号令以尊天子令诸侯者此三罪民服虽舜受尧禅诛放四凶以収天下之心不过如是也然帝覇之业所以不同者去取之异也文公始入伐曹卫以地主失礼而以兵伐人不过假公义以复私怨而已旌僖负羁之忠可矣颠颉魏犫同罪异罚可服人乎祁瞒风于泽亡左旃不登时戮之于军既败楚而又杀人可服人乎舟之侨奔亡之余而俾为戎右济河先归轻用之而轻杀之可服人乎君子大雅之赋曰赏曰刑权春秋之法着之于诗者欲以广覇主之徳于天下文予而实不予也
　　采葑采菲无以下体【国风】
　　父子罪不相及尧舜之仁用此道也郤芮畏偪谋杀晋侯以至焚宫以求晋侯不获岂自知重耳之覇哉胥臣但知其子之贤而举之文公信而用之以县赏胥臣之举雠而复命以父之旧邑此覇者盛徳事也葑菲下体虽恶无以恶而弃其美此胥臣之説诗者小异
　　大风有隧贪人败类听言则对诵言如醉匪用其良覆俾我悖【大雅】
　　晋负秦曲秦亦念徳不忘殽之役穆公违蹇叔而用孟明三年之间三败之辱晋则曲矣秦亦未免以责于晋为贪也故举芮良夫刺厉王之诗以自警卒得孟明之用雪殽师之耻者以信任孟明为终始而不以兵家之成败为作辍也若夫汪之役以晋宋陈郑四卿之贵书曰人者将尊师众不能举一秦夷狄之胜中国之耻也而左氏反以人四卿以尊秦不知人四国之卿亦以人秦也风之有隧者君贪间可乘故无形之风得以入之听言者悦耳谀词也诵言者雅正逆耳之言也良而悖之谓蹇叔也此诗乃人主听言之法
　　君子如怒乱庶遄沮【小雅】王赫斯怒爰整其旅【大雅】莱驹以斩秦囚失职狼瞫代之遂以为右箕之役先轸黜之以续简伯代之狼瞫怒其友诱之为乱不从以未获死所也竟死于彭衙之师晋襄公得以幸胜秦师君子不多晋襄公之用狼瞫不罪先轸之失士而有取于狼瞫者以其不尤其君不信其友不妄用其勇践夙昔之言以求死所也君子以狼瞫为君子举二诗以证之至比之以文王之怒呜呼匹夫之勇而有六师止乱之气其亦勇于义乎
　　毋念尔祖聿修厥徳【大雅】
　　嗟夫秦穆公悔过以不用蹇叔之言孟明自以屡败不死必复雪其国之深耻以答穆公之知此念尔祖之説晋赵成子所以取之也毋念者念之深也念祖考之徳以自修其徳晋未可以轻敌也
　　春秋匪懈享祀不忒皇皇后帝皇祖后稷【鲁颂】问我诸姑遂及伯姊【邶风】
　　臣继君位为先后义犹父子也僖兄闵弟以两臣言之则可以两君言之则义有先后一君一臣不以兄弟也臧文仲之不仁夏父弗忌成之也其曰新鬼大故鬼小此巫祝之见其何以为庙社典礼之官乎仲尼春秋以大事书之何也明其跻僖抑闵失后先之义以时以月以曰为谨不及为内讳也又举二诗以明其非义曰鲧曰契曰不窋虽无君位犹当以祖礼推配矧僖公以郊礼祖稷鲁有礼之可法乎诸姑伯姊亦以先后父子先后之义也杜预谓防子父帝乙郑桓公父厉王二国不以为不肖肖之与不肖以子肖父乃倒置其意乎
　　于以采蘩于沼于沚于以用之公侯之事【国风】夙夜匪懈以事一人【大雅】诒厥孙谋以燕翼子【大雅】
　　圣人立言足以为世重也秦穆公悔过吾夫子取之今之秦誓是也不逺复无只悔于顔子谓庶几近之以其不贰过也子路闻有过则喜不与此也至于穆公悔违蹇叔之言则録之为誓几与三王之誓无异因以成覇功左氏取之盖吾夫子好之丘明亦好之三诗者皆君子之意也一人悔过一人举善一人効力虽天下受其利可也况一秦之覇乎
　　菁菁者莪【小雅】嘉乐【大雅】
　　及者上及下之词又为汲汲之词其一直压以及为文其一危出以汲为文卒之晋侯自悔二年之无礼又逾年公如晋惧其无礼而改盟公其屡盟之书前之及犹后之及无以异也晋侯赋菁莪取既见君子乐且有仪之义公赋嘉乐取显显令徳受禄于天之义然文公降拜赋答亦兢兢然矣文公二年之冬如晋四年之春饮至告庙不已迟迟其归乎
　　畏天之威于时保之【周颂】
　　女子在涂称妇卿以国逆之以吾君故尊之也今不书卿而以逆妇为文是无祔姑之礼以其始为不令终之卜曰出姜可也畏天之威以配夫为天也君子谓之曰不允者以不信也不信则不保卒之文公死而归此其兆也
　　维彼二国其政不获维此四国爰究爰度【大雅】
　　齐桓公之伯力足以尊周而服夷狄也贯之防江人黄人以蕞尔小国能自通于中国二国者楚之与国服江黄者断楚右臂也桓公死楚灭黄以报宿憾江人所恃以立者以晋为伯者之可依势亦岌岌矣楚伐江晋力欲芘江有不得者至秦穆公既敌晋覇西戎江人既同盟而楚灭之此覇者之深耻耻齐晋之不若也降服出次彻膳过礼君子援大雅之诗者美秦穆公不唯自反已之不能芘江思其政事以自警也
　　湛露　彤弓【小雅】
　　卫侯郑楚之姻亲也俞卫之忠臣也卫弃同姓之懿婚于夷狄之楚此重耳所以讨而分其地頼俞以得复国者凡三卫侯被执京师俞纳槖饘一也晋欲杀卫侯俞货医以薄其酖二也不肯祀相以全成王周公之命祀三也负三大节孔子以为有道则智无道则愚何也来聘于鲁鲁卫兄弟非无道之邦杜预遽以不答二诗之赋为愚似未尽其愚其节在晋楚争卫之间耳湛露天子燕诸侯之礼也诸侯敌忾则赐弓矢然后征伐鲁人失赋以欺卫非所以为愚知也
　　黄鸟【秦风】人之云亡邦国殄瘁【大雅】
　　秦穆公以三良殉究非穆公之过三良自取之也桑与棘黄鸟犹知所止而止之今不择死所而止于桑棘曽鸟不若也此其与嬖幸何异君子举大雅之诗以哀其死罪穆公之用殉似未尽也晋小臣梦负晋侯登天晋人亦以为殉亦自取也孟子罪象人而用曰备象俑犹不可不知三良之殉岂特象俑而已乎
　　葛藟【周南】
　　宋成公卒穆襄之族以昭公之立因攻之以杀公孙固公孙郑昭公不平于二族而欲图之故乐豫以为言而有及于葛藟之诗也昭公不听自作弗靖以及二族书曰宋人以众杀为文者恶其首祸于公以诱成众人之乱也曰右师曰左师曰司马曰司徒曰司城曰司防六卿之去皆公族也乐豫虽有言疑若自为容身故以司马让与昭公弟公子卭也卒之六卿和穆襄之族然后公乃安葛藟之芘本根效矣此诗本平王东迁弃其族人故诗以葛藟寻斧枝叶为刺
　　板之三章【大雅】
　　晋人以姑息一妇人之故立灵公灵公不君晋鬼几不祀秦师以晋使而来秦晋相雠不靖累嵗而先蔑士防之奔皆赵宣子失于听言昧于托孤祸可胜讳哉板之三章以询于刍荛以负薪者之语尚有可采此荀林父以晓先蔑之使秦也士防在秦不见先蔑非特误其身以其误国也呜呼伊尹相太甲立之放之复之不动声色措天下于泰山之安古今一人而已
　　刚亦不吐柔亦不茹【大雅】毋纵诡随以谨防极【大雅】楚小宋大其不敌久矣宋听华御事之言示弱以纳侮势之必至也夙燧之载何足以辱国君宋公承命于始而违命于终可乎子舟自以当官而行是亦牵牛蹊田之説而乃援仲山甫之诗以自文又曰诡随罔极者将军之令一至此乎其恃大国欺小国圣人所不予也宋人卒杀子舟以雪国耻曰楚子曰蔡侯以子敌侯狄楚国蔡春秋之防意宋孔子所生长之国也孟诸宋之大薮泽厥貉之次楚距宋亦不逺矣
　　鸿鴈【小雅】四月【小雅】载驰四章【风】采薇四章【小雅】郑卫得罪于晋者以恃楚而蔑同姓也鲁文公如晋欲因公为根柢以请平于晋公皆成之故明年为新城盟其叙晋赵盾于七国诸侯之下亦以抑赵盾之专晋而喜公能成两公之托也沓与棐卫郑二君异地为防然独郑伯礼公赋诗也以公子归生之文故以赋诗答盛意也鸿鴈求哀季文子以同忧答之又以公久在行赋四月为词子家又以载驰为赋以明急欲求助于同姓之国文子赋采薇以许其情宛然宾主之礼形于俎豆酬酢可观也哉
　　胡不相畏不畏于天【小雅】畏天之威于时保之【周颂】齐鲁之不睦以邾之争也赵盾隂制晋侯俾受齐赂扈之盟自陷于无能之地其何以表率诸侯哉谋伐齐者八国诸侯各以爵书鲁文公初不与此书诸侯之盟于扈不唯为内讳其不能终事于齐者亦鲁之深耻也齐人又有西鄙之侵以曹之来朝于我又伐之季文子援二诗以明其不畏天道何有于人事哉欺鲁之小是欺天也以行赂求免于晋而逞志于鲁鲁不得已有畏于齐公子遂明年卒盟之始齐侯不及盟卒为郪丘之盟郪丘齐地入其国而盟之不几要盟乎
　　人之无良【小雅】
　　饮食之人人贱之矣子公之染指尝鼋羊斟不与食羊悻然顔面以败国事事固有大于此者乎小雅以不逊之词以为犯上之渐本于饮食以及夫爵禄也不然何至懐一食不与以宿怨杀人乎宋华元之御者耳君子援小雅之赋讥之又曰败国殄民又曰残民以逞者以言其怨也甚微其害也甚大呜呼百乘之车百驷之马与一食之羊孰多有以见宋华元无统众之才杜预释之以华元寛而容众非也
　　靡不有初鲜克有终【大雅】衮职有阙惟仲山甫补之【大雅】
　　晋国之祸以灵公其得立者皆天也赵盾初无曲突徙薪之谋于先乃欲图之于焦头烂额之后果何及哉二诗皆諌词也既失于初又安知其终又曰补衮之缺如仲山甫能补过也庸君不悛虽锄麑之贼有不忍者以盾之不正其始而欲効忠于终区区全身于狂猘之口而卒不免恶名者人谋不臧天报之也弑君赵穿而史氏书之以为赵盾兹非天乎君子惜其不能越境免祸非其説也此可以为人臣欺天之戒二诗与今説诗大异
　　我之懐矣自诒伊戚【逸诗】
　　春秋书许世子弑父不尝药也晋赵盾弑君不讨贼也皆出史氏直笔孔子采其意以作春秋为天下后世乱臣贼子之戒防微杜渐非一朝一夕易之所谓履霜坚冰者早辨之术也然则赵盾逸诗之赋心则知之盖赵穿自出其族已为晋卿内不能制之于家又纵之于朝吾夫子曰赵宣子为法受恶古之良大夫此一语可以赎宣子之罪也于春秋之书畧不少恕者于以公天下大法
　　民之多辟无自立辟【大雅】
　　春秋者圣人直笔诗者圣人雅言皆圣人之经也泄冶书大夫以杀又援诗之大雅以证其死其亦惜其人之忠而肮脏于滛乱之门也欤纣杀王子比干武王封其墓孔子仁之与微子箕子比其为仁则一也杜预乃以泄冶不为春秋所贵反以孔宁仪行父道楚入陈讨贼为能补过失圣人惩劝之义因并正之
　　文王既勤止【周颂】
　　狄为周患自太王以来有之不独文王也周公方且膺之东迁之后春秋赤狄最强吞噬众狄欑函之盟众狄始服者潞子娶晋之女为甥舅之国几于和亲也赤狄侵侮齐晋非一日如先縠之不忠以邲战之败徃徃卖国于狄赤狄日炽欑函之盟狄之支党既已翦去赤狄有必灭之势故欑函之盟以文王之勤自比者文王事狄不絶愠问成周室之业也子孙忍忘诸乎晋师灭赤狄潞氏以潞子婴儿归近在五年之后以晋女归以狄臣千室赏荀林父者欑函之盟始之也
　　汋曰于铄王师遵养时晦【颂】武曰无竞惟烈【颂】
　　晋楚争郑久矣郑伯肉袒牵羊以请命于楚人晋人之耻也犹欲救之楚人乘胜为邲之战以至败绩者晋之自取也荀林父士防本以中上二军之将初无必战之意固欲其还先縠以中军佐不从三帅之谋此主令不一必败之势也尚何以追郑于既胜之楚哉然楚人初甚惮之亦屈而求成二诗为諌有取于武王汋武二颂欲囘先縠之意而卒不从遵养以须晦昧者恶积而后取之兼弱攻昧以成周家无疆之业杜预所释经意也
　　元戎十乘以先启行【小雅】
　　晋楚战陈之形元戎者楚赵旃魏锜二子皆晋之不得意者怒楚师楚王以左广亲逐赵旃适与苟林父遇林父亲鼓已不知所为气先败矣舟中之指中军下军盖赵括赵婴齐士季先縠之军行也一鼓则狠愎而甚怒再鼓则怯慑而先奔晋军罪人三人者同三帅果何恃哉十乘元戎以明楚子之以身率人善陈也是役也晋仓皇易师而行是以甚败
　　载戢干戈载櫜弓矢我求懿徳肆于时夏允王保之【周颂】武之卒章曰耆定尔功【周颂】铺时绎思我徂惟求定【周颂】绥万邦屡丰年【周颂】
　　楚子县陈定郑席累胜之气与晋为邲之战又幸胜焉楚子自反而知之曰晋罪无所而羣臣侈心初未知之也如潘党欲収晋尸以为京观夫楚狄也如庄王不几王者之仁乎诗颂以武王自许岂潘党所能以谀悦取媚者七徳之赋诗颂武王之徳也其三其六三六之数楚乐歌次序与今诗篇次不同杜预云
　　乱离瘼矣爰其适归【小雅】
　　郑以小国介乎晋楚必争之地已不幸矣又有重不幸者内有怙乱卖国之臣以利自封而求市如子服者死有余戮矣子服先入楚师欲分郑以立鱼臣楚庄王前后灭九县曰息曰邓曰曰黄曰防曰江曰六曰蓼曰庸又曰武王克权使鬬缗尹之文王县申息故子服以是生心郑人杀之君子以史佚怙乱之语又以诗小雅辟之言祸乱至此不晋则郑果何所归
　　陈锡哉周【大雅】
　　周人所以御夷狄者歴世出一法无有二也狄之种性所欲于我者太王以来子女玉帛文王不殒厥问竭力事之是岂有二哉计赤狄者众狄之长雄者也潞氏甲氏一姓而异族晋人初以女女之继即灭潞氏又灭甲氏服二赤狄于二年之间此天运闗夷狄盛衰乎不然何其威懐之得术也庸庸祗祗用可用而敬文王也晋人赏荀林父因及士贞子盖士贞子进荀林父故贞子受进贤之赏陈锡哉周之诗言文王以惠利锡天下无间夷狄造周家无穷之业其子孙遵用之晋始事狄而终灭之其家法如是也此诗与欑函之盟専以文王为言以明春秋虽乱其御夷狄之法未之有改
　　战战兢兢如临深渊如履薄冰【小雅】
　　传曰苟子之不欲虽赏之不窃此孔子教季康子御盗之法也穿攻灵公而有桃园之弑贼也灵公使鉏麑杀赵盾不克亦贼也先縠召外狄以祸其国亦贼也士防受绕朝之策遯秦而归其心盖知盗矣一旦以献狄俘于天子请命于周晋以为中军将以代荀林父林父方受狄臣千家之赏曽不旋踵士防挟狄俘之宠中权之迁得以攘其政柄岂不欲之赏哉晋盗之奔秦不知士防止盗之术何以感之也战兢渊冰之戒不善人者果何如人哉
　　君子如怒乱庶遄沮君子如祉乱庶遄已【小雅】
　　齐晋与国二伯之流风余泽未逺也一郤克何足以烦诸侯哉屈晋求齐出于轻举虽无妇人其笑宜矣跛眇之疾岂萧同叔子之为哉郤克必欲雠齐以伤人子之心其悖礼害义甚矣原郤子之意不过欲速取政柄幸士防之老而求代之耳士防则知之故以诗喜怒为言昔人以喜怒已乱也
　　孝子不匮永锡尔类【大雅】
　　质子可也质母可乎郤克幸于一胜矜其豕突之气于齐以妇人之笑还以辱人子之母可乎徒言何益其何以今于诸侯哉齐人援孝子不匮之诗非所施于无类之小人也汉髙祖曰吾翁即汝翁必欲烹太公幸分我一杯羮蜀姜维之母曰千顷之地岂计一畆王陵之母伏劒以送使者三人者以私恩害公义今则非其説矣晋人徒言之左丘明徒载其事累説诗者之防多矣此与頴谷封人一诗二义
　　我疆我理南东其畆【小雅】布政优优百禄是遒【商颂】先王之命诸侯各有分地物土之宜以修职贡或南或北经界正谷禄平也齐南而晋东也春秋以来大吞小强并弱壤地不明职贡不修晋以鞌战幸于一胜欲使齐之耕者尽东其畆不唯意在无齐其亦无周天子矣夫以纪甗玉磬者器之从名纪国之寳也地从主人则汶阳之田者鲁田也齐以悖取晋亦悖得复以归鲁故鲁卫之諌晋侯足为盛徳之举也欲质人母欲并人国徒以空言喝齐然亦凉薄矣小雅商颂二章皆齐人求哀之词也故为爰娄之盟三帅既各受命服既归郤克自以得意皆以不伐为功岂亦有所愧耶
　　济济多士文王以宁【大雅】
　　蜀之盟以公防楚人以下十一国于蜀楚之卿至是始列于中国故以公防压之人其卿而不名以微者告也不欲以夷狄之卿而公为防也是嵗楚共王年十二三强冠之子重与为阳桥之役以救齐者以晋楚争齐也共王之弱不如庄王子重之贤不如子玉故以用众为安文王以宁者以济济之众也是役也蔡许二君皆弱强冠而行不书者乘楚车失位呜呼君弱臣强夷狄盛而中国衰一至此乎
　　不懈于位民之攸塈【大雅】
　　蔡许之君二孺子也强冠之与为蜀之防乘楚人之车如儿弄尔责在师傅之臣不在君也伊尹之于太甲周公之于成王可以任此责二孺子何足道哉朝廷表着之位如山不动君思其尊臣思其卑如是则大雅之诗谓之不懈民赖之以息肩无失其所可也何有于蔡许之君哉君子必援此为赋者以为有位之戒攸所也塈息也
　　敬之敬之天惟显思命不易哉【周颂】
　　成公即位之年臧孙许及晋侯为赤棘之盟以鲁卿而晋侯也乞师以备齐楚鞌之战因以归汶阳之田三年如晋拜田之赐又受荀庚之聘而盟之矣成公至是欲贰心于楚者恐晋不能终芘之晋侯亦疑之故不加敬于公季文子因援周颂为赋者何也盟防者神天之质信也可不敬乎今晋侯轻易之非所以敬天命也敬人则敬天命矣
　　不吊昊天乱靡有定【小雅】
　　春秋有进夷狄之法圣人尝以有君许之有戎有荆楚有秦有狄今又有呉其睥睨陵跨相属也自周公膺之征之孔子有取于管仲者取其可以继周公之志也呉之始入中国也郯因以成其恶何也郯内受鲁晋齐邾之师郯已疾矣何敢与呉为抗不得不请吏于呉以申公巫臣之教侵楚近地诸国呉始大矣季文子有赋于小雅之篇哀郯受呉之兵以礼义之国防夷狄之侵莫适为主欲号天告乱有莫获者不相吊恤也
　　女也不爽士贰其行士也罔极二三其徳【卫风】犹之未逺是用大谏【大雅】
　　汶阳田鲁之分地为齐所侵晋以忿兵不义而取之齐鲁以无功而复故疆于晋人之手何也以呉楚为急也楚取郑呉取郯鲁与齐晋同为马陵之盟其欲归汶阳田于齐者齐事晋且为呉楚之备也凡田曰取言易也今又曰言许其言而不许其取其言又易于取也七年之中一予一夺鲁不能自有而属之齐齐又不能有而失之晋晋齐争以市道鲁人因以俯仰避就于一田之间盖女晋而士齐二三之行可耻也谋之未逺人臣当諌之此大雅之君臣也韩穿之徒何足以责此
　　恺悌君子遐不作人【大雅】
　　君子之于言也必有已信之效故上之人得以信之此平生之言也绕角之役栾书从知庄子范文子韩献子不与楚战之言此已信之效也且栾子得政尝用三子之言以为可信而终身信之不复有疑侵蔡侵楚侵沈未尝无获者以三子之言也君子因取文王之诗以为上之人恺悌乐易以来天下之言而作成之于必信以収其必信之效其言之可从者岂唯三子之言而已哉又非特三国之获也
　　韩奕之五章【大雅】緑衣之卒章【邶风】
　　宋共公之立使华元来聘欲娶鲁女以厚为援也纳币来逆宋公无主婚皆华元为之故称使也卫晋皆来媵同姓姬也鲁遣季文子如宋致女复命公赋大雅韩奕之五章取莫如韩乐穆姜出拜乐诗赋緑衣之卒章取其实获我心宋鲁二姓之好宛然成文婚礼之隆也
　　虽有丝麻无弃菅蒯虽有姬姜无弃蕉萃凡百君子莫不代匮【逸诗】
　　莒之不量力凡三也以小敌大一也杀贵公子二也恃城无备三也渠丘城莒城二城皆恶郓又无备振螳蜋之臂以当楚之车辙十二日而楚克其三都君子赋诗以为讥丝麻菅蒯丝麻为贵而自弃于菅蒯之贱也以姬姜之妍而防其蕉萃之丑也渠丘而至莒莒而至郓次叙进兵三日克渠丘三日克莒三日克郓十二日而莒国去矣尚敢以不量力之莒抗大国之楚哉吾夫子删诗止有三百五篇尚有逸诗如新宫之篇此篇不知其孰风孰雅要在三百五篇之外夫子之所删去左丘明传春秋与圣人同时岂在未删之前乎







　　钦定四库全书
　　方舟集卷二十二　　　　　宋　李石　撰左氏诗如例中
　　赳赳武夫公侯干城赳赳武夫公侯腹心【国风】
　　晋郤至如楚涖盟以宋华元合晋楚之成盖前此一年矣楚子享以金奏如两君之礼郤至辞之是矣而子反之意怖晋以一矢之遗几于蔑晋不可保其终故郤至赋周南之诗以晓之治则武夫与公侯捍难乱则公侯资武夫以为己腹心股肱爪牙此一诗而始终二章相反治乱之反也是年冬公子罢来报郤至之聘晋侯又与楚子为赤棘之盟是嵗鲁成公之十二年也至十五年楚果败盟兆师侵郑卫以扰晋子囊讥子反之语是矣
　　兕觥其觩防酒思柔彼交匪傲万福来求【小雅】
　　苦成叔之敢傲卫君者恃大国之晋也晋受卫奔亡之臣两见之于卫君废卫君臣之义卫定公虽强受之晋厉公独不自为后日之谋哉郤锜郤犫郤至死而厉公弑天道好还不君不臣之报也小雅兕觥之罚卫子盖知之其以此诗为先见之兆乎
　　立我烝民莫匪尔极【周颂】
　　鄢陵之战晋胜楚败楚杀子反此申叔时赋诗已知楚之必败子反之取死于未然也烝众也极中也楚人怙众失其中道子重子反之相恶齐秦狄三强之已服晋人以胜气策勲之时也晋用其极楚失其极此兵家胜负之机周人皇极所由以立建也
　　其惟哲人告之话言顺徳之行【小雅】为酒为醴烝畀祖妣以洽百礼降福孔偕【周颂】
　　妇姑尊卑不可紊也穆姜成公之母齐姜则成公之妇也穆姜为襄公之祖母齐姜则襄公之嫡母其母则姒氏也襄公即位甫四嵗襁褓之托何异此季文子之忧责主小国疑而成公与其夫人相继而亡一年间既葬成公又葬其夫人成公五月而葬谓之书顺夫人三月而葬恐其不得葬也此大臣忧责未可俱以为非既出速葬则用穆姜防具以葬齐姜亏姑成妇君子有感于大雅周颂之言也是年仲孙蔑会诸侯之大夫谋郑又会诸侯之大夫城虎牢以逼郑其速葬新君之母似可借口然亦非礼之正也
　　惟其有之是以似之【小雅】
　　祁奚举善君子有小雅之赋端以父子之故有之则似之无者何似焉祁奚之子则午也羊舌职之子则赤也父有此则子宜有此也诗人之意祁奚以此答晋侯之问可也杜预乃以有徳之人能举似已者得无有未尽乎若夫雠之得举有国之公道大臣事君以人者要当不以私害公如是而已故君子引书之无偏党杜预释以平正无私是矣中军尉以其子其偏佐以其党至公无私者能之
　　文王【大雅】鹿鸣【小雅之首】四牡【小雅】皇皇者华【小雅】文王之三文王大明绵也鹿鸣之三鹿鸣四牡皇皇者华也三者十篇之三举首篇言之则槩见矣鲁叔孙豹聘晋以襄公初立通嗣君之礼晋侯偃然自髙轻藐鲁侯僭歌文王乐诗宜穆叔之不敢当也至于鹿鸣之三一则拜二则重拜三则又重拜者以五咨之获为五善皇皇者华之一诗亦不细矣不意韩献子之未晓也诗人以三百之诵使四方为専对其以此乎
　　周道挺挺我心扃扃讲事不令集人来定【逸诗】
　　陈受楚厄非一日诸侯力欲芘之夫以中国之众诸侯而不能芘一小国之陈于夷狄之楚盖陈自反覆而楚共王内自弗靖陈不知所择楚亦不能保陈之去就其杀公子壬夫以贪陈之故也杀壬夫而陈去楚愈速此圣人之意也君子引诗交讥楚君臣之失援此诗为证以楚八年而杀三卿子反子申壬夫皆贤也集贤之多以定国而又杀之以逞非周道之正直也扃扃明察也虽然此逸诗也不名其风雅所自止以左氏之文而杜预之释为据曰逸诗云他仿此例
　　岂不夙夜谓行多露【国风】弗躬弗亲庶民弗信【小雅】靖共尔位好是正直神之聴之介尔景福【小雅】
　　三诗者韩厥长子韩穆子之赋也韩厥以老谢事欲立穆子穆子以废疾为辞疾则不可行多露疾则不可亲民事以示不欲立也小雅之赋専以韩起为才非已不才废疾者之比也曰徳曰正曰直曰仁以此契神表韩起之三徳也厥遂告老晋侯以穆子为仁使之为公族之师曰公族大夫者既长且贤虽疾无害也
　　退食自公委蛇委蛇【召南】
　　传曰惧而思降乃得其阶君子有不尽一级者况君臣之际乎鲁卫兄弟国也卫之臣犹鲁之臣也今乃以臣抗衡于登阶之礼不复思降孙文子敢傲鲁则无卫君也故叔孙穆子责之于召南之诗有感焉委蛇者出入公私敬顺之容也衡而委蛇何以能免卒之十四年林父逐卫君斯其张本云
　　俟河之清人夀几何【逸诗】谋夫孔多是用不集发言盈庭谁敢执其咎如匪行迈谋是用不得于道【小雅】晋楚争郑为日久矣晋之于郑近在肘腋而力不足以芘之楚之于郑长鞭马腹而陵轹至此者以郑人内自溃乱羣公子谋杀子驷子驷先之因弑僖公杀羣公子由是有背晋从楚之心子孔子蟜子展欲待晋子驷赋逸诗子展争之子驷又有小雅之赋明年郑果受诸侯之兵郑人改图未卒嵗楚师已至虎牢之境矣虎牢晋地也
　　摽有梅【国风】角弓【小雅】彤弓【小雅】
　　晋为郑谋不为不善郑人终无宁嵗者晋党虽炽楚竞已甚也范宣子来聘告鲁欲伐郑盖曲在郑也僖公被弑不讨贼一也冒防侵蔡二也新与晋为邢丘之会三也不唯不能免子囊之师范匄之来晋兵且至矣然鲁襄公甫冠十二歳何知焉季孙宿强挟之以如晋范匄行聘意在兵不在聘摽有梅者欲鲁兵之及时季武子之赋角弓答以兄弟之义迟速唯命武子之赋彤弓以送客宣子答以晋文公受彤弓之赐于襄王其専征世职也是时晋悼公修文公霸业彤弓之赋君子以为知礼
　　有力如虎【风】
　　春秋成人之美者法也叔梁纥圣人之父也因纥而着秦堇父以秦丕兹游圣人之门二父以勇力相尚二子以徳相髙君子因着其美者以圣人故也孔子生于鲁襄公二十一年乃在十年之后或云老鄹大夫七十三嵗娶征在生仲尼三嵗而父死计其年则纥已六十三嵗而尚筋力如此其勇何也岂圣贤天姿所禀自有异于人乎即诗如虎之赋不独秦堇父杜预释以二父以力相尚二子以徳相髙是矣此偪阳之灭也以遂书者春秋着其因柤之会以灭人之国传以夷俘书者恶其会吴犹曰吴之俘也
　　乐只君子殿天子之邦【小雅】乐只君子福禄攸同便蕃左右亦是帅从【小雅】
　　晋悼公自以八年九合诸侯者五年戚又城棣救陈七年鄬八年邢丘九年戏十年柤伐郑城虎牢十一年亳城北以年计之则十一以会计之则七有一年三合者戚之会与柤之会是也孔子曰桓公九合诸侯不以兵车管仲之力悼公所愿效于齐侯者意欲自比于桓公而以魏绛比管仲也然管仲不以兵车晋则以兵抗楚伐郑桓公不受赂晋乃受郑人兵车乐师歌钟女乐自以为乐故魏绛以小雅之赋规之欲其乐不忘忧也殿天子之邦尊周也如是则同福禄来逺人可以受便蕃之赐而君臣同乐可也惜夫晋人不悟是年果败绩于栎以秦人之战也
　　仪刑文王万邦作孚【火雅】大夫不均我从事独贤【小雅】春秋治兵择将未有如晋悼公之得礼且法所当然而公议所自出也上者搜简而求其才下者谦逊而居其位至于无其人则缺之晋悼公之霸业修矣且荀防士鲂之卒继者难其人士匄辞以伯游韩起辞以赵武栾黡之佐至于新军无帅则并卒乗官属以从下军俾栾黡魏绛兼其任上下君臣雍容进退粲然可观虽帝王之举不过如是况春秋之际乎大小雅二诗之赋取文王幽王为治乱之别治则文王之仪刑乱则幽王之矜伐此君子之言足以为有国驭将之戒
　　不吊昊天乱靡有定【小雅】
　　防者人之大戚天亦知哀之况于人乎楚共王可谓贤君矣其死也惩鄢之败自反其过虽天命有不能揜其平生之善矣乃乘其防而行暮夜穿窬之举此养由基逆料未萌三覆设竒吴卒堕其计中庸浦之败公子党为获夫吴自取至此虽以狄攻狄然兵之曲直不可不论君子以不恤天道讥其伐防宜矣
　　青蝇【小雅】
　　堲谗殄行虽尧舜不能不震惊于此也且朝以忌媚致谗如苏公暴公可也巷伯之伦何有焉以寺人汚腐之质可也夷狄之人何有焉言语不通嗜欲不同异气所禀荒裔絶徼不治之治可也晋人乃剖田食之其纳侮有自非戎之罪也范宣子乃因向之会而欲执之驹支青蝇之赋取君子以恺悌信谗也既曰恺悌父母之心犹是也伯奇之父曾参之母均此心也于谗不能不惑况他人之心乎
　　匏有苦叶【邶风】
　　晋侯报栎之役非其本意何也栾黡之意也晋侯故守境上不进晋六卿帅诸侯之大夫以进者以栾黡之倡也叔向岂不之知几与叔孙穆子目语故为邶风之赋于泾水之上也匏有苦叶者深厉浅揭于浮沈缓急无必济之意郑人则知之子蟜谓北宫懿子曰与人而不固取恶莫甚焉鲁莒先济郑卫次之叔向不敢违者廹于栾黡强令无如之何泾上之毒鲁莒郑衞之人实死之既而荀偃栾黡中军下军二帅不和一进一退魏绛首鼠从栾黡以待荀偃此何説也哉晋人自谓迁延之役诚是也栾鍼约士鞅同死鍼先死而鞅独生栾黡诬以杀其弟此士鞅之所以奔秦也呜呼师惰而将贪惰则观望贪则择利兵家之忌也戒之哉
　　甘棠【召南】
　　栾氏之恶三世矣晋厉之弑书则阶之晋政归之晋民畏之以其久且専也黡则以虐盈则不足道仍世下军之职士鞅乃对秦伯以召伯甘棠之子孙岂所儗乎召伯之廿棠遗爱也栾氏三世稔恶也至盈卒为范鞅所雠出奔于楚此岂甘棠之比与周匹休于八百年之久乎
　　巧言【小雅】
　　卫之君臣相失非特一食之间也献公猜贰于孙文子有素太师歌巧言之卒章失之不密故文子得以先事为谋亦疑忌之积也不然臣朝服而君皮冠君臣相从园囿田猎未害其为礼者虽相忘可也孙文子乃悻悻于君懐怒如戚嘻亦甚矣至使其子蒯入使太师歌巧言之卒章居河之麋欲以戚地兆乱亦其不密之失乎文子果以戚地要其君先杀羣公子献公请盟求和无所不至而卒为所逐献公奔齐文子犹用兵以败公徒于阿泽然卫侯所以得归者子展子鲜蘧伯玉皆卫之君子也蘧伯玉之言曰君制其国臣敢奸之斯言也文子所宜愧也是嵗襄公之十五年孔子未生
　　行归于周万民所望【小雅】
　　楚人杀三大夫子反子申壬夫以其欲侵小国伐吴之举所获不如所亡故子囊于是得政惩前日之弊救陈伐蔡日惟凛凛也且所以敌楚者吴也晋也陈郑鲁卫实羽翼之共王之防吴人为庸浦之战大败而去吴又报之有臯舟之胜子囊之所以城郢者以迁都避吴也君子以是赋小雅之章以子囊为忠于君而信于民忠信之臣事君始终子囊兼之矣然楚人筚路蓝缕以启山林汉阳诸姬楚实吞噬而有之乃今为吴所乘附之以晋城郢之迁得之矣子庚代之即公子午也故子囊以城郢为垂死之嘱
　　嗟我懐人寘彼周行【周南】
　　子庚代子囊之政其可观者择才而任类能而使各当其职也且自王圻以下其在五服则曰侯甸男采卫五百里一服楚以夷狄进之中国僭称王矣其官人次叙君子比之周南而有周行之赋盖勉而进之左氏之书亦圣人春秋之法虽文王能官人不过如是也且令尹执政柄也右尹其贰也大司马緫戎也左右司马楚军之左右广也莫敖以降箴尹连尹宫廏尹粲然有叙君子于是嘉子庚之政以周南之诗比之以明春秋进夷狄之法不一而足
　　古诗
　　诗言志者前乎为帝者之诗也三百五篇者后乎为王者之诗也晋侯与诸侯为温之宴使大夫舞歌诗杜预释以歌古诗不知其孰后孰前曰古诗何也无乃三百五篇之类乎且宴者以饮酒为礼有礼则乐随之诗亦乐也长言之则为歌声音与人之情伪相通此晋平公新立欲以是通齐楚之使以鲁故执邾莒之君意甚善矣髙厚之诗有所不类而荀偃知之不知其诗如何其不类也呜呼礼乐之中雅道存焉昔人肄业及之何昔人为之而今人不为也扬雄曰中正则雅多哇则郑学者其识之
　　圻父【小雅】鸿雁之卒章【小雅】
　　诸侯各有分地以敌王所忾鲁以晋故受齐兵为日既久亦晋之所深忧也况天子所以封诸侯之分地晋平公新即位欲修悼公霸业率诸侯以尊周亦必计其抚封之职所当为者前年为温之宴髙厚逃归鲁人惧而以穆叔聘晋以晋新得诸侯足以厚芘之也未一年而受齐师者二围桃围防皆鲁北鄙之地天子所以封鲁而齐之君臣一嵗以兵再至齐侯先之髙厚继之鲁之臧坚实死之其何以为尊王之举哉圻父鸿雁之赋虽鲁人性命之急又间一嵗齐师再至然后晋人为鲁会十国之师围齐荀偃士匄皆有获焉亦可以塞前日二诗之赋也是嵗襄公之十八年
　　黍苗【小雅】六月【小雅】
　　甚矣晋日骄而鲁日屈也十八年报齐资晋以逞夙憾幸而胜焉季武子如晋拜师平公之享鲁使亦礼之当然者賔主酬酢二诗之赋皆周天子盛时之礼胡为乎诸侯之庭哉大国益以骄小国益以屈二诗之意可见矣黍苗者宣子以召伯自比晋侯六月者季武子以尹吉甫佐天子征伐六月车徒以匡王国至齐灵公卒齐晋复平鲁之有求于晋者未已前日季武子欲以林钟铭鲁功者独不愧于臧武仲之言
　　载驰四章【风】
　　齐人防君新君方立内难未已也齐改辙事晋晋受之为大隧之盟晋知有齐不知有鲁气矜矜然矣穆叔乃见范宣子为柯之会见叔向而有载驰之赋虽控告之急叔向许以为齐之救者亦料齐人之盟必败许以承命救助也鲁人既城武城明年又预澶渊之盟是盟也齐鲁二君同歃是年冬叔老如齐者盟会既絶之久至是复通君子以为得礼
　　常棣【小雅】鱼丽【小雅】南山有台【小雅】
　　襄公二年叔孙豹如宋十五年宋向戍报之二十年季武子又如宋报向戍之聘是将约为明年商任之盟也宋之所畏者楚与郑合也宋华元尝合晋楚之盟矣其于鲁也无会不来无盟不与者凡以此也其使人受宋享闲闲然雍容如无事时其礼有足观吾夫子以为殷礼吾能徴之者兹非其一乎三诗之赋盖享礼之酬酢也常棣季武子之赋宜家之好如兄弟也宋人悦以重贿宋公享又以鱼丽四章备物及时此二诗者季武子酬也南山有台宋公之赋以厚使人也以季武子之贤不辱君命以诗専对能为国光辉也其他晋楚争宋以为成败自鱼石以来谓之宋志者非鲁之所敢知
　　优哉游哉聊以卒嵗【小雅】
　　范与栾雠也栾与羊舌党也栾氏之祸成于栾祁之滛于外羊舌虎之祸及其兄叔向叔向得囚方以幸免不死自适或劝以奔亡叔向因有小雅之赋此虽叔向之知而亦宣子之仁所以得政于晋也或曰父子兄弟罪不相及栾黡逐范鞅而以栾祁之淫逐懐子奔楚懐子范氏甥也羊舌虎之死囚及叔向叔虎之兄也无乃罪相及乎此可为宣子惜也不如是何以为春秋之乱
　　有觉徳行四国顺之【大雅】恵我无疆子孙保之【周颂】直哉叔向之为臣也方其在难不肯求救于乐王鲋而伸于祁奚何也以乐王鲋之贪而祁奚贤也乐王鲋面伸情于叔向欲请救之不应遂反陷以不忘栾氏之亲祁奚不待叔向之求救乘急驿而往救之叔向不死祁奚不求徳于叔向叔向亦不往谢而朝大雅之赋者叔向之赋言祁之正直非乐王鲋之比也周颂之赋者祁奚之赋有请于宣子言文武以训不倦训子孙向之徳不可忘十世宥之可也呜呼三代直道庶几见于二诗之赋乎
　　谨尔侯度用戒不虞【大雅】
　　春秋之名节扫地矣自天子以至庶人莫不皆有求赙求车求金求玉求鼎盖贪淫之俗也甚至裂带示褊纳璧免死者其名节可称如季文子相鲁无衣帛之妾晏婴相齐肉不掩豆郑之公孙黒肱告老归邑足以兴防激懦立名节于贪淫之俗也黑肱之言曰贵而能贫民无求焉又曰生在敬戒不在富也以此为其二三子之嘱此君子举大雅之诗以为善戒也度者法度也不虞者未然也是时晋楚争郑郑人奔命不暇如黑肱之敎子者足以为世戒
　　乐只君子邦家之基【小雅】上帝临女无贰尔心【大雅】子产之善为辞令也郑以小国介乎大国之间所赖以立者有日矣春秋之诸侯会数则兵烦兵烦则赋重如晋国之强范宣子为政有所不免者此子产之书所为作也小雅大雅二诗之赋皆周人以此为国以此事天以此为基而立其徳以此为心而得其名不闻其大国是恃而取重币于诸侯也宣子説其言而轻其币辞令之不可已也如是夫
　　我躬不阅皇恤我后【小雅】夙夜匪懈以事一人【大雅】伊尹放太甲于桐三年必俟其改过而后复之卫献公以虐得罪国人出奔于齐至是十年今之卫侯犹昔之卫侯无复悛心也孙文子以一饭之恶逐之子又以一言之许而复之然公孙剽之立者甯喜也既立剽晋因而定之今又许衎之入废置不定弑君立君天下其谓之何呜呼太甲之复归于亳苟非伊尹则甯喜之弑也甯喜以弑剽书卫侯以国纳为文罪在甯氏也太叔仪二诗之赋其先见之明乎不恤其后不令终也以事一人臣节不固二君出入由之也卫侯衎既复甯喜死孙文子以戚召乱动诸侯之兵然书卫侯会夷仪之嵗齐人为之城郏当在二十四年乃在二十五年者起弑剽之张本先经始事之一与鲁隠公传同杜预之释以为误妄説也并表出之
　　嘉乐【大雅】蓼萧【小雅】缁衣【郑风】辔之柔矣【逸诗】将仲子兮【郑风】
　　孙文子之不臣非特甯喜也文子有愬于晋晋赵武宋向戍因为澶渊之会以疆戚田且以三百人戍守卫侯甘心杀之以召齐晋郑三国之君甯喜执而卫侯囚故齐郑之请欲免之晋侯享之嘉乐之赋以周天子令徳宜人民福禄足以及诸侯主盟者之意国景子子展齐郑之臣相其君以答赋也一则天子之泽蓼萧也一则缁衣之赋善善之功也叔向命晋侯拜二君之贶是矣其意晋以孙林父故执其君晋肯郁郁防此名乎故以杀戍之虐借口以明不为林父也国子逸诗之赋以寛卫望晋子展将仲子之赋以众言可畏晋侯许归卫侯者以子展之赋曰俭而壹者以其诗之有讽体也杜预之释以归美晋不及天子过矣
　　人之云亡邦国殄瘁【大雅】不僭不滥不敢怠皇命于下国封建厥福【商颂】
　　以人反间此兵家利害也声子虽用此以劝子木还伍举其实利害之急者析公雍子子灵苗贲皇皆楚亡命楚之所弃晋之所收也楚以失士懐殄瘁之忧汤以赏罚忠厚天命锡之福禄二诗之赋晋楚用兵利害之决人才去就之分不难见也于是楚人聴之请伍举而复之仍使其子逆之伍举世为楚臣二诗之讽宜矣
　　相鼠【风】
　　齐庆封以景公即位来聘于鲁通嗣君之好也饰其车以自矜耀意在以使命夸鲁故孟孙叔孙皆知恶之叔孙谓其服美不称必以恶终叔孙又与之食不敬夫衣服饮食君子以此观威仪省祸福也而皆惑之独不为后日奔亡之地哉今日相鼠之刺他日茅鸱之刺其前后不悛如此夫郑子臧奔宋而以鹬冠为夸不免维鹈之刺庆封聘鲁不免相鼠之刺二诗足以谨君子威仪之戒
　　草虫【召南】鹑之贲贲【风】黍苗【小雅】隰桑【小雅】野有蔓草【郑风】蟋蟀【唐风】桑扈【小雅】
　　五音异声而求同同则合矣天下之乐犹是也郑卫之声乐之滛也欲求其正而不滛者文武之相应君臣之相和孔子语鲁太师者用此道也赵孟于七子之赋者岂知此乎其为郑风一也七子异赋不専于郑志志异则声不同也而郑之为郑介乎晋楚二强国之间此晋赵孟以盟主强合异为同此五音之乐滛正相杂矣草虫以晋为君子子展也鹑之贲贲自言国君之滛伯有也黍苗比赵孟为召伯子西也隰桑以见君子为乐子产也野有蔓草以喜于相遇子太叔也蟋蟀以俭礼自居印段也桑扈以礼文自保公孙段也赵孟皆因以答其诗之意且郑伯享赵孟七子以诗相礼是以乐侑食也而伯有独暴其国之滛乐以娱客此赵孟知良霄之不免
　　彼其之子邦之司直【郑风】何以恤我我其收之【逸诗】晋楚以兵敌也晋为盟主赵文子得政宋向戍欲弭诸侯之兵晋既许之因以强令廹诸侯而从之齐秦之大亦从之其余小国靡然从风无疑矣于是有宋之会凡诸侯之大夫与邾滕曹之君无不至者大抵春秋有厌兵之实虽弭兵虚文且可息吾民于年嵗亦一幸也楚人衷甲入宋彼其君臣
　　肯置晋于度外乎既曰成言又曰齐言亦既信矣乃又有宋之盟乎楚人衷甲不肯履齐秦他国之地则有疑于诸侯间矣诸侯亦有不与盟者弭兵虚名果何恃为久利乎宋左师乃欲以此幸赏命之曰免死之邑以书为请子罕削而投之君子于是有二诗之赋郑风司直谓子罕也逸诗知过谓向戍也此弭兵之举起于宋向戍赵文子主其事
　　既醉【大雅】
　　诸侯弭兵息民盛徳之举也宋人之请晋人主盟之赐也虽楚人倔强亦将屈而受盟者周家忠厚之懿有征无战矣爰自文王以文徳传子孙武王继代耀徳以广文王之声初无战也楚防罢如晋涖盟报荀盈之聘以弭兵而来晋侯享之赋既醉以晋侯为太平君子如成王之持盈守成偃武修文不失周家忠厚之懿意不薄矣故叔向知诗防以能养民许之夫能养民则知政矣楚政将焉归哉
　　赋诗
　　卢蒲氏庆氏皆姜姓也卢蒲癸娶庆舍之女为同姓或人以为讥故有诗断章之赋説诗章者或三或四或卒皆有其数而所谓断章者特取其一不责其全矣春秋各以诗见意于享燕之乐者用此道也説诗者之例可以互用昭然于此虽然此卢蒲癸之厚自文饰其实非周道也传春秋云质家娶同姓唐杜刘范何韩不容辟也文家娶异姓周人娶子氏姜氏牟氏为异姓也昭公之废礼娶吴女起于卢蒲癸为张本云
　　茅鸱【逸诗】
　　君子无终食之间违仁説者曰此先饭之祭也设食先饭黍所以辩祭示不敢顷刻违仁也庆封何知焉酣淫贪乱召卢蒲癸而使其子庆舍臣之速死自取其无上之心与崔氏等且其嗜酒迷惑以饰其不仁之实其受叔孙穆子之食汜祭不共固其宜也虽以茅鸱之赋徒强聒之其志不在是客不足责而主人所以晓客者当如是乎茅鸱为逸章其亦相鼠无礼之比乎二诗前后如一意皆出庆封故并列之以为后日杀庆封张本
　　行潦【大雅】采苹采藻【召南】
　　行潦召穆公之诗采苹采藻国风之赋采苹藻酌行潦之水有齐季女尸之以供祭祀此皆诗人语也鲁襄公过郑郑伯适出故伯有迋劳鲁君不敬夫鲁郑同姓诸侯也所过地主之礼可忽乎呜呼伯有方嗜酒荒淫其死亡无日矣后二年郑杀良霄此其张本
　　式微【邶风】
　　三家之无君复何所顾忌説者谓襄公出葬楚康王乘国之无人季武子因以取卞乃使公冶问公反诬卞人之叛襄公不难于失卞而难于复入也公赐冶冕服之赏不几于赏僭乎式微之赋荣成伯之意亦微矣公冶辞邑絶口于季氏亦足以愧季氏无君之心其曰无以冕服敛者竟何益哉
　　王事靡盬不遑启处【小雅】
　　周灵王死于鲁襄公之二十八年之十二月至二十九年之五月公犹在楚会楚康王之葬天王之葬鲁曾不知葬之月日故有缺焉郑亦以城杞之役上卿不在子展使印段摄行伯有以为不可子展由是有小雅之赋其曰坚事晋楚以蕃王室其实知有晋楚而不知有王室天子弱而无威诸侯强以怙众也传书鲁陈郑许四国之君与十一国之大夫皆会楚葬四君至西门外十一国大夫皆至墓何暇问天子哉杜预言周襄卑于晋楚是矣
　　协比其邻婚姻孔云【小雅】
　　周平王之戍许母家也晋平公之城杞母家也岂有内虚其国而外治他人之国哉平王以此失王族诸侯晋宜少惩不可效尤也晋乃以盟主自恃偃然坐役诸侯岂复知有周天子哉不知其政骎骎乎六卿之分矣子太叔见卫太叔文子援小雅之赋讥其轻近族而重逺姻邻之不协是不邻也婚姻可知矣是嵗晋侯又治杞田其母以司马女叔侯取货为怒呜呼虽王者之后文献有所不足终以夷礼自陷其取地亦夷礼之一也
　　周南召南【国风】邶卫【国风】王【国风】郑【国风】齐【国风】豳【国风】秦【国风】魏【国风】唐【国风】陈【国风】郐【国风】小雅大雅颂
　　呜呼三百五篇之诗孔子删之子夏定之言则其志也经也歌则其声也乐也无以逃于一瞬目一歴耳此季札所以传圣贤之心也是时孔子在孩提之童子夏未生其曰圣贤者尧舜文武周召之心孔子子夏删序之意取诸此也美哉者七思深哉者一广哉者一至矣哉者一舞乐之美哉者三至矣哉者一周公之东者二周之旧者一陈淫不君郐小不讥后之学诗者蔑以加之矣非特以意逆志之得也至于二南始基卫之忧王之惧郑之细齐之大豳之乐秦之旧魏之可为明主俭而易行唐则犹有遗民逺有令徳陈也郐也曹也为甚微小雅为周衰大雅为文王呜呼孔子子夏之所删序圣贤之心学其备矣乎
　　文王陟降在帝左右【大雅】淑慎尔止无载尔伪【逸诗】春秋书人者微词也众词也爵则微之国则众之此法也以其人之大小缓急丽之以法者而书之宋人以天灾人防有诉于晋晋为主澶渊之会会者十一国齐鲁卫郑附以曹滕邾莒薛杞小邾人等大夫也而皆人之槩之于法人且众矣果何益于事哉君子责之以信又有二诗之赋以明信之不可已也且人之所难办者莫难于义财也晋赵武主会其力可以办此而卒无财归宋主会者之罪罪当在赵武然鲁亦不为无责不人而名之曰叔孙豹者是也其他小国自谋不暇役役大国之间何益于恤邻之义乎大雅者言文王以信上通于天以启周家忠厚之业逸诗之赋则不顺所止輗軏载伪不信而行此二诗之别然淑慎尔止不愆于仪见于诗而曰逸者岂疑乎又曰恭俭惟徳无载尔伪即见于书非诗也
　　词之辑矣民之协矣辞之绎矣民之莫矣【大雅】
　　葬鲁襄公之十二月即夏之十月也是月子产相郑伯以如晋赵文子老政多偷惰重以襄公之防不出见郑之君臣可乎哉子产举晋文公之伯以责之且以铜鞮役民一也盗贼公行二也夭疠不戒三也其国内不自忧何暇忧鲁防乎士文伯自以盟主之尊责郑之君臣者以其壊垣纳币也以士匄为失词则子产为善于词矣赵文子悔悟厚礼郑之君臣叔向于是有大雅之赋是亦直道公议民事所在非特语言得失也且晋大以欺郑小慢其君臣外责币入而内怯壊垣虽曰盟主不能终芘之于齐楚此又出三失之外者
　　谁能执热逝不以濯【大雅】
　　卫北宫文子因如楚过郑其衔命经从意在楚不责郑以使人之礼也郑待之其礼有加如聘客一也用郊劳之词二也北宫文子因觇国而知郑子产之政所以免于晋楚之争衡于郑者如执热之得濯因有大雅之赋也窃谓此诗之赋以郑之人才比热之得濯也子产知政引类得人印段子羽冯简子子太叔此北宫文子所知以归复于衞侯也是时孔子生甫十嵗论语所载则文子既童而冠得见子产故有嘉其人曰禆谌草创世叔讨论行人子羽修饰东里子产润色凡四君子也左氏又广孔子之意传之春秋良以闻见之及也然论语所书本得之于鲁史所书也并表出之杜预曰仲尼以襄公二十二年生至是年十嵗子产已代子皮知政矣
　　靡不有初鲜克有终【大雅】敬慎威仪惟民之则【大雅】威仪棣棣不可选也【风】朋友攸摄摄以威仪【大雅】不识不知顺帝之则【大雅】
　　楚夷狄也春秋进之于中国爵曰子者班之于五等诸侯鲁晋郑曹之下而许莒邾之上其亦幸于超躐矣今乃自王之僭也君子以其夷狄渐被中国诗书礼义责之北宫文子五诗之赋如责贤者之备不已过乎令尹子围无君之心见于顔色者可望而知北宫文子得其人于未然能审其吉凶祸福虽神巫之察人肝胆不过如是其曰威仪之赋者此中国诗书礼义之训既久犹幸进之以此也围自言共王长子围此其无君之芽孽也卒之缢杀其君而以疾赴于诸侯北宫文子之言验于是矣卒章文王顺帝之则文王事商纣顺天意以事恶人庶几小国之意哉
　　不僭不贼鲜不为则【大雅】
　　犯上之谓僭害民之谓贼僭贼则幽隠而无信反是则信矣澶渊之会以宋故也以子木之知政犹不免衷甲况令尹围之果于犯上虐于害良有甚于子木僭贼之尤者文子自以其仁可法则者信不信之别也其曰不为人下者晋犹欲争衡于楚也然围既以不信怙强文子老矣虽曰信可法则自此其小弱哉坎牲加书于牲上恐晋先防加书牲上其蔑晋甚矣
　　小旻【小雅】
　　七国之大夫既盟楚公子围又相与议其后以其为臣而君图簒逆之不终已兆于容止威仪之僭非特蒲宫二执戈也伯州犂为隠其恶以为假之寡君郑之公子羽以为假而不反州犂又讥子羽以子晳背诞卒之围既逆弑犂亦为围所杀何也大抵小人情伪可敬亦可畏敬者事之以礼也畏者避之以色也终不可言语讥评此乐王鲋小旻卒章之赋取喻于暴虎冯河公子羽知其为字而敬字者慈爱不犯凶人而敬畏之也其余国大夫或代忧或乐忧或招忧或无忧而忧皆知不免者此其善料士与北宫文子同
　　大明【大雅】小宛【小雅】赫赫宗周襃姒灭之【小雅】
　　呜呼犯上之逆臣未有如芈围之烈者也为楚孽子官则令尹果于犯上如此夫其享赵孟赋大明之首章不唯蔑赵孟亦以夸晋也其以文王自比者懐无君无父之心骎骎乎逆天意也赵孟赋小宛之二章其以天之所命深抑其骄大之气然亦不敢正言其非者围虎狼也不得不畏而奉之自此围得志而楚强赵孟老而晋少懦矣宾主二诗之意可见襃姒之赋似为巴姬设共王无子而宠巴姬五孽之立适以兆芈围之祸
　　瓠叶【小雅】鹊巢【召南】采蘩【召南】野有死麕【召南】常棣【小雅】昭公元年十一国大夫为会者以楚公子围娶郑之公孙段氏女也赵孟叔孙豹曹大夫以会毕过郑郑伯兼享之戒者犹曰筮日筮宾先日为戒礼毕然后致享也瓠叶者义取薄物也一献也子皮不敢乃具五献者重客也赵孟力辞私请于子产止受一献则已毕享礼然后受宴穆叔赋鹊巢以晋君有国而赵孟以鸠居也采蘩以赵孟不受五献之享而受小国之蘩以为信也子皮赋野有死麕者以喻芈围新婚印段恐其祸郑欲托芘于赵孟也赵孟以常棣答子皮之赋以晋郑兄弟可以相安以围异姓婚姻犹尨之可使无吠故穆叔子皮与曹大夫兴拜曰小国知免者以晋之足以抗楚也三诗粲然有章曰享曰宴并用宾主有礼学诗学礼者可以义起矣
　　无竞维人【周颂】
　　莒鲁附庸小国也所得分地不多鲁以其乱叔弓因取郓之田务娄瞀胡灭明二子又以大厖常仪靡奔则莒几空国也春秋书展舆奔吴不书国爵者国非其国爵非其爵至于去疾虽自齐入莒亦以国逆为文者犹曰失地诸侯故名之也展舆以小国不量力而夺羣公子秩羣公子召去疾立之展舆奔吴君子有周颂之赋以明有国而亡乎人之义
　　不侮鳏寡不畏强御【大雅】
　　右尹子干之奔晋以围之簒弑也秦伯之子鍼先奔晋以车千乘子干五乘贫富多寡以车数观之相絶矣叔向使二公子同饩者禄食之秩不害其为同后子意欲以富先子干故以臣与羇齿为愧臣者自比晋之臣羇则寓客也赵文子以为疑叔向答之以徳不以禄徳钧年同则以尊者之国以平日晋待秦楚之序其实皆狄人因以中国礼法分别之也大雅之赋以鳏寡处子干以强御处后子此一诗二意不可不辨












　　钦定四库全书
　　方舟集卷二十三　　　　宋　李石　撰
　　左氏诗如例下
　　绵之卒章【大雅】角弓【小雅】节之卒章【小雅】甘棠【召南】鲁以周公之故以诸侯之邦而用天子礼乐鲁之所有而诸侯所无者韩宣子之聘观太史所藏之书则周天子礼乐尽在鲁矣鲁之所有晋之所无则他诸侯之国亦无书矣此韩宣子之诧见也或曰楚之左史倚相能读三坟八索者今之易也五典九丘者今之书也古者入国知六经之敎何独二经哉犹今以尧舜三代之典孔子所祖述宪章者大鸣于天下何啻左史倚相楚人之读哉盖孔子之所取三絶编于易象始隠终麟于春秋者本韩之所见太史所藏周天子礼乐尽在是矣是嵗孔子甫十嵗童而读之幼学之年也韩子以二经知周公之徳者述文王重易之心行天之四时以系日系月为春秋天子礼乐备于鲁晋无此书则诸侯之邦亦无此书也昭公享韩子季武子赋绵之卒章以晋比文王以韩子比四辅也韩子以角弓答赋兄弟同姓亲亲也季武子又赋节之卒章以晋徳可以惠养万邦非特鲁之私也季武子又赋甘棠召伯所憩之木以比韩子所玩其国之木以答角弓之意大哉周天子周公之徳备于此诗则礼乐之声音也韩子初知晋政为平公如齐娶妇纳币因修聘于鲁汲汲于太史氏之观此晏子知其为君子者有以夫
　　淇澳【卫风】木瓜【卫风】
　　子夏之序淇澳曰有文章又能聴其规谏入相于周韩宣子聘鲁以其观书太史一事足以见其文矣其与鲁季孙宿酬答之赋轻重适宜今之深于诗者有不能窥其趣也淇澳之诗美卫武公之父子也是行如齐以其子须逆少姜父子偕行淇澳之赋义取诸此北宫文子盖善言诗者岂茍而已哉其子须亦晋之上大夫也木瓜卫人报齐桓公之赋其取意逺矣
　　敬慎威仪以近有徳【大雅】
　　晋之使美使也鲁之报聘亦难乎其才矣晋来而鲁往之国大小之不敌也韩宣子以知政而来叔弓以叔老之子而往无乃强弱之果不敌乎晋以宣子之旧于礼有加叔弓惴惴逊避不暇今之循墙降阶之容可观也毎毎先君后臣先国后已其曰无敢为宾又曰下臣来继旧好自审其小强弱不敌叔向大雅之赋许之以知礼近徳岂诬乎人哉呜呼春秋之乱襄昭之世晋楚齐鲁郑卫之间何其君子之多天运至此以生圣人任斯文之责其亦层众山以为太华积众流以为溟渤吾未尝不叹息于斯
　　君子如祉乱庶遄已【小雅】
　　威福者喜怒之谓也威则其怒也福则其喜也威则刀锯甲兵刑之属也福则锡赐爵禄赏之属也齐景公滥刑而晏子能感之以一言福齐国君子小雅之赋以晏子为君子也为仁人也祉者福也其喜也以其所以福喜者止齐景公之刑所谓以祉已乱者乎晏婴如晋请再以齐女继室张趯知之几于逢君之恶矣尝与叔向语而称之杜预以传防晏子不与张趯同讥者以其请继室以成晋平公之过也郑子太叔曰张趯有知犹在君子之后谓此平公在位二十六年至是三娶晋将分于六卿而不悟也悲夫是嵗鲁昭公之三年晋平公之十八年齐景公之八年
　　人而无礼胡不遄死【相鼠】
　　有礼者无礼之别礼之所始以义起也然则义者其礼之本欤州县栾豹之邑也栾氏以此邑亡范氏韩氏赵氏皆欲之有义不当得者晋侯以赐印段以印段之相郑伯可以得州之田故以防赐之三卿则各有县田义所不当得也印段郑之臣楚灵王之妻党子丰则印段之父也郑虽小国以印段之忲以楚围新立晋侯録子丰旧劳赐印段以田以其礼足以得田也以忲闻于郑而以礼如晋晋方畏其忲乃能自屈于礼不以围之势骄晋食父旧徳此受州田之曲折也相鼠之诗君子意讥三卿义不当得州田而印段之不以其忲而失礼一章之刺其严矣乎
　　吉日【小雅】
　　芈围之恶子产既知之于数年前矣始娶郑之丰氏欲以兵逆妇子产使子羽折之一也游吉聘灵王新立既归谓子产具行器子产期以数年二也至是郑伯如楚以子产相灵王赋吉日以宣王自比子产探其意具田器待事与田江南三也夫以灵王侈心始末子产皆知之以郑小国立于楚大国之间以子产而与恶人处郑亦多君子哉不然印段之忲逢围之恶郑且不免矣
　　七月之卒章【豳风】
　　春秋书昭公之三年冬雹又正月大雨雹者冬雹则周十月正月周十一月也宜雪而雹隂盛阳微以灾书雹也季武子欲求御灾之道申丰为言以藏冰之道何也冰者至隂之积以救阳疾隂阳相和则雪而不雹矣唯圣人可以感此御灾之道也七月豳诗周公作之凿冰窖之凌室祭祀百官之用取给焉夫有冰则隂气致用于阳不为灾矣隂盛阳衰则夷狄盛而中国衰之象是嵗昭公四年楚灵王主申之防率十一国之师而徐戎淮夷并在就防而执徐子又生八国之师因淮夷以伐吴夫夷狄之盛中国之衰也隂气之盛阳气之微也御雹救灾如周公之诗其可乎
　　礼义不愆何恤于人言【逸诗】
　　子产以惠爱见称于圣人着于后世虿尾之谤足以累其亲虽子寛之贤不能不疑者何也周公之典什一之赋井田之法也郑以小国介乎晋楚无嵗不兵无日不役加丘赋之数一牛三马以备车乘虽鲁之田赋履亩而税者何知于周公哉春秋乱世也无一国不富无一国不贪何独子产之尤民各有心而议其上非豪杰之士也周公之心召公不知子寛不知子产之心亦宜矣逸诗之赋礼义所存万世公议以圣人为重足矣
　　有觉徳行四国顺之【大雅】
　　大哉吾夫子之言也公赏公罚不徇其私君子以此为徳行修身之具岂特为政以顺一国人情哉虽天下之大四国之众亦将顺之而不敢有违也仲尼以下七语者吾夫子援其所闻于先达者本之周任之言又本之大雅之赋髙明博厚与天地同其大叔孙昭子一何幸哉竖牛既杀兄又囚父饿之三日而死不孝不悌则枭首宁风之棘上有余戮矣叔孙昭子之立牛之功牛又相之牛之死以昭子之请于国人不以其私以公天下赏罚此吾夫子所以大之也是嵗昭公四年孔子甫十三嵗盖春秋追述之也
　　仪式刑文王之典日靖四方【大雅】仪刑文王万邦作孚【大雅】
　　子产于襄公末年得政褚衣冠伍田畴敎子弟已获民誉仲尼曰人谓子产不仁吾不信是国人既谓其慈惠循良不特他人如叔向之诒书也自伯有公孙黒之死二族奔亡多谤几欲以刑止乱也其答叔向书曰吾以救世是矣其曰不及子孙而乃铸其言于鼎名之曰书以为郑不刋之常法此岂三代乱政作刑之意乎叔向援二诗以文王望之夫文王之刑则周公三千之属成康措而不用无一人之狱者四十余年三辟之作果此意乎不然则子产当任此谤矣
　　宗子维城毋俾城壊毋独斯畏【大雅】
　　坎用牲埋书此汉人造蛊类也寺人栁欲以是杀华合比以撼太子佐太子佐幸免而合比以此奔卫传坎牲埋书以盟书如汉人之蛊书皆诅祝也宋太子幸免卫太子不幸者宋平公汉武帝明不明之别也平公仅逐华合比武帝用此杀卫太子寺人栁江充皆起于畏他日太子之立故为此以疏间人父子也呜呼华氏之族左师向戍之言是矣逐兄而弟代之兄奔亡而弟代右师之位其不义于其族一至是耶向戍大雅维城之赋知右师之必不免矣
　　尔之敎矣民胥效矣【小雅】
　　诸侯宾客以礼相酬酢为重轻岂止语言笑貌之间为哉赠遗币帛如纻衣缟带报复可也晋楚之敌以讐为交其使命通聘自宋之盟以来未久也楚公子弃疾如晋者报韩宣子之聘也宣子之使不逆于楚晋欲以不逆复弃疾此轻重人情之常也叔向乃以是矫之者盖芈围以来楚强晋弱欲不逆客不可得也况弃疾有欲王之理乎叔向小雅之赋不欲效楚人之辟而以大国使命待弃疾曰国君者其畏之之词欤
　　普天之下莫非王土率土之滨莫非王臣【小雅】
　　楚之君臣不君不臣两失之矣筑章华之台为离宫竭民力而实罪人灵王不君之失也阑入王宫自执其阍不为有司所与乃自请诸王此芋尹无宇不臣之失也王饮酒以慢无宇芘一阍而慢令尹其失之尤者芋尹以王匿盗器与盗同坐而以纣比其君其失之尤者夫以楚夷狄也获叙进于中国僭称王号不君不臣何足深责而无宇乃以小雅之赋以周家全盛大一统之势自况何不度徳量力哉
　　彼日而食于何不臧【小雅】
　　夷狄呉楚之僭进之于人而谪之于天人不胜天久矣春秋末年呉楚之盛人不能抗之晋侯之问盖有感于此也尚何鲁卫分地之拘哉卫君诸侯也叔孙豹上卿也日者人君天子之象也如鲁卫何足以尽天变晋侯有问于小雅十月之交之诗三务之答臧不臧之政此诗人本意何有于鲁卫哉痈疽膏肓心腹洞溃一方病一方痛士文伯非所答也周之四月夏之二月周之十月夏之八月前以分地而后以政之不善乎春秋日食例三十六宜广以此意可乎哉
　　防鸰在原兄弟急难【小雅】死丧之威兄弟孔懐【小雅】晋卫兄弟同姓之国也晋受孙林父之奔又受其戚田之入晋以大国欺卫小国晋负卫曲者二尚何以为同姓兄弟哉当亲者疎其疎者可知也已是时呉楚偃然抗衡上国晋力不能支反更疎所当亲以自取削弱者职此之由也夫以卫襄公之卒人知哀其丧况同姓兄弟乎范献子因是以告韩宣子有小雅防鸰之赋其曰逺人谁敢归之意谓吴楚桀骜晋非其敌亦人情之易感也吊死归疆范韩二氏所以分有晋国者兹其渐云
　　君子是则是效【小雅】
　　左丘明之于吾夫子岂唯好恶同之其助吾夫子多矣且张本之説先经始事是嵗鲁昭公之七年距孟僖子卒之年孔子三十五嵗则昭公之二十四年矣以孟僖在郑相昭公不如仪在楚不能答郊劳既归鲁乃始讲学吾夫子是年止十五嵗志学之年而先经所始乃二十年前事此左氏之助吾夫子也曰孔丘圣人之后必为达人一也鼎铭二也援臧武仲之言以重之三也明孟懿子南宫敬叔之得师为同门生四也记吾夫子之言以明孟僖子之补过为君子五也小雅之赋乃二十年后事左氏助吾夫子之意其以此夫
　　或燕燕居息或憔悴事国【小雅】
　　左氏论日食前后二诗相戾也卫侯叔孙豹果卒鲁卫君臣同谴既得之矣燕燕居息尽瘁事国则人臣劳逸不均意指叔孙豹之为人臣始终不常自速天谴也又言日月一嵗十二月防合朔曰辰隂盛阳微则日食十二次分野当之此诗意也夫前后二诗折衷十月之交前后相戾如此学者所未晓
　　哀哉不能言匪舌是出唯躬是瘁哿矣能言巧言如流俾躬处休【小雅】
　　君子小人之分能言不能言之别也君子能言言之嘉也以安其身小人不能言言之僭也以灾其身叔向援此以称师旷为君子而有小雅之赋也石言于晋有无未辨也而乃因此以托讽于晋虒祈之筑以召非言之物师旷能言之叔向能知之其曰子野者字之以为君子者以别他人之有言纷纷于世强聒而无补于事叔向非唯知言又知诗杜预以为与今説诗者小异昔之説诗専以为谗言乱聴也哿嘉也巧言者非正言也
　　经始勿亟庶民子来【大雅】
　　文王创周之业于商之天下三分有二民去商即周去苛俗而即乐土其于灵台灵沼也刍荛之采雉之获文王未尝不与民人共此囿之乐诗人大雅之赋以歌文王灵徳之及不以地为广不以囿为夸也鲁政归三家三分公室而各有其一郎囿之筑公乎私乎叔乎季乎鲁史之公岂私之囿叔孙昭子之讥勦民且援文王之诗罪在昭公不在季氏也传释之以为书土功之时岂春秋之意乎南蒯欲以费逐季氏归其室于公必季氏囿也
　　陈锡哉周【大雅】
　　栾髙陈鲍齐之四族强弱之不侔矣栾髙怙强欲攻陈鲍谋之不宻为陈鲍所先能以弱为强者何也栾髙逐六子陈桓子皆反之分三邑益其禄也且以栾髙凡四败来奔于鲁陈鲍分有其室杀之而受其利仁者不为也桓子乃能聴晏子之言致诸公而请老于莒景公予以莒之旁邑又辞之穆姬君母也以髙唐予之然后受传叙其事而以大雅之赋比之且大雅文王创周之业也小白用之犹足以霸陈氏卒有立于齐者能施之心也昭公八年楚灭陈盖自陈哀公之死陈乱楚灭陈而县之九年复书楚防于陈又书陈灾者以明虞舜之后不予楚灭也
　　徳音孔昭视民不佻【小雅】
　　莒者鲁附庸邑也三家分有公室而取其地莒有不服者季平子倡兵柄而二子从之春秋以三人者书之不欲季氏専之以明莒为公室之附庸也左氏乃専之季氏时有毫社之祭执莒俘用之以明示得意是甘心为忍人者臧武仲小雅之赋以周公之不飨为言知鲁祀周公以天子礼乐而用人之祭自三家始也然宋用鄫子祭祀楚用蔡侯世子祭山犬豕之牲无异也鲁祀周公不应有此莒可杀不可用也悲夫
　　不自我先不自我后【小雅】
　　齐之栾高二氏同出惠公为二公子也春秋书栾施来奔而不及髙彊彊即子尾之子也庆封之亡子尾多受邑而稍致诸君以示不贪及其将死也疾于公宫辇而归君亲推其车而送之其子髙彊弗克负荷以奔于鲁呜呼髙氏自庆封以来累世之恶至髙彊尤甚非独一身之积昭子小雅之赋伤髙彊自以一身集累世之恶不自我先后者其一身负此恶名也悲夫
　　蓼萧【小雅】
　　天子之诗鲁非所予而宋非所受也以周天子之恩泽惠及四海犹零露之被草木也华定以宋元公新立衔命使鲁岂懵然于诗之専对者哉既不知所取其不答赋者亦宜也是时鲁昭公以莒人取郠之愬畏晋之罪三家亦将不免华定之意轻鲁国君臣也蓼萧之四章出于杜预之释果当时享礼之所当赋乎宋鲁异姓非宜兄宜弟如同姓之亲者华定固不免而鲁昭公君臣可免乎昭子所谓工于料人拙于谋已者
　　祈招【逸诗】
　　小人固有终身为恶自悔于一日之善有不得者以天道好还也芈围之恶极力终身仅乃得国凡十三年岂不知子干之逼助之以晋如抱火积薪求所以逭死者此子革之言所以易感也方其干谿之次爱周鼎贪郑田大城陈蔡不羮其勃勃凶焰岂易震撼一闻祈招之音废寝与食者知一死之不免天理之不容也不然虽百子革摩厉一夕何益哉是嵗昭公十三年吾夫子年甫冠顔子少孔子二十嵗方生之年也其曰克己复礼为仁者当后来追感灵王自克其不仁以成其仁因以敎顔子也不然灵王之死距顔子之问仁嵗年亦逺祈招者祭公谋父作祈父为周之司马以止穆王满之荡只宫则免死之地或曰灵王羽衣执鞭欲以车辙马迹周四海如穆王满之长年非畏死也
　　乐只君子邦家之基【小雅】
　　子皮以郑国之政授子产交手相付如父子继述也子皮死子产哭之哀国人徒善其哀知己之死后此无与为善者诚然之説也且以子产徳业之美学述之奥改作不失为惠爱剸裁不流为苛刻其曰有徳能以寛服民其次莫如猛者此子产心术也吾夫子重之又称其为惠人又称其仁以止其不仁之谤子产之所以取重圣门者谁适之自哉知有子皮则知有子产也且以小雅之赋特以平丘之防争承自日中至昏以折晋人之贪虽子太叔亦凛然夺气于其侧子产特以忧国为乐兹所以为邦家之基也其曰合诸侯者齐服于晋为盟也艺贡事争承也
　　宗周既灭靡所止戾正大夫离居莫知我肄【小雅】夷狄之患周家八百之业于以啓圣也太王避之文王成之周公膺之至于春秋始终见于书者一一可惩也曰戎曰荆楚曰赤白狄曰秦曰徐戎曰淮夷曰呉曰蛮戎曰茅戎二伯所以成霸功诸侯所以敌王忾者用此借口成熟也昭公十六年中国无霸主吴楚自相雠敌齐伐徐楚杀戎蛮蒲隧之盟齐人取甲父鼎之赂以夸示隽威兹叔孙昭子所以兴无伯之叹而有小雅之赋也幽王时骊戎灭周镐京旧地为秦奄有东迁以来伊洛被发而祭皆戎也尚何周文武之业哉其所责执政大夫以诉其劳如昭子之赋者非所恤也
　　野有蔓草【郑风】羔裘【郑风】褰裳【郑风】风雨【郑风】有女同车【郑风】萚兮【郑风】我将【周颂】
　　郑声者歌声长言之盖诗之淫风也吾夫子与顔渊言四代礼乐有及于放郑声者恶其声之淫也若乃以诗言之所谓六卿之赋虽曰郑诗其曰不以辞害意者斯其别也一别之正乌在其所谓多淫者乎窃尝以其国风二十一篇观之大率夫妇男女如溱洧之类簉杂其间至于闗乎美刺者不害其正之体也六卿之赋郑志者皆有择也野有蔓草者子皮之子子齹之赋也羔裘者子产之赋也褰裳者子太叔之赋也风雨者驷偃之赋也有女同车者子旗之赋也萚兮者子栁之赋也韩宣子以六卿赋不出郑志以为君子数世之主者一一随其所赋审订其语而答之唯子齹子产子太叔三人耳是嵗韩宣子聘郑郑伯享之既毕因六卿之饯以观其志之向背果何如也是嵗四月宣子聘郑晋侯以八月卒六子之心所以望晋殊岌岌矣宣子赋颂之我将以马将意且以天威为畏子产率五卿拜贶宾主之礼粲然可观矣
　　采菽【小雅】菁菁者莪【小雅】
　　窃谓周官三百六十诗三百五篇昔人所为礼经三百无乃通称之数乎孔子家庭之训退而学诗退而学礼与周南召南之学非特以授伯鱼亦孔子雅言讽诵之常也所谓三百者岂二经之槩乎不然孔子生晚周未有六经以前韩宣子所见于旧典礼经如易象春秋者皆周公制作如之何以辨之其或同或异也小邾穆公朝鲁昭公燕之因诗以观礼者宾主小雅二诗相为献酬自今视之皆有体要主人求所以重客客思所以报主人者何昔人能之今人不能也呜呼六经既作吾夫子以来学者有白首不能穷一经者旧典之学今废矣悲夫
　　亦有和羮既戒既平鬷假无言时靡有争【商颂】徳音不瑕【豳风】
　　嬖幸给使与奴等耳岂可使之与闻政事必不得已如左右仆臣亦必辨其和同二义正人端士之所以事君者梁丘据嬖幸之人耳晏子则齐之执政也景公遄台之田徒乐其语言软美而悦之其同者亦未必是也而况和乎二诗之赋可也非所以责梁丘据如曰鬷假大政也曰徳音不瑕王言无瑕玷若乃嬖幸奴之人语以大政宥宻则非其职况其人为奄腐寺人与闻徳音此岂人君任用美事晏子乃以是望据过矣后世分南衙北衙废立征伐进退人物至有国老门生天子者其始祸于此乎韩愈赞梁丘据或犹之可也
　　民亦劳止汔可小康惠此中国以绥四方【大雅】无纵诡随以谨无良式遏冦虐惨不畏明柔逺能迩以定我王【大雅】不竞不絿不刚不柔布政优优百禄是遒【商颂】书之九徳士徳之全也三徳而有家六徳而有邦然亦难乎其全矣所谓九者曰寛曰柔曰愿曰扰曰乱曰直曰简曰刚曰强皆士之吉徳必有以调节宣畅然后用之槩之以寛猛二者寛则济之以猛猛则济之以寛不固执以自陋为不该不偏之士此子产所以授子太叔之政也子产以刑书封洫致虿尾之谤上累其亲人不曰子皮敎之何也子皮之举子产传之以心知其为吉徳君子子产之政则子皮之政其所以取冯简子禆谌子太叔者合众徳以为全岂特三徳而有家者哉逮其告老传政于子太叔则所赋之诗寛济猛猛济寛其曰和曰平者心传之术即子产所授之术初得之于不言能言子皮则可与言子产不然子太叔以寛徳致盗岂心传之学庸有未尽乎子皮即公孙舎之子也
　　不解于位民之攸塈【大雅】
　　位者车也道者载也君子以位载道而行如车遵路不可失也一失其位如覆车臭载无以行道也然君子有不得其位者如蔡世子朱岂知所守之位可以君其蔡之民哉自周公封蔡仲蔡之为蔡可知矣楚灵王灭蔡平王之立复立蔡蔡人以失国之久褫魄于此蠢蠢矣自保不暇敢计其位位不自安敢言息民乎如世子朱有不足责矣春秋之责君子叔孙昭子之言大雅之赋足以为有位君子之戒也世子国之储君平公死朱当嗣位不以适子之位自居何以靖蔡国之民他日出奔不终兆于此矣
　　无念尔祖聿修厥徳【大雅】
　　楚人筚路篮缕以啓山林一同之地方百里也厯四贤君不以拓土役民为事谨守其国以徳为险不以城也芈围凭陵上国灭陈灭蔡城不羮之地干溪之辱谁适兆之囊瓦之政有惩于此可也欲以城郢效尤此沈尹戍大雅之赋止述四贤君为尔祖之念者可以想见四君以来欲大而反小欲强而反弱城郢非守险持久之术也呜呼夷狄入中国中国不足以敌之则必有夷狄者更出迭入以胜之吴灭巢沈尹戍又言之郢虽地强且大何能自保乎
　　缾之罄矣惟罍之耻【小雅】
　　缾小而罍大也缾以为汲罍以为洗此祭祀礼器也王室子朝之乱敬王出居诸侯当任其责主盟者之忧也春秋晚周诸侯自忧不暇何暇忧王室哉郑子太叔见范献子言之献子又与韩宣子言之欲防诸侯谋之嗟夫白大人然后救火何益于焦头烂额哉嫠之于纬也当恤不恤当忧不忧也忧固有大此者乎子太叔小雅之赋缾罍之喻其言恳切足以耸动献子之心者兹所谓美秀而文者乎是时子产既死子太叔新知郑政盖昭公之二十四年也
　　谁生厉阶至今为梗【大雅】
　　吴楚虽习水军之利皆不知兵也楚贪吴人之疆以舟师略地者恃越与巢首尾腹背缓急可如左右之蔽彼其兵之出也有轻吴之心吴人袭其后者楚人之所不知越大夫越公子以舟应之而二帅从王则公子仓与寿梦也竟不能出楚地而还者吴人袭其后反丧其所得春秋书曰吴灭巢者如受大兵之灭人国也钟离楚之附邑皆其所恃以应援者所谓二姓之帅此也杜预以巢及钟离为二姓之帅误矣吴人防糠及米前日城郢适所以致吴也沈尹戍不能救徒懐厉阶之忧不为无罪卒之十年后吴入郢者此其张本
　　新宫【逸诗】车舝【小雅】
　　礼乐征伐文武二者天子之权也权出天子犹不免十世之失自诸侯大夫陪臣其世数或五或三可知者非其出而出之孔子之所亲见春秋之书所谓礼乐征伐者权出于天消息盈虚之理也诗者礼乐之音生于人心者晚周之世士大夫心术日急一日有不足録者鲁叔孙婼之聘宋也为季孙逆妇以卿出境已为非礼安能怪桐门右师之贱其族人为非礼乎宋公享昭子以新宫之诗犹曰新室许以女适季孙叔孙赋车舝以媚宋妇也宾主对泣俎豆间乐祁者桐门右师之诸父行也因佐宾主礼而知其丧心必死卒如其言
　　人之云亡心之忧矣【小雅】
　　卿为君逆妇而乃用于大夫之家尚何有于君臣之际哉春秋书叔孙婼如宋而不曰聘者以逆妇示贬也且其于人伦有甚悖理者季孙公若季平子之诸父行也乃从昭子行以聘于宋是为犹子娶妇也公若之姊为小邾夫人生宋元夫人公若从行者以其甥之为宋妻其意在败其犹子之婚曰勿与之説者几以国事谋之妇人也政在季氏四世昭公朝夕自保不暇公若之败婚何益于昭公中外之计适所以速鲁祸也乐祁大雅之赋盖伤昭公摇摇将出以臣逐君犹为国有人乎是年公孙于齐以明公之出不复入若逊位然也
　　惟此文王小心翼翼昭事上帝聿懐多福厥徳不回以受方国【大雅】我无所监夏后及商用乱之故民卒流亡【逸诗】
　　五星纬天而行其变者彗也其所变之度分野之国当之不必専主一纬之变见不见昏明为候也曰彗曰孛曰搀抢曰蚩尤旗曰天狗皆纬星之变也谴谪示人大者亡国小者覆军杀将故人君畏之然春秋书彗亦少矣天子弱诸侯强彗不为周出而为诸侯诸侯以凶徳相济分野十二国所次一纬之变鸡犬相闻齐变而鲁不书者亦理之当然也齐则彗矣齐侯禳之何预于鲁杜预乃以见不见为释妄矣晏子答齐侯二诗之赋盖明文王基周以徳格天而防其福夏商末年不能修徳格天而失其民亦周之所监乃天下之大也天子畏天之戒岂一齐一鲁所能拘之哉晏子言齐当以彗为畏不以彗为患二诗所以勉之也
　　虽无徳与女式歌且舞【小雅】
　　春秋二百四十二年天子诸侯大夫世凡三变矣天子东迁一变也诸侯更霸二变也大夫分国三变也岂唯世数之不免要亦天道消息盈虚之数也春秋末年盟防皆大夫専之齐晋楚卫皆有变所变之国无国不为大夫也齐景公路寝之叹景公得之目睫而为后日心腹之虑岂暇计其子孙齐为陈氏景公之忧然以齐大夫视他国大夫一律也景公徳不足以芘一国之民而陈氏豆区釜钟公私异用取予异数恃其劝分小数以是为徳未足多也陈氏用之以移齐民晏子小雅之赋无徳与女者义有取此乎至于四民不易业以礼严君臣之分景公自以为不能者虽然晏子不能容吾夫子于国何区区礼之足云呜呼其君千驷之马无徳而称也其臣圣门三尺之童羞道之其曰礼者君臣徒相防也
　　民之多辟无自立辟【大雅】
　　晋三卿之家横矣祁奚之善叔向之直乃不能芘其子孙乎祁盈杀祁胜以其淫也家政何预国事杨食我叔向之子盈之党也荀跞受胜赂反陷之于晋顷公顷公懵然受其诉者以三卿利十县之地而欲吞噬之如此虽公室有不免矣司马叔游大雅之赋以世乱为忧卒杀胜以快主心者度知不免一死于三卿之手共利在十县之地非以専杀也是嵗鲁昭公二十八年公在干侯
　　唯此文王帝度其心莫其徳音其徳克明克明克类克长克君王此大邦克顺克比比于文王其徳靡悔既受帝祉施于孙子【大雅】
　　文王周始基之王也三分天下有二犹事商受以福其后之子孙至于平王东迁赖诸侯之伯功以扶持衰绪日已逺矣晋政之在大夫计所得分地比之文王孰多其所积累比之文王孰得披两族十县以自利此魏献子代韩宣子之政也挟公室之势封殖亲党以厚其藩墙者凡七大夫乃以举亲贤借口成鱄以文王之徳比之大雅之赋得无以是托讽乎
　　永言配命自求多福【大雅】
　　春秋立法权赏罚也唯其公而已魏献子分祁氏羊舌氏十县以自利私也其举七大夫公也贾辛司马乌又以纳敬王之功魏献子举之仲尼闻贾辛得举援大雅之赋以为一忠足以与国匹休垂名无穷是嵗鲁昭公二十八年孔子已四十九嵗矣其赋大雅以明贾辛之忠者岂徒然哉
　　敬天之怒无敢戏豫敬天之渝无敢驰驱【大雅】
　　魏献子不臣之心幸祸于周以挟晋室行南面之礼驯致有国其子宣子其孙文侯其渐于此也敬王出居以子朝之乱至徙洛阳避之东迁至是凡三徙都镐京以来周不为周矣其曰戍周城成周不过合诸侯大夫为盟防以行天子威令如是而已而乃据所非据不唯上欺公室彼知有王室乎南面之位不臣之心以为幸此祸防可揜而取也卫彪徯则知之大雅之赋以天戒为言知其一而未知其二也其一者犹若假之其二者不臣之心必然之理也戏豫驰驱岂特慢君令渎天威而已哉是嵗昭公之三十二年孔子已五十三嵗韩赵魏并范氏中行氏知氏乃在孔子既卒敬王之后元王之立魏已立国遂并晋为文侯孔子弟子子夏犹及为文侯师南面之僭履霜之渐可不惩乎
　　高岸为谷深谷为陵【小雅】
　　春秋严一王之法以大一统也是可二乎一王以下曰公曰诸侯曰卿皆曰王臣诸臣各以官为二可也谓之曰王则春秋大一统之法曰王正月者以天统三辰以一气统四时无有二也晚周法壊王之有二吴楚之僭春秋抑之曰人曰子不以王书者法在故也赵简子问史墨意以三家逐君自况其无君之心史墨淫巫也以鲁况晋援小雅之赋以媚赵简子后世乱臣贼子接迹无国无之谁适启之陵谷迁变天地灾异非以王之有二数之当然也史墨之巫三卿分晋之兆也悲夫
　　柔亦不茹刚亦不吐不侮鳏寡不畏强御【大雅】
　　吴入郢之祸烈矣然楚王之奔幸以身免者得士之力也吾得五人焉司马戍败呉师三战皆伤竟死之忠也季芈楚王之妹钟建负之以从王于郧盗攻王于寝王孙由于以背代王受戈义也郧公辛之弟懐以楚平王杀其父蔓成然而欲雠之其兄辛止之反欲杀其弟仁也鬭辛兄弟以王奔随吴人追之间之以随呉欲复楚累世之怨势将不免王之兄子期貌似昭王请代于随人卒芘楚王而以好词答吴吴人义之乃退孝悌也呜呼楚几亡国而不絶者孰谓夷狄而无士乎大雅仲山甫之赋鬭辛以敎诏其弟于此诗可无愧矣
　　无衣【秦风】
　　楚之伍员申包胥二臣相友善也于君亲之义惟忠惟孝春秋之法所当褒之也伍员自楚奔呉敎吴兵法因吴兵以复父奢之雠鞭平王之墓此其孝也申包胥初与子胥期曰尔复之我必能兴之致秦兵以全楚于草莽播越之余此其忠也或问二人忠孝孰先曰子胥先吴用子胥之法与楚抗衡上国如创业之臣也吴入郢楚王仅免死赖秦兵以兴楚国楚之忠臣羽翼者众或推或挽非特包胥一人如中兴之臣也无衣之赋秦人以答包胥之忠或曰为包胥出师而作则与序诗者意小异秦康公在鲁文公十年立无衣之赋则秦哀公也卒葬在鲁定公九年
　　静女之三章【邶风】竿旄【风】蔽芾甘棠勿翦勿伐召伯所茇【召风】
　　寛猛相济二者为政之徳也寛则济之以猛猛则济之以寛二者未有偏任而为政者郑政自子皮授子产子产授子太叔子太叔授驷歂凡四传政柄矣子皮于子产得之于忘言子产躬行之始铸刑书不免虿尾之谤上累其亲吾夫子命之曰仁命之曰惠所以救其猛政之谤而约之以寛也其终也子产明言之以授子太叔曰有徳则一之于寛次则以猛子太叔不能用其寛又失其所谓猛以致多盗逮于驷歂之嗣政也几欲以猛惩太叔之政故有取于邓析竹刑者刻之竹简书不知郑所铸之刑有不足欤世轻世重之制又当如何窃意驷歂之政亦杀人之政也杀人而攘其善盗其法君子援三诗之赋凡以明其猛政之偏也静女之彤管三章不以女淫壊史书之法也竿旄取其忠之可以告人也甘棠取召伯之决讼也呜呼驷歂之忍人如此滥于用刑何益于郑削弱之政乎杜预释之以不受君命而私造刑书不知果何所据
　　人而无礼胡不遄死【风】
　　晋齐争卫卫之不幸也赵鞅围卫晋以齐故也兵之曲直可知矣卫人自作弗靖而犹求之其伐邯郸午是也午晋大夫也助晋为宜卫一朝而受二敌涉佗犹挟前日捘卫侯之勇门焉师乃退既而执涉佗以求成于卫者以捘卫侯手卫得以借口叛晋遂杀涉佗成何奔燕君子有风之赋不过讥涉佗以无礼自速其死也呜呼晋不能抗齐又不能芘卫又归罪其国之二大夫晋之无政甚矣犹谓国有人乎
　　扬水卒章之四言【唐风】
　　纵横之言所谓鬼谷术者盛于战国芽蘖于此驷赤之取郈地是也始侯犯以郈地叛叔孙也徒以不从叔孙之谋杀公若公若死侯犯以郈地致齐师者驷赤之谋也且叔孙之言曰郈地社稷之患乃援扬水卒章四言为赋四言者我闻有命不敢以告人心知侯犯之谋而宻以图之可也其反覆捭阖非唯侯犯堕其计中齐人亦为之出兵以逆侯犯卒之郈地入鲁侯犯奔齐此不几于战国纵横之言乎其所赋唐诗忧深思逺真唐之遗风欤
　　爰始爰谋爰契我【大雅】
　　卫之父子吾夫子有所不为者父子不正则君臣之分不明其他可知吾夫子言之曰正名者兹其是也灵公有子而逐之欲立郢也郢不应夫人欲立亡人之子辄已不知有蒯聩赵简子乃欲以兵纳之戚之战曰世子云者以子未忍絶之于父也赵简子以一卫世子之入戚也一朝而受三敌郑也范也知也外则立卫君内则并二卿又与郑为战兵名之不立尚何卜之问乐丁援大雅之赋且曰谋协以故兆询者取人谋之同也乃受三敌并二卿背腹为患其取胜者幸也且其誓师之词简子则以范氏中行氏借口蒯聩则生名晋郑二君以三祖为祷此岂三王诰誓之语乎车下之投与车下之踣不以一死茍免为幸乃振振然以胜为矜其鄙也夫
　　不懈于位民之攸塈【大雅】不僭不滥不敢怠皇命以多福【商颂】
　　嬖大夫者君侧之佞幸人也一以将顺柔媚逢君之恶所谓以水济水谁能食之如梁丘据者于吾夫子有助焉齐人夹谷之防孔子诛齐优其为礼甚严齐要鲁车三百乘孔子欲归其所侵田以待命齐人之词既屈犹欲以礼享孔子孔子因梁丘据以达意齐侯乃不果享据之为嬖庸有益于君不専于佞幸也今驷秦之在郑为嬖大夫以佞幸而得车服前日戚之战郑以败绩书而嬖大夫以富侈闻以致杀身必有以稔成国恶而不知耻者郑人恶之子思二诗之赋岂无意哉是时郑方惩败衄之余又有晋宋之忧而嬖人乃以侈富自媚二诗所以惩之也








　　钦定四库全书
　　方舟集卷二十四　　　　　宋　李石　撰左氏君子例
　　君子者当世君子之论左丘明取之或孔子也然有孔子又有君子君子者似出左氏品藻似例非例凡七十三作君子例
　　頴考叔君子曰頴考叔纯孝也
　　周郑交恶君子曰信不由中质无益也
　　宋殇公即位君子曰宋宣公可谓知人矣
　　卫杀石厚君子曰石碏纯臣也恶州吁而厚与焉郑二公子败燕师君子曰不备不虞不可以师
　　陈桓公失郑君子曰善不可失恶不可长其陈桓公之谓乎长恶不悛
　　郑取郜防以归鲁君子曰郑庄公扵是乎可谓正矣不贪其土
　　郑庄公舍许君子谓郑庄公扵是乎有礼许服而舍之无累后人
　　郑庄公诅射頴考叔君子谓庄公失政刑矣邪而诅之何益
　　郑息有违言息伐郑君子是以知息之将亡犯五不韪
　　右隐公十一年凡十例
　　祝聃射王郑伯曰君子不欲多上人况敢陵天子乎社稷无陨多矣
　　郑太叔忽辞齐婚君子曰善自为谋
　　鲁平宋郑宋辞平而盟君子曰茍信不继盟无益也屡盟无信
　　郑以髙渠弥为卿弑昭公君子曰郑昭公知所恶矣公子达曰高伯复恶已甚
　　右桓公十八年凡四例
　　卫侯朔入放公子黔牟跪乃即位君子以二公子之立黔牟为不度矣
　　鲁伐郕降齐师还君子是以善鲁庄公
　　楚以息妫故伐蔡君子曰商书所谓恶之易也如火之燎于原其如蔡哀侯乎
　　郑伯自栎入刖强鉏君子谓强鉏不能卫其足
　　鬻拳以兵谏楚子自刖为阍君子曰鬻拳可谓爱君矣自纳于刑
　　齐桓公就家饮陈敬仲酒卜昼不卜夜君子曰酒以成礼不继以淫弗纳于淫义与仁也
　　右庄公三十二年凡六例
　　右闵公二年【阙】
　　里克杀公子卓荀息死之君子曰诗所谓斯言之玷荀息有焉
　　随叛楚楚伐随取成而还君子曰随之见伐不量力也楚子过郑文夫人芊氏姜氏劳之楚示之俘馘君子曰非礼也戎事不迩女器
　　郑子臧鹬冠奔宋郑使盗杀之君子曰服之不衷身之灾也不称也夫
　　王子虎盟诸侯于王庭君子谓是盟也信谓晋于是役也能以徳攻【攻楚也】
　　晋杀颠颉祁瞒舟之侨君子谓文公能用刑三罪而民服
　　右僖公三十三年凡六例
　　彭衙之战狼瞫驰秦师死焉君子谓狼瞫于是乎君子怒不作乱可谓君子
　　鲁大事太庙跻僖公君子以为失礼逆祀也皇皇后稷君子曰礼谓其后稷亲而先帝也问我诸姑君子曰礼谓其姊亲而先姑也
　　秦伯伐晋济河焚舟封殽尸君子是以知秦穆公之为君举人之周也
　　鲁逆妇姜卿不行君子是以知出姜不允于鲁贵聘贱逆
　　楚灭江秦伯降服出次君子曰惟彼二国其政不获惟此四国爰究爰度秦穆之谓矣
　　秦伯任好卒以三良殉君子曰秦穆之不为盟主宜哉邾文公卜迁于绎利民不利主以卒君子曰知命
　　右文公十八年凡七例
　　宋华元杀羊食士不及羊斟以败君子谓羊斟非人也以私怨败国
　　邲之战郑石制入楚师欲分郑而立鱼臣郑杀之君子曰史佚谓毋怙乱谓是类也
　　晋宋卫曹四大夫盟清丘宋非其君之意君子曰清丘之盟唯宋可免焉
　　右宣公十八年凡三例
　　宋文公卒厚葬用殉君子谓华元乐举于是乎不臣生则纵其惑死又益其侈
　　蜀之盟蔡侯许男乗楚车为失位君子曰位其不可不慎也乎蔡许失位不列于诸侯
　　蜀之盟晋辟楚畏其众君子曰众之不可以已也大夫为政犹以众克况明君善用其众乎
　　晋侵沈获沈子揖从知范韩也君子曰从善如流呉伐郯以夷狄入伐季文子曰吾亡无日矣君子曰知惧
　　侨如叔孙也不书姓妇姜书姓舍族尊夫人也君子曰春秋之称防而显志而晦婉而成章尽而不汚惩恶而劝善非圣人谁能修之
　　右成公十八年凡六例
　　穆姜为榇舆颂琴季文子取以葬君子曰非礼也亏姑成妇为逆
　　楚子重伐吴呉人要击取驾获邓廖君子谓子重所获不如所亡【组甲三百免者八十被练三千免者三百】
　　祁奚请老晋侯问嗣君子谓祁奚能举善建一官而三物成
　　定姒襄公母也贱而无榇匠庆畧季孙蒲圃之槚季孙不能禁君子曰志所谓多行无礼必自及
　　楚共王以陈叛而自杀其大夫公子壬夫君子谓楚共王于是为不刑不明扵法教也
　　季文子卒无衣帛之妾君子是以知其忠于公室范宣子来聘告用师于郑季武子赋彤弓宣子曰敢不承命君子以为知礼
　　新军无帅晋侯以卒乘官属从下军君子曰范宣子让栾黡为汰弗敢违也
　　吴乘楚防伐之养由基设三伏诱之败呉师君子以吴为不吊
　　吴立太子札愿附曹子臧以无失节君子曰能守节君义嗣也
　　楚公子午为令尹用公子槖师等八人以靖国人君子谓楚于是能官人官人国之急也
　　郑公孙黑肱将卒归邑于公曰二三子生于乱世贵而能贫不在富也君子曰善哉
　　郑伯归自晋使子西聘晋辞曰寡君惧不免于戾使夏谢不敏君子曰善事大国
　　晋执卫侯卫以女女晋乃释之君子是以知平公之失政也宋左师以弭兵请赏子罕削而投之君子曰邦之司直乐善之谓乎
　　澶渊之防谋归宋财失信君子曰信其可不慎乎卿不书不信也
　　襄公薨子野毁而卒立公子禂生十九年矣犹有童心君子是以知其不能终也
　　右襄公三十一年凡十七例
　　莒展舆立夺羣公子秩去疾入而展舆奔吴君子曰莒展不立弃人也夫
　　齐景公问市货贵贱景公繁于刑有鬻踊者故对曰踊贵屦贱君子曰晏子一言齐侯省刑
　　郑伯如晋公孙段相礼敬而不违受赐命之策君子曰礼人之急也伯石汰不失礼犹荷其禄
　　印段以父子丰受州田之赐初栾氏亡三卿皆欲之及文子为政其子欲取勿许君子曰弗知实难
　　楚子合诸侯于申用召陵之礼问礼于宋郑左师献合诸侯礼六子产献伯子男防公之礼六君子谓左师善守先代子产善相小国
　　昭公如晋晋以为知礼女叔齐曰是仪也不可谓礼君子谓叔侯于是乎知礼
　　郑葬简公弗毁游氏庙日中而塴君子谓子产知礼许悼公饮世子止之药以卒君子曰尽力以事君舍药物可也
　　邾黒肱以滥来奔重地故名君子曰名之不可不慎也
　　右昭公三十二年凡九例
　　郑驷歂杀邓析而用其竹刑君子谓子然扵是不忠茍可以加于国家弃其邪可也
　　晋人讨卫之叛由涉佗杀之君子曰此之谓弃礼必不钧为遄死
　　右定公十五年凡二例
　　巴伐楚子国卜之曰如志卜师王曰如志何卜遂败巴师封子国于析君子曰惠王知志志曰圣人不烦卜筮
　　右哀公十八年凡一例
　　左氏圣语例
　　左丘明于传春秋也以吾夫子一言遂以好恶同于圣人凡传所谓君子者或谓其尊所闻于吾夫子也而又有仲尼孔子并称或追述所闻亲见其事然后为好恶乎其曰吾夫子与君子如二例以杜预所释三事起于践土皆曰违凡变例以起大义危疑之理示后学以褒贬大法圣人作经之意凡三十二条附之君子如例
　　晋文公重耳召王以诸侯见且使王狩仲尼曰以臣召君不可以训书曰天王狩于河阳言非其地且明徳也赵穿攻晋灵公于桃园宣子未出山而复杜预曰穿赵盾之从父昆弟子也太史书曰赵盾弑其君以示于朝孔子曰董狐古之良史也书法不隐赵宣子古之良大夫也为法受恶惜也越境乃免【宣子使赵穿逆文公子黑臀而立之】新筑人仲叔于奚救孙桓子得免卫人赏之辞邑请曲县繁缨以朝仲尼曰惜也不如多与之邑唯器与名不可以假人君之所司也名以出信信以守器器以藏礼礼以行义义以生利利以平民政之大节也若以假人与人政也政亡则国家从之弗可止也已
　　晋伐偪阳秦堇父辇重如役郰人纥抉门以出门者杜预曰堇父孟献子家臣纥郰邑大夫仲尼父二父以力相尚堇父生秦丕兹事仲尼
　　齐侯问臧纥欲伐晋而与之田臧孙激怒不受仲尼曰知之难也有臧武仲之智而不容扵鲁国抑有由也作不顺而施不恕也夏书曰念兹在兹顺事恕施也宋向戍谋弭诸侯之兵享赵文子叔向为介司马置折俎为礼仲尼使举是礼也以为多文辞
　　郑然明以学校谤国政欲毁之子产曰是吾师也若之何毁之仲尼闻是语也曰以是观之人谓子产不仁吾不信也【杜预曰仲尼以二十二年生扵是始十歳长而后闻之】
　　叔孙牛囚父以死杀仲孙昭子即位不以为劳牛奔齐孟仲之子杀之仲尼曰叔孙昭子之不劳不可能也周任有言曰为政者不赏私劳不罚私怨
　　周穆王欲周行天下祭公谋父作祈招之诗子革为楚灵王诵之王不能自克以有干谿之辱仲尼曰古也有志克己复礼仁也信善哉楚灵王若能如是岂其辱于干谿
　　晋雍子与邢侯争鄐田叔鱼摄理雍子纳其女邢侯杀叔鱼与雍子扵朝宣子问其罪扵叔向叔向曰昏墨贼杀臯陶之刑也乃施邢侯而尸雍子与叔鱼于市仲尼曰叔向古之遗直也治国制刑不隐于亲三数叔鱼之恶不为末减曰义也夫可谓直矣平丘之防数其贿也以寛卫国晋不为暴归鲁季孙称其诈也以寛鲁国晋不为虐邢侯之狱言其贪也以正刑书晋不为颇三言而除三恶加三利杀亲益荣犹义也夫
　　郯子来朝昭子问曰少皥以鸟名官何故郯子曰吾祖也黄帝以云炎帝以火共工以水太皥以龙少皥以鳯鸟颛顼为民师而命以民事则不能故也仲尼闻之见于郯子而学之既而告人曰吾闻之天子失官学在四夷犹信
　　卫公孟絷狎齐豹作乱齐氏用戈击公孟宗鲁以背蔽之皆杀之琴张【名开字子牢】将往吊之仲尼曰齐豹之盗而孟絷之贼女何吊焉君子不食奸不受乱不为利疚于回不以回待人不盖不义不犯非礼
　　齐侯田于沛招虞人以弓不进曰虞人不见皮冠故不敢进仲尼曰守道不如守官君子韪之
　　郑子产谓子太叔曰我死子必为政有徳能以寛服民其次莫如猛太叔不忍猛而寛故多盗仲尼曰善哉政寛则民慢慢则纠之以猛猛则民残残则施之以寛寛以济猛猛以济寛政是以和诗曰民亦劳止汔可小康惠此中国以绥四方施之以寛也母縦诡随以谨无良式遏冦虐惨不畏明纠之以猛也柔逺能迩以定我王平之以和也又曰不竞不絿不刚不柔布政优优百禄是遒和之至也
　　子产卒仲尼闻之出涕曰古之遗爱也
　　韩宣子卒魏献子为政分祁氏田为七县羊舌氏为三县凡十大夫仲尼闻魏子之举也以为义曰近不失亲逺不失举可谓义矣又闻其命贾辛也以为忠诗曰永言配命自求多福忠也魏子之举也义其命也忠其长有后于晋国乎
　　晋赵鞅荀寅取陆浑地赋晋国一鼓鐡以铸刑鼎着范宣子所为刑书仲尼曰晋其亡乎失其度矣夫晋国将守唐叔之所受法度以经纬其民卿大夫以序守之民是以能尊其贵贵是以能守其业贵贱不愆所谓度也文公是以作执秩之官为被庐之法以为盟主今弃是度也而为刑鼎民在鼎矣何以尊贵贵何业之守贵贱无序何以为国且夫宣子之刑夷之搜也晋国之乱制也若之何以为法
　　鲁阳虎自齐载葱灵车寝扵其中而逃自宋适晋赵氏仲尼曰赵氏其世有乱乎
　　夹谷之防犂弥言扵齐侯曰孔丘知礼而无勇若使莱人以兵劫鲁侯必得志焉齐侯从之孔丘以公退曰士兵之两君合好而裔夷之俘以兵乱之非齐君所以命诸侯也裔不谋夏夷不乱华俘不干盟兵不偪好于神为不祥于徳为愆义于人为失礼君必不然齐侯闻之遽辟之
　　齐人加载书曰齐师出境而不以甲车三百乗从我者有如此盟孔丘使兹无还揖对曰而不反我汶阳之田吾以共命者亦如之齐人来归郓讙隂之田
　　齐侯将享公孔丘谓梁丘据曰齐鲁之故吾子何不闻焉事既成矣而又享之是勤执事也且牺象不出门嘉乐不野合享而既具是弃礼也若其不具用秕稗也用秕稗君辱弃礼名恶子盍圗之夫享所以昭徳也不昭不如其已也乃不果享
　　仲由为季氏宰将堕三都叔孙氏堕郈季氏将堕费公山不狃叔孙辄帅费人以袭鲁公与三子入于季氏费人弗克入及公侧仲尼命申句须下伐二子奔齐遂堕费杜预云仲尼时为司寇定公十二年叔孙州仇帅师堕郈季孙斯仲孙何忌帅师堕费书帅师者言用众也不言伐而言堕者毁其险固也
　　定公十五年春邾隐公来朝邾子执玉高其容仰公受玉卑其容俯子贡曰以礼观之二君者皆将有死亡焉君为主其先亡乎公薨仲尼曰赐不幸言而中是使赐多言者也
　　鲁司铎宫火逾公宫桓僖灾孔子在陈闻火曰其桓僖乎杜预曰亲尽而庙不毁也
　　楚子将救陈卜战不吉卜退不吉王曰然则死也不移疾于令尹司马卜河为祟又不祭孔子曰楚昭王知大道矣其不失国也宜哉夏书曰惟彼陶唐帅彼天常有此冀方今失其行乱其纪纲乃灭而亡又曰允出兹在兹由已率常可矣
　　郊之战孟武伯帅右师冉求帅左师管周父御樊迟为右左师入齐师右师奔孟之侧殿公为昭公子也与其嬖童汪锜乗皆死皆殡孔子曰能执干戈以卫社稷可无殇也冉有用矛于齐师故能入其军孔子曰义也孔文子之将攻太叔也访诸仲尼曰胡簋之事则尝学之矣甲兵之事未之闻也退命驾而行曰鸟则择木木岂能择鸟文子遽止之曰圉岂敢度其私访卫国之难也将止鲁人以币召之乃归初卫太叔疾出奔宋其妻宋子朝之女孔文子使疾出其妻而妻之后疾嬖其初妻之娣文子怒欲攻之仲尼止之疾出臣向魋【欲害孔子者】季孙欲以田赋改法重赋也使冉有访诸仲尼仲尼曰丘不识也三发卒曰子为国老待子而行若之何子之不言也仲尼不对而私于冉有曰君子之行也度扵礼施取其厚事举其中敛从其薄如是则以丘亦足矣若不度于礼而贪冐无厌则虽以田赋将又不足且子季孙若欲行而法则周公之典在若欲茍而行又何访焉弗听十二年春用田赋
　　冬十二月螽季孙问诸仲尼仲尼曰丘闻之火伏而后势者毕今火犹西流司厯过也【九月厯官失一闰】
　　哀公十四年春西狩于大野叔孙氏之车子鉏商【车子防者鉏鬲名】获麟以为不祥以赐虞人仲尼观之曰麟也然后取之
　　蒯聩入卫侯輙来奔石乞孟黡以戈击子路结缨而死孔子闻卫乱【浑良夫通孔文子妻伯姬所致也】曰柴也其来由也死矣孔悝立庄公
　　十六年夏四月己丑孔丘卒公诔之曰旻天不吊不憗遗一老俾屏余一人以在位茕茕余在疚呜呼哀哉尼父无自律子贡曰君其不没于鲁乎夫子之言曰礼失则昏名失则愆失志为昏失所为愆生不能用死而诔之非礼也称一人非名也君两失之杜预曰仲尼既告老去位犹书卒者鲁之君臣宗其圣徳殊而异之鲁襄公二十二年生至今七十三也四月十八日乙丑无己丑己丑五月十二日日月必有误也公羊糓梁终获麟之一句弟子欲记圣人之卒以续夫子之经故经终于此二十二年庚戌则七十三二十三年辛亥则七十二两説小异也
　　诗补遗
　　繇词
　　专之渝攘公之羭一薰一莸十年尚犹有臭【骊姬为夫人事在僖四年】
　　赋
　　狐裘尨茸一国三公吾谁适从【士蒍作诗也筑蒲屈事僖五年】
　　童謡
　　丙之晨龙尾伏辰均服振振取虢之旂鹑之贲贲天策焞焞火中成军虢公其奔【晋伐虢事僖五年】
　　筮词
　　千乘三去三去之余获其雄狐【秦伐晋僖十五年】
　　繇词【归妹】
　　士刲羊亦无衁也女承筐亦无贶也西邻责言不可偿也归妹之言犹无相也震之离亦离之震为雷为火为嬴败姬车说其辐火焚其旗不利行师败于宗丘归妹睽孤寇张之弧侄其从姑六年其逋逃归其国而弃其家明年其死扵高梁之虚【惠公死之明年重耳入僖十五年】
　　器铭【礼至灭邢之器】
　　余掖杀国子莫余敢止【杀国子僖二十五年】
　　舆入诵【占民言】
　　原田每每舍其旧而新是谋【晋侯城濮之战僖二十八年】
　　古人有言【郑执讯词】
　　畏首畏尾身其余几又曰鹿死不择音【文十七年】
　　城者讴
　　睅其目皤其腹弃甲而复于思于思【多须也】弃甲复来【宣二年】
　　骖乘答
　　牛则有皮犀兕尚多弃甲则那【宣二年】
　　役人再讴
　　从其有皮丹漆若何【宣二年】
　　谬语【楚伐萧军中不敢正言】
　　有麦麴乎曰无有山鞠穷乎曰无河鱼腹疾奈何叔展言曰目于眢井而拯之若为茅绖哭井则已【宣十二年】
　　筮词【晋欲伐楚卦遇复卜者词也】
　　南国蹙射其元王中厥目【成十六年】
　　梦歌【声伯梦涉洹泪下化为珠玉盈懐三年言梦而卒】
　　济洹之水赠我以琼瑰归乎归乎琼瑰盈吾懐乎【成十七年】
　　虞人之箴【周太史辛甲命百官为箴辛甲武王太史也】
　　芒芒禹迹画为九州经启九道民有寝庙兽有茂草各有攸处徳用不扰在帝夷羿冒于原兽忘其国恤而思其麀牡武不可重用不恢于夏家兽臣司原敢告仆夫【襄四年】
　　国人诵【臧纥救鄫败于狐骀此逆防者之诵也】
　　臧之狐裘败我于狐骀我君小子朱儒是使朱儒朱儒使我败于邾【襄四年】
　　繇词【孙文子卜词】
　　兆如山陵有夫出征而防其雄【襄十年】
　　筑者讴【宋皇国父为平公筑台子罕请俟农功毕勿许】
　　泽门之晳实兴我役邑中之黔实慰我心【襄十七年】
　　舆人诵【子产从政一年】
　　取我衣冠而褚之【畜也】取我田畴而伍之孰杀子产吾其与之【襄三十年】
　　又诵【子产从政及三年】
　　我有子弟子产诲之我有田畴子产殖之子产而死谁其嗣之【襄三十年】
　　谗鼎铭【叔向语晏子】
　　昧旦丕显从世犹怠况日不悛其能久乎【昭三年】
　　鼎铭【正考父庙之鼎】
　　一命而偻再命而伛三命而俯循墙而走亦莫余敢侮饘于是鬻于是以糊余口【昭七年孔子生已十八年】
　　投壶【晋穆子词穆子荀呉也】
　　有酒如淮有肉如坻寡君中此为诸侯师【昭十二年】
　　齐侯举矢答词
　　有酒如渑有肉如陵寡人中此与君代兴【齐君有弱晋君之意昭十二年】
　　乡人叹【南蒯以费叛】
　　恤恤乎湫乎攸乎深思而浅谋迩身而逺志家臣而君圗有人矣哉【昭十二年】
　　乡人歌【南蒯饮乡人酒】
　　我有圃生之杞乎从我者子乎去我者鄙乎倍其邻者耻乎已乎已乎非吾党之士乎【昭十二年】
　　童謡【鸜鹆鲁大夫师已闻之文武之世】
　　鸜之鹆之公出辱之鸜鹆之羽公在外野往馈之马鸜鹆跦跦公在干侯征褰与襦鸜鹆之巢逺哉遥遥禂父防劳宋父以骄鸜鹆鸜鹆往歌来哭【昭二十五年】
　　野人歌【宋人歌卫夫人南子也】
　　既定尔娄猪曷归吾艾豭【定十四年】
　　莱人歌【齐景公老而无子欲立嬖人子茶寘羣公子于莱】
　　景公死乎不与埋三军之事乎不与谋师乎师乎何党之乎【景公既葬称谥而歌哀五年】
　　三占词【赵鞅卜救郑遇水适火】
　　史曰是谓沈阳可以兴兵利以伐姜不利子商伐齐则可敌宋不吉
　　史墨曰盈水名也子水位也名位敌不可干也炎帝为火师姜姓其后也水胜火伐姜则可
　　史赵曰是谓如川之满不可防也郑方有罪不可救也救郑则不吉不知其他【哀九年】
　　筮词【阳虎筮泰之需】
　　宋方吉不可与也防子启帝乙之元子也宋郑甥舅也祉禄也若帝乙之元子归妹而有吉禄我安得吉焉乃止【哀九年】
　　乞粮隐语【呉申叔仪乞粮扵鲁大夫公孙有山氏二人旧相识】
　　佩玉蘂兮余无所系之防酒一盛兮余与褐之父睨之【哀十三年】
　　对语【有山氏】
　　梁则无矣麤则有之若登首山以呼曰庚癸乎则诺【哀十三年】
　　尼父诔词
　　旻天不吊不憗遗一老俾屏余一人以在位茕茕余在疚呜呼哀哉尼父无自律【子贡以生不能用死而诔之非礼哀十六年】
　　繇词【卫侯梦浑良夫呌天无辜贞卜之词】
　　如鱼竀尾衡流而方羊裔焉大国灭之将亡阖门塞窦乃自后逾【哀十七年】
　　齐歌【鲁人不答齐人稽首齐人责之因歌此词】
　　鲁人之臯数年不觉使我髙蹈唯其儒书以为二国忧【哀二十一年】
　　右诗类共三十六事以继诗之删序所不及者附为诗类补六义之遗云占筮词八赋一童謡二铭三诵四讴三答一虞箴一古人言一投壶词二叹一歌五谬隐语三诔词一凡三十六事














