　　钦定四库全书　　　　　集部四
　　昌谷集二十二巻　　　　别集类三【宋】
　　提要
　　臣等谨案昌谷集二十二巻宋曹彦约撰彦约有经幄管见巳着録是编称昌谷集者考集中有与刘后溪书谓世为都昌村落人后迁于城下昌谷巷则其所居地名也彦约初游朱子之门其后歴仕州郡却敌平冦独卓有实用故宋史本传称其可以建立事功及入侍讲筵亦能殚心启沃其经幄管见一书敷陈祖训规箴时政尚歴歴可稽惟其文集湮没不显宋史艺文志书録解题诸书皆不着録惟焦竑国史经籍志有昌谷小集二十卷钱溥秘阁书目亦有曹文简公集十五册然亦久无传本厉鹗宋诗纪事搜罗繁富絶不及其姓名则无征久矣今惟永乐大典尚颇载彦约诗文今核其篇目如本传所称为利路转运判官时所作病夫议为兵部侍郎时所上荐李心传劄子俱不载其中知己未免于佚缺然其余诸作世所不传者为数尚伙谨类次排纂厘为二十二巻其间奏议大都通达政体可见施行所论兵事利害尤确凿有识不同于摭拾游谈其应诏陈言二封事乃庆元寳庆间先后所上于当日苟且玩愒之弊反覆致意切中窽要亦可征其鲠直之槩惟俪词韵语稍伤质朴然不事修饰而自能词达理明要非学有原本者不能也乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀


　　钦定四库全书
　　昌谷集巻一　　　　　　宋　曹彦约　撰五言古诗
　　上李郎中嘉言二首
　　莽莽岀北门迢迢伍牙山伍牙何崔嵬羣岑间孤峦望之蔚然秀岂无草与菅中有百尺松可憩不可攀六月久不雨祝融奋其官行人渴欲死班荆此盘旋徃来得所托感慨为长叹况尔山上苗久防无弃捐
　　桐川出幽谷等彼江汉深修然一派横清澈寒士心有时对日光圭棱灿星金沙砾谩自苦安能蔽清泠我行正寒风欲涤如烦襟念彼濯缨人千载求知音
　　喜雪次倅车韵呈使君
　　使君轶何武未去民先思平生爱我意玉立无玷疵迩来祁寒咨已赋白雪词阳春有脚来云意夜四垂天公亦小儿布置人未知美满丰年意万里光陆离璇题庾亮楼栁絮习家池监州有佳思徃徃似佺期格律前缓声比兴莫相疑平分风月余时吟氷柱诗明年朝雪宫同上万夀巵
　　雪中同赵仓从之泛舟饯钱宪文季酒中剧谈汉事临别文季索诗赋四十韵以寄
　　冬序以防闭塞乃其职巧作六花飞与天为粉泽初舞若狂然既定稍真积坐令宇宙间万象变顔色霜肃特加厚月皎更留迹晩节答造化有此足清白今日此何日双艣鸣大舶清溪照红妆醴酒障行客莫言山水兴萧散竟何益莫作儿女恋黯然空戚戚有诏起闻人意逺理可即王所切经纶言路倚忠直锄梃弄湘南铁甲冷河北仓廪竭江外防袂窘朝籴隐忧关念虑闲暇已偪仄忽作一尺围此事费防绎先生持论髙践履我所识酒酣技已痒汉事多发擿仲舒智似愚纾缓却端的公孙巧乃拙迎合屡倾侧缟衣纷陆离见晛立消释惟有真实在拍拍满胷臆雄辩醉得醒温言寒褪力谁知百丈外霏屑散珠璧须防鼎分袂眷恋语离席篙师与徒御酥酪在肘腋此行朝雪宫忧乐任指摘表沴戒袤丈呈瑞伫盈尺勿棹子猷船勿穿东郭屐髙卧更何为精神见肝膈归来情绪恶胶舟隐沙砾辗转意悠哉隐几不能息明年兆多黍今年滋宿麦我居官得禄我去家可食俯仰足欢顔广厦庇仁宅想见燮调人谠议进君德先生训故考防小发幽赜七篇粗可意余子无为役持此力行之愿以间防慝盛哉孔孟心万世信经籍
　　水北民家牕间有题夜深短檠灯功名平生心者戏成平仄诗二首
　　诗书穷年灯功名平生心辛勤莺迁乔哀鸣猿投林兰膏谁为容朱弦无知音安能如蜉蝣随时安其隂竹外两县境水北一草舍蔀屋日见斗韫匵玉待价祸福自倚伏得失忽昼夜子盍去墨守我亦入逺社
　　知县次韵来复寄二首
　　亭亭青琅玕氷霜崔嵬心虽无桃李姿知非柴荆林凉风西南来清圆弹空音其谁齐彭殇相从山之隂得志乌择木失喜鵩入舍但协孔氏性忍索少室价小草有逺志积李欲缟夜所觊匠伯顾不复弃栎社知县再次韵不作平侧体复次韵二首
　　歩出山前坂遥望徒惊心下无百尺流上无千嵗林至人有遗言三叹金玉音莫饮盗泉水莫息恶木隂和氏得荆璞昡走数百舍谓足奉至尊过眼不售价有时置箧笥光彩忽惊夜持归弄儿女足以照里社
　　赠日者
　　我本无能人简册强纒绕饶舌苦譊譊外貎似了了应酬聊复尔懒惰亦不少眨眼鼻如雷黄昏到天晓
　　上周益公
　　荒村建午月斯螽动股鸣借问暑方炽何意作秋声自言本寒族四海无令名振羽每自叹在野神屡惊常恐向寒时风霜莽飘零忆昨寒谷中春风全我生赠我百艸芳遄我趯趯征是时木未茁及此堇向荣感彼蟋蟀歌日月遒以倾促织未成章凄切难为听愿言日载阳有鸣随仓庚
　　老梅晦父改韵见贻走笔奉和
　　有酒且莫斟听我歌一曲所歌无长语江梅倚修竹炯炯寒露氷皎皎白驹谷粲粲能赋人日日对髙躅诗如何水曹发兴扬州牧味入傅岩翁调鼎国受福桃李岂不华入景混凡木偃蹇有长松穷年相照瞩
　　赠别徐秀
　　出京才四日雨雪日一县行徧淛江头梦识庐山面相逢兄弟欢莫作儿女恋归计动心旌春风揺柳线
　　赠别潘汉臣
　　宦薄鱼上竿地左猿择木经过还似旧笑语何时足留君潘鬓在许我曹装趣三年却归来此梦如何续
　　偶成
　　道心非动静学者何难易痴云欲扫除迅霆无拟议无妄而防疾勿药斯有喜一轮秋月明云为岂思虑
　　七言古诗
　　春日奉陪韩签虞丞解监修禊事即席中所有鰕菜梨枣分韵得虾字
　　雨余春水压堤沙柳未花飞蒲茁芽清流激湍石佛寺崇山峻岭野人家大酉之山檀溪壑秦俗未解书成车居夷骤得羣贤集惠风鼓动生精华去年可疑张进士市人物色争矜夸今年舣棹无所适坐看孤鹜齐落霞长官敏者唐吏部八龙受种今渥洼两年分韵得此老未觉景物相宠嘉世南弄笔好商防宴客自许穷珍鲑万金鼎至我亦喜便欲染指鱼与鰕汉司后最静者家有白璧无防瑕扣之清越声韵响满座失喜相叹呀怪予穷陋一不有冠者八九乃独髽归而谋妇得斗酒夜韭可剪鱼可义偶欲占射酒似阙自觉辈晩无肩差暗中曹刘不易得屈宋未死甘押衙自从修禊卜师友一洗万古况两蜗但恐朝家用贤急去我便立文石花泮宫先生坐官意此四子穷骄奢年前共得石居士留客嵌空到日斜【原注广文去年共饮水竹人家坐石上至晚是日偶不赴】
　　帅相泛巨舟东下水浅不可进盘旋三日仅至菱黄浦率同行就此作别简以小诗
　　半日咚咚离岸鼓万斛龙骧发南浦戈鋋照日牙纛明百丈咿哑更双艣眼前突兀胜华屋前防中堂后圊浴主人燕坐拥歌舞昼捧金樽夜银烛吴人余皇那可比汉家楼船聊尔耳有时但可济舟师无事只堪横野水太平州县邉无哗行所朝夕如居家恩光草际碧弄色心事柳梢黄茁芽我亦同时浮一叶葭苇作篙蒲作楫坐久欠身头触篷卧多辗转衣成折旁瞻尽鹢如飞动絶似茅茨望梁栋春光娇面秋月眉争妍不到书生梦谁知浅水鸡笼山顺风不下留惊滩津人用尽如神力长年三老忘朝餐呜呼材具各有用秔稻不生穜稑种涸辙聊濡鲋鱼沫大壑方观巨鳞纵我生简便非惮烦坐观燕蝠争晨昏瞥然便转子猷棹明朝直到章江门陪漕使春日吴江之集戏赠元理森父
　　垂虹夜吸吴侬水画鹢朝飞张翰里护客归来玉莭闲隐隐春光动浮蚁倾盖鲈鱼故交蛎可人森父佳元理着我中间醉却醒旧管新收几年纪【原注初食鲈鱼坐间有送生蛎肉者】
　　次韵使君湖庄歌
　　使君德量湖水寛和气袭人春避寒山川自古穷絶处铸铁防顽成转丹频作好诗醇似酒妃子鬬妍西子丑人生行乐只花时更吸西江斟一斗
　　次韵蔡元简麒湖庄之句
　　鸡本惮牺先断尾燕粗能巢聊葺垒漫郎无用却归来得熟道傍真苦李谁家买田緑当戸何人种花红照水君诗读罢已忘机扑漉沙鸥随处起
　　大雪感怀
　　翻云覆雨纷轻薄万瑞不如三白乐嵗事相关国重轻天意亦知人忖度前年不雨旱为祟今年不旱螟为恶造物与人着力深一饱年来何落落冝春先生古君子撑肠万卷一丘壑吟哦乍拟柳飞絮感慨相辉花有萼商量雪意驰一骑改变天容翔万鹤翻思五十乾道年是非一律无今昨日月逝矣几丰耗人物然増索寞吹篪寡唱气欲竭陟屺何心涙犹阁再拜珠玑卜来嵗十袭藏之富囊槖
　　季直经干喜得三白次师绎韵见饷走笔奉和
　　三农一命如纸薄已定盖藏犹不乐年来悭雪意如何搏空嵗事堪隃度新夸两白已呈祥数日天工还作恶栽培玉屑界琼田指顾同云藏碧落万象改容龙战野满船空载鱼纵壑诗才唤起金闺人坡上传香梅缀萼明当改选嵗又稔扬州骑得纒腰鹤家有灵光独岿然事感鸰原惊已昨岂无他人和者寡不有阿咸几落寞关心不见九华楼旧逰莫叹登云阁与我新诗字字竒珠玉盈怀分陆槖【原注九华楼登云阁皆旧时梅坡先生观雪处登云又师绎诗意也】
　　陪使者护客晩发京口
　　拖船鸟惊兽骇奔追夫雷动云作屯前日生辰使者去贺正又出丹阳门欲上未上军人马似响不响县官喏穷冬闸闭水不行深夜火明山欲赭尚书太尉传语来夫船未足官湏催敌使三节能几耳客载万舸何为哉甘心事仇谁作俑耻不自羞犹怂慂古来秦祸不须胡防恬斥外斯髙宠
　　次韵李晦父炎早梅
　　华颠淡色催人老造化无功春不早翰林风月恣推排万马一空三峡倒冷暖从渠入世情孤真为我参幽抱卑枝未觉鼎鼐催不与人间障烦恼
　　交代赵从之善石见和次韵奉答
　　诗来格律辞皆老却恨有砖抛不早只因清兴与花同千咏昔闻今健倒君家装额要氷肌我圃耐寒夸合抱秀色孤根各自宜玉堂茅舍俱相恼
　　有懐昌谷老梅再次晦父韵兼赠仲元弟
　　水边篱落西湖老结伴寒标归计早月昏香动幅巾时鐡石广平犹压倒新来昌谷辟藩墙宻花踈榦添环抱等闲诗酒奉周旋何似文书频苦恼
　　泛舟萧公陂
　　山水绕青鑪韛红花开絮乱春欲空太白酌酒尘世外小舟荡桨农事中筑堤溉田十里同居民举手称萧公萧公有恵何时穷十里穮蓘无凶丰
　　景仁寄和萧公陂诗次其韵
　　照眼石榴裙褶红回头浪蘂随春空春归湓浦风尘外诗到淮南烟雨中防田将緑一水同造化夺巧非天公锦囊不尽思无穷我欲从之歌元丰
　　方南康席上观贑妓秀英作墨梅竹
　　南州佳人号秀英窃弄毛頴亲儒生解衣傍若无我辈踈梅矮竹真天成公主朝妆弄眉墨误作铅华汚宫额此君劔器藏锋铓张颠幻出公孙娘我来忽见惊心目张八何生魏何熟酒酣耳热且勿喧为我慇懃写双幅
　　次韵魏君寳光黄云观古风
　　重湖镜展心生凉五老壁立背负芒中间只作如许屋一观虽小意堂堂书生相业线不絶故侯墨妙灯不灭与山三好孰四之毕万有孙胷次濶抛梁不须伟儿郎黄云髙举天颉颃从龙作霖皆是物迩来一足飞商羊次韵赵使君师夏谒白鹿游栖贤长句
　　三峡移名涧响空中着一桥如饮虹旁连溅瀑龙所宫谓佛有力真防蒙非造物意无禹功一线偶达成巨谼可怪一律人聩聋助桀唱和更撞舂或者误信晨暮钟万有一幸相际逢吾儒自有名教踪壁立万古涧底松异端细秋后蛩一物不格皆妄庸谁知健者此山中朴实可乱田舍翁出郊小队不妨农黄岩意与考亭通长养此道如种穜骏发尔私雨我公穮蓘虽馑亦有丰常行万世无污隆行健不息人中龙不妨更击白鹿鼓扣之大小皆舂容
　　五言律诗
　　同景辅登楼约集少陵句
　　徐歩移斑杖登临意惘然云霄遗暑湿楼阁倚山巅薄劣惭真隐虚空不离禅我生无倚着自有一山川开辟当天险分明在眼前野桥齐度马森木乱鸣蝉稠叠多幽事凄凉忆去年何时一樽酒恣意向江天
　　送十三郎赴尉汉阳二首
　　宦路今如此亲闱望已深是谁门戸责慰我父兄心镜里休频看杯中但浅斟前贤官业处端的要追寻此地关情久淳厐好士民向来同患难今歴几秋春防棒迎新尉绨袍説旧人为言昌谷老寄语益相亲
　　出郊偶成呈府判知县三丈二首
　　奉行三尺令问讯十分春鸡犬柴门晓牛羊草径新逺投双岭寺频见耦耕人我亦江南客为农颇识真去郭喧嚣逺空江气象寛柳舒含絮媚梅褪着枝酸物外登山好公余尽日欢归迟应犯夜暝色占江干
　　寒露日阻风雨左里诗
　　久谓热当雨兹来归近家露寒迟应节天变勇飞沙瓮白应浮酒篱黄可着花一江三十里直欲问仙槎
　　亲友冯仪之运干挽章三首
　　闻道江西使賔筵陨德星失声归士友短气动朝廷屡选非无意迟行若有灵忍令清燕处我辈尚谈经有学关时用无心与物驰已称黄髪老犹似防衣时世道空机穽襟期自坦夷只今风月夜犹足想清规子也吾尝友天乎独异渠仕无通籍禄家有厚斋书讲説来匡鼎风骚借子虚争荣森窦桂训不负菑畬
　　挽致政朝散王大夫章二首
　　风流江左后今不愧诸王弓冶儒非误衣冠晩见偿当时独立处千载状元乡天定常如此三槐有二郎子贵人间有亲难及盛年出藩先使莭入从冠经筵问政承顔日归乡属纩前谁能碑有道还合传先贤
　　同知枢宻程公挽章二首
　　用尽文章力多驰剸拨声一朝归禁近再嵗即钧衡遇合功名廹哀荣日月倾盐梅空有志缩手未调羮忆昔都城防论交戊午班故书虽絶迹晩景自贪闲契濶形骸外参差出处间重来风作恶黯淡寳莲山
　　挽蔡祭酒诗二首
　　旧説乘骢老新来衣绣人眷方隆嗣圣世已厌成均景晩迟鹓序邉秋忆虎臣家声传庆厯忠恵岂前身昔缔金昆好慈恩有旧题及今如社燕与子共朝鸡未见星常北相逢日易西定应湖上路寒色黯招提
　　宿蘓坊
　　客久嚣尘外冬深驿舍前乱山寛处日野水暮时烟契分新篘酒生涯旧物毡悠然归兴动依约探梅天
　　致政检法牛公挽章三首
　　结屋明经好经明身欲修平生仓廪实不为稻粱谋官路门方盛容台志已酬莫言余八袠犹欠少迟留瘠甚都昌境民无晩种田乐输虽欲速乞籴堪怜帅阃施长技王人改旧本原谁任责隂德至今传门户关州县交游及弟昆每于尊爼后窥见典刑存岂不昬姻重常踈药石言矧闻丹旐发心绪正沄沄
　　夏日漫兴
　　广厦仍炎热踈慵疾病中赋诗当夏日鼓棹近南风自觉尘氛少依然乐事同夜来凭眺处明月隠墙东
　　龙防遇雪
　　出门能几里风雪故相随新嵗自有巧旧寒犹絶痴自天藏瓦砾与客照须眉甲冷殊关念丰年却在兹中和后一日吴门阻雪距春分才三日
　　梅容惨不竞鸟语噤无声二月朔已告三日春当分寒余凌暖律雪后更同云但恐严凝误阳和欲奏勲
　　桂阳走笔呈以道
　　别后蓬丘老兮杯嵗又阑髪因求道白心但济时丹疟鬼三秋热河鱼六月寒不圗梅影夜对榻共平安
　　龙防道中得家信
　　幸自居家乐何须遣信来声闻先陨获书至尚惊猜问仆心方定开缄色渐回寄言重九日扫净玉京台
　　闻官军收复新息
　　降敌知无日和戎事已休百年艰国歩九世忆家雠获蔡驰新捷收京有定谋可无蜂虿虑马健更防秋
　　再至淮南
　　湓浦经从后淮壖欲到时江山春自改风雨日相随泥滑禽犹诉崖悬马欲疑解鞍聊间息造物本无私
　　书彭仲诚诗卷后
　　惠养无他务亷勤以自持能寛三邑责不为一州私逮此来归日还如始至时士民难借防唯有召棠思冬至留滞舒州有怀嵗旦泊舟平江门外
　　舒郡惊冬节吴门忆嵗时天寒城闭早冻合水行迟再拜为兄夀同声念母慈穷年终是客至日始题诗
　　惊蛰后雪访徐孟坚不遇坐待甚久
　　忽忽弄明珠纷纷拥塞酥都忘春老大复作冷工夫甲拆迟先逹芳菲约后圗兴来还兴尽呵手复须防
　　遣将追贼何公桥
　　迟尔停车久偷生恐未然皇威三令后民瘼万端前貔虎烟尘地猩鼯雨雾天监官有老眼巢幕暂狂颠子敬作诗已久不以见示忽出一卷共有四十字乃相陪避暑三峡桥之作戯次其韵
　　乃有诗如此清新思涌泉夤縁尘外景发露性中天旧事惊陈迹新功喜盛年当流欹枕处醒得困时眠二郎之官房陵作五言唐律两章送之
　　入幕曽霑禄之官始问津邉城廿冷淡世路识艰辛责重杯柈省公余简册频先人清白意百世尚书绅【原注旧所居房乃先人种竹植梅之地名清白轩】
　　制阃今梁栋霜台昔范模近书先问汝逺念早寛吾众论宜迁木官常合守株房陵有佳处稳稳问征涂
　　虞司理留同官麫饭
　　玉版初参后桄榔半醉中谁知三里外有此五人同移座淋头雨开窻拂坐风明朝公事了假道访虞公
　　上已日舍舟丰城
　　路出丰城县篮舆了夕阳何人共列坐胜事忆流觞帝里衣冠近家山念虑长慇懃楼下水今夜到吾乡
　　萧散
　　风日倚余勇扶春不自由在家曽半面随我到他州絮后酴醿约莺前杜宇愁新来无吏责萧散更何求
　　雪中领客湖庄
　　天上琼林防人间瑞物圗山藏真面目地涌巧工夫领客惊闾巷携家窘仆奴却思邉戍地着铁更弯弧
　　连雨坐湖庄
　　泥泞政如许出门安所之龙公无倦日老子有闲时适意家常酒忘怀独自棋困来饶一睡百虑本何思
　　春问湖庄
　　问讯湖庄事经年意若何为渠魂入梦老我鬓添皤雪霁春应好山明水渐多遣儿徴仆役除道莫蹉跎
　　深春挈家下湖庄
　　去郭不三里将家逾十年转添身散诞况乃足蹁蹮九叠春宜老羣芳晩更妍得闲无一事倚杖看秋千我生聊自乐人意适相随郊外有行处春中无倦时虽知攀折苦未觉燕游衰更欲添桃李初心不在兹师绎题宫姊夫惠示湖庄佳句輙次韵
　　愿学言诗赐降心识字雄絶尘嗟莫及雅趣喜相同任性天怜老贪闲鬼笑穷可堪香火分误入武陵中车马喧人境茅茨弃道旁无心天外得有玉匵中藏领畧烦诗将勾收入醉乡防从盘谷老野处日徜徉
　　湖庄杂诗
　　万顷苍茫外三年种植初路回深吠犬藻宻暗逰鱼旧酒春同盎新茶雪不如稍修遗老传忘答故人书野水平湖濶云山叠嶂深一溪横驿道两岸挟神林乱石通人迹孤舟系客心几年茅苇地松桧已侵寻
　　故邕管安抚李思永挽章三首
　　发廪寜忧嵗防邉不待秋古来汉循吏今説李成州劲气横关陇神光射斗牛竹林天下士一第可无求【原注思永尊人号竹林先生科举不利】
　　义利明千古躬行勇不疑涧瀍穷正脉张陆是吾师仕与儒先防官从党论卑所施才一障声闻彻华夷【原注初任与陆梭山同官次任趋事张南轩】
　　念昔浮湘乐论交一世豪味同江左右人忘品卑髙庇我渠渠屋关心恋恋袍延津龙化后流水但空号
　　和赵振文太社邮筒逺寄
　　天与容台掾田园早得归杯中寜有影海上自忘机世路闲身好人生静者稀更于蘐草处静看老莱衣
　　陈氏夫人挽章【邵子山母】
　　受氏推元女来嫔得召南躬行其诫七礼尽所从三孝养衣皆防权舆色已蓝霜风吟木末哀怨不能堪送以道赴汉东兵官因呈绣使吴胜之同年兼简李伯行检法许定夫军使三首
　　久入功名防新携辟召书忠勤曽防励奋迅此权舆当路心知已长城指望渠只将真实地持守足安居仗斧暴公子酌泉吴隐之斯人未易得于我最相知见义为常勇求贤信不疑典刑今在此此去有余师李许相从久时方混武文议刑新幕府保塞旧将军二士俱人物三贤更主君春兰秋菊意他日共风云
　　秘阁修撰雷文卿挽章二首
　　殄瘁连乡党凋零及老成玉亡修水秀星掩夀沙明不上论思直空余餽饟名盖棺隆眷在论譔见哀荣访我鸣琴日闻公吐屑言循良临武政忠愤大奚寃厥后依英簜新来近逹尊却归桑梓路忍对建昌门
　　右史殿撰吴之平挽章二首
　　阃制恩威足边防戍守牢政平多暇日民费絶秋毫豹尾天光近螭头地势髙孰令黄石水旦旦只空号生长均江左防从集豫章官曹推扫溉人望极轩昻谠论暌违后休声涕泪傍凤池纶綍手挥翰发幽光
　　故殿撰修史李舍人挽章二首
　　四戒从谁得忠勤与孝亷本原来简册膏润到闾阎仕久机锋熟时来智虑添平生真售用家法有森严【原注四戒乃其先训】
　　丁未慈恩盛从容最后来一从辞墨绶三徙入乌台记动时方好持衡去不囬恩荣频出綍晩遇有余哀
　　故福建提刑钟编修挽章二首
　　问俗周方国推贤汉吏师立朝天有喜仗节玉无疵得自南轩学亲承北面师更无工部句可继八哀诗江汉迎归客潇湘问故人锦衣新炫昼绣使近行春坐对长沙酒空伤夜雨神南楼风月下霏屑易成尘
　　薛端明挽章三首
　　讲学声名早飞腾蔼士林九重嗟见晩诸老愿交深时有亨嘉防天无平治心每于当用处梁父又重吟谏诤严凝地论思咫尺天直宜问俗曲突却临邉儒道终期用皇威可得宣视仪虽两地难到玉堦前客本何为者逢公幕府开兵间虽有志度外本非才流水音何在髙风首屡廽只今岩石望寜忍泰山颓
　　故殿撰侍郎赵公挽章三首
　　惠国垂芳久泸南锡第初诗书今有此衣鉢正关渠业大喧朝野儒酸羡里闾只言三桂盛五桂尚权舆邉求良牧京华倚重臣抚摩中有备发擿静无尘效着龙顔动班疑豹尾真讣闻遗憾见进秩有明纶早嵗灯窻宻中年宦海遥相防嗟落寞晩复共渔樵已矣耆英防居然一叶凋岂无朋友念人物叹公朝
　　后溪先生刘阁学挽章三首
　　早际龙光渥中更贝锦伤升沈关运数变故识忠良天定当持国时来倚干方至今羊叔子名绕岘山傍任重行吾道忧心属钜公三朝千载遇一代数人中笔健心犹壮名髙晩更穹差肩谁许似八秩有初终忆奉巴西燕工歌到鹿鸣西清多学士南省旧门生属耳灵光在惊心砥柱倾湖庄空望眼读记若为情
　　总领户部杨公挽诗【讳师复字无悔】
　　华显世儒业循良今吏师未应州县薄能简庙堂知沃辔歌周雅含香问汉仪经纶殊未展曛景迫崦嵫赪尾劳民久青天转粟艰三年流马运一笑狎鸥闲天逺才多阨功深报肯悭勒铭周伏柱何恨掩丘山二昆同唱第短世不堪言生晚欣亲炙谦防过抚存里门重拥篲秀野秖空园零落西归藳谁能作九原【原注先兄伯刚仲逊与公为同年兄弟仲逊调官临安又与公同舟泝峡有西归集唱酬甚富秀野公家园名也】
　　故经畧华文赵郎中崇宪挽章三首
　　国是归宗相儒科看嫡传与时常落落持论极拳拳柄用无韩范师承有涧瀍衣冠何足论父子世称贤出处权轻重几防见老成我官浑漫浪公道要分明忠定名先正奸谀魄自惊翻思元祐事千古欠哀荣世路平平好民庸处处髙入朝寜却歩及物自忘劳系望人宗主为仪国羽毛修文才下夀天亦负英豪
　　挽寜宗皇帝词二首
　　百六消氛雾东南立际蟠统传三圣后枕奠百年安不识游畋乐深知稼穑难何人青史上敢作汉唐看混一开羣防忧勤损万年衣冠藏禹穴厯数袭尧天宻定诒谋议难留厌世仙乌号攀莫及有泪彻渊泉
　　故丞相忠定赵沂公挽章三首
　　对防飞龙日宗卿夙所期时来人激烈身定国危疑一德三朝老孤忠百世师是非空贝锦铭篆有钟彞盐防寛闽甚兵权虑蜀多闽民今可矣蜀事竟如何便好尸而祝初无玷可磨紧谁求径捷行陆强风波谫谫羣情便嶤嶤俗眼惊此身无利钝于国要忠诚得力平生学求仁死后名登门非雅素持论略公平
　　戯集少陵句
　　山晩浮云合天寒鸧鸹呼世人共卤莽行路日荒芜衰谢身何补低垂气不蘓所过凭问讯似欲慰穷途
　　郭承禧同年解倅印趋朝
　　昔在慈恩防交新意已亲相逢游宦处不比后来人共度衡阳夏平分岳麓春夤縁如此少欲别倍伤神仕路何曽乐迎亲却是荣诸公新引类难弟久专城便恐班朝着无劳仗友生长沙风月夜炯炯自清明
　　张行父大监出镇章贡舣舟来索诗
　　颇觉邅回甚由来去就轻坐曹虽冷淡出位极精明我老犹贪禄君行已问程虎头虽好郡朝路忆峥嵘
　　中秋后一夕独卧月台
　　分得秋容半添来爽气深静中无罣碍此处好登临老景当风卧平生爱月心几回乌鹊动晓色上平林
　　春到湖庄
　　饱绿匀杨栁殷红茁海棠将春到昌谷及早下湖庄祠事三年乐边心万里长新来和气好吉报已占祥
　　奉济驿次杜老送严公韵
　　奉济传芳久当年折栁情来赓工部句去作锦官行诗妙将安仿吾衰及此荣草堂修旧否得见慰平生
　　江村散歩
　　已落无边木犹诛不尽茅沙光迎逺景风力闹寒梢牧处髙低路渔时逺近郊竹篱茅舍外门闭可推敲
　　晩晴
　　賸水浸秋碧余霞占晩红浩歌鸣鹤后柔橹泛鸥中酒戒情难遣诗吟老未工怀哉真面目助顺企清风
　　闻道旁有死于贼者
　　义气穷羣防妖氛惨一隅分忧吾弗职殊死尔何辜智者连千虑天乎媿匹夫诸军犹请战此道不榛芜
　　送真希元侍郎得祠西归
　　愿治方凝竚求归竟得闲空令如我辈忍媿尚朝班望重忠嘉上身轻去就间渺然人物虑少壮亦衰顔
　　红梅
　　雪月共髙寒求多意未防林逋五品服宋璟九还丹老友松筠健贤宗鼎鼐酸任渠蜂蝶闹难作武陵看
　　暮春
　　春尽无何耳客行犹及之水光风约束山貎雨矜持物态从前好官身到底痴只言餐秀色十口政忧饥
　　社日热甚中夜得雨
　　蛆蚁开新盎鸡豚落社锅草衰秋水净木脱暮山多颢气时应爽骄阳老更苛依然霖雨在暑酷要消磨
　　得雨
　　局蹐民无地焦熬嵗不天雨方寛赵日数已入汤年调饷今方尔蠲租恐未然古来勲业盛根本讳沉绵
　　舟中连雨
　　客里逢连雨龙公不贷人一篷遮晦朔万虑入悲辛忽忽淹吾道堂堂送此春谁欤讼风伯挥扫鉴中尘
　　盘谷胡季随挽章二首
　　天地开南学葵轩接五峰淳熈亡一鉴盘谷有真踪庭立心传鲤门乗玉润龙风流遮不断堂斧若为封我负光华遣君从恳请来人如九鼎重席为百泉开梁坏帡幪屋星移绛帐台湘西明在眼欲渡不堪哀
　　陈伯量挽诗二首
　　朴茂开城府师资足楷模官卑虽晩境子仕却亨途不酒陈惊座无金疏大夫何人碑有道老手看慈湖我晩惭初学公才又壮年同盟觉山寺共饮玉溪泉薄宦身常隔髙懐骨易仙伤心风作恶不助过湖船
　　赵知宗挽诗三首
　　壮日民师帅中年国典刑六分名郡竹两粲使华星防戏方娱侍丹旌忽篆铭空余泉一滴万古叹清泠【原注葬处有泉号清泠泉】
　　三桂先猷逺公来应瑞芝子能传世业令欲徧孙枝笏盛牀应满端闿槖已持挂冠犹进秩天意卜深知【原注堂名瑞芝】
　　汇水夸同邑桐江事事贤骨寒谁与地言重却牋天游宦常千里归来共一川西门今日路忍泪入资延【原注资延所赐寺额】
　　彭师泰挽章
　　家世文为富居寒地不寒诸昆亲受业二祖昔闿端属耳青云杳惊心逝水湍后来方屹立天不误儒冠
　　黄季通挽章
　　世务经心早乡评好弟昆但为三径乐无间一家言已作贤关梦争如藻鉴寃霜严中夏发桑柘老南园
　　读乞归不允诏
　　有赫丝纶宠空贻老病羞命从今日下事比去年愁已向祠官去犹为讲席留谁知蝴蝶梦栩栩到吾州
　　课园丁洗竹
　　种竹年华晩新添数百竿低垂非我好冗长要人删直节心期露踈行眼界寛从兹风月夜清白足相安
　　邵武赵使君挽章二首
　　近代金枝里何人桂籍传祖孙三世盛文武两科全日月开宏业山川哭盛年天高无可问有徳在民编脱白同辛丑苍黄共丙寅京华夸俊逸鄂渚话酸辛谓上樵川最还登要路津邻墙摧一柱嵗晩倍伤神
　　道中遣兴
　　游宦何曽乐佳时又出门春深花处处社近鼓村村天地一羇旅江山千吐吞平生黄嬭误今日麴生尊
　　潘景泰知县挽章
　　甚矣吾衰久犹能诔故人爱贤髙賛画造士忆同寅道防悭人物才难泣搢绅颇闻兰玉秀天不误儒身岳德器逺来见访袖出六年前所赋湖庄诗次韵答之
　　巴蜀归才子江湖枉使车久吟工部句新寄子公书面对花应笑眉开栁为舒苦无杯酒暇人事正纷如











　　钦定四库全书
　　昌谷集巻二　　　　　　宋　曹彦约　撰七言律诗
　　羣山阁
　　万里云萍一酉阳便将和气压荒凉挽回梅萼依明烛管领椒花入夀觞笑里不知熊轼重醉余犹记博山香只因腊雪成佳集等到春来味更长【原注四更后即立春也】
　　雨后早行
　　鼓钲攒防担先行未报平安睡已惊灯火避明天弄晓鸟乌无乐雨悭晴唤来野渡水新涨饱得晨炊烟自横驿使岭头无一信笋舆咿轧强贪程
　　和西园胡季履见寄
　　衣冠叶叶着师儒创见皇家异代无前事盛哉申国吕近时继者武夷胡累朝经学堪贻厥三世名家列友于莫道新来凋一萼西园老栢更清癯
　　百年几见三叹万事相违臂一交道合不知身隠见诗来如见手推敲我仪图此藏周庙人实云何滞楚包无奈庐山归梦急遣书空报白云巢
　　饮良父弟横舟
　　簿书日月费消磨华鄂归来乐事多已涉一川舟自在相安众口麴平和人生正好乗流止尘世相逢对酒歌欲泛五湖真浪语浮家犹足镇风波
　　连雨中买归舟
　　泛菊囊萸事已休光隂无脚驶如流更无出入消磨雨只有悲凉断送秋戴屋未停持繖手买舟先办打篷头悬知明镜重飞处昵昵灯前问鄂州
　　迎寺丞舅归舟
　　桂林使者赤松人争得匡庐自在身蝉蜕一官惊俗子鹳鸣双艣压江神人生到此方为乐世路新来可具陈开尽朱门无鎻钥满城桃李万家春
　　送雷赴漕召【原阙名】
　　诏书隠隠下穹窿已觉朝廷后此翁儒雅久称唐吏部典刑今对汉申公薰风使者驱驰外暇日斯民长养中麦陇秧田政如许定应归报不言功
　　几年分阃作遨头又拥皇华岁两周岂有休声勤注倚尚持英簜但咨诹只今衮职须谁补自古官身可自由相业青徐宁有定好将功业张吾州【原注后山云世称青州王相濮州李相而吾州自开国以来才有刘李二公执政尔赠郑户部诗云圣朝未有徐州相剩作功名跨数公】我生虽晩亦匡庐得见先生喜有余止为包荒安邸舍敢将入幕论乡闾一官贪禄无他望四海安身即定居幽谷若因明主问莫言臣邑有相如
　　送萧季然倅均州
　　持家逺与立朝同善继何人似廼翁国史但书萧傅直乡评更仰伯夷风只今边备艰难际自古官箴谨饬中四袠亲朋今健者尚防褒诏诧江东
　　送绵竹王主簿
　　渇想才名不计年得诗甜处彻中边知君眼里藏青白托意杯中别圣贤万里偶逢多幸耳一朝相别两茫然荣归蜀道川涂穏莫漫嚱吁信谪仙
　　送赵主簿
　　新诗燕婉似花繁好在鹓行接羽翰一笑相逢江海客三年犹老簿书官见闻我阙犹干禄矍铄君能欲据鞍却似岑参寮友防阳春一曲和皆难
　　送易彦章以太学正召
　　涵养书生二百春为渠文物有经纶只今领袖贤关地畴昔锱铢舍法人吾道年来多落落士风从此却彬彬不应小折陈蕃角谩谓朝家弃直臣
　　为谢府题制锦堂
　　锦江新制夺春妍物采名堂意晓然应有五纹供帝衮曾无一缕费民编年来抚字谁髙手古道循良此比肩经纬一同余事耳清朝昼绣説家传
　　漫成寄朱伯海主簿
　　幸拜恩纶强自寛穷居寒士忝防官风霜迢逓逾千里晨夕间闗歴万端一片山城常寂寞防宵灯火忆团栾当年别后伤心处极目君峯草木寒
　　陪总卿路钤相麦观花修出郊故事
　　二月春光最恼人不禁春恼更寻春闗心秀入青青陇适意红临滟滟津开阖雨晴天气巧铺张桃李世情均病夫已作庐山梦尚拥篮舆托后尘
　　秋日出郊
　　早是清和便束装只今庭叶报新凉山应险尽饶寛大水欲平来尚激昻已服官常犹潦草未纾民力要商量鲜于司马经行处文物彬彬意绪长
　　送湖口尉王徳髙解印东归
　　笑解符指郑乡应从鳯口得书忙平生璧水功名志壮岁钟山姓字香恶少何人窥瓮牖长官无事燕琴堂从今我亦南州吏乞取梅仙已验方
　　程宰虞簿和县庠老桂诗见贻再赋以谢
　　风流人物冠瀛寰折桂曾惊咫尺顔肯赋摽梅深有味已标仙籍正相关一枝笑入弦歌里千古名传俎豆间欲搅枯肠追妙语飞来双鹤杳难攀
　　龙游道中即事
　　几年舟楫便吾曹步入龙游记所遭激水代舂城旦作义松亲爨店人劳屏除车马肩舆冗料理泥沙甃甓髙忙里着晴天意好坐令行客兴滔滔
　　送腊
　　谓向年前稍自寛恼人时序故多端几回水落还添浦百様天晴却转寒未有梅开供探讨若无酒遣太衰残明朝便是春来处暖律丁寜着眼看
　　家本谯人得奉祠亳州喜赋述怀
　　宦游随喜亦云聊笔橐何官晩见招已定秦关无论蜀好恢汤亳却归谯雪边庐岳云千岭雨后湖庄水一腰买得扁舟能着我便无西子也逍遥
　　送钱文季国博赴召
　　每向招贤防典刑中间人物似零丁只因朋党排诸老无复纷纶任五经一节何如归帝所赐环元不为郎星古来官职论车斗只有忠嘉可篆铭
　　冲暑相迎慰寂寥忍寒为别助萧条笑谈但喜频挥麈梦想何尝到续貂已办犁锄供老圃尚乘轺传托公朝班聮若问官聮旧说与思归不自聊
　　春到湖庄
　　堤南堤北水溶溶旁倚羣山不碍风收拾田园供老境栽培桃李课新功墙头向长千章耸润下潜流一线通脚力尚堪行乐在年来天不负衰翁
　　湖庄述怀
　　昌谷喧声渐屏除湖庄新意亦空踈逺栽夏木来鸣鸟短截寒谼纵小鱼架有空籖聊贮药楼无他用只储书病来得惰因成趣此外于人百不如
　　门无賔客愧朋侪冷淡何人谅此怀随意作诗无唱和等闲沽酒不安排每扶短杖行方穏欲泛扁舟计未谐访得庐山与彭蠡不论晴日杂隂霾
　　湖庄春晩
　　栽种成隂恰十年水光山色静无边杏桃赏徧春容老松竹添多晩力坚向有味中求冷淡好寛怀处且盘旋干戈渐説边尘息朽木因依得昼眠
　　使君领客访湖庄分简斋茂林当日映羣贤之句得羣字
　　风流人物总能文洗我榛芜久离羣意气扫除投老障浩歌惊起住山云风迎小队春三月天与湖庄景十分七子赋诗皆宠武刳肠犹不报慇懃
　　九日领诸子同季明泛舟之湖庄
　　为酬佳节访江臯短棹能寛脚力劳把菊未遑忧岁恶爱松相与叹风饕雨余得水三湖阔天静无尘九叠髙老病不将诗领防新来能赋属儿曹【原注是岁无大水旱而五谷仅半收数日大风拔木湖庄古松悉为乌有】
　　十月一日陪使君领客之湖庄
　　鹳鸣双艣压中流断送余分不尽秋石罅有声轰壮语风骄无计尼真游江神自合供如愿艇子尤能送莫愁却笑湖庄真落莫但留斜日照归驺【原注是日北风稍劲已舍舟于云栈石下使君徇歌者之意复挐舟至防亭】
　　送权次翁赴湖北计幕
　　万灶貔貅趣上边皇华新遣墨犹鲜何人共了飞刍事有客同称入幕贤举酒便惊分袂处挂帆直到赏音前不妨勲业髙前哲却与山寮作后编
　　送章致逺贤良赴招抚司机幕
　　穷经知国更知兵梁楚中间播此声唐幕亟招温处士汉廷徐策董先生平时未识人贤否用处方关国重轻露布便多机事少寄书因到武昌城
　　答傅宪
　　妙语差肩落燕泥亨涂骧首化龙堤敢酬阁老惭非杜适见夷吾不为齐趣觐可无三节召送行那有一钱赍功名自是平生志旃罽为庭正可犁
　　次耿令君药名韵
　　赋分防官即忍冬衣单无计可防风四方逺志从头去一水空青到防穷地骨自寒谁与祛天门欲到愧无功是谁直上凌羊角却更从容使脱空
　　再次韵熟药名
　　善保生经莫怨冬心存和气自消风谁能聚寳徒夸富粗有千金不诉穷未许二仙为圣散且将一字见神功何时相对清凉饮越舞齐讴酒不空
　　雨雪中岁享卧病不能陪位令诸子代拜
　　嵗事无多世事忙病夫终日卧藤牀雪积易消春已近雨来无节昼偏长朝仪尚想三廻舞岁享难持一瓣香莫道葢棺便无事义方犹欲训诸郎
　　首春课湖庄种植
　　买橘求杉荅履端尚虞霜雪重遮阑桃蹊上下全锄麦梅岭中边杂艺兰钜竹栽成千百个野花留取两三般生平只有田园乐昼短还须秉烛防
　　师绎再赋湖庄雨后佳句有惜春之意复次其韵
　　委曲东风满万家家培桃李恣雄夸先生客里观时态老子诗中感物华雨后有花须领畧春归无防可拦遮山行忘却芳菲趣把玩珠玑到日斜
　　子山见和去年湖庄春晚诗仍次前韵
　　笔砚论交半百年中间揺落更临边寻盟花木春犹在结友松筠晚益坚雪霁万峯开紫翠江空一水恣回旋何时共我湖庄乐醒后吟诗醉后眠
　　明之亦和诗来复次前韵
　　当年莫逆尚忘年今日霜蓬入鬓边已防花盟犹习惰骤迎诗敌敢攻坚依栖有幸乌南绕防合难并蚁左旋着我画图添李卲丹青那复起龙眠
　　师绎诺湖庄之约畏风色不果来以诗见饷次其韵
　　宴集惭非左氏庄妄行村落似猖狂人生适意真难遇天意悭晴未易量可但客衣吹杲杲只愁春色去堂堂辍行句好犹追逐驽蹇奔波怯乘黄
　　送魏使君归宛陵二首
　　姓名久已御屏间合上锋车入帝闗岂有荐书喧笔槖但留声价恵江山簿书袖手诗还在出处忘情意自闲不分爱江楼下水隔人无计可追攀
　　我无郡绩合归与君有时名孰舍诸其事颇同人颇异此心相照亦相踈一时风力天容改后夜月华云气舒同是江南易回首人来多寄一行书
　　次韵葛丞至节见邀踏雪
　　照人好语妙阳台佳节相随七日来甚欲去陪桃竹杖可怜消尽豆稭灰喜君天上星辰次赠我人间锦绣堆小试平章和气动他年台鼎要盐梅
　　和兖子氷诗
　　畏折绵霜已不胜加工寒里立威棱争明日月天无色遏住江湖晓作层欲倚为山忧晛见不如吟柱得诗能规恢可但滹沱事只任贤能也中兴
　　鹿鸣小集奉饯赴省诸公
　　便从塲屋了经纶防取朝家诏选抡天赋忠良须努力人生温饱岂荣身鼎来时事方忧国到底儒冠不误人青紫拾来余事耳直应尊主庇斯民
　　昌化朱浪潘子云汉臣季子也汉臣既物故持其季父圣与诗来因问堪村徐季登其健如昔昔戊戌省试后道出昌化馆于汉臣一日同访季登遇榜下第于渡口今三纪矣因子云告别有感前事作此章以饯之为我谢圣与兼简季登
　　朱浪山春啼杜鹃溪南溪北刺舠船人生几度年三十世路重逢事百千客已倦游今老矣君须揖别故凄然从容有问居闲意为説湖庄水一川
　　送陈彦功入都
　　握手论心九歴年中间多难不堪传相亲幕府分襟后説到铜官制锦前访我田园犹命驾爱贤时莭好加鞭别怀莫问书踈数老病无端日昼眠
　　方孚若恵端溪砚
　　不宜磨墨谩论车风字偏坳玉斗斜喜有山灵藏旧物幻成蟾影照圆沙活鸜眼好童謡误死马肝真帝语賖辜负海深天濶様玉堂何似竹篱家
　　题汉李固太尉庙
　　生死忠邪未易穷其如国脉是非中谁知刺骨飜为福不念捐躯有此忠一日太阿归跋扈百年黄钺授奸雄不然彼亦何为者敢肇兵端起邺宫
　　同儿辈食雪和兖子韵
　　天然髙洁淡为真似蜜増甜亦可人不分瑶花惊俗眼更招琼液到吾唇取来酒后团栾夜压尽人间瘴疠春遥想嚼氊清到骨古来持节要忠臣
　　子敬见和食雪诗仍次前韵
　　色如姑射未全真消得新诗脍炙人氷不待藏须防齿冻何须解要濡唇烹茶尚有虀盐味食蘗难夸麴米春賸欲清凉非内热不应宴赏羡诸臣
　　病中有感欲落不落雪旧事偶成唐律
　　东皇雅欲破滕六终怀可否情岂不愿丰招瑞气又虞加力困饥氓柳虽阁絮心犹壮梅不能妆意自倾只恐玉龙禁不得便输鳞甲赋羣英
　　惊蛰后雪作未已阻之湖庄
　　甲拆多应满药栏跨骡心已拂轻鞍正疑隂固仍飞雪岂有春中却沍寒啓蛰候虫犹自闭向阳梅子自能酸误成严冷非天意説与人心作好防
　　登复州城诗
　　李子园边水满洲当年桑土欠绸缪城分南北平腰束湖号东西拍面浮马健独能全上幕水清元不汚贤侯满城山色春何在小立无言万象秋
　　见梅有感
　　莫把夭妍等重轻赋成千韵况难名防来好处非因色敢向春前似有情奈老不成三弄笛济时还拟一杯羮清标实用何人可只合差肩宋广平
　　次仁季咏梅韵
　　误分符竹建星台官事萦心不到梅粉面莫惊公主艶铁心曽对广平开托身氷雪刚而栗取友松筠晚不回已向个中怀鼎味直须魁占百花来
　　再次仁季咏梅韵
　　衙官桃李列芳台岂有凡花敢并梅雅健巧妨羣动息参差能作数畨开争先照眼春无限索笑闗心日几回莫道暗香非是雪许多蜂蝶不知来
　　水边得月共楼台此处风光可认梅万态争如踈影好一尊何惜笑顔开东君为尔饶先着俗子逢之倒射回莫恨陇寒无驿使江南冲暖望归来
　　仁季再赋亦再赋二首
　　昔年逺访郁孤台止渇曽询庾岭梅别后只从忙里过到今多见旅中开是非汨没身添老寒暑侵陵首屡回却忆故园松竹外朔风吹雪亚枝来
　　何物清髙称月台雪天佳客照江梅谢家玉树庭前发后土琼花岁里开朝日何郎吟未彻晩风姑射宴方回横抛珠玉人间世只恐花神驾鹤来
　　章泉言语妙天下知仆无诗能且未识面乃时以佳篇见饷何也不敢再虚盛意勉次韵二篇以谢
　　珍重章泉辱寄书应疑不复梦匡庐本无学术安时论误入班行拱帝居老矣应招宁为禄时乎归钓亦非渔宦情山色常如此欲去迟行媿二疏
　　吟罢新诗却防书先生必自爱吾庐天开上夀供椽笔地出佳泉相广居自古莘耕怀道义只今舜德起陶渔直须大老归来好莫道髙情与世疏
　　况子沿檄来归舟过淮右绣衣左国録赠行以诗因及衰朽次韵奉酬三首
　　况也来从班马傍泛舟千里尚醲香庭虽过鲤元无异桴偶乗由得问强亲见治民如治眼归谈勤事更勤王飜思父子寒如此孤负珠玑富墨庄
　　金石为心锦作肠案前合侍玉皇香只因淮蔡须裴度不为并州戏葛强绣斧迩来新遣使瑶琛从此尽输王功成逺勒燕然石闲却江西左氏庄
　　忆昨相逢是豫章笑谈亲接齿牙香如今但有心期在不似当初脚力强投老颇能安晚境祝厘聊以报明王简编未了平生债冷淡犹能读老庄
　　使君见示鹿鸣诗走笔奉和
　　眼明及见决科文发防当书第一勲八句催行歌白雪一言合意定青云君今去亦朝天上主圣还须对夜分遥想朱华传勅处九重春色醉朝曛
　　四明赵添监连日恵诗不能尽继匠手次唐律韵以谢
　　马口为衔不自宁辙环唯笔可深耕门迎沧海襟期阔地逼天潢句法清吾道本无青白眼世情休叹短长檠珠玑肯袖来昌谷不道陈人畏后生
　　陈倅寄恵四诗用昌黎和裴相韵愧不能当也走笔赋二章以谢
　　两岁驱驰马首东曽微一战可论功因人偶尔成擒蔡无计降之媿伐崇万灶炊烟归塞下十分农事到湟中酸寒伎俩才如此辜负新诗托至公
　　近来人物江东况也书生责勇功痛定却思三策谬归来犹想万山崇谁从荀伯官寮里赋入昌黎句法中戎事尚多心事少苦无佳语可酬公
　　偶成
　　春入园林种种竒化工施巧太精微山禽説我胷中事烟柳藏他物外机既遣杏桃空际发又令蜂蝶近前飞如何有眼无人见只解西郊防落晖
　　脚踏和风步步春石鱼楼上等闲人兴来冲口都成句老去游山不动尘李白谁知他意思桃红漏泄我精神忽逢借问难酬对只恐流莺説得真
　　摄守汉阳次韵项平父饯行之句
　　我计短于头触篷公才髙似目飞鸿已驰骓马雄西楚尚引蜉蝣缀国风愿伯明年终恵我以曺为解可无公欲持枉尺归绳墨秖恐旁观血指红
　　用四明刘聘君古风四韵赋唐律
　　错落珠玑满袖倾百年初见媿生平人从伊傅平头数句似隂何彻骨清恵我善隣天有意惜君横道世无情曲终狗尾那能续欲附曹刘万古名
　　章泉赵昌父频数寄诗再次韵一首
　　斗南独立章泉老四海神交可得亲适意不忘新进客作诗时托逺来人报无琼玖衰縁病保此珠玑富不贫命驾已孤千里志挂冠今欲致为臣
　　谭仁季以二诗见贻走笔次韵
　　风声久想杜陵珂坐对忘年可烂柯但觉清谈挥玉柄也知文律敌金科螳螂欲振难当辙鼹防终微漫饮河从此防堂风月好满腔茅塞半消磨
　　诗才清不羡沧浪曽向欧曾接瓣香万里相逢书逊志百年几见易含章君温有脚开春盎我暗无心得夜光可奈文场催战急阵云飞动正堂堂
　　次韵清卿用使君鹿鸣韵见贻
　　甲戌家声仅有传等闲膏泽下云天苦无事业荣宗党强把忠勤了岁年徃事纷纭几折角后来奔轶要加鞭得时自古无淹速却与亨涂作夀仙
　　送友人
　　药裹包回碾臼声得闲消息病先轻谓予不信看舟楫之死无他况利名积雨晴边花蔕耐好风吹外叶声平只愁岸送樯留后却忆湘南老友生
　　冬至伊迩滞留桂阳有感
　　如此生涯任转蓬几年漂泊羡归鸿凄凉落日荒山外黯澹愁云暮霭中丛菊乍残秋色逺岭梅将放雪光融枯肠索尽浑无事诗句粗成付碧筒
　　忆归口号
　　壮年梁父粗成吟亦谓逢时可尽心过了许多空日月得来轻弃旧山林平生简册心犹壮晚岁规模力不任何事一来何事去去来端的要知音
　　初无警策骤惊人亦不媕婀巧进身每向经筵持正论愿于国脉奬忠臣昔从新政趋严召今为衰年避要津陛下果能行古道虽闲犹是太平民
　　漫説湖庄水与山不因松菊便求闲月中休沐才三日殿外经从仅百间但有心期思报主苦无脚力强趋班得归便欲踈賔客本意刘伶不闭闗
　　春至
　　闰后阳和乐不禁还将动静印天心借留腊意梅藏玉指防春容柳转金冗夺渐疏诗领畧情钟须索酒追寻玉京山色防亭水自与丝桐作赏音
　　谢朱鹤臯招饮
　　里巷浮沉适自由江城久住似菟裘广文活计贫无那好客情懐挽不留满院竹风吹酒面两株榴火发诗愁料应此外无佳致人物相防总上游
　　旬休日遣懐招陈德温饮
　　拥鼻南窻对晚隂自怜终日坐萧森相如未遂题桥志工部虚劳恋阙心尽办赤心遭白眼聊将防服照青衿东隣况有陈惊座时得花前一盍簮
　　谢罗醴陵宏材乐府见寄
　　自别湘中首屡廻漏传春信一枝梅固知我老何须此不与时同亦壮哉百里去思民父母三年归作国台莱更将余力哦新调三百篇中着意来
　　云隠李季可挽诗二首
　　云巻云舒好静观谓宜隠者似无端谁知天上为霖用竟作人间出岫防万里功名当进步诸昆时节合弹冠只因自得无心趣三度归来现宰官
　　当年棋酒漫追攀幕府承平白昼闲帅事却来兵革后官身唯冗簿书间壮懐日者论交旧末路天乎与夀悭风急浪髙云黯淡讣书新到落星湾
　　魏总干嘉父以果斋求诗为赋二章
　　请言山下出泉防防养从来有圣功三徳知仁非好勇六爻险止要时中申枨有欲刚安在曽子无仁毅不洪以果名斋兼众徳力行方见古人风
　　偶向斋名见一斑其中蓄徳尚多端讲明自有安心要出处还须中节防持以赠君成我拙归而求此有兄难当年射防封章意暴虎如由胆亦寒
　　遣吏约同官奕棋议事知有苏山之游不果来晚使君载酒见过遂赋此诗
　　索居谁复共前筹坐想苏山最上头并辔水兼天共逺孤吟棋与酒皆愁孰令客里挤排老不分军前断送秋却有邻翁惊笑语夜来尊俎对贤侯
　　使君黄秘书上印有期闻严召已得好语赋唐律送之
　　五十莱衣宦海荣每将忠谠报平生暂分竹去寛宵旰又赐环归近圣明人物然须引类东南竭矣愿休兵功名自重囊中物感悟从来看积诚
　　上湖广总领赵郎中
　　总角为儿百未更已陪先进识英名惯闻似觉雄风近因问从知盾日明千里未迎天子诏一同先説长官清吏师况有桐川旧敢向题舆问去程
　　春风湓浦驻行轩独许愚儒夜叩闗六路方迎新遣使五年犹念旧登门薄縁未许南楼分归梦唯惊丙夜防幸自秋江好天色一帆风月际真源
　　岂无山水惮登临未话平生语欲清得马经营今搏手伤弓忧患几惊心所思未觉荆山逺欲徃宁辞沔水深山水有情弦未絶请从千里抱鸣琴
　　次韵赵俞宣徳石博山香台
　　水骨苔痕洞穴开龙腾波涌碧崔嵬烟云静向林中起风雨飞从海上来江外庐峯倾瀑布日边鼇顶对蓬莱几经兵火今犹在拂拭还看贮劫灰



　　钦定四库全书
　　昌谷集巻三　　　　　　宋　曹彦约　撰七言律诗
　　送赵侍郎被召
　　大纛髙牙古帅垣甘泉人物帝王孙文如贺白尤寒素政似龚黄更本原岁课未书先报政诏封频趣定调元欲知恵爱今多少水满长川月满村
　　只为分忧辍近臣不应持久费经纶暂来制阃无多日归去朝天及早春红斾緑油生羽翼落霞秋水动精神行行但説长安近辜负攀留几许人
　　忆昨东来防印章又从此去饯朝装辛勤行李知身老幸防依莲到骨香五十功名犹落寞百千怀抱转荒唐而今亲见为霖雨野草幽花特地芳
　　薛侍郎移镇合肥被命入觐赋唐律诗二章
　　经济蜚声数十年只今韫椟固依然老于思虑惟忧国好在功名更守边人望鼎来须易地春风早去便朝天汉家老将辉千古只有留屯服防幵
　　平生惟仰薛居州病渇寻梅正所求风送有时参画鹢幕开无路到青油百年万事常交臂一代数人今白头帷幄得贤如此好貂蝉元不在兠鍪
　　送胡倅辟书不遂复到选部
　　便饱蒲帆纵木兰王阳时节好弹冠官身台厯星迟速世路天香篆屈盘人去邉头三策在春回天上五谿寒归飞未戢青防翅却与朝廷作羽翰
　　祷雨阳山
　　暮投突兀净为坊早踏﨑岖翠作冈露气失凉风带暑岚隂欺晓日韬光不忧时事禽空语可怪凶年草更芳欲问行人祈祷意日来钲鼓渐凄凉
　　所以登山不惮烦为藏云气达泉源多峯岂炫千岩秀一线才通万壑奔其在兹乎须出岫此时何不早翻盆名髙已到岩瞻地只有为霖可养尊
　　课花木
　　旋饰芳菲真草莱强加湔祓敌尘埃春将紫翠笼丹桂晩觉苍黄植緑槐鼻观已通蜂蝶闹酒杯频到燕莺猜官居未胜闲居乐乞得三年野兴来
　　序斋丁主簿挽章
　　诗礼彬彬到古风月桥人物序斋中郑公宅畔乡仍在马氏台前帐已空万事可堪评夜旦九泉终不葢英雄只今家学方如此犹喜先生易未东
　　一碧万顷堂
　　乞得湖光万顷多傍招九叠更嵯峨百年未死须闲在一日不来如景何意逺已知贪雪月身安犹欲镇风波只愁顽似云间石更有何人为琢磨
　　寳泰寺读曾鸿父侍郎留题有感次韵作侍郎挽歌
　　斯人千古閟音尘絶妙肝肠好受辛四袠升沉悬日月百年修短误君亲天边尚记丝纶手地上今无磊砢人对此感怀非为此赎之空拟百其身
　　陪总卿戎帅登髙因至郊外
　　万木隂隂覆女萝一川佳处寳峯多因晴领客催茰菊恐雨妨农访麦禾付我江山须领畧可人时节易蹉跎心闲更了官中事未必秋风奈老何
　　海棠
　　彼美花兮宜晩春柔姿淑艶是何人十分国色妆须淡数防胭脂画未匀帯雨容开浑是恨出墙头望恰如真几时谪下蓬莱岛霞染仙衣痕尚新
　　一度相逢一度春不知名姓是何人十分国色妆须淡数防胭脂画未匀好把东皇为上客便堪宋玉作西邻临卭道士今何在説与唐宗是太真
　　九江郡斋分韵送魏六兄好文逰鄂渚得阳字
　　倦客寻闲误入忙飘然上水击浔阳铃斋有伴期三友玉徳何人似六郎千里江山时聚防满城风月夜凄凉西风隠作中秋防莫恋南楼醉武昌
　　送蓬丘山人张以道归吉州
　　山人曾着宰官衫了事还为马口衔别我三年无瞬息思君一节尚巉岩人生契合常如此吾道年来见大凡雨后只愁风力健江空无计欵归帆
　　代送礼部杨侍郎帅江陵
　　鼎鼐真才笔槖声清朝人物独先生从来马老荆州望可但元公礼部名谋帅直须医国手辍贤何以慰人情送春又数春回处忍更堂堂背我行
　　慈恩一集成三纪朝路相从不半年托防身如松下草愿交身已社中莲一时事体公轻重到处参辰我后先折赠不须门上柳病懐落寞正如绵
　　奕棊戯作
　　人皆托物涤尘襟我亦于棊了寸隂散诞不知身老大从容聊与世浮沉诸君误作机闗説老子初无胜负心收拾定应全局在清风明月照书林
　　次韵长沙郑监庙公选
　　先生清徳彻寒泉应俗周旋更折旋防宦向来徒溷耳盛名今得孰多焉诗严尚作蜂腰格志大宁忧马腹鞭却似周公勤小物乱挥珠玉掷忘年
　　已废诗坛罢酒兵更无余力敌分隂两章句好惊霏屑千里神交信断金如奕棊然随手着效颦眉亦撚须吟不图病客甘投老敢与诗人作赏音
　　喜晴
　　防书迟报已惊神不分龙公巧障人倾倒从头悭雨破除当面艶阳春有园未赏隂连屋无地言归水拍津报道纎埃归洞壑本来山色任横陈
　　喜晴
　　醉入机缄喜不胜几多风雨一畨晴扫除氛祲乾坤大拂拭光辉日月明万计官逋纾吏责十分灯夕防人情熙熙不但春台乐从此东南説建平
　　春雪初霁
　　已通消息变垂杨又忍须臾困海棠雪意踈时风自恶云根好处日争光威严冷到汉三辅艶冶春归唐六郎四者欲并从古少便将樽酒问羣芳
　　雨中同官游野园
　　忙了三年乍得闲便乗风雨防溪山可怜过眼事多少都不闗心春徃还老至但惊霜上鬓兴来聊复酒开顔如今便作游人唤更欲徜徉紫翠间
　　诸丈和野园之诗乃复次韵
　　骧首弥年闭六闗倦飞今日徧千山也知心醉非从事顿觉身轻有大还酒债人生频检防宦情山色正孱顔不须作恶悲儿女更放羇人到席间
　　陪李监税饮刘园
　　剩栽花木闹低墙满刻诗文榜画堂郁李齐开枝尚弱牡丹垂谢蘂犹香书生野趣人间少游子佳时客里忙凖拟灯前儿女问得君全不负春光
　　重阳湖庄无菊走笔招赵季清黄一之登髙
　　揺落江村菊就荒苦无节物报重阳病来欲废传杯旧老去唯思着帽强已变枫丹秋尽力仅存萸紫晚添香登髙有景那能赋唤取骚人赵与黄
　　次韵黄一之
　　芜尽田园学亦荒衰年无复梦张阳起予节里心期合及此年时脚力强万古推迁陵谷变几人登览姓名香欲追奔逸惭驽蹇始信人间有乗黄
　　九日遣兴
　　防诞平生百不忧未应揺落学悲秋傥来节物知寒暖泛应賔朋任去留落帽粗豪非宿好插花姿媚怯英游不如只把茱茰防免叹尊前岁月流
　　次韵隆庆杨使君送别之章
　　倾葢星桥忆去年官聨预説使君贤别来风送空中月此去云开劒里天治效龚黄方侧耳交情吕好差肩相逢便作阳闗曲数日销魂正黯然
　　细读君诗字字新巧将盐豉入羮莼也知世路催行客更遣工歌劳使臣千里身心空晤对五经怀抱想纷纶他年宛水昭亭外把玩犹能絶防尘
　　春同伯中之栎田
　　涖卜他年正首丘尚乗风日逐英游平分正月春犹浅断送元宵冷未休藕断山钟黄蘗外枝分水转石榴头巻帘隠几俱为乐付与涪翁闷得不
　　东庵新辟云栈
　　步出东门苇不航以云名栈正相当地临空濶天成险水到回旋石作梁万顷波涛一丘壑百年官吏几循良古来勿翦甘棠意此地风流未可量
　　送赵安卿召除考功
　　秉节归来乍赐环握兰髙处自催班身趋地禁严凝上名在湘清欵乃间万灶艰难寛国步一星咫尺近天顔席前若问长沙事只有深仁渗百蛮
　　五老重湖一腐儒强令随牒应时须杜陵身世霜前鬓陶令田园雨后芜梅菊满怀忧岁晩松楸闗念怯春濡知音自是调元手乞与还山防命符
　　次知县花名诗韵
　　天不长春又入冬可能含笑拒霜风凌霄器宇随时见茉莉生涯到处穷但可怜花成后约莫将荳蔲掩前功人生且进蔷薇露滴滴金钱总是空
　　晩登县陴
　　楼橹寛闲事力劳新来人物旧蓬蒿占留古意梅根老压断寒声樠木髙地迥山川含鼓角夜明星斗助弓刀当时爱得莲无恙一段清流绕屋敖
　　廖子晦以通书及山道乡晦庵帖见惠
　　文公垂宪墨淋浪鼎立山更道乡家有一焉犹冠絶寳兹三者见珍藏来从叠嶂层峦里置在光风霁月傍收拾兵戎无一物满船空载有归装
　　雨行宿髙冈人家戯成口号
　　过了一坡更一坡中间田道水成涡雨来更骤担肩重泥滑不休行步多奈老杉松犹偃蹇趋时桃李暂蹉跎炊烟恋屋不肯出夜宿人家烧薜萝
　　静坐对茶花偶作
　　菊后梅前冷落时剪檀雕蜡酪为肌人从老处亲平淡花向无中补阙亏地暖不忧春近逺牕空惟映月参差病夫久废卢仝椀鼻观从容圣得知
　　次韵晦父喜雨诗
　　何处鸣鸠只好音谁家孝妇有寃心古来禋祀闗仍叔今日兵饥忆华歆王制不堪乖用仂春秋从此却书霖君诗好似灵湫水清絶无人测浅深
　　同官约赋红梅成五十六字
　　淡中着色似狂颠心与梅同迹不然夺我焉支宁免俗岂无膏沐独争先辨桃认杏何人拙压雪欺霜政自妍只恐东君招不得好修犹在竹篱边
　　落星寺诗
　　好风好雨旧闗情落在江心不强名地尽匡庐犹变现水连彭蠡畧峥嵘金山但设鱼龙险灔滪空闻象马惊争似清晖楼上好重湖九叠互分明
　　送子通司法之官括苍
　　议礼蠲租两有声老坡元不计身荣为民受屈今谁似有子能传近得名此去掾曹无暖席是中科律定持衡公余更欲飜经籍古道时才孰重轻
　　答赵守见贻之韵
　　已报新题下紫泥尚留佳防筑新隄一心国事忉忉在万口民歌剪剪齐惜去辙须田父卧催归诏有内臣赍舍人若问朝天日割尽黄云水满犁
　　送赵户侍出守镇江
　　都人车马闹城闉似惜民曹更牧民到处忠勤无粉饰入朝言语有经纶只今次辅须贤帅自古维城必懿亲报政不须三五月姓名端的记严宸
　　和三十郎蜡梅韵
　　官黄新赐极恩荣花不同梅与共名颇谓寒中宜作伴想因开早更为兄世间何物疑真蜡海上新来染碎琼体得自香天分好金涂铜砌却峥嵘
　　久雨叹
　　谁为戎首起边功万里生灵一掷中天为忧之连作雨人无识者骤歌风所期辟地今城守不善因粮却火攻古道君师意深逺改弦端的奏肤公
　　秋分后十日得暴雨
　　负固骄阳不忍回执迷凉意误惊猜倾盆雨势疑飞瀑掲地风声敌迅雷堦下决明添意气庭前甘菊賸胚胎可怜岁事今如此麦垅蔬畦尚可培
　　豫章贺丁漕建台宴口号
　　车马盈门拨不开防衣新着绣衣来壮怀风月归英簜满意江山入酒杯便觉阳和通嶰竹已知春信到官梅西江岂是留人处筑得沙堤唤得回
　　晩梅
　　去年浮月动微薫陨箨忧寒正襍羣今日得春张万玉采繁迎暖尚从军花时十月连正月岁事三分占一分酒煑和羮还好在预除芜秽莫纷纷
　　湖庄谢客
　　渐撤踈篱短作垣与春期约老田园晴多易得花开早地迥难藏鸟语喧我欲偷安频谢客人谁见许数敲门定知桃李平生误下已成蹊漫不言
　　朔日迎客之章诸贤多有和者使君再赋仍次韵以谢
　　霜清石出水分流邂逅骚人得志秋落日断霞増逸气小牕低户媿英游苦无酒量能陪饮只有诗盟可避愁此地何哉添此瑞建章新识九牙驺
　　五言絶句
　　飘飘台
　　清风怒折腰断送斜川归吾今已归了无用频吹衣
　　经丘台
　　寻壑初不惮经丘亦忘疲人见﨑岖处不知心坦夷
　　七言絶句
　　祁门道中即事
　　识面山川尚可寻跳丸日月更相侵语音改道家山近行色不知春事深
　　社雨初晴旧燕归春膏潜动小鲜肥桃花未必随人去飞向行人行处飞
　　饼饵商量全孕麦衣裳消息半芽桑山堂草色梦魂逺官路柳丝心绪长
　　为爱幽乡度逺村支頥竚立爱山矾栗留尚惜轻求友反舌纷纷亦巧言
　　修竹围墙草防堦赏花庭院已安排洛阳忠孝家何在不贡姚黄更缅怀
　　嶂叠峦层巧送青一溪幽处小园亭谁能换得王维手洗我尘埃作画屏
　　弦诵琅琅两岸闻此风尤足张吾军儿童相顾惊相问莫是当年旧主人
　　山木隂隂系晩牛水田漠漠任春鸥长歌大笑却归去长在农家今白头
　　半沦溪谷半山冈地狭民多尽葢藏争道去年小丰稔至今租米正输王
　　古来遗逸野人家石磴﨑岖阁道斜犬吠人行都不问杉篱空掩刺桐花
　　夜坐
　　道人心事畧幽闲落在星流羽檄间吏退灯明书到眼袖炉烘暖鹧鸪斑
　　偶成
　　曩疑先贤啬于言何不明明细细传今省从前都错认更加详后即纷然
　　夫子文章不用为从心到口没参差咄哉韩子休污我却道诗葩与易竒
　　雪月风花总不知雕竒镂巧学支离四时多少闲光景无个闲人领畧伊
　　勿学唐人李杜痴作诗须作古人诗世传李杜文章伯问着闗雎恐不知
　　诗痴正自不烦攻只为英才輙堕中今日已成风俗后后生个个入樊笼
　　儒风一变至于道此是尧夫未识儒除却儒风如更有将驴骑了复寻驴
　　当敬不敬谓之悖当正不正谓之防是中适莫俱难着意态微生已觉疏
　　桃红柳绿簇春华燕语莺啼尽日嘉谁信声声沂水咏又知处处杏坛家
　　可惜有生都衮衮如何终日只纷纷满前妙景无人识到处清音独我闻
　　我吟诗处莺啼处我起行时蝶舞时踏着此机何所似陶然如醉又如痴
　　此道元来即是心人人抛却去求深不知求却翻成外若是吾心防用寻
　　谁省吾心即是仁荷他先哲为人深分明説了犹疑在更问如何是本心
　　若问如何是此心能思能索又能寻汝心防用他人説只是寻常用防心
　　此心用处没踪由拟待思量是讨愁但只事亲兼事长只如此去莫回头
　　可笑禅流错用心或思或罢两追寻穷年费煞精神后陷入泥涂辗转深
　　心里虚明象太空乾坤日月总包笼从来个片闲田地难定西南与北东
　　莫将爱敬复雕镌一片真纯得自全待得将心去钩索旋栽荆棘向芝田
　　忽认胷中一团气一团气里空无地既空无地更何义此无广狭无一二
　　恶习起时能自讼谁知此是天然勇多少禅流妄诋诃不知此勇元不动
　　回心三月不违仁已后元曾小失真一片云花轻着水不复省漓醇
　　有心切勿去钩钩得来在外边何似罢休依本分孝慈忠信乃天然
　　伯量同二弟欲见访湖庄以诗告至褒拂过情輙次其韵
　　清江一曲界间闗倚作琴声上下滩【原注琴曲清江引有上滩下滩声】鹊报主人知有喜恵然金玉总称难
　　笑杀商山绮与园几年顿使防风寒只今勲业才如此孤负衰顔镜里防
　　年来夺锦马羣空而况君家有八龙传与乡人经济防问焉何惜少舂容
　　水僊
　　盈盈蝶粉衬蜂黄水国仙人内様妆同在寒梅应媿死枯枝犹説傲氷霜
　　韩耕道次八絶句韵见寄因和荅之
　　立説招携与殪戎两端蛮触互论功古来帝力通南北山过焉支岭度葱
　　逢危无防媿时才懐抱何曾得好开衮衮防书来不断活人基本要深培
　　羽檄交驰骇电奔诏书频下想天恩旧时懒惰如魔去祗有书生习尚存
　　营垒家家説望夫将军志逺在余吾从来万甲千金费曾有因粮事也无
　　我句拙于贫女妆尊前替戾敢承当何人错比罗敷艳枉赋诗人陌上桑
　　特特新诗满意来中间华藻任铺排不知养拙干戈里但觉愁端变好怀
　　孤负灵蓍续短蓬宠光枯枿附春藂他年贾至岑参句得入诗编托杜公
　　昌黎世有简编孙邺下常传慷慨言忆得此公端的健但将忠力复名门
　　湖庄杂诗
　　雨后人家菜麦香旋涡流水乱横塘青春未有阑意付与游人自此忙
　　家家有分闲桃李岁岁相亲旧燕莺老子今年风味恶稻针麻甲尚闗情
　　横舟弟相别年余阻一江之水彼此皆病未有可防之日向得一两诗多悼亡感慨不忍和答今乃粲然盈册老眼增明适兹喜雨取登楼喜雨之作先次韵三章不能多也
　　好诗好雨适相逢抖尽襟怀要折冲自古天人无间断宁因水旱辍良农
　　阻饥传播骨先寒愁把台评子细看赖有重霉三日雨向来枯涸已弥漫
　　我有鸰原或尼之一江横絶谩涟漪幸哉未隔池塘梦鼎脔初甞豹一窥
　　三絶句赋和靖梅
　　落在西湖有岁年不因和靖独争妍谁知道尽香和影万古新诗不在编
　　人如和靖清难比花似寒梅秀可餐却问荔支何所似江瑶初雪水晶盘
　　观莳芬芳也自竒汉壶贮水最相宜只应卧我明牕下不似湖边纵鹤时
　　毛希元提干有庐山癖既卜筑居之又作卧龙楼与玉京道院一时诸老皆为赋诗矣知贱子非所长而亦令赋何也作三絶句资一笑
　　锦绣裁成九叠山山山佳处水萦环无心但有云来徃看得髙人取次闲
　　卧龙消息合为霖别先通一线心若向祁山听响震定知梁父不须吟
　　玉京仙境发山謡未把芙蓉意已消此处尚堪诗兴在当年行乐亦云聊【原注太白之言九叠总庐山之名耳今人专指山中数培塿以名九叠不合古意希元经始卧龙得一线之泉于石间冬夏不竭玉京以山得名希元意不为永业以道院目之其山一名玉京一名上京渊明所谓畴昔家上京太白手把芙蓉朝玉京皆是山也庚辰十月乙酉书于湖庄所性堂】
　　望庐山
　　暮年秋色恋江乡酒熟鱼肥蟹着黄已见庐山非入梦一帆风穏称归航
　　游恵山观第二泉
　　僧人顔似松杉老斋饭味知泉石多我不能茶有风冷爱山成癖欠消磨
　　自逢陆老问君名又见苏公记此行从此却归庐阜去岂无声寄谷帘兄
　　蜀海棠
　　西蜀佳人巧欲言红酣犹带醉时魂子规叫断黄昏后却忆乡情染露痕
　　余干史子固本知县趋朝便舟见访以四絶句叙旧次其韵
　　再拜新篇极主臣咏真何必更寻真论心十八年前事诗律交情更可人
　　虎榜初传淡墨名饶山何重泰山轻日边未得春风力江右惟髙月旦评
　　仕已都无喜愠三有不解但操南归来穏上论思直政尔民情已熟谙
　　岂无鱼鴈懒传书枯枿春风不用嘘只有简编遮眼在马牛犹得逺襟裾
　　迎春花
　　锦作薰笼越様新迎春犹及送还春花时色与香如此花后娟娟更可人
　　睡入华胥日未曛博山何在寳香闻觉来但有南牕静叶瘦花肥醉锦薫
　　奉陪黄帅机访问元夕战场归涂见人家园池花木相与叹息既帅机书前所作八诗示滕审言不及予也枕上不能记韵效唐人和诗体自赋八絶句因以寓意
　　照人精采驻元戎与我驱驰録近功想见玉箫声逺夜乱芟篁竹剉春葱
　　新来鈇钺授当才岳下浮云日日开易得成功难更好鼎和诸将熟栽培
　　谩捐儋耳非长防便戮先零亦少恩整了六师须禁暴本朝元气要长存
　　深居处女静无妆脱飞时势莫当已防不须三舍避便将战处入耕桑【原注闻许统领获防欲退师安仁】
　　争先报国耻非夫过后论功失故吾志士斗量贤士少赤松游处智名无
　　并辔游人任徃来透墙春色已安排花时却记梅前事秀水如何不永怀
　　忧世愁肠转断蓬趋时好色上芳藂古来只有春平直披拂年来也不公
　　为渠着姓黄山谷结友齐名杜审言领畧残膏沾匄我彊书酬唱入坡门
　　催花
　　催花径里日千回只恐催开落又催老性只宜风雨后緑隂青子欵相陪
　　道傍得熟人家
　　旧雨留烟饰短垣浅沙催水撼衡门旗帘动眼新迎客防防闗心故弄孙
　　县郭新居人家
　　苟简诛茅胜野盘托身城郭爱平安五更人语惊鸡犬壁漏檐踈共一寒
　　荷花
　　写遍堦头万叶红不成无味只书空绛绡剥尽红酥凸给与烦襟作冷风
　　汉隂县驿有连理山茶旧尝逺送上官扰及百姓根条槎牙邻于戕贼乾道初有使者沮其事今婆娑蓊蔚为一邑壮观因见何令壁间所书赋二十八字
　　逞艶呈祥只自殱何人攫取更趋炎只将勿剪看君子爱物安民处已亷
　　谢朱鹤臯招饮四诗
　　过雨桃花坠晚红及时庭草翠翻风倚牕细究天人理六籍元无一字空
　　东皇无意染青红长养犹资五日风收拾英华入新句祥云蔼蔼媚春空
　　石火能留几许红人生南北马牛风春光倒指无多日相遇休辞酒盏空
　　六年奔走汗顔红此日行吟两袖风俗虑湔磨有诗册净看明月照长空









　　钦定四库全书
　　昌谷集巻四　　　　　　宋　曹彦约　撰表
　　代荆帅彭侍郎冬至贺皇帝表
　　天生民而立君中全刚德雷在地而为复运际初元必有聪明不世之资体此出入朋来之象恭惟皇帝陛下统接千嵗道谨三微时敏厥修成日就月将之学不逺而复立外隂内阳之基嘉迎长至之辰永防无疆之庆臣迹拘守土心切望云去嵗兹辰陪百辟趋班之盛太平今日想三宫上夀之仪
　　冬至贺太上皇帝表
　　三统迭推黄钟应律一阳来复太极分爻时当亚嵗之仪光启后天之算恭惟太上皇帝陛下功成不宰道妙难名昔离照之中天羣隂屏迹今震雷之出地万国归诚适兹宫线之添知有玉杯之奉臣夙叨隆眷阻守遐方考史官望气之占必书云物相王者尊亲之至复见天心
　　皇帝即位贺太上皇帝表
　　禹绩既成希夷玩物周年方永付托得人三四圣之相传亿万年而一遇恭惟太上皇帝陛下圣明生禀厯数亲传逸乐忧勤大矣垂裳之化崇髙富贵居然脱屣之轻遂令神器之传可久中兴之运臣适将隆指亲见荣懐竹简屡书窃谓本朝之盛石崖可勒愿赓天保之歌
　　贺皇帝即位表
　　乾坤清夷祥开大业风雨感防运际真人巩固宗祊光辉图牒恭惟皇帝陛下道参髙厚天禀元良鸡鸣问安久仰百王之冠龙飞在位一新万物之观越北燕南鸢飞鱼跃臣心驰魏阙使领熊湘王言大哉方读丁宁之诏圣主决矣已占熙洽之辰
　　贺皇帝登寳位表
　　伏奉赦书皇帝陛下防膺顾命绍履庆基如日之升克明克类际天所覆悉主悉臣恭惟皇帝陛下睿智生知光明真积干潜未跃风雷韬歌舞之声离丽既亨日月显照临之象负扆而山岳震叠主祭而天人统和混同冠带之区率服氊裘之俗臣及兹末路亲见盛时读建武诏书虽一见而已决颂庆厯圣徳当万年而无穷
　　贺皇太后垂帘听政表
　　母仪万国礼极尊荣子惠兆民治兼内外希濶本朝之典发辉载籍之传臣伏以仁祖初年保防实専于章献哲宗新政维持允赖于宣仁导末命于慿几之时共几务于代天之始周任姒夐无前比汉马邓莫有成功惟我累朝示仪万世恭惟皇太后陛下徳髙俪圣志务进贤宻赞先猷尽柔顺利贞之美志存风化无险诐私谒之心宜位正于帘帷以奠安于海宇臣职联待对身阻祝厘景在崦嵫复见祖宗之盛体关夷夏卜知家国之安
　　除直秘阁知漳州谢表
　　悉数外庸莫髙阃寄又加中秘断自宸衷仍兼刍粟之官不改封圻之旧事无掣肘感极铭心伏念臣少也执经长而筮仕専门泥古从墨守于官箴常调进身故夷行于民事蜩欲飞而不至防有技而易穷靖言旒冕之深知或是庙堂之过听率貔貅而乘障何有威名集鸿鴈以登车初无风采展转受将输之寄因循瘝调度之常孰移羣玉之仙来畀十连之帅平生俗骨梦不到于蓬山日近中权任每隆于荷槖岂半世泥涂之久曾一时朝迹之无骤入选抡极新观听兹盖伏遇皇帝陛下艰难忧世忠恕用人干转坤旋得天地不言之美春生秋杀皆祖宗从欲之仁七旬立俟于格苗八命方严于作牧鼎来责重猥及人微臣敢不居安思危以荣为惧复凿井耕田之业保防黎元戒要功生事之心丁宁诸将至若猩鼯之假息坐令貔虎之懐安敢轻徇于浮言更审观于事力时乎未至容少缓于先零机或可乘终必擒于元济
　　皇太后册寳礼成贺皇帝表
　　俪极鸿名铺张寳册告庭大号耸动绵区不知感防之何如但觉驩虞之自若恭惟皇太后陛下母仪中正内治彰明赞大议于顷刻之间导顾命于危疑之际莫名造化与天比隆宜有尊荣佑宋无极恭惟皇帝陛下亲承慈训悉踵旧规镂玉为文耸一时之观听垂衣共治保亿载之丕平臣逺在山林式闻典礼读建武诏幸生圣主之时考思齐诗益见文王之圣
　　册寳礼成贺皇太后表
　　邮传初播已极尊荣册命既成益新观听造端内治改观外朝臣窃以易着坤柔同称于地道礼存隂教元定于母仪若乃祐圣治于歴年推仁心于新政本朝独盛前古未闻恭惟皇太后陛下徳厚承天功髙与子进贤更化权纲夙赞于先皇凭几导言保佑尤勤于嗣圣已定宅宗之位亟彰镂玉之文迈古今之上仪接祖宗之旧制臣叨聨扈从阻奉祠官尚与逺人被江汉人伦之化幸生今日见国家母道之尊
　　贺皇帝立后表
　　诞敷大号表正柔仪风化所原耸动海宇典礼之盛超轶古今臣伏以天地并贶而万物成日月齐明而四时运惟帝徳欲光于下土在坤元当正于中闱若稽文物之朝必定袆防之位恭惟皇帝陛下务思治国必本齐家上奉崇闱承欢顔于长乐近遵祖烈发显册于淳熙臣世受隆恩亲闻庆事职修连帅莫陪百辟之班志慕封人更上多男之祝
　　立皇后贺太皇太后表
　　三朝夀母垂训重闱一代宸仪造端六礼神民协望龟筮告祥臣伏以裕陵之建中宫实由慈圣元祐之听内职盖本宣仁既已诒厥孙谋用能绳其祖武于皇我宋卓冠前朝恭惟太皇太后殿下徳协舜华徽音周雅谓衣裳之治先正人伦欲江汉之风并行王化定名椒掖增重萝图臣假守藩方阻陪班贺但想鹓鸾之列不胜蝼蚁之情
　　瑞庆节贺表二首
　　十月为阳光啓寖明之运后天难老有严载夙之辰庆彻际蟠欢均抃舞恭惟皇帝陛下体尧神圣承禹俭勤接泰元授防之期周流甲子过郏鄏卜年之数度越春秋时当虹电之祥允致天人之助臣列班紫槖今牧洪都镜録千秋莫继唐臣之笔觞称万夀载驰汉殿之诚神告昌期久啓燕谋之庆祥开良月风流虹渚之光于昭诞节之临不显欢声之洽恭惟皇帝陛下溥将受命只惧治民徳迈五三混华夷而共贯统传亿万与日月以齐辉属兹载夙之辰益衍方增之福并包所暨鼓舞惟均臣职在祝厘诚存归美照临有赫遥倾就日之心覆帱无穷请祝后天之算
　　贺皇帝御正殿表
　　奄四海以为君大膺天命朝诸侯而当宁尽酌民言涣汗一颁羣心允协恭惟皇帝陛下闿端孝治注意圣传入翼室以宅中亲承末命眂治朝而听政宜正大昕耸内外之观瞻协神人之属望臣欣闻盛礼病卧遐方虽在江湖犹不违于咫尺逺瞻天日如亲睹于清明
　　贺皇太后御正殿表
　　位同太极莫如母道之尊礼有时宜共济君临之业铺张新政増益旧闻恭惟皇太后陛下徳备洽阳祥分沙麓成功内治嗣任姒之徽音听政外朝接曹髙之懿范巳正帘帷之御益安内外之心中外无哗神灵克享臣叨恩过分已病祝厘亲见微身遇照临之日月喜同品物入动散之风雷
　　夀庆节贺表
　　统接嵗千先啓东朝之奉隂生夏五又开南极之祥凡在照临悉深抃舞恭惟夀明皇太后陛下御今九有稽古二南正母道于宫中实关人纪扶日轮于天下绰有圣功庆瑞节之开先永徽音而嗣古臣职虽补外心实指南前殿玉巵想一时之欢洽后天寳厯占万载之延洪
　　日舒南陆丽天占离位之重星拱东朝弥月阐坤珍之瑞慈闱光唘寰宇欢腾恭惟皇太后陛下贤迈虞嫔行齐周姒遵燕谋而啓佑翊骏命以照临子育羣生上体髙穹之眷母仪四海中存太极之神继元佑之徽音举长宁之彛典茂膺纯嘏益衍丕基华封祝圣人共喜尧民之击壤皇帝奉太后未夸唐殿之称觞臣身系赋舆心驰象阙薫风入五弦之奏欣际阜财嵩岳传万嵗之呼永祈介夀
　　谢朝辞内引奏宣赐表
　　久旷经帷已絶宠光之望乍违帝所不胜恋慕之心方反复以陈情忽便蕃而受赐一身莫报万口称恩臣窃以砚出端溪饰之寳匣马来冀北被以锦鞯器与币以皆华茗得香而益雅锡命虽存于旧比优贤不在于常才顾惟愚臣偶陪讲席荐縻药鼎乞归不及于终篇峻陟松阶进职巳多于始望岂期新渥尚及陈人骤加劵外之荣益重山表之愧兹盖伏遇皇帝陛下曲成小物广播大钧谓臣心乎爱君粗得诗书之训念臣老而去国益施帷幄之恩举坠典于濶疏骇羣心于观听臣虽髦矣自视欿然矍铄服乘尚竭力驽骀之后饱温薫瀹更効忠翰墨之间
　　谢皇太后宣赐表
　　立朝无补适当衰晚之年归里有期冒受便蕃之渥便殿当陈于愚计讲帷偶及于终篇重申命以无嫌九殒身而莫报臣窃以易称锡马极为三接之荣史着赐金谓赏六竒之计以至香来蕃国与夫茗出壑源器分御府之珍罗叠宫衣之雪有功则赏犹曰患多当去而留不几冒受鼎来沓至恩重命轻兹盖伏遇夀明皇太后陛下山立朝东天临慈极功髙与子接大统以持盈徳在及人施余恩于优老遂令异数猥及孤踪臣拜命阙庭问程乡井乐唐虞之化尚鼓舞于圣时歌任姒之章知本原于母道
　　谢撰攀龙台碑防赐表
　　臣某言伏奉恩勅缘撰攀龙台碑文赐臣物四百段研精不优篆刻无术下帷阙蛟龙之学搦管慙鳯凰之思猥辱隆命俾图先范戴天知局仰大象而増游述圣为言抚孤懐而自失宁足发挥一徳扬防万分述虞后之孝思谈姬文之睿业而天情不匮帝造无涯式推爱敬之心用广褒崇之惠披文相质本殊黄绢之词颁赏计劳遂承紫泥之渥荷宠惟惧瞻恩载腼只奉之日悚汗交驰无任慙载屛营之至谨附洛州奏事使具官臣奉表陈谢以闻
　　寳谟阁直学士提举佑神观兼侍读谢皇帝表
　　晚景侵寻合归休于里社圣恩广大尚劝诵于经闱美名聨学士之班厚禄假内祠之宠分皆过甚力则难任伏念臣息偃穷年遭逢新政丝纶三接无非越次之官药饵一年遂起乞骸之念梦寐已归于江国姓名频叫于天阍谓宜已照于容光何乃尚稽于从欲上仪曹之绂犹入侍于金华出真馆之纶更峻陞于寳阁盛服侈解衣之渥精镠分帝锡之珍为老臣将去之荣举近嵗不行之典兹盖伏遇皇帝陛下缉熙圣学振防儒生知臣求退之意勤出于真实念臣在列之日浅姑使迟留加以不次之荣名宠以久虚之异数微生有幸末路増华而臣志气索然头颅如许集百忧于方寸脱万死于毫厘马恋轩之本心未敢释露门之巻蟁负山之绵力终当挂神武之冠
　　寳谟阁直学士提举佑神观兼侍读谢皇太后表
　　学士通班忽陞华于峻职讲闱劝诵尚窃廪于真祠本求去而得迁将终辞而惧凟勉从成命愧极愚衷伏念臣末路穷儒圣朝遗老学虽有志欲粗接于师承技本无他终不宜于用世荷造化不遗于微小致夤縁遂列于禁严赐环首列于诸儒再转与闻于三礼执经进读无补毫芒煮药偷安难堪疾疢苦口愿归于田里穷年已迫于崦嵫岂期疏寳阁之名更使上金华之直兹盖伏遇皇太后陛下恩宁僭及器不备求坤徳居中助尧舜之先务母仪型外躬任姒之徽音成先朝三袠之功协圣嗣初年之政遂俾荒疎之学亦防坱圠之仁臣荣与忧并望非意及归计已形于梦寐病躯益见于衰頽幸际风云姑依光于日月恐填沟壑愿终老于渔樵
　　明堂礼成贺皇帝表
　　色动房心礼既成于阳馆恩均海宇徳遂布于端门徇斯民逺罪之心广真主推恩之意臣窃以国之祀典莫重于亲祠圣有统传尤严于谨始当继序不忘之日行合祛大享之仪熙事已竣一时创见恭惟皇帝陛下丕承累圣对越三灵志在守谦甫亲于几务事遵越绋益重于孝思璧琮奠而百志钦箫韶鸣而羣工肃情文两称上下交欣体祖宗不杀之仁普霑中外发天地好生之徳下及昆虫大号风行欢声雷动臣奉祠嵩岳留迹周南骏奔走而执豆笾阻躬陪于帝所观防通而行典礼知上格于天心
　　明堂礼成贺皇太后表
　　礼严宗祀方讲于威仪志在羣生旁流于沛泽凡有知识悉耸见闻臣窃以享于合宫时惟钜典传之累圣视彼郊丘当帘帷保佑之时正中外瞻观之始恭惟皇太后陛下应时休运嗣古徽音末命导扬既亲承于密议明禋修举益增重于弥文遂敷雨露之恩徧及际蟠之广臣无功圣世有位清厢虞瑞初班逺想总章之访周仁大赉但荣象魏之观
　　辞免除职与郡恩命表
　　引疾乞归力布由衷之恳蒙恩锡命尚叨望外之荣此恩虽出于非常于分深知其不可若为蹐地尚敢叩阍臣闻职名所以优贤非贤不授郡守期于布政无政奚观昔尝分千里之符固欲尽一朝之力寓直冠西清之首居中聨学士之班何者么微逾涯至此今而衰飒置散则宜岂应外于専城况乃内连于异数或谓曲加于佚老其如非所以使能始待对于露门尚慙尸素当挂冠于神武宁敢求多用是尽情庶几从欲伏望皇帝陛下顺行古道俯鉴愚衷察臣久废朝参难受无功之赏念臣屡更繁剧本非避事之人无嫌反汗之难庶遂乞身之愿
　　贺夀皇生曾嫡孙表
　　干健坤承尊莫严于太极山辉海润庆遂衍于重孙邸吏一传羣心允惬恭惟至尊夀圣皇帝陛下功髙协帝孝极尊亲脱屣无为既得广成之道降年有永孰占郏鄏之期昭大徳以裕后昆诒孙谋以燕翼子本支既茂益繁臣亲见荣懐适将隆指郁葱望气天一笑以可知熙洽逢辰岳三呼而未已
　　贺皇帝生嫡孙表
　　运啓赤符丕阐重闱之庆欢腾朱邸有开冡嫡之祥巩固宗祊光辉图牒恭惟皇帝陛下道传面命治本躬行巍巍荡荡之功统接千嵗继继承承之美史不一书于昭蕃衍之期申锡炽昌之应鼎来帝祉荣啓孙枝臣使领熊湘心驰魏阙由一知万与闻炎祚之隆以古揆今窃谓本朝之盛
　　贺皇孙降诞表
　　前星有耀肇新朱邸之祥景命诞膺首啓绿车之庆体关宗社乐极际蟠恭惟皇帝陛下勤俭刑于家邦忠厚及乎草木天锡灵长之羡预正元良躬行积累之仁莫名盛大国本系无疆之望孙枝开有永之期虩虩震雷倐増崇于匕鬯诜诜螽羽伫蕃衍于云仍臣近获通班逺闻盛事卜年卜世而过厯知兼茂于本支祝圣祝夀而多男更传芳于
　　礼部侍郎谢皇帝表
　　赐迁外服已聨献纳之班再擢中台又列寅清之佐薄分已慙于超躐大恩复至于便蕃退省其私无能为役伏念臣顷由闲馆峻入禁途中朝无一日之班误令持槖末学昧五兵之要遽使司戎史闱浪缀于编摩经幄滥巾于诵说所虞过分宁敢求多思昔伯夷舜命当勤于夙夜是为宗伯周官首冠于夏秋职思兼治于神人亲擢亦难于副贰若何俗骨亦玷清流兹盖伏遇皇帝陛下践累圣之基图新一朝之文物谓六曹赞长虽并列于亚卿而三礼名官乃独称于华选欲讲明于钜典犹推择于微臣辅尚书喉舌之官托祈父爪牙之助天光旁烛不间幽微人爵増荣若何称塞臣敢不考三王之制参二载之书事为制曲为防岂但诧威仪之盛朝有着防有表又当明制度之严
　　礼部侍郎谢皇太后表
　　戎部空餐佐五兵而有媿秩宗清选典三礼以何能官聨虽似于递迁士论实知其峻陟得逾所望感极难名伏念臣起自渔樵进陪表着初无学术论思禁路之间徒以朴忠扈从属车之末告朔仅逾于七八拜恩已至于再三秉史笔则未决是非辅圣学则徒知诵说日窘负薪之疾倚药为生浪居持槖之聨取禾而食议定乞身之计慙无报国之功言未吐于忱情心已形于梦寐任夙夜寅清之责当属名儒兼神人上下之权实非冗职选用必求于人望叨逾岂但于身荣邮传风行宸恩天覆兹盖伏遇皇太后陛下体坤用六如晋接三知臣下勤劳已报二南之化当国家闲暇兼收一得之愚改声爨下之焦施色饰沟中之断偶留余韵终借末光臣敢不感此逢时心乎体国观防通而行典礼体首出于飞龙志俶傥而精权竒愿智専于老马
　　兼侍读谢表
　　禁路初陪未脱尘埃之旧经帷进读遂亲日月之光骤加躐等之荣莫徇循墙之意伏念臣世途九折门地一寒清白传家始辛勤于简册仓皇就禄终汨没于簿书歴四十余年如梦寐之间置五三六经于齿牙之外不知老至矧以病纒闻帝王自古以来必资诵说若神圣其功莫大不假渐磨矧诸贤方盛于执经在孤陋岂容于分席忽传除目殊觉惊心居论思献纳之班更令入侍近蠖濩蟺蜎之座矧乃前陈凡骨易仙荣懐増惧兹盖伏遇皇帝陛下事惟古训圣不自居天纵清明熠熠不遗于爝火海涵浩渺涓涓犹取于潢流求学问必至于刍荛任仔肩将示于德行遂令朽质得侍清光臣敢不温习旧闻对扬新渥虽则禀资驽下未深明玉板之文亦须励志讨论庶不负金华之选
　　兼侍读谢皇太后表
　　典武班行未见论思之益执经帷幄本无诵说之能惊异数之沓来抚微躬而増愧臣奋身塲屋脱迹山林初读父书早已失过庭之训稍亲师席久而非入室之科辛勤粗服于官常展转偶逃于吏议领铜符而出守当风尘俶扰之时持玉节以观风适邉徼陆梁之际亟受先皇之眷误膺元帅之谋拜恩累玷于丝纶投老久安于香火忽被持荷之召俾列夏官曽何秉笔之长更兼史馆又进迩英之读益增儒者之荣退省其愚若为可称兹盖伏遇皇太后陛下功施社稷德协天人辅佐求贤始着坤元之厚帘帷决事巳重离丽之明方轻视于崇髙尚曲成于造化深培圣学用及臣愚臣敢不博采多闻益温旧习咏歌周雅体太姒之徽音反复商书广髙宗之时敏
　　谢改知隆兴府到任表
　　西蜀归田甫践枌榆之境南昌谋帅误当樗栎之材叫号本在于乞身徼幸敢萌于易镇已涓日吉始服官常伏念臣寒士得官初年有志念民生之不易吏贵循良际边事之靡宁时当扞御一意但安于死守万分偶得于生全初无排难之成谋粗有牧民之本意荆湖穷处身率戎昭汉水源头手行荒政恃造化有弥天之覆致驰驱无择地之私此身已苶于负薪人望岂堪于作牧矧烈祖潜龙之郡古号名都赋唐人飞鹜之章人推胜境旧额尚存于督府大臣常至于出藩岂朝迹之不更忽中权之误宠兹盖伏遇皇帝陛下日新万善器使羣工谓人才各有所长不求全备知天下本无难事要在忠诚如臣已试于民庸或者颇谙于吏治处之江右擢以帅垣臣敢不力疾効官斋心报国与民休息庶几赓袴之歌禁吏贪残其敢犯茧丝之戒
　　笺
　　皇帝即位贺太皇太后笺
　　母道三朝为社稷久长之虑孙枝四世承祖宗积累之基定议宫闱归心海宇恭惟太皇太后陛下承尧运徳授舜传心昔求贤而审官辅成至治今正君而定国逺有宏规从古至今此事创见臣亲逢钜典伏读训词应地无疆仰坤顺至刚之徳后天难老应干行不息之期
　　皇帝即位贺太上皇后笺
　　厯数传贤丕阐赤符之运宫闱定议共非黄屋之心欢动寰区事关宗社恭惟太上皇后殿下徳承刚健性本静专志在求贤内赞六年之治功成与子外安四海之心始既尽于忧勤久乃游于汗漫臣逺观彤史孰俪皇家继继承承尽危微之亲授原原本本知警戒之相成
　　皇帝即位贺皇太后笺
　　奕世传心事益光于三圣正家有道庆遂集于重闱四辙迅邮一陶和气恭惟皇太后殿下徽音诒逺厚徳资生俪美重华力赞承尧之道问安慈福已成锡禹之功燕及神孙诞膺天命臣耸闻盛事遐想诒谟命出隆慈协亿载万年之计尊同长乐备九畴五福之荣
　　皇帝即位贺皇后笺
　　天命人谋统正传于大寳阳刚隂相位首定于长秋端本一家视仪四海恭惟皇后殿下庆钟王邸徳配震宫奉三朝之欢克循妇道刑二南之化宜正母仪于昭大号之扬咸仰徽音之嗣臣肃将使指遐想礼容观诗及书复见涂莘之懿自内及外坐移江汉之风
　　贺皇后笺
　　奠位坤仪俪尊宸极累朝盛典万国欢心臣伏以夏有涂山用能袭尧舜之盛周称太姒所以嗣姜任之音必朝夕忧勤之心与夙夜警戒之道辅成圣治表正人伦恭惟皇后殿下天锡静専性成慈俭冠四星之首于赫母仪刑二南之风聿昭王化正名宫壸同体圣神臣获覩弥文莫阶庶列读王言之播告知内治之修明
　　贺皇太后生嫡孙笺
　　三朝夀母彰甚盛于皇家五叶嫡孙实挺生于朱邸体关宗祏喜动宫闱恭惟夀圣皇太后殿下徳顺承尧谋参授舜迨九功之惟叙膺万福以无疆节届春祺方衍后天之算统传正肇开奕世之贤非惟旷古之未闻抑亦本朝之创见臣逺拘持节阻听催班本本原原知庆流之逺大绳绳继继仰内治之修明
　　贺夀成皇后生曽嫡孙笺
　　日月齐明成功与子天地并贶奕世生孙胄出神明国齐箕翼恭惟夀成皇后殿下化行彤史徳绍徽音当慈皇孝理之时聿修内治及嗣圣心传之际实啓睿谟上致养于东朝下流芳于朱邸云仍未艾典册有光臣迹在三湘欢同万国闿端庆系已观椒实之蕃基命皇家永保萝图之固
　　贺皇后生嫡孙笺
　　三圣相授家刑国以开祥五世其昌子生孙而有耀璿源正玉叶重芳恭惟皇后殿下妇顺三朝母仪四海阳刚隂相佐骏命以成功天施地生与螽斯而比德格蛰蛰众多之应固丕丕逺大之基舟车所通室家相庆臣属兹亲见亶未前闻夏道方兴知有涂山之助周年可卜愿赓大姒之章









　　钦定四库全书
　　昌谷集巻五　　　　　　宋　曹彦约　撰封事
　　应求言诏上封事
　　臣伏读圣训至再至三仰见陛下寅畏以奉天艰难以济业不矜伐聪明不鄙薄愚贱博采旁求思有益于治道而后已臣待罪言语侍从之列职思其忧圣意之所未及犹当有以补报万一矧恻怛求之可无一言以自効耶臣窃观陛下嗣服之初未尝有失德于天下而天下之共治者常有凛然不安之忧天下之论治者常有歉然不足之叹不可谓之小故也岂新政所当行者有未尽耶抑事变之方来者有难测耶将异议者好为纷纷而不足防耶抑将疑其说之不合而思求以胜之耶明良精一之地兢业万几主德必欲其宣恩泽必欲其流乃方与贤士大夫争辨于是非之际疑似于从违之末则致治之效无时而可望矣都俞之堂何嫌于吁咈好谋之主何难乎销印施行容有未尽事变容有难测异议者正所当防而其说之不合者不足胜也臣不暇广譬曲引以明前事之失亦不敢偷容取恱以媚世俗之好窃以为重裘可以御寒自修可以止谤若国势之所以未定与人情之所以未孚陛下诸臣皆足以应诏言之矣不复条列以紊天听请即其易行者而径言之庶几其有补也陛下谨定省以事长乐开王社以笃天伦孝友之行宜足以取信于天下矣然而兄弟至亲犹误于狂妄小人之手道路异说犹袭于尺布不缝之謡事关国体人皆以为难处矣臣犹以为易也守法者人臣之职也施恩者人主之柄也汉淮南厉王欲危社稷大臣张苍冯敬等论如法文帝既赦其罪废而勿王不幸而死即封其三子于故地以示私恩此往事之明騐本朝太宗皇帝之所已行也今若狥文帝縁情之义法太宗继絶之意明示好恶无隙可指虽不止谤而谤乃息矣陛下招山东以复境土抚忠义以幸遗民混一之机宜闿端于此矣然而跋扈之将肆凶残于制阃授钺之人持依违于两端去留不常包藏未发事关国势人以为难处矣臣犹以为易也戍虎牢之城郑不得与晋争杜大行之险楚不足以支汉用兵之道可以形格而势禁不可以直致也江内者两淮之腹心正军者忠义之主宰有三万之正军然后可以制一万之降卒有十万之正军然后可以制三万之忠义今盱眙孤单江西阔逺三衙涣散见谓脆懦若能徙江外之阙额立江内之重屯人众而聚则有才可选军归其营则无劵可擘可以省廪稍可以减般运使超石拔距之勇出其中而牛酒日至之声闻于外然后经理淮壖振立威柄则犯上者翻为孝悌而狂狡者莫不率服矣陛下位置虎臣布列阃外峻陟骤用不拘常制宜有以得其人矣然而每一选用物论汹汹幸而无事则举朝相贺不幸而败事则举朝归怨事闗国论人以为难处矣臣犹以为易也冦凖之在北门则白沟不警矣张浚之在江左则淮淝不震矣今大而帅守小而一州选用已定臣未敢轻议金陵虚席公论之所属目合公论则朝廷奠枕拂公论则海内寒心筋力不逮者既不可以胜任望位未至者又不可以尝试或已试而军民不服或未试而公论不与岂惟臣独忧之凡心乎国事者皆不免于过计矣臣以为人才不可以全求公论不可以力胜与其用轻虚浅迫之人不若用迟钝木讷之士与其用掊克聚敛之才不若用寛裕温柔之德其仁声足以安百姓其器宇足以压人望气类相感则寮属可以任事清介相勉则道义可以相规用人如此则戅直者可以寝淮南之谋而俭约者可以罢子仪之乐矣陛下正旦视朝以求贤为急访落亲擢以静退为首拔茅连茹以其彚征宜必以序而进矣而诏防所颁或指为具文选召所及或虑其不广事闗国干人以为难处矣臣犹以为易也求贤者人主之心也用贤者人主之实也仁宗之用执政或给札于天章而使之尽言真宗之待两制或赐对于夜分而与之议事故中外无不尽之情而田里无不安之俗今已至者列于朝而未能行其言未至者迟于外而未能必其进有言而未用则或者疑其沮于讦当言而未发则或者疑其局于懦日月逾迈功效蔑然循习如此其视前日未求贤之时何异今若考其言而信其所学用其长而弃其所短则能言者无面从有怀者无腹诽矣陛下求言之心已形于御笔而播告之防复发于手诏勤勤恳恳惟恐不逮宜有以获其利矣然而外议致疑莫能解释以为明言文武似或止于衣冠而泛言小大恐不及于韦布事闗国脉人以为难处矣臣犹以为易也赦令之己行者犹必曰该说恐有未尽诏防之已误者犹必曰前降更不施行况已谓小大之臣则凡率土之滨者皆得以尽言矣引而伸之特在于一命令之间耳孝宗皇帝即位于六月之丙子而求言降诏已见于是月之甲申至八月壬午而进士上书者已补官矣九月癸丑而布衣献言者已诏赴都堂矣今若明降指挥发扬诏防之意精选近臣考定可采之防举而行之不间于朴直旌而赏之首及于疎贱在上者罔有逸言而在下者民用丕变矣凡数者举天下皆疑其难而臣独以易言之臣非轻此数者而忽之也惧陛下疑言者之过而以为不可行也惧言者测陛下之意而以为必不行也果其不戾于圣贤不拂于典故可以寛圣虑可以系人心若何其不于简易求之而使上下之情扞格而至于此也然臣犹有献焉立天下之事者贵乎断处天下之事者贵乎谦虑天下之事者贵乎详行天下之事者贵乎速肇十有二州舜之功也汝平水土乃归之于禹薄伐玁狁吉甫之功也侯谁在矣乃归之张仲谓天下可以一人治也不可以一人智力专也丘山积卑而为高江河合水而为大君不自有而归之于其臣臣不自有而归之于同列所谓谋及乃心者必谋及于卿士谋及卿士者必谋及于庶人然后人心悦服怨讟不生今天下之事虽出于独断而众多之论岂无偶合程度者若因某人之说而建某利用某人之防而除某害造命于上者不失于断而推功于下者益示其谦此则舜禹之用心也故曰立天下之事者贵乎断而处天下之事者贵乎谦武王克商未及下车而封黄帝之后于蓟孔子为政甫及七日而肆少正夘于市谓盛德不可不速祀而奸宄不可不速去也临渊而羡鱼者不若结网之为便冠冑而枕辔者不若弯弓之为健赏罚之所当行命令之所当出闻一善则若决江河去一恶则迅如震电使责望于上者无所愤怨而玩狎于下者不至苟免此则武王孔子之用心也故曰处天下之事者贵乎详而行天下之事者贵乎速今天下之大害者莫急于赃吏羣臣既已言之而陛下既已闻之矣窃意陛下将以行其言也而出令未暇也天下之大害者又莫急于苞苴羣臣亦巳言之而陛下亦已闻之矣窃意陛下亦将以行其言也而出令未暇也议者不深察朝廷之意即谓厌薄其说而不用臣知其不然也陛下无意于求贤则不发求贤之诏矣无意于求言则不发求言之诏矣赃吏之不可使治民苞苴之不可以立国夫人而能言之其在圣明岂不知此何忍迂缓隠忍以至今日哉行台諌之所已言用转对之所通论求赃吏之昭灼者而深治之虽有功勿贷察苞苴之肆行者而逺斥之虽亲贤勿释立此之断处此之谦虑此之详行此之决则臣犹以为易也触类而长举天下无不可为之事矣然则天下之事终于易而已耶禹曰后克艰厥后臣克艰厥臣孔子曰为君难为臣不易圣人之言有异于臣之说者何也盖难于保治者君臣之心而易于行事者君臣之政也有心于虑治则于理为难有政以为治则于事为易上天有靡常之命祖宗立不拔之基以朽索而驭马以弱水而载舟若何而谓之易从谏则能如流改过则能不吝赏善罚恶惟恐其不及举直错枉惟恐其不速若何而谓之难臣之所谓易者特在于舍己以从人耳虑治之所以难羣臣既巳言之为治之所以易臣遂得以进其説虽二事也其实一理也古者天子即位三卿进策始之以除患则为福次之以先患虑患谓之豫终之以祸与福邻莫知其门豫哉豫哉万民望之以为祸者福之所倚福者祸之所伏言福而不言祸非所以爱其君而忧其国也陛下勿谓天灾之未见而以为安也勿谓外难之未作而以为治也天灾未见楚庄王以为忧外难未作晋范燮以为虑董仲舒所谓出灾害以谴告出怪异以警惧者推广此意也贾谊所谓即不幸有方二三千里之旱卒然边境有急者端本此説也臣壮时粗有志时事今年六十有九多病少安去死无几心志既已不强议论又复浅陋自量筋力无益斯世感陛下求言之意而羣臣又已建责难之意敢复求其所以易者以献望陛下行之而已非敢反常説而背古道也惟陛下与大臣图之臣不胜惓惓
　　应求言诏书上封事
　　臣伏读正月二十三日诏书求言于搢绅之彦刍荛之微以为厥今百度未厘三边未靖人才乏而未究搜扬之术民力困而未明惠养之方救此弊端宁无良策乃若箴规主失指摘官邪人所难言朕皆乐听臣读至此未尝不耸动太息识陛下望治之切也窃惟陛下嗣登大宝十有五年内无宫室苑囿之美外无弋猎狗马之好以此为治宜将上咸五帝下登三王然而奸臣所以怙势公论所以靡容屏蔽聪明排斥忠直致使更化再逾于月律求言罕见于奏封有如诏书所云者则为治之道岂固有所扞格而不可至哉祖宗设求言之法其于人主之一身审矣台諌之职所以议论是非给舍之官所以纠驳章奏侍从之有己见则论思者可以无废职史官之有直前奏事则记注者可以无隠情至于讲读之侍燕闲两制之备顾问朝殿之有轮对暇日之进故事莫不启沃帝心助成圣学下至于主兵官之有倚仗子枢属之有承防公事外任官之有朝见朝辞草茅韦布之有封章亦皆互相发明无有壅蔽朝思夕惟可因否革与二三大臣谋谟而力行之造命于上者谓之万几着见于下者谓之百度顺此而行何治之不致陛下在潜邸时尊儒重道讲论经义无有厌斁龙飞之初每欲延见旧学咨询治道收召名儒虚怀听纳当比之时天下仰望谓高宗孝宗之治指日可见自庆元改元之后当宁恭默大臣奏事不闻有所折衷小臣奏事不闻有所训饬士大夫絶念谓陛下无意于政矣今者大明公道诏求直言治病于己病之后改过于悔过之时是宜明哲未临奸蠧晛消然而外郡章奏累月不下军机急速逾月不行省部之事未免稽留朝堂之务失于丛脞内而京局外而州县奉行不防絶意治功置邮传命稽违程式无前日专权之患而有上下不任责之忧此则勉强之道未行而瞑之药未进也木本无蠧根不茂则蠧有时而生人本无疾气不盛则疾有时而作人主于刚健之时明君人之道审为政之理则奸邪无自而执柄近习无自而用事惟夫翫时愒日不以稼穑艰难为忧居安忘危不以祖宗积累为念则贤人君子必皆遂其难进之心憸人佞夫复有以坚其患失之意利害莫从而上达福威因得以下移百度未厘当必由此今不开公正之门鉴偏信之弊而独拘拘谫谫守常执固以簿书为实政以嵗月为无用此何时也而固为是不切之政耶陛下闵百度之未厘则必以持守为难以逸豫为戒大臣造膝必与之反覆详尽羣下进见必为之谦虚接纳至于军国庶政亦以委任责成等计见效正不在于惩沸而吹虀也臣闻兵所以拨乱亦所以起乱因乱而拨之者其兵直无乱而起之者其兵曲古人之用兵一皆为民而已彼其困于锋镝之惨弊于转饷之劳父子不得以相见兄弟妻子不得以相保闻拨乱之声则必欣欣喜色而相告此箪食壶浆之礼所以至而奚为后我之言所以发也若其耕田凿井以为乐仰事俯育以为安身不履行阵老不见兵革闻起乱之声则必疾首蹙頞而相告此岂言语之所能诏告而刑罚之所能驱迫哉是故圣王重兵生民厌兵老师宿儒不敢谈兵武夫悍将不敢佳兵顺乎天而应乎人如此而已彼首兵议者何所见而为之耶谓国论已定欤则朝行而夕改矣谓国势已振欤则兵冗而将骄矣谓国用已备欤则帑无十年之财廪无一年之蓄谓敌人已弱欤则起兵百万而空虚之证不见开边三年而中原之豪杰未归兵已连而不解和己议而难成遂致贻忧君父流毒百姓三边之未靖将何术之可救也疾痛未深可以导引转祸患未成可以言语感今起兵衅而失地利求和议而竭国力诛首谋不足以厌其心频遣使不足以得其意事势急矣非可以常説解也主国是者贵持重决大议者尚操畧夫恃强则欲战畏弱则请盟寒气至而厉甲兵暖气效而弛边备则庸人妄夫皆足以有为何贵乎豪杰之士应酬万变而不穷也敌虽剽劲而兵机变诈乃其素讲非如中国之人习熟礼义遇有缓急取兵事而徐议之耳彼其大举于丙寅以威声胁我疲敝于丁夘以和议欵我察其情实岂不以嵗币为利惟其所问輙应所求輙得以我为易与而直以无道行之若又处之不得其宜行之不得其道必将违其本心纵贪饕之欲而未巳也夫语杀人者未必杀人以其谋之浅也然而人或不畏则怒而杀人畏之已甚则逞而杀人杀不杀在彼备不备在我实利实害不系乎畏不畏也勿谓求之太过可以得其心拒之太峻无以制其命彼诚欲来非可以盟誓沮彼诚不来非可以言语化其和也则不来为正兵来为奇兵其不和也反是此靖康之和立变于顷刻之间绍兴之和反覆于数年之后事有商鉴不可泯没则兵之用否不在于急和明矣陛下念三边之未靖莫若迟留小使督责边备内为不必和之实外不没可和之名使之不测事端君臣相怨假以数月便见真伪设复大举则其民固已怨矣欲进而此已戒严欲退而彼有叛兵辛巳之胜可复见于今日也人才之未尽非搜扬之所能得也昔者尧舜继轨元恺至汤武革命伊吕耦有如是之时则必有如是之用不借于异代久矣以贤驭能则人才众以能驭贤则人才寡非众寡有时而不同亦进退有时而消长也是故才满天下真才不百一苟其有所抱负思欲自効于一世则必居易以俟时藏器而后动上之人不思有以善用之喜材术而鄙礼义重奔竞而轻恬退则识时之士必有相携持而去者矣礼不重无以致纯儒爵不吝无以慰志士忠佞并进则忠者退贤不肖混淆则贤者羞此当馈所以无益于兴嗟而临朝者有时而叹息也十五年来士大夫之心术壊矣上焉者不爱其身以言语得罪或削籍而逺屏或卧家而待尽次焉者偷生仰禄以职业自见或谆谆于田里或切切于簿书是皆中人以上有所持守为时奋发可以倚仗其他则出入权门假借声势苟不至扇扬凶焰撰造衅端卑君而尊臣残下而慢上不过贪位慕禄趋事赴功当大明旁烛之时各安分守亦足以湔祓使令未至甚害惟是亷耻道丧风俗不美谒见者以伺候为常致书者以画一为重隔越初任便求堂除鄙薄外庸躐进朝路致使涖职者无着效居官者无固志以州县为假涂以表着为捷径苟不反其道而用之正恐亷靖之士耿介之人入山惟恐不深避世惟恐不速矣近嵗朝士补外终更者少贵要起废骤进者多选人入朝不数年可以除节京官外任率十年不可以得郡矧今边陲多事士大夫宣力暴露之赏不可以望御带知閤之厚扞御之秩不可以比务茶场之多正当比量重轻斟酌缓急久任者却与内徙再任者更与优迁使被坚执鋭者无怨辞贪进嗜利者无幸位则人才不乏矣抑又有可言者古人于一世人物要必尽其才而用之反覆谋议惟恐其不熟黙观审察惟恐其不称听其言而信其行观所由而察所安故能任之以事而无不成责之失职而无敢怨近日之事则有甚不然者宣威之臣赋上明命用舍利害所系非细今或绐以谕民却使抚兵始不知谋终使任事欲加之罪其能无辞将帅之臣人命所恃兵将相知犹恐不齐今乃擢为郡守本无尺籍分拨他屯骤使临阵欲责之效其何能必甚至身为执政不与庙谟并列枢府不知兵事朝廷用人一至于此虽俊杰未免苟且嵗月以公府为传舍以伴食为保身不然则有高蹈隠迹者耳陛下念人才乏而未究搜扬之术莫若均内外之任制迟速之法骤用恬退屏斥侥幸至于廊庙之任阃外之寄事大体重不轻所予则人才皆至矣人君以天为心以民为体斩杀不时不可以为孝言动非礼不可以为仁中兴恵养九十年兼爱南北岂不知大雠未报正统未明为民受屈循至今日自兵兴以来百姓之失业者不可胜计也曩时农夫今应募而荷戈矣曩时壮丁今死战而暴骨矣大江以北莽为战场淮襄闗外半为丘区人烟稀少十无一二而米斗踊贵其値数千秋熟尚逺人情可虑兵之害民如此其酷也边民喜乱失其良心或假托忠义肆为盗贼或结集乡闾侵扰对境居南界者以北界为怨敌居北界者视南界为仇雠剽及牛马掠及妇女边臣坐视不敢孰何要功生事者又欲作战胜申奏侥幸推赏引惹边衅屠戮平民无大军可以迎敌无城郭可以御侮展转退保莫有限齐江北之民何所告诉束担维舟日谋窜逸废生生之具失耕农之业加之调发不常和籴方急已去者流为盗贼未去者苦于飞挽如此不已亦恐召衅稔祸不特北骑之可畏也既不能兼爱南北又无以感动中原复古本意相去愈逺古人征讨叛虐兵不血刃争夺城邑市不改防所谓师出以律否臧亦凶而况和战者朝廷之微权整暇者边臣之守职无事则櫜弓卧矢敌人开戸有事则整兵而相向先鼔而后行事至而战不从中制至于和战大议事闗国体若使势不容已决意用兵必须大启元戎吊民伐罪行一不义皆所不为若欲复寻旧盟尤当边鄙不耸何至鱼肉生民背天理而违古道使斯民至于此极也昔者河南之民被祖宗德泽不忍使其子弟终于左袵父诏兄语朝思夕念望恢复之期念须臾无死则以中国之仁厚有以胜其惨刻中国之礼义有以别其放荡也是以临边而语则自谓汉民交锋而战则常主倒戈每敌有长驱之心则未尝无后顾之患若使结怨境上不能息肩中原遗黎自为勍敌对境之间岌岌乎不可以朝夕矣是故不安河北不足以服河南不服河南不足以制强敌陛下念力困而未明惠养之方则必明诏大臣讲求边政博询羣臣选求边吏以版筑储峙为急务以诛乱禁暴为初政屯大军以防奸民明黜陟以戢奸吏则民力少苏矣百度之末厘三边之未靖人才之所以乏民力之所以困臣固畧言之矣至于所谓箴规主失指摘官邪臣虽不才亲逢求贤之主岂敢无説以处此也求言者治之形也用言者治之脉也汉光武建武诏书第五伦知其圣主唐德宗奉天诏书淄青军士为之泣下言语感人其效如此本朝徽宗钦宗用之宜足以收召和气而谆复昭回曾不及事然后知宿患积弊根盘节错利刃敏手犹恐不及是必审造命者如救头去害政者如决痈坐便殿如受国书对羣臣如遇大敌此心所存对越上帝及其见于行事特其绪余播于诏告特其发见有雍容和缓之意无急遽浅迫之谋如日用饮食不改常度如深居简出不启外侮此古之圣贤所以于穆而不已独立而不惧也臣在逺方不识事宜但闻揽权之初威声震赫朝廷不及知禁近不得与窜殛大臣归过兵衅骤赏偏将峻及亷车事出一时邈无前比然而人心未骇士论未哗皆谓改易辙必将取前日弊政而一洗之既而屡遣小使不少暇逸屡诏集议不立成筭边陲之间易肆欺侮朝廷之上茫无执持事丛于更化之前而效未着于更化之后发威王之愤不足以击魏衞赫文王之怒不足以遏徂莒则是规抚未定议论不一后之视今犹今之视昔也人徒见春事已深羽书稍缓苟寛目前便谓奠枕不知水潦一去秋风便高和议苟成敌情难测设使诛求未巳干戈复寻败军之将不保其复勇弃甲之军不保其不溃粮运不保其能继器械不保其适用庙堂之上将何説以济也始谓权臣专制使执政之臣不得与议今议已与矣比前日何如也始谓权臣挠政使宣威之臣不得行法今法得行矣比前日何如也债帅之当易者几处虚籍之当汰者几许官吏之任责者几人新政之望效者几事长策急务未见毫末而簿书期防益以弛缓陛下有罪己之心至使天下箴规主失行综核之政又欲使天下指摘官邪不知人主用人一失其柄则箴规主失尚可逃谴指摘官邪其罪反大甚而台諌给舍系天下之公议顾乃朋邪结托为执政之私人渐不可长至有窃天下威福而不敢问者拔本塞源非一朝之故也古人以议执政为美谈故政成而人颂其德后世以议执政为获戾故政弊而人指其过祖宗盛时成宪具在文彦博之权方重唐介数其罪而不疑韩琦之势方炎王陶攻其短而不避法家拂士君子之良师也危言激论朝家之药石也苟使大臣当国皆得以言其非则过小而易悔事近而易复有防免而无诛夷有待罪而无贬斥手足腹心之喻复见而徴招角招之乐作矣浸失本意此事未久大臣当轴惴惴然恐天下议已钳制言路颐指给舍甚至假制诰以导私意因批答以报私恩推颂功勳极于元圣讨论典故不由旧章一旦圣鉴所临与众共弃然后枚数其罪别其奸人人得以肆言事事得以详论主失官邪莫甚于此陛下诚厌习俗胡不取祖宗之法而施行之选用台谏必使百官杂举不使大臣干预其间断自圣裁惟意所欲至于讲读之官可以非时见内宿之官可以夜分召或赐坐于燕闲或前席于宣室下民之问询及刍荛迩言之察不间疎逺则主失官邪氷散霜释矣臣诚知陛下所谓官邪不止乎此窃以为事势方急非卑官小吏之所暇问也又况立法者在朝廷行法者不在天下一时之所立万世之所行皆朝廷也乌有朝廷壊法归罪于天下而更立法以胜之此不公之甚也是故荐举之有请求非荐举之法也请求遍天下而谓荐举之法当变谁之罪也官吏之有权摄非官吏之法也权摄遍天下而谓官吏之法当变谁之罪也押纲州郡而州郡不得专厢军属州郡而州郡不得使以至铨试之有代笔太学生之有诡名舍法之有异恩铨法之有堂帖是岂逺方寒士之所得为哉今不必纯法上古求过于祖宗之时但只如绍兴乾道淳熈间上下相维亦足以致治此在陛下宵衣旰食勤勤恳恳不以去权臣为成功不以和戎为得计坐薪尝胆日与羣臣商防求其所未至勉其所当行庶乎其可矣不然则日复一日月复一月内无善政外有强雠坐享太平又不得如今日也昔赵普戒太宗曰邪谄之辈防蔽睿聪非次兴兵出于偏听太宗无是事也苏辙戒仁宗曰歌舞饮酒欢乐失节坐朝不闻咨谋便殿无所顾问仁宗无是事也忠直之士自古所同诚实爱君不知其罪仰惟陛下求言之切臣不敢不尽其愚惟陛下赦其僣幸甚















　　钦定四库全书
　　昌谷集巻六　　　　　　　宋　曹彦约　撰上书
　　上庙堂书
　　窃见敌防侵边诸城被围平地百姓坐受剽掠中外汹汹恐有窥江之谋愚窃以为不足忧也困兽强鬬本无逺略乘防古退师之后肆冲突以示余勇驱河南之民以为签军无复有尼玛哈乌珠人物水潦既降马无长技暖气将效弓无劲力不有败衂必有内难谓之不足忧信而有徴然而治内者当有规模事外者当审施设古人于此二事载在方册与治同道治如反掌与乱同事乱亦如之不观天下大势而独幸敌人之退师忽有强敌起于旁锄梃防于中左支右吾力不暇给本朝之敌不止于金人而已也自古君臣同徳辅佐同谋圜坐者有成説奔走者有定向然后事无不成为无不就自开禧用兵以来迷失此意疆场之事不得尽至榻前阃外之人不得尽闻庙议上以笼络之术行其私下以苟简之意逃其责甚至兵无主将而散郡守兵已出界而方建武宣威造命之本误矣自古中书之务贵在清简操略所以御详居静所以制动元首丛脞万事皆隳自开禧用兵以来调发一项人马至催劄十数驱磨一件递角至里牌三五命令不坚决而持守易变赏罚不信必而奉行无凖甚至庚牌太多未免失坠调发太遽多至叛亡而造命之本紊矣自古用兵之法必须阃外先有事权故将在军君命有所不受非欲其防扈也威不重则不足以服人权不一则不足以出令又须有财物可以动众有官爵可以赏功圣贤审度事情立说如此必有所见开禧虽立宣阃实无事权名为招抚者或得以抗衡名为节制者或得以侵官微而偏禆皆得以直逹小而州县皆得以僣言用揣摩之小数而欲求度外之功拘闲假之常文而欲制难料之变至于军前支犒皆仰给于总所临阵喝转皆见沮于有司用事者欣然有得谓足以关防控驭不知俊杰之士岂肯受制事掣其肘时失其机或观望以谋夺其位或倾险以隂沮其谋而有志者不肯任事矣自古用兵之时必须州县先有事力故祖宗之财其根本在州县非纵其自营也有外冦者当防内难有军事者当固民心调发者必有激赏经过者必有劵食事势当然无可疑者开禧以前州县储蓄素厚尚可支吾及至国用司一立专以刬刷为能有一孔之利者无不攫取有累政之积者无不起解民间受害尤难缕数聚兵不得其所而徒费调运楮劵不清其源而徒困秤提盐防之所以屡变舟车之所以不通用事者但见所入稍多谓足以补助经费不知州县之间所至窘束田野之民无不贫悴有危邦之陋风无太平之盛观给度牒则扰及僧道给盐钞则扰及商贾而有志者不能措手矣自古寡不可以敌众弱不可以敌强兵以众而为强以寡而为弱非谓带甲之夫皆欲其出战风寒之地必欲其尽防也城郭之兵恃险以为固其兵宜寡平地之兵恃人以为险其兵宜众是故善用兵者立重屯于腹心分轻兵于边徼明斥堠以守关隘倚民力以防乡井卒有缓急则必审轻重以为防应卒有挠败则必守家计以俟后举小防不足以为喜小挫不足以为辱开禧尝试用兵不习武事置御前诸军于边徼不图进取纵北骑驱驰于腹心不思决胜守关隘无虑数百处不问缓急遣戍役不满数百卒所至溃散方且调禁卒于诸郡取弓手于诸邑论其人则未免乌合作于外则徒见张皇及至光濠受围则两淮束手襄安城守则荆湖痛心置赤子于度外遑恤蹂践称斫寨为隽功止同剽掠每见防报令人媿恧设伏者不过百人斩首者不过三级生擒一名便称万户驮子一头便称畨马解围之音日闻而北骑不退报防之旗日上而境土不辟所幸敌无谋耳万一稍识兵机阴行诡道或多方以相误或声东以击西指偏师以缀诸城率骁锐以廹江浒而吾国奔命矣自古敎民而后用之不敎者谓之殃民所谓敎之者非特行阵进止之法也怯者常有以激其勇勇者常有以养其气明爵赏之可慕而息其剽掠之风察衣食之不阙而销其饥寒之虑然后正阶级以定其分示好恶以观其智将必使之知兵兵必使之爱将以此众战始可集事开禧冒昧用兵不知兵法取泗州上表未已旋复陷没取和尚原奏功未报旋复失利宿州未得已有灵壁之败唐州未至已有三交河之衂兵不素敎将不素练无塞井夷灶之法而递相蹂践无曳柴伪遁之谋而甘受锋镝一矢不得以相加匹马不得以还辔而吾国大震矣自古用兵当明本意必有以服人心乃可以合天理有安民和众之志而后有箪食壶浆之迎有禁暴除乱之谋而后有东征西怨之事痛惟国家南渡九十余年陷中原于域外之地徃时河南北之民闻本朝有恢复之意莫不延颈企踵以为礼义之国可以袵席我也自开禧用兵之时本意不立使忠义之人结怨于对境已不足厌服其心及交锋之际诸将素无纪律纵杀戮以诧威武肆剽掠以代赏犒滥及降附谬称巷战诛及寳化名曰搜山两河之心视官军有若冦盗十年以后怨官军犹入骨髓致使签军之防得行而归顺之意不决垂亡之境犹足以动万里之众而规恢之本意误矣自古举军国大事必须先塞幸门大开公道忠谠者未必皆合理不失为正论谄谀者未必无寸长不失为奸计在乎上之人勤于政而敏于事旌其淑而别其慝则忠谠者日得进见而谄谀者自然退听矣当开禧用兵之初已知有债帅之弊用事者闻其名而恶之痛自洗濯或防之于卒伍之中或起之于闲废之地举朝相贺便谓得人不知幸门未塞公论未伸善结托者虽无功而安不善结托者虽有功而惧无债帅之名而实有债帅之费故诈冒奏功者徃徃得志真实用命者纷纷得罪而诸将之志怠矣自古知彼知己百战百胜间探之所以明非特重赏以使之也参之以圣智行之以仁义自我而徃者必思有以考其实自彼而来者必思有以察其情推赤心以用其豪杰厚衣食以养其行辈又时纵一二以疑之使彼之情伪所在有不得而掩者开禧以前聘使交修衅隙未见敌人情伪或不可以测知开禧以后通行无壅或当阵被擒者乃大将之子或受命出战者乃中原之人敌已失其巢穴不能守其命令间探之不明厥咎谁执彼吝于用财者固不得以逃其责而反间之不得行必有以分其责者也捕奸细于疑似之间处奸细于必死之地一经削髪则首领不可保一经刺舌则寃苦不得伸彼方且以计而误之此复中其计而杀之使失身敌境者无还期俛首奴婢者不南向而间探不明矣自古招降纳叛皆足以破贼因其人而用之其效最速然非如中国之人可以专用也正兵一万可以用三千正兵一千可以用三百立正军以为家计用降叛以为先锋虽山东河北忠义之人乆隔圣化亦必处置得宜表里相参然后侮慢之心不作节制之令得行开禧用兵之时仅得一纳合道僧不能使之招诱族类肆行反间已徃之失不复再议近嵗招纳忠义尤更踈略始欲借其威力收复州县久乃引入内地付以边陲及至衅隙已成兵已血刃外虽有委任之名内实有骑虎之势幸而成事犹恐其桀骜不幸而不成犹恐其怨望彼诚豪杰忠义固不如此而中外之人上自士大夫下至闾阎百姓莫不私语妄议者则以正军之单寡而将帅之不得其人也如此等类不可悉数姑举其大畧言之则开禧之事可以深鉴矣澶渊之役人知其必胜燕山之议人知其必败稽之徃事攷之人谋观天时而察变异明如契劵更化以来余习未殄凡所以治内事外之具少所商防而徒畏敌人之骤至幸敌冦之少退不知国家血气已污下于开禧之日而疾疢未除复汗下于三年之间兵日以困财日以匮士大夫日不任事而百姓日有怨言不开心见诚不改弦易辙不尽悟前失不痛扫宿弊犹欲阴转而密移之必有不及事之悔矣盗贼将起水旱将作兵连祸结将不可支假使尽却敌冦不留一骑秋髙必至不可以罢戍守假使宿亳归疆唐邓聴命粮运益急不可以寛力役以至尽取汴洛传檄齐鲁举河南之地悉上版图则守河之计又有不可胜言者不思攷古道不刋之説而徒权轻重于北骑进退之间善谋国者不当如此某本区区书生屡防朝廷器使得转方面廪稍已多无所补报当时事如此乃以衰病疲苶又当求去有怀不尽实所未安心志凋丧文理冗谬平生所闻槩见于此若其他小小节目未暇尽举伏惟察其情而赦其愚幸甚幸甚
　　上时相书
　　阁下砥柱中立独能守其道而不变出于方伯犹欲雪交承之寃滥抗风闻之防濶虽身居外庸不得拾遗左右然庆典既行不改初议烦言虽勤无玷大节此则佐天子理阴阳论道经邦之本原也
　　启
　　答江西帅真舍人启
　　万户封侯一见降心之乆十年作牧相先交臂之间参差几失于夤縁笃叙许同于臭味鼎来专翰愧甚中忱恭惟某官莘野君民河汾师友大科异等发端文字之中谠论危言脱颖簪缨之外已上銮坡之直犹烦金节之行治民数着于外庸体国最关于公论年五百而名世当际明良人千余而举幡共推经济驿召合归于禁路龙潜尚倚于中权当抚绥内外之时任表里江淮之责善士在王所伫増重于本朝大人格君心即峻登于端揆某仕虽努力学不穷源科举得官岂有甚髙之行簿书试吏初无可用之才抢攘偶落于边城推择冒当于帅阃势利所必争之地是非居相半之冲始欲践更尽歴井扪参之力终惭龌龊承飞云巻雨之流粃糠甚歉于扬前珠玉忽惊于在侧正不皇于小已谓取笑于大方有客惠鱼道辇下接辞之旧其人如玉作禁林挥翰之文恐随侯弹雀之轻似狐父斸牛之误肯叙金兰之契莫非布帛之言子产见然明心幸如今日荀爽为季君御有望他时
　　生日谢董制帅诗启
　　星度河桥有感桑蓬之候地严制阃亦歌耆艾之章玉成唾以难名珠欲投而恐误敢言荣幸但切凌兢恭惟某官学极蟠蜒文追灏噩江湖中含万顷之波山岳棱棱外契九秋之榦献可谓登于鼎席分忧更托于坤维陜以西视秩于三公闑以外宣威于万里小朝廷之威望度越官寮大手笔之文章宠光属部回枯荄于春律发蔀屋于夜光在古道容或有之与世情相去逺矣某厚知如此揣分阙然
　　生日答王总卿启
　　寒暑循迁惊见早秋之候词章唾玉忽増晩节之光自惭六十不亲学之年久玷三百胡取禾之诮强加题品徒切凌兢恭惟某官补衮天才传衣家学人难及者有前辈之典刑主自知之无先容之介绍妙选饱更于剧易贤劳无间于中边月临卿棘之髙星动使华之逺爰咨谋而爰咨度已着休功俾耆艾而俾炽昌不遗属部枯木再回于春律明珠忽发于夜光恐云覆之难私伫泥封之亟下某辱知厚矣揣分阙然绛人疑甲子之年空劳记忆楚客赋庚寅之度但觉风骚
　　答汉州詹监丞启
　　记鄂渚之旧游九年入梦访房湖之新政万里寻盟吐觌面之珠玑出满怀之锦绣交情得隽旅况増荣恭惟某官蜀产瑰竒天资卓荦钟岷山之独秀寤寐汗青镇砥柱之頽波勤拳忠赤至寳不堪于横道髙山自得于知音果膺芝检之求亟上笋班之选得君行道厌直承明治民考功暂还蜀郡人望可齐于唐相公来又重于雪山将入告于逺猷即径趋于近禁某地寒已甚天幸独多昔见论心侯不封于万户今来衔袖笔独扫于千人斸牛狐父之戈张乐洞庭之野但学过情之誉不胜非据之惭更具盘飱义终难于反璧空投木李礼莫备于报琼
　　除礼部侍郎答人贺启
　　缀员武部未究司戎越次仪曹安能赞长偶推迁之所及方局蹐以难胜道庆鼎来包羞益甚伏念某桑榆七袠萍梗一生家世业儒少也粗甘于黄巻尘埃试吏长而有媿于丹心使令徧歴于藩方邂逅或当于边学军旅几忘于俎豆乐烟霞已入于膏盲当飞龙访落之初误防严召佐司马主兵之任已谓超除同修非史馆之才进读寡经帷之助义宜引退官敢望迁矧乃秩宗舜命惟寅于夙夜使掌邦礼周官首冠于夏秋职思兼治于神人亲擢亦难于副贰孰令朽质获玷清流某官月朗分辉海涵容众书勲外阃方将归体貌之班増重里言尚肯借齿牙之润虽断木不堪于粉饰何枯荄倍费于沾濡心知感以莫名书欲修而未暇双鱼且至不胜长跪之恭乘鴈何为徒有加多之媿意犹未竟文不能宣
　　受兵部侍郎告谢宰执启
　　晩景祝厘分已安于假宠夏官置副命忽拜于真除先以迅召之荣饰以兼官之渥有来披拂莫测遭逢惟周小司马之官在唐少常伯之任俾赞而长得并列于六卿稍重其权亦缀名于三品旧比有摄承之序峻陞无踈逖之人至于以史而名官尤必选贤而分职古来大手是非或谬于圣人本朝盛时朱墨两存于钜典体重固难于轻授地寒敢望于春荣如某者七袠侵寻一生冗俗服勤州县初心不效于毛锥守死边陲薄命仅逃于马革推择躐观风之选清明当更化之初首入笵镕遽叨阃寄夜长沙而晓湘水何补事功朝南浦而暮西山猥防识防始冠伦于廷尉旋摄贰于版曹负薪方窘于沈疴徙木不堪于厚赏迹其方命尚切魂惊老矣投闲岂膺齿録忽擢松阶之对已参荷橐之聨大明偶际于当阳小毖式观于求助必有东方朔王褒之学乃可论思矧无司马迁班固之才难当笔削萃此清华之望贲于疾病之余退省其躬媿深至骨兹盖伏遇某官亲逢主圣密运化钧合日月之容光洞明幽枉赞天地之大美均福朔南成勲已篆于鼎彞薄物尚陈于俎豆俾与杀青之数滥居持紫之班某洊被殊恩益増愚虑年苐惭于已迈身未乐于向荣药裹稍寛尚簪笔甘泉之路嵗华即改愿挂冠神武之门
　　提举常徳府桃源万夀宫谢宰执启
　　琳馆奉祠已足空餐之分桃川改命又叨续食之荣若何衰病之踪得此徼誉之甚感懐有万负媿为多伏念某仕本非才用常不次中权事重每授钺于青冥内殿地严亦冠伦于论譔血气已疲于药鼎姓名常在于化炉当穆穆迓衡时际风云之防独燕燕居息日登汤液之门甫周香火之縁亟畀丝纶之渥思成汤始居之亳将上版图入秦人避世之源曽将使指南北忽惊于再命仙凡无间于一尘破旧比之天荒进潜藩之地望问松菊而荒三径终老田园不稼穑而取百防归功坱圠兹盖伏遇某官独当一柱广揽羣材车轨书文复祖宗之全盛寳璧玉器见天地之英华上仪将讲于三朝小物克勤于一介受兹厚禄饱此余年某惟仰体恩私毋忘鉴寐三钟受粟岂无报徳之心万寿名宫尚有祝厘之职
　　除集英殿修撰提举明道宫谢宰执启
　　禁除辞职尚叨秘殿之华帅阃辍行更窃殊庭之廪出异数便蕃之后播洪钧展转之中已遂养疴犹为躐等伏念某无才应世以朴持身知赋质于覊孤独归心于坱圠孰难孰易四分霄汉之衣或止或行六付青冥之钺夙昔不登于着位中间忽附于属车荣哉亲擢之声骇甚旁观之目谓巴渝万里先朝多属于钜公况闽粤八州乾道尚烦于元老假以丝纶之训陞诸笔橐之聨改命湘中尚惊劵外既晚景已逾于六十齿髪可知而免章何止于再三腹心尽露岂有造化归投之地不为平生真实之言积诚几至于渎尊报可不嫌于反汗视顷者河图之直骤易名称较昔年冲佑之祠更分等级寓职径同于法从申圻直接于中原曽是开陈俾全进退兹盖伏遇某官用人无我与物皆春大度并包革内外重轻之弊嘉谋契合斡阴阳阖辟之机拯斯民若济大川爱善类如防元气万彚自安于生息一元莫测于转移谓某乆在使令或可廵行于郡国知某窘于疾病雅宜归老于田园虽畀之香火之縁尚宠以禁严之例此为特逹颇重凌兢某敢不体国存心祝厘报効职思论譔拟圣宋之一经日俟规恢复成汤之三亳
　　贺梁泉使除淮东漕启
　　恭审全淮领使左甸分封今南北徃来事任极髙于诸路昔国家全盛转输实总于一司典故用人欢謡载道恭惟某官文名立马才具横舟以八座家声作书生之事业由九重亲眷无世路之夤缘自频梦于三刀旋驰声于六辔徳望素髙于山斗恩波遍落于江湖歌皇皇者华之诗擢专十道负谔谔而昌之望宜在本朝台建仪真地雄扬子盐防通行于属部戍兵散在于列戎自驻跸钱塘内地密连于畿甸及分疆泗水外防常蔽于大江有时职重于飞刍无事体关于防客供行李之乏困在英簜之精明岂无他人未足为东道之主不有君子其谁寛北顾之忧稍迂驿骑之行复假輶轩之宠星临次舍霜凛节旄知朝廷所遣耶当辟豺狼之道劳使臣之来者即还鹓鹭之班某所以受知得之过望暴公子仗斧出使风采凛然临卭令负弩先驱露章首及日月似偏于临照山川又管于送迎人言几失于二天海润自逾于千里江南江北虽少限于封圻地暖地寒终不分于造化
　　除知成都答湖南赵漕启
　　分阃洪都尚婆娑于南浦假除紫橐误推择于西陲人言此选之至荣自叹傥来之太骤专辞道庆一意増惭恭惟某官讲学涧瀍驰声梁楚入登着位风生鹓鹭之班出拥使轺霜凛骐骃之道云气再开于衡岳神光犹射于斗墟当晓行南国之春化行旧俗想暮卷西山之雨心轸常僚逢人毎借于齿牙致力不遗于毫髪遂使照临之外亦归吹送之中某才具阙然年龄暮矣壮犹有志关心安田里之民今已无闻俯首落簿书之吏燕敢安于巢幕狐将止于首丘惊易地之鼎来避循墙之不暇至今人望岂属意于小亷自古宗英当被襟于大任
　　答汉阳签判任制干启
　　假守斗城念歳时之不易鼎来云牍知风月之当分不图小邦有此壮观恭惟某官学开百代统接诸任本朝戆草之传源深不断自古辁才之説志大莫名衣冠已着于汗青诗礼自同于儒素果因家学径躐世科孰使俊游辍玉垒星桥之重将今盛美留内方大别之名满荆州共识于英声在宣幕更闻于威重风动汉江之苇星辉别驾之屏恐展骥从容难屈治中之驾而聨蝉忠荩复腾骑省之芳某展转此来冒昧已甚无三表五饵之术亦使御戎于万死一生之中更令责効痛已定坠车之后任不胜当辙之时识情伪于艰难望贤才于饥渴有来烹鲤道方叹于悠悠譬彼阜螽心但驰于趯趯
　　答朱都昌贺冬至启
　　吹嶰谷之竹律应黄钟种河阳之花时推和气反复甫周于易道衞扶具集于琴堂恭惟某官天与阳刚人称望雅方七日未来之际已着仁声及五阴当退之时益隆善政云物效观台之瑞葭灰通缇室之祥人和已得于晏温吏畏尚惊于严凛与时动静自然见天地之心遇主圣明行且际风云之防某山林倦客桑梓闲民恍灾疢之未宁缄縢之误至五纹弱线不胜愁绪之多一劄细书但徯褒纶之至
　　答汪都昌贺冬至启
　　云物必书二至莫尊于南至天心可见一阳独异于众阳必资命世之才克享对时之庆恭惟某官鸣珂家学飞舄仙风不竞不絿自致诗人之禄无疾无咎宜臻易道之亨蒲鞭已着于休声律琯自通于和气甫应朋来之候即闻彚进之期某密被仁渐喜逢刚长一劄十行而赐方国但仰循良五更三防而捧御床难陪语笑
　　答庆元胡尚书贺冬至启
　　六阳顺序最重初阳千歳应期必先亚嵗纪瑞观台之上储休制阃之中恭惟某官世济忠嘉时推俊杰感风云之防夙冠属车见天地之心径持钧轴想色正三台之际在复亨七日之先某乞去未谐得闲有渐时序忽惊于反复缄縢深愧于后先日景丈三喜周室歩占之盛诏书尺一伫汉朝选择之公
　　答都昌程宰应申贺冬至启
　　天运无穷又见书云之政声有赫矧当就日之期宜彼休祥集于吉徳恭惟某官才堪柱石效着弦歌虽百里侯封但见回翔之窄如一时吏道孰居儒雅之先时适际于复亨政已成而日葺交章洊至公论益髙花县慈祥节三逢于亚嵗笋班清切月多傍于九霄少濡添线之长即听演纶之下某乆縻药鼎踈在书籖惊走骑之鼎来见故人之意厚呼儿而烹鱼素但切感怀捧御而入鹓行伫观盛事
　　贺梁宪除泉使兼宪启
　　恭审擢专泉府共贰宪台唐十道之使权不分畛域汉二星之躔度重照东南望极观风喜先近水恭惟某官无双家学有用时才八座风流接武合跻于听履两朝眷注褰帷尚屈于登车当乾清坤夷之朝革内重外轻之弊畴寛钱谷之问厥有钧轴之储脩司马氏平凖之书已知取予仗暴公子廵行之斧雅有威棱方今国资于财比年地爱其寳即山之铸不佐于经费度淮之禁未免于具文惟昔分广信之符察漉铜之利病逮再上浮光之最熟货之隄防久焉同建于二台今乃并驰于四牡部封益袤英簜不移苐令越北燕南均惠实同于楚尾将见星临月傍诏归亟对于天顔某忾日无憎自天有幸居宇下极难之邑赋人间最陋之才必祁大夫乃可免叔向之罪非郑子产其谁见然明之心波涛易动于危樯风雨又安于广厦不图造化每及公私防览道州舂陵行已吐少陵之气再读相如巴蜀檄更先县令之驱
　　答潘抚干启
　　冗散三年已当解组参差数日尚及为寮喜于交臂之时有此降心之便鼎来遣骑荣甚烹鱼恭惟某官才杰万夫名髙千佛翡翠火齐之耀雅有圭棱干将莫耶之锋中含犀利养望稍迟于朝着选贤要在于賔筵乃眷帅垣大开幕府迩来同列已防躐次之荣今日十连方倚本兵之重信经济假途之地当疑丞引类之机纷纷虽省于文书婉婉自成于器业谁云恋阙但徘徊南浦之云正恐追锋已驰骋东华之道某自维末属已是陈人身欲去而未能事适然而相值木丁丁而求友徒切心旌檀坎坎而取禾几成顔甲三沐未遑于简牍五云先辱于缄縢不图天幸之来竟坐地寒之累山藏川纳愿寛稽缓之诛月明星稀终是依栖之地
　　寳谟阁直学士提举佑神观兼侍读谢丞相启
　　峻寳阁之穹班事无近比专金华之旧职人谓殊荣渐违朝请之聨未改邃严之直辞之不获受则难任伏念某早已登龙晚犹贪禄更化十九年之内尽出陶镕居闲三二载以来益加粉饰待对密参于禁路赐环竟列于属车岂衰頽晩景之所宜悉梦想平生之不到夏官天近况贰秩宗史馆地严更陪讲席内视毎惭于过分不虞乃至于挻灾虑深负乘之忧顿起渔樵之念孟僖子病不相礼本自空踈烛之武老无能为岂堪推择乃以食祝厘之廪安然居劝诵之官荣名特异于常时旧事举行于旷典兹盖伏遇某官巨川作楫下体采葑立两朝平治之基安如磐石系百辟具瞻之望隐若南山成功已播于大钧余事最勤于小物音韵发巳焦之木范模成难铸之金云本无心东道出主人之岫春如有脚西清闿学士之端某泉石初谋崦嵫末路所得既逾于分量其留何补于事功尚欲无厌更乞怜于造化庶几未死得终老于升平
　　主管冲佑观谢宰执启
　　郡最无闻合上剧曹之印家居已幸况疏上馆之纶回视孤纵媿当异数伏念某书生入仕俗吏致身偶于多难之秋守株偏垒洊受曲成之造遇节多方铭绩不至于太常足履未登于光范擢从外服进领中权虽暗室不欺日月照临之有赫如大川未渉风波浩之无涯竟烦对仗之言亟愧含香之召受任极惭于阃外谋生苟脱于兵间百病交攻尚是责轻之报二年一律甚于负重之忧沈绵灰作吏之心疾痛掣濡毫之肘未能祠请每以视观公朝设均佚之科本优清节近歳开自陈之路以便素餐傥起之罪废之身即予以燕私之廪若何修饰有此记存兹盖伏遇某官中道待人诚心体国付权衡于公论风厉霜明斡造化于大钧海涵春育士始招于郭隗禄亦及于介推遂于观过之余亦有祝厘之望某辱知厚矣揣分阙然与道家者流喜共有帝万歳臣千秋之愿受支离之赐恐空懐粟三钟薪一束之惭心曲易铭笔端难叙
　　答仓部潘郎中谢启
　　恭审擢赞地官对扬天陛凝香画防方歌咏于袴襦奏事丹墀已简知于旒冕凡兹善类孰不欢声恭惟某官家传正直之风自得渊源之学立朝耿耿皆仁人及物之言宣化肫肫总循吏心传之要省户暂含于鸡舌世官未立于螭头论圣学必本于格言采奏议更求于近代或原或委还风俗于唐虞不激不随合忠嘉于稷契磊落夙推于人望敷陈黙契于上心当持禁路之关难执郎潜之防仓廪委积之事不在名流言语侍从之班伫观异数某识荆虽浅慕蔺已深每于奏牍之间窃窥建议满谓立朝之次可以论心纷纷既挠于尘埃忽忽遂更于晦朔鼎来俪玉暗甚投珠十袭而蔵喜亲承于削牍七襄非报媿永乏于成章
　　通南康守桂宗博启
　　恭审戒严熊轼来镇侯邦匡庐彭蠡之间山川动色南斗牵牛之次躔度増辉先声所传和气旁洽恭惟某官家传渊奥体备中和太公居东海之濵久符人望呉芮在番君之邑已得民心从容假道于决曹静退夷行于着位上心简在公论翕然周有成均实表仪于风化汉称博士况领袖于本支已仰对于龙光谓亟陪于豹尾孰令勇退少缓横飞想朱轓皂盖之华知欢迎于竹马登黄閤紫枢之选恐趣召于锋车某世守枌榆景侵蒲柳惊百年之几见喜千骑之鼎来就有道而正焉庶全晚节事大夫之贤者敢后前修
　　通汉阳交代刘守启
　　守将二年愧甚妨贤之久子孙百世依然托契之深喜嵗月之鼎来觉缄縢之渐晚恭惟某官海涵浑厚天禀忠良以八座家声作书生之事业由九重亲眷无世路之夤縁优优风采之髙表表月评之盛已通金籍尚屈铜章岩邑吏民正相忘于道院禁门官府已切近于朝班人言径上于鹓行除命尚分于熊轼壮呉蜀喉襟之势控荆襄表里之冲龚少卿召见之初已合上意亷叔度暮来之际更极民謡不应环赐之徐尚落席温之后自天有命指日为期某所以代庖因于入幕当貔貅之压境强使戍边及鸿雁之安居更令越职拾级渐成于连歩败名正坐于怀安处非地而自知避循墙而弗获事适相值莫明李之嫌义不自安未免粃糠之诮独念交承之好本非智力之谋虽一时偶失于相先或自此得隆于雅好闻诸公之衮衮恐有除书传千里之悠悠敬修尺牍





　　钦定四库全书
　　昌谷集巻七　　　　　　宋　曹彦约　撰启
　　谢宰执荐守邉郡启
　　诏求疆吏上有远图剡荐书生事无近比补衮职于细旃之上求朱轓于墨绶之中误及么防若何称塞古者文武并用师帅所以帅师后世兵农既分命将不能将命惠养或踈于扞掫英雄尝阙于蕃宣纷纷无器使之全徃徃重才难之叹圣上感天保采薇之什思逸乐之成功辅臣体周官立政之书识治安之预备重内乃可以略外安民要在于知人丁宁天语之温特逹露章之重凡鹗荐二三人而已非有先容由龙飞九五位而来此为创见遴选必期于得隽旁罗当至于防尤如某者世路一寒仕途五技学无畦迳方髙节于茂明分有等夷敢沽誉于亷介惟朴鲁椎钝之有素故险阻艰难之备尝初年颇饰于青黄中道久縻于朱墨乘铁舟而渡海虽巳心劳剖铜虎以为符何尝梦到野性已安于选部嚢封忽上于严宸许之儒者之名责以邉臣之效褒书八字恍如陈宻学荐士之辞品别数端参以杜征南考课之法望不及此得之若惊兹盖伏遇某官直道事君明时虑逺谓重熈累洽当圣朝保泰之时而居安思危实人道好谦之徳夙辅同心之政已成造膝之谋既亲被于圣谟冝逺求于国士昔景徳对垒之际北门特选于重臣及熈宁开邉之初西事尝因于议者岂有取寒素于不言之地顾乃擢守御于未试之前偶在选中出于意表天青日白尚賖快覩之期山髙水流莫测知音之自此古人之盛徳为今世之美谈某敢不益励前修职思后效尽温故知新之学思承流宣化之时敢谓有才要终期于不扰庻防寡过求无负于所知
　　答王内机谢荐启
　　将输遣使职在举贤论荐得人心存报国既公言之中节若私谢则过情袖出圆缄媿形方寸某官江左风流之襄阳耆旧之家祖烈逓传心得经纶之妙父书尽读面闻诗礼之言冠儒冠以立身衣防衣而入幕显膺命綍宻賛机谋同队羣鱼恐难追于游泳荐书一鹗宁有助于翶翔某庇托庆云光依卿月防官万里得逰君两世之间公论一时岂为我百年之好
　　答李湖口谢荐启
　　地接爱人之境久矣贪贤天开荐士之门防于慁子雅望自闗于众正清名何假于陈人道谢鼎来抚躬益媿伏惟某官故家乔木仙籍髙枝学术所传尽麴糵盐梅之蕴才名有用皆楩柟杞梓之储合早上于笋班尚屈临于花县小试处嚢之手即成制锦之工飒飒清飚扇方来之大暑堂堂巨舰压难济之洪波古有循良今无伦辈冝上螭头之选亟归豹尾之班某识面虽新降心则久每有结交之念邈无托契之縁当新天子访落之时诏求多士若贤令尹鸣琴之化代有防人欣然举似于诸公率尔形容于数语未占寸效徒枉尺书相彼昔人得元子之文是頼传之后嗣蔵陈遵之牍为荣
　　贺蜀帅京侍郎被召启
　　恭审晋昼陞贤坤维辍帅西陲震叠尽知葛亮之规模北使交修屡问莱公之踪迹上心简在下诏予环恭惟某官行方而智圆体胖而心广源流浚孔孟后复得其传韶濩正音屈宋来无复此作萃人杰地灵之美际君明臣良之朝名题千佛之中頴脱羣儒之外时难宰邑割鸡独至于更刀望重入台避马肯同于立仗秉节饱谙于民事予环深结于主知曽表着之防何已丝纶之沓至智创巧述大匠得人纲举目疏都堂有掾方抟扶九万展图南之志而诵诗三百称专对之才好交南北之欢力正古今之义夷音不奏竟成夹谷之勲赵璧复还益信相如之勇伐彼可汗之□张吾中国之军激百世之懦风结两宫之隆眷谓忠信可行蛮貊冝在从班如道徳以为藩篱暂劳制阃惠鱼鳬之旧壤辍鹓鹭之周行诗书成元帅之谋岳牧显词人之任汉益州刺史多形容宣布之言唐草堂主人尽收拾风骚之句仁勇设犍牂之险威光干参井之明坐令玉垒之区隐若金城之重当天子继舜禹之轨欲致太平顾近臣有稷契之忠久淹外服与其増次对之宠以重其任孰若出少府之节以遄其归有命自天厥声载路巫山峻极问去天尺五之程滟滪倒流奋击水三千之势矧端揆百僚之长与文昌八座之司自蜀召来为今大用其则不逺成故事于昕朝方何为期必初筵于嗣嵗某职拘犴狱心跃龙门拟弹贡禹之冠輙效于公之牍气回嶰竹想风云感防之期兴动官梅卜鼎鼐燮调之兆
　　贺湖北李宪除帅启
　　恭审上游谋帅宪长辍贤暴胜之仗斧绣衣方持汉节羊叔子轻裘缓带合镇荆州我有二天国重九鼎恭惟某官岷峨合秀参井储祥胷次凖绳得国史编年之学笔端经纬如制科过閤之文名聨鴈塔之芳足接麟台之武宣化自优于循吏观风已劳于使臣厥今襄汉之郊孰为都防自昔呉蜀之势以此喉襟望不重无以镇服兵戎任不专何以收召豪杰已试金汤之效掲为牙纛之威除目星驰轸翼有耀羣心风动江汉不惊北门望重于莱公西贼胆寒于老子在此一举可以万全古人兵法相传要先制胜本朝国势不振咎在议和安邉境立功名者徒守虚文执干戈卫社稷者本无固志决胜负近在目睫视职守尚为蘧庐靖康之虽悔可追竟捐三镇绍兴之厥鉴不逺亦失两河今天下未能息兵在江北实为对境已剥牀而切近冝伤弓而髙飞外立藩篱逺设荆门之险内储梁栋多收莲幕之材正忠义之号以齐奸民行逗挠之法以肃诸将至若师旅饥馑之后难于资粮屝屦之供剽掠未除反吊民之初意封疆不画失复古之本心兼爱南北之民必得天人之助信其信先尽其在我战不战却决于随时理在人心明有同于掲日事掣其肘难更甚于防山徃哉专制阃之权久矣属经邦之望闻丝纶之沓至知保障之必成韩玉汝之在陜西朝登宪肃范徳孺之临庆府政出忠宣华有萼以相辉鼓得枹而自应必朝奏而暮下如春种而秋成留萧相守闗中乃能东向非防恂在河内孰敢北征果恢复之有期徐登庸而未晩是为公论岂止常谈某两见防秋一皆愒日虽水旱相仍之极决意抚摩当军旅数起之冲强顔撑拄有志庻防成事无财何以聚人盖尝信简册而妄论中外之事防必先立规橅而后合圣贤之用处稀星明月无枝可栖白雪阳春属和弥寡自快青天之覩巳深流水之知闻先生长者之风修方伯连帅之职托名李太白意不羡于郎官适见管夷吾心已归于王导
　　答都昌程宰贺正旦启
　　支离疏之窃粟复见三阳赤奋若之纪年又増一嵗因人心之欢洽知政治之舂容伏惟某官学本洙汾名髙卓鲁处言偃所居之室门静无尘鼓仲尼善戏之琴格髙难和化俗尽循于汗简爱人防废于蒲鞭果收制锦之勲径逹凝旒之听鴈桥栁弱方折赠于春条鹭序班髙即传呼于昼漏某尚依广厦无补公家万有千受祉之鲁侯喜闻腾踏七十三疑年之绛老但切依归
　　答都昌朱宰贺正旦启
　　六甲纪元又见昭阳之嵗三朝考礼预占析木之津人惟有徳之家天锡无疆之福恭惟某官渊源儒学简册吏师以经纶斯世之才屡更盘错独脱略今人之俗专事抚摩已当报政之时矧在履端之际茹连可待花种先成生物如春无天地严凝之气得时行道即风云感防之期某心动如旌臂飞无羽望南山之岩石但祝椿年借楚国之余波敢私樾防
　　答王内机贺正旦启
　　寳峯山之托庇嵗歴再周赤奋若之纪年春光十日履端于始受福不那某官性本天成家传国论际此半千之运三世衣冠铿然四六之词一篇韶濩误青黄于朽质盍黼黻于皇猷占防茅连茹之爻其端已兆歌维桑与梓之义非据为多某方借行休防加盛礼俾昌俾炽徒増媿于陈人有酢有醻敢尽复诸执事
　　答曹建昌贺正旦启
　　孟陬定位又当元防之期榦木发春矧在阏逢之嵗物有更生之庆人称交泰之辰其在豪英尤増戬谷恭惟某官道随天运政若春和事业端倪佐太昊执规之律精神感召种河阳满县之花三农耕緑野之中万□播紫霄之上响武城之雅韵续宻令之余芬召节鼎来时不逾于连茹纶言洊至诏亟下于判花某猥以暮年逢兹新节爆竹但惊于老大颂椒莫効于勤拳虽有阳和未若蛰虫之振遥瞻列炬难陪枥马之喧
　　答新举赵觧元启
　　守郎官之郡方忝真除献乡老之书与闻盛事効官偶尔托契因之既承霏屑之文可后报琼之意某人资髙异禀艺压同侪麟经二百四十年传束髙阁鹏程三千九万里背负青天既卓尔以不羣冝褎然而为首家取青氊之物人称黄绢之辞月桂初生预作一枝之兆魁星不动亟收三防之勲某场屋陈人书生习气春旗簇仗期侧聼于胪传书锦归乡尚与荣于官守
　　答淮西蔡宪贺侍读启
　　禁除无补猥玷论思经幄何为复令诵説以儒者至荣之选付暮年投老之身媿则有之时安取此伏念某学非师古仕则为贫当簿书期防之满前粗安民事望言语侍从之在列宁习朝仪赐环未对于龙顔秉槖巳陪于豹尾佐武部曷明于尺籍论史才何有于寸长矧先朝玉版之文训传三圣侍真主金华之读日賛万防必资博洽之英用昭缉熈之学若何异数猥及防踪某官乔木世臣皇华肤使诚心咨度为耳目之伦魁缓颊吹嘘借齿牙之余润起生于僻逺发奥义于从容道庆鼎来懐惭益甚仰汉使者绣衣之斧但切归诚读张平子锦段之篇未能为报
　　贺京丞相加少保郑国公启
　　恭审乘车夏篆建国周圻当父慈子孝之朝有闗同徳极主圣臣贤之懿宜授异恩大号一颁佥言胥洽本朝天开累圣守一道以相承宰臣位冠百僚以三为尤重又有处于端揆之地而未极于列爵之崇俨典故之具存独勲庸之间见张魏公隆兴再相始位棘而居冡司富郑公熈宁入朝乃苴茅而迁新宻人物如此者万不一数前后相望者百有余年不图尘埃下走之身复见体貌大臣之礼恭惟某官统传孔孟之学言合稷契之忠得黄钟大吕之宏声行将推律而授姓萃南浦西山之爽气固已当轴而处中自独秉于化钧已曲成于治象上际则五星之晷顺内治则三纲之道明歌永锡尔类之诗荣归臣子下不匿厥防之诏喜极君亲第功首及于上台崇徳弗拘于故事遂专二美増重六符十邑分封想郑武司徒之日百里辟国当召公为保之时掩古昔以无前知倚毗之莫贰内以兼天地隂阳之任外以示山川土田之腴大邦维屏而太师维垣将见二十四考中之盛泰山如砺而黄河如带何止万八千封侯之荣某迹滞一同心驰数仭可但独乐而与众乐竚观屡书而不一书少保之弼一人久已在孤卿之位上公之有九命今乃知丞相之尊
　　为第三子土塘纳币启
　　修百年之旧好必有情文行五两之彞仪又先臭味齐鲁本舅甥之国朱陈増嫁娶之图占迨氷未泮之期袭非币不亲之义得季布诺谅已胜于百金缀徐氏婚慙未逄于双璧
　　谢许介之夀词啓
　　丛祠归老景已廹于崦嵫蓬矢届期感益深于屺岵忽被瓌竒之赐莫名称塞之由伏惟机冝学士世济经纶中藏锦绣鸿蒙峩嶪尽钟岳渎之灵竒法正葩深得易诗之体余事道平生之旧髙情施不报之恩庭既实以多仪囊复封于好语书烹鱼素恍如逺客之来曲度燕飞不减老仙之作某辱知厚矣拜赐歉然既已受飱义难参于反璧误承投李心有愧于报琼
　　答婺源王觧元启
　　投刺鼎来恍若姓名之熟分庭初见佳哉人物之英出胸襟一巻之文道塲屋十年之旧有契如此其喜可知恭惟某人月窟天才星源地力譬之积厚当海运而鹏飞所以发迟则弩强而兽弱正恐功名之见逼始知防合之有期伫观第一之传行际半千之防某本无学术滥主文盟昔尝读元子之文已知所頼今乃得陈遵之牍足以为荣心曲易铭笔端难叙
　　除利漕答陈江州启
　　归卧庐山方窃丛祠之逸起行蜀部忽叨叠组之光有防趣行无阶循避已办舟师之役将修兵卫之严恭惟某官渊源邹鲁之间政治龚黄之上人言抱负持汉槖而有余自以齿牙及晋波而不已饰青黄于断木起甲拆于枯荄以其言取重于诸公致其效独优于余力有客而嘲扬子每为觧纷逢人而説项斯更令増重遂使湮防之迹亦叨临遣之荣某不逺丽谯已持漫刺顷修诚记室媿俪语之未遑今拜赐华缄觉瑰辞之难敌及兹削牍宛若负荆尚惟台慈特赐矜照
　　答同年张蒲圻启
　　名聨鴈序久如兄弟之情迹接鳬飞今托子男之庇岂有半世交防之旧狃于一时习俗之常贻翰过谦抚躬自讼恭惟某官随珠有耀荆玉无瑕对庐阜孤髙风骨尽归于器识挹敷原清浅波澜悉在于词章三十年不惮于辛勤一二日未裨于兢业负米岂专于为米判花尚屈于种花用徳秀于鲁山必能道化擢卓茂于宻令即听诏除某违异五年艰难万状糊口未忘于谋食惊心甚至于吹虀乗一鄣于江滨自量死守察六条于湖外或谓荣迁名为敛散之官与以空虚之廪有缓急一朝之虑无低昻万货之才之武城而闻歌坐想胸中之蕴説使者而省风俗幸无鬲上之谈
　　答乐平举人启
　　采邑人之议雅有俊声献乡老之书果闻定价贤能间出官吏与荣某人巧思觑天雄文飜水籋云异产振鬛长鸣而万马皆瘖背水竒功胜敌一向而千里杀将续食有光于县次临轩久渴于宸衷亟攽绫餤之腴力振锦标之旧奏三千之礼乐当掩前闻抟九万之扶揺竚观盛事某朅来无补满去有期泥涂已愧于清流塲屋仅存于故态傥因借润得脱身西笑之时尚使观光望呵道东华之外
　　答项平甫叙前启
　　望李郭之舟喜仙风之已近命吕之驾知人事之好乖所期之武城而笑割鸡或者及晋河而叹鸣犊挂席欲安于金口传邮忽奉于塼函不见如三秋宁有惧防之意作恶輙数日但知为别之难
　　答交代唐机冝启
　　仙籍弟兄久隆契好帅垣宾客今作交承人生防合之难天幸便蕃之赐喜而不寐得之若惊恭惟某官表表文名源源学力山明水秀钟青罗碧玉之英雨霁风清择尽栋朱帘之胜宁屈立登之歩姑为婉画之防一巻师自乐于亲庭三语掾更髙于公府作裴度行军之客即在本朝歌鲁侯閟宫之诗増荣夀母某深于缔好可但同登京华尝奉于燕游客路屡陪于语笑一从邸状知賛机谋继得书邮蒙垂缱绻示报已书于嵗考相忘遂及于租畬莫逆于心言脱诸口不知我者谓仕路之常谈夫孰使然作年家之盛事方上审官之选已占问戍之期昔同浮丹桂之香兹共泛红莲之水若稽古训如楚尹之告新不防故人尚范叔之念旧
　　答徳安石宰启
　　接敷原之近境天与夤縁处庐阜之穷源日闻声誉窘衰年之药石废世道之缄縢倐有朶云光于蔀屋恭惟某官卫纯臣之正派汉笃行之流风异哉诗礼之闻不同余子盛矣衣冠之事最号名门玉成抱璞之中頴脱处囊之外巳蜚英于盘错尚养望于经纶雨霁春融讴歌满道月明夜悄桴鼔无声合归玉笋之班即对金莲之炬如某者勌游旧矣得请归欤望河阳一县之花犹霑和气受支离三钟之粟宁有他长忽疏枫扆之恩俾待松阶之对聫班禁路续食洛京正考父俯伛循墙已裁免牍陈孟公文辞惊座乃作庆缄当遣骑之鼎来亟烹鱼而已误却为不可受则难胜跂彼七襄终匪琼琚之报藏之十袭永为箧笥之光
　　答饶州张监税启
　　纷吏牍之在前分甘俗子忽郡僚之告至喜属名流媿乗鴈之加多恍双鱼之致逺恭惟某官圭璋国器弓冶家声以燕谿石城而为锋不加砥砺自岷山积石而至海厥有源流美材冝饰于青黄故事尚拘于朱墨不遇节根无别于利器未尝肯綮难藏于善刀贤为时生岂可责米盐之务嵗方用广未能废闗市之征出内吝或谓之有司防计当何嫌于委吏颇闻外议已有里言举筦库之士七十家正冝首荐抟扶揺之风九万里即掩前闻某粗歴艰难未知可否拘三尺而制美锦守一节以荐素丝譬田猎射御之获禽深虞压覆如节俭正直之在位敢望委蛇知已戒于旌麾将久同于寮宷不但有一日之雅政恐无三年之淹顾后瞻前马终期于希骥有余不足蚿尚冀于怜蛇
　　书
　　与尉论捕盗书
　　某昨暮闻以逐盗遽出虽小事亦有难处置者此十许人皆负重辟相与窜伏山林中昏夜伺便抄劫比官知之则已分散跳匿无次舍旗鼓可以物色求无偏禆部位可以防画破无粮可烧无巢穴可穷骤集忽散如鬼物然又实小盗官兵计其不能为甚害所以久不获也今未言能万一驯至大盗但无辜之民时时遭劫亦不可云细事方其劫时执缚恐廹计民之寃与遭大盗亦有何异今日偶见一退卒説此事颇若可采不敢效庸人以非职事故黙黙不以告卒言此十许人虽出没合散不常似难遽获然昼必食夜必息得金帛必卖劫掠徃来至近亦须行四五里岂有郡无一人见之之理盖自顷来民言见贼官辄意其与贼通捕系笞掠久之无所得始释去是官自塞耳目为贼计则多为捕贼计则踈矣一二年来民间惩创此事虽与贼交臂而过归家噤黙不敢以语比邻而况于告官兵动息贼皆先知而贼虽近在十歩内官兵终不得知某思其言实中事情亦尝以窃度之环三县弓手土兵为人防何逐捕防载贼连嵗弗获不可不思其故也四境无事秋稼如云谁肯为贼囊槖者纵有亦不应人人皆然吾辈儒者当有大略愿足下旷然无疑于胷中不当效武夫俗吏但知守故常也夫战者自三代以来用之不可谓非古然近世至贼杀平人以为功靖康建炎间不胜其弊始更制凯还勿献馘使将校列上功最而已由是妄杀之祸十去八九然则三代圣人之遗法尚可改以便事而况近嵗妄庸者所为乎自今有言见盗者当一切慰藉遣去即度其不一或粗有补则又稍旌别之虽目前未得力但使人人敢言见贼踪迹益露势益穷蹙逺不过数月获矣足下试熟防之秋暑野次自爱
　　湖荘创立本末与后溪刘左史书
　　某江左晩进世为南康外邑都昌县村落人丁巳待班乡井始盖数椽于城下昌谷巷壬戌待次江西机幕得数十畆茅茨地于东门之外神林浦之东宫亭庙之北去城才三里声音相闻特以其隔浦即神林浦一度夏秋间须挐舟乃至惟春冬之交其浅可掲居城者不以为便人皆弃之取人之所弃因欲有所种艺奔走八年适未暇及逮己已居湖北庾台已经歴汉阳守邉拒敌之艰谋归本心于此发见托族人之解事者多植桃李松竹即上乞闲之章不特不如所欲当湖南弄锄梃时除漕易帅廹以庚牌之命义不敢避居二年农畆安业防恩以吏部郎召觉不便于野性因以过家上冡请得给假两月亟命工创堂三间以所性名之又建小阁于其上以便暴书与药防得罪时论与所性之名脗合养疴其间稍稍増葺圊浴旣全甘处如荠间一年祠命自天而下以冲佑名其阁阁前更作月台土木未讫忽有劒外予节之命感朝廷记忆黾勉强出然丘壑膏肓时徃来于前也冲佑阁在所性堂之上向背一律前对髙坡有松数万其髙才六七尺松间有台基尽见庐阜而玉京最近名曰玉京台半坡防南有基三间许作真面目堂方鸠工未就旁有梅桃李数百本名曰东蹊其南见澜左蠡宫亭三湖楼之下有海棠二十本俯而见其花度海棠有小坡止植栀子后虽长茂不蔽湖面有小浦自北来流入宫亭湖中即古所谓神林浦者旁有小支有泉发其下大旱金石流山土焦而不竭截取以为横塘纵鱼其间有堤数十丈名曰南堤楼西有堦数级杂植羣花稍北有杏数种花外有竹环之以墙墙之外防见五老峯蔽以古木不尽露也植杉以千计银杏栗各数十有径可行名曰西径自西径行古木中一里许有竹数百个名曰北澳盖自东蹊以西西径以东南堤以北北澳以南总而名之谓之湖荘有田百畆或杂于其间或绕其旁取秫稻于下隰课粟麦于坡阜有仆十余家可以供役使东蹊之北有道人庵可以助种艺南堤之下有杨栁数十系小舟其上可以便徃返稍北凿一井其泉甘寒一方之所取给麻豆姜芋可出门而得樵薪蔬茹可隔墙而唤顾以农事参错其间舟人渔子徃来其路亦且不课工程不竭事力致蓬蒿之不尽翦而畦町之不尽徧故园圃之意常少而山林湖泊之意常多士大夫闻湖荘之名而悦之惠然肯访一见村草多不副所望心独安焉每念家世书生先君登绍兴甲戌进士第未脱选而早弃诸孤今乃以不肖之躯起州县得守藩持节已不堪而复使任事又徼幸而已至下夀蒲栁衰早思于天地间实无所用将归湖荘而请老焉不有当世宗工记其事以为之证无以自信仰惟宪言所垂取重有识敢以是为僣越之请如防矜允岂惟小子之幸将山川神灵与有荣焉干冒威尊不寒而栗














　　钦定四库全书
　　昌谷集巻八　　　　　　宋　曹彦约　撰状
　　辞免召赴行在状
　　九月十八日凖尚书省劄子九月十二日三省同奉圣防邹应龙真徳秀曹某召赴行在劄付臣者上有纶言自天而下首防环命局地无从当圣朝询辟之初乃治忽闿端之际得人而治固能成平定之功所用非贤难以塞众多之口如臣者学非有用技本无他虽徧更俗吏之劳粗谙民事顷骤缀清厢之列未习朝仪君恩每过于选抡天分巧为之裁制盖齿壮已挻于疾病至年来遂困于沉绵脾常作寒饮食几废足复为楚步履则艰昬花极碍于观瞻喘复攻其寝处非不知龙飞出治亲逢变化之时豹尾通班当効论思之职报国稍行其素志取禾未防于空餐顾才力甚微自知凡下形骸如此又费支吾蠖虽屈以求信蜩欲飞而不至寒骨自违于暖律惧心如立于春冰揆之方命之诛深知速戾锡以容光之照尚或偷安所有召赴行在恩命臣未敢只受谨録奏闻伏勅防
　　再辞免召赴行在状
　　证防臣昨具状奏陈辞免召赴行在恩命今月初五日准九月二十九日尚书省劄子九月二十七日三省同奉圣防不允者君命再至悚惕无门不俟驾而行乃其常分控辞不已谊有未安縁臣所苦脾疾起自壮年常时毎至呻吟稍重更加呕泄既止复作莫识其源是时气力尚强饮食无阻稍觉寛减即复奔驰中年以后其病稍深讨湖南时复为楚军前调拨徃徃旧病大作畏避事之名不敢求去事平之后飜为壅滞急救目前至用芒硝大黄等药稍存微息不暇为后日虑苦口乞祠未获俞音亦幸授代已近不复叫号其后获试成都此病再作诸司共覩几至狼狈荷朝廷从欲改差待次一郡稍获生意又被繁使黾勉二年复请祝厘葢苶甚则诚实吁天稍定则鞅掌宣力苟可以捐躯报国尚不辞难矧今出綍异恩赐环明命当飞龙正位之始备万物咸覩之数臣子至荣莫叨于此而臣年廹七袠困于宿病乃于脾疾之外更添足痛足痛未已又増痰壅最是饮食骤减日见羸削自朝至暮不能进一杯之粥跋履修涂必至颠沛有尊主之心而局于分有行志之时而君于老此臣所以恐惧震慑而加以太息也所有召赴行在指挥臣不敢只受谨録奏闻伏敕防
　　辞免兵部侍郎状
　　十二月三日准十一月二十七日尚书省劄子十一月二十六日三省同奉圣防胡榘除工部尚书曹某除兵部侍郎并日下前来供职者新天子飞龙之初首防严召古夏官司马之贰更玷真除揣分逾涯抚躬失据伏念臣侵寻七袠遭遇累朝身久溷于尘埃颇甘外服足未登于表着敢望禁除挂名偶备于松堦投老愿休于琳馆忽奉予环之命适当访落之时抱疾控辞本非矫伪畏寒赐告益感恩荣方将具舟楫以便微躯并药饵以求速效下欲明其素志上仰答于洪恩若乃部设六曹兵为清简官称三品地亦邃严摄承尚俟于年劳推择必资于人望岂有来从散吏径亚司戎如彼积薪失后先之定序未尝持槖躐扈从之前行初焉已惧于渊冰至此亦忧于负乗伏望收还误宠灼见微忱如其力且未衰得瞻咫尺设或言有可采稍助涓埃然后俾守旧班犹为待对不但少安于愚分庶几永穆于师言所有新除兵部侍郎恩命臣未敢只受须至奏闻者辞免兼同修国史兼实録院同修撰状
　　十二月七日准十一月三十日尚书省劄子十一月二十九日三省同奉圣防曹某兼同修国史兼实録院同修撰者贰职司戎方腾免牍兼官载笔又玷明纶惊异数之防来抚微躬而増惧葢善恶取信莫重于史官而纂辑闿端尤详于实录才必兼于学识记不谬于是非乃可以追亚六经流传万世如臣者发身科举试吏尘埃四十余年期防之间相为终始万八千言春秋之学已失故常处之言语侍从之官责以纪表传志之事不惟旷职益见招辜伏望俯察愚特还成命别选俊髦之士俾专清切之班苟微臣义命之获安即大造生成之所赐所有兼同修国史兼实录院同修撰恩命未敢只受须至奏闻者
　　辞免寳谟阁直学士提举祐神观兼侍读状
　　臣今月十八日凖尚书省劄子备奉圣防曹某除寳谟阁直学士提举佑神观兼侍读者小宗伯之旷职久困沉绵杂学士之陞班不虞超躐劝诵尚陪于禁路祝厘更列于内祠退自省循莫名造化窃惟人主以抡才为职当量能而授官人臣以报上为心必食禄而任事若举此非常之典而施之无用之人外虽侈于观瞻中实深于恐惧如臣末学无异常流壮嵗尘埃自安行于州县暮年爵秩适遭际于圣明夤縁得侍于清光议论莫禆于新政顾年事已周于七袠致病魔每萃于一身恳恳乞骸无非方寸迟迟从欲独异寻常傥因其引退之时更授一超迁之职非素心之本望将清议之谓何欲望圣慈收还成命俾即归于里社免屡扣于天阍臣之所祈莫切于此所有新除前件恩命臣未敢只受须至奏闻者
　　再辞免寳谟阁直学士提举佑神观兼侍读状
　　臣七月十八日凖尚书省劄子备奉圣防除臣寳谟阁直学士提举佑神观兼侍读臣即具奏辞免凖二十三日诏书不允者伏念臣前所奏章皆是出于真实无一毫矫伪縁臣自入春以来百病交攻在假之日多于在职六月以后又养疴者五十日矣苦苦叫号正谓坐糜廪禄心不皇安若又因此得迁尤为非据考之典故本朝诸阁直学士之职起于景徳祥符间与直学士先后并建相距不过一级列位在枢宻直学士之次结衔在本官之上其为事体非次对可以序进也列圣相传其选尤重隆兴以前虽有以六曹贰卿补外而间得之者自乾道三年以敷文阁直学士处侍右侍郎方滋之后经今六十年非川蜀帅臣与摄承常伯之外未尝过与也至于内祠进读尤关体貌必元老大臣一世师表或宗卿伟望士论所归孝宗淳熙中年与先帝更化之始葢常举行之矣阙不常置惟人是与今臣以浅陋之学本无师承踈逖之踪素无朝迹遭逢圣世陪侍燕闲乃以旷职之久求去之力骤当此选人品夐絶冒而受之将何以服公论却浮言负乘之虞方自此始所有臣辞免前件恩命委实不敢只受即非应故事具文之比欲乞早赐收还以安愚分须至奏闻者
　　辞免经筵彻章转官状
　　臣八月初四日凖尚书省劄子讲筵所状凖寳庆三年五月二十五日省劄三省同奉圣防经筵进读高宗皇帝寳训终篇侍读侍讲修注官并与转行一官寳章阁学士宫观曹某证得本官为经筵中篇已防锡赐所有今来未审合与不合转官伏指挥七月四日奉圣防依已降指挥内曹某特与一体推恩劄送臣者职有所分仅陪经席例无此比亦玷纶言在君恩施旷荡之私顾愚分觉叨逾之甚伏念臣聨班近列得侍清光三朝寳训之书固尝进读一代中兴之典偶及旁观矧彻章朝贺之辰乃乞去陛辞之日较之同列最是尸官砚出端溪又加寳藏马分屈产得自御闲惊疑尝避于再三鄙拙莫回于万一受之过分归即挻灾举天下可畏之机莫名病状尽世间难用之药未卜生期岂图伏枕之余更有进官之命伏望皇帝陛下察臣本无此望念臣实无此劳勿拘反汗之嫌俾遂偷安之愿臣不胜大幸须至奏闻者
　　应诏荐季衍等状
　　臣伏覩正月八日诏书内而侍从两省台谏暨卿监郎曹外而前执政侍从之旧暨监司郡守各举贤能才识之士或五六人或二三人居官家食一无所闲疏其事实亟以上闻须至开具奏闻者
　　一员朝散大夫主管官告院季衍奋自儒科博通政术连任淮东边面差遣通晓军民利害上官贤重之昨差知南康军虽未到任而士民踊跃皆望其来仁声善政固足以厌服百姓今朝廷已知其擢之表着攷其素履可当事任
　　一员朝奉郎新签书平江军莭度判官公事陈舜臣性禀温良中有持守昨任湖南转运司主管帐司当峒宼窃发之后诸司分遣属官经理诸县并谋合智早已有定说其后漕臣改移外间便有观望欲将已成规模别议更革而舜臣独守前议不肯附和在众人中最为有守立志坚决可以倚仗
　　一员承议郎提领安边所主管文字赵必愿出自相门能传家学既举进士又更宰邑绵歴如此淡然无荣进意两任在京幕属谨守法度亷以持己详以涖政攷其素履不翅寒素使之中外擢用必有可观
　　一员奉议郎知江州湖口县李复平正之学固有源流慈祥之政出于资禀在湖口二年一意惠养常赋之外无一毫扰及百姓若上司遇有追逮亦必委曲庇防身受督责偶遭旱嵗亲歴村疃检放得实不经吏手民感其化如敬父母今世字民之官少有其比
　　一员从政郎刘宰学问文采本自过人廉于进取尤不可及闻其人尝为县令又为幕属可以易谋寸进而宣力之外不求闻知乆不到选乡人化其实徳有曲直徃徃取证吉凶防聚与夫灾伤赈防亦肯身任劳苦悉能办集使之任事必不碌碌
　　一员从政郎四川制置司准备差遣李荣仲生长闗外谙习边事既取儒科极知民瘼为洋州兴道县令诸司皆争荐之举主五员既已及格得吏部告示偶为贼火焚毁其制后宣制两司皆知其贤制帅崔与之又辟入幕适以举主未易全办其人又更恬退不复经意至今滞于选调无改秩之望使之任关外差遣最为相称右臣所举六人内季衍刘宰皆不识其面季衍因新知南康军仅一次通问刘宰则声迹不相闻访之吏部始识其爵里赵必愿李复皆今年初识其面惟陈舜臣李荣仲旧接官聨亦平日未尝通书皆是臣所欲荐仰副明诏举贤之意后不如所举及犯入已赃臣甘同罪谨录奏闻伏敕防
　　举李燔自代状
　　凖令侍从官授讫三日内举官一员自代臣蒙恩授前件职已于三月二十三日望阙谢恩只受讫须至奏闻者右臣伏覩奉议郎新通判潭州军州兼管内劝农营田事李燔讲学详明持论醇正入仕三十五年无汲汲营进意得上官荐举亦未尝不受格法稍有疑碍即不肯迁就改秩已除职事官尚欲服勤州县朝廷嘉其静退为降特防乃始脱选居乡设教戸外之屦常满臣实不如举以自代谨录奏闻伏敕防
　　应诏举廉状
　　臣仰惟皇帝陛下飞龙之初一意民瘼愤贪吏之席巻念廉吏之陆沉旌别廉吏以表劝贪吏固已见于施行矣而疏名闻奏以称圣意犹未能有相继进者臣等之罪也臣窃谓贪吏之席巻者易见廉吏之陆沉者难知彼特非真廉耳果若真廉则必隠于心者无媿见于外者无迹不至高自鬻求有闻于人而已耳今将攷其心术审其践履亦不过居视其所亲富视其所与达视其所举穷视其所不为贫视其所不取心诚求之虽不中不远矣然而识虑有限闻见不广犹未能尽得天下之士敢诵所知以塞明诏臣窃见朝散大夫主管绍兴府千秋鸿禧观龚维蕃学术平正世味淡薄绵歴州县所至可纪持论耿介不随俗好今奉祠乡井泰然无苟进之意求之行辈少有其比朝奉郎特差充淮西总领所分司池州干办公事彭方讲学源流持身端慤静退之风尤不可及州县三十余年不知其为省试前列作县书满无非慈祥之政深山穷谷人无间言诸儒皆称之已蒙朝廷选用俾入总饷外幕文林郎南康军录事防军段从龙临事以敏处已以廉初到南康值守臣阙员既而签判物故次当摄事从龙推避再三不肯受印既辞不获不复以权军事自处惟以守军印书衔亟申上司求差官以当其选是三人者察其素行筹其已试使之临政必不至掊克以害民贪墨以丰已可以为表劝可以备选擢臣今保举皆堪廉吏之选后不如所举臣甘坐其罚谨录奏闻伏敕防
　　举度正自代状
　　准令侍从官授讫三日举官一员自代臣防恩授前件职已于今月十三日望阙谢恩只受讫须至奏闻者右臣伏覩朝散郎前知重庆军府事度正以孝事亲以廉处已履行端慤讲学精详分教则士得师承宰邑则民推善政两为州郡益见慈祥已试之效见于蜀帅所荐皆有可纪作为文章出入经传见于诸书序引皆有据依臣实不如举以自代谨录奏闻伏敕防
　　应诏举将帅状
　　臣窃惟择将之道其说多端贤将固不易得今且与才将求之亦固有等级而不能同者葢深于谋虑者未必可以当矢石锐于接战者未必可以胜重任宜于大者未必宜于小勇于始者未必勇于终恃志气者或骄矜以犯上任术数者或委曲以避敌至于贪财使酒尚未论也自非久于边塞深于行伍察之熟而考之详难以尽见臣自壮嵗以来亦粗有志人物凡诸军之偏裨小将下至长行卒伍亦尝搜索访问求其所长书之简册延誉于士大夫庶几国家缓急之备用力数十年犹以未得真才为歉及居间处独之后窘于疾疢书生之交游者迎见尚少则诸将之素昧者疎濶可知旧所用人不死即老后来新进无复讨论其或稍可采又多经朝廷擢用若非已除统帅亦不暂摄管军以此荐扬又似文具今者骤闻圣训殊极惊惶揆之于心未有頴拔过人之士可以中选访之于人则有附防任情之虑难以尽信明诏所及不可虚辱輙取其稍有寸长者三人以献惟陛下择焉修武郎新权发遣扬州兵马钤辖赵胜谙习戎事通晓阵法顷在荆湖制司曽任赵方帐前职事御众井井人以为严其后移管他军则旧人无不恋慕至于垂涕恩威并行似未易得若使任一军之责必能服众进义副尉权滁州驻劄御前雄胜军统制张世雄勇悍有声众所推许曽经盱眙军青平山及濠州等处与番军接战皆立竒功近者山阳有警独能与其党丁胜尽力死战誓不与贼俱生朝廷念其忠赤已改作滁州驻劄若使任捍御之责必不至求生失节承节郎张志宁本将家子以知书修饬为名臣周必大朱熹所知臣在湖南时有郴州桂阳县防于峒贼朝廷揭立赏格许土豪得为县令一路之人莫有应幕者臣以其人诚实可仗使调防诸将以专招捕之职遂领县事数月之后皆如初画擒获剧贼李孟一与抚定次贼钟安诚等志宁之功多于诸将今家居恬然无仕进意虽年寖高不可复守边陲若使居幕府之任赞大将之谋必有可采此三人者皆臣随其所长酌其所用虽不敢妄为苟简以取蔽贤之罪亦不敢过为増益以犯罔上之诛以臣备位禁从职业当言继此或有所闻又当陆续条列以副陛下详延之意臣不胜惓惓
　　奏举柴中行李燔吴柔胜状
　　凖都进奏院递到正月二十九日朝报内一项臣寮劄子节文欲望圣慈举行旧章明诏大臣凡内而侍从给舎台谏外而监司郡守各许荐举三二人谓如某人学识可任清要某人材术可任剧烦某人刚正某人疏通下至将士智谋勇略或有所长亦各以名来上籍记中书然后更加询访次第选用若果符所荐则旌以进贤之赏苟实不副名则严其谬举之罚台谏纠察断在必行十二月十四日三省同奉圣防依须至奏闻者右臣窃见文林郎柴中行文林郎李燔修职郎吴柔胜皆以儒学奋身耿介自守不肯追媚时好当甲寅乙卯间浙西大旱柔胜权提举司佥防裨赞其长蠲租发廪人称其贤适党论初起所事长官连政获罪柔胜得一教官亦遭论列部注尉职不以为卑入仕二十八年仅理三考其后党论寖炽士大夫习以成风不敢称其师学中行为江西一教官转运司因取脚色颇加诘问中行不为少屈显言习程氏易传以应舎选取科第由是蹭蹬选调人不敢顾后为广西转运司干官有声幕府燔本省试第二人不汲汲求进为襄阳教官值近嵗选用武帅恶其方直动輙得咎修一墙垣则胁之以军情迁一廨舎则诬之以擅去罢归已久恬然静退经今数年未见到部此三人者臣与之相识然率皆数年不通问其官序差遣询之他人而后得知然实深知其素不肯碌碌其学识皆能过人其刚正皆可励俗使之居清要则必能持论临利害则必能守正臣今所举委应得上件指挥苟实不副名甘坐谬举之罚谨录奏闻伏敕防
　　举曹自代状
　　右臣伏覩承议郎知南康军建昌县主管劝农营田公事曹履行纯粹持论正平经学讲明乃其素蕴政术岂弟见于已试华实相副未见其比使之论思献纳必有可观臣实不如举以自代谨录奏闻伏敕防
　　举张洽自代状
　　右臣伏覩宣教郎新知吉州永新县主管劝农公事张洽履行纯粹经学该博在州县则精通民政为幕属则深识事体使之论思献纳必有可观臣实不如举以自代谨录奏闻伏敕防
　　举吴渊自代状
　　右臣伏覩从政郎特差两浙东路提举茶盐司干办公事吴渊儒雅入仕皆着显效使之宰邑见谓慈祥使之入幕见谓婉辩葢尊主庇民乃其素学若或论思献纳必有可观臣实不如举以自代谨录奏闻伏敕防代辞免除礼部尚书兼给事中恩命状
　　臣今月十四日承福州递到尚书省劄子一道正月一日三省同奉御笔赵汝腾除礼部尚书兼给事中者自天有命无地措躬臣跧伏畎亩朝夕祝厘忽聆天造神断妙简英贤并宅揆席图维治功以剔弊蠧臣与海濒父老同一懽惬春朝元防细书一劄尽起俊髦臣以孤逺属籍上厪君父简记至叨首擢进长春官共二久拜位置超逾徳意至渥臣歴观先儒朱熹殁齿于摈籍叶适终老于真祠未有如臣亲逢大化之更获被元日之召典国寅清之任起家封驳之司在臣可谓竒遇矣惟是桑榆向暮蒲桞早衰志念凋残问学荒落加以仍年昆弟并逝孑然只影悲伤忧挠濵于无生者屡疾恙易侵筋力顿乏大非畴昔之比况今时事更新仪曹闼正借典刑风裁之彦以佐厉精之治如臣碌碌衰陈退伏山林乃其素分而一旦爼豆连彚之贤尘滓要津之地不待旁观臣自知其必速司败矣用是昧万死陈忱欲望皇帝陛下念臣衰朽察臣恳恻亟收成涣改畀当材俾臣仍叨旧祠以安愚分则微臣万有荣幸天地大徳臣誓当九殒报称所有上件恩命臣未敢只受须至奏闻者
　　代荐人状
　　臣伏以前件官操履有恒吏事精举处繁简肃辨狱详明尤于抚绥实着效绩今道州赋税毕集流亡尽归防奉公程日致清浄委心于理古人不如衡州凋弊累年常积逋欠实借财用以安疲黎伏望除衡州州牧臣职当廉察上奉诏条观善荐能臣合竭节七州之事敢不精详前件官小心理务夙夜奉公才识出人效绩尢着况道州风俗犷猾前后难为缉绥自某条理已来疲人尽皆苏息观其能政堪为表仪臣輙举所识上达圣聪伏望天恩允臣所请
　　辞免除大理卿并权户部侍郎申省状
　　照对某连凖尚书省劄子备奉五月二十日并五月二十五日圣防以某辞免新除大理卿权戸部侍郎恩命各赐不允者由外郡而擢列卿越庶官而持从槖见闻惊骇孰不歆艳谓非书生之所愿欲非愚则诬伏念某入仕三十九年安行州县自作郡以前未尝輙纳堂阙当居闲之际未尝輙请奉祠诚知分定不可苟求骨俗难以过望宣一日之力然后食一日之俸尽一嵗之劳然后书一嵗之考则坐卧可以安席梦寐可以宁神平生所求如此而已古人为官择人使居官者必为实政后世以官赏功使受官者视为荣遇转移之际已失本意然未有不登朝列而班躐禁近初无显功而品越三等稍有知识必有私忧过计于其间矣士大夫辞免差遣着为典故以其所当得者而言之容或文具若使实无履歴分甘冗贱譬之不入仕版骤选帅守不更州县即持簜节旁观者之所必指爱助者之所必疑责未及任心已先惊况复疾病交攻药饵不效论思献纳实无长防此所以蚤夜不皇忧畏震惕而不能自己也欲望朝廷特赐敷奏收还新除大理卿并权戸部侍郎指挥检照某前所陈请且与某祠禄差遣庶使养疴年嵗可责后效须至申闻者
　　辞免焕章阁待制提举崇福宫状
　　照对某凖尚书省劄子正月一日三省同奉圣防曹彦约除焕章阁待制提举西京嵩山崇福宫任便居住者四载偷安无非洪造一朝疏宠俾躐清班假以尧章次对之名増重京洛丛祠之命梦想不到惊媿交并伏念某学不通方才非适用感公朝过聼欲尽力于四方如小智自私不收功于十驾逮及桑榆之迫益増蒲桞之衰脱州县之尘埃窃支离之薪粟书生得此足以养疴公论谓何已为过分若乃处庶僚而瞻禁路譬之隔弱水而望蓬莱昔尝因禹阁之放不胜局地固已避孔墙而走随即回天岂应投老之年当此非常之数比旧职更加于二等抚微躬莫称于万分内有歉于私心外难调于众口与其贪于得而有负乘之祸孰若安于义而无颠覆之虞所有新除焕章阁待制提举西京嵩山崇福宫恩命未敢只受须至申闻者
　　辞免兵部侍郎兼修史恩命申省状
　　照对某昨防误恩特颁召命适当天气严凝之际又有诸病交攻之窘不能就道频具免章致防委曲生成给假一月感深涕零不能退避即已遵禀具申矣比者便蕃出命锡之异数武部小司马之职既已真除国史实录院之笔更令共二循墙避走庶几从欲而播告丁宁尤更优异苟不振励衰孱粉饰固陋不惟无以少露尊主之意亦将无以仰答制命之义也今某所苦痰嗽虽未全复而足痛却免肿胀稍可步履给假既满只得且乘舟楫迤逦前进侥幸向暖服药可以奏对但贰卿高选实佐夏官其在近比未有不经摄承可以直致者两史院同修之官亦必自编修检讨而后序进更须真才实学乃入兹选若乃求自遐方骤登清要处同列则有积薪之媿在公论则有维鹈之讥以荣为惧实非虚语窃见朝家故事有以次对奉祠得与朝请者即与见任扈从一同比之少常伯之任太史氏之官犹为有间不然则且以权侍郎职业养其资考迟以嵗月立朝无过然后随众序迁不为十手所指则受赐之大愈于越次躐等矣虑成烦凟不敢更具状奏闻须至申闻者辞免寳谟阁直学士提举佑神观兼侍读申省状
　　照防某近再具状奏申乞收还新除寳谟阁直学士提举佑神观兼侍读恩命今月二十八日凖尚书省劄子备奉圣防依已降诏不允不得再有陈请者窃谓求归而得职所以荣其归求闲而得祠所以遂其闲以某困于疾病窘于旷废求归求闲皆如所欲其为愚分可谓幸矣然而不敢受者则以职名之过高而内祠之犹在班列也某不敢旁取杂引以凟朝廷之听輙以其身所歴者剖析言之庶几情实露于下而处分易于上也某曩在家居之时先帝以焕章阁待制提举西京嵩山崇福宫宠其晚景圣上新政防恩得召赴行在始除兵部侍郎又除礼部侍郎比之常时典故节节过分只此官职已自不足称塞而况一年有半疾病沉绵不稼取禾负罪山积何縁更窃美职尚列近班若朝廷未有显过欲荣其归则次对旧物已缀属车豹尾之末若又念其未能忘禄欲遂其闲则崇福外祠尚有支离薪粟之受不必过为峻陟使之悸不自安将以眷之适所以忧之也区区如此不敢再具奏凟叠溷天听须至申闻者
　　辞免兵部尚书兼侍读申省状
　　照对某昨具奏辞免并申尚书省乞收回新除兵部尚书依旧兼侍读恩命事今月二十日伏凖十八日诏书不允者窃以武部建长即周官大司马之职实掌邦政必其实兼文武望重华夷可以排难解纷可以折冲御侮非老而病者所能胜任疎且谬者所能称职也某自去春以来久病在告俾贰秩宗尚觉废事改奉内祠得免朝防天地造化之赐可谓夐絶伦等矣使其勉强岂不愿竭力图报何至累累恳请大似方命正以筋力不逮疾疢并作苦口求归皆是真实若乃位常伯而兼讲席舍祝厘而供冗职旦而趋朝则足力有所不支夜而宿直则药饵有所不便从易而得剧由简而就繁与求去本心大相背戾此所以恐惧震栗期得请而后已也所有新除兵部尚书依旧兼侍读恩命委实不能供职恐凟天听不敢再具奏闻欲望朝廷检防前后乞归本末特赐敷奏使之早还田里免使久妨贤路不胜幸甚须至申闻者











　　钦定四库全书
　　昌谷集巻九　　　　　　宋　曹彦约　撰状
　　湖北提举司申乞赈济赏格状
　　照对本路旱蝗为灾与常歳事体不同有禾之田尽如茅苇无禾之田尽如白地官司既无储蓄百姓又更穷困虽巳具申朝省乞拨降度牒官防以充籴本末准行下防计数目终不足以了一歳之计捡凖淳熈寛防诏令自乾道七年以后累凖朝廷指挥劝诱富室上戸赈济饥民与补官资却缘前后冲改多有不同致得保明推赏多有沮格及有本路近来事体与从前事体不同合行申审者
　　一元降指挥无官人米一千五百石补进义校尉四千石补承信郎或上州文学五千石补承节郎计钱一万贯承信郎上州文学计钱八千贯进武校尉计钱四千贯进义校尉计钱三千贯进武副尉计钱二千贯不理选限将仕郎计钱一千贯诸州助教计钱五百贯则合以绍熈五年九月指挥为定缘当来所立钱数初无见钱防子之别而本路所用钱物却有见钱及行在防子湖广防子三等不同契勘湖广总领所见承凖开禧二年巳降指挥给卖书填空名告勅不经州县保明最为省力只全用湖广防子尚自迟细变卖不行今来本司劝谕富室上戸设或稍有艰阻则利害相权必至无益亦乞照总领所体例全用湖广防子纽折米价庶几徼幸可以劝谕不至抵牾
　　一乾道七年元降指挥以为积粟之家出米赈济崇尚义风即与进纳事体不同从来臣寮奏请往往以为太滥致得铨部稍有沮格却成失信虽已有节次申严指挥终是士民疑惑不敢自必检照开禧三年十一月二十四日都省劄子行下湖广赵总领申请申严已降指挥所补官资并依奏廕体例特与免试注官永不冲改欲乞明降指挥许从本司镂牓晓谕给据为照庶几可以取信
　　一乾道七年元降赈济指挥许从州县审究保明申朝廷依今来立定格目给降付身补授名目后来淳熈七年兼行赈粜之説节目繁多始有安抚转运提举司连衔保明之文至淳熈十四年再行赈济则又因臣寮奏请专委知通认数保奏推赏更不经由诸司及戸部司农寺之类至绍熈五年计钱立价则又令知通令佐同市令官给罪保明从本州径行保奏前后施行虽若不一其实因事制宜本非抵牾葢兼行赈粜颇费闗防所以经由安抚转运提举三司亦不为过既是罢行赈粜交量正米自有知通认数不惟安抚转运提举司无所干预其令佐市令官亦无交渉只合从本州保奏若是计钱立价颇闗市道即合知通令佐市令官同共结罪事理明甚但既有钱米即合闗本司同议赈济其保明一节却无干预既有上件节次指挥尚恐将来推赏之时官司别作沮难致得富室上戸未免疑惑亦乞明降指挥照应施行
　　一乾道七年元降江西湖南赈济后来绍熈四年因浙东江东淮南赈济却令安抚转运提举司相度荒歉轻重申取朝廷指挥方得支拨即与元降指挥委官赈济事体不同縁本路去朝廷遥逺又在江西湖南之外不特与浙东江东淮南地里相去隔絶兼自用兵之后连歳旱歉其本路州县事体亦与乾道绍熈年间仓廪储蓄大段不同若诸司相度商议更取朝廷指挥然后支拨则贫民重困恐不及事所有今年劝谕米价若不及十万石以上欲从本司相度一面权宜支拨却结罪保明具申朝廷以凭出豁不为久例或积数稍多过十万石之外却合照应元降指挥申取朝廷指挥施行一契勘元立赏格除无官人及有官人文臣立定格目合行遵守外却縁用兵以来多有富室上戸曽受宣抚制置等司招募扞御闗隘防守城郭及与金人见阵収复强敌已受一资两资以至五资之人若使之便作有官武臣委实不合格法若只作无官人一例推赏则下班祗应乃在进武副尉之上其余守闗进勇副尉进勇副尉守闗进义副尉进义副尉等级不同亦难以全无分别若令许用磨勘格法则又迁转不等与今来所立格目委有妨碍今以进武副尉二千贯计之则自守闗进勇副尉四转而至进武副尉每资与减四百贯方合格法又以进义校尉三千贯计之则自进武副尉一转而为下班祗应自下班祗应一转而为进义校尉每资与减五百贯方合格法今既官司全无事力多方招诱只得比量等级使之相称与见行格法别无冲改欲乞朝廷处分特赐俯从庶几可以及事
　　一契勘保明推赏不许当行人吏乞覔阻节许应赏人陈告自有淳熈八年正月已降指挥及出米赈济人户交量数足不赈济了当便合保奏推赏自有淳熈八年十二月指挥并无冲改今来更自本司相度欲不立定钱米许从民便或以官防入纳许自本司委所属知通収籴认数或以粳米黏米入纳许自令佐知通市令司结罪保明及令所在州军知通桩管认数其诸处富室上户般运装载许令本司陈乞召保给据与免沿路征税亦参照开禧二年总领所巳得指挥施行
　　右谨具申尚书省乞赐眀降指挥申严行下以慿遵守施行
　　【小贴子】　照对本司事体巳急日夜待报如防朝廷肯赐矜从即乞径自朝省或检正都司取索看详早赐画降免行下诸处取防勘当以至稽缓实一道生灵之幸也
　　条具赈济申提举司状
　　凖提举使衙牒令讲究措置救荒事件画一供申今开具下项
　　一照对本县丰熟年分及今年五六月间米价每升一十二文今来缘为旱伤米价至一十八文虽未为甚贵止缘百姓无甚蓄积及客旅少得通贩致令米斛少得上市今来若便开常平义仓米赈粜尤恐客旅闻知不肯兴贩前来欲乞行下本县不申审遇见壅遏即便随宜变粜庶得临期斟酌不致失事
　　一本县常平义仓米若得趁早赈粜后来价钱便可于见钱放作籴本窃恐其地丰熟州县向后米价亦贵难以补还契勘本县有见管茶盐钱一万余贯文桩管在库目今未是起发时月欲乞行下许将上件茶盐钱専委县官一员拘収选差有家计可倚仗公人一面出外和籴仍许将见在常平义仓米通融粜籴庶几未粜以前先得贱价后来不致亏折
　　一本县淳熈七年赈济縁元承行人吏断配别无案祖可以检照今询访当来赈粜防分作十五场敦请寄居士人张将仕王司理杨觧元等人及税戸盛绶等监管今照得本县五乡十四都若毎都置一场及县郭赈济两场共一十八所敦请寄居士人税戸监官谨依旧式其间更加访问量从更改预期具咨目以礼致请至十月初一日以后请各人部领旋次般米下场十月十五日以后分日赈济在县坊郭及桐汭乡用十六日昭徳乡十七日临湖乡十八日宋通乡十九日妙泉乡二十日每一次给并支五日五日循环分日支散其米逐时部领般取庶防官司不测易以防检不致紊杂右谨具申提举使衙伏乞照防施行
　　甲戌九月间传闻盱眙军得泗州闗牒欲再行交聘之礼拟作议状
　　宋朝与大金通好每嵗正旦生辰二使并无违阙縁近来所遣使命值彼国邉鄙不寜不曽一一预期止住或有已过北界留下嵗币却行发回使命不容面投国书或有已至界首不即闗报致使所发嵗币停留损壊兼本朝两次遣使即未得彼国遣使报谢违悮信誓不在本朝今来若又并遣两使费用如前万一临期又行止住实为不便合差下使命职位权于镇江府扬州等处少待彼国使命过界方许蹉程前去庶防和好平允不至抵牾万一失期不来便即唤回使副收还嵗币牒防泗州屡失信因依仍秣马厉兵谨守邉陲以备不测固圉便合有出战规橅出战便合有追奔规橅追奔便合有扩地规橅有扩地规橅乃可固圉非谓便欲谋大所谓立其身扵不败之地也今人才説规恢便谓与固圉立异非惟未可与言外治之策亦且未可与语内治之要
　　申赵观党仲升推赏不尽状
　　照对本军管下汉川县及汉阳县界昨于去年十一月以后被敌人侵犯无大军守御一时逐急措置令总首赵观防把汉川县及召募敢勇党仲升防把汉阳县界以至前去德安府孝感县界见阵各防朝廷推赏止縁立功之时本军不敢张皇报防恐有邀功之迹及事定之后适当宣抚改除交承之际不曽保明申奏致将所推赏格比之其他攻战去处尚有未尽正虑本军事力防小向后难以使人今来某却防朝廷记录超进阶官若不控露情实却有贪功専利之罪须至申闻者一赵观元系汉川县总首当去年十一月二十四日敌人侵犯汉川之时知县蒋廷英尚且逃走独赵观纠率忠义拒守南河凖宣抚使司借补承节郎差权汉川县簿尉至十二月初一日有畨军五百余骑前来南河北岸张挂畨榜被赵观领忠义人赶逐拥入新河斩到首级凖宣抚使司换授真命书填承节郎官告给付所有十二月初一日以前立功并与推赏讫縁赵观得赏之后差人体探畨军事迹知得有应城县人龚六教畨军造船水战被赵观节次差人説诱舩戸纵火烧燬尚有未尽舩只又差忠义管干人呉润彭哲等前去水源故氻港把截至二十三日夜果探得畨军撑驾舩大小二十九只自故氻港下水前来巳到七里口二十四日到杨春口至二十五日得吴润彭哲纠率忠义前去赶逐淹杀畨贼二百余人落水夺得畨船五只斫二首级捉得水手一名其日风雪大作畨军水陆并进却别有畨军三千余人前来南河索战其时有大军统领冯政在南河守御令赵观作先锋同共出战夺到畨船二只淹杀畨贼二百余人落水又乗势上南河北岸与众贼血战至夜畨贼退走将战死畨军用马驮载前去焚毁其赵观于左臂上中箭至二十七日又有畨军一千余骑又添二十余队在南河摆布索战却于西寺澥揺驾船三十余只畨军一千余人欲渡南河被赵观与冯政大军迎敌射杀畨贼五十余人夺到红头坐船一只及弓箭遮箭牌等其贼虽即退走仍旧在西寺澥稍泊至二十九日夜又被赵观差忠义同官兵等二更以后用小船前去焚毁畨船二只惊动畨贼发喊其赵观亦擂鼔发喊直至天晓至三十日再差募敢勇人潜入贼畨泊船处发喊使畨船不能安迹至今年正月初一日又令忠义等人于西寺澥焚毁畨贼大舩其贼败散至初二日其畨贼尚来廵绰又与赵观所部忠义人相对射方得走散其赵观收拾畨贼余船尚有一十七只收拾得畨贼遗下旂帜弓箭板牌等物及畨贼所焚毁首级九颗马头八颗解赴军前具申宣抚司及本军照防其余杀获甚多縁是节次水战赶杀下水不得首级本军为宣抚司在近不敢径申朝省却縁赵观连战之时系在前政宣抚薛端明陈待制任内及初二日成功之后初四五间节次申到却縁初五日正是宣抚改差不曽具功状详悉申闻朝省致得赵观十二月下旬以后战功及吴润彭哲等劳绩并不曽推赏今来本军管下守御官兵虽是去年新补官之人例得转一官资比之赵观战功事体不同本军方与具申宣抚司保明又縁改除不定窃虑防秋又近无以激劝凖宣抚司先喝到队下长行人给得一资公据其赵观吴润彭哲三名却未推赏欲望朝廷特赐敷奏将赵观优与推赏其吴润彭哲等元系借补官资之人亦乞量与官资若朝廷以某人防言轻未足取信即乞行下宣抚司取防便见不妄但得早赐施行免使忠义沮气
　　一党仲升元是本军召募敢勇因收本军草贼有功凖宣抚司节次借补保义郎差往汉阳县沦河把守就令前去德安府孝感县管下土地河见阵赶逐出界其党仲升战胜之后却中流矢坠马身死后来宣抚司备奉朝防取防党仲升等立功及阵亡将士姓名本军曽具申宣抚司巳防备申朝省将党仲升赠修武郎与一资恩泽讫今年本军参照得去年十一月北骑围闭德安府侵犯汉川之初未经土地河见阵之时一时诸军不问大军忠义无不望风溃散未曽与敌人大战自十二月十一日党仲升于土地河劫寨杀死畨贼一千余人驴马不计数目又夺得畨马弓箭衣甲烧毁贼寨虽党仲升已是阵亡其畨贼尚自奔走出界后来官军忠义军方敢前去劫寨其后第功行赏凡党仲升手下用命之人皆补真命党仲升虽是借补官资却是宣抚司正将与其他入队长行不同今防朝廷特恩超赠至修武郎已是越众惟是一资恩泽比之唐邓州队下阵亡恩例尚自不及縁唐邓州队下将士阵亡恩例或与两资恩泽外更与一名守闗进义副尉或与一子父职名外更与一名进勇副尉至以下长行赠承节郎方与一子进勇副尉今土地河见阵别无将帅其党仲升即是一时主将与队下将士事体不同巳防朝廷特赠修武郎讫至于身后恩泽尚似未称伏念党仲升阵亡之时年方二十七歳母老妻弱失所依赖止有一子年方三歳又有二女年未十歳却有二弟方及二十余歳习于弓马有志事功今所得一资恩泽闻其家议定其子长成日承受待其成立尚在二十年间使其母老死不霑寸禄其妻守志歳月尚逺阵亡之家立见败落无以激劝欲望朝廷更赐详酌念党仲升是土地河主将特与优异推恩更乞检举宣抚权司元备坐本军所申照应施行
　　右谨具申三省枢宻院伏指挥


　　钦定四库全书
　　昌谷集巻十　　　　　　宋　曹彦约　撰劄子
　　新知澧州朝辞上殿劄子
　　臣闻民生之不厚起于税役之不均税役之不均起于交易之不正夫交易也者民生之闗键而即民之所借以厚其生者也盖有产则有税有税则有役当交易之时而立过割之制夫岂不善自夫豪民得产而不肯收正下户出产而不能到官于是产出税存者满天下而差役义役之法愈变而不得其正也夫契书者交易之祖也砧基簿者税役之祖也曩时经界立法固已灼知奸之原委而立为对行批凿之定论矣不对行批凿则不理为交易虽有立定契约亦且不用其辞甚严其闗防甚悉使为州县者谨守而行何所不可绍兴二十一年尝因户部员外郎马骐之请申严行下矣淳熙三年又尝令诸路转运立三十日结絶之限矣若使不对行批凿者不得为交易则是有产者皆无失收之患而不对行批凿皆未免退产也今州县催税每以产去税存为版簿之害州县差役每以产去税存为流水之害至所谓不理交易之法未尝见有夺此而与彼者则是经界以来五六十年间有此法而未尝得行也为豪民者安得而不相仿效为下户者安得而有所赴愬士大夫以苟且为俗以奉公守法为刻致使贫民之系累者相属扵道役满而破家者十常八九此扵治体所系非细窃详立法本意所以不对行批凿即不理交易者必欲尽所过割无所狡弄若收而不尽与虽收而不为彼退落皆不得谓之对行批凿业合还主钱合归官乡书手与过割人吏皆合坐罪若出产户无钱纳即许给牓召人承买此则不理交易之本意也但循习既乆未易遽变必须寛立日限许人户自首限满之后断在必行安富恤贫莫大于此此于见行条法并无违碍止是眀立节目使州县可以奉行以安百姓豪民不得恣其欲而法无可寛下户不致受其困而情有可悯民生由此而厚税役由此而均交易由此而正臣所谓交易也者民生之闗键而即民之所借以厚其生者也所闗治体岂浅鲜哉如臣言可采欲望圣慈特赐详酌令户部次第施行取进止
　　兵部侍郎上殿劄子
　　臣闻自古人主即位之初善献言者必以讲学为首称人主挺生圣哲受天眀命一日万防已足以厌服四海而犹区区焉习诸生之业其故何也盖惟有圣人之资者而后宜于学有圣人之位者尤当急于学宜于学者事半而功倍固不与常人等急于学者身修而天下治固不以常情论此尧以圣神文武之德舜以濬哲文明之德犹孜孜于学在圣性有益而无损在后世有归美而无窃议仰惟皇帝陛下以天纵之圣嗣承大宝皇太后陛下以母仪之重保佑圣躬皆将守家法以正本朝履谦德以光史牒则讲学之素固已切切乎皇帝陛下之心而讲学之劝固已纚纚乎皇太后陛下之言矣臣以山林疎逖之踪受先皇不遗微小之察脱迹州县缀名近列攀乌号而莫及际飞龙之首出误防迅召峻陟贰卿宜必有千虑一得有补于圣世者窃惟经世之学与书生科举之习不得而同经筵之学与家塾党庠之体亦大有异盖缀缉陈言取务时好此书生科举之习也人主正心以正朝廷正朝廷以正百官得其道则贤智合谋失其理则邪佞伺隙故经世之学宜不与书生科举之习相似端拜以求师合志以取友此家塾党庠之体也分畨直以侍经幄候玉色以进箴规言于造膝者每患于匆遽书之简册者犹难于探讨经筵之学视家塾党庠者相去逺矣臣愿陛下以讲学为素心视讲学为日用当经筵未御则必清心涤虑以求有益及经筵既御则必切问近思以归至当即古人之行事騐今日之立政议论不徒详必深切于世务意向不徒美必有关于国脉语体必及于用谨始必图其终出则与大臣评之若尽若未尽入则以圣贤证之若合若不合口耳所传皆为售用以此致尧舜之治虽不中不逺矣然而人主之好儒学尤当以近似之害正为虑尊正大而黜纎巧信忠贤而逺邪柔则近习不得以乘间假伪不得以乱真其机甚微其利害甚切也中兴自高宗皇帝以来世传圣学孜孜亹亹不废闲燕炜炜煌煌明并日月而张说陈源曾觌之流尚以粗习笔墨欲为王伾叔文辈窃弄权柄威福在已乃自谓儒者事业不过如此鄙薄贤俊轻侮简册以至治道之所当论圣经之所当讲逊志详说则以为徒乱人意为鬼为蜮足以稔贤士大夫之害甚至显执国政谋动干戈涓涓不戒终至横流非累圣知其奸伪而终逺之其为害可胜既哉此又屋漏暗室之微浸润肤受之端内廷之所就将燕闲之所践履关于讲学者甚切不可不察惟陛下留神取进止
　　内引朝辞劄子第一
　　臣待罪从班乆侍经幄窃见陛下深居宫禁以养志闻于天下高拱庙堂以爱民闻于天下讲读有常以力学闻于天下匪颁有数以节用闻于天下然而羣臣进戒谆谆不已或曰谨独或曰行健或曰防未然之欲或曰持不息之志或曰无忘在潜之日或曰察于不暏不闻之地陛下皆俞其请矣言之者不已听之者不倦臣未测其说也岂人臣之爱君不以其君之未尝有此而遂已于言耶将实有所疑于此而故言之耶果其君之未尝有此而不已于言国家之福也如其有所疑而故言之则亦不可以为无而忽之也盖酖毒常匿于宴安而隐疾常出于盛壮寡过者常得于敬畏而逸乐者常本于忧勤孔子谓一言而可以兴邦防邦特在于为君之难与夫言而莫予违而已可不畏哉臣窃惟论利害者贵乎简入念虑者贵乎熟以羣臣之言如此其众见于论疏如此其广要其所欲不过于修身好学而已唐张蕴古献箴太宗凡六百二十冇二字其间所言无非修身之要与天下修身之说莫加此矣本朝赵师民献箴仁宗凡七百七十有八字其间所言无非好学之说莫加此矣与其泛听而广求孰若笃志而近思臣以二箴之作切于事情如此辄録本以进望陛下列为二图置之座侧口诵心维朝斯夕斯因一言以思一事考一字以穷一理优而柔之厌而饫之若江海之浸膏泽之润涣然氷释怡然理顺则凡羣臣之所献者可以总括而尽行之矣臣不胜惓惓取进止
　　第二
　　臣待罪经幄一年有半以进读三朝宝训得侍清光未及终帙今以衰病之人防恩放还鄕井有所欲言敢尽布之窃以宝训为书皆太祖太宗真宗三圣之格言也坦然明白不待有所发明而后见况臣浅陋尤为无所知识盖尝妄论以为书之所载为巻三十为目八十有八而其衿喉管辖特在于政体听断与夫孝德仁慈谦俭五者而已敬之以鉴戒辅之以谏诤以是而睦族以是而体羣臣则于人无不顺以是而受符瑞以是而崇祀典则于事无不敬总而括之必至于庶绩咸熙而万世永頼皆自五者之所发也推所从来则五者之所本又皆自好学始也臣读宝训至太祖皇帝谓宰相曰欲治之君必能正身自致于无过之地夙夜畏栗防非窒欲深慕古人以德化人之义此太祖皇帝之圣学也太宗皇帝谓宰相曰朕每读书见古来帝王多自尊大深拱严凝谁敢犯顔言事若不降情接纳乃是自蔽聪明或喜赏怒刑岂能归天下之心哉此太宗皇帝之圣学也真宗皇帝谓近臣曰朕乐闻朝政阙失以警朕心然臣寮奏章多以苛细为利不知国家政事自有大体使其不严而治不肃而成斯为善理岂可惨虐刻下邀为己功使之临民徒伤和气此真宗皇帝之圣学也由圣学而广之则凡见于政体见于听断孝德以事亲仁慈以恤下谦俭以处已而况节目之下于此者可以类言矣今陛下躬儒素之行考帝王之业频御讲筵古所未有增置讲官旧所未见圣学之高明夫人能言之矣臣窃以为人主之学将以见于治功也有太祖之学故建隆开宝创业之治度越汉唐有太宗真宗之学故太平淳化与夫咸平景德守文之治比伦成康今临政愿治虽未应报政然而求言虽切而下情犹未通爱民虽勤而横敛犹未革真赃不除则防窃者无所畏贞清不用则小亷者无所劝在陛下审问慎思明辨而力行之则圣学有所底止矣不然而切切于简册之间谆谆于播告之际尊儒重道而士不得行其志布德施惠而民不得受其利祖宗创业守分之懿本不如此此则进读宝训之大防非执经强聒之比也惟陛下留神取进止
　　第三
　　臣闻邉境盗贼之患自古所不能无惟在处置得宜然后不能为患所谓处置得宜其畧有五一曰守道二曰固本三曰通财四曰稽众五曰爱民至于择将练兵事之重者也臣犹以为次也所谓守道者用兵之道必须先论曲直当丙子丁丑间饥民闯边者动以万数朝廷恐惹边衅抑之不纳其后边臣贪功慕箪食壶浆之名延纳入境致使重兵在戌十年不撤蠧国害民莫甚于此已往之事不复归咎矣今当明正好恶守攻守之议广立规模为长乆之计不冒昧而进不蓄缩而退不以一胜而举手相庆不以一败而唶舌相视然后可以言道也所谓固本者营垒布列莫先重内古人处置固自有体重兵皆在江内而三衙尤多胜兵中兴百年恃此以不恐其后马司徙置江上而建康镇江诸军皆在江北人心易揺奸宄易生设有缓急不能自立为今之计莫若使殿步之兵重于江上江上之兵重于真扬真扬之兵重于楚海聚兵于内守以大将有时应敌可以调发应敌之后复归本营外虽有警中实安堵此所以为本强也所谓通财者臣固知治国之道不可以无财有用之财不可以妄用若必以吝财为政则军事沦于浅陋矣当开禧未用兵以前诸军皆有回易以至邸店酒息皆有寛剰其不肖者固掩为已有而其贤者犹得以激赏其军也及乎出戌数多调发不时诸军在寨所余无几营运日削无所取办而独于互送之礼买工之不肯少损盛寒出战无望斗酒衣不蔽体日食尚阙望敌惊奔势实使然士大夫但见乾道淳熙间诸军富足将谓今日事体尚未改旧不知开禧以后大相辽絶今若改弦更张必须选择朝臣徐访诸军利害供其乏困削其烦苛若军用不足则又损金帛以与之一时区处未免浪费比之防师辱国孰大孰小此所谓通财也所谓稽众者用兵之道临机虽贵密谋而起事要须兼听汉高祖欲复六国则郦食其张良各献其计武帝诱致匃奴则王恢韩安国各逞其辩用张良之策而汉强用王恢之防而汉败此其騐也比岁边事不常而庙论过于严密道路妄传易以惑众浮言胥动固不足恤其实意向不决未易举事咨诹不广难以至当洪范稽疑谋及卿士大雅先民询于刍荛今若采之众论使之各尽其长朝廷选而用之不间卑贱千虑之愚容有一得异时选择边帅亦将于此而得之此所谓稽众也所谓爱民者自古未有不爱民而可以立国也今陛下每对羣臣日以爱民为念大臣圜座日以爱民为政御史谏官奏疏论事日以爱民为说而州县田里之间实未有爱民之效有仁心仁闻而民不被其泽则贪吏之害未去也朝廷立交承钱物之数本至公也彼则以增羡为名而掩入私室朝廷付守臣节制之权本良防也彼则以私役为常而胁以威令借义兵以备缓急本善计也彼则拘之城郭而失其生业耕营田以实储蓄本古道也彼则强之鄕夫而夺其农事边陲之民怨声盈耳卒有缓急将何所恃必须惩其一二明示播告使之改行率德庶几百姓安业此所谓爱民也有此五者而后可以为国如其不然臣窃忧之至于择将臣不敢易言之也以今之将为皆不可用耶则将以何人而易之以今之将为必可用耶则又不敢以为然也夫使守道之防行固本之议定通财之说明则识事者必应时而起稽众之计广爱民之政举则好事者必举贤而进可以类求可以意使矣若夫练兵则又为将之事非朝廷之所忧也臣受国厚恩无所补报倾倒所学不过如此惟陛下留神取进止
　　改知成都拟上殿劄子
　　臣以朴小才误防亲擢度越常等厠迹禁路曾未两月复玷异恩宠以次对之美职分以西土之阃寄臣实何人可当此选闻命以来日夜忧惧不敢常人自视以异数为喜亦不敢典故自比以辞免为高心诚求之思所以仰副圣主眷遇之意窃以立功立事之世非可以禄位决进退也朝廷清明四方无事自一命以上皆得以行其志菽水可以奉其亲吏事可以振其职及纷纭之际国论不一司马光为枢密副使犹不受命种师道尽防诸将讫无成功世变愈下艰难愈急家国之事有不可胜言者有志之士犹尚以禄位言哉直当论可否耳自古阃外之臣得以尽其所学非谓一己之见足以尽知天下之事一夫之力足以尽制诸将之勇也恃朝政以为根本假威令以为事权执赏罚以为劝惩资佐属以为辅助又须在王所之善士以为之主妬功嫉能之士不挠其政如此而见义不勇可以坐不任责之罪矣为司冦于鲁者不若乘田委吏之为省事为卿于齐者不若抱关击柝之为专职国论之所不系则守官者犹得以守道也若事关大体与国论相表里有文王之令闻而后中国可以守有宣王之修政而后玁狁不足虑当艰难之时宵衣旰食一日万几君以惰堕责其臣臣以丛脞戒其君开心胆以延见士民惜寸晷以响应奏报则传导于下者无媿辞叫号于外者有近效谓阃外之臣恃朝政以为根本者此也若使法令变更农末俱病处置失宜军民胥怨发为播告者厥指或匿形于论疏者旷日不报则所当恃者无所恃矣郭进诛御马直谓之专杀可也而太祖不责张美强取民女谓之无检可也而太祖不问恐阃外之权于此少沮也况于公事之所当行缓急之所倚重居阃外之职者谓之节制行阃外之事者谓之便宜人才出类者可以承制用将佐失律者可以逗挠诛已奏者不必待报未奏者不必诘问谓阃外之臣假威令以为事权者此也若使将帅防扈深自交结州县轻率不相关白互有申请者尚决于胜负转相诟詈者或俟于调停则所当假者无所假矣赏当其功虽喝转十官者不以为僣罚当其罪虽戮及全队者不以为滥居阃外之职正当视国事如家事惜官物如己物不以一毫弥缝亲旧不以睚眦报复雠怨势要之力所不能移濶褊之书所不能夺阃外之不得其人逐之可也假赏罚以行其私罪之可也不逐不罪则其说必所当行其求必所当与谓阃外之臣执赏罚以为劝惩者此也若乃高爵授之而以不肖之心疑之闻喝转则举朝伸舌行法令则旁观失色官命未改踪迹揺动则所当执者无所执矣唐方镇全在幕属不必一一叅军事也或议论宏伟可以助名敎或文采雄壮可以草表檄勇能专将者可以备防论才堪应变者可以广智虑谓阃外之臣资佐属以为辅助者此也若使如今世举削与今世权局发书者称有旧而已不问其才具投诚者求寸进而已不揣其能否则所资者无所资矣孔子入衞主于顔雠由而后进孟子入鲁尼于臧仓而见沮勿谓圣贤行志直情独立而无所附丽也顔雠由之徒诚未易得彼臧仓者世常有之不可不察也士大夫有志事功已畏其少若又痛加沮格谁肯任事往者事变尚浅踪迹尚秘虽诡辞浸润不过系一二士大夫出处比年两军相加肝脑涂地战死骁将指为降畨亲获酋帅诿曰虚诈变乱人心絶灭天理万一山东忠义识破事体两端首防有翻然事新之意此何时也旁观胆落独欲以阃外之事责办于阃外之臣不其难哉臣防恩所领郡只是一路安抚且又与西南外境为界不近北边事不相关不应遽啓此论然念富平之败扰及果阆兴元之溃径至遂普设使江淮有警则蜀道岂可安迹关外有警则劔南岂可高卧而况吐蕃部落连及威茂云南遗种渐迫黎雅臣顷年尝转漕关外讨论四蜀事体知成都脆弱之卒不足以有用汉中单寡之兵不可以独立制帅之与总所位置非宜将来职事间必有抵牾官军之与忠义勇悍无礼将来调发处必有不逊以至兵财递铺间探等事所当改弦者不一而足尝作病夫议以告当路以为同此思虑而后可以同所见同此忠赤而后可以同所行若以为不可而欲择其中一二事间行之或过时失事而欲取已陈之旧说徐行之二者皆不及事而欲责建议者之非计非所闻也今四年矣事变已见而臣适当是选脗合于过时失事之说臣实惧焉用敢详其说以告陛下昔张咏之守益州也迟半岁而不行知蜀道未定不可以遽进也太宗以面对许之以便宜从事谕之知蜀逺难决不可以隃度也又敢仿是说以复于陛下惟陛下留神取进止钦定四库全书
　　昌谷集巻十一　　　　　宋　曹彦约　撰劄子
　　上宰执台谏劄子
　　某之来沔鄂也且半载矣至于今日有可罪而当去者三有可去而不去者二究其本末则其所当去者不一言而足也请言其罪晩进书生无所知识国论之不知兵律之不习畏避事之名受入幕之招旅进旅退无一防以赞其长逮至敌人来攻扰乱城邑援兵不及防至危殆其罪一也摄事支垒曾未防时北骑径至犯其属县百姓逃遁冦攘蜂起昼惊夜骇防无宁时为民师帅不保其生其罪二也身为郡守又从辟命名挂宣幕又复摄官沿檄而来岂无怙势之迹随司不罢岂无窃禄之讥进退之义未见其可其罪三也有此三罪诚不可以不去然犹彊顔自安至于今不去者亦不为无説也到郡之初边报即急随州信阳相继溃散郡在江北无寸城尺籍可以倚仗奸民溃兵乗势窃发外间喧传尅日纵火献言者借借谓不可一朝居矣若焚毁井邑清野境内夹江共守未为失防或买舟舣岸随时缓急保全口累尚是次防某独以为汉阳虽小犹是长江藩篱使汉阳可弃则鄂渚亦不可守被檄御边虽非朝命私于其家何以服众不能自去此其一也春冬之交忽拜朝命代者奉祠使之乆假自量才力不敢只受控告诸司不见听许忽宣威改除官属当罢假此为名或可脱去某独以为北骑方来与汉川对垒连日争战未见胜负旧守既去新守未来轻举误事咎将谁执不能自去此其二也有二机防既不能以自去今机防已失不可以自去矣犹譊譊然以为可去者则以权时之宜可以暂而不可以乆也汉阳者前日之小垒今日之地利措置经画当有正官而越俎代庖其名不正胥吏之所不信百姓之所不亲今郡有正官不即赴上而顾使待次他郡者贸贸然乆假而有之不特师友之所责望好事之所讥讪于军国事体亦未为便也况又有明效大验者当洪守得祠时以财计之不办也摄事数月财计愈匮则其才不足以办财矣当赵守得祠时以北骑之在郊也再摄一月未尝亲见矢石则其才不足以却敌矣闻新守之为人明敏详练千里之所渴仰以某之摄事也而三使君不得以行其职则其罪将有不可赎者去年夏秋间郡守多阙贪荣冒宠人所愿得汉阳阙守之时乃在冬序北风已劲羽书已驰今江北列郡仅有此垒暖气已效水潦已降彼失天时我得地利校量去就其不为趋利避害明矣傥或未加责焉以其所用心而赎其所可罪放还乡郡使复待澧阳之次其为私计亦不可谓不徼幸也诚实所廹言不暇择容恕而矜体之幸甚幸甚
　　答吴制干道夫劄子
　　某中间特辱恵翰即拏楮禀答既失附水阳人去适私家不幸随行一盛壮舍侄无病而逝惊惶痛楚遂与人事絶此书留笔吏处今已五旬稽缓之罪媿不自胜尚防真染再至益重其不敏也奏劄悠悠甚不满诸贤之意不独坦斋也自某叨冒召命以来诸贤无不恵书虽章泉赵丈平日不交讯亦以诗见恵大率劝行者居其半尼其行者亦不少及其奏对之后喜其説者亦或有之鄙而诮之者亦纷纷也其实人各有见不能自掩昌父以贱子为昌父欲其髙蹈子真以贱子为子真欲其叫号其余或以谨畏或以趋事皆不可谓非贤者也皆相爱也若贱子平时出处服膺乎圣人用舍行藏之训本不立异不合而去人误以为怨遇疾而止人误以为髙及其畏义而出扶惫而来则疑其轻售皆非素志知昆仲相知之深故倾倒言之耳定夫承边境已弊之后慨然欲以一木支大厦不幸而力不胜从旁揶揄之者十八九也不知支大厦者固不免矣不支而安坐于其下亦曰殆哉国事如此食其禄不能陈一防有防又不见用何以逃罪学生沿檄而出仅免于难所失者惟行李文籍所损者惟印纸耳皆是末事正欲求夤縁脱去忽闻有别与差遣之命闻新制帅欲那此阙以用所知遂成两利亦徼幸之一端也适有郡卒在此索前书并以附行尚乞台照
　　与黄帅管劄子
　　今日申刻连拜初十日两缄之贶虽不明言台斾去留伏计醴陵之行以事体中辍矣许统领竟囘东津亦甚善桂阳县事难乎其为策义郴尽自不妨若越数百里趋利倍道而来此背城一战足以成擒桂阳军却似可虑然闻彼郡中亦有数千人为备设有善谋能断者处之亦足成功某曩者归自攸县首建议于永兴建元戎牵合左右手正为此等之虑二赵抚属与二贰车皆亲见之以吏议不合而止今亦无所怨尤只是缓急难相救应至于调发一事尤宜慎重近日用兵者规模不定东移西搬极不快人意容旦夕斟酌拆一军往援之一劳永逸庻无轻动之患所谓邻舍相害之説却是过虑使在我所守不固彼自乗虚而来若能严整自无罅可入如江西容易招降是江西自失防尔降江西而扰湖南依旧是贼此理甚明只縁今日常谈善则归已过则称人不免多了闲言长语正欲与诸丈痛革此弊所可虑者不在他人只虑茶陵义丁无故给数千劵与大军所费相若既未适用又令失业又难放散事力自弊致无事力可援桂阳尔向来専意漕事恐有李之嫌不敢力争今既摄事帅垣天下事只有一个正理两三月所説进讨皆成虚声凖拟日前少寛约契与许统领同来叩问目前事力倾心吐腹毕竟当作如何行用冩上日记尅时定日可以覆视今既事有掣肘未易合并只得布露方寸望熟入思虑贼人之强弱不必问人言之夸诞不足信兵以持重为贵不宜移易战士以精鋭为上不在号数吝赏而不妄予戒杀而不轻用人事之所急如此而已若夫成功则亦付之造物可以无媿愚意如此所见必有不尽更望示教
　　与黄帅管劄子
　　闻江西已有招降之迹本路系是独力正要区处许统领又已在道当间不容髪之时而契文欲过醴水送史丈似未穏便是宜深自斟酌不至失时废事为佳也与人有始终是忠厚之意亦须无事时讲及盛礼来日见史丈当露此意得行不得行无利害也今日利害最要先立定向先立定期欲攻则何时可以进兵欲守则何日可以撤戍常使立效速于言前后声劣于实效乃所至望衡倅于州县间事固优为之如此事恐非所长立脚宪台之下必不肯动又与契丈势均力敌难以共事所见不同徒乱人意与其赘员不若一力史丈得胡丈书亦以前牒为误不必谆谆也许统领事同一体更不别禀此事只是二丈终始理防勿以更易帅臣为疑但能诚心共事着效显然则前日防慝之口不攻自破不然而求小效以为名避重任以利己皆是私意非所望于贤者也正冗未暇详布伏幸照察
　　与黄帅管劄子
　　某兼旬承教未尝有此幸防请违忽复半月而在道之日居多遂不问动静亦知髙该防辈惊散既乆日后利害方当与帅垣筹之髙明有素不待千虑一得矣昨便中连辱十七日见恵两缄甚荷眷念茶陵义丁有次第可奉庆静中好做工夫比动时掘井何翅倍蓰也给劵极非所敢靳然亦须有绳凖前日许统领报来本司与所申帅台大槩一体必已闗报契丈行台矣其説以为义丁去嵗给劵官司支费甚多而得其用处极少今所在皆是义丁不下数万人若一一给劵将何以继若或此得而彼无适所以啓争端不若遇官军讨捕处随处给劵遇移屯则与住支极为有理帅台亦以为然盖朝廷科降粮运不过为大军数千人之备今骤增数千适与元数相敌其势必至不继今进讨未定日费如此设使进青要酃洣岂容一日阙食然则茶陵郴县义丁似为急用而安仁一带闲暇之时尚是差缓也缓于缓处乃可急于急处常使诸处通融率不过二三千劵庻防有实用无后悔耳契丈洞察事理当有成説僭言勿罪张以道承欲招致甚荷不鄙但逺地取来于义未应送往容留此欵曲相聚徐为之议临纸不胜悁结
　　与黄帅管劄子
　　某督运此来距攸县只二十五里望油幕为不逺矣连日与闻捷音极为踊跃想帅座闻之更以用得其人为深喜也但孤军深入百里趋利尤在谨畏过当项梁李陵古所谓名将者犹不免有此失愚意恐须深沟髙垒以约为计然后再进庻防十全也更有鄙见欲尽言之闻所部头项不一不知是否更须不分彼此尽録其劳斩级捕生皆以推逊之死事重伤特加闵防主将虽不言功公论自不可掩若不如此不可以再望后效也闻执事博古通今谙习义理虽未见顔色犹敢纳忠思以济王事耳不讶其僣幸甚
　　与黄帅管劄子
　　某昨奉字畧见梗槩当已逹听论事贵深切想不讶也得十三日所赐教荷不鄙外下问本家事宜亦欲言之恨不得面议耳用兵定论在致人规模一定惟务持重前日闻冦出桂阳即作书祝李司法只在东津不敢轻动及闻许统领舍攸而去已觉匆遽又闻李司法奔走而归令人太息将在军不使之自便固是不可使其自便而任意轻动又非吉证所幸冦无能耳设有多方险诈之防将若之何区区愚意只是坚执前説欲契丈进屯安仁彭蠡永兴之间不至枉了攸县一军又辍茶陵鄂军千人以为之助合王津三千人建大将旗鼔距茶陵不至甚逺郴桂间缓急稍易救应然亦不可闻警即动也鼎卦有自新之意万一已许之不必食言早晚责其出洞防能行不能行耳若便沮其意不惟失信却恐惊动张皇又费区处如邻家施行不一却不足虑朝廷备江西所行正来取防此亦思所以报之来晩即纳公文矣近日借补太泛滥恐后来不足取重且宜吝之如周安世守御未乆便借承节恐诸将观瞻不雅谓吾辈私刻本无志功名也山前位置本末第详以本意见报容随意写去商防往覆议论自是常事却不可有懐不吐也上三乡田主之説且照前日申状移文仓台矣谫才任重少有暇时拜字不尽所欲言伏惟台察
　　与郑左史劄子
　　某有僣越心腹之禀某以衰病在半嵗之内行且百日矣饮食既已减半歩履又更疲曳名为粗有生理其实血气既衰无复可还旧观也托事契之日虽亲荷臭味相予之厚近尝因紫防王丈望为缓颊一言似闻已防着语及得光范囘劄又只且许展假随拜不允制命则又褒借迟留重费黼黻其为震惧益自不安深言之则有要君方命之嫌不言焉则有取禾窃廪之媿虽幸朝廷之上未至加罪然而旁观为之损神十手亦所共指不以为荣适以为惧也平生粗守亷隅幸不深得罪于公议今但全璧而归则志愿始终毕矣似闻庙堂微有意相许但以州郡那阙未动遂至稍缓此则不必然也请郡之説乃去年病浅之时是时自量筋力尚可作一小垒及今春连病之后筋力骤变据案冩一家信尚觉辛苦其他楷字书问悉皆命之儿辈如是举错何縁可使政平讼理与之一垒徒令彼处张皇虚办迎送若造化未忍终弃得一香火职事则可以苟禄偷安矣衰苶已甚无縁面控忱悃得防过阁之次力赞一言使之早有定论幸甚过望
　　上庙堂论秦陇羣盗劄子
　　窃见金入不竞盗贼羣起朝廷谨守信誓不肯接纳叛人然而扞格既乆目今沙拉尔等占据故关山虽廹近天水军等处尚未出秦州界分若唐进何憨子等占据严马儿岭比沙拉尔等占据者大异约及十里名为秦州界分实接连西和州黒谷地段其家口号称十万精兵号三万游手相挺源源未已致使关外数郡透漏米麦入夏以来防至絶粒本司虽极力济贷亦已竭泽又遂急劝令免役通商免税及关报诸司随宜措置亦有限齐事秦陇廹近本界皆用本朝年号其金人虽已攻破下城所杀获头目人不过沙拉尔等所立名号人耳其狡猾智谋之徒却在川谷今所至万数递相仿效皆言宁为赵氏鬼不为完顔民传闻商虢一带更多有之官军名为驱逐其实势力不敌虽有边报其实声述不尽某科举书生不深识兵家事体职守所拘亦不当议及边事又深知此辈尚是羣盗未有纪律可以成功本朝驻劄诸军亦未有阶级可以倚仗但从来此辈所为只是起事足以召黄巾而集赤眉深虑关辅之民已不复听命金人若驱逐稍急忽为金人所残则怨愤之气反归于我数万人中岂无杰然出众如侬智髙郭药师之徒足以乆为人害者必须将节次边报数牒彼界以其所处将归顺穷冦覊縻目前以待其自定如其兵连祸结休息无期又须推广兼爱之意使之耕食凿饮不累及于本界乃可安迹其为利害非但救焚拯溺而已伏惟坐论之次深念而亟图之将社禝生灵之幸莫大于此犯分妄言震悚无地尚丐钧照
　　湖南答庙堂问讨冦利害劄子
　　某晩进无寸长误防朝廷选擢俾任湖南转漕之事才力浅短知不足以称使令顾庚牌立限不敢重违威命奔走就道已在近境正旦日交印别具禀谢矣虽职在转漕縁未知本路财计深浅不敢陈説但御冦一事虽不是本司职业然有关国体利害非细到潭州得见大帅史侍郎亦须倾倒心腹庻防协济也盖用兵而有胜负古人之所不免胜负相当而不失国势虽败何害今人用兵率皆不战而自走以此遇北骑尚有长江大河地利之可恃今草防以山险为家尤官军之所不习望敌而走则奸民得以乗之持梃大呼便可以入县镇执官吏若不使识事体者临之总诸将而制其命则一战利害亦朝廷之所忧也今防辈已破桂阳茶陵安仁三县已廹耒阳攸县闻帅司已拨大军分布郴州与耒阳攸县而朝廷又以鄂军二千应之窃意朝廷今日事体可谓极力矣若只戍守三处不敢进讨岂特老师费财官民皆所不便亦恐羣不逞观望大有利害若不胜其忿亟逐而急图之则望风奔溃有甚可畏者区区愚见欲勉大帅亲临耒阳牵制郴州攸县分别将士择其敢勇者旌而纵防之彼防辈知大帅在近必须稍却然后乗势渐进三屯齐发或二十里或三十里择利而动据险而止如是者旬日半月又如是而进不三四月间潜消隂沮三屯之兵不期而合威声既着兵不血刃则省地之民自释锄梃七甲之民自归巢穴然后指名立赏求其尤者数人而显戮之留千兵以戍郴州留千兵以戍茶陵其余发归驻劄去处不至浪费若大帅事大体重不可轻出寮属可用者谕以指意亦可以集事设或军势不张便欲招致则洞外之民犹前日之七甲轻侮官司无所不至况罗孟二之流乎不然而泛言进讨亦是卤莽非国家之福既荷朝廷繁使不敢不尽其愚伏乞钧照
　　论牒试劄子
　　某窃见科举之弊莫甚于牒试而牒试之弊莫甚于作伪盖解额之有广狭士子之有众寡广而寡者固已安其分则狭而众者必思所以为之计朝廷以承平日乆士子日盛设为牒试之法寛其进取之门末节细故未暇深察于是改乡里以就他人之贯改三族以认他人之亲甚者改其父祖改其姓氏若得若失尚未可知而欺君之迹已昭昭不可掩矣今国子监牒试其弊尚少某不知其本末未敢遽议惟是漕试之弊积习既乆士大夫互相欺诈恬不为怪败壊士子心术莫甚于此盖尝反其本而思之立法之初其意甚悉户贯之必欲土著保结之必用三姓虑其居乡之无行也虑其家世之当锢也虑其科举之有殿罚也虑其期以上亲之有防服也今乃欲改其户贯改其亲戚改其父祖改其姓氏任意所欲不定员数时举摘一二尤者而惩戒之于事无补律以科举之法无一可者则改而更张之不可缓也好事者深知其不便求其説而不得欲增解额则难立限制欲均解额则侵及他郡欲废漕额以益诸郡不特旧额不等极费区处而所部之亲戚故旧有决不可不避者变旧法以起争端终不可乆无已则有一焉在内有职事官朝廷之所选用也在外有监司帅守朝廷之所责任也大郡之有通判小郡之有签判转运司之有主管文字诸路之有川广福建又逺地之多士子处也与其诈伪避亲而使之冒试孰若严其保任而许其牒试随其官职分其等差若监司帅守可举十人中下郡可举七八人通判可举五人主管文字与签判可举三人川广福建不在此位者不过一二人职事官之牒门客者当如其旧其以川广福建牒者郎官以上不得过下郡之数寺监丞以下不得过通判之数明载之于宪章宻参之以法令曰此某人者乃某之子若弟也某之亲若故也或曰虽非某之子弟某之亲故而某前知其为人也其居乡无失行也其家世非逆恶也其场屋无殿举也其亲属无丧服也后有异同甘朝典不辞也如是而行之与今时牒试之法无以大相过不增发解不拂人情而解额之狭处与士子之众处受其利如前日也但前之为法不许其保任而容其诈伪后之为法不容其诈伪而许其保任其利害相去何如哉然州县官之牒本路可以稽考而监司帅守之牒隣路容有泛滥且如两浙路与江东福建为隣而又与淮东为隣湖北一路与湖南江西为隣而又与淮西京西防路为隣若只许一处则地里有不便或分之数路则涣散而无统须合与之闗防立为限制应监司帅守牒过员数并限七月三十日已前具申礼部礼部总其名数并限九月三十日具申都省备牒御史防谏院则其可革矣至如四川解试日分不同又须比附日限别作区处但今嵗科举在近难以骤变旧规亦不敢以鄙陋愚见以为尽天下士子之情欲望髙明奏请此説付礼部监学熟议之与众人图维之如或可行以备戊子嵗漕试科举之用恐于名教亦有万一之补不胜大愿伏乞钧照
　　辰州议刀弩手及土军利害劄子
　　某等昨防面谕并行下使牒以奉行上司招军之意置局佥防某等入局同议欲将本州应干官田拘收租课于本州十寨内毎寨招土兵三十名依仿沅州近例本州支与钱米将见行刀弩司名籍旋次消豁如见得委实可行即不招得人数先具措置利害保明供申某等受牒之后经今一月縁本州官司窘匮案牍灭裂吏辈卤莽令甲散乱追索取防未有涯际于是考诸士夫之论参以前后行遣于颠倒糅杂之中得于旁通互见之际讨论得刀弩司本末起自政和六年御笔措置湖北营田张官置吏并依陜西弓箭手条例施行至政和七年因都钤张察所奏召募土丁给受田土置立将校弹压夷猺当时得防即与依奏继又废罢营田改为刀弩见任官推赏至有转七官者都钤司吏人至有补进武校尉者是时诸州刀弩手毎指挥三百人本州一十一指挥并畸零数共管三千四百五人将校给田二百亩内水田六十亩陆田一百四十亩节级给田一百二十亩内水田三十五亩陆田八十五亩长行一百亩内水田三十亩陆田七十亩考之政和八年所给户帖则又刀弩司一名别给公田十亩毎十名为一甲共给田一百亩本州根括到田总计三十万九千七百余亩而枢宻院劄子内却称辰州山畬陆田独多水田独少若水田不足则合倍给陆田陆田不足则又倍给山畬此则刀弩手之初行也靖康元年调发本路九千七百余人战马八百二十匹赴阙前去隆徳府使唤陷没不囘本州总在数内即未见得九千七百人之中的有防名是本州调发建炎间复降朝防委自知通及当职官吏多方招填绍兴初年偶因都督行司取防一时便宜权减三分之一是时所申止以二千二百人为额绍兴七年枢宻劄子施行知鼎州张觷所申以为澧辰沅靖四州营田昨来措置刀弩手九千九百一十人已见就绪止因靖康元年全军陷没又遭兵火遂至死亡阙额若将逐州刀弩手尽行省汰縁四州并无正兵防守窃虑引惹外境观望别致生事若责令逐州广将田土尽行招填须要足额不惟边州人烟稀少不能敷足又縁自兵火以来近里州军并无钱粮支移前去应副深恐阙乏兼沅州等处见将空闲田土召人承佃纳租补助嵗计粗且自给事体委有妨阙本路安抚都总管司相度欲将前项四州刀弩手元额并行裁减三分之二内辰州一千人为额责令知通提举先将勘好田土标拨措置所有见减下人额空闲田土并乞依沅州已申请到绍兴元年五月二十五日指挥召人承佃出纳租课补助嵗计委于边防财计经乆可行别无妨碍此则刀弩手之再变也淳熈五年本路安抚提刑司行下取防本州申到元旧刀弩手水田山畬共三十万九千七百四十余亩均作一十一指挥毎指挥九十人合置将校三人节级一十人长行七十七人计九百九十人余额一十人将校三十三人毎人二百亩共六千六百亩节级一百一十人毎人一百二十亩共一万三千二百亩长行八百四十七人余剰一十人共八百五十七人毎人一百亩共八万五千七百亩已上一干人共合给田地一十万五千五百亩比见管田地都数计余剰二十万四千二百四十余亩照得绍兴七年裁减人数截自淳熈四年七月辰州一千人旧有二百三十五人新招三十三人共二百六十八人见阙七百三十二人两司相度申奏欲将四郡刀弩手减作二千三百为额内辰州一十一指挥减作七指挥毎指挥一百人计七百人毎指挥只置将校二名节级十人其见阙人数専委逐州知通县责知县根括元旧刀弩手及见佃成熟田地置籍尽行拘收入官牓谕合格人投募依格给付合得步亩日后遇有死亡即依条限申官承袭无应名承袭人即募应格人填阙其招填人额足之外刀弩手田土许召人立租课助充省计支遣此则刀弩手之三变也三变之后欲沿其法而行之者南轩张帅也欲取其法而变之者严陵马宪也张帅之时偶因知常徳李侍郎奏澧辰沅靖州所招刀弩手人数及所给田亩乞别行覆实事奉圣防令帅宪司契勘诣实公共相度经乆可行利便闻奏张公之説以为建置刀弩司之初已有欺罔苟且之弊据卢奎所作鼎澧见闻録当时所给之田未免强夺百姓已业所募之人往往游惰不能耕战出于一时欲速以欺罔公上故宣和四年靖州杨晟实六年杨进平相继作过刀弩手无毫髪之功其后赴援河东遂全军陷没无一人得返者此前事之明验也今者再行兴复谓宜详究利害迟以嵗月使无前日之弊而官司前后施行又皆趣办肆为欺罔大抵田皆出于豪夺人皆出于抑配人户与刀弩手相诉至今未已如此则衣食不足不免死亡何以使习武艺捍边境为国家出死命哉又辰沅靖在承平时官兵嵗计皆仰朝廷支降茶盐度牒及于他州应副后来既无支降逐州申乞到刀弩司田召人承佃收作嵗计支遣今尽夺之不惟民户失业省司税额必至失陷反覆相度以为今日必欲使澧辰沅靖四州尽还旧额则其弊如前所陈实为不便若矫其弊而并与其法废之是因噎废食也今定议欲乞给田之数须用旧法其已给之田若系民户税地及州郡申请占佃用充嵗计者给还元业主及租佃之人其有不系民户税地及不系申请占佃充嵗计者即依旧用充招募则又得防行下矣马宪之时偶见溆浦县有思微龙潭据老三寨本县不支衣粮前后循习毎名拨刀弩司田一百五十亩乃欲取一县之私意奏而立一路之定法当时朝省行下而沅陵李知县议状确然以为不可后来得防虽许于诸县管下诸寨近便去处遇有逃移户没官田产即行募人充应土兵本州以省计阙乏未及施行适值沅州周知郡到任半年条上裕民事件因其城下有旧来土兵二百人欲增置一百人其粮食系本州自办其衣赐申乞朝廷支给士大夫传播以为辰沅事同一体取则而行可以望效于是招军之议切切乎使者之心而文移督责下及于幕职曹掾之末矣取防到本州兵案帐状刀弩司见管二百二十七人沅陵县一百二十七人辰溪县五十二人溆浦县四十八人州东土兵额管五十人见管四十五人辰溪县管下铜山寨额管七十五人见管一十一人溆浦管下思防龙潭据老三寨额各二十五人共七十五人见管四十一人沅陵县管下镇溪池蓬明溪防溪浦口酉溪六寨额各管五十人黒粟堡二十五人并皆全阙间有一二人白直并不曾请破衣粮拨给田土止是避免丁役自行营趁夲州嵗催公田之数钱一千四百四十一贯八百三文内沅陵七十四贯七百二十文溆浦一千三百六十七贯八十三文米共五百六石五斗八升内沅陵县一百二十三石三斗辰溪县一百九十三石二斗八升溆浦县一百九十石数内公田米或系见管刀弩司输纳或是诸色人请佃刀弩司田土输纳其三县科敷等则亦各不同如沅陵县第一指挥山田数多毎名纳米五斗钱五百文其刀弩司与招军利害所合详议某等窃以为刀弩之与土兵正兵民分合之机也兵之不寓于农乆矣士君子有志事功欲还古人旧贯亦乆矣政和以前未有任是责者一旦蔡京复领三省童贯领枢宻院假熈宁开边之意邀五溪易集之功设御笔以钳制天下之心侈爵赏以奔走天下之欲谢勲范世雄张察之徒又从而鹰犬之不旋踵而刀弩之效以着如此而欲其无弊不可得也入辰州之境见山而不见田问辰州之田有名而不有其地政和始立法便得田三十万九千七百余亩官招刀弩手便有将校节级长行三千四百余人其田之不可丈量其人之不及等则与夫猺省之参错界至之交互教阅之卤莽名籍之诞谩不问固已知之矣猺人之伺隙此不能制河东之陷没此遂不返如此而欲其传逺不可得也以刀弩司而寓之于民其名甚古有刀弩司而歴考其事其弊已见苟欲责目前之效取刀弩司之法而悉毁之正恐后日之议招军犹今日之议刀弩司也何也自古经乆逺大之利害必属之寛缓沉厚之君子而随时救弊之良防常败于观望饕餮之小人得其人而行之正不在于数立法也以今使者刚明与州县同利害郡长贰和协与兵民同休戚不贪功不生事不欺朝廷不计官职不失信不自用因刀弩之法而葺之其事为易行取刀弩之法而废之其事为难必此非有深逺不可见之迹特在于加之意焉耳更戍本秦法汉用之而壮边府兵本隋制唐得之而强国刀弩手本朝之法也建炎绍兴袭之而不敢废其事大儒南轩张公议之而不敢毁其籍其端本在版曹其习熟在民耳目未易顿改也抑尝求其事之所以至此乎政和往矣其事不复咎矣绍兴以来虽令知通提举其事然陷没之后急于成功给拨田亩未必足数游手喧嚣未必可用其后子弟承袭或无永业名属知通本无主帅遇州县春秋教阅呼而集之工匠夫力稽留役使吏卒呵呼贱若狗彘如此而望其保防乡闾弹压蛮獠稍有知识知不可得矣知通有意振作不过选择属吏督责外邑辨争田之讼正虚实之籍明坐作之教禁追胥之役一任之后谁复尸是责者此则刀弩司之弊因其旧而改张之所当评也至于招军则又有当评者沅靖二州收复于熈宁之时政和欲招刀弩手相去未逺两郡之有闲田无足疑者本州自承平以来素属内地一年所括便得闲田三十万九千七百余亩其实其虚不可得而知也是时本州财计仰给于转运使者钱缗七万帛匹八千一百绵两一万七千一郡嵗计粗可了办刀弩司利害邈不相关绍兴裁减二分计得剰田二十万四千二百余亩当时官司申请明言兵火之后近里州军既无钱物可以应副且将空闲田土承佃纳租补助嵗计粗且自足得防行下已属省司则是刀弩司田租朝廷固已与诸州矣止縁地在五谿不经经界官司简陋不立制度无豁除文字可以照证无老成公吏可以记忆近地猺人又得而蚕食之奸猾顽民又因縁而据有之此如乆虚之人风邪外感手足头目无处不痛不有膏肓俞穴之方滋养气血之剂而欲宣泄涤荡取快胷膈其于保夀延年相去逺矣辰与沅相近也其事力极相逺也沅地土平广租入繁伙钱以缗计嵗三万二千有竒米以斛计嵗二万二千有竒视辰所入率皆五倍其城下土丁旧额二百人有土丁之名而非刀弩司土丁之旧执寨兵之役而与禁军实同一体盐菜粮米皆是月给春冬衣绢皆是嵗赐近者又创百人悉立于其事力之优厚量入为出事势当尔沅州招军出于刀弩司田租之外辰州招军出于刀弩司田土之内利害相去不可同日而语矣本州三县管下为城寨不下十处一城寨而且招三十人则一郡而招者当三百人招募之费且未暇问赏赐盐菜钱且未暇问一嵗为米当用五千四百斛水旱且未暇问厥今本州米额一嵗不过五六千斛耳办三百土兵之粮是复有一辰州之米而后可也招得一人必欲足一寨之额招得一寨必欲足一郡之额苟不思朝廷未改之制纵臾以行招土兵之策利提刑司招募之费喜隣境沅州趣办之名一切而行之今犹可也请于上司而上司责限请于朝廷而朝廷惜费数年之后不过如马提刑拨田之请与章安抚拨钱之请不惟不行又从而督责矣且辰州省计之田能有防耳其余请佃之田非刀弩司则户絶也刀弩司之田本帅宪司公田之所入则属省司今闻争刀弩之田而遂籍为招军之物是废省司也户絶之田本常平司用之招军则属宪司后有争招军之田而指以为常平之物是关两司也夺刀弩司之田以为军田是溆浦之近例也非通法也籍没官之田以募土兵是绍熈元年之请非正法也至于绍兴七年之所行与夫近嵗之所奏则刀弩闲田已属省计招军之利害较然如此则刀弩司之利害是岂无所当议者乎自刀弩提举之不置司与嵗赐之不别拨钱以一路言之则亷按于帅宪以一郡言之则提举于知通近嵗帅宪两司互有己见互立期限互有申请互作施行为知州而欲招刀弩则有裁减嵗租之虑为通判而欲招刀弩则有位髙而偪之疑血脉经络不相贯串作室道傍三年不成自今观之亦防乎具文矣夫知其具文而欲以实责之非今日之事体所可及矣大抵有乆任之制者然后可以得民力有经界之意者然后可以限民田此非尝试而臆度之也辰州旧有四县今亡其一猺地旧在防溪之外今已在北江之内蛮獠日张省地日削士大夫在官逺不过二三年疆埸之利害何縁尽知胥吏之奸蠧何縁尽见置猺人于无可奈何之地视省民为不足介意之物边境之不安功名之不立职此繇也绍兴初行经界排异议于鼎沸之中漳泉近行经界废大功于垂成之日今欲行之于五溪则是其説者不一二而破其説者千百矣不知今世君子将立四至而论顷亩耶亦将求顷亩于旷荡邈之地耶将契字簿书以为劵耶亦皆相信以心相指以手而无所争论耶旧説刀弩司田三十万九千七百余亩今皆无其地刀弩手三千四百五人今不知其籍其所谓地特因讼牒而偶至者耳其所谓籍特因执据而偶见者耳甲曰此刀弩司田也乙执簿而至有时而为已产丙曰我刀弩司人也当官而证有时而为冒耕官司不恤是否不辩真伪喜闻刀弩司之名悉从而籍之县以此而告之于郡郡以此而告之于使者使者不知又从而告之于朝廷朝廷审覆未及供报而首议者已满去矣亩步之不定而欲考三十万九千之田四至之不知而欲复数十百年之旧无经界之意宜不可以议刀弩也今乆任之説纵未能行之于天下经界之説纵未能行之于湖北必将正亷按之使専提举之官帅司者宪司不问宪司者帅司不行田在百姓守臣主之以为省计田在刀弩司通判主之以备调发过七百人之额不得复招不满百亩之田不得入帐仿经界弓量之法以定界至严经界赏罚之法以激官吏一年而正一乡三年而正一县十年而正一州勿谓其缓不及事也自绍兴以来乐因循之説而不问者防十年也勿谓其毋甚髙论也自绍兴以来喜更变之説而无成者皆可考也欲乆任欲经界必将明奏请于朝而不出于私意揭防禁于下而不示以风防上下协力休戚同心庻乎其有济矣若日取刀弩之租变而为招军之利思古之君子得无一牛易五羊之喻乎若日取一寨而行之渐而后图其余虑逺之君子得无桃虫拚飞惟鸟之喻乎某等误防选择商防利害窃唯髙明用人不徒使之从命而已苟有所见不敢缄黙以自取腹诽反唇之咎僭越犯分震汗如雨



　　钦定四库全书
　　昌谷集巻十二　　　　　宋　曹彦约　撰劄子
　　上建康留守丘侍郎劄子
　　某读扬子云法言至齐鲁大臣一事所谓仲尼开迹将以自用非委已而从人者未甞不慨然起叹窃以为自古立功立事之君子徃徃耕钓版筑而不改其度乘田委吏而不辞其卑则必本之以学问参之以事势规模定于已而议论不能杂人才出于已而邪説不能乱财计得以自用官属得以自辟封章昼上俞音暮降其机始于得君而其事敢于自信其初本以行志而其效卒不诬于天下身安而国家可保有不可掩者不如是不用于斯世无憾也去古既逺诸葛亮王猛之徒覇者之佐犹有此意一旦得用如取诸其嚢而探诸其室夫是以料民而民不怨役兵而兵不怼将在军而不从中御师有功而不畏谗慝眀效大验光青史而服有识职此由也夫强语者无味强笑者无欢强食者累其脾强饮者反其胃天下之事莫大于心知其不可而强为之力有所不可而强任之苟且徇目前之情而不深虞夫后日之祸及夫利害之已廹而事变之已至则憸人佞夫将以是防我端人正士将以是望我委曲于一线之溜而独昻昻然任滔天之责恐非智力之所能办而辩説之所能释也当今外备有形内治方殷庙堂之地黄散无权势要之门府史执命淮帅幕府稍稍汰去边郡守臣纷纷内徙去年招补禁旅随复中变近日参计国用未有着效骄卒已横债帅未改庙谟雄断未定于九重之上而放辞横议交鬭于对境之间中外寒心以人望为重设使仲尼开迹将守道而自用耶抑将委巳从人和其光而同其尘耶如守道而自用则先后缓急之宜必有详于今日者如委已而从人适恐无益而有害也仰惟出处有度国是所归施设有经公论所属仲尼开迹之责固已无望于泛然者矣求所以处乎此必非常人所测识者进见虽晚愿承学焉防许可而教之幸甚
　　答安抚史侍郎劄子
　　二十六日方具禀劄今早传中又领真翰跪诵感激区区此来知无益于公家帅管以台谕谆复每事通情商议观其区处自有条理不待愚者之虑矣设有所见岂敢自外也永兴贼不趋郴桂而趋耒阳诚无能为者今世忠洞丁御其前许马统领邀其后事势甚顺已丁宁许统领谨审恐有可破之理此贼若破则前后固垒自守未敢便出此贼不破必有观衅而起者所关甚大也义丁口劵一节岂敢吝而不与但数日在此备见情伪所谓愿効死力者其人极少而泛滥要求者其人极多若谓三五十辈为官军乡则有之矣如云数千为羣整蹙行列与贼对垒大战决无此事盖统率千人亦必有千人之英而后能也又况本司所谓钱物皆是取之诸郡总一道而言之使府实归其七似闻倅防等处已有渐筑防者若一日而増数千则过于见屯大军之费恐乏供之罪不在二月末矣所幸许统领已在前路此辈又多愿从之已移书许君令其审覆择其可用者即保眀给与非许君所保眀即不与也如此则庶几实效矣更乞台防约使司使府两司官属通融议之若后手可以那趱却又委曲放寛也本司所乞截拨总所及常平钱物今总所常平司又各取朝防不许截拨亦縁各司亦有利害事皆急宪司却乞截拨本司五千缗就衡州支兑矣极可深虑所以详复申禀伏乞台照
　　投所业与提刑孙司业劄子
　　某仰惟使者建台之初首荐二名士以耸善类之听削诸县苛赋以抒逺民之急决九郡滞囚以当眀天子之意谦不自居则又搜贤能博采利害期尽乎古者咨询之职以究观乎列郡意向之所趋甚盛甚美某于数百里间剽闻观风之新政不翅览元道州舂陵之作下唐数百载后复有参错天下如斯人者出焉则万物吐气天下少安可待也寡见无似难偶数竒生于江左之下邑不得奉先生书策琴瑟以尽抠衣之义官于桂水之偏垒不得陪县令弩矢先驱以展望尘之拜幸而籍在书生又不托诸笔砚以求正于执事是自弃也公道不振久矣曩时士大夫秉节乗轺无复以贤能利害为己任寄耳目于权要之家而仗爪牙于掊克之手风俗陵迟日至于败然而公论之所不属也今以天子争臣之忠而负国子先生之望先声所至固已任天下盛名之责而其风声气习又足以感动人之善心于斯时也得无言而遂已耶某为狱掾最不可有闻于时平反以取名不若相防于不滥发擿以要誉不若相期于不扰且又斯民生杀之所系不敢有私情也少而卑贱游学于四方言语拙讷不足以发其意而独于缀缉陈言有不能自己者甞试吏于东南得近于民事有江东赈济等説参选叩政府有上时相书官居退食有乐府等杂拟輙缮写一册以溷崇听非敢求知也异时臬事之外万一备使者采择非惟可以赞原隰之末议亦庶几乎缓急之繁使耳其志如此其文则未也伏乞台照
　　辞免权户部侍郎上丞相劄子
　　某近者初九日伏准省劄叨除棘卿超逾过分已极震恐甞于初十日具状辞免并以禀劄布露心腹矣计程未彻钧听十六日又准省劄乃有小司徒之命惊骇惶惑不知所云本朝典故未有无朝迹一日径登法从者异恩如此仰见大丞相有意器使之也然而伏自惟念人才互有短长时事各有难易平生有志事功固不敢偷安苟禄然以区区之愚虑度今日之事体有某等常才之所可任者亦有排难解纷非英雄豪杰不可以应变者万一所使令之事非谫才之所能任必将有负造化坐致罪愆则今日之所以提而防之适所以招致烦言得罪于公论也情实廹切不敢不告欲望敷奏収还成命容某以知隆兴府本职赴阙奏事因得进拜光范自叙其所能所不能然后伏听处分诚为未晚须至申禀者
　　再具辞免上丞相劄子
　　某藐焉孤踪无蚍蜉蚁子之援大丞相不知其不可而欲以豹尾班处之起州县尘埃间假途卿月径登禁路可谓脱旷古之拘挛创一朝之典故隆天厚地不足以喻其徳施矣揆之私情诚有所不安访诸公论犹有所未穏诚以官清骨俗地耸望轻欲宣力四方而精力已惫欲裨赞国论而学问有歉大丞相虽欲一力庇之而好事者易以众口铄之既已食其禄恐不得以辞其责也比者再具辞免皆出诚实非寻常文具之比言语拙讷不足以动造化之听用敢不避再三复申前悃况以蒲柳之质本自早衰今崦嵫已廹尤更疲苶若于烦言未至之先施以人欲必从之惠则是始疑其可而欲用之终知其不可而遂已之虽箪食瓢饮霑膏泽于衡茅之下首尾造化其敢弭忘须至申禀者
　　上宣抚宇文尚书劄子
　　某甞谓策边事于丙寅之嵗则言难而行易策边事于丁卯之夏则言易而行难言与行相本末也难与易曷相反哉治天下之病莫急于未病而先知莫缓于巳病而乍止譬如痁疟之方作而五脏六腑先见其害心怔忪而易动情怳忽而不一一食之顷呕逆并至一息之间惊魇频作诊其脉则乍显乍伏察其状则或惨或舒不特扁鹊仓公知其欲病稍识疾痛固已知其病之必至矣当是时而献以方书投以药剂将苦口瞑有所不计惟恐其闻之晩也及其増寒之后继以壮热汗浃之后继以安卧烦躁不干于其心劳勚不闗于其体幸平旦之未作而取快于人定鸡鸣之时虽有扁鹊仓公不足以施其技矣二年之边事正大类此去春初宣威举天下知其事之可畏讲和以来六七十年间辛巳以后亦骎骎乎五十嵗矣士大夫不见兵革邉将帅不识兵事敌中之虚实难辨而中原之向背难测及夫唐邓一战兵败将死啓敌人之骄心挫我军之鋭气圣人避殿减膳坐薪忍耻庙堂唶舌自咎吐哺下贤于是招军之奏易上而辟客之书易报某人言某甲可将即与之兵某人言某士有才即秩其禄器械之少者得以科拨钱物之少者得以给降或言某关可守不以为欺或言某郡可屯不以为误发诸道寄招之军复起禁军发广东海道水军复起忠义军上而宣司招司之所施行次而安抚制置节制之所禀请下至于一郡一将有所献议莫不报以庚牌传以黒匣则言难而行易策边事于丙寅之嵗无足疑者此则痁疟之欲作而知其病之必至矣辗转而思反覆而虑昼不安于其坐夜不安于其席既而敌人果来不逃所料自冬徂春诸药并试寒热既退推究病根则解围之后宜边事之当策也始虑敌人伐我之交必以关外为衅今事已别白知其手足之已露矣始虑敌人捣我之虚必以襄汉为急今事已显焕知其技之止此矣敌无角弩神臂弓之制始虑其得我长技也今已用之于徳安知非所便矣敌无楼船战舰之利始虑其得我水工也今应城云梦之人教之尽术知非所长矣使在我者稍有素备则此等勉强皆有时而自困利害所关未必在此今日之患莫大于不素备而幸敌之不至不素备而幸敌之不至设有狗盗鼠窃犹将畏之而况于莫大之强敌深于隙而稔于怨哉古人以城卫兵以兵援城逺近内外皆有次第急而筑城重外乃固急而戍兵重内乃安二者相须不可阙一襄汉者呉蜀之要领环数千里之地而守之者也列城不数十不足以相保戍兵不二十万不足以迎敌今所谓城特襄阳徳安与郢州耳今所谓兵特传闻襄阳有二三万耳去年我失樊城我失神马坡敌得以围襄阳我失枣阳我失信阳敌得以围徳安我守襄阳敌虽破荆门终不敢攻江陵我守徳安敌虽破复州终不敢窥鄂渚此则有城之已验者也今不筑枣阳不足以守随州守随州而徳安安矣不筑信阳不足以守徳安守徳安而黄州安矣不筑神马坡樊城不足以守襄阳守襄阳而光化安矣纵未能列城数十独不能于此四者而急先之乎去年敌围徳安一百一十余日而救兵不至徳安之不亾幸也非计也敌围襄阳一百余日而救兵不至襄阳之不亡幸也非胜也此则无兵之已验者也今江陵无二万不足以守襄阳徳安无二万不足以守随州守信阳鄂渚无三万不足以援江陵援徳安纵未能戍兵二十万独不能于此三者而急先之乎敌围两大城旷日不去谓两城之不足相倚也围一郢州輙数日自解恐三城之相近也宜筑城之不当踈也我败于唐邓敌不敢来我分兵戍守敌如破竹宜戌兵之不当散也今郢州城外尽为丘墟孤城屹立不得如前日之壮襄阳徳安士民多为敌用山川蹊径不复如前日之险彼己之事可无遗策于丁卯之夏矣然而恐其难行者则以近事之可卜也古者和戎不一而足非可以一律也强弱本不相侔晋魏绛之纳无终子是也两强不能相下汉娄敬之议冒顿是也彼乱而欲吾庇之汉元帝之朝呼韩邪是也彼弱而恐吾袭之唐太宗之盟颉利是也其至也有因其成也有渐然而未有如金人之黠者昔阿古达与乌竒迈甞请盟矣燕云之议方定而郭药师之叛已纳三镇之割方约而斡喇布之师又至其后绍兴之时盖甞复请盟矣今年归我河南至眀年而复夺之眀年伐我淮西又眀年乃成和议蠢尔敌人玩我于股掌之间果其师老而欲休财匮而欲困亦必虚词以动我厚赂以要我垂成而故为不成欲己而若不可已安能保于一两月之间而必于防秋之不设备哉今两道事权倚重宣威六路转饷倚重王人正官权官施设不一江陵鄂渚位置无常擢用而来密若加膝挥斥而去峻若坠渊交承之际无所统属诸郡关报无所赴愬近者旌纛未来争麦有警边郡闭城流离载道徼幸无事又复安堵设有不测谁执其咎则庙堂处分不得如去年之鋭矣去年旧兵所余无几収拾疮痍十无一二江西湖南禁军粗张声势忽复防遣谁与为守广东水军足以为江面之重在道数月乃始得至似闻以拆洗为名亦复遣归弥望千里戍兵不设则襄汉之间又不得如去年之备矣边事未起丰稔连嵗朝防之所特降诸台之所宣力和籴米料为数浩瀚其后唐州城下与神马坡樊城之间焚烧陷没不可胜计既而两郡被围游骑剽掠富家大室储蓄畧尽米斗千钱公私俱困未闻增一纲运捐一仓廪则边城储峙又不得如去年之实矣去年宣威初来钱数钜万助以苏氏之金其数不少既而军额有限无大调发解围之后未大支犒得于传闻尚不足用万一朝廷未知仰给取办则钱楮金帛又不得如去年之数矣丘薛辛杨夙有时望门下行辈人物纵或未能立见成效其爱惜士类犹足以鼔动流俗今镌降斥逐惟恐不力设有缓急难可骤至晩生后进未易比拟则应用人物又与去年不相似今嵗之事其急如此而人情事意殊觉迂缓士大夫不信书传不究本末方且贻书徃还问和议济否苟目前之幸安而不思奸诈之必至正如痁疟得汗少寛半日而酒炙劳问佐以歌舞元气销铄曽不介意此则么麽之所深忧恐其言之易而行之难也夫未病治病谓之良医先患虑患谓之君子天未雨而彻桑土日短至而薄滋味辨之早而谋之审其于起死也必矣宗周之蠢蠢本不及嫠而嫠则忧之恐其及已襄汉之岌岌则古沔当其要害其为及已非泛然云云者故未见顔色不暇有所择而言欲加之罪亦其分也仰乞台照
　　上宇文宣抚论置司鄂州劄子
　　某甞谓荆襄之势以鄂渚为腹心以江陵徳安为两臂其余皆是十指襄州虽大不过骈拇巨擘耳中兴经理荆襄最有次第宣威建府鄂渚诸军都统制在焉大帅建府江陵诸军副都统制在焉别将重戍徳安用为肘腋又别将重戍襄州用为门户如腹心使臂如臂使指俨有端绪不可逾越其后副都统出戍襄阳因留不归古人谋画渐见差误去嵗用兵之初本非有更革也志在攻取其势只得临边故襄州既有都统又有副都统既有招抚司又有宣抚司忠勇军总管故大将重兵聚襄州一处宣司虽在鄂渚徒拥虚名臂指之不见用实自此始既而宣威改除当江陵危困之日旌纛不移两司并建此特一时权宜之事非所以为乆计也今嵗之事愚不知朝廷之意将何所向也设或不顾腹心轻动臂指都统制出唐州向商华副都统制出邓州取汴洛则宣司当在江陵招司当在襄州因事制宜无可言者若欲成十全之功顺腹心臂指之体则宣司不当兼江陵都副统制不当在襄州事理眀甚牢不可破某念此久矣属事有掣肘防无投机因循至今未敢轻发徃者筑城戌兵之虑粗见大槩两日以来传闻载道或言襄州谋帅指日起发或言招司赐环便当结局已谋军帅甚慰人望如此等事虽未可尽信则乘势改弦不可谓无其隙也绍兴旧制是中兴巳试之效内外次第便当尽复若谓事体重大非一日可变则稍稍转移亦足以通彻脉络都统制既在襄州则副都统制当在江陵两路之大帅在焉皆当节制其兵而鄂渚乃宣威之府不当轻动左可以援江陵右可以援徳安两臂既定则襄阳随枣皆有声援招宣効三万人以壮军声简鄂渚在寨诸军以教新募立纪律以重宣司之令举滞淹以洗诸军之习时事已急庶乎其犹可也若欲经理鄂渚又帅江陵以小朝廷之任而役役于簿书期防之间于腹心臂指亦有不顺愚虽不敏未见其可犯分僣言伏楮震栗
　　答郴州潘守劄子
　　伏防诲劄分项见教数事深荷不鄙王世贤之行可谓误矣本谋只权县事何至便入七甲此事关招安讨捕利害未经本司商量难以径遣今既失策不知以何计取之骄小冦沮义士莫甚此举拘一知县未了又使拘一知县耶有后着可以处此却望飞报江西事任其所为此中与之无统摄力既不足以制之不若各自理防若欲张虚声嫁祸于人尽説得去若必先强兵足食然后议事则谨固封守自是藩臣之事何与于邻国哉只如七甲之或强或弱何探闻不明之甚如此既不知巳又不知彼宜乎闻其弱而轻动闻其强而畏缩也冦欲击髙宜寨以沈宰之劝而免此则右沈宰者曲为之説彼何甞不击髙宜寨偶不能胜设使关报方至而髙宜寨已破岂不可笑计统领初至使府人皆恶之几不免焉今乃誉之太过轻重不等前日东津少少安静黄帅管即檄其入攸闻桂阳有警复奔驰以归李司法暂驻东津亦以桂阳事狼狈入城轻动兵众闻使府之命又分其半以徃若使他人为此举使吾辈旁观窃议当作何等此三君号一路晓事者技止如此岂循习之久未能免俗耶将志大计踈未能有定力耶暂摄帅事预为寒心方将与诸丈协力痛革此更望与李司法评之自今以徃更合作如何区处乘便更示一报事关一体不复委曲其辞以恱听闻切望矜察
　　与郭统制劄子
　　昨作书欲相勉归屯酃洣及承惠字与鄙意合甚幸甚幸但自此却须下了硬寨别思所以为计盖冬寒在近恐军人难过宁可做了久计却别理防若有机防可乘便自向前立功若无机防且只安住无害不可日复一日易得因循也在酃洣久住却多方访问路径别思进讨之计如排枪岭及霞阳等处皆当一一详问乡又闻排枪岭左首近水处别有一条小路却须渡江不知通得马骑否更问此处如何此中亦一面访问青要路径若得前峒事绪稍定自然合力段忠臣切须保防要十分安穏昨日承见谕虽已报去尚一夜睡不得恐关防不密被军人陵逼或饥饿成病则误大事盖前日唤出乃是亲到行司岂可轻信外议使行司失信也向冯统制兵无纪律纵所部妄杀项廷佐而史侍郎不问从此时无军律直到今日所以峒贼招降之后又复惊疑皆被此等误了国事所贵乎用兵者以当阵杀贼为威若杀一拘絷之人是防威也千万体认加意如彼中无着处差人送来此间亦好然须责所差人军令状路上照顾他也用兵须贵信义不可逞忿所以不免叠次奉闻惟胜而不骄败而不忿乃可成功伏幸照察
　　与郭统制劄子
　　两辱惠书谕及措置事宜甚荷留念胜败自古有之但防整军而囘又措置向前工夫方得主将之体所説事宜谨在下懐但前日不合张皇多日遂致贼人守险今且密为此计事事备办容此中拣一好日临时却得报去若道声要去便请上马所谓兵贵神速也更有一説主将之体所谓赏罚分明者非特犒与科决也须是当招当捕之人眀辨是非乃是大赏大罚似闻前日守险不干李如松事且宜子细万一错了却是误赚招降后来众人不肯相信合差人问李如松前日守险果是何人若所説有理宜加优赏若所説不通便见情伪兵法曰主不可以怒而兴师将不可以愠而致战亡国不可以复存死者不可以复生前日几乎错杀一夫幸而意转兵法所谓怒可以复喜愠可以复恱也惟统制知兵之深故得尽情千万加意
　　答贑州陈守劄子
　　某积平生尊敬之诚愿望一见及今官僚既接尚未有晤对之日岂非天也误恩滥及震惕无地已上三免章期于得请长者以为可教不作世俗苛礼而以时务警策之辱知深矣壮年稍知读书亦如来谕所云惧身值此事妄意有志期世既而荐更险阻无片善寸长可以觧纷特以専城为职义难避祸奉命讨贼义难中辍如此而已羣贤过计或谓其可应时须则不然也古者志同道合然后使之受任公以服人不以势位为乐乃其宜也今圣上恭黙委政大臣接纳有限旁蹊曲径株连根结设有文武吉甫尚无孝友张仲为之道达况疎逺愚戅夙多怨仇庙堂怜其久次而骤迁之耳非始疑而终信之也众建英雄而少其力诚是今日急务此辈知侯景慕容垂之徒亦须将之者有智谋有权势有事力乃肯听命若孤立一书生此身犹在人掌握纵使得行其志可保三二年不迁去否纵使立为定议可保庙堂之上常得如今日否中兴政府议立镇抚使颇有众建之意尚且惑于异议随即中辍细思今日事体只可小州下县丝毫及物如熙丰诸贤行青苖助役时乃合乘田委吏榘度官愈高则愈见掣肘事愈深则愈难责效也防髙论不足以发此狂言近传游魂西徙邉稍缓蜀溃卒刼饷台逐制阃据遂寜而居之尚未授首此岂小变辱下问不敢不告伏乞台照
　　答都昌汪宰劄子
　　梓里偷安方托歌之化松堦对忽传纶綍之言不胜躐等之羞已上循墙之避敢图盛徳贶以好音恭惟某官问学家声慈祥政术爱民和气发阳艳扵春花及物余功节青阳扵防木乃以齿牙之论推之言语之科俾续食扵洛京更聫班扵尧阁而某方兹揣分寜敢贪荣俯伛免章恐无嫌扵反汗勤拳谢牍徒有歉扵摛词谨具芜章禀谢万一伏乞台照
　　辞免内祠侍读上丞相劄子
　　某僣躐申禀其出处微踪自大丞相一力提防至此夫复何説念其乞去真实委曲区处峻陞美职密消物论可谓极其造化矣有请而不已则近乎渎有懐而不吐则谓之隠与其隠于知己之前则宁渎于坱圠之地也疾病沈绵筋力不支自春徂秋恳恳乞闲者十数矣当暑月免朝参之时又经筵免晚讲之际一月之内不过一再入侍而已如此徼幸或可勉强支吾窃虑九月以后寒气渐加衰病之人不堪冲冒日参既不可废进读又复频数放免之后复为此请其为繁紊益又甚焉矧以杂学士职名久无此例越次而得终不遑安用是再具公牍乞赐敷奏俯从愚请放归田里若欲稍加粉饰只得次对中畧畧进歩虽是过分其敢复辞省状复以申纳甚媿犯分俯伏俟命不能自恕尚丐矜体
　　为黄子度丐祠禄上庙堂公劄子
　　某等僣躐犯分輙有申禀故广西运判太府黄寺丞灏实学粹徳为朱文公所敬又受知于赵忠定荐引入朝再转为丞持节浙右适党论欲作之时因对移平江韩监务得罪权臣首遭镌斥投闲十年起废未几不幸早殁不及见更化之盛二子虽在仕路沈溺选坑其长子抗昨任淮西总所干官奉母就禄无故而逝士论所惜亲老子弱无人任其后事其弟括任建昌军録参闻其兄讣任责扶防偶不知急难之法失于引用而州郡又以狱官不肯给假窘于无策遂申乞致仕以决其行已据本军备坐所乞保明批书印纸放令离任讫见具申奏某与之同乡而居目睹其事虽知其人巳无仕进之意尚念黄寺丞眀徳如此其后湮微黄録参年方五十三嵗恬于名利今士大夫间谁肯如此顾选人未有六考无故挂冠则官不及陞朝恩不及荣亲从其所欲无以劝善仰惟朝廷爱惜善类如防元气傥防造化转移之力于建昌申奏文字到省之时特降指挥且与黄某祠禄一次俟将来任满仍旧参注差遣可以养母可以葬兄异时考第及格不敢更望荣进但得光及泉壤亦人子显扬一事其于风化亦非小补某等区区爱贤之心不能自已輙敢不度分守干冒崇严不胜震栗俟命之至
　　上丞相论都城火灾劄子
　　某初九日遣吏入都城甞拜书光范时未得回禄之报也十二日道路所传颇骇听闻十四日走卒过县言其事颇为详审以为自二十八日入夜至于初二日之旦自箭桥门之西以至张循王府之东自玉牒所之北以至北闗之南数路俱发不可扑灭老防践死不可胜计大槩吏卒之言易得簧鼓道听涂説难以深信万一有之亦不可谓小变也大丞相国公当轴日久収拾门下士不为不多平日之所亲信与近日之所荐召亦甞有以药石之言告于门下者乎国有大变君相焦劳僻在下邑不得知朝廷之政邸报所至率多稽缓窃意救灾事体必须圣上避殿出次乘缦减膳下罪已之诏赦畿甸之罪特不知大臣去就已作如何定议矣常人之论正当出关待罪免冠乞骸可以正朝廷之典故可以答万姓之怨怼然此特礼文之事非缓急之要也都城空虚生民露处室庐之计未定饮食之具未全秉国柄者乃欲委吾君而去之岂所谓先天下而忧后天下而乐者哉诚贬官而居位降爵以示耻食半俸以眀不贪引贤士以谢不能然后随时制宜审量轻重上以安一人之意下以慰都民之心及夫奠厥攸居稍复旧贯然后露章引去退处绿野不惟平日委任责成可以无媿书之简册亦可以转祸而为功所谓随事制宜审量轻重之谓者窃谓被祸之初万姓无所逃命伏计南北二山与临平汤村一帯必皆猥杂奔走饥饿狼狈应内外逺近官舍僧舍并合随处安顿不许邀阻或有渡过西津逺渉鱼浦或有舟行湖秀陆行庙山必须塞满道路无复次舍宜令沿路州县应有常平义仓去处不拘常制委官给散务在均济其近城三十里内不能逺去之人已是寄迹居止未可迁动宜令五日十日赈济一次其间有衣服什物者未必便有钱米有米欲炊者未必便有甑釡有钱欲盖屋者未必便有木植有木植盖屋者未必便有生事则又深思熟虑期于安迹宜令两浙路甑釡竹木砖石钉灰之类并免収税其河渡关津不许収流移人钱物出官钱百万缗于三十里内分置抵当库数十所应有衣服什物之类即与抵当免収息钱寛立赎限使之贸易钱米可以自给惟是煨烬之后生业荡析有衣服什物可易钱米者千万之家不过十百有钱米可以盖屋者千万之家不过一二至盖屋之后而能有生事者又可数也但盖屋之后便有僦赁之钱人情不逺谁肯盖屋外间所闻皆谓大街房赁多属官禁官司每欲减放动輙掣肘平居无事未至深害今事体如此忍不加恤凡都城白地官钱与民间屋基租税三年之内皆合除免设有事属官禁亏欠支遣只可内帑拨还不当与民争利其有旧是官屋本非白地若民间自欲盖造并无沮格三年之后旋议赁值其有官司盖造赁与铺户富家盖造赁与贫民必须寛假月日且令居止稍定之后量立价值三年之内旋次増益三年之后自可复旧所有见修国史实录圣政防要玉牒等书冝令权停一年其后访求遗书亦俟稍定后令执事官以上先次条具各家所藏名件给笔吏月日修写投进然后检括所无旁求逺访其太学五月私试亦宜权停一月至六月中下旬间并试两日存留馆学官分治救灾之事随行人从止以十名为率许支系官钱米廵行近甸东至盐官新城南至萧山西至富阳北至余杭徳清崇徳徃来按视便宜区处所过官司不得出郊迎迓不得逺差旗鼓所至驿舍不得差公人排办不得批支口劵又须差拨大军分置摆铺鸣铃走传以防贼盗都城之内尤宜严肃日夜警逻以防奸细此则救灾之大畧也然犹有愚见以为五行定位以金木为摈介以土为主以水为本以火为尊火者君相之位也于是乎六气之中既有君火又有相火敛之则可以下逹纵之则至于上炎有威福而不出于君相是犹有出火而不思所以内火也今兹三四月之交地之气实在君火而天之气亦在相火以火徳之朝建商星之号居东南之地当正阳之月惊犯秘殿燔烧寳牒非可以怠忽视之也昨者党人之论其徒容有偏处亦有假借声势附防形影然真伪相杂不当例斥外间纷纷初谓庙堂本不与议大丞相与元枢副枢在言路乆未尝専及党事諌坡为御史时亦复濶畧自枉人吕祖泰论事不实乃始追咎党人极肆驱斥寄居之人久不自便闲居之人久无祠禄已作县者不理亲民非论荐者不许复用汉之所谓锢党人者大畧如此髙宗孝宗以来无是事也党人是非不当晩进议论但比年赦宥稠叠死罪以下多至寛释独党人不在检举乃不得与死罪一等或云庙堂报复眦睚不肯任怨乃欲托名平原以自解释不知果否当副枢与谏坡初言事时事体可见前时姚中司入台亦不及此攻逐党人实非平原本意屋外望屋公议甚眀万一平原觉悟知是使巳任怨同列之间岂不又成雠隙耶张天觉禁弹劾党人彗星不见彗者火之兆其事未见火者彗之迹其事巳成则知彗者董氏之所谓谴告而火者董氏之所谓儆惧与夫伤败者也可不谨哉孝宗严除受之制定御史郎官之格然犹非次擢用以尽人才旌别忠良以开谠议自亷车次对以上乃始吝惜今承流建钺徧满都城真王使相渐开端绪所谓名器特于小小者加密而巳院辖三转而为三丞馆职三转而至著作序进御史不问识擢少监权郎又须补外用孝宗之法而不用孝宗之意孤寒路逺士气沮防无复磊磊落落之志徃徃苟求富贵奔趋幸门歌童舞女以为乐销金剪翠以为华近甸州郡疲于供送逺方传播冒昧结托生日馈遗尤无忌惮此皆孝宗所禁而士大夫安意处之不以为耻大丞相洁已中立无所嗜好以为我无其事何恤人言然而处具瞻之地行独善之策髙爵厚禄之所归众言淆乱之所指非杨绾所以感动于人者也此于除旧布新之际不可不鉴某今者禀闻梗槩欲于来嵗到选时少见愚者之虑于门下因事僣言其事如此伏惟领其诚而恕其过不胜幸甚
　　与李司法劄子
　　伏防见教甚荷不隠然此非面莫尽难以竿牍传也今日利害只在贱子独力向者申辟数人朝廷既不应副不免自出己见未免短浅此邦所恃惟契丈与以道耳平时议论事情尚有机锋不对契丈所恶无縁与贱性投合圣贤在上不曽絶天下常才惟梁栋巨用先有定主则竹头木屑皆不轻弃今于匠石之门乍见枉木便谓绳墨之侧倚此为重未为得也兵威不振归怨一事尽可分说得行不知实因此一事否今若以礼遣去亦不难事但恐去此之后兵威只如今日更复何説王钦若奸邪如此缓急之际尚可镇守北门古人抡才意思深逺也乡人李敬子甞説君子小人皆有用处只要各得其所其意谓可使君子用小人不可使小人用君子耳最为有理今日事绪欲商议者甚多前日见契丈説彼中不可无人故不敢相屈万一可以挪拨却望过此不必公文也颙俟颙俟
　　与李司法劄子
　　防谕进屯青要等事甚悉进屯青要固所愿也但不知地利比东津如何若进得此一歩为利甚大须是审处进不可速当从其渐许统领之曲折甚荷见教言之不足为信久当自知之顷在江北庇诸将甚多今雍政张钦与前冯政皆出贱子之门孙铎人情亦甚熟问之可信甚至赵观有人告其反者凡十日不得赵观一字亦不疑之久而后定赵观自白身今为保义郎将领人所共知也史侍郎爱许统领甚深然与之太密故外人得以疑之其实起于捕私酒首白契人疑其有力以官事报私怨非为兵事也贱子与人徃还进不加诸膝退不坠诸渊只为喜人诚实与持重耳寻常作事稍密不与诸胥同谋恐此辈不得志妄生鬭喋盖保得青要因保得百姓何嫌之有曹朱黄辈皆是当捕之人特罪有轻重飜覆手之间便有生死人命至重安得不仔细今二朱已行遣矣何况御将之道尤不当计较小节且如人言许统领受人两臂金纒又用钱买得李伯虎诈称擒捕诸公谤之者皆以为词此子亦不能自解独贱子以为若受罗孟二金纒诈与通好却设计捕之乃是反间何况出于罗生之口而士大夫信之是却受罗生之间矣李伯虎可以钱买有何不可今朝廷欲以钱买李元砺但未有人应募耳可发一笑见许统领千万详谕之政恐不乐史丈者累及许君而成许君之功或是贱子也五月初一初四皆佳若要进兵必用此时行兵用师岂可不择一吉日过此则难得矣周安世为人如何幸示一报
　　与李司法劄子
　　某邮传中洊承教字甚荷不鄙夷之意某于世间事初无寸长但常疾世人作事多有不诚不确实之患每思与吾徒共雪斯耻今又适际此事尤当书绅素守乃于契丈尤有望焉契丈确实不虚伪已足深信然考之公牍与所见教却似稍稍率易未惬鄙意者托在臭味不敢不尽底蕴也曽口距义郴最近要当识其虚实某逺在星沙所恃以为耳目者惟契丈耳昨防赐教盛言其徒之叛离者十九必有殄灭之理曽未旬日乃谓得之朱维新其辞不实如此觇冦岂不误事又如王世贤之遣本谓权桂阳县事何所见闻乃使抚谕七甲竟陷其身一桂阳知县不了又増一知县一谢収不了又増一谢収今后何以使人何以威敌事欠谨重大概如此又契丈过虑恐以甲冑累缓帯其实愚意不如此也俊杰难得倚契丈为重设有缓急自以出战责诸将必不相强所以欲契丈在彼只要识事体证虚伪制轻佻耳闻契丈欲得贱迹过义郴亦甚不难但望静观熟虑以何人任某事以何术进某所以何日成某效久后皆要可覆若五月渡泸孰利孰害六月出征孰便孰否设或江西受降已有朝命我师进退当有成筭不然而兵无常胜小有退却则按兵不动何所倚仗望一一见教乃可定议盖贱子一出不特骇动观瞻一畨犒赏便要数万缗亦非易事此外如激犒武艺人行下诸处一体遵禀当如来戒拨丁守桂阳事体甚重更须熟议曹四十朱念十三黄大二之罪事关惩劝亦人命所系望详细审验乃以见报不至如朱维新所闻乃所愿也张以道才到但督其速归此中少人商议也知契丈有意自立不翕翕趋俗故敢责备深言之切望见察
　　与李司法劄子
　　某夜来方拜一书极言今日用兵率易之弊适方遣行随领初七日教字谨悉贼志不浅南破韶广北则先桂阳后衡此齐东野人之语也内治既修虽东津亦未易过内治不修虽潭亦不可守李文靖所谓四方言利害者未甞施行持此可以报国岂谓有益于民有利于国者皆不施行耶只是见此等言语置之不问耳近来书问并申状中繁冗不可言只为多了此等言语望熟入台虑也正初到此见潭州甚惊恐皆有尅日取潭之语顾力不能胜众口乃逺出攸县以迎之示其不然若如愚见则吉州自招安此自固守无独受害之理贼若过桂阳县更要一百八十里到郴彼若兼程亦两日便到即是百里趋利此自东津引兵徐入背城一战贼成擒矣若匆遽入城闭在城中城小粮少坐食无益只在料敌眀摆探速用人审立志专壁立万仭不揺众议诸葛武侯何甞起自行伍但临阵自立家计大将旗鼓不动调发诸将应敌耳黄参议许路钤皆欲讲虚文送史帅此于义不敢强其不行参议又欲置许于攸过此禀议恐东津尚烦迟久此贼不足畏所望于持重者甚厚若蓬丘山人已到少留之共议为佳也
　　与李司法劄子
　　少意拜禀大军在东津而资兴之盗猖獗不已更与许统领议之不知可有别一屯驻地利否进得一分是一分百姓受福也投降人给据与之极是文具使其一方皆不生事则大军便可直至其所今大军所不能到之地而其中却有投降之人若众人皆盗而此人独降已为无益若其人皆降而大军不进是逗挠也凡持公据之人可以为盗却不可捕今官军给据与之则士卒便无意向前适所以资奸计添文具耳恐许统领已过攸县不及拜书事同一体望从确实商议见教凌遽皇恐








　　钦定四库全书
　　昌谷集卷十三　　　　　宋　曹彦约　撰劄子
　　纳诸司白劄子
　　窃谓作县之所以难于今日者其弊有二一曰差官之弊二曰差吏卒之弊夫郡之所以差官于县不能皆无也官吏之有罪则体究者不能免也桩积仓廪之有移易则盘量者不能免也是皆邻县之官所当行者至于一州之有幕职官则诸县之所畏也有时而权通判则可以决狱有时而差邻郡则或至于假道其先声之所至固已耸动于一县矣夫马之费所不敢惜吏卒之批请所不敢吝凡此者皆法令之所在无足辞也今诸县未尝阙官而使幕职为摄官诸县未尝不解钱而使幕职为催钱幸而其人之贤知县州为一体则犹省事不幸其人之不贤也而又以使院之吏羽翼之则一县之利源皆以为献助一县之常赋皆以为羡余辨本州无名额浪费之钱而不恤一县官兵之支遣或放行寄居宗室増补学职之请俸以要誉而不顾后日之利害一县之官吏方且祈哀请命之不暇而何暇于较是非而分曲直也于是预借官物以毒百姓勒胥吏请重禄以犒人从凡所以水火者无不至此则差官之弊也郡之所以差吏卒于县不能皆无也场务之有专知于是乎差吏狱案之有追防于是乎差卒其他如县吏之违慢则犹有县典县典之违慢则犹有县佐未有初限而差兵卒再限而差职级者比年上司严明下吏承风县中之催科不敢差保正县中之杂事不敢差弓手然而州郡倅防之差人有未免肆行于县者一兵卒而入县门则一县之事半废矣县令坐于上闻廊下有叫呼而不敢问县吏窜于市闻上司有期限而不敢出幸而解去其人不足恤也不幸而鎻之于客邸纵之于道路则县官有占防而不发之名而公私有计防纸札之费遣卒愈多而官钱愈不解也一职级而入县门则一县之事全废矣旁立侧视而县令不安于坐朝宴夜饮而县吏不循于法求耗剰之名色以为食钱其实皆官物也剥县吏之衣食以为日用其实皆官蠧也采一县之所闻以为己功主张有力者之民讼以号令官吏甚至于安坐半年承行公事而不追回者此则差吏卒之弊也有此二弊虽有卓鲁不得以行其志矣敢望台慈只作访闻行下以革宿弊使奉天子之命而抚字斯民者稍得以行其志不胜幸甚
　　答上饶郑进士劄子
　　某伏蒙赐教长牋深荷不鄙然陈谊甚髙非所敢当也某田野书生由科举以进平时自知分量不敢苟求或者便指为髙蹈殊非所称又以知民疾苦不为深刻或者便责以经济尤非所宜不知不苟求者去髙蹈甚逺不深刻者不当与经济同科窃此名而又欲保之岂其情也当新政召命病不能进病间而来乃其常分职在武部亦欲稍清宿蠧班在甘泉亦欲时进愚説在斯位而谋斯政如此而已若谓烟波江上一舸夷犹此则髙蹈者之事非进身于场屋者之比若谓旁观窃睨在贱子而已此虽圣人得政欲堕费堕成而且未易就而望之于庸谬一扈从者哉然观执事器识必深考今日事几而其志不得行者抱负旣乆必有深忧长虑可济斯世敢问规模欲如何立次第欲如何定速获乎上者有何道深明乎善者有何防尽论思之职而不侵庙堂之权防日可以见寸效防年可以奏全勲虽老矣及闻经济急务而死亦无悔焉一斥逐不足道也苟使之愤世嫉俗力不可而叫号以取名可以快耳目不可以合榘度非君臣大义不敢闻也引领肠教尚得与诸贤共评之适迁次扰扰裁答稽缓切幸融照
　　与郑文叔给事劄子
　　某有少衷曲欲得面禀以贱体畏冷重于一出然犹捧刺修敬五及门而不值情有迫切不可但已十四日又早晚两到值醮事有要束不及望见尊仰不可言也去嵗乞归之时荷门下委曲达愚意于化地又荷化地眷顾之厚未即矜许尚使以杂学士之职窃食内祠感激再三不敢方命初意未定且欲为三两月计适此正衙当御太庙当享又有进寳上夀等事相继并来义不当去幸贱疾未甚发动尚可支吾亦旣半年矣及隆冬沍寒甚觉牵强旦日举寳仅不废职至初二日习仪与初五日行礼皆是出门呕吐众所共见设或殿廷踈脱则贪禄之罪何以自赎也昨日所上表章想假日未及开陈三两日间势须再入文字旣抱病未得亲见化地欲作劄子又不敢尽剖胷臆来日致斋处望借一言之重使之得遂所欲幸甚幸甚前日求见侍左王丈与左史范丈亦不相值防次乞道鄙意僣凟有罪尚丏台察
　　与郑给事劄子
　　某前者仰恃眷爱僣尝以乞骸一节借重鼎语继蒙垂访又已剖露心腹矣昨日防答教之宠乃知尚未着语殊乖所期盖去年求归之时荷化地委曲轸念使之进职奉祠感戴恩纪只得勉强拜命是时已尝禀及不过为两三月留耳适当举行盛典义不当去迟留至今忽复半载其为进退不可谓太匆遽矣今某痰唾之疾日夜各满一盂涕泪自流防污襟袖坐不可与人同席行不可与人趁队乃欲陪侍经幄咫尺天威同列之间虽未欲当面鄙笑而狼狈如此安保其不腹非耶庙堂留一衰老之人不考其素强加粉饰岂不甚美然窃食于此不为时论所重只以为媿不敢以为荣也或谓庙堂之意所以未决以乔丈亦欲求去难以区处不知果否乔丈一时暴感寒冷尚可将理如某乃连年抱病日复一日烦凟化地自前嵗秋冬间直至今日先后之序与乔丈事体不同且如去秋初致恳时值盛丈亦有此请所以未敢催趣正欲相避在今日事体却与乔丈更做一节也某以畏冷之甚未即参告不及面恳光范切望察其诚实力为一言当眷顾隆厚之时使之全璧而去则成始成终其为拜赐大矣申状不敢纳省中恐只作常事呈上不免冒昧拜纳若得转达光范便有成説其为感幸何可殚述非理干冒罪在不贷尚丏矜体
　　辞免大理卿上任签枢劄子
　　某有腹心之恳辄恃知眷特异敢私言之某樗栎散材不堪器使荷造化陶冶俾缀列卿之后陵节躐等忧悸惊心私自揣度不知何以得此岂念其卑鄙之乆不习朝路使之一入修门识着位文石耶将使之守邉効死而故以髙爵优之而使之感激耶如其念卑鄙之乆不习朝路使之一入修门识着位文石则骨俗相寒是其天禀徃者盖尝以吏部郎召不协众议而寝命矣分甘州县本无过望若使之守邉効死而故以髙爵优之使之感激则为有説矣今日守邉効死莫切于蜀徃尝服役关外深加讨论其民穷入骨髓不可以加赋敛其财竭尽膏血不可以议措画其兵犯上好乱不可以正纪律其官贪饕苟简不可以胜按刺尝作病夫议纳忠庙堂以为制总节制三大司事权当一失此时不治后不及事今相君与元枢皆知其説矣不惟四年之内证状具见病夫议旧説已不可行必须剖肝决脾卢扁猛手涤荡振刷位置畧定然后以儒臣临之庶可有济事势已亟若火燎原岂书生常才所能胜任非膈上语也某顷官蜀道不谙水土荏苒一病几入鬼録荷造化许出峡乃始得生气血如此岂复可以再入宣威当小朝廷之任一符一节皆受黜陟而某向在闗劒乃其旧治有所干请多是难行所送人才亦多难荐虽未必肯修旧怨私心实有不安萃此二者决不以入蜀为便朝廷遴选当才何止千百不应滥及庸陋而外议汹汹使小人不无过忧惟有得祠还乡养疴治药其于愚分庶乎有称也抑又有当言者二年作郡嵗不全稔蠲除烦苛稍动经费仅仅旧谷颇觉窘迫今者误恩已降人情解体诸县期程望风稽缓若使乆正官必至败阙异时交割钱数恐不得如目前矣曩嵗为郎及除侍卫参恰恰半载过家上冡未及供职则弹文已播遂成中辍闻相君犹深叹之以为何不早来却不知乆待正官非出本意今若俟正官到日方许离任恐蹈前辙踧踖不皇敢望钧慈速賛一言之重使之交职事与巩漕得遂善脱虽或进或退皆受不赀之赐犯分有禀不敢以告他人仰乞钧照
　　代临安教官求壁记于杨诚斋劄子
　　某等窃惟临安之有学官自中兴以来所关事体特为甚重四方之士云防于辇毂之下者于此乎处天子之学所以为贤士之关者此为之贰则夫执经分教领袖乎其上者其于责任非特一州一郡之职而已也数十年间老师宿儒项背相望学问之所沾濡事叶之所权舆炳炳在人昭不可掩壁宜有记可以比栉先后顾阙而不作将何以示来世今嵗月益逺名氏益繁枚数老成未有先于门下者仰惟道崇徳重蓍龟本朝立言垂训金石百代后生晚出幸得官于是学方且旌门下以徇于国则肆笔以纪其事可以取信可以传逺舎门下将安之也昔者丞防满天下而蓝田独传节度均有书记而宣州独不朽秉笔之重固足以大其官然未有身更是职手书其事徳足以服天下之望而文足以任斯世之责者此其为重又非特若彼而已耳某等么麽晚进不自揣量知其不足以厠先生长者之后而辄言之亦以见其慕用之意如此进之退之俯伏俟命
　　答江西帅王侍郎劄子
　　某昨递中辄贡柔削知己关彻崇听望李丞之来以日为嵗二十五日束装欲就道而李丞适至领所赐翰墨与前后公牍及李丞道台意委折不图蹇浅愚虑亦合宗工程度也某学落才踈无所建明只是诚实体国不敢有一毫私意介乎其间若谓智虑有所不周才力有所不及则有之矣今日既发长沙约初一二可至茶陵彼若失期不至只得以初五日为期分三路攻之成否决于初十左右未审使司所部亦可使之渐进否水口峒最近州县若不有所惩戒则诸峒视官军为无物矣特未知天道见许否徼幸頼仁隣之力小小作效然后晓谕诸峒徐议其次若台意有所施行亦望见教也李丞以计使留相见约来日相追逐或分袂于诸州市或同行至茶陵就为归计续得驰报台谕界至为限之説愚意正不欲如此前日广东乞师于朝意谓拥兵自守却不知未陈乞以前此已遣兵数千接其境矣廖丈诚实奉公声言恃此以固又彼中所乞鄂军已至近境却欲止其来意此恐观瞻不雅亦为委曲留下费且万缗举兹以旃知不立畦町明矣今已分偏将驻兵沔渡正与永新使界相近已约束管军人俟麾下兵至即引接协力同议用命先此叙述梗槩俟李丞有定论续申禀次伏乞台照
　　与蜀帅桂侍郎劄子
　　某昨审峻擢近班受任全蜀制阃得人欢动中外适兹病倦未能专致庆语侧闻油幢画鹢已发南州青防威斧当次西土矣四路大帅持生杀之柄位望既隆易与人絶责任既重易与物忤亲契丈礼贤下士谦易有素安富防贫岂弟着效必能袵席斯民保障邉境矣曩时崔正子尚书入蜀下询西事尝僣以诸司买金珠邉徼不便为説使威茂黎雅之间徃徃因此生事恐吐畨南诏之衅从此而起颇蒙领畧此事惟崔尚书与亲契丈能行之乃敢僣言或谓近日议论有欲弃关外四州者以其费多而守备众也不知四州之急起于中兴失关陇则四州急弃四州则梁洋沔利急地愈狭则急愈甚矣前乎石晋则关南十六州急后乎石晋则河北三镇急中兴以后两淮急若外视两淮则江南急矣费多而守备众移入内地譬如贫人之家卖田以省税赋不知田少而用度愈不足也雅意以为如何崔尚书相信最笃问蜀中知名士不免随所见闻录报徃徃皆被荐防多经召用今去蜀已乆故人之可称者无几矣新重庆张倅前郫县王宰成都宰杨架阁茶司刘干犹是旧相识其已见选用或年事已及不待荐扬者则有杨伯昌少卿范少才郎中与夫王国博成监簿可以御众丁晦父之弟不下于乃兄皆未识之也此皆公举无所私祷病后力弱未能多布
　　上荆湖宣谕薛侍郎劄子
　　某窃惟今日邉备有十年之防有三年之防有一年之防曰十年之防者万全之利也以战则胜以守则固三年之防者胜负之相形也幸而胜亦可以成功不幸而不胜不足以败事一年之防者应敌之利也可以守不可以攻自昔大有为之志非仓卒朝夕之所能办必其人才足以极天下之选财赋足以支缓急之用卒伍足以定攻取之势夫然后所向无前所求皆得时乎可矣又必深思熟虑有慊然未敢之意此诸葛武侯羊叔子诸公所以养威持重逡廵而不进也故曰有十年之防今欲为十年之防则所谓节目者可得而考矣承平日乆士大夫无志于事功有志于事功未必有以尽其用荐举之不能尽当辟召之不能尽公稍稍自立好事者已有以伺其后人才之不振非一诏一令之所能变矣欲振士气欲奬士类必将如汉郡国如唐藩镇取所部阙额而奏举之选天下人望而峻用之不问于贵要之子弟不嫌于韦布之书生其趋向之不同毁誉之不一庙堂之所不必问台諌官之所不必察用得其效举者有赏不胜其任当同其罚使天下之抱负者得以逰行诸公间风气感召人才防出外而对境内而州县议论政术充足弥满十年之后庶乎足以极天下之选也带甲十万日费千金行军用师以财赋为称首今二税既有和买货又无遗利无名之赋如丁钱之类尚或有之取于民者可损而不可益也省不急之务减冗食之官汰老弱之卒禁馈遗之费楮币之所当造者冝损茶盐钞引之有弊者当变利害较然有识之所共知近者国用参计之设其所施行非逺方之所得闻也今不必以乆逺为喻但当稽绍兴修好之后与夫绍熈减费之时甲兵之问不起于邉陲土地之贡不多于今日朝廷无大典礼三军无大犒赏大农与四总领之所入者防何官兵俸廪之所当支者防许宰执亲王节度使以上防府观察使待制奉朝请以上防员其他卿监以下添差不厘务京局以上立为定额有阙而后补断在必行不挠于权势然后布之州县询之诸军使之条具来上痛加裁削十年之后庶乎足以支缓急之用也古者兵强而后骄以其功多而自恃力大而不能自制也今兵弱而反骄果何意也安居无事生齿日繁以一夫之粮供十夫之用其子弟之壮有力者不得招补其食钱二三百以上者又有刻剥朘削之费主将之所谓恩者特姑息而已衣食之不足则忿而骄法令之不加则玩而骄其初起于毫厘而其害必至于不能已此养兵之弊不可复加也屯田之説尝熟议其故矣巳为农者不可使为兵已为兵者不可使为农惟于兵农未定之初立等仗召募之格则闲民得以自致其身军中子弟得以自减其口给月粮衣绢而使之愿就贷种粮牛具而使之倡率为室庐以奠其居定租课以乆其业十年之后庶乎足以定攻取之势也人才之已极其选财赋之巳支其用卒伍之已定其势有贤相以賛其谟有能将以任其事十年而有衅则十年可举百年而无事则百年盛强其于目前利害无所牵制此所谓十年之防也所谓三年之防者一曰池城二曰阵法三曰战具中兴以来城池之不治者有年矣板筑丈量之法浮梁舟楫之利且未尽究而况论几里可以顿几队几歩可以安几炮城小而兵多者当展城大而兵少者当裁粟几斛可以支几时将几人可以分几壁此则幕府所当置局賔客所当共议一年而可以条具一年而可以讫役迟之三年亦可以有用矣古之将兵不以阵法相沿袭故黄帝有九阵孙呉有六十四阵武侯有八阵李卫公有六花阵中间血脉虽极贯通而其临事之际自出机轴今之士大夫徃徃一切不讲而望其百战百胜岂不难也葢日阅与大阅不同今法与古法亦异苟不参之以经传行之以法制而独付之于匹夫之勇望之以古人之事犹却行而求及前人必不至矣近嵗七十二子之法老将退卒犹有得其説者教之以正以观其定杂之以竒以观其变始虽见其多端而终必底于习熟迟之三年亦可以有用矣兵家制度碎如猬毛非有志事功未必肯介念虑也是故攻有冲车洞子守有狗脚笓篱行则先锋后殿居则有土囊拒马水渡则木罂浑脱火攻则禽桃雀杏其他如炮座弩牀之类不可枚举五兵不试甲仗库之所有者不可葺矣尺寸斤两之不备者不可臆度矣胶漆之欲其固枘凿之欲其精非迟之三年亦不可以责效也论邉备于十年之乆欲内治之兼备也论邉备于三年之间欲内治之略备也然而人才之未遽得财赋之未猝办卒伍之未尽精犹未得为万全之计也今邉境之设备有形矣戍兵之移屯者不可弛衅隙之巳兆者不可泯矣春事巳深陂泽将溢半年之间尚可以少施经画设使秋髙马肥一骑犯塞不然则天时不齐五谷不熟潢池赤子半语不顺则一年之防亦未得为不足虑也今天下之所急者非兵耶兵之所以不可用者非将耶主将得人固是气増十倍若使其力不足以带甲行不足以致逺志不足以主事勇不足以决死虽有金鼓旗帜无所用之是故整兵法招强壮三年而后可以责效复古道行屯田十年而后可以成功仓卒之所当讲缓急之所当办则呉子之所谓料兵太公之所谓练士者不可忽也淳熈之初江西收捕茶冦召敢死之士举亲兵千人之众应募者张忠一名而已一名应募十八人从而和之欲増募一名竟不可得其后首入敌阵以倡大军即前日应募张忠者也今江上诸军非不知朝廷所以饮食我者将以用我一旦出戍便有不逊之语老防泣别便若临阵平时无事闻番兵聚散不常固已胆丧若此等辈跬歩不可有用而望其超石防距如书传所云不可得矣窃料江上诸军虽号数十万以江西千人亲兵计之敢死者亦数千人也古人万兵选千犹足以却敌今千兵选十岂不足以济事惟其不混于流俗不强其所不能谕之以挑战之术习之以设伏之路弩法之有番次阵法之有驻队使之骑之不足以敌歩拐子马之不足以敌阵脚则勇者奋臂而争先怯者鼔气而相应一军而有敢死士数百则万人可以用命矣今诚能使江上诸军立敢死之格既得其人又立出戍之格分别其衣粮纵防其应募非特卒伍也质之兵法以试其能校之弓马以试其事访中外之逆顺以观其识问彼此之长技以操其情则防卒为将贤于序进者逺矣此所谓一年之防也虽然必若行此三者其要又在于御将御将之道多矣不得以缕数之也以今日之事体攷之其病在于拘拘谫谫不足以得豪杰之用回易禁于外而苞苴之入都者未歇也辟置行于外而贵要之嘱托者未变也遣一间谍用一军法一听于上命而君命不受之説为虚文也有用人之心而未有用人之政故谆谆三年而天下以为具文日月逝矣嵗不我与后三年而视今犹今之视三年也故于是有十年三年一年之説以御将终之而请教焉恕其僣妄甚幸
　　上宣抚薛尚书劄子
　　某踈谬晚进误蒙知遇以古人罗致之礼欲使之备数幕府顾惟不称无以仰答盛美而此意甚厚亦不可以虚辱也二十五日遂抵鄂渚见总卿及史君知行府已次襄岘欲舎舟径进又以台翰所谕令到鄂渚日先次驰报以听要束只得少俟严命也某区区此来本欲有以自见去家才一日知有唐州之败事势益急尤不可但已辄具公劄三件冒犯严诛所学所知仅止此耳更乞缄之囊楮不以示外免其僣言之罪而幸许之伏楮震栗
　　论事劄子第一
　　某窃见仁宗寳元庆厯间有事于西夏其勇于见敌者莫着于刘平任福葛懐敏其迟于立事莫显于韩范然而刘平任福葛怀敏之徒每战必败而一韩一范之歌至有心寒胆破之语则知用兵行师要当以成就论胜负而不在于惊人可喜者也葢上兵伐谋其次伐交其次伐兵其下攻城能而示之不能用而示之不用以迂为直以患为利临敌善战虽贵于拙速而立纲陈纪要在于巧迟故司马仲达忍巾帼之耻而羊叔子欵馈药之意赵充国待防幵自定宁沮诏书王忠嗣不以数万人命易一官为国逺虑此皆号善用兵者诚以国势所关人命所系非可以轻举徼幸也某来自逺方不识邉事闻之道路知出兵于唐邓之间窃意襄州重镇控扼南北内屯精锐外设沟堑使偏禆出战无后顾之虞胜负不常无捣空之患忽闻全军在行大将交锋传播所及无不惊惧已徃之事不敢复陈矣今者前耻在念后效有诏自今以徃复作如何计议也汉髙帝灵壁之败收士卒于下邑发老弱于关中説九江而教之畔防韩信而与之合然后有京索之胜而犹深壁于成臯髙垒于小脩武此皆前事显验非深逺难知者也古人亲履行阵尚且千虑千虑之中更防一失诸葛武侯所谓攻吾之过所不可废今承平日乆未尝渉军旅之事士大夫有志当世雅协时望不过信师友信简册者耳未尝躬跨鞍马手援鼓桴其临机料敌当更却顾况于三使鼎出襄汉独居其中以言其兵则不如江淮以言其险则不如闗外徒以地近京洛势当都防其事不得不急其人不得不重则当深思逺虑求以计胜而不可以力取也知彼知己百战百胜知其将之贤否而后可以用人知其军之虚实而后可以设备知其粮之所聚而后可以就食知其地之险易而后可以行军其详在于算多而其宻在于用间至于斥堠之必审壕寨之必择推所从来厥有端绪平居而士爱其将见敌而士轻其死缓急有冝本末有序非可以指日算效者胜负在前迅若霆电愚不敏敢以诚告
　　论事劄子第二
　　某窃惟自古用兵所以教之饬之无所不至究其所归亦惟曰整暇而已惟整也然后可以行吊民之志惟暇也然后可以行伐罪之威葢自古用兵以市不易肆为羙谈虽絶域遐方犹是赤子而况中原之民祖宗徳泽之所及以其思我王化困彼虐政于是拯而救之使还旧观然则杀一遗黎谓之不辜取一布帛谓之不义颇闻近日军中子弟有剽掠于道路者以类而推不能无疑设使所获城邑以巷战为名妄有屠戮以辎重为名妄有掊敛正恐中原之民自为敌国无向风迎降之事矣故曰惟整也然后可以行吊民之志今敌之所恃者骑也吾之所恃者歩也骑以畜歩以人人可以意得畜不可以情化故先登陷阵忍死血战骑不如歩事理明甚靖康建炎以后本朝与金人相水火无虑百战其间败多胜少皆是望风奔溃使敌得以乗我其敢战交锋则未有不取胜者以事攷之则明州城下与夫顺昌和尚原采石等数处而已虽有乌获之力巨毋覇之躯见人而走果何所用故曰惟暇也然后可以行伐罪之威既不能整又不能暇平居坐食已有心腹之忧况欲使之吊民伐罪乎比年朝廷知债帅之弊稍稍出意用人不为憸人近习所卖可谓甚盛然此可以责其不刻剥耳一卒当诛上章待罪得防放免乃始自安有孙武教吴宫之才不肯为今日用矣方圆曲直之意尚未通晓应卒遇变宁有长技有武侯八阵之法不可用于今日矣今事在目前不可辽缓望因近日小衂之后俾诸将各议整暇之法条具御兵教阵利害如王襄敏之于熈河使之各尽所见果其严于用罚明于用赏不姑息不苟简教战有规绳待敌有方畧择其长而用之更与敷奏免从中御亦缓急之一説也
　　论事劄子第三
　　某章句书生习举子之文以窃科第生于畎畆间粗知田夫红女艰苦出而为吏勤勤恳恳期无负于廪稍而已古今之大义中外之正统独于书传见之足迹不及于邉陲议论不列于军旅一旦大开幕府而使之与议于其间知不足以称塞矣以为不可而避之耶则近制之所禁也知其不可而强为之耶则夙志之所不安也旦旦而思之昏暮以继之求无负于知已者惟有避贤一説庶可以自赎也窃意诸府之所辟召邉面之所繁使众所共知固已有得人之贺矣其有荐书之所未及除命之所未至而其人才皆倍蓰于某者不知其几乃或安居家食从容内地当此之时颇而不称请略数其十余而其他可得槩见也前知抚州杨方新知惠州陈孔硕知徳庆府刘爚知浔州廖徳明新知常徳府唐彪前衡州通判潘防新赣州通判袁燮新全州通判陈武广西运干柴中行衡州教授李肃前襄阳府教授李燔前赣县尉吴柔胜或与之深交或得于见闻其学皆通于古义其用皆逹于时宜使之賛幕中之辩必有所补此特举其大端而某之所欲言者不止此也伏惟经纶之暇少防绎而选用之审知不谬无面谩之愆则不肖晚生承流宣化于照临之下竭尽驽力牧养小民亦可以为保障也愚诚如此惟执事者察之














　　钦定四库全书
　　昌谷集巻十四　　　　　宋　曹彦约　撰序
　　送东林长老法平序
　　平东林舍书生科举鋭意学佛来自东淛肯为逺法师结縁僧俗共敬必有异于人者问所从来夙见知于慈湖杨先生先生以易道视己以己视天下其所予进必不碌碌矣归见慈湖若问庐山景但云九叠云浮山不动重湖风定水常平
　　送辰州朱守序
　　仰惟孝宗皇帝登俊庸良综名核实文恬武熈骎骎乎天保采薇之盛矣右学之士感声气而应者茅彚而起遭遇其时训习其事开边拓土之论习以成俗湍鳞风翼项背相望今辰阳使君朱公乃独以书生学力立横流砥柱驯致专城流芳逺播农殖士化所乡一律盘礴乎绍熈庆元之间蔼然政治岂其师有异指事有异趋推广作成之大德则必有所受之者矣太公抱负磊砢沉浮东海者八十余年一旦得君行道不肯诡随苟合以就功业天道无殃不敢先倡人道无灾不敢先谋此其志虑岂特在乎区区攻守竒正之间及乎黄钺一麾苍兕一誓日中必熭操刀必割暴六韬于天下特其形见有不得已者如此夫子食息乎俎豆乃独以我战则克建号当世当其摄相首欲沮莱人而兵之及堕郈堕费动干戈于邦内门人如子路谓升堂而科于政事者乃欲以行三军谁与自况然则官设两学判然以吕氏孔氏为宗岐文武而二之不改唐旧是岂孝宗皇帝之本意而先圣先师所以设教于后世者乃如此哉自绍熈以来衣绣持斧始不擢右学之士天下承平信使交通大将之命不登于坛节钺之制不涣于廷仕于外而入幕荐于朝而得郡奏最予还不过列为环尹推而上之又不过朱华二阁赞相上下祖宗旧制礼隆持槖士夫雅望体重秉钧比岁擢用寒士稍稍濶踈或膺简在亦往往不能乆处岂今世君子便于已而不安其职耶服其服而耻习其事耶不然则同列者忌之好进者夺之立异者媒孽之而使之不能安迹耶学士院不列于銮坡则莲炬赐对者有数中书省不直于凤沼则视草西垣者有限渡江以后禁地要省与百司庻务分曹错居其旧贯仍在不可得而踈逺者有此而已亲于职则其情孚近于地则其体重古者工执艺事尚得谏争宰供刀匕或能进规况乎端闱之禁賔赞之长肃等威于表着传胪句于陛亷其关于国家之大体系于人主之心术观其人之贤否以为轻重非独汉谒者一职而已今使君以儒术集以武科选以德履荐以事业用天子留而近之所以自许者当如何哉上不欲敷文治则已欲敷文治则太公未遇时以何説进上不欲立武功则已欲立武功则夫子或用之日以何道行履其实不袭其名信其言不孚于行是则自古圣贤与孝宗皇帝所以责望之本意而非派别支分者之所能察也愚不敏求所闻如负暄者以告虽极浅陋亦野人之防也
　　井田分画序
　　建国之法取其方而易制故郑康成以井字为解而王荆公亦以国字为説惟取其方也是故每以方而周其外今且叠而言之王城方九里其外凡二节每节五十里自王城直度近郊凡五十里近郊凡百里自近郊直度逺郊五十里逺郊方二百里以行六乡之法其外凡四节每节百里自逺郊直度甸百里甸有三非四丘为甸与甸服之谓也以行五遂之法甸方四百里自甸直度稍地百里稍方六百里始杂以井田助法自稍直度县百里县有二非遂人五鄙为县之谓也县方八百里自县直度都百里都方千里亦谓之畺自是以上谓之王畿县之外直度百里凡三十有八同总谓之都亦谓之畺畺者所以为王畿千里之限也畺之内每以小都者四加至方百里为大都天子之三公与亲王子母弟各食其一焉亦在九十三国数中以百里四分之以一小都之税入于王而食其三大都之外有公邑用贡法贡法之外亦有口出泉所谓邦都之赋者此则直度五百里之内方千里之地也
　　登复州城序
　　复州城旧濶而难守非二万卒不可闭门今于北面筑腰城一带引东西二湖灌其后其南自有义河活水亦有地利因问丁夘春北骑入城事皆云林守方未出城以前韩佥相既去城中揺动刼火间作林守初六日出居水次江陵差张钤辖荣领兵五百守御城中居民以为可恃矣始随林守出者今皆复归张钤辖虽不权州其实领州事也既而魏参议良忠乃来权州林守送印与之张钤辖不乐退居东禅寺至十一日而北骑骤至始自西北角李子园入却旁分两翼三路并进居民夺南门渡浮桥其来拥并桥为之没北骑乗之死者不可胜计其一军趋东禅欲降张钤辖张赴水死乃降其卒每一名守以二女真既而杀之魏参议失其印与一亲随部辖并马而遁敌人乃登江汉楼招纳百姓其后知不能守复还应城掠其子女以行事定后得张钤辖之尸于水诏赠拱卫大夫果州团练使范守云魏参议尚欲奏功此何理也去年吴宣参赶过汉阳力言郡印失于魏参议今询之郡人则张钤辖实不曽领印而林守送印乃魏参议也
　　乐平传逺乗序
　　乐平县之利害固非一端其有嵗额不定而官受其害者曰县用州用苖则关于使府者也曰经总制移用钱则关于府判防者也曰木炭钱则闗于都大提防使衙者也其有积未去而民受其害者曰税苖则闗于催科差役之大要而官与民之所共困也爰自判府王大夫寅而县用之苖始有定数自今判府陈大夫杲而州用之苖始见虚额经总制移用之不必专人则今府判梁朝奉纶而上下相信木炭之不同于诸县则前都大徐寺丞煇与今都大梁判院季珌而前后相应凡官之所谓受害者庻防乎免矣至于民之受害而官不能去则又为令者之罪也某不肖幸得効奔走诸君子之下居官之责既以幸免而百姓借借皆谓税苖不正为令者无所逃其罪盖尝讲求利害剔抉蠧不量事力黾勉而行于县矣一岁之间相率而归并者亦数千户今去替不逺惧失诸君子之盛徳不得以惠于乆也輙复书其事而以区区所欲行者附见一二所以塞猾吏诛求之路而损豪家兼并之意其为意则甚勤而所以为计则踈矣作乐平传逺乗
　　舆地纲目初藁序
　　舆地之书作于车同轨之时则易作于国异政之时则难时同轨矣犹必君相注其意郡县宣其力咨访于下者无遗虑编摩于上者有实学然后可以稽古可以传逺兹事浩博非经生学士所能独办自汉班孟坚志地理之后后魏郦道元注水经以来世无俦匹尚称抵牾该洽事力仅能有此惟唐李吉甫志元和郡县身为宰相世号中叶其时尚可其位又称比量他书粗有本末百或一失未暇尽备也本朝全盛之时记寰宇于乐史志九域于王存一则自出己意不假朝命一则依仿旧图撮其大要或讨论之不精或纪载之不备观者歉然未为大典而欧阳忞辈乃欲以专门自许广记其事志则良苦事力犹有限也观书诵史如坐暗室东征西辕出门有碍儒者之耻也暮年脱迹吏事櫽括旧闻始类韵为舆地纲目以备检阅在目前称谓则主乎嘉定其陷没州县则号从中国详于三代秦汉以前次及于魏晋分离之后日附而月益期以自淑而已名数繁多位置未暇简册有所未备足迹有所未履字画岂无讹误笔力岂无差舛以至凡例之不立称谓之不同或详或畧明知而故犯之方将考诸书而证同异着拾遗以助阙失防寳庆访落録及耄谬京尘胶扰兹事已废及请老得闲窘于药鼎余息如髪不复可以考正矣笔力所及仅能出初检以示本意若乃国讳御名非不欲避虑以殷为商则盘庚失其都以朗为明则武陵失其郡古者临文不讳之义或出诸此异时吾家子弟知吾本志求其细目之畧而能増广之见天下一家请于博雅君子而是正之使后之立纲陈纪者有考焉似易为力或因其疏濶而遂讥之亦其所也
　　开禧德安守城录序
　　开禧兵衅既启敌悉力闯诸郡时主诺多以戎帅不然亦勇将兵屯至少处犹不下数千独安陆以内地故经理所不到乃受敌最惨守虽将家子懦不解事幸而得存则予同年兄王元父之力也当丁夘之春敌恋恋无去志得缒者来言城中疠疫大作老且病者醢猫以侑食予闻之泣下曰人之爱猫近于爱子杀猫而甘其味去相食无防矣既白之宣府又书其事以告朝路无安陆是无鄂渚自江以南将何所恃责同年在位者不防元父尽力之意朝廷虽知元父忠顾事力不暇及也以列郡无重兵身不当事任受围百有八日遮蔽天堑困强敌以俟水潦讫全其城其用力良苦哉围解二十年元父亦修文地下乆昔既不自状其劳则后于今日者益不足以考其概矣每切忧之今监仓君示守城録一编纎悉具备列御敌之法固足以示训若元父之所以用心与其所以和众上以安其亲而下以刑于妻子讲学之明而用志之坚有非文字之所尽者更在于守城録之外也尝论开禧用兵之时主事者窃取诸老先生复雠大义谓箪食迎师者可以立致谓六月北伐者可以图全然而体统不明规模不定吴曦赵淳皇甫斌之徒已受宻议重兵压敌境然后廹诸贤以称王人势不可辞亦不可止及乎敌已大举三边数千里皆已受敌宣司拥虚名于内无一兵可以増益至董世雄辈以朝命来援亦傲睨不防国事本末倒置之一至于此全安陆而不败必有人如元父而后可也监仓君善继其志善述其事有守城録如此可谓元父贤子矣予素善元父不但慈恩之契及守汉阳倚安陆以为固识其受敌事如録不缪忠肝义胆固已隠然于録矣以死自许卒得不死不幸而死元父无媿也顔平原张睢阳以守城著名一生一死至今道守城事者指二公为称首无所轻重以其事在守城虽生死犹末也儒者以忠信为甲胄礼义为干橹置生死于度外然后可以行志此又録外之意不可不考元父名允初永嘉人同年小録中字茂逺监仓君名致逺嘉定甲申孟夏既望东滙泽曹某序
　　送桂阳洪守序
　　德星聚翼轸映带夀沙掷石廪而接天柱湘中部使者粲粲如元道州列诸郡最课未有先于桂水者大丞相益公为连帅重然诺未尝自荐一郡乃独曰桂水吾所敬吾其为上言之当是时南北好通上遣着廷近臣修问金国故事金国君臣迎见首访绍兴间忠宣洪公遗迹下至当时使金国得还童悉欲知其后嗣安否着廷复命上咨嗟太息具问左右忠宣子七人自内相而下今谁用者桂水使君之望彻于垂拱之听乆矣初夀皇遴选二千石不间逺徼锡对殿廷问其所治虽五月报政期年有成不肯为其人数易防金陵别乗还朝当路剡上如雨擢长是郡垂裕后人上雅念忠宣公忠谠桂水又有能声顾二千石不乆任非夀皇所以加惠千里之意终更而图特未晚耳今其还也青氊可复有也上或问桂水利病将何以告欤地爱其寳白金不登民无农桑又变而为両税刀种火耕与槃民之族为伍束湿一急潢池易波赋敛所入要不当与江淛为殿最吏道贵寛简不贵苛细财用以制度不以浮侈推是心以往虽天下国家可均也岂独湘中一垒已哉使君之行邦人诵而歌舞之固已明效大騐又能以其説进之君其与炙背食芹者逺矣某不敏敢书以告
　　送权郎中守临江序
　　今天子即位改元绍熈之二载司门郎权公被命趋眂清江守印从夀皇圣帝之选也仰惟夀皇圣帝履九五之位二十有八年朝廷无事四方宁谧士浑厚而成风民冨饶而知义负者歌行者乐熈熈侃侃相期于咸平庆厯元祐之治推所从来是孰使之然哉闻诸先生长者之谈上以至仁覆天下不忍一夫不得其所每择牧守必锡对便殿论千里之政治反覆曲折必采其裕民事以告于上或可施行亟俞其请间又遣部使者从而咨访之诏両省侍从台諌从而选举之小则因任进职大则予环骤用故其牧守多贤体上所以爱养天下之意薫陶渐化使之二十八年不知兵而未已也脱屣万乗将内禅于嗣圣犹谆谆乎以牧守为急于是司门公懐绂之命适此时而选其所以简知必有异乎防常者中原故家不振于东南也乆矣士大夫狃于簮缨漫不知讲学为何事幸而假途笔研足以均国家爵禄则如鱼筌兔蹄忘弃之不暇司门公既登仕版益潜心典籍度岭落南愿为葵轩先生机幕涵养自得虽未即尽所用于世然至于孝以悦其亲整以治其家友爱以善其族党乆要以得其乡里非泛然乎以先圣为蘧庐者昔端明公崛起诸生慨然以国事为己任衡石轻重毁其家以安社稷不在其身则必有三槐王氏之报清江戍既至司门公方就道井井纲纪已足以耸其吏人之听矣更数月奏上五事天子可其请有司得行其防部使者称其能両省侍从台諌称其贤斯亦大用之梯航也客或过湘中道问清江新政推其余以告之见葵轩之门生弟子傥可以告秋七月庚午东滙泽曹某序
　　栖贤进士题名序
　　进士赐第而归题姓名于贡院可以已矣又题于栖贤僧舍惟南康为然则前守黄秘书粹仲倡其端今守张着廷子宓成其美思昔唐鴈塔题名之意有此旧事然锡燕江上题名塔下唐进士侈大君赐而已立身行己之本未见端绪今乃拜圣贤于白鹿齿长防于行辈然后槛山以为髙掬泉以为洁虽纷华盛丽万不侔于曲江而雅趣素志似若无歉焉者既特书而又书之不为赘也曩者止于锓木今乃勒石曩者三嵗当一易今欲序其首而列书其后使异时之再至者易集而百世之不坠者可考事至乆而后精谋以众而加详非踈于昔而当于今也始予序贡院题名固已抒其心曲凡累圣设科之本意与父兄爱子弟之盛心班班可见矣今又以桑柘遗老辞不获命而书其概非曰能之或以为阙焉则近有贡院之辞在嘉定癸未十月朔郡人曹某序
　　曽侍郎武城集序
　　士患志不立不患不逢时唐刘蕡对防太和中言言药石自人主以下皆知其忠廹于势不用而止于蕡无歉也汉贾谊为庸人所害壮年短折虽不至公卿犹能使人主躬行以移风俗史称其未为不遇有所感而然欤曽鸿父侍郎发迹草茅中逾冠而对防天庭慨然立论谓人主以其身为羣臣士民之倡当以帝王之道为必可行以圣人之道为必可信以后世浅闻曲学之説为必不可法以美教化移风俗为己任而不徒从事于撑拄支吾之术以刬除宿兴起人心为急务而不敢少堕于因循苟且之意其论壮矣至于区处条目剖决是非审当今治势而不为慕古之夸心示好谏本意而不为求贤之虚名明责任之方则宰相不亲细务台諌不按小吏行均节之法则人主之心必本于寡欲宫掖之费必关乎外庭吏员冗则当别能否民力穷则先裕州县明公道以破依违両可之论寛文法以作趋事赴公之心莫不深察乎人情熟识乎世变施之于今无不冝騐之于古无不合用斯人而行斯政乌有不致治者哉选擢亚魁谓其用可必也当权臣执国柄适与其岁月相为终始由册府而进则异议足以揺其迹乗边障而去则立法足以柅其行及夫弩末刀尘去鉴明摄代言之笔进持槖之班演纶而忠贤神伏批敕而奸谀胆防献可替否方勃勃乎其中明珠未剖梁木先壊矣视刘蕡则其説已合较贾谊则其身已显而见用稍稍可以行其志者摄事凤池才五阅月耳真权起部旬有七日耳疾病交于其中而执笔之日有限抱负竒伟志不得逞夫天未欲行其言也何其夺之暴也没防二十年有子继其志裒所为文自廷对防而下凡输忠于上者有奏议有表状交游于士大夫吟咏其情性有书启序记有古律诗而諡议讲议外制防问之属皆与焉合二十四巻为武城集若搜访而未备者犹不翅也凡所为文诚足以观其学而知其所行信其初而可以必其所就独惜其对防之言磊磊落落可以谋王体防国论而不得尽见于施为措置之间故于汉唐二子之事而有感焉鸿父曽姓讳渐建昌南城人寳庆乙酉阳月朔日东滙泽曹某序
　　萧公直谅集序
　　祭酒萧公乾道间论宰臣甚力而宰臣反欲荐公或以为两贤非也公对仗再疏已得防纳副本宰臣出闗待罪已经夕不再召既事关两宫势不容并立虽除职公节犹御笔亲改训词有正人去国岂朕所欲之语宰臣强顔窃位观上风防谬称公以自固岂复有荐贤雅意其后召公赐对深嘉屡叹所谓思卿直谅与直谅不衰者至再不已可以观当时君臣之际矣公之文集三十巻而论疏居其三诗文散逸之余防萃未定顾立朝大节不可以不早传况其没也已四十余载矣其亷静易直见于晦翁朱公之记其忠朴直上见于丽泽吕公之诗而朴茂不妄语则又南轩张公所以告雷卿朝宗者如此皆足以名其集独直谅二字则阜陵所以面赐之者不可隠也敢掇取二字以名其集俾后之事君者有所勉焉其他姓氏之源流出处之颠末则平园周公所以志其墓者在嘉定己夘二月朔旦壻东滙泽曹某序
　　黄西坡文集序
　　西坡先生立朝不至郎曹外庸不过持节容台议礼则有力褫气蠲租浙右则朝论变色罢归里第而倡为党论者于此时立焉其人物闗世道消长当如何哉晚年卜居庐山下日对五老九叠用不汲汲不用不戚戚后学晚进皆得而师承之有疑义则拜书考亭以取决焉人徒见霜降水落之诗如此不知其少且壮也选于乡而升于学出必与胜己者语入必与苦口处切磋于经籍章句之精防而泛滥于庄骚太史子云相如之蕴奥发而为文各究其体见于行事各得其当由博而入于约有万而归于一然后取证于儒宗真积于日用故其讲明也易而持守也固非泛然传口耳窃近似之比也士大夫起书生当职任有一节可称如西坡之蠲租议礼亦每每间见而时论之消长不与焉若至于晚节末路醖借于师友之间而终始乎义理之正则斯世之生斯人也不数数矣读其文而知其学于世道有感焉列在诸甥不敢以私言也本本原原则勉斋黄直卿已叙其事矣复赘辞以附其后嘉定庚辰十月旦日曹某谨书于湖庄所性堂


　　钦定四库全书
　　昌谷集巻十五　　　　　宋　曹彦约　撰记
　　普州四贤堂记
　　劒南之东有州名普冠带之盛与西眉并称名藩大府或不敢望然一郡才三邑地方广才三百里其博物洽闻絺章绘句独崭然露头角士类之所歆艶文之以礼乐其来未巳郡有学校由祖宗盛时以迄于今其废其葺不可尽考若其大成殿之东从祀堂之对楹辟而三室阖而一绘像而名之谓之四贤堂则自今嘉定乙亥贡士黄盈进之请寓公冯倓之助使君虞方简之力也昔濂溪周先生阐性命之理闿端后学而明道伊川二程先生与横渠张先生祖述其道发明其説使孔孟未言之教显然于天下曽子子思亲传之懿隠然于人心则相与尸而祝之社而稷之虽载祀千万斯世者罔敢失坠可以无愧有堂而设诸学宫使夫郡之为士者望焉而起敬慕焉而取则有益焉而知乐不及焉而知惧岂不足以移风易俗还文物于三代之际然质诸他郡昔固有以义起者矣夫以四先生者或足迹之所尝至或宗族之所尝居声教之相关则心志之所趋者有渐师友之相传则口耳之所闻者有据是岂嵗时祭祀之足以言其礼而庙貌尊严之足以象其徳哉普之为郡地介巴蜀闻濂溪之风不若江湖旧治之为审诵程张之学不若关洛前辈之为详顾乃正其位于学宫列其名于祀典本本原原其于尊徳乐道之意可谓勇矣抑尝思四贤之所以皇皇汲汲与后世之学者所以尊之重之而不敢怠亦何意乎天生烝民授五常之性以立于天下非以其力大之足以夺爪刚之足以决也无父子之亲则不足以聚族而居无君臣之义则不足以同文而治隠于道心者为甚微而攻于人心者为可畏为是之故而思所以一天下不可无学则夫学者事业非以其涉猎经传知人之所不知以为富也又非以其绮丽言语能人之所不能以为华也有善而不知所择不可以言致知择善而不知所执不可以言力行及其积之以诚持之以敬然后知致知之所以为力行力行之所以为致知以言修身则徳盛而仁熟以言及物则海涵而春育兹非四贤垂世立教之本意而后世君子所以表章四贤之盛心哉继自今步趋于堂庑凛然四贤之论説参于前偃息于屋漏犂然四贤之践履关于中从容于学校科举之间而安行于富贵贫贱患难之际诚实于事亲从兄之始而善推其所为于四方万里之外兹堂之作其有功于名教多矣如其义利之不辨而决择于得失之境操舍之不察而颠冥于利害之涂诵其言而不惟其义信其迹而不求其心终日抠衣乎四贤之侧而常若与四贤隔乎宇宙此则乡党自好者不为于四贤乎何有余不敏敢以诚告嘉定丁丑二月朔日记
　　江西安抚司机宜防壁记
　　帅臣列属有三而主管机宜文字者乃独知印上而议幕固已多厯麾节或入朝有显效主人所尊敬不敢责以细务其下则干办公事同一资格而机宜文字犹为之长有建议必质正焉中一幕而立顾不甚重予嘉泰壬戌以至甲子尝以奉议郎居其职去十有三年为今嘉定丁丑冒领帅事则今潘君桧实为之雅好捷出按籍且访诸人得前二十政断自淳熈以下囿石于壁而欲记之必有説也将以收拾姓氏举扬坠典使后之居官者有所考耶亦将记録本末旌别能否使后之职事者有所劝而或有所惧耶如其收拾姓氏举扬坠典居官者有考而已姑置勿论若欲记録本末旌别能否可以劝而可以惧亦岂遂无説以处此哉唐藩镇固是弊法而其识拔名士尚髣髴三代举选本意固有士行修于家而辟命达于朝出而賛戎幕者多竒才入而居王官者多宿望近世以铨法取士稍失旧典犹必以邑最为正格以画降为异数谋有机密事有便宜非如诸使之属窘于一职而已叛而不讨无以示朝廷之威服而不柔无以示朝廷之仁献曲突于焦头之先折遐冲于樽爼之际惟有徳者可以立言惟有学者可以应变惟忠诚恻怛无私意介乎其间者可以賛其长而友其寮此则温石诸君子所以揭日月于唐不与余子碌碌者伍囿石于壁姓氏云乎哉
　　南康进士题名记
　　进士之有题名古也吾邦壤地褊小前乎三十载由进士解褐为有限致揭而立石者亦阙焉始书于学官之屋壁再书于释氏之浮圗事力简陋其势然也惟立教之意隆而羣试于有司者日盛表而出之必将有异于前日者纵防于塲屋勇鋭之地而发越其山川英灵之气俾相与目视其姓名心惟其本末出必以及物为先务入必以律巳为切体知追配于古道者为可敬而一意于温饱者为可羞此则国家累圣设科之本意而乡之父兄所望于子弟之盛心也先是邦人举进士未尝以右科得隽今黄侯来刺是邦而两科赐第者乃有六人其文武抡魁固足以鼓动后辈闿端异日而又广贡院百余楹于辟府之始徙题名二百年刻书其间所以备培植劝诱之美政岂直夸耀于士子惊骇于闾里而巳哉既命某直记其事不敢不告侯名桂字粹仲三山人嘉定庚辰十月既望郡人曹某记
　　白鹿书院重建书阁记
　　白鹿洞之复有书院前使君朱文公所建也书院之有御书石经孝宗皇帝之赐文公之请也藏书而有阁焉又文公之所度地前学官李君琪之所剏前使君宗学桂博士欲改而大之今使君太府王寺丞増益其费命学官丁君燧董成之几五十年而后文公之志始遂亦难矣哉仰惟髙宗皇帝立极东南当氊罽跳梁之后圣学湮微不断如发亲御宸画勒圣经于乐石摹而揭之使嗣圣得以诏士子则阁名云章岂不足以増重书院思昔圣人治天下立司徒之职以典教为本家必有塾党必有庠术必有序国必有学洒扫应对进退有其节礼乐射御书数有其文本之以孝弟忠信行之于州闾乡党然后考之以徳艺升之俊秀无非使之明其善以复其性夫是以上作而下应教化行而习俗成后世以法度整齐天下古道日薄时乎用儒或以为观美间有称其道徳之开延喜其六经之表章其于名教茫未有补惟我本朝尊儒重道累圣相承前后一律故白鹿赐经始于熈寜而修缮之勅发于章圣髙宗皇帝闵圣经之道将废万几余暇不以声音采色为乐而以笔札为工不以藻词丽语洒翰而以圣经示训则夫奉云章于杰阁瞻望而尊敬之视汉熹平蜀广政所刻相去逺矣圣经标凖万世凡圜其冠方其履者皆知其不可一日废于天下也然而口诵其言者常多而心惟其义者常寡议论横出者常胜而真实践履者常不逮岂载之简册者犹有遗憾哉知之者有所未致而行之者有所不力也天理具在孰不有所知学焉而不博问焉而不审思不慎而辨不明非致知也日用酬应孰不有所行执之不固积之不乆得一善不拳拳服膺而勿失非力行也推本圣人垂法天下与本朝先哲所以讲明义理垂裕于学者纎悉详尽以此奉亲以此事君以此行巳以此及物不但云章所刻而巳由是而推之凡经籍所载见诸简册先儒之所归重者虽手之所抄家之所藏市人之所摹勒莫不求之以诚守之以敬惴惴栗栗如薄氷深渊之在前而惟恐失步皇皇汲汲如驹隙桑荫之易徙而惟恐失时下至于诸子百家之説编年传纪之载与夫微言谠论有益于身心有利于世道者积累而通彻之饥餐渴饮不废朝夕此则累圣所以惠天下之防朱文公所以淑后学之心前后主议典教是邦者于此特注意焉其不为应故事明矣旧阁尚卑隘总髙深之数为丈者率不满二其广特加一焉今所増或以丈计或以尺数蔑有不满之虑书院伟矣阁崇且广矣所望于称是阁者日防其间云章参其前出乎其外云章着于心如是则居族称孝居乡称弟仕于州县利泽及于民立乎朝著名声昭于时皆自致知力行始则又诚敬之所端本不可诬也王使君栻字式之故相之贤子作郡有惠政尤于两学加意若殿若庑靡废不举大启是阁特其显著者召节巳至尚肯以斯文为重讫此役而后行贻书来告以记为托且言涖其事者星子县主簿王橚堂长魏汝谐学録直学陈畊缪惟一也彦约幸生是邦昔尝肄业书院义不可辞輙诵所闻如此寳庆丁亥正月郡人曹彦约记
　　致仕通政檀公圹中记
　　公讳涣字元吉姓檀氏曽大父讳宗益故比部郎中赠正奉大夫妣方氏赠硕人大父讳伸故武学博士赠朝议大夫妣周氏赠恭人考讳师醇故朝请大夫湖北安抚司参议官妣髙氏曹氏皆封恭人公自幼习读即表表出余子上为文字操笔立成不得隽于埸屋乃受廷赏调南康军建昌县尉澧州司法参军归州兴山县令黄州黄陂县令临江军新涂县丞惟兴山以内艰不赴其余所至輙有声律己以亷待下以寛知民疾苦一毫不扰而所向輙办上官贤重之民感其徳无汲汲腾踏意暮年犹才选干办湖南安抚司公事平剧贼李元砺等奏功幕府进秩命下而公挂冠之请巳上矣始以陞朝官致其事次以五品服其身年弥髙而徳弥劭议论风生运笔如驶听聪视眀少壮不防及夫妇齐年世所歆艳得末疾一年犹日坐堂上接世务对賔客皆如平日至于易箦辞色不乱生于绍兴乙夘之七月终于嘉定壬午之三月享年八十有八娶许氏濠州通判讳焘之女生二男子长曰梓次曰松松先公五年卒六女皆已适人其婿曰黄渭刘遵李景亮刘令徳李天麟杨垍四入宦途二为名家名士有再捧贤书者二孙男一曰燮一未名一女亦许嫁矣家世池州建徳县望族以外氏南康也幼从官扵是郡已慕庐山之胜及得尉外邑建昌甫满即卜筑城下今又卜兆山南实为清泉乡鳯凰之冈亦以治命梓将以是年十一月丙午克防大事日月不留状其行而铭墓以告扵立言君子将有不及姑命叙其大畧而记诸圹示不朽也
　　长女如范记
　　曹氏如范者昌谷居士某字简父之长女名柔则无封邑以字志也世为南康军都昌县清化乡龟山人今徙居城下年余十嵗即頴悟孝友若有隂相之者十八嵗为同县人牛斗极妻居士持湖北庾节摄守鄂州及将漕湖南改帅长沙皆以之随行及归牛氏则所以事舅姑和叔妺者犹前日孝友得舅姑欢心抚如巳女叔妺之所倚信不翅已兄弟处良人以敬抚婢妾以恩治饮食奉賔客以勤又防躬履俭啬力任家务举无违礼如老成人中外斩斩无不称善居士自劔外乞归移守寜国待次乡郡实归寜城下仅二十日忽得吐下疾逾一日遂不起虽痛楚委顿时言语犹不乱享年二十有七实嘉定十年七月十四日也呜呼痛哉所生母王氏以其解事有情义嫡母宜人黄氏所深爱病时不顷刻舍二母病革时黄氏犹抱持之生两男皆不育有女闻娘方七嵗卜以其年八月十五日归于义风乡彭婆桥之南原以便祭祀斗极已命扵朝为初品官其父与兄皆为朝列门地方显而妇贤不夀命也夫前十日居士记
　　次女如璧记
　　曹氏如璧者其字也名柔美为昌谷居士曹某简父次女生绍熙辛亥八月二十日死嘉定庚辰五月二十四日才三十嵗耳可哀也哉居士南康军人本居外县都昌之龟山今徙居城下昌谷巷再娶今宜人黄氏为潮州通判讳瓌女当通判公知江州徳安县时居士未赴桂阳军録事参军如璧生扵外祖官舍年十有七居士假守汉阳以妻同郡进士陈畤自是得湖北庾莭领湖南漕计至守长沙又将漕劔外移守豫章所不与俱者独劔外耳以其孝友出诚实故中外无间言以其聪敏识大体故酬应无滞事在夫家则事姑如母敬夫如賔和上下如兄弟姊妹两家隔一巷而居其亲爱雍睦如同室也前死六日犹归寜如常时至眀日以疾告后五日以不起疾告居士与黄宜人皆不堪其苦以其盛壮之甚而亡之暴也居士之考讳兴宗终佐从政郎赠朝议大夫妣黄氏赠恭人陈氏儒宦三世而畤之考讳秠屡试礼部而乐于隠徳自为文以志其死又亲书以表其墓世未有比所娶郭氏有贤行尤抚如璧如已女如璧生数男子皆不育止有八嵗女名师妺有慧性足以祭其母将以是年九月丙午如璧于星子县丹桂乡浯陂之原而居士为之记





　　钦定四库全书
　　昌谷集巻十六　　　　　宋　曹彦约　撰榜文
　　利州客位榜
　　某持节领州不敢惮见賔客但筋力有限职事少闲不欲以有限之时讲无益之礼凡賔客之有参辞者毎日蚤见一次其有职事者又食后见之虽非职事而有私计不得以自逹或寄居官之有已事如封赠奏荐循转官资放行请给批书印纸之属及士人整防科举学籍之类无不见其持佳作以见教广闻见以相助非有利扵其间者尤所欲闻其余见任官无职事当议者毎月初亦立定日分请聚揖一次过此则不能迎肃恐典谒者不察此意却欲分外阻隔賔客特此奉闻切望洞察
　　豫章苗仓受纳榜
　　当职到任之初适当苗仓受纳之际访闻本府所收苖米扵常年所收加耗之外近嵗以来増收斛面米多至三升又其所纳米等色分作上中下九等之外更有加防添耗之弊民以为苦今照得所在郡县受纳苗米加耗数目已失祖宗之旧向以承平日久支用繁多添差养老之费上供送使之额比之全盛之时大段不同近嵗本府又有廵城坐甲支费等用不一而足为数至广若欲尽减加耗固所不暇但近嵗久例之外将斛面纽作实数更増三升即是无名暴赋立为常规所合裁减其所纳米等色自上上以至下下既有九等则其余九等之外岂应更有可纳之米必是仓中合干人迎逢州府之意妄以糠粃湿恶为名加防添耗将来盘量日暗有剰数委实不便今将十年内盘量数参考见得本府嘉定六年权府赵吏部任内盘量之时米数最少即是未増三升之时其加耗数目即合以此为凖今本府于此数外再有优恤又于分定九等之外不许以糠粃湿恶为名更与加防添耗将来盘量日本府更不额外收数如本仓専斗合干人故意邀阻乞覔钱物或妄称盘量出剰輙于久例加耗之外仍旧增收三升或于九等之出毎防更加一升决定重作施行许被害人戸赴府陈诉的不虚示
　　四川类省监试入院晓谕榜
　　当职江左书生将漕劔外误防朝廷差择使防全蜀举子省试庚牌制严不敢控免朝思夕虑惟惧不足以称塞美意窃见朝廷施行今嵗省试加重常时凡主文考试官六员皆自圣防遴选而制阃大司奉行近制凡检防试巻官十二员又以东南西蜀名士参于其间则夫前日士论之所疑与夫朝论之所虑决无请托苟贱之事矣至于文字间苟有所懐不先期言之恐情实之不孚而才学之士或有遗恨也从来四川省试有监试考试检防试巻官必参以东南之士者取其乡贯之在逺而亲戚故旧之不多也然两处文体却间有不同处盖东南作义必须破题精确冒头详整作赋则四柱平穏小赋格句妥贴然惟能者而后终篇相称至于蜀士之文则以文势议论为胜却间有破题不精确冐头不详整作赋则四柱不平穏小赋格句不妥贴之患若槩以东南律之不特枘凿不相入亦将有舍其所长迁就体格思欲投主司所好而仓猝掘井反有失其故步者士子三年科举利害甚重岂不可念今已与主文考官检防官商议毎一副三塲巻子必须散在诸位凡经六手考校以学问识见才气为主若得头塲首尾相应筞论又更相副如此巻子是谓全备置之前列固是主司之幸万一破题冒头与四柱小赋苟不至大段踈脱而其终篇实有议论或头塲偶尔平贴而其筞论实有胸臆非泛然碌碌之文亦须行间安顿无縁便入不考之数庶几各尽心力为国得人不至举子有遗才之叹窃虑举子在外未知试院意向但见试官乡俗不一便恐好恶不投旋行改变文格却至不便湏至晓谕者
　　湖南军前晓谕峒贼榜
　　契勘郴州桂阳郴县衡州茶陵县诸峒作过为日已久当职五月内亲至山前布置军马尚欲奉行朝廷寛大之意未便进兵诛讨经今三月坐费粮运虽据本司签防行司及诸处军前取到诸峒头目人供到不敢作过事状今经多日未见躬亲前来签防及军前出首事有未便契勘三县诸峒系是朝廷省地百姓与其他覊縻峒猺不相同若当来失误作过或因报复仇怨或因捍守山寨或因亲戚为盗不能自别或因羣盗竝起聚众为备既欲改过自新即仍旧是郴州衡州百姓出入州县往来邻里方是真心向化别无奸伪在朝廷必不肻杀降以失威令在本路必不敢杀降以欺百姓若乃深据险要聚众弄兵外为招安之说以欵大军内为固守之计以伺间隙甚至文移之间俨若敌国邀求官爵张大声势致使官军淹延嵗月未能撤戍取诸路财计以为一路之用取诸郡夫力以为三县之役则所以待良民者何虐而所以待盗贼者何恕耶当职身任连帅义难避事志在体国不敢邀功本欲告戒诸将并力进讨尚恐玩习之久未能尽悉此意亦恐所差招谕士卒未能公平诚实増添语言减落事节致使诸峒疑惑无以自决今委请本司赵抚干前去山前置立安抚司签防及委亲兵许统领前去招谕眀立期限各立赏格若限内前来谢罪不将带人兵随行即仍旧是本路百姓官司释其罪愆寛其租税其间有合受官职合支赏犒一听官司自作施行则是作过之人尚得全其首领岂不侥幸若限满不来则本司别无商议即便诸路进讨戮及妻孥除头目人一家之外其余胁从之众竝不妄杀一名应官军义丁或诸峒头目人有能用命効力虽是贼人亲属竝一例推赏当职亲至山前自定赏罚湏至晓谕者
　　详查数内茶陵县水口峒李如松一名止是李新亲属耳知本非首乱却乃自为贼首不肻亲到军前今的限于八月三十日以前前来龙虎平郭统制或僊子平张统领军前谢罪听本司指挥倘再迟延至八月三十日不到许诸色人斩到首级支赏钱三千六百贯给付李新李如松两戸财产若能生擒到官者准仍书填承信郎真命官告更支上件赏钱给付两户财产的不虚示
　　右榜晓示各仰知悉
　　利州路入境晓谕榜
　　当职生长东南得节蜀部职在风俗尚未谙知必须广行咨度乃无抵牾凡官属之贤而可敬能而可任贪暴之可汰掊克之可戢一道士民当思所以见告无有隠情若士风之有当厚民瘼之有未除经赋之有渗漏漕挽之有科扰一道官属亦思所以见教其有易行者得速行之有难处者当共议之庶几少尽厥职无负朝廷遣逺使之意尚欲一道官属士民皆畧知当职本心然后情意相孚不劳劝沮凡职业欲其奉公不在观望议论欲其诚实不在虚浮书尺欲其简要不在防佞礼文欲其平直不在过当所过州县自有随行公用不许以应办为名骚扰百姓所用随行人不得以干事为名輙入官府毋任意取索簿厯以长吏奸毋虚张按察风采以长健讼期于务实而已故兹榜示想宜知悉
　　汉阳安民榜
　　照对本军境内尽为水乡僻在一隅不通马骑西有徳安府坚城之固北有三闗兵马之阻入到郡境又有重叠河渡可以限隔本军见差拨民兵赴军教阅唤集有产业船戸防把江岸及差官于南河阳台涢口等处守把来路又差人逐日前去徳安府一带摆探委质可以保守访闻近日以来多有不畏公法之人撰造事端惊动百姓致使官民之家亦有般运老小渡过江岸及雇买舟船装载行李不惟扇惑逺近有伤事体亦恐道路之间何所不有流离失业后悔无及今检到故事三件合行晓谕
　　魏志管宁至辽东时避难多居郡南宁独居北示无迁徙意后有来从之者魏太祖辟为司空
　　南史萧允传时冦贼纵横百姓波骇允独不行人问其故允曰性命自有常分岂可逃而免乎乃闭门静处卒免于患
　　济阳蔡氏当景和之难士庶危惧咸欲逺徙或劝其行答曰汝欲在外求全我欲居内免祸其后在外者百不一存蔡氏独免
　　右本军除已差人询访撰造事端惊动百姓之人别行惩治外今出榜城里外厢张挂晓示军民士庶各仰知悉
　　议
　　屯田议
　　士大夫喜速成之功欲一嵗而屯田百顷未十嵗而得谷数万斛募民而民不便于官役兵而兵不习于农连营接屋不足以安牛具三家共牛不足以专畜养立团结指挥等军额以骇观听假内政府兵等古法以启物论上之人立为成説而使州县吏勉强行之此所以计之而不能无费驱之而不能无扰也古人此事往往出于上命者未必成功而便宜从事不从中御者率多竒效非人臣职分要在扵专命顾其间委蛇曲折有不可以案牍传者今欲为简易之法以渐行之得其人而任以条目然后集事度淮南诸州军有荒田处如庐州之盐陂和州之元浦湘城无为军之柘臯而其郡有建康都统司或马司戍兵在焉者取本军目前与日后有老死开落之数且勿招补闗屯田司募军中子弟或土著百姓与流离无归之人从便应选年四十以下试手眼走跳量以等仗五尺五寸不问事艺五尺四寸施放本等弓弩五尺三寸施放一石二斗弓四石弩州守倅县令尉亲试之截拨开落钱米以为衣粮相隰原五畞以为之宅盖草屋二间以安其居合同试五人以助其力筑陂塘圩崖以定其业给锄镢板筑以寛其费既成而后受田有田而后课耕田有三等分为十分上田二分中田三分下田五分有父母妻子可以助耕者给田五十畞牛一头独力者给田二十五畞两家共牛一头娶妻而愿増者如有妻子之数凡买牛之费皆书借贷毎嵗春首借种立夏借粮毎畞种谷二斗粮米一斗秋敛而责其偿余皆不问欲粜者官籴其半眀年毎畞有租课上田四斗中田三斗下田二斗又眀年逓増一斗而止水旱蠲其租课之数伤及五分以上者蠲其种七分以上者蠲其粮分盖屋买牛与锄镢板筑之费以为十分嵗偿其一过二嵗増而为二满十分而止水旱阁而不蠲凡奠居五家为比合二百五十畞其宅二十五畞十家为保合五百畞其宅五十畞比有师保有长五保为队队五十人队有长五队为都都二百五十人都有长五都为屯屯千二百五十人屯有长诸屯以令尉兼之守倅总其要耕一嵗而教阵法二年而筑堡寨三嵗而其手不愿者从其便乃别召募以因其业年满六十许试其子弟与其亲戚以为之代取其保任不取其服属有争则以服属为之序不幸而死其妻欲改嫁者且募且试之不保任不欲嫁亦从其便亦别召募以因其业牛老或死力不能自办又贷其值之半分三嵗而责其偿凡租课之谷百斛为率三十斛以备新募人种粮三十斛以备新募人借贷可以招二人三十斛以代衣粮之漕运可以赡一人四斛以奉保长二斛以奉队长一斛以奉都长一斛以奉屯长一斛以奉州县长贰余一斛足以置金鼓旂帜大约一戸而种谷十石粮十石室庐牛具之值五十缗而一夫定矣借州县桩管交割钱万缗常平米二千石籴谷四千石而二百夫定矣一年不水旱则种粮皆入六年不水旱则借贷皆复六年之后于官者皆偿而所招之人已过倍矣一年而可以成队十年而可以成屯不成队不成屯官不必强吏不必罚请依粮而治私事谁以为不可使百姓之贫者皆欲披坚行伍之贫者皆欲耕凿邻邑之所风靡邻郡之所响应则江上之军日削而邉上之兵日盛也无招军出戍之名以惊外敌正恐执事者之患在于无田而不在于不济也必行内政非管仲不可必行府兵非蘓绰不可如此则因民之利恵而不费择可劳而劳之劳而不怨虽无古人之才无所不可其事则畧而其义则详行之以乆习之以渐无内政府兵之名而有内政府兵之实节目可以小变而本体不外是矣作屯田议
　　说
　　池塘生春草说
　　牂羊坟首三星在霤言不可久古人用意深逺言语简淡必日鍜月錬然后洞晓其意及思而得之愈觉有味非若后人一句道尽也晋宋间诗人尚有古意谢灵运池塘生春草之句说诗者多不见其妙此殆未尝作诗之苦耳盖是时春律将尽夏景已来草犹旧态禽已新声所以先得变夏禽一句语意未见则向上一句尤更难着及乎恵连入梦诗意感懐因植物之未变知动物之先时意到语到安得不谓之妙诸家诗话所载未参此理数百年间惟杜子美得之故云蚁浮犹腊味鸥泛已春声句中着犹字已字便见本意然比之灵运句法已觉道尽况下于子美者乎新春盛寒中闻禽声有春意因记此説
　　杜少陵闷诗说
　　黄太史云杜少陵闷诗卷帘惟白水隠几亦青山使余得此当如王逸少语正须卒以乐死宁更闷耶余谓少陵少壮时浮云连海岱平野入青徐则踌躇临眺碧山晴又湿白水雨偏多则歌醉懽娱大厯间往来东屯白帝贫病甚矣所谓为客无时了悲秋向夕终瘴疠浮三蜀风云暗百蛮见青山白水安得而不闷也读太史立朝时纪咏景物与黔戎间诗意不同亦各状其时耳东坡早年经过欢喜铺至老不忘迁谪中遇皇恐滩其辞可见孟子言鼔乐田猎或欣然有喜或疾首蹙頞正是如此


　　钦定四库全书
　　昌谷集巻十七　　　　　宋　曹彦约　撰防
　　防陈宜州诗后
　　丙辰八月一日宜州按韦文仲等六十四人之狱经畧张玠希望赏典诬以冦邉必欲杀之余奉法从事知其非辜必欲活之忿争未定赋此以自壮今録于此世事须权重与轻莫临利害胆先惊但知折狱他遑恤便到糜躯也合争富贵信从生处有是非秪要后来眀若教无罪俱防戮我亦何顔过此生圣贤立万世名教为斯民张官置吏以仁为职惟恐不至思虑一有不及弥缝一有不宻差以毫厘内省犹媿上帝临女更贰尔心将灵于万物亦何望哉昔我先君治狱鄂渚尝正色与上官论是非以去就为决卒得其直后有知之者谓不可使不传以此而志于墓以此而记于防勒辞班班有石可攷施及不肖在州县间乆造次乎颠沛乎兹事罔敢失坠思昔圣贤立教本意必有合志同方营道同术相契于不言之表今陈君森脱迹虞庠问程膴仕服膺其先人之徳之训亹亹不忘此其仁民之意有不可及者异时积诚以事君居敬以临民正辞而后治财禁暴而后戢兵凡可以寓吾仁者无所不尽其力则于眀慎用刑沛乎其有余矣非泛泛焉侈世家耀笔墨乐夫人之夸美而巳也因尝敬读其先人之诗而有感焉嘉定壬午重九日昌谷曹某书于湖庄所性堂
　　防所藏赵忠定诗
　　赵忠定对岷峨而问衡岳安子顺生劒外而爱匡庐相国与道人出处不同要皆髙逺之志不拘一曲
　　防山谷所与黄令帖后
　　以骈俪声律吟咏情性本朝如涪翁能几见耳虽不连珠犹其为连珠也同时岂无作者不多许可独拳拳于黄眀府之连珠深相归敬只此数帖自足以耸动后世而顾使不能文如某者从旁着语果足以増价乎哉寳庆改元之眀年长至节假日东滙泽曹某书于吴山寓舍
　　防晏元献公与吕申公帖
　　兵不可穷亦不可去时措之宜以仁厚为本以预备为常不得已而权以息民亦犹以不失人心国体为重惟深于治道者乃能知之临淄晏氏世有谠言百虑一致惟康定御戎不忍穷兵绍兴议和不肯去兵近日闻开邉失计又不欲鱼肉首议以辱国不欲滥致归附以长防前后几二百年非履跗蹑足而一合国是此其源流深逺学问髙明传授于言语之外有难为浅见寡闻道者读晏元献公所与吕申公议兵帖又因诸公叙绍兴尚书所奏有和好用兵不可偏废之论与嘉定新进士扣阍大议必以人心国体为本使人三致意焉九顿首起敬嘉定辛巳孟冬甲子东滙泽曹某敬书
　　防晏元献公手帖
　　本朝庆厯之盛追踪泰和于时当轴处中辅賛弥缝者其人何如也元献晏公谋猷在国史固可想见今观其手帖事前軰以敬训子弟以严至于读书习礼爱亲敬兄立万世不刋家法自修身齐家以至平治厥有本末宜乎发而为政肫肫忠厚成庆厯风俗立本朝夀脉此意未已尚虑班行中公事细碎汲汲乎以逺轻薄为戒君子扵此可以论世矣嘉定辛巳九月望日东滙泽曹某敬书
　　防陈少师宗名均赡帖
　　内翰尚书少师陈公捐俸余以均赡宗族亲党魏华父侍郎举文正范公事以眀之既精切矣请得而推广之学者以乾坤为父母民为同胞而物为同与也自爱亲从兄逹之天下亲亲以至扵仁民仁民以至于爱物即近以及逺举斯以加彼一念之发无所不用其爱治国平天下之要莫切扵此人徒见陈公此帖拳拳于宗族亲党而未知其广大悉备所以致君所以泽民所以传子孙而诏后世岂特宗族亲党独被其赐哉曹某谨识
　　书先君帖后
　　绍兴巳夘某年甫三嵗先君主崇阳簿与贤士逰处后五十年当嘉定戊辰某被命摄守鄂州故人陈彦功宰斯邑为访旧迹得所与徐士贤一帖乃先君手书又有言行推磨三铭先兄奉命书也先君在邑垂满入州为理掾此铭当其时不卜其年帖言掷还六防则嵗在辛巳尝以恢复説受知当路矣彦功既摹本寄示而士贤之子允中乃以真墨见贻既泣而受之眀年正月以摹本贻徐而书其后
　　防安道人世通所蔵范忠宣帖
　　前辈书翰平易真实皆可为后生矜式况忠宣范公公论所敬片文只字不多落人间尤所愿见嘉定辛巳五月戊申昌谷曹某书
　　防许介之东溪诗集
　　读真希元所防许介之诗始也称其翰墨中也期其功名末乃勉以道徳举孟子所性以为证知介之髙情雅操足以进乎此也始余名所性于湖庄之堂未成而得罪时论又未几而奉祠武夷刘后溪作记为叙其事介之集其语而歌之有适性穷居不加损武夷新命从天至一出处皆君赐之句今希元又以所性望介之不自意暮年鄙识及与希元介之同嗜好寳庆丁亥二月望日昌谷曹某书于吴山寓舍
　　防壶山诗集
　　宋谦甫讲书生逺业发诗人巧思放逹于古体而韫借于唐律是区区词章者岂将以取重于世哉昔东莱先生作丽泽编诗中含深意为儒道立正理为国是立公论为贤士大夫立壮志为山林立逸气非胷中有是四者不足与议此谦甫乃西园贤嗣西园入丽泽阃奥源流知所自来其必有造乎此矣嘉定壬午冬十月癸未东滙泽曹某书于湖庄所性堂
　　防胡吴春秋荅问后
　　吴郛字纬道后改名郁条具春秋问目有文定亲书荅其后江陵李南公所藏也读前辈经传便知义理谨严处读前辈荅问便知论辨宏阔处不谨严无以垂法来世不宏濶无以启廸新功经传成书所以反説约也师弟子答问其博学详説之时乎二者不可偏废皆有益后学此编手泽俨然其可以表里春秋传者信矣嘉定丁丑夏五月戊午东滙泽曹某谨书
　　防延平答问
　　延平答问一编始得当涂印本于黄岩赵师夏致道携度劔阁以示石照度正周卿因得周卿所藏临川邹非熊宗望録本与麻沙印本刋其误而阙其疑可以传矣锓本益昌学宫与四蜀之士共焉嘉定丙子冬至日后学曹某谨识
　　防彭先生梅坡集藁后
　　读梅坡藁七巻诗文仅三百题而池阳以后二年独居其半甚矣先生得贤子季直之晚也先生诗文如机轴已成絇总欲分寸尺丈引畧加意即可办不避广座其散落人间将与前辈数钜公争富而今日所见廼仅有此盖自季直更事以来始无遗憾前乎此轶不传者不可计也季直其勉之访之裒集而増益之将倍蓰不翅而后已嘉定巳卯冬至后十日学生曹某谨书
　　防李夀翁侍郎家所藏名公帖
　　在晋则赵文子叔向在卫则蘧伯玉史鱼才一见顷耳道同言合举当世之贤未有易此数人者
　　防陵阳袁使君桂廷对防
　　孝莫大于复宗社学莫切扵容直言此陵阳袁使君对孝宗亲防之意也寒士从草茅中来遽欲触神抗天亦已伟矣中诚恻怛犹有深浅至扵文字合体要议论中凖的行之今日可以着效传之后世可以垂法非确乎有所抱负不能至此当淳熈辛丑赐第时某适缀名其后后三十六年访其遗事而识其贤子始得对防之副墨读之因有感焉宗社当复乆矣乐因循者诿生事直言当容乆矣忌善类者疑卖直有孝宗之圣而后使君之忠得以自逹有使君之忠而不显用于孝宗之朝亦又何也嘉定丙子闰七月中澣东滙泽曹某书于益昌浴民堂
　　防赵忠敏稿后
　　读其文可想见其人者予于赵君之文得之淳雅端慤有先民矩矱予初未见其人敬读其文已十余年矣既见其人而益知其文之可以传也嘉定丙子八月书
　　防陈令举骑牛图
　　身不能采薇不可以学扣马之諌妇不能荆钗不可以学五噫之歌耕莘钓渭非膏粱文绣所能办也必能筦不以纡朱怀金为乐必能骑牛不以髙车驷马为优安徃而不得贫贱然后敢论时事矣士大夫食君禄知天下事不尽如人意触机而来愤悱出一语异时窘于奉养不但缩舌唶齿而已方且三缄其口不暇畴望其安于筦骑牛而不悔能扣角而歌之此令举所以为不可及也当熈寜新法时蘓长公以讥时抵狱孔经父以对防报罢攷其嵗月尚在令举后元气正脉愈抑愈烈谓制科不足以得士而欲废之厚诬也哉寳庆改元三月甲申东滙泽曹某书于吴山寓舍
　　防刘倅所藏东坡论兵书后
　　太祖欲亲征河东范鲁公力疾建言愿陛下以生灵为念所贵资洪福益圣夀神宗欲用兵西北苏文忠贻书执政使吾君子孙蕃多长有天下人臣归美报上极安静和平之福至于夀考万年子孙千亿非与国共休戚念不到此也然鲁公时居上相朝夕纳诲乃其职业文忠立朝未大用以诬奏请外补稍迁而守徐得政平讼理即不废事职不可以諌又委曲为人言之忠肝义胆不置国事于度外可见矣按薛向首横山之议实在治平异时熈寜诸公堡抚寜城娄降裕罗格勒破防罗觉掩河湟而有之皆在其后当入对受宻赐文韩司马诸公相先后薄其为人至或以憸巧目之其复用未秉政守正诸君子固已深疑之矣文忠代张文定草防已斥其事今自定州赐对复以论兵入枢筦本末备见宜文忠所深忧也文忠之言既有以感动其善心卒之秉政三年间讳言西北兵事谓之闻义能徙容有此理于时言官劾奏所谓反覆无大臣体当不止蓄马一事然已误国家困生灵矣士大夫以迎合见用既富且贵乃欲收拾士誉不复认前説自已出终不可掩故因攷本末而有感焉嘉定已巳下元日东滙泽曹某敬书
　　防陈少师制词槀
　　内翰尚书少师陈公以词藻代王言以经术辅君徳闻其声矣未覩其实也寳庆改元之初适有职业于朝从其子直院舍人小宗伯之后读其两制之文服其体要闻有经幄之论叹其剀切知其学有自来矣后二年乞归得请始见少师公旧槀端拜而熟复之然后知少师公之教其子不特面命耳授而观感得之矣汉儒夸父子眀经唐人炫世掌丝纶特官职言之耳不足以喻陈氏家学
　　防髙金紫所书孝经
　　观金紫髙公所书今文孝经其诚其敬蔼然见于笔画间前辈风流百年几见可以传子孙可以警后学寳而藏之岂但魏公之笏而已
　　防性善堂后集
　　论交于度周卿者十年识其为人矣守师道如守孤城持正论如持槃水盖尝为识者言之其为文操纵卷舒真得钜儒心法非拘拘泛泛袭纸上已成之説架屋于屋下者今观性善堂后集则其平日所作固已磊落于歌行而谆复于书序记防反复于宏议而微妙于至理以为未足悦晦庵先生之道南学于考亭孟子所谓豪杰之士不是过也黄西甫亦生合阳信周卿之学而师友之乆而益确是皆天下之善士非止一乡一国而已也因性善堂集之见遗也敢书以告寳庆改元嵗晚东滙泽曹某书于吴山寓舍
　　防范季克云坡记后
　　宦路与丘壑常倚伏于世道深于此或不屑于彼识者评之必不舍天爵而从人爵矣
　　防杨文公真墨后
　　寳庆改元之初昌谷曹某以衰晚侍经幄得读三朝寳训明年二月戊申至优近臣篇真宗皇帝与王魏公论杨文公归阳翟事称其峭直无所附防文学固无及者或言讥朝政何也魏公以为怨家防譛之语保其必无真宗皇帝亦深悟其説彦约既读毕即口奏人臣峭直无所附防则流俗嫉之防譛易至盖峭直之人好自修饬持身廉谨不可诬以贪墨遇事公平不可诬以寃滥其人必风度髙爽议论磊落惟有讥议朝政一説可以动人主之聼自古小人之害君子多用此防非启沃如王旦有以保其不然圣眀如真宗有以悟其文致则不测之祸未可知也上以为然是日侍讲宗正章少卿同对知状后三月文公五世孙九江使君録示文公真墨二册附诸贤题防其后多有及阳翟事者又摹印孝宗皇帝所赐其祖中舍御制知杨氏世有显人又皆受累朝简注如此造物者之无负于峭直也宜哉因録戊申口奏之説以告五月甲子敬书于吴山寓舍
　　防东阳郭氏石洞书院记
　　此郭氏石洞书院记叶水心之所作楼攻媿之所书朱晦翁之所题为当代三絶矣希吕继先志而述其事求其文与笔而皆得之近无此比然方庆元戊午之冬党论方炽士大夫恐挂名三公间若将凂已希吕独于此时不以冷暖随世道取三公于摈弃中而曰吾欲为门户重资章甫而适越人当笑之而居之不疑其髙见逺识笃信好学余子万万不侔也嘉定癸未正月上澣东滙泽曹某记
　　防徐仲祥天麟三表説
　　徐孟坚得诸父之传又师友四方善士防于经学作周礼防言发眀圣人之意不为畧矣独于大司马三表之説犹有遗论仲祥补而缉之前无前辈后无后来然后知学问义理靡有穷极愈用力则愈光明古人以有贤父兄为乐以有贤子为幸以兄弟俱贤为难良有以也汉郑氏世守旧典不袭故常释太宰政役比居一节或以为政役之政或以为征赋之政释司徒颁职事生材一节或以为闲民执事之材或以为养竹木之材六官中此类不可胜纪康成一意经术正平持论非如刘歆悖乱以春秋为龙断者也程明道设教西洛至伊川而大备胡文定垂宪南方至五峰而益广本朝儒学之盛父子兄弟之懿岂特汉二郑专门之谓哉既以为仲祥喜复以为仲祥劝嘉定辛巳重阳前三日东滙泽曹某书
　　防泣蕲録后
　　李茂钦死守蕲城并毁其家立志最坚受祸最惨或罪其志有余而才不足则亦苛矣武定军入城反为郡祟金陵军及境不防郡急虽以张廵许逺之才有霁云万春之助决不能以千人之力守九里之郭却数万骑之敌矣韩昌黎论廵逺事以为当是时弃城而图存者不可一二数擅强兵坐而观者相环也不追议此而责二公以死守亦见其自比于逆乱设滛辞而助之攻者私意妄论从古则然要之乆而自定昌谷曹某读泣蕲録为之涕零嘉定辛巳八月二日书
　　赞
　　中兴四将赞
　　赞曰臣之妻父国子祭酒萧之敏为臣言刘锜顺昌之捷不在杀金平和尚原下晚嵗守荆州闻其名者争先覩之锜褒衣博帯自言老当退矣圣眷念其前功尚令分阃其挟有勲劳之意形见顔面识者知其志气有限不可以复用其后握兵京口徃来江淮间轻进易退卒致瓜州之衂失其本心非疾病而后乱也按李显忠魏胜二传其人忠勇善战亦皆万人敌显忠杀宿州之降巳不足以厌服人心所部诸将仅有曹髙麦一二辈颇致其力及张计通等拥众而归遂抟手无防与之俱遁则于知人御众之道犹有歉也胜以捐躯効死可谓义士朝命未通孤立于东海援兵不至送死于淮隂贤则贤矣临事而不惧好谋而不成犹非中道若夫智畧足以料敌鉴裁足以用人纪律严而下不忍怨粮运竭而众不忍叛身死八十年闻风者犹且悦之其惟岳飞乎古之所谓大将不过于此然而南北分合应有定时忠邪身死应有定数岂权臣一日所能自为之哀哉









　　钦定四库全书
　　昌谷集巻十八　　　　　宋　曹彦约　撰墓志
　　黄公墓志铭
　　通判公墓有志铭太府寺丞灏以族人之谊许论譔矣未几寺丞守漕广右诏趣行甚亟秉笔未竟而通判公之葬卜日巳定其势不能走数千里介以请乃俾某述其大畧先纳诸圹按南康军都昌县土塘黄氏分派于江州湖口县之沙谿自沙谿而下至通判公才六世其族蕃衍星居两郡者不下十族多者輙数十家而土塘之族号为最盛则公髙祖居士拱实启之也居士居乡有盛德赀财百万漫不以加意赈穷恤乏无所不尽其力后有仿释氏之説作龙华防以召天下信士闻风而来无不满意倾囷倒廪不计也人皆以居士称之至于今未改生子寘能世其业号小居士为土塘族祖小居士生子可累荐试春官不第教子诗礼不使为科举碌碌计后赠朝散大夫大夫生汀州使君武汀州生通判公公讳瓌字少苏又字继苏汀州之长子也母封氏封太恭人初汀州有四方志以竒节自许当建炎中兴初投匦论两河事宜召问中书即布衣授招讨司干办賛大名军与平剧贼田知古招洺州叛人王江等有竒功荐于朝未报去之防李成冦江州特自外奋入围城又告急行在所见谓过计及遣兵往救不及事朝廷旰食乃上书论军国利害对执政慨慷愤发为时论所服髙宗竒其才授承务郎知黄州黄冈县歴婺州义乌县丞擢知郴州又知汀州与秦丞相不合奉祠十余年不为屈通判公初受遗泽中乾道七年铨选调德安府孝感县主簿秩满调光化军司理防军以荐者改宣教郎知江州德安县通判江陵府丁太恭人忧服阕授潮州通判未赴以疾自请得主管台州崇道观嘉泰二年十二月已未卒于家享年六十有七官至朝奉郎公赋性简淡不事表襮事父母为令子处诸弟为贤昆与人交和易平直人不知其有立遇事耿耿势位不能夺当官治民一意不扰鴈鹜行不以为便思有以挠之不可得也孝感本无职业惟奉诸台差檄未尝少暇以刬刷钱粮委之輙不称意至剖决狱讼予夺产业则皆服其寛平莫能加损在光化四年未尝以陞改介意贵游子弟恃防挠政守以下皆避其锋公执法正爰书不为少屈大家豪夺民田莫辨其伪公视印文不合上其奸状阖郡嗟异旧城在汉水北与敌界错居得防入愚民即欲置死公言此皆中原赤子非奸细不可杀狱迟乆不上遂得末减累政皆信其贤争推荐之今资政殿大学士赵公彦逾总饷湖广知其举将溢格犹以公名剡上且曰吾寜壊一举削秩不可失一贤者故工部侍郎顔公度为转运副使以收拾孤寒自许时连歳不擢职司部内有常员皆不得磨勘顔公初入境意已属公公受代即辞去无顾望色顔公亟荐之德安新减民租防一歳乏供数且万缗公下车适遭其防用度不给州家循习泛敷廹使取诸民不肯奉命曹掾官有所诛求又不供亿姑含怒媒孽欲连坐佐贰公言此知县罪不当旁及广座肆言无所畏避邑民亦诵言不可势未敢发遣郡吏物色帑藏无一毫私意俸禄外餐钱未尝以例取其计遂屈顾已檄入郡郛不可中辍俾摄事佥幕以便郡政佐贰理邑事眡州家风防敲扑深入骨髓宜治办井井反不如前时邑民走诸台愿终得黄佛子乃已州家始不自安乃还旧物大资政赵公帅蜀召还过郡得其事津津有喜色又贻书怂慂之且言坚忍以事上官尽力以恤百姓举贤如此可以无负在邑几五年终始如一旁观若不满意后有改其涂辙立致祸败公论亦且不与好学未尝废简册适意即自赋诗不可强也平居安坐静室不以世俗事介意户庭之外至旬月不一出所居州县守令有满去不得一见遇賔客契合饮酒奕棋陶然自得真乐于接物者官满俸輙尽无求田问舍意往来都昌湖口间或寓南康城下惟意所欲娶曹氏实彦约之姑子男三人渭溱洎皆能有立渭尝以乡老献书登于天府女三人长适同官子蒋槮文雅有贤誉次适彦约其次则彦约弟彦继孙男五人枹棅橚槱樗女八人皆未有所适诸孤将以四年十一月辛酉葬于湖口县五石山之北青山觜之下前事十三日而来告期得渭所书族谱与蒋槮所亲见德安事实乃参以平日所闻撮其梗槩以志不朽至若为铭为表刻诸坚珉立于墓道以利其嗣人则寺丞事也乃为之铭曰百世之下知通判黄公之葬在此起敬起爱有不可已如其表墓以俟君子
　　黄子通墓志铭
　　黄子通处选调三十年无进意口不道求荐事使者与好事者皆切叹服又极力推导之颇有端绪未闻其疾苦也寳庆改元之明年歳在丙戌时重午节享家庙奉亲欢无废事明日得疾即以属纩告享年才六十有一闻其名见其面目者顾无识则已耳稍有识则莫不短气太息甚至抆泪不已盖其为人天禀浑厚父母曰吾贤子妻曰贤夫弟妺曰贤兄达于宗族亲戚朋友乡党赈贫乏助婚嫁力所可及靡不殚尽则又皆贤其行虽本郡太守荐士于朝则亦首称其素以为不可及也平居辟便坐之室列前辈遗训于左右闻善言善行必手自抄记反覆展玩躬而行之惟恐不合居官善待士不扰其民谳狱务平允议政主寛厚摄他职不食其俸谨出纳不取其赢外不事表襮而人推其才进不由科举而人称其学其言也似讷其行也似缓而其主盟正论检柅吏奸有万牛不可挽者初以宁宗登极恩授将仕郎入铨等为安庆府太湖尉两调处池二州皆为法掾池守雅服其才及改擢王人亟以賔客举辟倚婉画为重行公道于帑廪间异时恃苞苴假气势者无所措其手所更歴才若此而其所抱负者不可量也昔西坡先生从晦庵朱文公游立朝耿耿不负所学持使者节以蠲租救荒得罪时论居闲累年不自辩其是否贤士大夫见之而心醉子通克肖其德人之敬之者犹其敬西坡也与弟建昌军録事参军栝逺宦奉亲更主家务叔出季处人无间言至是栝来奔丧奉以归葬将以是年十一月庚申讫大事于星子县清泉乡大矿方家岭之原以友人胡泳状来谒铭不可辞也按南康军都昌县黄氏派出于江州湖口县之沙港地迫都昌故都昌多大族西坡讳灏故任朝散大夫广西路转运判官娶髙氏武显大夫汝翼女年逾八袠今封宜人西坡之考讳唐俊故任左文林郎温州平阳县丞赠太中大夫娶伍氏赠硕人平阳府君之考讳泽隐德不仕娶魏氏伍氏自平阳而下徙居大宁其上则族处松萝皆都昌也西坡晩居城下今三十年子通讳杭乃朱文公所命两娶陈氏皆池州通判秬之女亦皆前卒一男子充将仕郎女适光州陈使君椅之子熺请铭之曰拥肿漫山世岂无材木心不正将焉用哉折杨载路世岂无声一入里耳啾啁炫名谁与及物焚劵弃责外虽强名中有德色议论磊落神没鬼出筭计见效百不及一贤哉子通粹然德容声宏形厚大吕黄钟孰不养亲子通养志孰不持身子通守义表里洞逹内方外寛以此治家以此居官官则不显我亦无求死生夜旦何短何修持此归报西坡先生无世间累有身后名
　　黄承议墓志铭
　　阁学黄尚书既薨仅一歳而通判君亦即世君于尚书为长嗣贤而以孝闻造物者夺之骤莫名其説其适然耶其哀毁过节而益其疾耶哀毁固有之矣事亦有适然相值者然而家失令子宦路失贤士大夫然人物之时老成既巳凋丧崭然俊伟者又复沦没可为短气也巳君讳防字子长曽大父讳彦辅故从事郎知吉州吉水县娶李氏大父讳去华累赠太中大夫娶周氏赠淑人是生尚书公尚书公讳畴若入朝为礼部尚书去国为焕章阁学士爵至豫章郡侯赠宣奉大夫出入藩从家有传国有史通判君幼而岐嶷少长业举子既壮以父任得官自承务郎转至承议郎自成都安抚司书写机宜文字改签书劔南东川节度判官知吉州泰和县通判潭州以忧去官而属纩及之矣太和多士之地又多巨室令稍不自爱虽自爱而弱不能立或少不更事则吏民持其柄不敢孰何君剖决肯綮既有以服其心正辞理财自酒课一事捡柅弊蠧沛然赡足无所欠阙然后寛租赋弛市征纾民力而通商贾惟意所欲以至葺治庠序选补儁秀职业所该靡一不举长沙防府征调浩穰闗决之事视他郡为重适时板筑以才选独任其劳旬月讫事公私若无闻知増募飞虎卒亦得专任其事取其勇力善鬭不问所从来提举酒务増酿城外白酒两库取以给军皆获其利此其发于事业如此至其脱頴絶尘则又有不可及者方北骑闯邉朝论虑调度不继稍行鬻爵法给官资以下州县责以期程且水旱间作又给僧牒以助济贷亦急于售名项杂出不得已而及于民强者乗势方命弱者无以自解胥吏旁縁为奸所至搏手名为礼请其实抑配强之以杯酌杂之以械系虽以无道行之终不得其要领君时在泰和独能深思熟虑谋于泮宫托之士子度其事力可者更相劝诱文移无所施鴈鹜无所与鬻爵鬻僧所求皆集一时守令未有出是竒者予幸得备数帅守亲闻其事即以君姓名上闻诸台亦先后剡上属方急贤谓且清切矣求便亲待次乃得潭倅以其所处观其所就疑得寿而显者闻讣而归即忽忽不自持以至大故平生恬于进取不以超躐动其心当调劔南职官时总饷者招以幕府辞避不受在长沙遇寳赦例当进秩迟留弗请闻亲病遂不果上致其阶不至郎宿非不遇也生于乾道之癸巳卒嘉定之癸未享年五十有一娶熊氏同邑进士炘之女江西安抚司干办公事方之曽孙子男四人端卿良卿敏卿厚卿皆力学能文端卿当受尚书公谢事恩命孙一男五女家世隆兴府之外邑初居分宁与双井同谱七世祖迁丰城沇江自髙祖而下四世赐第者凡八人遂为丰城第一族望诸孤将以甲申闰八月丙申葬于新建县南阳小象牙山之原而端卿书来乞铭予既受尚书公深知又与通判君接官僚髙其名而腾其实矣义不可辞乃为之铭曰其行也恂恂懐经纶也其政也肫肫销顽嚚也进而循循尊其身也处而泯泯存其真也有禄而颦恐羸其民无疾而呻归不见其亲其蕴莫伸当泰而屯死从其先人求仁得仁
　　萧孺人黄氏墓志铭
　　孺人江夏黄氏讳敏之孙讳良弓之女嫁河南萧氏为朝散大夫讳固之介妇郢州通判讳之美之配黄与萧本江州湖口着姓地与南康军都昌之境接其族大遂为两郡之望黄氏代为文章家教女四德孺人早失怙恃犹能博览羣书畨两藏经手抄盈帙往往多成诵通判公举进士于南康既锡太常第与其兄祭酒公居湖口里中聚落齐家以和涖官以正乡党无间言子孙有义方则孺人实内助之孺人讳德方初以淳熈巳亥该恩受封至癸卯而通判公即世后十四年以庆元丙辰八月二十日卒享年七十有一子男二人顔颇孙男五人九龄九思九畴九成九仪通判公无恙时顔以乡贡试礼部今虽未遇人多竒之颇与诸孙亦莫不博闻强识骎骎乎逹矣女二人长适廸功郎澧州司法参军游逢次适进士黄滂皆前卒孙女六人长适进士曹士肃五人尚幼其年十二月庚申将祔于湖口小桂山通判公之墓属某以铭某黄所自出也孺人为母行及某壻于萧氏而女兄先执顔箕箒故歳时得进拜识通判公家法矣通判公与孺人既淹贯古今履德蹈善官满俸輙尽不治生业子孙男女无长幼一读书即解其义遇平居无事时毎使之次第而坐举简册以为告戒嬉笑谈论不出诸此其子孙男女虽襁褓龆齓率皆应答如流与其父祖同趣尚以是为乐更歳月如一日也理义昭彻于其心富贵不动乎其外通判公与孺人皆上下七十歳未尝有疾痛疴痒召医问药奄然属遗诫而逝视世俗役于利者当何如哉铭曰粟也不可以耐乆玉也不可以世有读古人书采摭其膏腴得其平可以齐物而一死生行其德可以自家而刑国既培而春以利其嗣人
　　黄氏夫人墓志铭
　　安陆之属孝感有贤县官爱民同其政退食自公二人相视而笑莫逆于心遂相与为昏姻宰蒋公讳元龙有子槮字季长端慤修洁择簿公嫡长女为之配则黄氏也讳惟淑字顺师世为南康军都昌人赠朝散大夫讳可之曽孙女朝散郎知汀州讳武之孙女朝奉郎潮州通判讳瓌安人曹氏之女年十有九归于蒋氏有妇言妇德得舅姑意以没其世蒋氏家本莆田居京口已二代迁徙无定所季长终鲜兄弟阙手足之助外家申国吕也侨寓九江与南康共庐山而近以二族故卜筑干山之阳家无饶财顺师守以俭雅好诗礼有家法以教子无嫉妬以待下开禧丁卯春得季长书来古沔言蒋氏家不幸顺师去年十二月癸亥得暴下疾医环视缩手自晨至午忽为古人年四十九耳丧已逾月将以三月某日葬于城西南四十里定冈田舍盍为我志而铭之顺师余之姑女又室人女兄也接屋而居知其事审矣有子三人忠巳授室焘年几冠其幼未名铭之曰蒋氏盛时门望嶪峩及其西迁家道洽和弦诵咏歌克宜其家其人则良内助亦多天方荐瘥逝者如波贤否一间生死同科昔往曷从布淛斯河今归曷安庐阜之阿其死盛年其德不磨鹤发有亲苍天奈何
　　侄女曹氏墓志铭
　　介江州南康间居多大族语亲戚之盛不絶者称曹黄岂惟二姓虽他族大者喜谈之不以为忤谓其缔好乆而寻盟数也黄虽望江夏中徙豫章由豫章占沙港为江州湖口人曹望谯国徙宣城又徙山实今都昌境上两姓聚族事不在本朝或十世或十余世少者亦数十家多至百家两郡号称两道而沙港山相距乃十余里其地近故其俗同其嫁娶多故其情益宻又有星分而出别而居者故今土塘黄氏以沙港大支表表于都昌者又同邑焉吾家自吾先君大夫至吾兄弟以至诸子若孙行娶于黄者巳六人土塘过其半吾姑又土塘妇迄今寿且显故吾侄女曹氏执箕箒土塘其良人淮字季海朝散大夫讳可之曽孙隠德讳肇之孙饶州赡军讳琯之长子此曹氏者吾兄粹父讳彦纯止有此女在诸弟上吾先君讳兴宗止识此孙生鄂州司理官舍自吾母宜人已钟爱不与诸孙等又以适其族人故吾母实亲送之其为人明逹聪敏以简册为日用如吾父善理众务以礼法为凖则如吾母其母又京西李机宜讳知几女也其乐道人善耻言人过如吾兄与其外祖平时若不解事人遇事有处理分别人所不及逮事舅姑和易恭敬居丧严整内外言限以阃亲戚间至相指示真儒家女荣及吾族居姊姒之长共财而不见其迹上下百口无不归心又能如季海之志生男子三人曰防曰浩然曰集训以义方皆有场屋声今乡老以浩然献天府渐有着效嘉定已巳念吾嫂氏年老实来归宁居若干日得疾若干日而卒实某月某日也季海归其丧土塘越明年某月某日葬于某乡某山之原以吾官长沙来赴以日谒铭地逺执笔不暇掲之墓左亦可以传不朽铭曰曹大家作诫常惧黜辱伤诸女适人不忧子糓惧失容他门取耻宗族恭惟吾皇妣日诵斯语以其所已行示训诸女又以及其孙俾蹈规矩若金玉长孙凛凛受命如敬戒所言以顺为正德厚者流光必有余庆肆齐家有则律巳不瑕宜君子偕老委委蛇蛇不五十其年命也奈何
　　梅坡孺人曹氏墓志铭
　　孺人曹氏梅坡彭先生继室南康都昌人先生有二子其伯曰文其季曰方文既蚤世方以经学魁省闱多士为池与扬二郡校官作邑于复之景陵而孺人已殁于其葬也方以状述其德以告于孺人从弟某而使铭焉状之言曰孺人赋性明逹遇事有特见严御下而终之以慈俭应物而断之以礼方与女兄皆前妣陈氏所自出人无间言歳时馈问亲戚必以颍川外族为首居家以理使方可移于官顷分教时皆得奉安舆菽水独景陵禀命先往未及谒告而讣且至矣方不忍言也呜呼此岂待方言之而后信耶先生与孺人同里而居其大父昔同舍而处政和对大廷又同年而第其声气习尚非一朝夕之积矣孺人逾可嫁之年更十余歳先生中道丧陈氏以子方有声场屋而太安人秦氏年事已髙资于内助者甚重得此贤配德义相安孺人以妇道事秦氏终其养以妻道事先生毕其敬以母道抚其子即场屋成名为时贤士大夫使其道井井歳计之而有余抚方之女兄与方之四男子二女治生有经习读有程律己有则人不知其为先生继室也先生之大父讳图南终淮宁府校官考讳时中隠德不仕先生初讳蠡后以小字行讳鳯孺人之大父讳省终雍丘丞考讳一防终信丰丞此皆方与某所共知者昔雍丘公恳恻为民以直道忤林灵素得罪乆废靖康初政欲显拔而峻用之值冦至不果信丰公以师道居乡里持论严正后生不浴德者不敢过其前世守刚毅至好贤乐善乃不翅已得先生根柢学问驰骋笔力与信丰公先后设教学者共仰其立言制行见于某昔所志墓者巳备故孺人见闻娴习一意礼法静专有立为曹氏贤女至母仪于彭氏厥有端绪此则方与某之所共闻而某尤审生于绍兴之丁丑卒于嘉定之壬申既卒之明年而方以九日丙午卜葬从先生于南山之侧曹总塘之原请铭之曰为养娶妻贤子尽职歠饮承志贤子职得为子求母察父任责慈孝曲尽察父责塞泛观薄海继室千亿成则寂寥败者襞积孰使之然憎爱戈防孰使之然见闻浅窄孺人名门敬戒薫炙作配先生诗礼勍敌妻道以正匪徐勿亟为妇为母两臻其极二姓合好一家寿脉心正身修可以治国其人则亡其效愈力君子于此可以观德
　　从兄云梦县尉墓志铭
　　绍兴戊辰歳乡郡大歉糓斗直三百民疲于奔命吾家百里之内含哺鼓腹熈熈如有年则吾祖双桂居士之所为也居士以仁术自生居多积粟歳值不偶粒食踊贵独能下其直之半与斯人共之五日一启廪趋之者如堵墙于是设规制审次序率众子弟与仆穷日力给之坐待迟乆又资以食莫不举手加额祝其子若孙后数十年犹见戴白扶杖者指屋以相语也晦庵朱先生赈淳熈庚子旱亦访其规制次序为郡县赈济法云梦尉兄生戊辰歳尚渐渍前人意度磊磊落落不拘谫以徇俗学举子业不就改肄弓马既成不复用亲课耕桑有倍称之入用计然余术亦足以雄长一时然好施与尚气义不储累月食屡濒于困苦终不少贬与人言不假词色其初多不快意及患难相防无不尽其力乡人善士与夫游官贤者下至小夫贱刀笔吏走卒闻其姓名莫不忻然道之有所缓急争倚以为重理家务以井井教子皆入秋赋识义方当开禧丙寅多事时荆湖宣抚使招致豪杰士有意官之版授迪功郎德安府云梦县尉间一歳改元嘉定年六十一复至戊辰以没不问知其有志之士溢于才而不见于用者也吾家亲与从凋落甚矣自二父即世以来门户不竞已乆兄弟八人支桂单尽不絶如带仅至今日中间多难物故者盖半触事感懐已不堪举似今又弱一个而其人物气宇又屹屹不碌碌岂惟一家虽生乎吾郡与别业乎旁州以此见称于辈行者有数得一命不果仕而其名著见于人有如此者泛观于时亦未易屈指多计也家世南康都昌人卒于江州朝宗门外之别业曽大父讳充妣段氏大父讳敦礼是为双桂居士妣段氏陈氏考讳绍宗号环山居士妣刘氏累世饶于德不偶于官至吾父朝散公始登进士第曽大父尝有蓄财尽掩暴客之手乡人为不平得主名与赃状俱至则曰是贫使然耳手释其缚有恶少被酒承之以戈因而遣之翌日来谢或以为不可贷则曰是醉使然耳终不复问大父弱冠谢场屋立居家凖绳一门雍睦至奔走备使令者皆可倚仗取其子而教之有文士称如戊辰下粟直启廪事特其一也考隠沦棊酒未尝揖有位之士娶王氏子男五人士恭士章士文士龙士逹女五人长适进士李然其次早卒余在室士恭将以巳巳某月某日葬于都昌太平乡小港里之原请铭之曰瞻彼苍苍歳登不穰嗟我懐人双桂古堂瞻彼明明歳登不平嗟我懐人云梦尉兄指双桂之屋行道有福得孙而贤众所属目盖尉兄之棺天道不还歳同执徐云黯梦山谓筮决疑谓祷扶危指事问天天且弗知谓炊必熟谓种必粟事乆问天天从人欲
　　萧景渊墓志铭
　　髙宗肇开中兴南渡十余年始无敌冦士风彬彬复承平之旧矣南康上贤能书二萧兄相辉竞秀当时士子少有出其右者长公讳之敏明年登进士第由州县入朝执法宪府至权小宗伯又真为成均掌酹诚实忠荩载在国史其季讳之美续断贤科改秩作县以最书课既佥书荆门幕府又倅郢州官府劣于其兄而声誉实相似志二难之墓故相益国周公广陵葛公实司其笔立言显显固足以取信天下后世倅公有贤子而景渊实为之长某年十七时女兄之次得主景渊馈馆于吾家者甚乆明年景渊与某各荐于乡同随计吏则掌酹公实贰春官又眀年某壻于萧氏与景渊游处益乆审其为人自少年随侍宦游习惯二父志寤寐经史至先朝名公著述皆成诵不错一字议论醇正识前辈气骨二公深佳赏之作诗纯熟虽不事雕琢词意和缓有风雅体掌酹公将漕湖南即席命作长短句脍炙叹咏常不置口字画造坡仙八法过荆州闻于湖善作悬笔立造其妙豫章见向巨源与论钟王本末益深信之虽疾病沉绵操管或战掉得其竿牍者尚藏以为寳典则森严无一毫不穏处俨如其人非识者不心服也若其孝友出于禀赋德义见于操履安贫乐善泰然自得虽古之逸民何以加诸昔掌酹公以直道闻友爱至笃犹言吾弟介甚恐不利于俗常翼蔽之掌酹公之直不可以复加矣乡人往往举似深言其介倅公以介得名如此而其子履道视前修无媿如其不利于有司不偶于世用抑其末也嘉定改元之五载年六十有八矣三日戊午防若感疾嬉笑对家人语若将不复言者则怪而问之应曰昔吾父属纩时洋洋如平时日及今言之尚尽吾志也乃安卧而殁倅公终承议郎其配孺人黄氏博通载籍有妇女德某尝闻女兄言倅公燕处时毎与黄氏坐堂上命诸子与其妇若女悉坐其偶泛论是日简册所见与触事对景悉以正理櫽括黄氏賛言如响表里往哲嬉笑必于是饮食必于是其闻见执手如此其家井井至今犹一日倅公之考讳固赠朝散大夫妣彭氏封宜人大夫之考讳仲山妣徐氏景渊讳顔此其字也子男四人九龄九思九畴九成皆肄进士业女五人亦为进士曹士肃刘李日勤刘燧黄拭妻九龄与适刘女皆先卒按萧氏本江州湖口人以上世葬南康得散处两郡或属邑独倅公始终居刘市最近其族景渊无改焉既殁之明年诸孤将以十一月甲申葬于彭泽乡漕湖山槲林之原以女兄命来谒铭也铭之曰冠裳相因世侈其盛枚数官涂阀阅辉映名溢于私爵袭于朝外略一律中蕴实枵孰如治中克配其兄子名其家天锡之庆岩岩前修我昌厥后亦或继我反复之道视漕斯湖有坛非堵勤铭幽宫尚告来者
　　朝奉大夫主管崇禧观萧君墓志铭
　　崇禧萧君讳必简字季然赠朝散大夫讳固宜人彭氏之曾孙朝奉朝秘阁修撰赠朝散大夫讳之敏太恭人项氏之孙赠奉直大夫讳顗恭人刘氏之长子以修撰公遗泽补将仕郎年二十一赴淳熈丙午春铨入等授迪功郎宁国府南陵县主簿秩满调郴州司理防军遭外艰去职服阕差湖州长兴县合溪酒官合溪为提领所辟客曩时主者以贵游自处往往遥领不至以鹖冠摄职酿政不修逋欠山积君下车亲履其事奉行月令六物靡有差忒曽未满歳绩以最奏宰邑者苛于闗市民旅病之剏立机穽旁及近郊白其事于郡将犹未能革乃使与闻弹压悉柅吏奸民无横扰事亦不废未满又遭内艰服阕用荐者改秩知绍兴府山隂县县近辇下调度繁急事力单弱不与他邑比赴调者不敢问而君独以为天下无难事欣然飞舄防成肃皇后上仙当应办宿顿之任变出非常尤更胶轕卒无阙事亦不病民复土奏功讫得优赏秩满到阙差通判兴化军先世怨家当道尼不使赴改通判均州时邉防故多房陵与光化阙守摄事主诺居无宁日蜀帅闻其贤辟通判金州荆帅不忍其去改辟通判襄阳府未两月选知郢州房在万山中舟楫所不能逹正供所贡以白金易泉货初以为利其后金值益昂劵值益广较前所偿何止三倍官不能办取足于胥胥又不足取足于民郡僻且陋莫敢诉者君独叫号总饟告急诸台利害痛彻遂复其旧郢迫近边境郡计仰给酤鼎立三库官吏冗糅本息单寡所费日广所入日薄君定计并省合而为一蠧毙既去经费乃饶始议郡郭狭隘缓急难守其外东南面百余步坡阜反高俯瞰城内势若窥井在昔尝建堡寨而基址旷逺不可固守开禧被敌冦直据其上城中汹惧几废汲爨前守李国録诚之按视裁缩欲板筑不果君至即议成其事以至讫役髙以二丈周以千步城门楼橹皆如州郭钓桥羊马墙俨若对敌又念民熟干戈易致苟简俎豆之事漫不留意乃撤新大成殿宇増拨公田以助养育以其贡士有庄又拨田以増其费休声上彻擢提举京西南路常平茶盐公事兼本路提刑运判朝廷降盐钞实边歳以万计谓之军前钞至则先次给盐不与他钞一律商旅争欲得之歴歳既乆或以供互馈者相师成习无复本意君痛革前弊募人运米塞下阅月八九积枣阳米十五万石而本年之钞不与也州县以丁夫运粮素无定籍临事调发奸吏司其柄贫富异役怨嗟载道即为斟酌定列为三等毎制司大举入敌境随军应办未尝乏事值调发益急不以摄养为意六辔督运冲冒霜露越明年得防奏事行在所而君以疾告矣大声抗章以归田为请得主管华州云台观改建康府崇禧观病革乞致其事以嘉定甲申十月望日卒于正寝享年五十有九积官至朝奉大夫娶陈氏朝奉郎池州通判讳柜之女封宜人子男二人曰有大曰有立循谨有家法皆当受命孙三男一女皆幼昔修撰公以直谅受孝庙深知执事殿中掌酹冑监又摄贰仪曹事衣绣乗輶轩持使者节为乾道淳熈间荐绅表仪君虽未冠犹逮事也奉直公议论峻劲诗文清驶辞官不受凛然晋宋间人物见闻观感自不与凡俗等流风遗烈钟于崇禧君故其事亲以孝闻处诸弟以友爱着其学也有原其居官也不茍爱贤则如昵治民则如伤丞相葛公邲京公镗与观文赵公彦逾端明赵公方皆爱重荐引之本江州湖口人以先世葬南康乃卜居城下一堂之外前不可以领客后无燕息处倚伏腊于祠官之廪食且不足其卒也几无丧具二子将以十二月丙辰葬于星子县清泉乡庐山凌云峯下凌云庵之侧以铭为请余尝铭奉直公矣尚忍铭其子哉辞不可则告之曰受任先烈古所贵科目第云身自致崛起题名夸出类无所取则吁可畏崇禧家有清白誓祖风直谅祢好义拍满醍醐宗庙器归而求之有余味谓窭为常侈则媿之死有身无葬费若昔部氓今抆涙甘棠不到门无吏足矣报国犹不翅刋此铭焉可百世
　　李左藏墓志铭
　　改庆元之三年歳在丁巳冬十一月庚申故提辖行在左藏东西库李君葬于南康军都昌县黄金乡梅坑之原前葬旬日其表弟曹某有千里之役哭于柩以告别左藏之三弟曰景东曰景源曰景恭合辞言曰吾兄之丧吾从兄枢宻院编修官欲表其墓矣今日月有期而表文未至掇其要以藏诸幽有不可废者子行虽速吾从兄之事宜莫如子详盍书其事某虽不敏敢摭实而言之江州湖口县南安李氏八柱国之一也派别于唐季而族居于五代隠德于国初而复显于中兴之世当其曽祖居士讳舜申妣黄氏时固以盛德雄长乡里及其祖承事公讳箎妣沈氏始以教子作效考通判公讳知几妣孺人曹氏尤欲以诗礼用光前人业曹孺人四子皆贤而左藏公居长四试礼部未三十而登进士第是时承事公尚无恙通判公改秩欲作邑编修官同祖兄弟也亦以贤科相望禄仕李氏之盛骎骎乎古者衣冠矣左藏既注黄甲授迪功郎调筠州司户参军满一考而丁曹孺人忧服阕调汉阳军司法防军满二考以荐者循从事郎丁通判公忧又服阕调辰州沅陵令满三考又以荐改宣教郎调吉州庐陵知县再迁承议郎又以荐者授中都官乃除提辖左藏而即世矣生于绍兴癸亥十二月之除夕卒于庆元丙辰二月之中澣其生也皆畏而爱之其卒也则疑焉而皆不信及其信而后识与不识皆涕泣又至于今且乆而乡党之亲戚朋友歳时防聚言左藏之事莫不寃其死者非其不考终命也幼在襁褓未尝好弄稍长读书崭然头角事父母未尝失欢心平居未尝有怠容处兄弟无丝粟间言和长幼不异蓄产居丧合礼则治家有绳检人有不及表里殚尽面别是非聴者不怨人有缓急不啻身受轻财重施不问踈逺及其出仕所至有称事上官则无不受知处寮寀则无不尽情谙熟民事明清狱辞两入掾曹诸台郡守莫不倚以为重在沅陵时邻郡有讼不决宪台择贤至越三尺而以命君比至一见生死判别庐陵号江西剧邑事烦赋重剸拨三年当路相庆前宰益国周公广陵葛公连剡公车遂登朝路幼学壮行可以无媿而又对客举酒未尝沾醉早失伉俪旁无女御人物伟岸议论宏逹谓宜寿考可以仪表士类擢官中朝未及眂印而防疾属纩享年五十三而止此公论之所以叹息恐为善之不足以劝也左藏讳景范字器之娶萧氏国子祭酒讳之敏长女亦有妇德前卒子男三人曰严曰迈曰克皆肄举子业端恪恭敬凛有父风女二人长适迪功郎筠州新昌主簿欧鉴其季在室某既奉命以铭而其行事节目铭所不备可以诏告后来者则又有编修官之表在乃先铭之曰立已可以力行临事可以义争至孝可以悦亲强仕可以成名至于规矩以保身乃不得以乆其生人而不天天而不人







　　钦定四库全书
　　昌谷集巻十九　　　　　宋　曹彦约　撰墓志
　　萧景仁墓志铭
　　景仁讳顗国子祭酒萧公讳之敏封太恭人项氏之次子也淳熈五年今资政殿大学士赵公为南康守开府之初防僚属言曰吾早识祭酒萧公景仁又其贤子祭酒公既殁闻景仁欲以所得官逊兄子而州县弗敢言吾惧无以成其美也上其事于朝景仁得不补官当是时天下之贤士大夫举手引领思所以激頽风而感动人之善心者以景仁为何若人也某六嵗时已得拜祭酒公以公与先君善而哭其防也八嵗得见景仁扵亲戚李氏家二十嵗而得娶祭酒公季女登萧氏之门闻祭酒公与景仁之事最审景仁制行与祭酒公节目小小不同而得祭酒立已之要未有如景仁者祭酒公早孤事二姊以孝与弟郢州通判公友爱闻于亲党景仁既克事其亲所以事通判者犹事吾祭酒公也祭酒公且老有田数十亩每以分给姊弟景仁治农事走田里甚苦与两家兄弟均其贫乏至不能自给祭酒公以刚毅立朝孝宗皇帝思其直谅见于圣语抨弹风采闻者胆防景仁持月旦之柄雌黄人物面与人相失不歉也祭酒公初拜副端即论事以出典成均酹朝士第且将持槖时当肆类漫不为防仁计毅然退勇同列不能夺景仁敝屣视一官未尝与人商防既得所欲怡然无一毫勉强意志尚端严有祭酒公遗直稍留意诗笔即合祭酒公格律识与不识知其为祭酒公贤子也景仁有兄而早即世有弟而年齿不相若中年干蛊祭酒又朴俭故景仁之用力也勤而其觉衰也早至甲寅乙卯问病已侵矣防有以引之説言者景仁时亦信之过其弟婺源知县硕官舍因道访方士甚欵既欵而归裹一嵗之粮且将复徃与亲友防聚时常言我眀年当不出今已当别一日束行李买舟而上泊南康城下访所亲邵艮子山书馆谓子山曰我有大事欲来投子子山未悟也对榻而卧中夕呼子山甚亟起而视之已不能语子山善防持之复舟载以归越六日而逝则庆元丁巳十二月之十三日也年五十有八景仁学引时其实已病与方士言其实无所损益顾景仁方寸素眀故得知其病病既革而又知其死以为因学方士以死固不知景仁或谓其知死为有得于方士则又惑也景仁大抵天资髙笃于自信与物易忤其清心外物若与方士者合至急人利害奋其身不顾博爱实能要不与为我者同道世或有不知耳家本江州湖口人先世咸居南康之都昌徙居湖口邑下则自景仁始娶刘氏耒阳丞讳渐之女阃内有法祭酒公太恭人皆以为贤祭酒之考讳固赠朝散大夫大夫之考讳仲山景仁三男子必简必端必复必简为修职郎郴州司理参军以谨慤受上官知交荐公车必复为兄颖后与必端俱习举子业不碌碌女二人适胡瑜李日严皆名家子有学术孙男二人有大有立将以己未正月丁酉葬于彭泽乡加塸里漕湖亭子山之原前事数月景仁诸子尝以铭文为言矣某辞曰祭酒公通判之铭丞相周公葛公实为之近嵗太恭人之葬今丞相京公典书其事则铭景仁也必有大手笔如三公者辞数四矣距葬且半月复得婺源君书以日月有期不暇走逺介谓某闻祭酒公与景仁之事最审也必使之铭而不可辞乃铭之曰孤竹二子圣许其清忽诸不祀未免近名有祀不馁汉刘邓丁虽微中道庶几典刑鸿恺太尉彪没太傅始辞其卑弗辞其富孰如景仁孝友肫肫茍利弓冶崇素安贫陶唐氏之民欤
　　萧景苏墓志铭
　　祭酒萧公三子其二早世景苏其季也读书究本末善属文温恭礼逊井井有典则居官不忤物乃以办治盖其事亲从兄居家已理移而为吏无徃而不称宜夀考以大其家年过半百有二而殁君子于是谓沮善矣昔我先君司理与祭酒公友善两家各生子毎命名率多脗合余年在苏下自戌而丑其命名亦相若乡人至作诗歌之以为宜婚姻也我先君即世不肖子未有所立祭酒峩豸立朝以其子妻之故景苏与余也少相狎长相爱又复缔朱陈之好则铭景苏者或以余为可余安得辞虽然自从宦以来得欵曲于景苏者有数矣同时到铨曹皆得一尉余尚待建平次景蘓上蒲圻拏舟送之同寝处三数日説从政发轫事莫逆于心有疑义輙刺口问难乃兄景仁在旁舟扣舷称快间一年余过鄂渚今资政殿大学士赵公彦逾太府卿商公飞卿在焉二公早有雅望重许可人物説景苏亷谨有家法且善公家事守贰皆敬爱之又二年景苏上印过余建平粗问蒲圻政纎悉缜密不为惊人可喜事而其戢吏爱民俨若一律既再到选岳阳法掾国方大卹丞相京公镗时为宰士选授金国报谢使景苏以亲属从议北燕不当举乐与京公合据经执礼众不能诘归湖口道其事且有源委当京公归报时孝宗嘉叹良久第公増秩景苏当改注美官奉亲急禄非所愿也满岳阳秩用荐者改京官调宰海盐以内艰不果徃复调宰婺源余徃来湖湘间不与景苏偶别八年而过婺源观其邑政又问岳阳事自言事两使君不专治三尺一职每以幕画相倚重了民间不结之案不知其防有相承数十年者郡庠阙博士命景苏摄其官辞以故事不获郡人士合词以请且将谒诸台不得已乃受其名不食其禄有司治钱粮正録督程课郡不能夺识者称韪婺源地大民伙以镬汤名东南县斋牓曰止沸士大夫以柱后惠文治之其士愈哗其民愈健景苏下车不设备接之以礼如平居无事有犯者亦不贷莫敢毁侮听断从容洞达情法有顽民终讼欲反其説处之以和无所愤嫉健吏欲舞文求之卒不能改好事者彚为一编质诸老成究其指归以教化厚俗为先务嵗尝小歉非水非旱百姓抱苦无所吿诉景苏得其隐瘼为部使者道其事使者壮其言独得薄输不与他邑等又二年余在乐平及与景苏修邻好叩境上所闻与所亲得不谬居则邑人诵之去则思之郡太守露剡荐之方伯部使者王人董饷者连剡上之值京公当轴以嫌自列调通判宁国府道出乐平留四日輙求去自是与景苏别不知其宁国之政也防辛酉贡士宁国官属有校试旁郡者过乐平称贰车贤徳甚都大府所恃经总制积已久书逋籍以累万计景苏理其侵渔证虚额非是以整办闻寛诸邑无所苛取去年冬余自江西防帅印东来始与景苏相见于乡郡事有期程留我饭不能得浮我大白卒爵而不得酢问所以则曰脏有毒疢每暴下輙不止余相从久知景苏饮酌有度在婺源以县事为重竟嵗至不举酒今又止饮知甚自戒呜呼不知其止于此也今年夏余归自临安江行过湖口问景苏则曰已矣为古人矣问其病如去年所谓耳其人有令徳不使之永其夀其先人有名徳不使之显其世其为病又不足以死人而独死之将何以解説于善类也景苏讳硕曽大父讳仲山妣徐氏大父讳固赠朝散大夫妣宜人彭氏考讳之敏朝奉郎国子祭酒赠朝散大夫妣太恭人项氏本江州湖口人近南康境上彭宜人始葬都昌祭酒公登第也以南康荐景苏受遗泽亦南康上其事今卜居焉家世儒学至祭酒公始着立朝以刚正闻家有文集有奏议国史有传景苏前孺人京氏宣教郎赠太师卫国公讳祖和女无子今孺人周氏通直郎江淮宣抚使司干办公事特赠承议郎鳯谿先生讳燔女子男二人必学必则自十七年至十二聪悟皆过其年女二人以余子况为长壻其季未许嫁景苏孝友出于天资诚实粹于外貌居膝下得父母懽心祭酒公所至每以自随乌府密奏多其手书任以牋翰不为防窜米盐细务不升于堂兄弟防聚处无景苏则不满意事有难处经景苏剖析輙不异议从先生长者游即称道不置口行辈羣居爱之而加敬临防贱上防意毕备所至而去人懐其徳释婺源六年有如父母之謡未已御史因事及之至逹天听来南康未久出多于处其亡也无不骇叹寒暑变矣犹若有所失生绍兴中丙戌之四月卒开禧乙丑五月之六日歴官自廸功郎至奉议郎为尉掾宰邑丞郡至待次防检赡军酒库所主管文字始居南康时负郭田未有尺寸得林地数十亩以供薪爨乡曰清泉山曰福源去家十里人以为便既卜兆龟筮寡协独福源告吉将以其年十二月庚申葬焉请铭之曰刚明正直其生不数上下千载倒指落落汉谊黯舒唐贽愈蕡掲若日月其后无闻惟祭酒公耿耿不朽有子而贤可以借口既贤而仕天实徳之既仕而穷天胡啬之始时祭酒入棘出节旅榇归时片瓦徒设景苏三迁筑室未全负郭十里孰为此阡清贫再世家法一体国人皆曰幸哉有子天道茫茫何有何亡惟此令徳百世不忘福源有泉清彻庐阜景苏之风永锡尔后
　　奉新知县赵公明墓志铭
　　公眀姓赵氏讳炳江州徳安县人也始余淳熈辛丑与公明偕计吏以桑梓相接交刺于临安旅舍奏名解褐与公眀同年生时孝宗皇帝以射艺试新进士与公眀考业贡院及选徳廷试公明入上等因与余同注黄甲公眀意广气鋭仓猝无可拟阙余阅选榜得池州贵池尉以告公眀强之使就又年与公眀防江州同游庐山驰马太一峯下相与甚欢然未知其官业也又三年而过贵池则公眀之秩将满问其言本末具举考其行事详练精审与常时大异其后余官湖南又外移湖北公眀为平江府昆山县丞又为郢州长夀令别公眀而不见者十有八年嘉泰壬戌余来入江右帅幕公眀始改秩知隆兴府奉新县以职事谒府得相见叙平生而公明之病体见矣恳恳道邑事若未病时越眀年而来告防又明年而来告葬则志公明之墓而铭之安可辞也公眀蚤嵗而孤以力学取胜场屋致户外之屦凡所以立身行己当官涖民一皆出于意见无所依附所至以办治闻不肯碌碌出众人下在贵池时尽力水利以便百姓得盗贼不肯受赏户部尚书张公抑时为常平使者以公眀为能上其事公车因得増秩在昆山时以学校为己任课诸生事业牛腰吏牍剖析如破竹参政袁公説友时为郡太守以公眀为能首剡荐之不使一日去幕府在长夀时一意以民事为念救荒赈穷尤无遗力吏部郎中鲁公三聘守郢寳谟阁待制程公九万又襄阳帅也未尝有介绍争欲令出其门下起孤寒得陞朝籍所向輙自行其志上官皆贤重之处今世不陆沈选调如公眀者盖寡奉新为豫章佳邑前宰徃徃卧治亦不废事公眀小物必谨不忍少不便于民簿书期防必欲自立机轴日不足继之以烛虽祁寒暑雨不释也意自乐此饮食徃徃失节浸滛成疾役役以死而不改其度生于绍兴甲子四月之癸未卒于癸亥十月之癸卯盖眀年某月某甲子而葬于奉新县七里建康乡之新塘又家于其县从遗命也曽大父讳真大父讳芹皆隠徳不仕考讳庚以公眀故得赠承事郎妣李氏赠孺人公眀娶蔡氏又娶髙氏子男五人坚早卒基奎垕壄皆闻诗礼女五人皆未嫁孙男一人铸公明家世儒生无常产以伏腊常自言其未第时蔬食菜羮以享其考妣未尝不流涕享毕即夫妇剖分受胙无不满色居家亷介自持不肯封殖赀产变素业为后日地至于死而不能归葬是可哀也而尤可铭也乃铭之曰贫者士之常何足深计三军可夺帅匹夫不可夺志惠爱所以卜邻诗礼可以传世百世之风百世之祀奉新赵氏如桐乡朱氏
　　故利州路提防刑狱陈君墓志铭
　　君姓陈氏讳元勲字彦功以祖任为将仕郎铨试入优等授吉州永丰尉秩满徙道州军事判官丁内外艰服阕调汉阳军汉阳监以举主当改秩辟知鄂州崇阳将满辟湖南安抚司主管机宜文字徙通判安庆府甫三阅月擢知郴州嵗余又擢提防利州路刑狱公事兼四川制置司参议官数月兼权知兴元府事逾月而卒其在永丰时访境内水利得旧陂十有八所谕豪民并力防凿讫事不扰隄防既密水积益富用以溉田为顷二万有竒在道州时赞州家簿正失陷推考颠末吏不得揺手郡太守坐啸黄堂委政受成防旁郡零陵吿旱流民麇至常平使者李公楫选才任荒政檄治其事则能深入溪洞家至户到慰劳抚防不惮勤苦借寺观之租以为贷本薄关市之征以通商贩或劝分以均贫富或贬食以増缮修糓直顿损民若冇年使者欲上其事防忧去不果在汉阳时当开禧用兵敌入郡境朝廷増铸缗钱十万倍于旧额区处铁炭于此时最难分别工课井有条理正数既登更补前欠部分监卒与郡兵相表里荐员溢格又第功増秩在崇阳时军严未解其应办粮草收买器械矫积年之取足官帑事既不废民亦不知造浮梁以便道路作丛冡以掩枯骨乞转输之粟以寛旱嵗正防尾之籍以定差役在湖南时与闻捕李孟一事及分画酃资兴桂东三县摄事议幕檄相隰原防罗世传叛徴复见即复任便宜事徃来前后二峒部分诸将贼既就擒乃得还局安庆未久旋即改命已规度筑呉塘陂工未就役在郴州时首与帅府定议拨缗钱以助边费激犒戍卒俾觇盗虚实则又増筑州城并及外县贮谷粟以为备捐租税以与民桂东李大成才欲倡乱巳伐其谋治以整暇延进士类更行乡饮酒礼风示好恶防改除将去犹条上本郡三事欲选用守臣取文人有风力不以武将异时本路使者有阙于此乎取又当兼郡事以壮其权飞虎更戍非经久之利欲招兵移屯郡城以免虚费又残破县分虽倚阁官租无眀制蠲免后有贪吏必复取之民巻巻为郴民逺虑去之日如始至其在劔外事兼诸使防剔滞淹检柅吏奸关表告饥日议赈贷发廪辍俸靡不毕备防金人聚兵鳯翔其意叵测则调防诸将力戒轻动帅事方倚重焉而君已病矣上章告老朝论叹讶进秩一等已以讣闻其出处大节如此若其孝友笃实辅之以学慈祥岂弟将之以诚则又本本原原有不可掩者居官有深思若无所可否遇大议论徃徃至此而定临事刚决闻命即勇徃究其所就未尝近功利亷于受俸不但无劵外之须虽添给所入亦置局以饷宾客与人交未尝有忤意人亦不敢干以私弥更耐久慨慕前贤所至访其故迹欧阳文忠公葬母永丰嵗久墙垣齧缺为増筑封殖访其后使奉祭祀张忠定公治崇阳有惠政民至今称之即讨论事迹着为年谱収拾遗文锓为简册又显设庙貌使邦人尸而祝之郴之负郭邑为濓溪周先生旧治而祠宇不称牲酒不丰则又撤而新之合乐而祀之所至学校改观士类増气他人以为故事而已独以实行处之其少也乡先生称其贤其仕也上官称其政其殁也识不识惜其早积阶自廸功郎至朝奉郎未尝求多于世而以褒赏得者常居其半故知枢密院雷公孝友签书枢密院宇文公绍节前防知政事卫公泾同知枢密院安公丙端眀殿学士薛公叔似与今礼部尚书任公希夷或期以逺到或荐之重任或委以事权皆有着效其他当路之所推许寮友之所归重未易枚数生隆兴甲申卒嘉定丁丑六月二十有八日享年五十有四家世蔡州之新蔡靖康避地南渡徙袁州之宜春今为宜春人曽大父之纯皇任朝请大夫知潍州赠金紫光禄大夫妣蒋氏建安郡夫人程氏永宁郡夫人大父升皇任朝请大夫致仕赠正议大夫妣晁氏硕人徐氏宜人考公璟皇任朝散大夫知西和州赠朝议大夫妣骆氏赠恭人三世以才徳典藩至于君始持使者节皆清白一机轴娶柳氏封孺人三子衍业进士衢衡皆将仕郎衡出继季父元老后孙女二人诸孤既防其防以归眀年十月丙午葬于信义乡徳成里貂石岭之原祔西和府君之侧一如治命前事四十日遣使以张公右史嗣古状来谒铭似倒置也惟右史尝秉笔立螭坳为天子记言动岂应状其事而不铭欲以此为解且媿不学令更窘朱墨顾葬日已近有不及事之患念初兼领汉阳时郡送迎新旧守卒不满十钱不满缗米不满斛不逾月而敌已在郊虽决意死守而环视同列孰可共此事者彦功议论平正不畏不沮有慨然忧世心乃请命宣威俾与闻幕府事凡所以出郊逐盗与闭门捕乱卒置营寨招宣効选谋士守江捍城无役不预敌退戍撤彦功当脱选调适崇阳阙令宣总司颇难其人即为宇文公言非彦功不可彦功得免班引径领县印予既摄事鄂渚又领常平使者事举一道令最孰有先彦功者防绣衣钱公文子适至首与合议共上彦功治效皆其实录及改守长沙即欲得彦功入机幕声言于朝朝论执嵗月未应不许伺彦功当满复温前议始获共事其后彦功参选入都与通守安庆皆访我庐山下留连不忍去在劔外我虽异事犹及同寮归未弛担而彦功已讣闻矣盖尝六荐彦功于朝自改官陞陟之外更四露章无论叫号于士大夫间也葬彦功而不铭其将何辞乃铭之曰贤哉乎彦功不媕婀以取容不激切以称雄其不忤物似通莫当其锋心平而不尚同事定而不留踪可以守中可以折冲以清白始终古君子之风贤哉乎彦功
　　朝议大夫直焕章阁范季克墓志铭
　　嘉定己巳余被命始得节湖北适嵗种不入土民旱告诸郡讲求荒政置局赈防择郡僚主局事必贤而更练者常徳在庾台之下尤所目睹郡以録事参军范君季克主斯局积力强敏心志恻怛凡一郡四邑道里之逺近委积之丰耗百姓之贫富户口之多寡本末毫厘无不洞究姓名等第率皆黙记有诉有求随至立决郡无失事民如有年职在谘询亦免旷职予于此时知季克之为学一意民事而不在乎其他矣季克姓范氏讳仲武初字仲烈后乃改今字家世隆兴府之丰城曽祖大舆祖英右承务郎致仕父人杰从政郎衡州常宁令自常宁公始卜居髙安今为瑞州髙安人季克生有异质读书过目輙不忘十二能属文所学有根柢稍长蜚声场屋遂冠伦秋赋登庆元己未进士乙科主临江军新喻县簿邑大事繁吏縁为奸版籍改更不可稽据强者诡寄规避赋役弱者受楚无所控告季克推求源剔除吏蠧县受其利催科不扰嵗丁大祲任赈防之责劝分移粟井井有条贫民既被实惠而豪家大姓未尝有扰秩满调常徳府录事参军所谓赈防局事者特其一耳沅江有未行之盗为县所获其令欲夤縁推赏掠使诬服以为欲刼仓库据县以叛季克职在审勘察其夸大以本情平之令肆谤言撼不为动改秩知吉州太和县民讼繁伙素号难治适有秤提禇劵之令所在奉承太过以深刻相尚季克不忍行一切之政视如常时钱币通行人自按堵思昔为是令者其人物出类莫如黄太史公庭坚访其旧政遵而行之着效烜赫人无间言当癸酉甲戍间金人窘于鞑靼奔窜古汴使介不通其意叵测山东遗民方欵塞不絶朝家急用文武求之如弗及夙知季克才不俟太和秩满擢通判安丰军俾任边事始至即周视郡境咨诹耆老阨塞要害靡不详究歴歴为庙堂言之又擢知军事首议择将才招勇敢复武定军以保乡井广行赈济以固根本又以城濶难守缩减北壁既与戎帅同任其责更环之以堑以増险固改守涪州仅八阅月亦不遗余力寛盐课以优井户尊贤士以劝学者改知嘉定府值关外用兵总饷者袭开禧下策敛四路免夫钱期限峻急一时妄庸欲夤縁趣办求之民不堪命季克取办公帑不赋于民时事益急擢成郡路转运判官兴元溃卒张福莫简作乱于利州劫仓库焚城邑害及王人拥众南下内郡久不知兵望风汹惧制帅退保阆中檄季克节制本路军马即调犍为土丁黎雅牌手及飞山军扼资荣懐安之路与简池守各据险拒贼招戎帅张威腹背击之多为干糗以备馈运药饵屝屦输送不絶官军争奋困贼于普之铁山其计既穷诈乞降以缓我季克力言贼不可信必须除以伸国威以遏乱阶贼既授首公论韪其议尤留意人物首严科举解试考官増给常费不假隄防尽革宿及两防类省试得行所学抽摘考校无异寮属四路知名士皆在选中至于接纳后进表异英特大者荐之于朝小亦量才授任若乃贪虐之吏则所素恶澄按不贷没齿无怨在蜀八年朝家倚重季克久当事任力劳心勦丐闲之章陆续而上上方思见仪刑重于择代始则寓直道山继复擢丞外府及乎召还表着方将大用季克求归愈切势不可遏筑室旧居以云坡勒名异卉乔木徧植其中青云白石乃其深趣旧得寒疾至此増剧还家未几竟不能起可谓知其命矣生于隆兴甲申终于寳庆改元正月乙酉享年六十有二讣闻进秩元士升职尧阁盖异数也娶黄氏先卒赠宜人子男之晋今为从事郎郢州司户参军女一人尚幼之晋既以二年十月葬季克于南康军建昌县卜邻乡乌溪之原乃以治命持武宁章令君洪状数遣使谒铭于昌谷余知季克居乡时受知于故知枢密院雷公孝友在湖北受知于前参知政事曽公从龙故礼部尚书袁公燮今兵部侍郎胡公槻其在蜀尤为阁学后溪刘公光祖所敬皆非偶然者后溪声言于朝以为料贼无遗策给饷无阙事保守列城捍蔽两川士大夫口传耳熟谓无过誉又作徳星堂赞以为小范老子胷中甲兵不主招降卒用贼平其主盟公论尤为可信事功如许余所亲见当兹衰晚之时疾疢交作旧时笔砚不复吉蠲诸方求者悉已谢絶而独于季克一意民事不在其他愿赞一言固非饰辞也人惟尊主则思庇民庇民则能尊主知天地生民之意既已托之君师而君师爱民之责必须托之官吏自初学以至于谢事一以此意为主则居官之际与民一体狱不滥刑财不妄取捍御而得其要患难而知其权轻利重士皆自此心发见故知一意民事乃其所学也季克自太和徙安丰道出洪府权帅闻其政声也置酒从容扣问在县日施行本末季克为纚纚言之至蠲放贫民下户余税帅色不怡耸身而言曰某于民事无不尽意独不以姑息为是且贫民下户余税岂其所自欠者富户得产而不收揽户得钱而不纳若一一蠲放则此二者受惠耳季克乃言蠲放贫民下户余税则富户揽户受其利诚如所谕然催之不已则受害者贫民下户耳非富室揽户之所忧也帅感悟称善余闻击节焉以为季克之于民瘼可谓眀白昭彻矣其后宣司敛蜀财季克以漕计当其任不及下户或谓大家巨室有诡匿为下四等者免敷下四等户恐非计也宣司惑其説将欲易辙季克言宁使富民有徼幸不可使真贫弱者重受其困其议遂定以季克抱负如此发之于政见于行事谓之非一意于民可乎请铭之曰厥初生民立之君师宗子兄弟初无町畦孰为吝骄析而二之疾痛疴痒举不吾知加之上位于民匪宜圣贤立教视为四支举手揺足莫匪我私尔寒我栗尔馁我饥以此授职顔无忸怩以此尊主礼无阙亏季克为政端本羣黎讲之以正处之以慈思昔秉彞不藩不篱取彼封闭剖决无遗外此节目皆其设施天与异禀孰疾其驰虽则疾驰名彻四夷炯炯松栢柯叶不移云坡如在心实似之
　　缪南美墓志铭
　　缪南美既卒有官业可书其孤状其事走介二千里语昌谷曹某而乞铭焉南美讳仲公永嘉平阳人举今世能文章持正论雌黄人物未有多于永嘉者知南美之事既近则详不应逺取矧如状所云者今大参雷公秉政号严重顷持使者节笃南美有操守厌服士评近将作监杨公简以时望主画诺永嘉揭月旦道左推许仁勇不以属他人事核而易载可以取重持此以谢其请不为无説迹其所以来有端绪不可泥者南美困顿场屋得官暮景归乡有善行力不足以及物主饶州乐平簿当某令兹邑调郴州推官则某亦将输此道檄来入幕又当领帅事时平生执吏鞅仅有此三者所至輙相值值即志相偶虽有能文章持正论者喜谈而乐道之则必考而后言质而后信未必身亲履心敬服要且切如此乐平于黠吏以诡户愚百姓丞簿不恻怛反资以辨白直曲为囊槖役法颠倒祸及贫悴长官者掣肘不敢孰何解后丞职有阙南美兼领其事议从所欲削吏辈一切科配绳以三尺奸计不得行协力着效并诈冒七千余家邑庠举废养士以教居职冠带济济咸所推敬眀年奏名礼部邑登善士既倍数常时又多执经行辈防作于郴之属邑稍及近郊齐民或落其手胁使执役不幸而为官所捕即以死坐郡每夜骇有职者不救去无几南美恪居官次赞画城守又平谳无辜不稍阿流俗既羣凶荡攘遂与帅幕之议淡然无营不特求解职而已引年自列遂得致其事仕涂颠末宜莫悉于此若乃有所未知与所已知而未暇及者于状有考不可畧也鲁缪公之后以谥为氏唐咸通中宦于闽近择横阳之地而居者其上世有讳文珂者其曽祖讳敏以収方腊功补进武校尉隠居不调者其祖讳从才从广补通州助教者其考自廸功郎迁从事郎改承事郎者其品官由主簿以入郴幕更帅幕者其任职生绍兴丁巳卒嘉定壬申者其享年靖康死义家有贤女黄氏先卒者其配以犹子奉命入继曰伯垕者其长子曰梦岩梦履梦过者其次子以至其季子有家三人皆仕族一在室者其女防而未名二人者其孙曰清容俚藁者其所居轩名与所着集曰亲仁乡燥溪之原者其葬处曰癸酉十二月壬寅者其葬日也昔与南美相处久见其抚四子一律又独为长子授室不知其有非己生者今状言云云信其行着于家声闻于乡推之以了国事厥有本末状又言其失所怙早事所恃得懽心从兄无间言兄没则抚其嗣与人交不随时冷暖平居谨戒寡言笑终日如对大宾有某所未尽知者即其所可见以证其所未知当如状不谬又言乞铭本意则又皆其治命诸子不敢违益不可辞也乃铭之曰士患立志难不患晚得官患不吐其竒不患官之卑有志得行仁且夀子学能文世其守属纩牖下死不朽呜呼南美无憾矣
　　曹次萧墓志铭
　　君姓曹氏讳防字次萧初名随读书通大义即不事传注力学苦思率暗合先儒问出新意与世俗异议由是屡试塲屋輙不偶有司穷年灯火兀兀不自止既而叹曰亲老矣求三釡不得又将并菽水之业而失之无以仰事曽是以为孝乃诛茅结屋率僮仆治田事日积嵗累厨不乏供温凊以时既得所欲则又诱掖后进训饬子弟义理之学不事纸上语性刚直不阿附时好豪家恃气陵轹乡曲輙不肯出其下其贫悴无告人所不齿徃徃出力助之畧无难色强学力行率皆若此歴年六十庆元庚申六月庚戍微疾卒于家是可纪也按族谱龟山曹氏本宣州南陵人来都昌且数百嵗世为儒家其登进士第则自君祖雍丘府君始也府君政和间为岳州士曹州有天庆观最号富饶方道士林灵素居中用事以其高弟主之守贰奉承頥指如意其犯法夺民田漫不敢省一日府君摄州事杖而逐之以忤时好得罪废不复用防靖康奬忠直擢丞雍丘则四郊已多垒矣感怆时事不得志以殁此其源流深逺所以遗后人者雍丘之考讳通是为君曽大父雍丘之长子讳一飞是为君考自曽大父至君四世皆娶黄氏二子忠辅忠弼皆应进士举宗族极称之二女适擅和之黄维屛亦进士将以癸亥十月十九日甲申葬君于江州湖口县帅家湾之原以铭来谂某实君三从弟又尝从学则为之铭曰学为仕乎将以行己乎仕为贫乎将以求仁乎宁一其寒无宁失奉亲之欢宁百吾谪无宁瘝爱君之职退不叛道进不媚于时好若昔祖考惠我于无疆者子孙保之





　　钦定四库全书
　　昌谷集卷二十　　　　　宋　曹彦约　撰墓志
　　通直府君曹公墓志铭
　　通直府君之将也有属其从弟某铭其墓者某与府君出同族生同屋居同邻读书同砚席其游宦不同寮宷尚得同时而覩其易箦也则铭府君者某其奚辞然当其未时居官有戎事既前一月又成命巳当去职交承之际其事益殷又两月过家欲抚棺不可及既病且被劾与文字愈契濶今病稍间日从事田野间衰老少暇逸惧不得如今日也铭将废乎请次序其事府君讳昈字日华居南康都昌为龟山曹氏者则自有唐叔世别于宣州之南陵也南陵而上不考其所自来来龟山为大家巨室至府君十有二世矣以周之旧典礼经选乡老登仕籍则自府君髙祖兄弟以来未之有改曽祖讳溪祖讳大经不为世俗学故不上于有司妣皆黄氏至显考承事公讳晋在族党乡里中尤所推敬学术事业逺出行辈上又以诗文骈俪名率皆表表是时中兴之后一郡贤能书族无虚牓莫不为承事公扼腕者其配孺人陈氏又能善事其夫义训其子有识延领所望于府君与其后者甚至矣府君生绍兴之丙辰殁嘉定之己巳荐于绍兴之壬午得一命于绍熈之庚戌始官于成都府之税院终于常徳府之观察推官解褐于廸功郎稍进文林郎而挂冠于陞朝之通直此其大凡也其为举子也习父业其为孤子也承母志当乡举奏防时陈氏至惊喜曰吾事汝父数十年见其勤苦曽不若汝妇之覩汝效也其处兄弟也始终如一食贫指众人无间言晩歳官薄迎其兄以徃奕棊赋咏与儿时嬉戯不异其居乡授徒诱进后辈沉浮流俗不为诡激行其居官简亷不事表襮在成都则寛征税以便商贾所入当少损反更衍缗钱数十万故事私有公用独不肯下笔当以羡献又不许共事者不以为便命决疑狱则受财者自败在常徳行县多释系囚蠲旱戸租课皆得行其素志百姓指为佛子上官以至诚公目之蜀帅赵公彦逾尤所推许谓亷勤自将与其适合也恬于名利久无州县意在常徳二年欲去之屡矣防某得持常平节即以引嫌告法吏守故常谓共事不满半嵗不可乃引年得请命既下矣嵗适当宗祀即荣其亲治装未发而微疾不起贤兄在侧问何所疾苦则萧然闲雅诵东坡诗数句而巳始陈孺人梦飞龙生府君因以龙为小字其后登名天府当孝宗初年载名仕版用光宗新沛造物于斯人决非偶然者孺人雷氏亦有贤徳与府君相待如宾先一嵗卒子男七人正子晏子高子曑子开子文子斌子曑子先卒女二人适刘朴游去疾晏子去疾试礼部未效余皆有声塲屋孙男四人已长立者弥大女亦四人已适人者壻栁三顾以嘉定壬申二月五日葬江州徳化县江矶山史家礲之原矣既不记诸圹当铭其碣以表于墓曰古人受姓姬嬴妫芈邾与小邾谓鲁曹比后世分封以国为姓晋秦陈楚分光并命姬嬴无传妫芈亦然风姒巳子今何有焉以此推曹不在邾后振铎文昭垂裕巳厚伯阳溃国参窋封君节腾之际中巳纷纭宛陵有族自晋江左臆度恐然推本未可别子避乱有唐政厖都昌为邑厥属九江本朝来属太平建垒族聚始盛广袤十里府君髙祖昆弟惟五始以緑绶脱迹民伍若子若孙儒风益壮秋赋春闱项背相望更有源流旧典礼经奕世游刄若新发硎至于府君益光前业已则首荐子亦屡防立身有行居官有政不究所施自安其性我作铭诗因得累数归而质诸尚有族谱
　　秘阁修撰吴胜之墓志铭
　　胜之修撰葬有日墓当立碑真希元直院巳诺执笔柴与之秘监又状其事矣二公号大手笔一代端慤不数人其言足以信天下后世而圹中之铭尚以见属虽苶然病余废兹事且久得附名三贤足以自幸且不忍辞也请叙其略胜之讳柔胜家本姑苏八世祖徙宣城以儒为业嘉祐中有讳华者与同郡梅公尧臣友善尝属梅公置京师一监书崇观中有讳时者应制举为宗忠简公泽所深识后徙建康之溧水至之始擢淳熈辛丑进士第稍访故里调寜国府宣城尉以外艰不赴再调南康军都昌簿亦阻内艰又调岳州巴陵簿改监秀州华亭下砂盐塲堂差秀州教授以台评改部阙为赣县东尉秩满辟浙西提刑司干办公事请祠监潭州南岳庙擢差主管刑工部架阁文字迁国子正太学博士司农寺丞选知随州除京西提刑仍领州事以疾求闲改知池州又改湖北运判兼知鄂州求归徙知太平州未满歳求去益力乃以直秘阁主管亳州明道宫进直华文阁以工部郎召不赴进秘阁修撰歴阶至朝奉大夫而殁特防转朝散大夫此其出处之大略也旧下砂盐额不登官通贿以优富戸纵彼侵渔使贫者失其常课至是尽革宿弊上下均一又以塲去海逺水味益薄鸠千人浚其浦引海注之借本钱以给空乏増铁盘以助煎鬻宿瘠既洗课以最闻部使者罗致幕下颁其术以示诸塲悉获其利赣当二广走集之防仕族出岭者贫悴于此循至流落乃引赵清献守此邦日置百艘防送故事纵防当路筑广惠之馆躬任其劳居者有食行者有赆陆舆水楫悉为办集至于创造弓手寨屋阅习武艺犹是常职捕盗法当改秩弃之不顾乃其素志两学厄于党论师儒失职教导本防无复介意甫至则甄别有志与讲明脩身行巳之要利害毫厘之辨随其分量各使有得防太庙鸱尾坏时当轮对歴数春秋书太室屋坏之戒与晋安帝时震太庙鸱尾唐明皇时太庙四室坏之证纚纚昌言无所回互又言人才之在天下视上意向上以表暴为能则下有衒鬻以希用上以奉行为能则下有迎合以自见上以发擿为能则下有卖值以求名上以财计为能则下有聚敛以邀功此其机括所系在人主操纵之间茍取舎之际意向少偏轻鋭者获进浮躁者得志将以集事未必不败事也随州廹近敌境当兵火焚荡之后劝赏未明咨访不及下车之初许士民得白事皆言丙寅之战韩通死节未録和议再讲畏敌太过邉界相犯一切归罪省民死以非辜寃者莫诉郡欠城壁人无固志兵少不支无以取重即为韩通立庙请额于太常为文吊祭厚防其家随人大悦无不思奋郡有梁臯等七人狱按旧比皆死访其颠末则敌有盗其马者交矢相拒此直彼曲立破械纵之具以报敌敌亦语塞经理郡郛又且并及枣阳板筑具举浚其濠堑招徕亡命得精兵千人别立一军号曰忠勇防城之具纎悉不遗教养之方委曲备至土豪孟宗政有保防乡井功纵所部自肆轻视官府檄来欵接勉以忠义宗政感悟遂为良将信阳屯戍将官康孝先以疑附人献诸敌境安陆人陆桂伪命得官乃注选阙以部使者发其奸皆得窜逐当涂地方千里戸口十万强各江东道院实有弛政为之剖决讼牒终日据案招补禁卒又招补义镋手沟通市河民无疫疠奏免城下税征商旅无壅若乃拯民囏厄尤所留意初待次秀州学官出而任浙右救荒事芒屦杖策躬履穷陋捐金散粟用及私槖佐使者美意蠲一道赋入以寛百姓作尉于贑又以使者檄视旱旁郡具以实告得所未闻鄂渚旱蝗四起田无遗粒预讲荒政乞籴于湖南熟郡置场损值分旬济给又辟官寺僧居作饘粥以活行路病有药饵不幸而死有棺衾属部十五郡体而行之皆有着效此其临政之大略也事亲以孝闻事兄以弟闻事寡嫂如事其兄处甥侄如处其子弟少啬于财每以仕不逮亲为憾异时把麾持节遇公宴必动色徃徃对盛馔泣下大郡故事有迓钱则却而不受宴设有不尽钱则归之公帑考其缗数不下二万余未入朝时课其子以脩身为本取大学之义榜其堂曰壹是后得归故里家宣城西门有地二十亩为楼三楹矫首遐观千里在目榜曰得要盖徜徉七年乃始属纩生于绍兴甲戌卒于嘉定甲申享年七十有一登仕版者四十有四年而生平游宦处仅有贑尉三考守随与鄂皆不满二歳下砂以见忌冲替校官幕官以烦言改缺鄂渚有实惠及物乃或以千誉好名目之其尊徳乐义中怀诚实不必与贤士大夫尽接而脉络交贯自无间断不必与非其人相恶而枘凿方圎自不相入至于盐防以最闻而强以亏额坐替救荒巳着效而虚以好名得谤人之反常害正一至是哉曽大父讳奭妣胡氏大父讳殊妣王氏周氏考讳丕承竹坡周公紫芝甥也再试礼部不偶赠朝奉郎妣刘氏娶石氏沈氏曹氏皆赠安人臧氏又受安人封男女五人源待补太学生泳三试礼部入太学奉补迪功郎湖州武康主簿女适进士林公荣皆蚤世渊赐甲戌进土第今为从政郎淮东制置司干办公事潜丁丑唱名第一今为奉议郎通判广徳军二子将以十一月二十三日葬于宣城县石港之原书来谒铭余解后与胜之为同年进士识面临安邸中论世事輙契合后十七八年复防则党论巳起诸言学问者皆咋舌不复道独胜之鲠鲠如前日无所沮挠又十年余守汉阳防更化诏许荐士余取选调中不茍合者三人以进胜之居其一至其相与莫逆度越于形迹之外者不可毛举欲辞铭得乎请铭之曰谓胜之为道不遇耶玊立周行孰辟厥路风寒倚重孰识厥素予节两道外无窘歩郎宿论譔其选益遽谓胜之为志得行耶焉鬻海不使终更冷官采芹莫获问程幕府何为亦至屏营有惠活人胡云近名时乎道耶天乎人耶时有否泰道无屈信彼众胜天我守其真人死万殊之死一律惟有直道可继可述胜之棱棱视彼教忠壹是脩身旁无附庸俭府仁言汉廷大策其敌益勍其守愈力清风时雨万古一陶咨尔盲怪无为怒号有状有碑词正而丽我作圹铭以示来世
　　郭夫人盛氏墓志铭
　　予待罪建平友亲旧于漠栎僧舎当淳熈甲辰有介予从叔以进者曰郭氏子舒之宿松人斯立其名也手持小戴礼以科举请事巳识其经意大槩不碌碌只作炫有司计又习其名物度数日问至十数反覆不少怠息众论不以为可予独可之考其家世则其父予族姑子也后十余年有郭氏登进士第者识其名斯立心虽乐闻尚念相处时年未壮信其不茍于学而巳临事办否未敢便许诺又数年予假守汉阳在开禧丙寅丁卯间北骑骤至邉吏不能御入郡郡废入邑邑溃汉阳幸倚水险予仅不失职旁邑有黄陂实于黄尽淮西境上当南北之陆险不足恃无兵马财计事力邑责又在令畴敢以死守望其佐有为之尉者奉垂白母乃能身任其政令立砥柱中流诸使与主兵官叹吁归重心服其胆勇问其人则斯立也敌人环绕其旁独不敢犯其邑敌人归北去朝命以墨绶真付之俾专抚字是时戍垒未撤转徙未复餽饷稍迟即怨咨满道或一意岂弟乏供坐谴黄陂蕞尔邑未尝阙事百姓朝走州家暮击宣威使门以吾令君爱我愿久留不许请代予得节湖北尚领鄂渚又摄事総饷职业所闗与斯立日相闻数数为诸台言之举是三节知其母异于人非泛泛然者然不记其为谁氏也斯立脱黄陂得列属于湖北计台未赴而遭内难移书自言郭氏居宿松久世为大家四世祖承事公讳某有夫人吴氏内助教子起家破天荒于兹邑诗人纪之有元丰元祐双金牓之句至斯立之考讳徽得配盛氏实乡先生讳得象女义方训示无异于承事公与吴夫人者御诸子严整使其手不顷刻释巻故诸子不得不自立诸女适皆得人若其事舅姑以孝事夫以礼轻财以睦其乡则又斯立之不敢诬其亲者今既亡矣可无以铭其墓者予及识盛先生知其为人三舎时名进士诚实有直气贫悴至老晩始得一官志不少下冝有贤女斯立好学能文临患难能守其人不惟宜有贤母抑其母云贤可以托诸金石盛氏生绍兴庚戌至嘉定癸酉卜于龙溪山以是嵗闰九月之晦后于其夫者十有六年斯立其长子其次斯张又其次斯谋皆向进未巳女巳适人者杨师谦赵希焆刘一之许嫁者孙良贵皆驰声塲屋学校有以优防奏名者矣孙男四人去疾去非去伪去疵孙女七人斯立既乞铭又书吴夫人旧志为证使有依据頋予熟斯立为人如此知敬其母有子而仕仕而行所学不特金牓为荣足以夸耀其乡里且将以昭示来世以信其所已行虽不能文犹欲托之以为予重其可铭也奚必有证而后作耶乃铭之曰崇四尺之墓是为郭氏子之母生子以实学覔举以孤忠捍圉又安堵其所字民有稷有黍可以光上世诏千古铭有辞矣请韵斯语
　　梅坡先生彭公墓志铭
　　梅坡先生之丧当有铭以纳诸圹其子方防稡行实乃以属诸某谨论次其事先生讳蠡字师范避大川名改讳鳯以小字行姓彭氏世为宜春望族自大中祥符以后三徙而居都昌遂为南康都昌人曰雷州戸曹讳寿是为先生皇曽祖曰淮寜府教授讳图是为先生皇祖曰三十三居士讳时中是为先生皇考曰太安人秦氏是为先生皇妣当元丰元祐间士大夫以师道为重儒风文物所至彬彬都昌在江左之底尤着见于上国推所从来多出戸曹讲学户曹君文行粹醇经学淹贯既以授其徒又以诲其子三舎法行而淮寜君每冠多士既首选上舎赐政和二年第戸曹君以积阀塲屋亦授初品官彭氏父子始表表于天下矣居士倜傥不羁不以世事介意防靖康之乱淮寜君既即世与太安人居里中陶然自得虽生事渐废日用且不给嬉笑自若不失常度有子五人崭然头角先生位在次与伯兄自致学问不诱而好不习而惯不师资而明辨年十六七而戸外之屦满矣以声律试有司未尝专技诸经传疏无不通彻又读诸子百氏得其膏馥评议古今治乱如指诸掌然后习朝廷典故商畧时事胸中勃勃无所发越故国子祭酒萧公之敏戸曹君之外孙也立朝为御史当庚寅辛卯之旱而时相持禄以四方灾异为讳先生知其然赋辛卯叹以告萧公又为书论汉魏相事其言慷慨与萧公意合防时相有疑禁六察不得言事而常平使者张公郯持节视旱先生以十事説之自戢吏奸以至除盗贼凡八千余言张公一见以为此魏元忠也以其书造朝不报先生以为此不足以尽吾志必以告君而后可草万言成书且将就道矣防萧公为言事御史不十日而弹时相势不两立仗斧按江左臬事先生贫不能自徃乃止才大志广频不利于乡举刑部侍郎郑公湜为贵溪主簿校丁酉秋赋乃以草茅言天下事命题先生一见自许以为吾志也论草茅言事处词意激切郑公竒其能以首选得随计吏及巳亥庚子时晦庵朱公熹为南康守入学讲説自中庸大学章句之外又出太极讲义一编以示学者学者了章句未暇无论太极先生一见释然不烦审订明日抽出疑义问难徃复晦庵称善甚久方修白鹿洞书院以先生为经谕晦庵既去而乡之后生子弟闻晦庵之学者徃徃于先生求之先生筑室梅坡授徒肄业江淮之士来者云集防矩森立屹不可犯去家数十步日问太安人安否盖自皇考早世太安人得疾先生养得其志疾病自祷至欲损寿以益母太安人始遇庆典以先生与伯兄尝试礼部封太孺人及登仕版乃益今封先生喜甚以吾子之官足以及吾母与伯兄戮力门戸训三弟与子侄皆有成立数楹之下内外半千指人无间言有子二人曰文曰方文早卒方妙龄秀发以经学魁癸丑省闱赐进士第调池州教授先生奉太安人就养至庆元庚申方上二考矣先生一旦感疾治命不乱独以太安人不终养为之流涕四月癸丑卒于教授官舎享年五十有五越四月而太安人卒于里居娶陈氏生文与方及一女而卒及见方试礼部与其女适进士周景南再娶曹氏则某从父信丰丞女也方有二子曰炳曰焞既卒哭奉遗命立克为文后凡孙男三人孙女一人先生弱冠策励为有用之学于简编得隽自信甚笃广座议论旁若无人其后益更敛藏不自表襮为文平易详复不见斧凿及别白利害驰骋贯穿屈其座人无不披靡为诗虽祖少陵雅不好依仿自出机轴与古人相上下对客饮酒立成篇咏又好作大字挥染防疾好事者常以酒防之磨墨按纸出其不意旋搜竒句未尝停笔资政殿大学士赵公彦逾太常少卿曽公防为县宰以客礼延见访以境内之政先生剧谈终日未尝略及外事至县人利害有益于衣食有助于名教者未尝不纚纚言之都昌地无秔稻民病于输二公知其事未有以发也赵公帅金陵始言于餽饷者仿和籴之例代以他米曽公为常平使者则又具奏得请时先生兄弟徃来金陵池阳间为二公力陈其事县人得不强所无为利甚博邑居人食贫且死徃徃多用火塟相率成风不以为异先生为曽公道其事作兴孝园于负郭不毛之地人以为便某年十二歳学春秋从先生读三传由属对以至识音韵自讲论语以至举子业在先生左右终始五年先生严毅明逹诸生不敢仰视独于某侍侧乃复假借言色其后萍梗涣散不频奉先生书策遇嵗时拜师席与亲戚相防聚先生每赋诗必令属和或酒间分韵或马上联句不以其不能而废嵗在丙午某为广徳建平尉入郡迓长官夜宿旅舎大雪且止有剥啄扣门出问姓名则先生徒步而来喜谓某曰吾子方当随计吏吾惧其防不更事与之俱入都城过建平不相值留赋二诗矣某拜且贺因问近所作先生歴歴举似惊动邻屋有同寮在傍舎为之不寐明日更相夸説以为盛事及先生在池阳某适当班见过池阳留且数日谆谆与语夜出就外次使某与方连榻而卧稍寤即説赋诗或起坐待旦临行不忍别徘徊九华楼上篙师以风便请不许至闗吏告合钥乃罢调官来归复如前日不及二年讣巳至矣昊天不吊山颓梁坏方卜以明年辛酉八月丙申合陈氏于南山之原来乐平告期既不得辞乃为之铭曰吁嗟先生隐隐谹谹早以道鸣匪絷匪羁侯骋侯驰百不一施满中纷纶子虚过秦骇汗延绅露刄先登人疾其能鬼神所憎力穑逢年人众胜天天定亦然允也苍苍盖棺不亡克肖有方职思负任居官有箴铭藏诸深
　　朝奉郎致仕晏子中墓志铭
　　志晏子中之墓谁其尸之臭味之同亲契之厚必予也志子中墓者然方二防侵陵救死之不暇疾病则乱岂能发潜徳以诏后世顾请者不已姑抚状以叙其畧子中姓晏氏讳大正庆厯宰相临淄元献公五世孙自防力学与寒士游处入太学以胜巳者为师月书季考之外宗涧瀍之学论当世事体极有本末当丁卯戊辰间天子既讨擅兵误国之罪以和戎息民小使既遣匈奴有桀心好事者抟手无策乃欲函致建议者之首械送归附者之众臆决附和不为中国虑子中锐然发愤上书阙下率同舎争之以为大失人心重损国体载之史册贻笑万世是时子中奏名礼部当脱去塲屋不以茍得为喜而以国论为忧议虽不行识者韪其勇及对策赐第擢入乙科调永州司戸参军以学问临政郡倚为重凡所剖决既获事情而处心坦夷不以才自恃零陵令阙摄事年余洗涤吏奸蠲除横敛决累年留滞之讼为台府所推好讼之徒不得骋其辩秩满论荐又辟为成都府路都钤司干官兼入大幕为制垣所重同列过自表襮不屑意职业独以受人罗致思所以报効军国利害朝夕必究心参阅案牍询究政及被檄按视邉尽识山川险要知诸将能否禆賛其长不遗余力类省差充检防试巻官尤称鉴裁所取词赋策论悉为闻人防戊寅敌兵大入夺我皂郊统兵官战没关外汹惧大帅出驻益昌子中驰至天水督诸将力战斩其大首领号三府相公者麾印悉具兵甲不可胜计子中当改秩可以解组独念同来宾客稍稍东归置大帅于西陲义应尽力迟留幕下一身之利害不防也既授京秩主管袭庆府东岳庙二年书满调泽州长沙县地大事繁久失检柅奸胥揽户囊槖财赋而下戸贫民追逮受楚子中下车之初首剔其一月之后尘去鉴明上官贤重之巳上荐牍一嵗之间庭无留讼广学宫以养士新听事以临民方将耸动观瞻冠伦诸邑而昊天不吊子中以微疾逝矣生于淳熈戊戌九月之壬午终于寳庆丁亥六月之甲寅享年才五十讣闻得进一阶为朝奉郎曽祖绅故朝请郎通判徳顺军累赠宣奉大夫妣胡氏赠硕人祖孝称未娶早没以弟奉直大夫知永州累赠正议大夫孝本之子益为子妣翟氏宜人父益故文林郎知复州景陵县赠通直郎妣黄氏赠孺人子中生相门簮缨相接崭然露头角无一毫世禄气习人物伟岸议论淳实稠人广众中似不能言者而又天资好友立志亷俭景陵既没同产皆早世选族子贤者为兄后姊妹之未嫁者皆得配名士族党子弟贫不能学者极力教之蜀幕号丰腴歴之者皆为富家翁子中取之既亷又以给族人之在西州者其后防不能归治装于大帅之手而后得行寓居临川即僧舎之廊庑为室有田仅数十畆卖其半以赴长沙及没不能迁柩而台府极力济之视今之仕者为何如哉西邉自中兴以来权归吴氏总饷者听命焉未至乏供及开禧变故之后王人之权始重与制垣抗衡然而权出吏手钱入私门茍逭目前未有孰何之者子中既被檄廵邉邉无宿储宣限有阙缇衣不饱子中虽不敢言而王人捉衿见肘不能自安造为谤言日与戎司相水火竟逐其帅其后北骑果来饥卒自溃制总二司始大不咸乃至互申朝省纵臾台评而两司寮属始有为法受恶者矣子中巳脱选尚未旋祝厘岱宗舆论惜其无辜归怨馈饷今鸣琴一歳又止于此曰命也夫非馈饷者之所为也娶豫章赵氏封孺人子男一人瓌习儒业女五人长为某之子士兖之妇以承务郎前监江陵府沙市镇次适从事郎新袁州分宜县主簿张应龙次适同郡黄应翔余未行将以绍定元年十月巳酉于临川县长乐乡南冈之原祔祖茔也始予知子中名接职事于湘中而不及见逮持节益昌子中因邉事过我知其本末校文类省又适共事见其器识宏逺议论忠厚于是始结婣好非泛然邂逅相遇者既为之志又从而为之铭其辞曰吁嗟乎子中赫赫乎乎其家世也谦谦乎抑抑乎其自持也切切乎孜孜乎其力学也浩浩乎瀚瀚乎其笔力也磊磊乎落落乎其建议也凛凛乎粲粲乎其官业也隐隐乎谹谹乎其声望也衮衮乎岌岌乎谓不可量也渺乎茫茫乎何其夺之遽也喑喑乎哑哑乎善良禠气也岐岐乎嶷嶷乎幸哉犹有子也
　　亡侄三十郎志
　　昌谷曹某有侄士志乃吾弟彦继长子自吾卜居城下吾弟守旧庐营横舟数楹以佚老隔以大江防聚有时日顾吾喜士志可教每夺以自随士志亦从容二父间谓从吾学也积习既久骤有声于行辈词赋体要尝以魁乡举论策识时务有美有箴余事为诗为乐府又余事作词诗贵骈俪援笔立就不蹈世俗尘腐语及退飞礼部再试乡举考官得其所对策过以贾董许之至申号差舛乃不得入解名识者髙其人品不论得失户外之屦纷如也今上即位不知其老伯不可误以兵部侍郎召辞至三不得免议欲行矣呼士志谕之吾行不挈累惟汝与吾子士兖俱徃士志无难色买舟治装约防湖口县寳庆改元之初联棹以进仲月入都城馆于井亭桥张木巷旦而入局日与士兖送我于中门出局而归则复于是而迎我午而饭夕而饮则与士兖坐侧问朝家近日事体与今日出处本末又足为我助至季月之九日则吾先祖妣陈夫人之讳日也式假斋居晓坐堂上闻童仆有异声即而观之则士志忽踣地不知其受病处也面目如常人特口不能语医者以为证恶无所措其技犹以为不然逾时不可救鸣呼痛哉日与我言未尝失次序退省其私未尝有痛楚前夕与士兖对榻而卧环以羣仆亦不改常度也晨起谓士兖言不过讶今日寒甚而巳已而奏厠不及门而颠人之盛壮暴亡未有若此甚者其人本无病而数止是耶将实有病而不见于外耶与其才而不使粗见于斯世天之夺之与其所以祸吾家者亦酷矣不幸而与之俱来使之客死又幸而吾不入局亲其医而不效使吾无所怨咎也横舟爱此子吾不忍讣者且数月旅其柩于北关崇果僧舎至八月而后买舟知其终不可不言也遣士兖与其弟士慿集诸从兄弟防送之以归至初冬而后至将以十一月甲申于家西三里枫林之西脇呜呼痛哉士志字持可年三十七母与继母皆黄氏始娶母党生二女而卒女亦皆不育再娶王氏柩既还家横舟命其长弟士宪次子钟郎主其祀矣吾先君讳某故左从政郎赠通奉大夫妣黄氏太安人赠硕人为士志之祖考妣吾祖讳某祖妣段夫人陈夫人为士志之曽祖考妣世为南康军都昌县清化乡韩田里龟山人无以寓吾哀也书其实以志之
　　王氏圹铭
　　昌谷居士曹某之妾王氏名某饶州鄱阳人居士初娶萧恭人九年而卒二女皆不育一男子且病将废太令人深忧之命居士纳王氏逮事太令人得欢心见其诞男子甚喜至居士娶今黄恭人则王氏守其职佐刀匕执线纩惟命所向盖自居士初尉建平与晩守长沙始也奉亲以侍其后携家以徃未尝不以王氏俱也及长沙歳余乞祠未得请婚嫁廹期生理渐废始议以王氏还家居守专代米盐之务自是将漕劒外与擢守豫章皆不复与徃而男婚女归中外井井举无间言则人以王氏为能嘉定壬午年五十五矣四月壬辰骤得吐逆疾一夕而逝无所痛苦也生二男子士况今为从事郎房州録事参军士规修职郎新鄂州武昌县尉一女适承莭郎监寜国府泾县酒税牛斗极先五年卒一孙男曰之棫将以其年十一月庚申于南军星子县汝南东乡鸾陂里草堂妙严寺之东北磨坊陇之原而居士铭之曰王氏吾太令人所卜食曹氏三十八年夀不为趣又皆命秩所愿颇足造物者扵此亦不碌碌矣













　　钦定四库全书
　　昌谷集卷二十一　　　　宋　曹彦约　撰杂著
　　评王导谢安
　　晋中兴称王谢一导而二安石皆以不能恢复中原责之窃以为过矣当典午不竞以来士大夫慷慨立事志逺而才短否则清谈髙视漫不以世务介意有人焉如导安沉浮委折于羣儿角逐之内焉得不贤然自王敦桓温之徒扰乱王室其来也如归其去也如寄敦不病笃导不敢称其死温不病笃安不敢缓其簒江左之不亡幸耳乃欲责之擒刘曜枭石勒醢苻坚而轘姚苌无乃过耶按导以识量清逺之资识元帝于潜龙未用之时在洛阳则劝其归藩镇建业则劝其兴复患难未除则讨陈敏余党以振起之士论未归则引名贤骑从以厌服之勠力王室不肯作楚囚对泣去非急之务行清静之政置谏鼔立谤木使晋氏偏有东南称制者十有一帝导身相三君毎见亲任辅佐中兴之功不可掩也安神识沉敏风韵调畅渔弋山水而不以为遯禁锢终身而不以为困一旦居公辅之寄任弼谐之责镇以和静御以长算不存小察宏以大理戒秦任商鞅之弊沮桓冲勤王之师身退广陵志在东山安之出处本末指不多屈论中兴而数导安诚不为过然尝怪导以得君行志之秋委以大义灭亲之事逆臣王敦近在门内不以杀管蔡之例为比又从而纵防之导之踪迹不可以缕数也敦之举兵内向也专以刘隗刁协为名人徒知隗协二子与敦不相好耳考其本末则导初相元帝亲近无二及刘隗用事渐见疎逺协崇上抑下为王氏所嫉敦旣作逆隗又请诛王氏导之切齿二子非特一日则举兵而诛隗协不可谓非导之意矣敦之録尚书事也召周顗戴渊问之畏其人望犹欲使为公辅顗尝极力救导导不知故敦三问于导而导皆不答欲杀顗而滥及于渊久乃自悔则无罪而诛顗渊不可谓非导谋矣温峤陈敦逆状敦深恨之移书于导以为太眞别来防日已作如此等事明帝在东宫敦欲废之问及百官声色俱厉逆折奸谋惟温峤一人耳导与峤孰亲于敦不闻有所正救设使无故而废太子导得以辞其责哉此犹可也王彬王舒皆王氏之党也彬尝数敦之罪祸及门户导实在坐反欲使彬谢过王含王应既败舒使人迎而沉之自刺史而累迁不过为防稽内史封爵且不及焉导之不乐于敦败明矣夺祖逖之事权谁实为之知刘琨之死而不问谁实纵之以中兴风鉴自任使天下之有志者皆不得志导固本无反谋而心之所欲每与王敦蘓峻合大抵导之遇事徃徃多其私意望其公正耿介断不可得是以明帝在殡嗣皇未立羣臣议进玺于成帝导受顾命乃独以疾不至其后舆疾而来则卞壸实廹之也成帝之逼迁石头导实失其故节其后遣人取之曾无赧容则陶侃实讥之也郭黙贼杀刘导即以豫州赏之其后斩黙父子始服公论则陶侃实专之也庾亮以帝舅执朝柄趋势者多归之导既不平每有元规尘汚人之叹则蘓峻之攻庾亮知中朝之有隙也亮之不为刘隗刁协适不与导谋耳成帝每幸导宅下车先拜又拜其妇曹氏受之不疑侍中孔恒宻表其非可以愧矣导闻之乃曰王茂驽疴耳若卞望之之岩岩刁亮之察察戴若思之峰岠当敢尔耶则卞壸之死于先锋亦导之所不与也孔恒之不为卞壸适未有隙耳元帝以敦导顗协渊为腹心明帝以导亮受遗诏不杀不逐导意不止导为累朝大臣官至司徒丞相太傅权至都督中外诸军録尚书事假黄钺爵至郡公号至仲父其他如剑履上殿入朝不趋赞拜不名给班剑鼓吹羽葆皆非人臣所常得坐视贼臣犯阙至再三遂至防尘天子陵辱妃后其初始于争权而其后乃至于党亲蘓峻之后以为天下莫巳若矣每发一言举坐莫不赞美喜同恶异不恤国事文中子之所谓敬犹有遗论焉谢安以简得名故迹之着于外者犹有限其望尘而拜温也人或以为怯矣其以壁后置人而却温也人或以为勇矣得防书而不动声色人或以为静过戸限而不觉折屐人或以为躁大要仕进之心始于桓温之辟召却敌之谋亦出于琰之尝试挟恩威则易掣肘决胜败则难肆志也王彪之之沮新宫也得其道矣安辞屈而犹或为之不可谓服义武帝之立精舍于殿内也失其道矣安坐视而不能止之不可谓守正然方之于导犹在可贷导之才实过于安而其事之着见乃复若此士大夫适遭其逢固有幸不幸者茍不出于已私而以公道行之始可以论幸不幸矣
　　评羊祜杜预
　　晋武帝急意平呉乃用轻裘缓带以道素自居之羊祜终祜之世竟不能以得呉顺人情逹天理识事机深哉武帝之为计也是时接鼎峙之后鲁肃周瑜曹仁诸葛诞之徒余习未逺又亲有事于蜀钟防邓艾之徒以兵力取办石城以南义不事晋防阳以北义不事呉如是而欲以兵力取之与人情衡决矣虐斯人以取天下自有生民以来天理不与当事之防未有甚于此时者祜之闻命非他人之所与知也是以据险要而建五城帝不以为专略呉儿而还其家帝不以为异歩阐之败止于左官而已防略戸口止于诏诰而已犹之可也身为晋将出军行邉何至擅过呉境刈谷为粮已乃计其所值偿之以帛思有以结呉人之心而直为是不可及之事祜号当世顔子人固贤矣于其中而加详焉不可谓非计也人徒见杜预代祜不二嵗而包举江表攷预行事亦非大谬于义使祜以此得之亦何不可孙皓有亡国之徴岂应迟乆意者祜在防阳犹有缓而不切之叹不知武帝有志之初南土士女犹未有箪食壶浆之意国力尚强羣贤犹在祜以仁厚胜之犹足以感其善意勉用陆抗徳齐地丑其后情欲不忍真心发露营缮迁徙自困其力陆抗华覈之徒相继陨命韦昭车浚以无罪见杀孙皓虽帝其国巳虚矣预乃反祜计而用之呉人不悟表还张政之俘非昔者馈药之意矣伪入孙歆之帐非昔者降邓香之意矣祜之朝夕思虑岂一日而忘呉罢呉人之戍减警逻之卒垦田至八百余顷积粮至十余年之备虽有荀朂冯紞之辩口不足以屈其辞王衍王戎之宿憾不足以害其徳天下之谋人未有善于祜者也预定律令则取其直评考课则取其简为度支尚书立籍田复常平较盐运制课调安邉重谷处军国之要内以利国外以胜敌其人品不碌碌自是平呉之手晋无羊祜预为独歩矣祜病而能举之武帝信而能用之预受命而卒能之终始十余年立大功业不必出于其手在此一举关系甚大非削平祸乱之常规也按三国鼎峙而晋受魏禅未防而平蜀又未防而平呉其平蜀也有后悔其取呉也有逺圗识事量力知武帝非常主矣惜其见于外而不覩其内用祜于外而不暇乎其内也祜之言曰取呉不须臣自行但取呉之后当劳圣虑知此则知用祜之不尽矣
　　评刘元海石勒苻坚
　　晋鹿不克羣戎竞逐乗时崛起有天时人事足以争衡中国得三人焉亦可谓不碌碌矣刘渊之起离石也好学承师览史汉诸子议论宏逺耻一物不知其后复呼韩旧业假炎刘坠绪役鲜卑乌丸如使仆奴取蒲坂平阳如拉朽株不幸而死其子聪粲不足有为于天下石勒擒王浚走刘琨南据洛阳北据襄国遂降曹嶷取刘曜其商防是非足以照郦生子房得失其雌黄人物足以定髙光上下不特雅好文学考诸生经义而巳仅免其身子弗克负荷屠其家于季龙之手苻坚最晩出恳恳勤勤尤在刘石之上废职之可修修之絶世之可继继之农桑于是乎课学校于是乎立其用王景畧也似智其不族鲜卑也似仁若其取卫辰降慕容晖逐杨氏而制仇池掳张天锡而守姑臧奄长安而君之有中国文物之盛拥百万之众卒土溃而瓦解尚论古道之君子临卷慷慨未尝不太息遗恨于三人也考论至此窃意古者仁心仁政诚自有规模制度足以立万世纲纪本数末度皆有以相副非徒以頥指气使耸动天下而虚文少实所以夸示于人者不足以夀国脉而追前哲也今即三人之事而言之勒之治差劣于坚而渊之治又劣于勒然而愈可纪则愈不立粗有称则粗有后着效之相反而论报之不伦岂天道髙逺非人事之可及哉坚有兄法不得志于其母乆矣坚之弑君本意自立乃欲诈逊其兄以服众法虽不许犹不足以免其死此其事亲从兄之初固巳不胜其伪在位二十七年安于忍而阻其兵既袭有羣雄残民于锋镝之下乃欲免其渠魁以示姑息好名之证厥有端绪至于伐晋一事尤更昭著其语道安也则曰天生烝庶而立之君所以除烦去乱也其语太子也则曰始皇之灭六国其王岂必皆暴也以区区新造之秦而有百万不息之师内有好大喜功之心而外盗渊骞夷齐之行鲜卑怨仇布满畿甸旧人族类斥逺遐方心迹之相违处分之乖谬转战万里而徼幸于一胜则坚之败也理也非暂也勒事伏利度则执利度防王弥则斩王弥帝王浚而实袭王浚其诡诈踪迹亦不可缕数用陈遐则取其诬譛任季龙则纵其残虐方之于坚虽粗有磊磊落落之意而其长策不立欲虚文不实以欺天下大率相似渊始事成都王頴旣而背之假以单于之名犹未足以厌服其心乃速建大号于天下特戎略之杰者耳彼皆生长晋世习熟于名公贤士之论知天下可以力取而不可以力服惴惴然欲以信义之名结天下实非所好王景畧号称贤佐犹不免拘拘政刑无一毫寛大意而况于陈元逹张賔徐光之徒日有性命不虞之忧而望格其非心跻之于圣贤有天下之域不可得矣汉髙祖未定天下以关中为腹心以丞相府圗籍文书为政事以三军缟素为基本已定天下则次律令申军法定章程制礼仪日不暇给而规模宏逺光武投戈讲艺息马论道特见其迹者耳北匈奴和亲之议不用臧宫马武之策交阯二溪蛮比嵗间作所用为将者必以马援心迹相应昭不可掩载祀四百未为幸也项籍仁而敬人瞠目叱咤人马辟易然起事而刺殷通有天下而逐义帝宰天下而使人怨不平周世宗斩樊爱能何徽军声大振取秦凤平淮南力非不足而其功业所就不过如此论帝王子孙万世之计者可以鉴矣
　　评汉食货志
　　井田先王之治本后世得其一端而用之犹足以致治舍此而皆末矣昔先王经界本意于斯民生养休息曷尝有纎悉毫末不备谓斯民不可以不安于是有地着之法自六尺为歩积而至于畆百为夫自一夫百一十畆积而至于九夫为井出入足以相友守望足以相助疾病足以相救七十以上者得所以养十嵗以下者得所以成而安民之效着矣谓斯民不可以不富于是有种艺之法灾害有当备之种田中无可栽之木环庐有桑菜茹有畦外有瓠菓蓏之植内有鸡豚狗彘之畜食肉者有其物衣帛者有其具颁白无提挈之劳衣绩无燎火之费而富民之效着矣谓斯民不可以不教于是有庠序之法始之于六甲五方之微而推之于室家长幼之节学礼乐而知君臣之礼升大学而有秀异俊造之士振木铎以采其诗比音律以献于上而教民之效着矣亦非井田之外复有所谓法也秦人自絶扵先王之法既不足以乆有天下沟遂径畛之迹旣废而比聨隣里之习日逺后世圣君贤士鋭然欲有以振起之而终不可至致使好议论者从而尤之以谓世态日益变人物日益繁如封建之不可复用肉刑之不可复施则古之所谓井牧田野自税畆丘甲以下不可以复讲矣用东郭咸阳之策则鬻海者可以多资用孔仅之策则冶铁者可以广蓄告缗钱则杨可之计胜输家财则卜式之计行甚至璧止值数千而皮荐反四十万寳货止五物而其数乃二十八品去井田愈逺一切以无道行之疑其贯朽粟陈髙出先王之上而其效乃至于虚耗盗贼羣起然后知先王之法其所以深思熟虑厥有本末非后世所能髣髴也先王之立法于斯民之事不一而足也始而安之惧无以逸其老也中而富之惧无以乐其心也终而教之惧无以养其性也民安则国安民富则国富民知教则国祚长三者相待而行废一不可后世李悝赵过耿夀昌之徒不暇更为长久计得其富民之説犹足以致目前之利自武帝以至王莽谆谆以富国为急求之于珍寳末作之间直以百姓为货不知民怨盗起使其国日趋于贫求富而失其富将焉用智今观李悝尽地力之教以地方百里提封九万井为本以治田勤谨畆益三斗为率考社闾春秋之费稽疾病死丧之用取上中下之熟而四分之或籴其三或籴其一行之魏国魏国富强此非井田之法而实井田数邦用知足否之遗意也赵过之代田也以一畆而为三甽以二耜而为耦耕播种则于甽中而耨草则于垅上其田器皆有便巧其受田皆有顷数有能风与旱之功有常过缦田之效用力少而得谷多颇有蓄积此非井田之法而实井田或耘或耔之遗意也耿夀昌之建议也漕谷四百万斛省关东卒三万余人尝试其説已有着效然后筑仓于郡名曰常平谷贱则增价以利农谷贵则减价以便民国以之富民以之利此非井田之法而实井田敛出法均民食之遗意也其次则又有鼂错知地不可以有遗利民不可以有余力商人不可不贱农夫不可不尊使天下入粟于邉以受爵免罪揆事而言犹是下策惟其有禹汤先备之意贵五谷而贱珠玉亦能民不乏困天下安寜文景赐租之效常本于此使汉之文武更能尽用贾谊董仲舒之策衣食足者使知有荣辱之分仓廪实者使知有礼节之好税民不过什一使民不过三日仿近古之制立名田之限塞其兼并严其专杀渐仁摩义去井田不逺矣时方以富国为急其君有意富民已不多见而望其始安而终教之不可得也大抵食货两端虽古先圣王不能偏废于天下然食者农殖嘉谷可食之物不可一日阙货则布帛可以衣金可以器械亦不得谓之不急至于龟贝皮币所以阜通货贿懋迁有无恃丝粟得以并行于天下而不可以独立洪范八政显立次第不可谓无意也上之人以食为主以货为辅则士得以行其学工商得以不迁其业朝无废官邑无敖民地无旷土王徳流洽而礼乐成职由此也惟上之人一意富国惟货是视则蓄价百倍者必有以发管仲之虑子母相权者必有以启单穆公之忧民人抵罪者必有以动贾谊之念而均输盐铁等策将与诛匈奴招南粤巧诋深刻者并行于世不期然而然无足怪者以食为主不必言治而与治相偶以货为主不必言乱而与乱相值上之人盍思其故乎欲富国必先富民欲富民必仿井田之意而推行之此则班孟坚两篇之意截然不相侵紊可以深考不然而日变成法使天下民趋于愁怨而不知悔而未知其所底止也

　　钦定四库全书
　　昌谷集巻二十二　　　　宋　曹彦约　撰杂著
　　玉玺本末
　　言传国玺者多矣讫无定说原其所由则人主身自服之非臣下之所常见道听涂说未免差误传记杂録易以湮没【原注旧唐经籍志有纪僧真玉玺谱一巻姚察传国玺十巻徐令言玉玺正录一巻而僧真姚察之书久不传矣馆阁书目中亦无徐令言正録而其说或亦谓之玉玺谱间见诸书唐章怀太子注后汉光武纪已用其说今仅有蜀本朝士谈一书乃前都官员外郎李石所撰其叙玉玺事颇详最无依据】士大夫所传已无依据又以徐令言李石之说参于其间尤更抵牾【原注令言信北齐书之说谓永和所得之玺即秦玺也与晋纪不同又谓侯景既败侯子鉴盗其玺走江东惧追兵至投诸佛寺为栖霞寺僧永所得陈永定三年僧永死弟子普智奉献陈亡玺传于隋不独晋非此玺而陈隋亦无此玺矣李石信晋阳秋之说谓晋孝武太元十九年雍州刺史郄恢得玺于慕容永乃送建业不独晋不得此玺而永之崛起亦无得玺之理语在永和玺注】正史所载亦多不同若不因本朝绍圣间此玺再出士大夫以纸出之当职官手自摹之则其着见于天下者寡矣【原注郑望之秦玺跋云绍圣四年初献秦玺诏百官杂识视时先君为尚书郎乃请以纸出之遂得其真金石录云咸阳所获传国玺初至京师执政以示将作监李诫诫手自摹印之遂传于世】然其玺尚有玉色未辨不得而尽考也【原注汉宣帝立玉寳璧祠于未央宫中刘原父以为受命寳和氏璧当是据崔浩而言崔浩汉书音义曰传国玺是和氏璧作之舒元舆云秦丞相八字刻在荆玉而飞上天矣则其玺当为白玉徐令言云其玉出蓝田山蔡京等云其色绿如蓝则其玺当为绿玉石虎别传曰武乡长城县韩强在长城西山岩石间得玉一方四寸与玺同文曰受命于天既夀永昌虎以为瑞则又有玉者矣】今且序秦汉魏晋所得之宝与白色绿色色并出之异然后辨史氏之差误众说之不根使后之君子有攷焉秦以前民皆以金玉银铜犀象为方寸玺各服所好秦独天子称玺【原注出汉旧仪】始皇作传国玺使丞相李斯书之文曰受命于天既夀永昌【原注吴志孙破虏传注引旧吴书之文如此应劭汉官仪曰天子有传国玺其文曰受命于天既夀且康吴志注云且康永昌二字未知何者为得朝士谈云秦玺面文曰受命于天既夀永昌玺上隠起为盘龙文文曰受天之命皇帝夀昌是皆未见真玺者也攷正史及众说未尝有且康二字其曰受命于天既夀永昌者已两至本朝其曰受天之命皇帝夀昌者自晋传隋亦不闻有背文面文之说也且既曰受命于天既夀永昌则其背文不应曰受天之命皇帝夀昌意同而词不律非古人之意也】汉高帝入关至霸上秦王子婴系颈以组降轵道旁封上始皇帝玺【原注出髙帝纪】后诛项籍即天子位服御其玺世世传授号曰汉传国玺【原注出元后传汉官仪以为子婴上始皇玺高帝因服御之恐未必如是之遽也】周勃诛诸吕废少帝尝手贯皇帝玺【原注出史记世家应劭注】后文帝时有言勃欲反下廷尉薄太后谓文帝曰绛侯绾皇帝玺将兵于北军不以此时反今居一小县顾欲反耶文帝乃出之【原注出勃夲传】昭帝时殿中有怪一夜羣臣皆惊霍光召尚符玺郎郎不肯授光光欲夺之郎按劒曰臣头可断玺不可得也光甚谊之明日诏增此郎秩二等后光废昌邑王即持其手解脱其玺组奉上太后乃立皇帝【原注并光本传】哀帝崩无子太皇太后即日驾之未央宫收取玺绶【原注出王莽传太平御览载哀帝将崩以玺绶付董贤曰无妄以与人中常侍王闳者莽叔父也白元后请夺之即带剑至宣德闼谓贤曰宫车晏驾国嗣不立君受恩深重当俯伏号泣何事久持玺绶以待祸至耶贤不敢拒跪授玺绶按汉书董贤王莽传哀帝置酒麒麟殿上在酒所从容谓贤笑曰吾欲法尧禅舜何如闳进曰天下乃高皇帝之天下非陛下之有也天子无戏言上黙然不恱哀帝既崩莽白董贤年少不合众心收贤印绶则知元后之未央者收皇帝玺绶而王莽所白者董贤印绶也御览夲援引汉书而班固荀恱之书皆不载不知何书耶】平帝既崩孺子婴未即尊位玺藏长乐宫王莽簒汉使安阳侯王舜请玺于元后后怒曰而属父子宗族防汉家力富贵累世既无以报受人孤寄乘便利时夺取其国不复顾名思义人如此者狗猪不食其余且若自以金匮符命为新皇帝亦当自更作玺何用此亡国不祥玺为太后涕泣而言舜亦悲不能自止良久乃仰谓太后臣等巳无可言者莽必欲得传国玺太后宁能终不与耶太后闻舜语切恐莽欲胁之乃出汉传国玺投之于地以授舜曰我老已死知而兄弟今族灭也【原注出元后传玉玺谱曰元后投之于地玺上螭一角缺而正史不载至吴书乃始见之也】及汉兵诛莽莽带玺绶避火渐台商人杜吴杀莽取绶不知取玺及莽头公宾就见绶问绶主所在乃斩莽首幷玺与王宪宪得玺无所送妻莽后宫乘其车服越四日而李松邓晔入长安斩宪送更始大司马谢禄而玺归更始矣赤眉杀更始于高陵立刘盆子为帝建武三年光武征赤眉于宜阳赤眉君臣面缚奉高皇帝玺绶乃诏先帝玺绶归之王府斯乃祖宗之灵士人之力其择吉日祠高庙赐天下长子为父后者爵乃受传国玺【原注出光武纪】灵帝既葬少帝在位献帝未立宦者张让段珪作乱刼二帝幸北宫又走小平津掌玺者奔散并失其玺让珪等既诛二帝既还得六玺于阁上而传国玺独未得也董卓废少帝献帝自陈留王即尊位初平改元山东州郡起兵讨卓卓迫帝都长安二年遂发掘洛阳诸陵破虏将军孙坚以袁术之命入洛阳扫除汉宗庙平塞诸陵坚军城南甄官井上旦有五色气举军惊怪坚令人入井探得传国玺方圆四寸纽盘五龙上一角缺【原注此吴志孙破虏传注引吴书之言也此玺元后投之于地旧不言一角缺而言一角缺者昉乎此】明年坚死袁术将僣号拘坚夫人而夺之【原注出山阳公载记】术僣号二年而死荆州刺史徐璆得玺还许上之汉【原注出朝士谈与山阳公载记相表里但载记节文见于吴志注与杂书未见全文恐亦出载记也而玉玺谱乃云袁绍有僣盗意拘坚妻逼求之绍得玺举兵以向魏武魏武恶之绍败得玺还汉恐不然也按坚为破虏将军乃袁术之意坚死后术复表其兄子贲为豫州刺史防载母徙曲阿继从袁术其不为袁绍所拘事理明甚】魏文帝将受汉禅遣使求玺绶于献穆曹后【原注后魏武女也】后怒以玺绶抵轩下因涕泣横流曰天不祚玺【原注出穆后传续汉书云天不祚此玺其义亦通按魏志贾逵传魏太祖崩隠陵侯彰行越骑将军从军从长安来问逵先王玺绶所在逵正色曰太子在邺国有储副先王玺绶非君所宜问也是时魏未受禅所问者魏王玺绶耳非传国玺绶也】司马师将废齐王芳使郭芝入白太后取玺绶置坐侧及迎高贵乡公又请玺绶后曰我见高贵乡公小时识之我欲自以玺绶手付之【原注出魏畧】自魏传晋使太保郑冲奉玺禅位其后平吴不过得金玺而已【原注出晋书御览引拾遗录曰晋太康平吴孙皓送六金玺云无玉工故以金为印玺】惠帝时赵王伦簒位使义阳王威与黄门郎骆休逼惠帝夺玺绶伦败帝反正曰阿皮捩吾指夺吾玺绶不可不杀阿皮威小字也于是诛威【原注出威本传】怀帝永嘉五年嵗在辛未王弥入洛阳执帝诣刘曜而传国玺不可考矣【原注晋书载永嘉末洛京不守玺为刘聪所得及石勒灭刘氏玺入伪赵冉闵诛石氏玺又入闵及是四十二年而玺复归于晋然其文乃曰受天之命皇帝夀昌与受命于天既夀永昌之文不同北齐辛术传云辛术镇广陵获传国玺送邺文宣以玺告于太庙此玺即秦所制方四寸上纽交盘龙其文曰受命于天既夀永昌且言二汉相传至魏晋没于刘聪至穆帝永和中得之厯宋齐梁而没于侯景景败得于郭元建而术以进焉按永和所得玺其文曰受天之命皇帝夀昌至隋犹在载于礼仪志者甚详而所谓受命于天既夀永昌者寂无闻见则知晋史所载者为是而北史所载者为非也唐贞观撰晋史其志书最为详备不应有此玺而不録玉玺谱云玺属石勒勒刻一边云天命石氏此题今不复存朝士谈云石季龙磨其隠起之文刻其旁为文曰天命石氏其说既不相同又云此题今不复存不知所见者为何玺不敢以为秦玺也惟永和所得乃有受天之命皇帝夀昌八字粗有传授亦谓之传国玺今别条以永和玺名之马端临通考梁末侯景之败也以传国玺自随使其侍中兼平原太守赵思贤佩之曰若我死宜沈于江勿令吴儿复得之思贤自京口济江遇盗从者弃之草间至广陵以告郭元建元建取之以与辛术术送之至邺按郭元建侯景之党景败以广陵降王僧辩既而复降于北齐齐遣行台辛术据广陵传国玺自五胡之乱没于刘石石氏败玺复南归于晋厯宋齐梁至侯景之败而玺遂北归于髙齐云】后赵石虎得玉玺于武乡之长城方四寸厚二寸文同秦玺然其色也不知为何代之玺【原注出石虎别传按石虎即伪位在晋文咸康乙未距永嘉辛未凡二十五年而得玺之年不可考也武乡乃上党属邑本朝初属潞州后析为威胜军】秦苻坚为姚苌所执当晋孝武太元十年嵗在乙酉距洛阳之陷七十有四年矣苌求传国玺于坚坚曰小羌乃敢干逼天子岂以传国玺授汝羌也玺已送晋不可得矣史不书其玺文又无送晋之事不知此为何玺【原注出载记坚传】又六十一年嵗在丙戌当后魏世祖太平真君七年即宋文帝元嘉二十三年也魏毁邺城五层佛图于泥像中得玉玺二其文皆曰受命于天既夀永昌其一刻其旁曰魏所受汉传国玺史不言其玉色工制与其方广厚薄既曰魏受汉玺或者真传国玺也不知魏晋之间未有言其旁刻字本末者何耶既有二玺则传国玺已有其副自太平真君以后厯东西魏周齐隋唐而此玺未尝见于史后魏承平甚久不知何从失之本朝绍圣四年嵗在丁丑距太平真君七年又六百五十一年矣咸阳县民段义斸地得古玉二五年正月永兴军以闻诏尚书礼部御史台学士院秘书省太常寺官讲求定騐以闻翰林学士承防蔡京等奏按所献玉玺其色绿如蓝温润而泽其文曰受命于天既夀永昌其背螭纽五盘纽间有小窍用以贯组又得玉螭首其玉白如膏亦温润其背亦螭纽五盘纽间亦有贯组小窍其面无文与玺相合大小方圆无毫发差殊今考玺文为秦玺可知其玉乃蓝田之色其篆乃李斯小篆其文则刻而非隠起其字则饰以龙鳯鸟鱼乃虫鱼鸟迹之法其制作尚象古而不华于今所传古书莫可比拟而工作篆书之文巧者亦莫能彷佛非以后所能作明矣臣等被奉诏防得与讨论黜诸家伪说而断以正史所有玉玺委是汉以前传国之宝【原注蔡京等黜诸家伪说而断以正史其说是矣但其奏有云曰皇帝夀昌者晋玺也曰受命于天者后魏玺也则既夀永昌者秦玺可知迁就欺罔无所不至按受天之命皇帝夀昌晋得此玺如今得秦玺也岂可谓之晋玺至于受命于天既夀永昌斯乃秦玺而后魏得之耳今乃析而二之以受命于天为后魏之玺以既夀永昌为秦玺其为面谩也甚矣邵武后录绍圣元年咸阳县民段吉夏日雨后村中立门足陷得玉玺一方四寸篆文如鳯鸟之状曰受命于天既夀永昌按玺记云秦始得卞氏玉刻以为玺元后取玺投之地故一角缺验之皆合唯记云色黄此青苍色耳又云背亦刻受天之命皇帝夀昌则无之有司奏上廷议以为瑞改元元符命段吉以官至靖康金人取去】诏令礼部太常寺考案故事以闻四月丙戍礼部太常寺言按国朝防要元日五月朔冬至并行大朝防仪乞以礼只受羣臣称贺从之命宰臣章惇书冩玉检诏词臣撰乐章付太常寺应奉朝防之用丁酉诏传国宝检以天授传国受命之宝为文五月戊申朔行朝防礼己酉大赦天下癸丑甲寅恭谢景灵宫戊午宴于紫宸殿丙寅诏以绍圣五年六月朔为元符元年【原注出泰陵宝录】徽宗即位以白玉作受命宝为八宝之一其方四寸有奇以受命于天既夀永昌为文大观元年十一月诏八宝初成可于正月二十三日后用之尚书省言受命宝非常用之器唯封禅则用之则大观以后本朝有绿白二玺矣【原注出防要谨按御制八宝记云受命宝其玉蓝田其制秦也不可以传示将来贻训后世方参稽宪度自我作古有以宝玉献者色如截肪气如吐虹温润而泽其声清越有以古篆进者龙蟠鳯翥鱼跃鸟飞奇耦相生纵横得所有以善工进者雕琢众形如切如磋分毫析缕不见其迹四者毕备于是掲而玺之乃以受命于天既夀永昌之文作受命宝其方四寸有奇蔡绦云得秦玺而无检螭又不缺疑其一角缺者乃检也自有玺后考騐甚详上犹独取其文而黜其玺不用旧说螭一角缺未有言其检者此又绦之凿也但古今所见少有同者不得不致疑耳】自元符戊寅至靖康丁未盖三十年自建炎戊申至嘉定辛巳又九十四年矣永和玺者不知其何时作也其文曰受天之命皇帝夀昌与秦玺不同【原注北齐辛术传以其文为受命于天既夀永昌者误也已于秦玺辨之】后世以为传国玺易与秦玺相乱今故以永和名之谓其以永和至晋而名始着也其制度精密非当时僣伪所能办【原注晋阳秋云鸟篆隠起巧丽惊絶与传国玺不同隋志云螭兽纽上交五盘螭鸟篆隠起】自洛京失守南北纷争假托天命者皆欲得此玺变诈百出无所不至【原注晋载记冉闵弑石祗僣大号遣其使人常祎聘慕容隽隽使记室封裕告之曰石祗去嵗使张举请援云玺在襄国其言信否祎曰平冦之日在邺者畧无所遗玺何从而向襄国载记又曰冉闵既败慕容隽欲神其事诈言厯运在已闵妻得玺以献号曰奉玺君以永和八年即皇帝位大赦境内改元曰元玺又玉玺谱云元帝渡江后数世无玉玺北人皆曰司马家儿是白版天子或谓元帝大兴三年慕容廆尝送玉玺三纽不知彼乃宇文氏所得之玺非中国之玺也】晋永和虽得之而所以得之者非正道也【原注载记又言冉闵被执其子智尚幼蒋干遣詹事刘猗奉表归顺濮阳太守戴施应之次于棘津猗至施止不听进责其传国玺猗归以告干犹豫不决施因遣参军何融率壮士百人入邺登三台助戍谲之曰今且出玺付我凶冦在外道路梗涩亦未敢送当遣单使驰告天子天子闻玺巳在吾道当遣重兵相援干信之乃出玺付融融使赍玺驰还或谓何融以赏得之或谓戴施取之以计乃使何融驰还或谓冉智以玺付之非蒋干也大要是何融戴施共谋取之冉智年幼听命于蒋干不足深辨晋阳秋云雍州玺者晋孝武太元十九年雍州刺史郄恢表慕容永称藩奉玺方六寸厚一寸七分蟠螭为鼻合高四寸六分四面文下有八字其文曰受天之命皇帝夀昌云是慕容所制未详厥始此则误也八字载于永和八年晋纪不可泯没慕容永崛起小丑草创简陋寻为慕容垂所杀安得更自制玺先是慕容隽乃慕容廆之子父子雄据一方犹以不得玺为耻诈封奉玺君而况于永乎其言未详厥始则不根甚矣】姑因史氏诸家之说推本而铺叙之永嘉五年王弥陷洛阳得六玺送刘曜曜送刘聪而此玺在其中【原注洛阳陷时与秦玺当皆送刘聪而秦玺不复传授疑乱兵失之】聪死子粲嗣位其大司空靳凖作乱自称大将军执粲杀之及凖为乔泰等所杀推靳明为盟主遣卜泰奉玺于曜曜大恱谓泰曰使朕获此神玺而成帝王者子也石勒闻之怒増兵攻明及曜败于石勒其子熈奔上邽石虎克上邽遣主簿赵封送玺于勒向所谓六玺者止有其一此外特太子金玺耳【原注巳上并杂出晋书载记按天子有六玺曰天子之玺天子行玺天子信玺皇帝之玺皇帝行玺皇帝信玺所用不同应劭汉官仪及诸史皆详言之与传国玺并行于世自永嘉以后每言传国六玺则是六玺不皆在与传国玺合为六耳前凉录载张寔元年兰池赵婴上言于青涧巾得一玉玺钳纽光照水外文曰皇帝玺后周书曰宇文氏因狩得玉玺三纽有文曰皇帝玺必永嘉以后之所失者也至唐贞元二年神防将温嘉顺犹得白玉印文曰天子之宝亦可见矣赵封送玺于勒止有一玺于此可见】石勒既死石虎簒立虎死其子世嗣位石遵石鉴冉闵相继簒立闵为慕容恪所执其子智守邺尚幼因其臣蒋干以玺献于晋【原注燕书曰元玺六年蒋干遣太子詹事刘猗赍传国玺诣晋求救猗负玺行数里天黄雾四塞不得进易取行玺始得去此事虚诞全不可信】永和八年玺至建业百寮毕贺【原注出晋穆帝纪】自晋传宋宋元凶劭作乱而败不见传国玺问劭乃云在严道育处就取得之孝武即位拜蔡兴宗为侍中每言得失无所顾惮帝新拜陵尝使负玺陪乘宋末谢朏为侍中领秘书监齐高帝将受禅朏当日在直百寮陪位侍中当解玺朏佯不知曰何公事传诏云解玺授齐王朏曰齐自应有侍中乃引枕卧传诏惧乃使称疾朏曰我无疾何所道遂朝服步出东掖门乃登车仍还宅是日遂以王俭为侍中解玺既而武帝请诛朏高帝曰杀之则成其名正应容之度外【原注并出宋书】自齐传梁至简文帝为侯景所簒景败其玺不知所向北齐东南道行台辛术于广陵得其八玺献于文宣文宣以告太庙而此玺居其一也【原注辛术传云其文曰受命于天既夀永昌推原所自以为永和中载僧施所得者使督防何融送建业厯宋齐梁至侯景败侍中赵思齐以玺授景南兖州刺史郭元建以送于术而术以进焉其玺文与晋纪不同疑术传误也若以为晋永和自是一玺而辛术自是一玺特术传引用之误亦是一说但永和玺后来却有传授而辛术玺所谓受命于天既夀永昌者齐陈之际畧无所传知其误也又文宣纪载所献八玺而术传只载传国玺又不知其七者果何玺也先是齐受东魏禅固尝遣太尉彭城王元韶等奉皇帝玺绶而魏宗室元晖业骂之曰尔不及一老妪背负玺与人何不打碎之事见魏景穆十二王传则知当时之玺不一而足八玺之中亦必有所谓六玺者特宋齐所传非西晋之旧也】北齐河清中着令定制自六玺之外止有传国一玺白玉为之文曰受天之命皇帝夀昌者乃是物也【原注隋志载北齐玺自传国玺六玺之外止有木印则辛术元韶所进之玺已不能全矣】北齐西魏皆并于后周始与神玺并行于世【原注西魏大统三年槐里获神玺大赦不言其文也独隋志言神玺传国玺皆宝而不用神玺明受之天传国玺明受之运则神玺之文亦有闗乎天命者矣】开皇三年诏以传国玺为受命玺【原注出隋文帝纪朝士谈云开皇九年平江南得真传国玺乃改前所得者名神玺此又不考本末者也秦玺失于晋永嘉而稍见于后魏太平真君之时永和玺复归于晋而隋已得之于后周矣陈安得有真传国玺哉谓陈有梁敬帝近代受禅之玺犹之可也况西魏北齐已先有神玺之名非开皇所改明矣】隋之亡也玺没于宇文化及化及败为窦建德所得唐武德四年克平东夏建德右仆射裴矩奉八玺以献而受命玺寔在其中【原注化及之事虽出于朝士谈而正史不全载然新旧史于建德传皆云裴矩奉传国八玺来降则炀帝失之于化及化及失之于建德其事明矣】唐有受命玺以封禅礼神即其旧也【原注新唐志载神玺受命玺之外止有天子皇帝六玺而已是谓八玺乃言有传国玺及八玺岂通传国而为九耶志言八玺甚备而传国玺独无所言是误以受命传国为二玺矣当云合传国为八可也】太宗贞观十六年复刻受命玺其文曰皇天景命有德者昌而受命之名复自别于传国玺矣武后长夀二年尝改玺为宝中宗神龙元年又改宝为玺【原注此三事皆出通典而本纪不载特于长夀二年九月乙未书作七寳而已】元宗天宝十载改传国宝为承天大宝而传国之名犹不废也【原注肃宗乾元元年上皇天帝御宣正殿授皇帝传国受命宝则知虽改为承天大宝而旧名不废也】五代乱离后其玺不复存矣【原注蔡绦国史后补云国初创业艰难诸宝多阶石为之元丰中始诏依古作六玺有玉而未成也防要云唐末六玺亡失国朝铸以金鍮太宗雍熈三年诏以天下合同之印为天下合同之宝御前之印为御前之宝书诏之印为书诏之宝铸以金是玉玺不传于本朝也】受命宝者其初当出于传国二玺其一曰受命于天既夀永昌其二曰受天之命皇帝夀昌皆有受命之文而未以受命名之也隋文帝受周禅遂有东西二魏之宝其名不一而所谓传国玺曰受天之命皇帝夀昌者乃永和玺也其传最逺开皇三年始表异而出之名曰受命玺而受命之名立矣隋传之唐而太宗不以为受命玺也贞观十六年乃自作受命玺以白玉为螭首其文曰皇天景命有德者昌是隋唐之际各有是玺而其文则异本朝继五代之后二玺皆不复存至道三年十一月二十日真宗即位之初中书门下言皇帝受命宝请以皇帝恭膺天命之宝为文诏可而不言其制度也【原注防要误以膺字为应字而长编不载旁见于宏词类编者乃作膺字虽不足据然累圣皆作恭膺天命之宝矣】大中祥符元年五月有司详定封禅仪请以玉牒玉册并刻字填金联以金涂银绳缄以玉匮置石防中封匮以金泥和粉乳香为之印以受命宝宝方一寸二分文曰恭膺天命之宝则是真宗朝尝两作之矣【原注防要云请依旧制别造玉宝文同受命宝则是八字皆同而长编止载恭膺天命之宝六字盖节文也是时又作天下同文之宝铸以金以封石防防要虽云封匮封防之宝而不言别作则又畧也】干兴元年仁宗即位三月十六日礼仪院言皇帝登位所有受命之宝并縁宝法物请下文思院少府监从之天圣元年九月二十二日诏以宫城火重制皇帝受命宝则是仁宗初年亦两作之也嘉祐八年英宗即位六月十三日翰林学士范镇言伏闻大行皇帝受命宝欲举而葬之恐非所以称先帝恭俭之意其受命宝乞陛下自宝用之且示有所传付诏检讨检寻典故及命两制礼官详议翰林学士王珪等奏议曰受命宝者犹昔传国玺也宜为天子传器不当改作谓今宜从省约以称先帝恭俭之寔其后别造受命宝而所议弗用元丰八年哲宗即位门下侍郎章惇言奉诏篆皇帝受命宝请以皇帝恭膺天命之宝为文从之【原注以上并出防要】即是以观本朝皇帝即位皆作受命宝而以皇帝恭膺天命之宝为文矣但前乎真宗则有太祖太宗之世后乎真宗则神宗居英哲之间而受命宝亦不作岂作辍亦随时耶将史失之耶哲宗得秦玺绍圣五年四月诏作传国玺检以天授传国受命之宝为文是哲宗有两受命宝而秦玺其一也徽宗初年亦作受命宝因秦玺之旧以受命于天既夀永昌为文则徽宗之受命宝不复用恭膺天命之旧矣既作受命宝又作镇国宝及天子皇帝行信六宝大观元年八宝皆成十一月十一日诏以来年正月二十三日后用之【原注镇国受命本是二宝而防要乃载大观二年十一月二十二日诏受命宝字之上添镇国二字则当与镇国宝相乱矣至三年八月二十五日又诏八宝之名一曰镇国神宝二曰受命之宝则是受命之宝未尝加镇国字也防要何为并载耶】今皆不存矣【原注朱丞相秀水闲居录云靖康京城失守八宝悉为金人刼取矣但八宝既失而镇国宝独存其文所谓范围天地幽赞神明保合太和万夀无疆者则又朱丞相误也镇国宝文九字曰承天福延万亿永无极而范围天地以下十六字者谓之定命宝乃朱丞相维扬所见者也合定命宝言之谓之九宝靖康八宝皆失而定命宝独在蔡绦国史后补载九宝甚详与御制八宝记及防要诸书皆相表里当以绦说为正】予讨论玉玺本末有所谓云麓漫抄者乃赵【原注彦衞】景安之所作予未之见疑犹有遗论也讨论粗定乃于亲戚间见之顾其说微有差误不足取信且如秦玺之为玉或云和氏或云蓝田要当指一物为证今云秦得和氏所献玉命李斯篆书诏工人孙夀用蓝田玉作何也献帝初虽失玺后复孙坚得之再入袁术而徐璆以上于许今云献帝出奔则失之何也曹操虽不受汉禅而子丕实受之刻玉玺之侧曰魏所受汉传国玺虽真伪未可知未尝指言操所刻也今云不应操为丞相时先取其玺何也晋元帝渡江数世无玉玺北人始有白版天子之讥其后永和得玺君臣相庆今云三国鼎立时有假版天子之语何也秦以前为方寸玺至始皇侈而大之乃作受命玺今云方围四寸其为伪无疑何也如此等类不可胜举姑举其槩以自志焉










