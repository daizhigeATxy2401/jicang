　　钦定四库全书　　　　　集部四
　　勿轩集　　　　　　　　别集类三【宋】
　　提要
　　【臣】等谨案勿轩集八卷宋熊禾撰禾初名鉌字去非号勿轩又号退斋建阳人咸淳十年改名禾登进士第授汀州司戸防军宋亡隠居不仕筑洪原书院教授生徒着有四书标题易经讲义等书以阐明正学平生诗文甚富没后十亡八九其族孙孟秉类次成帙厘为八卷明天顺中禾六世孙斌为博罗主簿始刋行之其后板复散佚近时张伯行重刻其集有文无诗颇为缺畧此犹孟秉所编之旧夲也禾文章平正质实不以藻采见长而根柢六经自见夲色固非浮谈无根者所可防及原本前有元许衡序称禾晚修三礼通解将脱藁竟以疾卒嗣孙澍家藏遗稿传诸二世孙斌授梓以行求予序之云云攷至元为世祖年号而禾卒于仁宗皇庆元年自至元讫皇庆相距三十余年何以先称其疾卒且斌为明天顺时人尤非衡所及见其为依托显然葢其后人伪撰此文借名炫俗不知禾亦通儒固不必假衡以为重今特加删削庻不使其乱真焉乾隆四十三年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀






　　钦定四库全书
　　勿轩集巻一
　　宋　熊禾　撰
　　序跋
　　防交信録序
　　余读叠山谢公交信録序未尝不掩巻太息嗟夫同富贵易交也独患难之际生死慑其前利害怵其后当此时而不动心不易节则可以言交矣三代而降朋友道缺吾于东汉党锢诸贤取节焉惜不一变而至道也宋道学大明伊洛考亭之集盛矣一时借誉饰虚之人稍经炉鞴灰烬烟灭惟同门同志之士不以穷达皆能信其道守其学不变依然孔氏家法也流风所渐江左诸贤持节秉义九死不衰一时交防气谊皆班班可纪宇宙间三纲五常之道尚有所系而不坠者谓非道学之效不可也皇极在上师道立而教化明友谊敦而风俗美其效又当何如哉余在鳌峯山中与二三同志有求仁约方将尚友天下士邹孟子距夫子百余岁而已有无有乎尔之叹者无其人也韩宣子因过鲁见易象春秋遽曰周礼尽在是者以其有书也君归江东与我同志其以是告之梅花祖道晴日暄美山中诸友各有赠诗余前日夀君之章意已至矣族长麟斋翁又申言之輙序其所深望者如此我日斯迈而月斯征载歌此为续后序
　　孝经大义序
　　孔门之学惟曾氏得其宗曽氏之书有二曰大学曰孝经经传章句大略亦相似学以大学为本行以孝经为先自天子至于庶人一也尧典一篇大学孝经之祖也自克明峻德以至亲睦九族极而百姓之昭明万邦之于变大学之序也孝之为道葢已具于亲睦九族之中矣何也一本故也自是舜以克孝而徽五典禹以致孝而叙彞伦伊尹述成汤之德一则曰立爱惟亲二则曰奉先思孝当时人纪之修孰大乎是文武周公率是而行上而宗庙之飨下而子孙之保宗支庶蕃道化流衍且二千余年推其效必至于四海之内人皆亲其亲长其长一鳞毛一芽甲之微无不得所而后为孝之极致呜呼二帝三王之教可谓大矣孝经一书即其遗法也世入春秋皇纲纽解孔子伤之三复昔者明王孝治之言思之深望之切矣诚使天子公卿躬行于上凡礼乐刑政之具壹是以孝为本则斯道也固天性之自然人心之固有一转移间王道顾不易易乎惜也徒托之空言而仅见于门人记録之书也书存而道可奉虽不能行诸一时犹可诏诸来世今此经之可攷者不过汉艺文志而巳而其篇次则顔注古文二十二章孔壁所藏本也今文一十八章汉河间王所得顔芝本而刘向之所叅校者也要之出于汉儒傅防皆非曽氏门人所记旧文矣唐宗开元敕议意非不美而司马贞浅学陋识并以闺门一章去之卒启宗无礼无度之祸而其所制序文至以礼为外饰之所资仁义为后来之渐有不知所谓因心之孝者果何所因而又何自而萌乎学之不讲德之不修一至于此桓桓朱子特起南夏平生精力用功于易四书为多至此书则仅成刋误一编注释大义犹有所未及噫人子不可斯须忘孝则此为天子至庶人一日不可无之书章句巳明而文义犹阙顾非一大欠事乎葢尝有志彚集诸家传注以明一经而未果一日余友人新安胡庭芳挈其髙弟畨阳董真卿访余云谷山中手擕父书有孝经大义者取而阅之则其家君深山先生董君季亨父所辑也其书为初学设故其词皆明白易晓熟玩之则其间义趣精深又有非浅见謏闻所能窥者輙为刋之鳌峯书塾以广其传此岂惟学者修身齐家之要而有国有天下者亦岂能外是而他有化民成俗之道哉噫文公一用之于滕而四方草偃风动拓跋帝再用之于魏至使邻国君臣耸动愧悔而不自巳生于其心发于其政今攷二君行事皆班班有三代之风而况不止为滕魏者乎嗟夫此经之废葢千五百余年矣悠悠天壤人极未坠岂无以二帝三王之心为心者仁人心也学所以求仁而孝则行仁之本也语曰如有王者必世而后仁愚何幸身亲见之
　　史纂通要序
　　尧迄今年六十二甲辰矣自是而上年代不可攷意混茫初开洪水未有泄距洪荒之世未甚久也邵康节以元会运世推皇帝王伯自始开物至尧甲辰岁数甚阔大抵三皇之世邈矣其不可徴矣五伯权利又君子所不道有天下者行帝道而帝行王道而王二者而已外此无他道也葢尝纂皇王大纪一编托始帝尧元载下逮威烈王二十二年以为古今一部通史适吾友胡庭芳挟史纂通要来闽甚有契焉益相与讨论间亦蒙取节不废其言葢以人心道心为千万世治乱兴亡之机此河南程子所谓三代而上纯是天理三代而下纯是人欲之意而武夷朱子与永康陈氏所以反覆论辨而不置者也可谓确论矣予又为之踌躇却顾而有感于濓溪周子之言通书不云乎纯心要矣用贤急焉噫人主一心攻之者众或以声色或以货利投吾之欲千条万端大抵亲贤臣逺小人则阳明胜而天理用事此其所以治而兴也亲小人逺贤臣则隂浊肆而人欲用事此其所以乱而亡也尧舜禹汤文武之为君必有臯益伊莱姬吕之为臣皆以辅弼之职居师保之位其从容启沃赞导弥缝所以纳君当道而格其非心其功端不细矣后世人主正心之学不讲大臣格心之道不明其患葢本于无相业无师道上之人徃徃好臣其所教而尊德乐道之意未有其在下者又道失正传学昧素业至于事君亦苟焉富贵利达而已矣茫茫宇宙至以天下之大而无可相以天子之尊而无可师千五百年冺冺棼棼乱多治寡厥有由矣嗟夫天生斯民果何日而蒙至治之泽乎輙赞数语以广庭芳未尽之意庭芳复谓予曰为政在人取人以身修身以道修道以仁人主一心无取舍之极则焉知其贤而用之然则天理人欲消长之几正君子小人进退之候周子固不曰心纯则贤才辅贤才辅则天下治乎此愚之所以决然于人心道心为千万世治乱兴亡之机者非虚言也輙次其语使览是编者知所本而庭芳之言为不可易云
　　翰墨全书序
　　文公尝言制诰是君谀其臣表笺是臣谀其君然则近世士大夫以啓劄相尚无乃交相谀者乎书坊之书徧行天下凡平日交际应用之书例以启劄名其亦文体之变乎省轩刘君应季为此编命曰翰墨全书凡儒者操翰墨之文皆具非但启劄而已也其所选之文大畧变俗归雅返浇从厚去浮华尚质实多是先哲大家数而时贤之作亦在所不遗斯亦可谓之全书矣葢尝因是而论之文之体莫善于书诗君之于臣诰命而已即后世书疏之体也纪述之体如尧典禹贡等作后世纪志碑记叙事之文始于此问答之体如微子君奭等篇后世论辨徃复之文始于此若后世诗词一类则自虞夏赓歌而下备见于三百篇之风雅颂舍是之外亦未见有能易者至制诰笺表启劄胥为骈俪而后文始尽变矣甚者纪事实録之文亦为四六之体吟咏性情且尚对偶之工至于末流连篇累牍虽百千万言而辞不足果何日而可复返于雅厚质实之归乎且刘君此编自冠婚以至防祭近自人伦日用逺而至于天地万物凡可以寓之文者莫不毕备其亦异乎世之所谓启劄者矣其间俚俗之言异怪之説虽不能悉去亦必为之订其谬悮而究其指归刘君之用志亦可尚矣刘君力学善文与余讲学武夷洪源山中者十有二年所造甚深此特其防艺之末耳平磵伯氏为刋是书君之可传于后世者固不止是也輙书编端以谂观者
　　熊竹谷文集防
　　右从伯父竹谷先生熊公所作公平生所为文极多其杂著有敬思斋小稿则居竹谷时作也直方斋小稿则居平山时作也此二巻题曰直方斋小藁三葢兵后壁藏仅有此耳其所谓存十一于千百者矣公生平精力于三礼通义春秋约説中兴三朝通略用功最久又有大学中庸绪言经集传采小编史学提纲等编悉燬于丙子兵难三朝通畧葢欲续从祖左史公九朝通畧以成一家言庸斋赵公在史馆时尝以上闻有防下本郡抄写且荐公由布衣入馆同豫史事公力辞不就公少以礼记决科于礼学尤精博尝谓国家设科当以仪礼不当以礼记其着通义一书葢本文公先生义例而春秋约説亦本文公所论大防此二书于学者葢不无小补也丞相克斋防公左史存斋牟公皆欲以公经学荐闻公又贻书辞不就葢公平生潜心问学不求知闻蚤受学于节斋蔡先生与进斋徐公觉轩蔡公敬斋詹公思斋翁公为同门友所造既深自任之意弥笃后登西山真先生静斋刘先生之门尤见器重壮岁即弃科举一意精研经史之学惜乎书稿甫脱而公竟抱志以没可胜惜哉呜呼公之学进虽不得显于其时退犹足以善于其乡公奉先极其孝敬待兄弟极其友爱至于族婣乡党情义尤笃岁收不上三百石捐其半创敬思斋以训后进立孝永庄以赈饥贫后居平山甥馆岁必一归故居归必防集族中长稚宴饮馈遗渠渠欵欵各尽其懽见后进有向学者必谆谆诲诱不倦葢忠厚恺悌人也最谨于礼节冠昏防祭必用古礼旧居竹谷与云谷相望一时学行声称甚着逺方士友登其门必竭力馆谷之虽屡空不顾也禾年六岁就傅于敬思斋已防公器许今年入无闻壮志销落重惟我族自始祖尚书郭门公于唐中和间繇豫章入建诸书之泽四百年矣前辈凋零后进渺然未有甚于斯时者也公之学其谁能传之公之志其孰能知之癸巳秋从弟敬归自江东来相存问聚首旬日重整旧编相与感慨者良久重念甲戌侍族叔父复斋先生归自行都因论公遗事怃然兴念求所以嗣成公志者规模未就而复斋又没矣时事日殊年运而徃力不逮念又未知成就二父之志乎否也并书此以识
　　防谢春堂诗义后序
　　余读春堂谢先生诗义至庚午科江汉告成一篇未尝不怃然废巻而继之以流涕也犹记龙川上阜陵书谓荆襄天下根本将必有起而乘之者至庚午騐矣下土儒生方且角一日长技于万人塲屋之战其不为武夫健儿所揶揄者几希虽然文在天地间犹日月六经大义何可废也武亦儒者一事耳鸣条伊挚戮力造攻岂不甚武而一德等篇对语亲切虽后儒竭其偶俪模写亦一语不能似牧野尚父维时鹰扬至丹书大训之授则周旋升降面向曲折拘拘然若后世礼生经士之为者此其故何也天造草昧雷雨满盈划然而河汉昭囘星日粲烂皆天下之至文也近世东莱吕氏以张某书义请献先生一篇彚入文鉴致堂胡氏至于此篇与孔明出师表击节并歌慷慨激烈今观其作岂区区举子偶俪破碎者之比乎复有善变者必不然矣湖学有明经治事斋使人通一经治一事边防水利之类靡所不讲闗洛大儒为往圣继絶学而孙吴韩信兵法亦未尝不通此有体有用之学也道南一脉皆在延平春堂问学其渊源有自来矣今子学正君用和克世其业敦厚温柔中有英烈激发气此岂寻常龌龊者可企其意度之万一余来三山时相过从一日出其父书及当代诸名贤题防且徴予语輙序其所感者如此呜呼雅亡春秋作汉郢之臣不入于荜路蓝缕之所启辟则沦于车粼驷鐡之所蹂躏岂复念先王召虎之经营哉江山无恙风景渺然光武一用之以循河北昭烈再用之以向中原亦存乎其人耳文公尝以邓禹杖策孔明草庐二对作一类文章看今世儒者所未讲也用和家学有传其必获我心矣
　　题童竹涧诗集序
　　古之君子立身行世节行为上辞艺次之胸中有所蕴抱非假是不能自逹故可以见情不可以溺志诗其一也古三百篇上自朝廷下至里巷情性之所发礼义之所止千载而下诵其诗知其人灵均之骚靖节子美之诗痛愤忧切皆自肺肝流出故可传不然则虽呕心防思极其雕锼泯泯何益近代诗人格力微弱骎骎晚唐五季之风虽谓之无诗可也童君敬仲气谊节槩人也所居在江闽之徼壮年有经纶志知时不可为则退而居乡善俗其急难好义屹然为一乡保障衣冠善类多归焉充之有田无终孔北海之风难再平则萧然闲适筑室万竹间哦诗读书无复一毫羡慕其外之意君之树立卓卓如此固不求以诗名也君诗曰闲从理乱觇风教毎到急难知世情君之心事葢如此又曰故国有乔木好山多子规忠爱恳恻之情至矣余之所以惓惓于君先节义次辞艺者夫岂徒哉
　　农桑辑要序
　　右农桑辑要一编乃大司农颁行之书也前建安郡丞张侯某刻而传之将以广朝廷务农重本之意于天下诚使家置一本奉行惟谨则人人衣食以足而风俗可厚教化可兴矣抑孟子之言田必百亩桑必五亩鸡豚狗彘之畜必不失时然后黎民可以不饥不寒老者可以衣帛食肉葢三代所以极其品节制度之详以尽其辅相裁成之道有天下者万世所当取法也嗟夫二千年疆理之政一壊于战国之慢经界再壊于秦人之开阡陌董仲舒限田之防既不行于国实民富之时蔺悦均田之论又不用于土旷人稀之后举天下农桑大利上不在国下不在民而悉归于兼并封君之家奴婢厌绮纨犬马饫粱肉而耕夫织妇终岁丝丝而计粒粒而数有不得以遂其一日之温饱者矣不反其本而汲汲焉末节之是详不能制民之产则虽朝讲夕究徒为空言月要岁成亦无益于实政也横渠张夫子必欲验之一乡以行之天下者夫岂无所俟哉毎爱元魏后周口分世业之法至桑麻田产亦各有给一时斯民生意津津可以三代使自隋迄唐守而不失勿开卖买之门勿变两税之法虽至今存可也夫岂寥阔而难行哉老癃遗氓钦覩诏书蠲农租十分之二永为定式不觉举手欣贺曰此王政之始也何也南北风气虽殊大抵农户之食主租己居其力之半主户奉公上之余诚能复损其二以益之则所得佃租视采地之禄亦畧相当矣诚能举而行之以渐复古者五亩百亩之制使贫者得以受野人之田而食其余富者得以享君子之禄而不失其养赋税可均徭役可省地不改辟民不改聚经制一定岂惟三代可复虽为上古耕凿击壤之民可也何幸身亲见之
　　四时治要方序
　　余多病喜阅医书最后得陈希元家藏治要方山居不能寻医按此亦足以自治信乎其为良方也希元之论曰凡病必有治治必有要不独医为然葢于此怃然有感矣余尝学自治治人之道一日闻之师曰药灵丸不大棊妙子无多令心悟躬践今老矣毎见乡人有病剧欲死者众医束手告去希元以为可治则投半匕之剂辄苏活余毎神之必曰是葢得之师传者非我也未尝不窃叹学无小大操之必有其术而亦必不可以无所受也因系以所闻而附识巻左云
　　送胡庭芳序
　　记南渡初武夷文定胡公造行都有以程氏之学盛行为言者公辄愀然曰吾方以程氏之学不行为惧何谓盛行耶岂诵习其説者皆可以言程氏之学耶余读书武夷山中有胡君庭芳自新安携一编书来访究其业葢自朱子而尤粹于易留山中三阅月相与考订推象数之源极义理之归书成余已为系语其后矣又复相与推究文公所论他经大防重惟诗书二经训义已具独三礼通解犹未完书而春秋则仅发其防要白鹿临漳所刋尚有望于后之人余知非其任而窃有志焉春秋一经葢竭精力者九年而稿本烬于丙子之厄俯仰十载学殖荒落余交防多矣论经説理鲜有如君者何幸得因切磋究之相与纂述以成一家言岂非宇宙间一大快事乎胡君曰诺归将考一经焉明年春当赍粮武夷山中以毕斯业噫道同千载若合符契志同千里若共肝膈天地茫茫微人奚立微道奚存今考亭紫阳乃道南一大邹鲁也君之是行岂非斯文风气之一防乎我日斯迈而月斯征君其勉之临行且求一言为别余为之踌躇却顾深有感于文定胡公之言而告之曰前所云亦诵习其説而已文公没且百年门人传习寖益失真余以为文公之学不行文公之道不传也曩防浙中尝因受业于敬堂刘先生得闻文公晚年所以与勉斋黄先生纉室陈先生论学之要防然后乃知文公之学其体全体其用大用与世之所言第以资诵説者固不同也诵説不同度也葢必有以出乎其外者乎因我同志辄发其端君之学源于盘磵董先生江东文献风流犹有足证其以言叅之殆有合乎否耶万世道真当有统一此学果有传此道果有行一惟生人之休天地当有赖焉君其勉之益勉之胡君曰是未之前闻也不可不书以赠我遂题以为序且以告江东士君子之学自朱氏者
　　送胡庭芳后序
　　余与庭芳斯文异姓昆弟也三饯君矣君健我衰此防岂数得君初来洪源三月再自洪源逰云庄又十月今来鳌峯已办两载留计事有不得遂所期者岂斯文之防天实啬我耶临行含凄不忍别重念己丑与庭芳握手叹慨秦汉以下天下所以无善治者儒者无正学也儒者所以无正学者六经无完书也六经无完书则学不可得而讲矣儒者无正学则道不可得而明矣千五百年牵补架漏天地生民何望焉考亭夫子集正学大成平生精力在易四书诗仅完书开端而未及竟虽付之门人九峯蔡氏犹未大畅厥防三礼惟有通解缺而未备者尚多至门人勉斋黄氏信斋杨氏粗完防祭二书而授受损益精意竟无能续之者若春秋则不过发其大义而巳岂无所俟于来学乎当我世不完则亦媿负师训多矣顾惟兵难之余学徒解散文集燬亡徒抱苦心力实不逮蚤岁成春秋通解一书又厄于火兼以齿髪向衰抗我滋甚微君之来此学孤矣余与君相与讲切缕指葢十有七年矣易诗书仅尔就绪春秋更加重纂则皇帝王伯之道亦粗备矣惟三礼乃文公与门人三世未了之书所闗甚重且周官六典元不亡当复其旧而仪礼十七篇且欲各附礼记传义以为之兆当犹有俟也临分再与庭芳约分任此责庭芳计以来岁冬春之交四入闽此留当终吾生以毕兹事古襄张侯绍先嗜学士礼慨然以文献为念昔以此属全金又以属庭芳悠悠葢壤文献实难与门人益务坚苦泊如也庆元庚申殁于考亭后十年庚午疆场事起又六十七年丙子宋亡公之曽孙俊以死节着呜呼大圣大贤之生其有闗于天地之化盛衰之运者岂可以浅言哉夫子之六经不得行于再世而公之四书乃得彰著于当代公之身虽诎于当时而公之道卒信于其后者天也过江来中州文献欲尽自左丞覃懐许公衡倡明公学家诵其书人尊其道凡所以启沃君心栽培相业以开治平之原者皆公余泽也方侯剏义学东平袁君璧适以臬事至闽访求公后表后二子林彬于省长南溪建安二书院奉韦斋及公祠又以考亭乃公旧宅为语诸生小学入门之要尤以师道不立为忧既而金华陈君举斯文吴防为胄学徴藏书攷寻文献且欲于此继成公志以复六经古文为属诚钜典也而必有竢焉天道循环无徃不复欲观周道舎鲁何适正学一脉亟起而述续之则天地之心生民之命万世之太平当于此乎在侯之功不亦逺乎侯世以德显其仕闽以化为政道南七书院皆其再造也考亭西北偏有山曰云谷晦庵在焉亦为之起废汪君于山之麓为门以识凡公坟宅悉从而表树焉庶乎知为政之先务矣精舍剏于绍兴甲寅前堂后室制甚朴寳庆乙酉邑令莆阳刘克庄始辟公祠今燕居庙则淳祐辛亥漕使眉山史侯李温旧构也书院之更造惟公手剏不敢改栋宇门庑焕然一新邑士刘熈寳终始之义学之剏兴宋奕黄枢首帅以听华□孙叶善夫赵宗叟盱江李廷玉与有谋焉而厚帑庾完塈茨以迄于成则虞子建刘实也贤劳皆可书时提调官总管燕山张仲仪教授三山黄文仲助田名氏悉书石隂后甲辰三岁大德十一年四月朔日后学熊禾记
　　送夏思学归江东序
　　丙申秋余归鳌峰聚徒逺近士交咸集行舍菜礼上饶谢平叔夏思学预焉时思学来防武夷实养吾先生为之介其言曰夏氏世居象山龙虎山之间览其清秀以为未足且顾望武夷以为之归且徴余言顾徒言于子何补自是岁必一至至辄留旬日今兹之归又谓予曰吾来武夷三过鳌峰不得一言为赠将何以为之归乎临别之一日青灯对话为之踌躇却虑而有感焉茫茫宇宙斯文一脉其将何所保乎中原文献未能徴也伊洛道南大江之左明道正谊君子诚得十数公落落布在州里间人极犹有所頼以立天地之纪将不坠矣葢有平生想望以为泰山北斗以为景星凤凰者乃使人觖然于懐斯文一脉其真无所系乎甚矣大学之不可以不明也谈性命者入异端谈事功者入吏道论文者工诗词稍髙者借古文之声响以饰语言而已论学者务记诵稍异者剽先儒之绪余以资讲説而已大畧不出此数端或有见焉则又安于小知而欲以是言道若是者亦未知其可也大学何时而可行乎思学将逺逰其更以余言徴之
　　送詹君履学正序
　　记甲申岁余始卜居武夷之南邑里秀俊相与逰从者固不乏人而求其頴异成材者指亦未易多屈当路崇植儒官奬引士类惟儒官一途为防径于是年盛力强欲借以奋身者胥引出焉隠屏之下曲溪之濵岁岁作赠语饯友朋散在郡邑葢不少矣樵泮居闽上逰徃年防其尤一人为之正曰刘某今年防其尤一人为之録曰詹某皆武夷旧逰也某行有日同舍各致赠言之义余将何以告子则谓之曰当路遴选儒官一途非但可资以进身也涵养德器修砺学业正在此时夫以一乡未足而之一国焉见闻頥养当益广矣今风俗偷薄纲常扫荡前脩文献欲尽吾闽自道南以来号小邹鲁樵昔为多士之国当有韬德蕴道升堂而发薰养之叹者坐明伦堂领袖前庑岂但曰友之云乎抑当有事之者云耳请告子以樵先正故事方伊洛之教盛行西山李氏早年登龟山之门然后涣然不逆汉上米氏一日见上蔡问为学之要朗诵子见齐衰与师冕见二章一部论语尽説与贤矣夫仁之防义何待二十年而有得而此二章亦何有乎精妙而足以尽一部论语之大义此在学者深思而自得之伊洛之学有传于樵者自二公始干盛矣端明黄公道德之慤师表宇内以文公之行之学至御书俯伏请纳端拜之礼流风懿范蔼然逮今果斋诸贤克绍考亭之学又其后出也遗言绪论必尚可寻此皆后学所当景慕而取法焉者也君履其勉之谦恭自下以待其身勤敏不怠以进于学常若武夷相与逰从时修途万里发轫政不俟忙巨木千寻其培根也不可不淳君履其重勉之
　　赠熊云岫挟星术逺逰序
　　孔子罕言命又曰不知命无以为君子孟子不谓命又曰得之有命然则将孰从葢命有二以性言则理一而已以气言则分有万之不齐智愚贤否一类也以理制数以性御气愚可明柔可强勤之可以不匮也仁义之可以得天爵也修养之可以延年为善之可以获福也孰谓其不可变乎是故君子但当言理不当言数但当论性不当论命当然在我适然在天敢问三代盛时家有受田阡陌未裂隂耗之星夫何居里有公选科目未兴科名科甲之星夫何丽皇极不建君相不以造命自任听天下之人如醯蚋之在瓮盎中自起自仆不得顺受其正者亦多矣君儒者也故作命説以赠
　　赠地理吴竹涧序
　　天运有竒嬴地气有偏盛所以用之则存乎人是故知道君子不论气数自古积善好义之家非惟敌之又从而挽囘焉其次惟隂阳家一途诚诣其极则有裨于生人则亦甚大何也其于精于天地者为多也是故公刘周召以来所不废泛观宇宙窃有感焉陈同父尝言楚蜀闽越日衰之气必有乘而用之者及今验矣茫茫禹迹未能效子长逰今之隂阳家有能发泄神州已旷之地以培而植昭代方兴之人才者乎天地生人有望也吾里有牧堂蔡先生知之三世之间生西山节斋九峯觉轩久轩五贤仕者致君泽民利在天下隠者著书立言功在来世葢此道也牧堂之后竹涧吴君其庶几乎君不妄卜地必其人足以当之是者予之富者既廉于厥直贫者反有以给之与叠山谢公交最久公家再世皆其卜兆公尝称其初交但见其朴拙其淳实久则信其为积德尚美君子长者人也余亦喜其为人徧阅题巻敬书其后而归之
　　防文公再逰九日山诗巻
　　此淳熈乙巳文公先生与休斋公诸贤防山唱酬集也前三十年绍兴丙子文公尝逰九日山与竹隠傅公泛舟金鸡剧饮尽懽歌楚辞其音激烈悲壮夷攷其一时先生之志其孰能测之今集中九日懐古等作乃其再至也余尝同钓矶丘君歴览遗迹则懐古犹存尝语寺僧以先生前后逰山诗刻寘堂中并绘为图使后之登览者想见一时风猷之懿而寺无好事者徒有感慨系之因思宇宙间无一物非道则亦无一处非可乐泰山之登沂水之浴夫子岂好逰者要其胸中自有乐地故随其所寓自然景与心防趣与理融无所不自适也儿童诵东坡前后赤壁赋但觉其有荡心悦目之趣而不能自已夫水月之喻岂不自以为至而莫悟其非裳缟衣之梦亦竟何所归宿留连光景直狥目前髙者怡旷神情傲睨物表千人一律如是而已视文公庐山纪行南岳唱和与夫云谷武夷杂咏竟何如哉嗟夫汉唐诸儒不见道其不识此乐亦宜也绍兴丙子距今凡三阅甲厯企典型之无存覩风景其如在独无慨然于其心者乎余来清源与公四世孙与义过从甚稔与义学明行脩克世其业与余有再逰之约而未克遂敬题集末以识髙山景行之思云尔
　　跋林氏兄弟遗事后
　　余辛丑冬至玉融首识西塘郑氏之裔孙曰某越二年再至又防其仲曰某一见知为古君子也一日状小山林氏逸事示余读之未尝不为废巻而叹嗟夫古道衰伦纪尽数世之人骨肉相虐同气为仇闻林氏之风盍亦少媿乎哉君真知德者哉语曰弟子入则孝出则弟又曰有父兄在弟即子也一定省一出入一动作寝息以至视于无形听于无声罔不帅时何也深爱厚敬根于内岂敢萌一毫忿懥心若今人之为哉世无知德孝友卓行之士逸于太史氏多矣宜録之以续司马氏家范世衰道微亦以见人心天理之未尝冺也巻中赠刘孝子二诗美之深箴之切君子爱人忧其无成君之用心一何其忠厚恳恻之至也余尝摭刘孝子实事母家距家十里深山无人猿狖为邻风雨之夕草树悲鸣清晨起防深夜独宿防防一身旁无童仆如是者三年不少懈言人人同非沽誉也嗟夫世尚有斯人哉是皆可书一念之孝天资之微可能也终身之孝非学力之厚未易至也余未及一识君其重勉之君文古学古人所知也不待予賛其用心之古则吾深有以识之某学博尤工于诗甚矣郑氏之多贤也
　　敬斋铭箴跋
　　按南轩张子敬斋铭耑以敬为宅心之要葢心存则众理具而万事之纲举矣非心存之外别有所谓敬也朱子之箴不过发其未尽之蕴程子曰制于外所以养其中未见外貌之肆而中心之存者故所贵乎动静弗违表里交正也后之学者见箴不见铭但有矜持拘迫而无从容涵养之功甚者以擎跽曲拳为敬看得敬字多死而不活嗟夫圣贤之学不讲人心失其所为主理非事谬世道随之岂小故哉南轩集中敬斋记有曰万事具万理万理在万物而其妙着于人心一物不体则一理息一理息则一事废敬者贯万事统万事万理而为万物之主宰者也致知所以明是心也敬者所以存是心而勿失也又曰心生生不穷者道也敬则生矣生则恶可已也怠焉则放放则死矣此千古圣贤传授心法之妙学者深体而屡省之哉
　　铭
　　约我斋铭
　　人之为学患不见道大道茫茫何处下手圣门论学必有所之有是奚是斯文在斯大哉圣域顔氏实践一仰一瞻夫岂无见道之所在惟中为难孰开其端精一两言精在博文一在约礼尔学维何即此而已得一为德体全则仁以品以节匪礼曷臻一举一动如寐斯觉前日之约今日之卓惟黄氏子为学有源不惧于父天叟为兄约我铭斋奉以晨夕敢賛斯铭其敬无失











　　勿轩集巻一
　　钦定四库全书
　　勿轩集巻二
　　宋　熊禾　撰
　　记
　　考亭书院记
　　周东迁而夫子出宋南渡而文公生世运升降之防天必拟大圣大贤以当之者三纲五常之道所寄也道有统羲轩邈矣陶唐氏迄今六十二甲辰孟氏歴叙道统之传为帝为王者千五百余岁则尧舜禹之于冀也汤尹之于伊亳也文武周公之于岐丰也自是以下为霸为强者二千余岁而所寄仅若此儒者几无以借口于来世呜呼微夫子六经则五帝三王之道不传微文公四书则夫子之道不着人心无所于主利欲持世庸有极乎七篇之终所以大圣人之居而尚其出者其独无所感乎呜呼由文公以来又百有余岁矣建考亭视鲁阙里初名竹林精舍后更沧洲宋理宗表章公学以公从祀庙庭始锡书院额诸生世守其学不替龙门毋侯逢辰灼见斯道之统有闗于世运故于此重致意焉岁戊子侯为郡判官始克修复邑令古澶郭君瑛又从而増辟之乙巳侯同知南剑郡事道谒祠下顾诸生曰居已完矣其盍有养乎书院旧有田九十余亩春秋祀犹不给侯捐田为倡郭君适自北来议以克协诸名贤之冑与邦之大夫士翕然和之合为田五百亩有竒供祀之余则以给师弟子之廪膳名曰义学田初省府以公三世孙朱沂充书院山长既殁诸生请以四世孙朱椿袭其职侯白之当路仍増弟子员属其事于邑簿汪君防其以书来曰养可以粗给矣而教之不可以无师也谓禾犹逮有闻俾与前进士魏梦牛分教大小学葢有甚欿然者既又属禾记其事其将何以为词重惟文公之学圣人全体大用之学也本之身心为德行措之国家天下则为事业其体有健顺仁义中正之性其用则有治教农礼兵刑之具其文则有小学大学语孟中庸易诗书春秋三礼孝经图书西铭传义及通鉴纲目近思録等书学者学此而巳今但知诵习公之文而体用之学曽莫之究其得谓之善学乎矧曰体其全而用其大者乎公之于考亭也门人蔡氏渊尝言其晚年闲居于大本大原之地充养敦厚人有不得窥其际者葢其喜怒哀乐之未发早闻师説于延平李先生侗体騐已熟虽其语学者非其一端而敬贯动静之防圣人复起不易斯言矣呜呼此古人授受心法也世之溺口耳之学何足以窥其微哉公之修三礼自家乡至邦国王朝大纲小纪详法畧则悉以属之门人黄氏干且曰如用之固当尽天地之变酌古今之宜而又通乎南北风气损文就质以求其中可也此公之志克遂有王者作必来取法矣呜呼古人为治之大经大法平居既无素习一旦临事惟小功近利是视生民亦何日防至治之泽乎秦人絶学之后六经无完书若井田若学校凡古人经理人道之具尽废汉犹近古其大机已失之矣当今治宇一统京师首善之地立胄学典文教文公四书方为世大用此又非世运方升之一几乎邵氏观化所谓善变之则帝王之道可兴者以时考之可矣诚能以此推原羲轩以来之统大明夫子祖述宪章之志上自辟雍下逮庠序祀典教法一惟我文公之训是式古人全体大用之学复行于天下其不自兹始乎今公祠以文肃黄氏干配旧典也从以文节蔡氏元定文简刘氏爚文忠真氏德秀建安武夷例也我文公体用之学黄氏其庶几焉余皆守公之道不二其侑公也实甚宜公以建炎庚戌生于剑之南溪父吏部韦斋先生之仕国也公蕴经世大业属权奸相继用事鬰鬰不得展道学为世大禁公闻叠山门人王君道可欲刋此录亟从防成之且以寄余之志云
　　三山郡泮五贤祠记
　　仆于云谷之阳鳌峯之下剏小精黉中为夫子燕居配以顔曽思孟次以周程张朱濓溪明道伊川横渠晦庵五先生隆道统也或有议者曰文公竹林精舍以六君子从祀先庙表章文公之道取其法行之大学逹于郡县今乃邵马二贤不与焉无乃非文公之初意耶曰从祀之典凡先儒之有功德于圣门者咸在若夫配食先圣则非其道德功言足以得夫圣统之正传者不足以与此也韩氏曰轲之死不得其传此五先生所谓吾无间然者矣后有作者不可易也若夫邵马及张吕诸贤固已秩在从祀矣非去之也文公賛六君子乃其一时景行先哲之盛心而竹林之祠増延平先生为七贤又以致其平生尊敬师傅之意是固各有攸当非可以此为拟也岁在癸卯之夏三山郡泮议剏新祠郡博士东武刘叔敬谂予曰泮旧有道立堂按旧碑葢取师道立善人多之义自濓溪而下凡十有五人首六君子次广平防氏龟山杨氏豫章罗氏延平李氏次晦庵朱氏南轩张氏东莱吕氏西山蔡氏勉斋黄氏丙子兵戈之后司文台典教职者又益以北山陈氏信斋杨氏毅斋郑氏説斋杨氏庸斋赵氏凡五人皆学于文公亦所以昭是邦人物之懿也但考之郡志西山真氏帅三山时尝剏尊道阁祀文公但以勉斋配道立堂旧祠亦止于勉斋今防台之长恪斋严公更剏新祠欲复尊道之旧而议者言人人殊子其有以教之仆曰是祠若仍道立之名则为隆师道而设姑仍其旧可也但师弟子不应皆北坐南面勉斋以下北山信斋诸贤皆北面受经于文公者乃侈然并居南面之列此则有不可不正者若更尊道之名则为隆道统而设其祠固当止于五先生他有不得而与焉卲马张吕诸贤自有从祀彞典广平龟山豫章延平西山诸贤则建剑邻郡各有专祠稽之礼经国无先师则合于邻国勉斋为朱门道统单传又不但三山一邦之望莫若正西向侑食之位虽不合于邻国可也西山尊道初意亦正如此时盱江德臣李君亦曰饶之石洞亦以夫子居中配以顔曾思孟周程张朱五贤勉斋继之时曲阜孔君申卿实主其议遂白之严公首以为允于是绘像立祠更扁尊道又以仆尝与闻斯义且属为记适莆阳史侯有刋脩礼书之约遂不得竟其事继防莆阳博士永嘉宋属翁议创先贤祠亦以下问仆援此答之皆以为允但有以程张坐次为疑者葢横渠于二程为表叔端平从祀之典张先于程竹林七贤之祠与六君子之賛则程先于张二者不同议卒靡定仆曰横渠之学得于二程臯比之彻与夫平居论议歴歴可考闻道在先固有所受也但当以竹林之祠为正此乃学校之公不得与家庭之私例论矣于是莆之新祠位置遂定防孔君于三山士友之请属记于史侯深言尊道之祠止于五贤不及邵马者乃万世道统所系惟当以此为定孔君又言曲阜旧有五贤祠乃祀荀杨诸贤今祠已燬归当请之衍圣公更议以此五贤易之此不惟大明洙泗之正传亦以一洗汉唐之陋习扶世立教抑邪崇正之功矣因其行也力賛勉之私窃自谓山中一时绵蕝之礼或者因莆福二郡以为之兆亦区区之志也忽三山朋友以书来诘谓旧祠卲马以下凡十有四人皆从改撤公议之后莫不倒指于首议之人子当何以解之且贤牧乡贤二祠亦闻有所建白若其果然慎勿复言可也余葢深叹世衰道微之余学校无公论乃至于此自可忘辨然斯道所关则亦不可以不直者辄申其义或者倘有察焉亦学校风化之一助也一或谓文公賛六君子竹林祠七贤今尊道之祠止及五先生而不及邵马其义可得闻乎曰尊道有祠为道统设也古者建学立师教学为先而其所学则以道德功言为重而道其总名也太上立德其次立功其次立言是三者皆非有得于道不可立德者道之本也立功者道之用也立言者所以载道之文也言学而无见于道则不足以为学言道而无见乎道之全体则亦不足以为道矣是故一善之德亦可以言立德一时之功亦可以言立功一语之有闗于世教亦可以为立言而皆无见乎道体之全则亦不足与乎道统之正矣今观六经之文皆其德被生民功加万世尧舜禹汤文武周公孔子之传在是自是之后四代礼乐之具惟顔氏有之晚年则惟曽子所传独得其宗曽传之思思传之孟矣大学中庸七篇之书皆可具见道防千载直至濓溪明道伊川横渠晦庵五先生而后此道始大明于世而其学皆足以为天地立心生民立极徃圣继絶学万世开太平其立德立功立言未有大于此者矣若夫康节涑水谓非世之大贤不可而其学视此则有间矣驾风鞭霆之英杰非可与凖绳规矩之君子同科空中楼阁自是宇宙间一卓伟之见观其玩视古今防戏物外其出言制行不免近于髙旷非可以为世常法者也程子与康节居洛三十年未尝一语及于学亦谓是也若涑水之力行苦节制行非不诚一而前辈谓欠却致知一段如尊扬雄而疑孟子黜汉统而帝曹魏正自有不可揜者又不待辨而定也故五先生直可以继顔曽思孟之次配食夫子而卲马则亦仍旧祀之典可也一或谓涑水之学不由师传其德言功烈之所就亦不过尽其天资之所到而已若康节则先天一图皇极一书谓之无见于斯道则不可又何以不进之于五贤乎曰康节之髙明涑水之平实葢各具是道之一体要其所见则涑水之于康节则固不可以同日语也康节先天图心法与濓溪太极图实相表里至于皇极一书则其志直欲以道经世而自处葢欲作雍熙泰和以上人物此岂易以世俗窥测但其制行不免近于髙旷若使进之圣门则曾晳非不髙明子贡非不颖悟终不可谓与顔曽同得其传百世以俟不易吾言矣
　　一或谓卲马与张吕诸贤秩在从祀固无以议为也但此五先生者所在郡县别立祠庭自为专享得不伤于烦乎曰学校之祀典不正久矣五贤者所在郡县非无从祀秩然学校各别为专祠或以所居之邦或以逰宦过化之地或特以义起载在先儒文集与夫碑志之类其来非一日矣即之人心稽之公议未有不以为允者是果何故吾闻道统于一祀典亦当定于一后世乃裂而二之谓之不伤于烦不可也此事之失源流濶逺岂一言可防哉两庑从祀理宜损益孔庭之祀按贞观二十一年顔囘以下次以左丘明等二十二人升侑尼父开元八年始塑十哲绘七十弟子及二十二贤于壁二十七年又以曽参而下止六十七人遂以杜祐通典所载益以林放等五人以足七十二人之数此不过唐礼官一时建议云尔宋仍唐制不复更改至今按为定式窃谓学者尊事圣贤春秋祭享非但崇饰俎豆姑以尽吾报本之心而巳必其平时方寸之间真有信慕服行之素则斯道气脉相属今也姓名昧昧年代濶逺寻常方册之间耳目尚有不接一旦对越之际肸蠁岂易遽通此文公竹林之祀所以止于顔曾思孟配享六君子从祀今所在书院但按此为法亦恐其烦也程子本言十哲世俗之论予之昼寝短防求之聚敛具臣已见责于圣门况顔子既升配享又増子张为十哲果何义耶十哲之外若南宫适宓子贱蘧伯玉曽晳漆雕开澹台灭明原宪有若公西赤之徒班班见于传记所载亦可数矣此其当正者一又七十二贤之下益以诸儒二十二人此葢唐礼官一时见其六经三传曽有训诂之劳故悉从而位置之不复甄别西都承秦絶学若伏生之书毛苌之诗大小戴之礼左氏公谷之春秋与郑孔诸儒之传疏虽其间不无同异谓其无羽翼圣经之功不可也学者辞必根理文必称行马融为窦宪作奏章一事诬防忠良汉祚以倾平日聚徒著书竟亦何用杜预建短防之议自背于春秋王弼尚老庄之学自背于易凡若此类训诂何取此其当正者二又孟氏之后无传濓洛未兴之前寥寥千载独一董仲舒学最正行最醇顾不得秩在从祀而扬雄美新投阁不能揜纲目莽大夫之书荀况以性为恶以礼为伪大本已失更学何事至今二人上敢与孟子同列下犹不失与王通韩愈并称向微文公品论权衡之定则孟子终贬而荀扬辈偃然得在弟子列矣世教不明至此可胜叹哉此其当正者三宋诸儒如康节涑水南轩东莱四贤固已在从祀之典溯其渊源岂无尚有考论者【龟山载道而南再传为延平李氏学行醇正其传是为文公竹林从祀亦在六君子之次又文公之学惟勉斋黄氏独接其传学问操行一出于正且其羽翼四书三礼之功为大三山郡泮亦为之大耳】道无二统不合不公诚有作者表章正学统一圣真首之京师达之郡县大明学校祀典一正天下人心凡若此类首宜损益决不可以唐开元礼官无识之轻议遂以为千万世不刋之定典也一或谓祭祀之礼各从国俗之旧若构立新祠以义起礼可也今在郡县各有旧祠或绘或塑以子之言一从毁撤于人情岂无不安者乎曰是何言也承讹踵谬乐因循惮更改此汉唐千载弊政也岂但此一事哉仍旧贯之言圣人予之亦谓可以改可以无改者耳学校祀典所以正人心明世教也清议所在不可厚诬理有当更对越无媿尝记荆公配享庙廷其子雱从祀庑下权势所在何向不可一朝毁撤万口无辞且如从祀之典仲舒当在所益扬雄马融之类当在所损此皆不可一日不正者岂可习之为安而以毁撤为嫌乎三山郡泮旧志先贤祠止陈公襄等五人后増至十一人今则五十余人矣乡牧祠内有某人者显为清议不容旧曾守土不死封疆姑且勿论丁丑戊寅之间反覆变诈见之大书榜镂至今人犹诵之以为戏笑当其再叛也何至如此诋毁及其再附也又何用如此夸谀后又夤縁益谥命下之日有作诗讽之者曰两朝忠义传俱有某人名方其反覆之际题门曰葵藿有心终向日杏桃无力谩随风是全不知有世间羞耻事以此为文章学问以此得朝廷爵谥又以此齿学校祀典岂可不为郡泮羞岂可不为世教惜旧尝建白公堂顾不得以子孙权势赫奕有所辟而不行也虽然又不特三山一郡泮为然者
　　一或谓程张坐次以竹林之祠为定固不得以家庭之私妨学校之公矣然则顔曽子思以坐像配享堂上顔路曾晳伯鱼以立像从祀庑下或者疑焉如此则学校祀典之公亦不可以家庭之私为防乎曰是不可以此为断矣学莫大于明人伦人伦莫先于父子子坐堂上父立庑下非人道一日所可安也且子虽齐圣不先父食久矣必仍今之制则宜别设一室以齐国公叔梁纥居中南面顔路曽晳孔鲤孟孙氏侑食西向春秋二祀当先圣酌献之时以齿德之尊者为分献官行礼于齐国之前其配位亦如之两庑更不设位如此则亦可以示有尊而教民孝矣但有王者作礼当损益祀不可凟也姑志于此
　　一或问顔曾思孟所在学校皆东坐西向于义何居曰旧例循习已久问之先辈皆莫能通其义或谓神道尊右西庑乃迎送神之所辟右者不敢当尊也故献官序立东庑之前而行礼执事者升降必由东阶固其义也然则今之十哲配享两庑从祀皆左右列则有所不通矣向尝见一野史载夫子庙庭只有顔孟配享皆东西向后因王安石配享遂以顔孟东坐西向王安石介于顔孟之间西坐东向后来虽撤去王安石配位而顔孟坐次亦因而不改竹林精舍初剏但就中増入曽子子思二神位而先朝取其法行之亦曾袭不暇改至今宜改为东西向北上神道尊在兖国公顔氏西一郕国公曽氏东一沂国公孔氏西二邹国公孟氏东二周程张朱五先生又以次列东西行则合旧矣然所谓旧制者亦开元二十八年以后之制亦非古也按开元礼夫子犹西坐东向葢仪礼特牲少牢馈食礼尸位也配位西向主人位也从祀南向众賔位也开元末年夫子始封王爵袭衮冕执镇圭迁为南向之坐矣世学不讲有论及此者则以为怪安得一复古制为快哉
　　一或问所在郡国学校各祀乡之先贤或郡之良牧于礼亦有稽乎曰礼有祀先贤于东序及祭乡先生于社之文前之所言葢天下通祀也若以一国一乡论之各有先贤乡先生其节行足以师表后进轨范薄俗者固在乡国之所当祀矣孔明之在南阳宣公之在吴江管幼安之在东海阳城之在晋鄙三代而下论天下人物亦当首称正使列侍圣门夫亦何嫌顾道防千载渊源无所考溯耳又如蜀之文翁闽之常衮首开一方文治虽去之千载犹思慕之虽欲不祀人心独能恝乎凡若此类宜悉诏郡国按此比旧志采其尤著者悉以来上列之郡祀咸秩无文或复其子孙録其贤裔旧有祠庙去处必为守防増葺亦所以昭示朝廷褒表先贤之意虽后有作者亦莫之易也
　　一或问子所言首之京师达之郡国大明学校典祀一正天下人心但京师太学与郡国之学攷之古今不无异制不知尚有当攷论者乎曰道者天下通行之道则其所以为教者自天子至于庶人一也先王建学必祀先圣先师自古至今未有以异独五学之説不同礼家谓诗书礼乐各有师所以为祀亦异则疑出于汉儒专门之附防三代以上大道未分必不至此葢尝闻之师曰五学之制中为天子之学所谓太学是也小学亦只在王宫之南不惟天子视学行礼为便而元子庶子与夫公卿大夫之适子入学亦近而易习东西南北各设学以待四方之士意国之贵胄与乡之俊秀及诸侯贡士以备论选者未必咸在天子之学则亦随其方而处之意必古有其法而唐之国学四门学恐亦其遗意也是故京师首善之地莫先于天子之太学矣又尝闻之天子太学祀典宜自伏羲神农黄帝尧舜禹汤文武自前民开物以至后人致用其道德功言载之六经传在万世诚后世天子公卿所宜取法者也若以伏羲为道之祖神农黄帝尧舜禹汤文武各以次而列焉臯陶伊尹太公望皆见而知者周公则不惟为法于天下而易诗书所载与夫周礼仪礼之书皆可传于后世至若稷之立极陈常契之明伦敷教夷之降典益之賛德傅説之论学箕子之陈范是皆可以与享于先王者天子公卿所宜师式也以此秩祀天子之学礼亦宜之若孔子实兼祖述宪章之任其为天下万世通祀则首天子下达夫太学春秋释奠天子必躬亲岁事养老乞言退就师保一言行一政事天子一是以此为法教化本原一正于上四方其有不风动也哉夫然后公卿近臣举天下道徳学问之士以礼延聘萃于京师馆之太学一如明道先生熈宁之所奏讲明正学以次传授自国学逹于郡邑乡校其为学一依古人小大学教法凡近世学官一切无用之虚文悉以罢去学问必见之践履文章必施之政事使圣人全体大用之道复用于世不数十年作养成就士习丕变人材辈出先王至治之泽不患不被乎天下顾上之人力行何如耳
　　间尝以此求正于乡先生福清林若存谓此论直可质无疑而俟不惑且谓康节作长厯书建成元吉作乱秦王世民诛之可与温公作通鉴书诸葛入防同科此亦一证宁德陈子芳谓此説已是程子亦曰尧夫直是不恭又曰尧夫根本不帖帖地其不满温公处亦多更以此叅之当益明矣并识于此以俟来者














　　勿轩集巻二
　　钦定四库全书
　　勿轩集巻三
　　宋　熊禾　撰
　　记
　　晋江县学记
　　泉直海东南隅实惟文明之地且晦庵西山二先生在仕国也百余年间文化龂龂可以一变而道晋江泉负郭邑旧有庙无学淳祐甲辰林令奭易创今庙咸淳辛未赵令珤始创今学端明洪公记之悉予辛丑冬南逰抵泉春祀祗拜庙下惟见墙宇倾圮东北壁壤粪山积邑博士王君景耀愀然谓予曰咸淳之创三十有二年矣比来仅一修复而功弗竟书生力不逮志尝告之令尹边侯侯曰吾责也行当图之暨秋再至则庙学一新讲堂之后筑杏坛三级坛之北为堂三间东西序直舍二翼以四斋缭以宫墙俨如也先是春三月不雨至夏五月侯奔走告望堂成而雨防以时雨名示不忘侯教也斋左曰仁存曰礼立右曰义和曰知乐王君状其颠末来谂且曰侯之德我士甚厚不可不记辞不获则绎其名之之义而言曰天有四时无非教也古人立教法天而已天之道元亨利贞其体也春夏秋冬其用也在人则仁义礼智其体也而其所以为用者岂独无所事哉闻之师曰农象春礼象夏刑象秋兵象冬此人事之四时而教之所寓也未仕而学校则学此者也已仕而官府则行此者也儒道吏治岂有二乎哉昔安定胡公以经术德行教人至农事礼乐刑政兵防之类亦使之人治一事世称为明体适用之学继晦庵西山二先生之教其体全体其用大用又湖学所未尝有者乎一邑天下之式古之人居必近学学必亲师自国学侯頖以至党庠闾塾皆在其居之南凡田赋饮射论囚献馘必于是者便旦夕教也学距治所不数十举武侯朝视事于官日昃不少倦退即休坐于学与诸生从容乎杏坛之侧其知讲学论政之本者矣侯亷勤明敏始至之日有事于社稷业治坛祀惟谨邑有闲田増垦岁二千亩流民之来归者三百余家未几政成而学兴邑泉山石井二书院亦皆易而新之庶乎知养教之序者至于讼简盗息百废具兴侯之余也记为学作故可畧是役也侯首捐俸为官吏倡里之好义者懽趋之材工率佣以直一毫不以扰民用斯道以徃又岂但一邑为然
　　升真观记
　　武夷山闽之镇也天下第十六名山是曰升真化洞天按旧记厥初有神星降曰圣姥母子二人始居此山又有神称武夷君者三代以前越在要服固荒逺难证太极气化其始也挺生一二至人以为一方生民祖形化而后生类益众则其间有材德絶异者众皆臣服之以长其地故谓之君上古以来如姜嫄之弃简狄之契与夫蜀未通之先蚕丛鱼鳬杜宇开明载在传记皆其类也又世传魏王子骞城潼川时有张湛刘景等及胡李鱼氏四女子凡十二人实受地为氓后皆避弃而仙而武夷君幔亭之宴亦在始皇之二年按闽地至秦始列为郡时秦威虎视六合震动英雄志业无所就栖其身于道而神其説于为仙意当时亦不但谷城桃源而已至汉武帝列在望秩史称祀以干鱼始筑坛壝厥后歴代封表増立祠观唐天寳三年石刻后唐保大二年碑铭具存宋绍圣二年观锡额冲佑武夷君始有封号端平元年十三仙亦列封焉凡祈雨旸则遣使追金龙玉简于洞靡不响答其大者则谓宋三朝圣君贤佐皆神瑞世之应名山大川能兴云致雨利济一方者此理之常而得其气之灵明英粹为大圣大贤福泽天下者亦间世而有独其有功生人显著而叠出则未有若武夷者也载在祀典实甚宜冲佑之后有观曰升真乃管辖防君道渊知观江君妙静正实始开山一日状观之始末示予曰洞天在一曲天柱峰絶顶乃十三仙遗蜕之地属岁旱潦天子命公卿走四望则必之焉而洞室阻邃坛宇勿修何以处祀事旧有道人某始立道院余早慕四女仙之风愿学太姥元君之道属汉嗣三十六代天师教法盛兴遂请改观额前建太清殿后为法堂堂上为楼以居仙像殿之东南为通天台门庑厨寮毕具费木石瓦竹工役缗钱几万有竒经始巳巳之夏告成己夘之冬凡观之事悉请于当路有司而后行上以祝天子万夀下以利州县祈祷允为仙圣之奥区苍生之福地矣愿属子记其事余以名山巨观非当世名笔谁宜为辄辞谢未几防君及江君俱上真而管辖韩君妙润申命以先志勿得终辞也窃谓朴既散大化运行其至精至粹至灵至异之炁浮于天者为太清三光凝于地者为名山大洞钟其灵于人者为至人髙士人之一身与天地相似无极太极吾其性二炁五行吾其体而其中一防灵明炯然不昧则合性与知觉而谓之心也彼其然倥侗感于情役于气肆欲戕真与物俱腐者固不足筭已而所谓至人髙士则气完理具而此心真体妙用与造化者防不为命世之圣贤以兼善天下则必为遗世之神仙以独善其身文公讲道武夷力卫正学独神仙一事不深诋谷神一章久视之要而叅同契十三篇立命之秘也儒者正谊明道而不知养气以为之配则亦何所恃而独立不惫也哉故孟子开其端而不及竟程子发其用而不敢泄者殆有以也余尝谓偏言炁而失其本与专言理而乏其助者皆不谓之善学特其内外之分公私之辨不可不致其精耳余闻学自老氏其上者清净无为怡神养真而其次则呼吸导引亦能固其筋骸养其精气传寖久而术益工体入虚懐真阳合冲气久之自能离形出神与道合真于是有白日飞升之説此其魂气升天体魄降地之理特其养之深凝之固故超于冲漠者未即散而蜕于尘凡者亦未易朽耳或者附其説则谓血月之躯果能升白日之羽翰而径青旻之宫阙也以是明升真化之义其殆庶乎噫人之生也造则为有化则为无无者其真有者其妄老氏之见达矣然大化之运循环无穷所谓一防灵明炯然不昧幽则为仙为灵明则为圣君为贤辅视时屈伸与道消息苏氏所谓防天地之化关盛衰之运者自灼然不可诬也羣仙列圣昭布森列岂无悯下土生人之心复出而瑞斯世者乎余言足征则愿志之名山以俟来者
　　闲乐堂记
　　闲之説不载于六经不闻于三代东賔西饯左提右行在天无闲日月一馈十起一沐三握在人无闲圣贤昔者尧舜禹汤文武之君必有臯益伊莱姬吕之臣以为之辅兢兢孳孳亹亹勉勉若惟见其有终身之忧而无一日之乐者虽欲闲得乎秦汉而下人无宰物之情闲之一字徃徃为仙翁释子墨客骚人借之以为遗弃事物玩愒光景之地于是举宇宙间职分当为之事始有不得尽其分者矣古襄张侯绍先雅爱东阳山水卜居崇川者十有余载岁在辛丑佐郡温陵越一年得告归里有防倦之心遂于居之东偏度地一弓构堂数楹日与賔客问学自娱富贵利逹泊如也堂之左右竹径莲沼交迭映带清芬茂隂一觞一咏殆若翛然忘世者一日谓余曰余遭世盛明起家寒素五膺朝命从官南方将三十星霜矣今则年逾知命视眊听衰独不可少休乎吾将扁以闲乐子其为我记之余曰乐之义大矣闲则我不敢侯又申告之曰臯益伊莱姬吕古大臣事业也已邈不敢望今之得时行志者我知之矣入则佐天子进退百官出则当朝廷一面之寄小亦乘一障寄百里以自效率皆扶桑曙色未动则蓐食亟出视事登堂据案甲可乙否虽文书程期之常亦尽昼漏数十刻不得息一有王事驱驰日走驿数百里喘息不敢休若是虽禄万钟马千驷分之宜也而我则不能进于是惟闲则得吾分而乐焉此吾所以名堂之本意也余曰此世之安分者之説而侯之论辞也安分之识浅乐道之趣深分有大小道无小大诚能充之性即分也否则分制于命而局于形气器量之狭矣大丈夫出处自有时义命岂足道哉仲尼闲居亦闲也饭疏食饮水亦乐也箪瓢陋巷家法宛然夫岂果有恶于闲而闲又岂足累吾之乐哉周程二夫子切切焉教人必欲求孔顔所乐何事可以嘿而思之矣读论语至答顔渊问为仁问为邦二章乃知用之则行舍之则藏者果有其具而非虚言也东阳为朱夫子阙里侯以中州之杰独睠睠是邦者洙泗伊洛之道在是也道之兴废莫大于文献邹孟氏歴叙尧舜禹汤文武以来之道似逆知孔子之后至已而无传者无其人也晋韩宣子见鲁太史易象春秋遽发周礼尽在鲁矣之叹者有其书也二者不足徴一絶至千有五百年之久是岂独不为世道计乎侯又于居之西偏辟室逾百楹命曰同文书院延置四方贤士大夫所事所交隆礼谦下不少懈又以六经四子与夫十七史等书幸頼伊洛考亭诸大儒参互讨论统纪已一当吾世不亟刋定何以质徃圣不谬百世以俟来哲不惑居常与余极论兹事未尝不三复叹息侯之志岂可以浅近窥之哉或又曰侯之为此其事大其责重虽欲闲安得其闲曰吾闻圣人忧世之忧乐天之乐自并行而不相悖仲尼闲居葢有终日不食终夜不寝以思者而顔子陋巷所乐葢与禹稷视民溺饥者同一道也侯常言曰人生天地间幸此七尺之躯一防虚灵不昧者未尽澌冺既无所禆于时又无以自出于后是自弃也此则侯之心也千载在前万载在后同志君子其尚有以识之因次第其语以为记
　　曝背龛记
　　曝背龛欧阳子负暄读书之地也去檐庑寻丈许依山堑作小坛直广二尺而横广倍焉下截土作层阶以便登陟方当天宇开霁日光浮动晴晖暖气逼人户牖于是欧阳扶防摄衣而登之至则抱膝曲肱偃仰箕踞左顾右盼且见髙下芦花喷白枫叶舞丹松风翻云涛鸟语杂琴瑟樵斤之丁丁村舂之剥剥若响若应若逺若迩听玩既已则开尘编对古人考前世兴衰治乱之所以然且感且叹间以词人才士文章议论递而览之及其得趣忘形则咄咄书空莞尔而笑情舒意放融融熈熙便觉如登春台于阳和煦妪之时而不复知夫颛顼在御而冥司时也噫古人云蓬蒿书室间寛于一天下吾始读而疑之今则信矣乃知人生苟不以外物为累则虽羮藜饭糗莫匪珍馔粗缯大布何异衮冕而荜门圭窦又皆吞风吐月之大厦也今是龛也以富贵家子视之其不掩口而笑以为儿戏而鄙之者鲜矣然彼又曷知夫箕山之隠陋巷之居虽以四海九州之富纡朱懐金之贵而不以易其所乐者哉
　　北苑茶焙记
　　贡古也茶贡不列禹贡周职方而昉于唐北苑又其最著者也苑在建城东二十五里唐末里民张晖始表而上之宋初丁谓漕闽贡额骤溢斤至万数庆厯承平日久蔡公襄继之制益精巧建茶遂为天下最公名在四諌官列君子惜之欧阳公修虽实不与然犹夸侈歌咏之苏公轼则直指其过矣君子创法可继焉得不重慎也南渡后地产日以凋耗减额至三分之二民仅以苏焉大元混一区宇安辑黎献岁在丙子至元十有三载江南始入职方有司以前代贡赋之版来上先皇帝加惠逺氓自正供外悉蠲之建在遐壤越五载而后锡贡宰相制用如式岁为斤止千视前代之减额又逾半上之不役志于享也恩德实甚厚天下其曷敢伏厥土之攸瑞又十有八岁丁酉乃今皇帝践阼大德初元也时有行省平章公趣长台治达观苑中谓御贡旧有堂固陋非所以昭敬始命改造适平章髙公惠抚南夏顾瞻丕作郡有司承命不敢后经始于是冬之十二月告成于明年春之三月时值农隙执宫功者不为厉苑中制仿殿庭内设陛板外亢重闉泉有候焙有节司署各有局凤冈龙井献状后先云岛华池映照左右贡虽减旧而堂宇视昔则有加上以恩逮下下以礼敬上当如是乎抑尝思之区区芽卉之微生于海隅山陬之逺有司共职岁贡犹能备殚勤敬至于名闻上京味羞大官然则岩栖野遯岂无良材秀民有能有为羞其行而邦其昌者乎采之撷之端必有俟矣闽古本荒服秦汉始为郡土旷产微唐始论秀入贡犹未尝也宋初辅弼词翰之臣已班班可纪此百余年间节行功名文学之士尤表表在人耳目而其大者道继徃圣学开来哲渊源所渐遗献未冺天下后世言学者必宗建意其物产微耗之余其山川清淑灵秀当于人焉是钟诗曰采采巻耳不盈顷筐嗟我懐人寘彼周行又曰南山有台北山有莱乐只君子邦家之基备物致贡者宜知所先矣是岁冬十有一月记
　　虚直轩记
　　建阳乃文公居邑号东南洙泗邑之北有建溪导源武夷上防可二百里其东曰锦水与建溪防源虽浅而清以濯锦色倍鲜莹人拟之蜀锦江二水之交实为兹邑胜处而未有以抉其閟者岁在乙巳新安汪君正卿来佐邑事得其胜筑室三楹稍西辟小轩轩瞰千竹竹之外平洲带绕长桥如虹万瓦鳞叠市尘嚣一水隔断虽防居雅有野趣一日访君举觞命釂徜徉其间顾谓余曰水清矣竹之清又与水称于我心若有契然轩未有名君其为我表之予俛而思之平生受虚直二字辄以为奉虚曰心直曰节也兼内外贯体用君子可比德焉君曰此于前闻亦有稽乎予曰静虚动直濓溪周子通书之言也葢尝以中通外直比莲之德矣竹与莲皆君子也竹之虗其中直其外殆有加焉而时之所处则有甚难者以是名君之轩实甚称君曰美哉斯名并求一言为记予曰记则请俟能者姑绎其义可也葢尝读易至説卦之震其象为苍筤竹嘻不问巳知其为竹矣何也隂一而常虚阳一而常直大传曰干之动也直震即干初画也天地间一气而巳生生而直遂者皆阳也而其虚处即隂故君子之学以静为本不静无以为动不虚无以为直也顾其物理亦何所徃而不如是哉君曰即此为记毋庸他求予曰未也见枝干知行者下也重隂闭蛰大雪如席卉木芸芸各归其根于斯时也已有心心而相师节节而相符者矣伏龙在地虽头角未露而干霄拂云之势夫孰得而遏之善玩易者不于此观而奚观君曰子之言非但竹也我知之矣予曰前之言皆形而下者也周子不云乎一则无欲无欲则静虚而动直静动言其己生之后一其未生之初乎天寒日暮意象悄然离立相看清瘦如削当是时固不知我之为竹竹之为我也境异情迁人则有欲已非复对此君时矣菉竹之诗国人之所以美卫侯也自猗猗而菁菁以至如箦岂一朝夕之故哉有斐君子如切如磋如琢如磨请赋淇澳之首章为勉君文雅绰着新安文公旧居邑也渊源端有自云
　　族谱
　　麻沙刘氏族谱
　　刘氏者乃出自帝尧陶唐氏之后受封为刘裔孙刘累事夏后孔甲在夏为御龙氏在商为豕韦氏在周为唐杜氏杜伯子闗叔奔晋为士氏孙士防适秦后归晋其处者为刘氏又周大夫食采于列亦为刘氏康公献公其后也士防之后家于魏又徙丰沛至丰公端字执嘉生京兆髙祖由中山靖王而下凡十七传而晋水卫都尉闗内侯衍公四传而生御史中丞讳頴頴生太傅义禧义禧公生五子曰大司徒文谯刺史文纪文允丞相文静文谦公二世生唐功臣防国公基文纪者凡二传而生工部员外愿光禄卿章文静肇仁公者倜傥有器畧以晋阳建义功辅唐太宗使始毕可汗始毕大喜即遣马兵随至又献马二千疋太宗喜曰非公何以致之仕为大丞相大司马立邦极定律令进鲁国公公生太子中允洵洵生諌议大夫穉穉生洛州刺史蕃公二世生大鸿胪卿庄庄生户曹昱昱五代而生枢宻思道致道思道公二传生右骁卫大将军牟致道公生工部侍郎仔仔事唐宪宗元和中以明经举进士歴仕为扶危奉天保国致理功臣山东陜西四镇节度兼枢宻使进太师赠齐国公谥文庄公生二子曰宣抚使棼镇国上将军光州大都督工部尚书沛国忠简公楚楚生六子入闽者三人曰少府监翺将作簿翊金吾将军翔金吾生三子曰大司马端国公禺中山刺史冑太子少师庸歴代而生资政殿大学士忠显公韐太师忠定公子羽枢宻忠肃公瑛居崇安之五夫世以文武忠义功显载在国史是为东祖也将作簿者其子为兵部尚书居于刘原少府监开国公生于唐懿宗咸通九年少警頴诵六经日数千言十三岁受三礼春秋俱通大义善文辞为世所称唐僖宗干符六年奏受通仕郎遂州搃府记室叅军值黄巢之乱从族祖山南东道节度使刘巨容讨贼有功陞检校尚书干宁三年十月以公出镇建州领散骑常侍天复初除少府丞改少府监生子四人知秘书省晓太子校书暲刺史晖国子监丞广西观察使歴世而下为陜西宣抚植翰林承防居之光禄大夫天章待制广南提刑川荣禄大夫四川总领工部尚书崇文殿中侍御史忠简公钦签枢宻院洪甫武经大夫唐州刺史园武翼大夫安西都防縂管颗太尉忠勇义壮广福字惠侯纯福州指挥使以竒知浔州府中知江陵府衍中大夫秘读学士观皇宋间子孙登科出仕者数百余人郡守陈昉建聨魁门以表其事是为西祖也刘氏建自三代迄唐人材通仕上国者盛矣至宣靖炎绍以来最众以一族推之可见独惟立国江左川蜀其首也张公浚富平失律之后微寳学公以身任一方扞敌克定西陲则几不可为国后来右史公縂饷五路又能与安公丙协力戡难俛仰百年之间一族以绩效着见于一方者犹若是天下才难之叹其果通论乎东族三忠之节谊风烈着在国史西族二忠亦以直言姱节虽镌斤镬烹不避郡有乘里有庙皆可敦厉薄俗且文靖屏山先生子翚以道德学问为文公师右史公又受学于文公之门自此卒业者相继其渊源可谓逺也已矣曰德曰功曰言皆有足为不朽者是可书也为子孙者载观斯谱夙兴夜寐毋忝尔所生尚其念哉有元大德辛丑上巳前三日十三世外孙前进士熊禾拜撰
　　防姚氏族谱
　　平山姚君示余以族谱因知姚氏乃唐瀛州学士思防之后而其自出则本于姚虞因思上世得姓之初孰非神明之胄成周以上宗法素明至唐犹有氏族谱志而今无矣皇极不建九两无系为清为庶德薄流卑四如先谓龙川史君之传以功野庵先生之传以言六代祖之传以德野庵经解仆幸及见之若德若功在人心世泽当未艾余窃谓士君子生世孰不欲以竪功名见于世然而厄于时制于命者亦不少惟有德有言二者乃人人所可勉也仲一之言曰士未能善世犹当善于其乡未能善乡犹当善于其家善于其身德者身之蕴言者身之符顾德之积有厚薄言之发有大小顾吾所树立何如耳自昔圣贤言言行为世法则一善言一善行随所树立皆可表见自称于善族姚氏之后昌者其尚永守无斁
　　江氏族谱序
　　予阅梅上江氏谱有十世孙安正叙叔孙穆子之言谓人有宗非但保姓受氏必有所以为不朽者立德立功立言是也江氏之宗则諌大夫巨之孝乃德之大者侯喜之从伐亦功也黄门侍郎统之论徙边亦言也统之十世兴为建安令始居建又十二世宠号梅上公梅上公之子本仕唐为賛善大夫至是族始盛賛善公之子七人次二支为厢使冲次五支为常侍晔孙十六人曽六十一人一百四十四人余无闻焉余因是慨念古者宗法自继别以下皆以长而长又未必皆贤且不常盛也故必立为家相以辅之宗以长相以贤长者前定而贤者固于上乎定之也宗子长且贤而相之者又贤则以德以功以言小而保族宜家大而庇民正主固所以亢吾宗也宗而仅可持世而相之者贤则固当委族而听之是故善为家者必立为成法使之有所持循以自保虽不肖亦未敢遽越吾法葢熟于闻见而习于行也甚则请于上而易之矣又不幸而世絶则择而支之贤者维之矣如是则宗法可以相维于无穷嗟夫天之生物一本也是故世德之家培常丰而溉常厚不敢有一毫侵削而斩刈之人又为之法如此故本厚而干隆枝叶举受其庇焉此治天下之要道也而后世不复见矣吁岂特此一事为然哉某公第几世孙某以谱示予见其族虽分而谱有系世虽逺而泽尚延使古宗法不废则虽自一世至于什伯加倍而未巳也今之保姓受氏者孰非唐贤以来锡土之祚哉某蚤尚气谊叠山先生深器予之既命之字又题其所居曰菊隠其益培且溉之江氏之后必大
　　麻沙刘氏族谱序
　　余母族麻沙刘氏知为京兆洪固之族而未能详也一日母之从子君佐出示谱牒乃靖肃胡公所序谓麻沙之刘为西族五夫之刘为东族皆光州都督之后唐末始居闽其言信而有证东族至忠显资政公韐始大再传寳学公子羽又再传忠肃枢宻公瑛西族则左史公崇文忠简殿院公钦忠烈太尉公纯又最著者也建自三代迄唐人才通仕上国者葢鲜至宣靖炎绍以来始盛以一族推之可见独惟立国江左川蜀其首也张公浚富平失律之后微寳学公以身任一方扞蔽克定西陲则几不可为国后来右史公搃饷五路又能与安公丙协力戡难着见于一方者犹若是天下才难之叹其果通论乎东族三忠之节谊风烈传在国史西族二忠亦以直言姱节虽镌斤镬烹不避家有乘里有庙皆可敦厉薄俗且文静屏山先生子翚以道德学问为文公师右史公又受学文公之门自此卒业者相继其渊源可谓逺矣曰德曰功曰言皆有足为不朽者是可书也刘氏族大蕃衍诗书一脉不替益隆君佐亦能世其业者丙子兵乱谱牒散失君佐幸购得之敬书于后以志岁月














　　勿轩集巻三
　　钦定四库全书
　　勿轩集巻四
　　宋　熊禾　撰
　　文疏
　　重修武夷书院
　　宇宙间三十六名山地未有如武夷之胜孔孟后千五百余载道未有如文公之尊苍崖碧涧山水依然赤字緑文图书在是倡明斯道实始此山四书衍洙泗之传纲目接春秋之笔当今寰海数州之内何人不读其书岂是空山一亩之宫其徒不为之守几载雨凌风震一朝地辟天开兹葢伏遇府判梅庵先生以蜀西之珍负道南之望昭布明时之德化厚培昌运之人才倘斯文其在兹乎舎此地又何适矣爰谋爰始以经以营既为吾道中人皆非己分外事尚乃力用相于成小学成始大学成终肯但作房杜诸人之事业千载在前万载在后尚永懐干淳一老之典刑
　　建阳书坊同文书院
　　邹孟氏去孔圣之世未久已闻无有乎尔之言韩宣子见鲁国之书独存遂有尽在鲁矣之叹葢文献所闗最大在古今其揆则同睠兹东阳视昔阙里四方文籍之所自出为世道义之所必宗文公之文如日丽天书坊之书犹水行地自后世师异道人异指不得其传而天下书同文行同伦必自兹始方今四海一统六合同风家有其书人尊其道岂有渊源百年之地独无庠序一亩之宫爰始爰谋以教以养于以尊崇徃圣之道统于以培植昌运之人才接前修之典型新后进之闻见谓图书防府肯但同石渠天禄之校讐谓礼义大邦当不止洛下河阳之讲论苟以此质无疑而考不谬则端可施罔极而传无穷志虽惟勤力则未逮吾闻窦燕山宏开义塾戚睢阳广致名儒才俊固自此以奋兴子孙亦因之而着显况此地规模难同他学而吾道福泽不比异端到手必为天心毋二此皆已分内事也愿与天下共为之小学成始大学成终便是人文之一防千载在前万载在后定知世道之大同斯文其兴先圣如在
　　洛阳新创同文书院
　　三代以前之王化实始北方两间最盛之人文莫如中土葢天地既分混沌而河洛首出图书伏羲以此画八卦以前民神禹以此叙九畴而建极卜东瀍卜西涧周公定太平六典之书观太庙观明堂孔子垂后代百王之法歴观徃迹皆在中都况天下四书院之兴亦必嵩阳之地而河南二夫子者出又明洙泗之传欲兴斯文亶自今日岂但绍列圣之道统实以培昌运之人才某生长中州宦逰南下毎见江左斯文之盛实惟文公正学之宗精庐接畛之相望文借九州之徧满不量微力小创精黉虽窃取义学之名终未究书生之志重维东汉之末正气久郁于偏方时有元魏之兴文教诞敷于诸夏遐观一时文物之盛绰有三代庠序之遗天运有徃则必复之几地气无欝而不伸之理推行斯道固系乎人葢闻窦谏议之建塾延师为燕山之雅望张横渠之买田兴学为闗辅之美称虽于诸贤无能为役但此分内当为之事愿与天下共责其成其有兴乎将见君子闻大道小人防至治必有作者出为徃圣继絶学万世开太平
　　重建文公神道门
　　窃惟建之考亭实惟东南阙里文公墓在县西北偏唐石九顿峯下神道门在麻沙镇西可一里许累朝表章双表屹峙过者莫不致恭焉年深屋老不无损壊忽此一夕风雨暴作门屋压倒者过半窃覩上司行下先贤祠坟墓遗迹去处皆务修葺况圣朝表章文公之学又非他比门临驿道如此损壊曷称观瞻今拟一新起葢仍旧其傍作草庐三间召人居守洒扫中为祠宇以为过者下马瞻敬之所顾惟工力繁浩召匠计费约用钞二十锭余非得当路主盟岂易圆就敬奉简书以请
　　右伏以朱文公百世之师即今夫子徽国公千年之墓视昔孔林公之文如日丽天公之神如水行地空存遗蜕曷想冥鸿但入商容之闾者必式车而过仲舒之墓者为下马道之所在畴敢勿恭况朝廷崇奬之方新又府县奉行之惟谨凡经逰歴靡不表章顾沙川驿道之傍即唐石墓门之阙峩峩双表奕奕众瞻忽焉风震雨凌致此梁倾栋桡此通国上下之所惊惋岂为人子孙而不动心敢沥恳诚用干当路尧舜禹汤文武虽逺幸是道于此大明天地日月山川犹存惟此门亦当不朽辄奉以请愿相其成
　　母梅庵题考亭书院祀田
　　我闻夫子之道日月照四时行厥有曲阜之居宗庙美百官富作述凡经几代表章皆出公家式修寝宅以安灵或锡土田而致享亦尔士而有教养居防之地故此邑称兹弦歌礼义之邦睠今考亭视昔阙里千秋万古世守竹林一亩之祠四海九州人知晦庵四书之学顷縁郡政获拜公祠靖惟苴补之微苟完犹慊兹覩规随之计式廓用休恭惟昭代之崇文首重先贤之褒典苐居下位靡逹微悰祭而无田何以为春秋菜祀之助教而不养何以为晨夕虀盐之供祀典实风化之有闗人才岂世道之无补居如此其近而世如此其未久学有所不讲则道有所不得明吾力负山斯文如线幸是邦有足徴者而尔祖其与享之凡为人贤子孙与吾世大夫士实皆有责岂得无情与其徼异端一日之福田孰若绵吾道百世之利泽画井田以兴学校且共为横渠一乡之谋置廪饩以延师儒当有建明道十事之议欲观周道请自鲁祠
　　御史坊重建富义桥
　　郭门由楚地入闽已爱义宁山水晦庵传洛学之建是为云谷渊源四百余年以来地灵人杰三十六峯之下山绕溪回厥有舆梁实当胜处东鳌峯西庐阜此为忠孝文武之乡上武夷下考亭允谓礼乐诗书之聚顷洪流之飘荡经大路之颠隮今欲増广前基亶实有资众力挹北涧之水可以利济羣生出西山之云可以覆帱六合此为功德未易名言相如题柱间岂但乘驷马以快平生之志子房遇圯上防当取一篇而为昭代之师小疏奉题大家成就
　　麻沙重建防文桥
　　本桥顷因唐川泛滥半截随流凡有徃来无不病涉今承本县提调官主盟重新整顿然体大用博事重费繁非借众縁鲜克举之父母官既倡始士大夫必賛成倒廪捐金圆成一段济人盛事是所愿也
　　九峰水奔冲海眼谷林今见于变迁防文桥截断虹腰溱洧岂容于病涉矧沙镇为闽中喉舌且图书凑天下舟车浮鼋鼍以为梁日子方能攸济役乌鹊而横渡天孙始克有行惟神人犹假物以涉川非达摩曷浮芦而渡水运斤挥斧欲飞梁半破重圆倒廪倾囊頼长者多财博施好事人人出气力前程步步是亨衢维新之是图庶断者复续春风生笔下岂无助犀带坡翁明月满楼前会有题虹亭岩客
　　麻沙镇昼锦桥
　　溱洧以乘舆济人未多子产渭川以飞梁渡众尚説崔公况双溪环朱紫之家而四海防图书之府百余载曽翚雁齿十数年两阨鲸波仅存叠石故基谩使横舟野渡虽云止一带水之隔动有如千里河之忧大规模今欲重新旧公案不妨拈起度工不少防费尤繁共推助犀带之心庶可掷领巾之手往来河畔行多题柱丈夫防憩圯间当遇授书异叟
　　建阳县莒口桥
　　阁道横空势夺垂虹之丽籀文焕斗名标乘驷之雄念巨浸之懐襄惊脩梁之荡折欲新驾壑必待鸠工溜雨四十围尽选屹流之柱去天才尺五危飞碍月之檐费则浩繁理当纠合挥金乐施能修济川之功题柱相仍穏作朝天之路
　　太原寺重建法堂
　　梁开平梵寺肇基已更七代宋绍兴法堂重剏何啻百年象教有严檀那不动岂意郁攸之变偶延释氏之宫虽其徒守防之勿防亦此数遭逢之一厄今欲重新轮奂依旧规模复钟鱼千古道塲借龙象大家气力莫説佛难度火湏存百千万亿刼不壊法身空知天解雨钱又见三百六十年重来檀越大大舍施早早完成
　　上梁文
　　书坊同文书院上梁文
　　伏以天地判而人文兴河洛乃图书之府孔孟生而师道立邹鲁为礼义之邦孰知千载以来独奉一乡之盛睠我考亭之阙里实为崇化之书林渊源可溯文献足徴二帝三王以来之道至此大明四书六籍而下之文靡所不至凡舟车之所至具耳目以皆知天子庶民何人不尊其学光天薄海无地不有其书皇乎盛哉尽在是矣诚能一出于正便可四达无疆况书同文行同伦际今日休明之运而党有庠术有序皆清朝培养之仁经之营之完矣美矣于此覩俎豆衣冠之防于此闻金石丝竹之音大昌昭代之文显抉千年之閟兹葢伏遇山主府推明公中州文献正学渊源分刺缇屏光霁人间之风月卜居书府辉煌天上之璧奎善类栋梁斯文柱石大矣邺侯之志谩施万巻之新籖苦哉杜老之心要见千间之广厦气求声应跂翼翚飞坐令鞠蔬鞠草之场遂有采藻采芹之乐俟后世礼乐肯但同汾水之诸生聚天下师儒当不止燕山之义塾载陈善颂同举修梁
　　儿郎伟抛梁
　　东　书籍髙丽日本通一滴龙湖山下水千源万
　　定朝宗
　　儿郎伟抛梁
　　西　斯文一柱与天齐四书六籍人人诵孔道何曾
　　间防提
　　儿郎伟抛梁
　　南　郁郁文明圣化覃培取昌时公辅器门前峰色
　　映台三
　　儿郎伟抛梁
　　北　万里车书通上国载将南道又闗河防见九畴
　　定皇极
　　儿郎伟抛梁
　　上　奎璧光中涵万象太平直待读书人白玉垣髙
　　瞻上相
　　儿郎伟抛梁
　　下　八表皇风陶治化五方殊俗一朝同礼乐衣冠
　　蔼华夏
　　伏愿上梁之后英贤辈出文治大同以明伦教法为王者师以治事学规为天下式正人心息邪説厚培三代之人才继徃圣开太平重见六经之治法功裨元化泽及生民
　　莲社上梁文
　　我闻上古之圣贤初无二道世有独行之豪杰自立一宗常言白莲不染尘世若渊明以此自洁于晋宋之代虽夫子岂能无取于沮溺之徒流传至今树立犹伟众人毁裂此独能褒衣而大冠举世啜餔此独不荤食而酒饮语其道则父子夫妇何尝殄灭彞伦问其事则士农工商未始弃捐本业况是本心之直指尤于大事已无乖虽托名西方佛法之依亦不为东林僧舍之附葢髠髽非所以昭华夏之习而腥面非所以示象教之严允谓洁身何嫌避世重惟一亩清修之地更在阙里同文之邦首稽万年心已厪于报主心香一瓣义更重于尊师庸载辟于堂寮又一新于轮奂修梁肇举善颂敢陈
　　东　东林又此振髙风门前流水清如玉一直朝宗
　　向祖宫
　　西　西方縁业若为梯但教防得初来意一防清香
　　出淤泥
　　南　南国离明圣化覃更向书林文物地峩冠大带
　　作竒男
　　北　北阙人人拱宸极太平一画见何时防见人寰
　　皆乐国
　　上　一防光中森万象诸天境界自清闲裘马门前
　　尘几丈
　　下　水光天影交相射一根到底白无瑕便是中间
　　清浄舍
　　伏愿上梁之后道力永坚宗风大振已防髙情于彭泽更叅悟趣于濓溪百世师传要不失通直虚明之防九畴皇极便同遵荡平正直之风应五三明圣之休期集百万苍生之洪福


　　勿轩集巻四
　　钦定四库全书
　　勿轩集巻五
　　宋　熊禾　撰
　　启劄
　　谢乡举论学
　　某窃惟有司举贤以为国用士子应举亦将以为国用固无所事乎私谢重惟今天下事非待智者而后见也通国上下已仕未仕莫不疚回于利禄刑祸之中而不敢议区区茅草场屋之文何能为世轩轾出语稍生即震于有司用顿不敢上而执事先生独挺然出力排众议而收之一经品题便许以佳士不知于文字之末何以遽得某如是之深此某之所以重有感于先生之知已而亦深喜当世英雄固有意见之相同气义之相与千里共肝膈利禄刑祸未必可尽驱磨一世人物也此某之所以不可无一书以布心腹于执事也某生长建之云谷山中少孤无怙从乡先生习举子业未知学之为何事也年逮弱冠读大学有得始喟然叹曰学在是矣自此益穷研四书以及诸经务为明体适用之学毎病今世之学者议论徒多而践履益薄词华虽工而事功益不竞而又自恨资质晦钝学力卑浅不足变化守狷而不适通意广才踈不能深造又山林之性不能俛仰趋媚戅愚动辄撑触虽欲有志当世亦徒抱此炯炯耳前年因与计偕逰行都饱观时事益自叹学者力本不逮而又遇世难以涉海不可以敝舟将试辄浩然有倦于功名之想望幸而下第益得穷其故学乡学朋友亦稍稍相聼防从而或且笑其迂拙兹焉秋试以亲庭责望不得不尔不能强效时妆亦摅其所蕴而见之于词不知其过当得失已置度外也复玷选中诚不自意后防朋友某人备道先生所以取与之意诲谕之言与夫拳拳期待之盛心而后有悟于大易初六浚恒之防先儒以刘蕡之对尚犯此戒则某居下求深乌得无过行将就试春官先生之训敢不服膺万一得由此奉对大廷自当倾倒竭尽所懐以副先生之望然时事已矣某自度必无所用于世便脱去场屋之累亦惟与二三同志学者俯仰林壑沉潜古书自求切已受用无愧此生而已近看大学欲效文忠公衍义只就学者分上事辑为后传以见明体适用之学近读春秋古传义文鲜有得其正者曽效纲目例以左氏书实其事以公谷程胡诸家之説足其义颇有条理未曽成书或得就此工夫不无小补尚当从执事先生求是正焉兹有三山使谨修启事以谢于执事者复作此以既下懐倘防先生矜念而终诲之便中切望条示
　　谢乡举启
　　伏以后生为朝廷措事业媿无考亭之三明公与天下求人材辱在阿房之五岂特有司公明之选亦见当世英雄之同深感已知庸伸私谢窃谓国朝之取士独由科目以得人持衡者不当徒较其辞章当以收拾人材为务操管者不当徒志乎爵位当以扶持世道为心矧方艰难多故之时而有文武欲尽之叹圣主念事防之无极欲广贤路之招徕廷臣慨士气之未昌犹惧科条之隔截恩施既不厚于士徳意尚何白于人有司懐触讳之疑语生辄思举子有患失之虑气馁可知以此取士何以得人材以此入官何以扶世道稍有志者葢已羞之某防读父书粗承世学少而好赋苐知小夫篆刻之工壮而读书颇识大学知行之要益求实事不竞虚文勉焉自力于躬行窃亦有志于世故尝偕计吏出试奉常自顾时事之已殊又惟学问之未到积累三年方求病艾顾瞻一世愈激忧葵难径入以叩阍又俛从而借径气郁勃其已久言过多而莫知赋皆佩诵之辞既以二典三谟之钦为主论必究极其説又以中庸大学之诚为言至于三防之条陈是亦寸忱之忧爱谓当内外交急之防初非上下相防之时圣君当畏惧存心不可自怠而沮人才之气大臣必诚公尽下不可独运而失天下之几冀可措以转闻庶不为于虚论人谓场屋非言事之地何妨屈蠖以求伸我知科举乃进身之初宁忍获禽于诡遇已置得失于度外敢期摸索于暗中请省侥逾端由幸合兹葢伏遇座主仙尉秘书郎卿先生领袖后学鉴衡斯文雪案檠光已久抱经纶之蕴风帘烛影不徒取华藻之文将来实材以奉明诏何冯宿之畏太甚次排直言于下等之科頼了翁之见独髙姑寘古学于五名之后葢识者有见于救时当随之义而先儒亦戒夫在下浚恒之凶忠焉能勿诲乎服之不敢失也苐自媿深山之苦学误防称碧水之竒材虽曰有试而誉但恐无实以副某敢不益加鞭辟无负甄陶倘防之大庭决不效平津阿世之学然与以一命讵得行明道泽物之心惟不媿于为人是即酬于知已
　　聘啓
　　昔者老姑幸获供于苹藻今焉弱息敢来附于丝萝自非长者不薄于记存安得旧姻以之而继续故面相见而口相约欲男有分而女有归慨然义襟异彼流俗在孱庸何以得此于礼文讵容忽诸白璧定婚安敢谓许由之假黄金得诺必不孤曹丘之来倘百两之归不俟及笄则五世之昌何劳问筮我所愿也公其筹之
　　又
　　吾亲乃尔姑数世之姻维旧生男愿有室一朝之好方新同心允契于兰薰缔约遂聨于萝附妻以兄子足知慈防之真情遗之后人惟有传家之世阀虽言传于媒妁实天合之因縁依刘得人方倚重扶持之力维熊有梦覩延洪嗣续之祥
　　囘定启
　　崔卢甲族夙推谱系之髙韩范世婚重缔姻防之好辱慇懃之委贶敬黾勉而拜从伏承令嗣诗礼相传擅芝兰之挺秀某长女总笄甫及恐苹藻之未胜因縁获定于一言繁缛不拘于末俗余生何幸庶相依唇齿之间吾味既同愿尽索形骸之外
　　又
　　葛藟施于条枚已屡见孙枝之秀女萝杔于松栢又得依族叶之荣因亲而亲乃幸之幸克家有道正将求举案之贤相阃无仪仅能事执巾之役偶借氷人之申好遂成月老之因縁兹防鴈币之鼎来复辱鱼书之谦坠载欣今日克谐刘范之婚姻罔俾昔人专美朱陈之嫁娶
　　又
　　问诸姑于伯仲之间久知声誉聨旧姻于妯娌之列幸忝姻防虽自题红叶以无心然乃喜朱弦之有续材髙杞梓固非为养以娶妻质类菲葑已尝不嫁而择对信因縁之有自岂人事之由来聘礼拜嘉毋替后来之约防言不逺敢愆亲迎之期
　　又
　　自惭小女欲共箕箒于方新岂无他人不若葭莩之求旧敢效朱陈之俗庶追秦晋之风遗双鲤鱼情文灿灿陈请鴈币礼意渠渠谨百拜以登嘉乏七襄之为报嫁无资送幸两忘芥蔕之求德有洁柔宜载咏藻苹之采
　　熊回虞
　　芊妫得姓之初苗裔已三千防淮楚分支之后诗书皆四百年俱为善族之称宜作嘉姻之合令嗣一经有训谅足绍于箕裘弱女四德未娴恐弗堪于伉俪但择婚姻者不必富贵之是较重道义者毋分材艺之孰多儒家固有常经礼节亦惟求称况伯氏胥笃斯文之契而大昏亦宜世好之脩重徃行言敢稽报币中壸之家人贞吉有闗今日之义方外氏之宅相多贤愿见前修之范辙
　　答诫酒文
　　瓯闽有布衣素号诗酒癖一觞一咏穷极朝夕陶陶兀兀曽不知利名之为缰锁贫阨之可忧戚客有造其庐而讥之曰方今神圣在御登崇俊良墨客鹗举将才鹰扬贤士载质大夫皇皇子独不嗟功名未成志愿不偶摈弃名检放懐诗酒上乏誉于乡曲下遗诮于朋友名教清议吾不子取乃者广平为文示戒贯穿诗书爰及歴代悲愚智之得失监国家之成败祸乱之阶惟酒为害君侯俊哲试听大槩命客促席披读未终敛襟兀坐媿谢愚憃若醯鸡之在覆幸夫君之发防吾将剖鹦鹉之杓碎琉璃之钟嗤荷锸之伯伦谢投辖之孟公酒若有神自西自东与子絶交誓不汝从客乃复坐音问方谐或吟于侧或笑于阶挥之不去招之不来四座惊怖毛森骨竖客惧欲归吾固留驻忽闻庭畔切切若语若怨若恨若有所诉吾复怪问汝诉何縁与汝同处殆三十年穷困贫阨皆汝之愆吾未能操戈以逐子何以寃而有言辞令未周恍若有应子闻賔贤不闻酒圣今子见逐我去何辞我欲有请子其听之昔子防学栖栖荆楚琴剑无光气色惨阻頼我侍侧辄忘羁旅爰自壮岁抽毫作文辞悭气索势若车奔恃我发作思涌如云至若都门怅别易水歌罢防子心摧行人泪洒悲风起于长乐烟树黯于清灞引一觞而气振复一杯而忧写时予之功不在禹下独不闻既醉备福见于周诗不为酒困闻于仲尼德将无醉酒诰之辞甘酒嗜音五子所悲商辛糟丘毕卓酒池沉湎滛佚秽德日滋咸其自取过我何为广平子掉三寸之利舌驾倾河之雄辨毁訾贤哲蔽欺已见使吾子一览而惊再见而叹忘我大德思我小怨先民有言人之齐圣饮酒温克醉而不出是谓伐德彼昏不知胡为我责逝将去汝适我乐国客闻之而义服我听之而拱黙延之上座永为嘉客







　　勿轩集巻五
　　钦定四库全书
　　勿轩集巻六
　　宋　熊禾　撰
　　经籍
　　刋仪礼经传通解
　　窃见仪礼为六经之一乃周公所作孔子所定元有三百三千之目至汉仅存一十七篇大小戴记不过如春秋之左氏公谷乃其传耳自王安石废罢仪礼但以小戴设科与五经并行自是学者更不知有周礼之书岂非宇宙间一大欠事我文公晚年始为经传通解一书自家乡以至邦国王朝凡礼之大纲细目靡不具载歴门人勉斋黄氏信斋杨氏三世始克成书旧有刋本兵烬之后板帙散亡兼元刋印系初本所纂注疏语颇伤繁后信斋杨氏为之图解又复过畧而文公初志欲将通典及诸史志防要等书与夫开元天寳政和礼斟酌损益以为百王不易之大法而志则未遂今得考亭诸名儒叅校订定墨本拟就书坊板行以便流布仍于所补仪礼各巻篇目之下叅以歴代沿革之制及闗洛以来诸儒折衷之説酌古凖今损文就质辑为仪礼外传以附其后或可继儒先所未毕之志仰禆昭代制作之万一其于风化亦非小补惟是力不逮志非借钜力曷臻于成是用具啓仰干当路元公钜人伏望主盟此是复三代典礼补六经阙遗上为先圣先师下为苍生来世千载事业幸勿多辞
　　孔孟以来歴千载有余而道始续汉唐而下亡六经之一而世不知葢仪礼具列三千而篇目仅存十七岂有损周公制作之大典而尊信掇拾之余篇居然为经遂以行世洙泗之道未坠于地荆公之罪上通于天恭惟朱晦庵起自南服搜举帝王坠绪辑成经传完书家乡邦国始于朝廷靡所不载天子公卿下至士庶期于可行犹欲酌古今之宜尽天地之变定百王之不易幸万世于方来书虽渐完志则谁继不量微力毎抱苦心窃惟礼壊乐湮必至纲沦法斁幸当书文大同之世何可天下不识此书非亟刋行日遂湮没用白之先圣告我同盟但得当世学习者多亦为明时制作之助顔渊氏问夏时乐韶舞道将行也与韩宣子见易象鲁春秋礼尽在是矣便补六经阙典伫看三代太平
　　説
　　适堂説
　　西剑毋侯希説为南劔府判一日小憩考亭谓仆曰余旧有读书之室曰梅庵今更扁以适堂葢余老矣将求吾所自适者焉一日之适一日之安也余又将随所寓而扁焉则亦无所徃而非可以自适之地矣子其为説识之顾仆何足以究斯义辄诵所闻而言曰适者有所而徃而非即其安之谓也三代而上所适者一道而已语曰可与共学未可与适道无他适也后世始有适情适乐之説魏晋间虚旷之风胜陶谢诸贤发于情性兴致大抵皆求其适之辞昌黎送李愿曰起居无时惟适之安东坡和渊明曰云何得一适亦有如生时他日赋赤壁不过以江上清风山间明月便可为适之具而胸次所存者皆虚旷之余习凡我所当有事者皆视之以为无拱而付之幻妄以此为达而适之义晦矣若是者虽足以少媿世之贪名逐利终日驰骛不得息者然秦汉以下牵补架漏人无宰物之情其独不以此哉圣贤之言初无恶乎安且适也大学尝言止定静安之道亦顾所适者何如耳书曰惟我事不贰适易大传曰惟变所适此周公孔子之言适也不贰适者谓此心当一于其所徃而不可以有间也先儒主一无适之防葢起于此惟变所适则虽千途万辙皆可适之地而我之心固未尝不一而初未始有适也又岂即其安者之所可得哉可与共学未可与适道所适者固在乎道此道也秦汉而下葢无传焉独董子曰道者所繇适治之路仲舒不识性未必能见道况可责之陶谢诸人乎今学者诚能得其所适固将理解而意防境契而心融无所入而不自得亦无所徃而不可安矣浴沂风雩而有天地同流万物各得其所之妙者晳之适也鸢飞鱼跃极而至于上下之间全体呈露大用显行者子思之适也吟风弄月庭草交翠濓溪之适葢有出于言意之表者矣云淡风轻傍花随柳明道之适葢有见夫顔子所学所乐之事者矣此岂常情所易窥测哉又岂魏晋以下诸人所能解且防也哉学行之所适有浅深则随其所以皆可以安而非其至侯之所适固非遽求以即安者姑为是言亦微示谦抑之意云尔遡其所学葢习久积之熟周游延平武夷之间所事所友亹亹不倦见闻頥养功益又多矣深有慕乎圣贤之道必深契乎圣贤之心是葢得其所适者也辄为之説而系以铭
　　圣贤日用　惟帝之迪　必有事焉
　　不贰其适　变有万殊　实贞夫一
　　业业兢兢　终日夕惕　一旦洞然
　　理顺氷释　无适之中　贞适斯得
　　虞彦忱字説
　　前礼部进士梅庄先生虞君令子仲海言论毎以刚正自持重礼教笃伦纪余畏友也余在鳌峯作求仁约颇欲论究三礼之学仲海独降心焉长子迪从予逰一日仲海贻书诹日为迪加冠俾余莅之余喟然曰冠礼不行久矣学以礼为先礼以冠为先余虽不敏学固将以行之也其何敢辞令月吉日礼仪既备敬告尔字曰彦忱甫其辞曰日用之间动静语黙大哉洋洋皆帝之迪稽古明谟惠此则吉首蔽一言久以成徳推允之义是日忱恂一念卓然万象毕陈学有大本道有大原匪信曷立匪诚曷存中庸有言不诚无物三百三千行之以一希圣希贤惟敬时克知曰迪知哲曰迪哲肖貌两间而名为人允兹克迪勿狃小成念哉敬哉尚克时忱恭尔帝命顾諟明明
　　张以谦字説
　　余甲辰由莆抵玉融一日郡学纠实斋陈君防邦之俊秀中有一生貌粹而气温心窃嘉之询之则张氏之子名益字以谦问其世则祖居海上之草屿以儒学显其积善有自矣明日访余寓舍具求余一言为终身受用因告之曰谦美德也谦则受益矣余复何言请不置则绎谦之卦义以告之谦六爻无凶辞上三爻为坤皆以利言下三爻为艮皆以吉言坤静而艮止也夫惟天下之至顺者得利常大天下之至静者得吉常多此为处已而言也天下之益出于已者有限资于人者无穷吾闻九三一爻谦之主也谦五爻皆隂独此爻为阳隂柔而虚求益者也阳刚而实乃有益于人者也彖言君子有终爻亦有君子有终皆言其所主也学而不求君子之益其可乎求益之道不亲近其人可乎近朱者赤近墨者黒学之染人殆有甚焉即此五爻言之二承乎三上应乎三曰鸣谦四乘乎三曰防谦皆得其益者也感于中者深则自有以着乎外鸣之象也聚于我者富则自有以施于人防之象也初与五则逺于三矣初牵二而勇于进五援四而得所亲是亦私淑而与闻者也瞻前修其已逺幸绪论之可徴吾党已不得见之亲炙矣其所以闻于私淑者皆可勉也益乎其亦有感于余之言也乎
　　祭文
　　祭先圣【鳌峯五】
　　道统正传先后一揆礼有常行百世可俟恭惟先圣祖述宪章春秋素志法则一王损益为邦岂不考议允矣大成实惟通祀百世之上顔曽思孟百世之下周程张朱道德功言谁出其右后有作者礼宜并侑秉心对越永矢弗疑勿谓绵蕝斯文在兹以先师邹国公郕国公沂国公兖国公配元公淳公正公献公文公侑祀尚飨
　　又
　　天下之大积于一乡三代盛时闾塾党庠共惟阙里为万世则观饮知道观射知德繇鲁迄邹仁义七篇乡井相助庠序宅田秦弊相仍千五百载闗洛讲明一乡三代考亭制作一变可王家乡而邦三纲五常天未欲治人不防泽鹿洞遗书寖就湮没幸被淑艾厥有同方矢忱对越神其洋洋时其暮春克举遗式舎防告防有永无斁
　　又
　　夫子六经垂宪万世秦灰鲁壁仅存如线诗逸书亡礼壊乐废春秋多讹易亦失次辞且不明况绎其义一防之后千载无继天迪先觉克开来裔闗洛考亭益大以肆如日中天有目皆视茫茫坠典夫岂无俟易与诗书古文是周官不亡不待考记二戴三传岂不小戾周孔盛心孰测其閟经无全书世不至治窃不自量曷克遂志神之洋洋晨夕与祭矧此开巻圣笔难识宫庭告成舍萌有祀辄陈忱辞有祠其遂敢以先师侑祀尚享
　　又
　　礼不虚行存乎其人人之为人以其存心惟仁与义人道大经于穆圣元气浑成得其传者约礼求仁去圣逾邈忧时益炽战国何世功利纵横惟我孟氏拒诐息滛礼不重食义不重生浩气所塞百世其兴泰山岩岩孰我敢任惜兹坠绪千载莫寻卓哉元公太极之英建国属书孔道复明再传闗洛圣门顔曾兹道南来桓桓考亭愚尝谓公功配孟氏一生四书晚岁三礼世衰道微经残教弛禽兽食人有甚洪水天纲地纪至此何恃倘微其人孰任兹理南防三年阅世多矣安得尚友天下之士毎爱东都一代节义诚能善变礼乐可俟圣道茫茫鑚仰未易狂狷何取夷惠百世未习狂澜頼此柱砥愿得同志相与兴起六阳嘉防举此坠祀昭明洋洋其克相止
　　又
　　夫子之道千秋万岁文公之书九州四海古之君子患道不明今既明矣但患不行若稽放勲甲辰昌厯阅岁未多三千六百斯民富夀且二千年自时厥后何其竒偏天道循环无徃不复一缕斯文正在迓续君子事天犹子事亲不善继述天功曷成斯道固明晦蚀亦易惟当讲学脩身以俟圣门于此尚有忧之吾党小子讵敢弗祗匪直斯防亶在我后洋洋有相在上左右
　　吊慰
　　慰人防妻
　　门不嗣音方此驰仰而一段凄风忽自西来遽觉有凄然气未几闻夫人仙矣吁其风之来不爽也耿屏星兮独对謇鸣凤兮孤飞泬寥髙兴宁不与俱秋耶虽然悼潘之赋则滞焉而不化鼔庄之盆则放焉而无伦不若中庸中节之哀则逆境皆进德地爱助小衷敢以此告
　　慰人防子
　　忽闻讣音谓令冡嗣弃防衣之侍赴玉楼之招为之惊怛不能己巳虽王槐植厚窦桂聨芳分枝荣悴葢亦常理惟是干父之宗克家亢族方有誉处一旦遽尔中折天性所钟伤如之何昔文公先生尝处是矣情不胜礼节哀顺变是所望于足下也薄有奠仪具陈副楮谨此奉慰不宣














　　勿轩集巻六
　　钦定四库全书
　　勿轩集巻七
　　宋　熊禾　撰
　　诗【五言】
　　送税官仇副使诗十首【河朔人】
　　其一
　　儒道未易行俛首为禄仕仕而不得禄卓哉见亷吏
　　其二
　　闗征是自润人谓恶能亷吾独知彦脩一叶亦不霑
　　其三
　　莆城如斗大征额千万积逭责犹未能余润安可得
　　其四
　　市防有寛征僚吏无间言弊例亦麾却益知彦脩贤
　　其五
　　课余自哦诗诗罢还教子时时视槖余质鬻市薪米
　　其六
　　世无半山叟叹息屏间诗曽参尚投杼知已何敢斯
　　其七
　　古来抱闗人玩世可无闷内省既不愆得仁又何怨
　　其八
　　正直男子身自有神与谋世治天理现何必事祷求
　　其九
　　彦脩但自修逆境堪进德知我自有天纯固在学力
　　其十
　　世事良可见浩荡书生心先民亦防计儒道终当行
　　上严亷访十首
　　其一
　　七闽天南陬实惟文明方风气一以开文治何其昌我思常公化迪我真无疆开端固匪易再造伊谁当
　　其二
　　大哉伊洛传正统接洙泗一源肇南来九曲清自泚百年尚无有千载那可俟崇台励风化此是第一义
　　其三
　　四海文公书行世日杲杲晚年制作心三礼重探讨质之贵时宜消长闗世道炯然百圣心来哲当有攷
　　其四
　　因思传记学本欲释经义春秋列三家仪礼亦存二荆舒彼何人繁碎妄讥毁煌煌姬孔书坐此竟废弃
　　其五
　　春秋得忠臣炎绍犹有述至今十七篇末学或不识干淳有大儒奏请非不力一时失良遇志士重嗟惜
　　其六
　　古人重民教礼乐用为急虞书有三官周典犹二职太学领奉常西都有余责两生既不来何参又无术
　　其七
　　汉兴歴数世兹事竟未遑一絶不复续千载重慨慷房魏辅贞观汗沈空流浆开寳袭唐陋仪俨负义方
　　其八
　　煌煌五星聚瑞世启文治明道十事奏横渠一方议有志不得行曲学竟持世六经亡其一此责竟谁诿
　　其九
　　南方尚秉礼文风未云衰释奠古雅乐乡饮旧汉仪表章在正学舍鲁将安之愿言假良遇制作逢昌时
　　其十
　　斯文迓续交天意岂无拟猗欤恪斋翁雅者敦典礼推行大经纶宣风自兹始百世常公祠罔俾独专美
　　赠王典史五首
　　其一
　　百世古君侯一邑天下积掾曹拟六官典领几相职民亲教弥数职要事应剧慎哉勿辞卑儒术随所益
　　其二
　　愚尝闻之师六官欠经制户礼与刑兵上法天时四丞曹象隂阳左右各分治斯言扩前闻大小岂殊致
　　其三
　　自从大道裂教法日益殊文学与政事徃徃成两途簿书吏应俗占毕儒诚迂二者不相能世道良可吁
　　其四
　　毎爱湖学规明经必治事待賔与吏师伊川有成议皇极欠统一体用非有二蚤学无专科已仕竟何试
　　其五
　　我爱熈然翁识畅度亦夷饰政心以儒公余只吟诗利欲胶盆中三叹斯人希安得公百辈万宇阳春熈
　　寄赵菊东山长三首
　　其一
　　男儿贵神交何必见顔色大江有佳士梦寐不可得忽来幔亭阁片云不相识涓涓巳在眼犹此一水隔
　　其二
　　澹然幽贞姿乃是夕英菊托根九秋杪霜露凄已肃我疑灵均伴只有渊明独采采黄金花岂意杜陵曲
　　其三
　　胡为此不采却采泮水芹圣人望鲁念彼黍车辚辚余泽孟孙氏管商何足论新畬有陈根犹是丰芑春
　　三山先贤祠落成八首
　　其一
　　填宿久旅奎一朝开文治行歌闽水春芹藻见新意林亭郁环合祠宫敞宏丽欲赓泮宫颂且作乡校议
　　其二
　　平地忽突兀敏手何神哉蔼然色笑中见此通济才入门知我心三岁犹初来祀典闗百世所贵重讨裁
　　其三
　　道原出于一秩祀安有二作俑唐开元损益端有俟杨马彼何人周程列其次论议轻一时典祀误来世
　　其四
　　恭惟无极翁混元再开辟闗洛与考亭杲杲行世日惟此五大贤人极頼以立谓宜昭明荐千古为矜式
　　其五
　　武夷九曲水流出三神山考亭得勉斋壁立孔门顔信斋继其志经礼頼以完六经复其一百世功不刋
　　其六
　　忆昔文治初观风有常公维时得欧阳名籍上国通当年主賔美至今蔼余风新祠荐泉菊选宜列官同
　　其七
　　州牧风化遗乡贤典刑旧年代较后先人品类贤否公议岂有情祀典固非苟道化思无疆功言期不朽
　　其八
　　伟哉云溪翁兴学功百世岂求奂轮美作事见典制迂生吐狂愚万一裨末议他时勒坚珉洋洋可无愧
　　赠朱仁甫
　　吾宗贤叔父穷壤一全人欲义终取义求仁果得仁夜常形梦寐昼亦想精神寄语贤孙子天知我一真
　　荒城步月
　　出门喜清旷兴尽唤归船擕手共明月知心畅老天暮潮生逺浦秋色满平田落落男儿事相逢岂偶然
　　泊舟野望
　　树色连云色春归物更妍落红飘近岸新緑涨平川野鹤窥渔笱沙鸥避客船斜阳江上立搔首意茫然
　　登升真岩
　　仙宫郁岧嶤仰望如升天人生无羽翰凡骨难神仙行险非所愿攀髙巳无縁且安平易道聊以返自然
　　防泉
　　天地有佳水云气防深山我爱澄好人嫌泽润悭暗空鸣滴滴髙壁防潺潺渐近尘泥涴何时复此还
　　赠笔生
　　东坡咏防须山谷歌猩猩微物岂足道斯文颇闗情片言斧钺凛一字华衮荣化工运方寸亦自芒端生寄语管城子所托甚非轻
　　赠琢砚
　　我闻铜雀瓦只覆娇屋姝又闻端溪石只近贪泉夫胡为得贵重置我几案隅尚恐习气腻解使简册汚我有一寸鐡秉心与之俱永矢磨不磷千载明区区彼哉瓦与石飘掷付太虚
　　题山云海月楼
　　壶山一片云沧海一轮月仁人典刑静志士胸次阔我来登斯楼抚景亦竒絶一天任舒巻万古看出没吟情俯八极酒兴小溟渤云来地脉动云去悄无迹月出天光生月落万山黒归来一梦觉东又明发
　　闻崇安县学立碑
　　出山未逾月辄复入山去平生武夷志兹逰适真遇诛茅倘可遂岂但山水趣扶揺欣夙心踌躇动长虑恭惟文公学倡道匪虚语向微剖析功斯人遂聋瞽斋居一浩叹此叹无人悟晚年制作心门人未轻许真实浸沈寥枝叶谩夸诩漂沦未百年剽窃立门户吾党固有愆斯道自今古扶偏须忠臣邪説可无距同志此来防兴言激余素礼乐愧河汾兴唐竟谁予大隠堂前水滔滔自东注回薄万古心无言对天柱
　　寄张亷访【时清漳元以贪守科盐致扰】
　　七闽古要荒是为越南徼秦汉列职方黎民亦稀少文风渐蹇开李唐盛称表问之何因尔风气有先兆桓桓观察公切切厪告诏至今章掖流诗书被余照伊洛道既南考亭重继绍譬之中天日万古垂炳耀岂但行中原衣被弥岭峤云何一气迁变化有难料百年诗书地末俗事攘矫岂是殷民顽此亦闗盛召天下本无事庸人自为扰庸人亦何伤贪人祸非小小贪人易知大贪一何巧豺狼不堪问狐防何足道哀哀清漳民仁者宜一吊何年彗旄头燐火犹有爝十家九空荒落日曛野烧迩来痛甫定生意渐原草三年两徴兵行人亦伤悼闽地本硗瘠山海相带绕两耕不供餐俭岁而有殍独借煮海余易以供岁调古人弛厉禁琐琐不尔较但令官无亏一任民转漕近年盐法宻适以长贪暴茫茫一溟渤乃是大穽沼下不济民穷上不资国耗饥狼与饿防白昼敢嘷噪民膏宁几何尔腹安得饱我思山海藏本是天地寳公家卖盐引本钱亦铢钞祗今増倍蓰安得不为挠上恩岂不厚末弊诚不料官曹既犹御何责汝为盗千钧发鼷鼠桃虫集飞鸟我欲陈其言哀情动深悄闽山秀而刚习气本强矫近代姱节人一一皆可考汉史言未公反覆出篁篠反覆岂其性当年久深讨学道皆有用薫陶乃其妙抚御或失宜反以萌不肖矧兹一矫地峒险接深杳郡人生本微邻防时掠剽亟当保天和玉石戒俱燎民生必有养而后可施教云何无其具而辄事刑海濵去天边髙高不堪叫使者重观风苏息宜及早
　　题林氏药圃
　　采药来山中神仙在何许忽闻瀛海头居然一圃天风吹轻帆至人展良晤圃中药千本歴歴皆手树我生抱竒疾岁久不得愈三年蓄艾心有此一朝聚惠我方匕剂翛然脱沈痼吾观此圃中来逰亦无数夫岂独我私一一随所取同逰二三友牵连亦遭遇餐此霞眉余腾身即飞翥人生各有累那得免患苦至人略形骸一视等胞与过之或忘情我独刻肺腑世人持狭见一膜便尔汝比邻立藩墙边幅生龃龉老矣多阅人知君用心处斯人匪斯今意度一何溥我尝读西铭一身混中处茫茫大化运上下四方宇当作一圃观何物不储贮岂但百草性曽神农氏谱竒葩与异石海陆细分部金膏丹空青亦不惮逺阻是中冨台沼飞泳供盼顾有时钓弋娱遗坠拾鳞羽铺陈盛笾豆咳唾好賔侣歌筵车马散溲渤遗败鼔我知太医生适用随细钜水火各燥湿隂阳互寒暑刚汞或柔砂炎硝或寒附峻或蓬棱攻平或参术补生材天岂靳所恨辨者瞽生人倘有济栽圃足供具福掌握间调剂有其所悠悠动我思无懐大庭古八荒登春台一气调律吕人人无鄙夭物物不疵窳胡然降大厉使我重凄楚薰蒸始一气俄顷徧九土缅懐有生初恫瘝入心膂恭惟生物心孰不同父母我欲代一笺飞上九天诉冥冥天阍深重闗列蛟虎至人对我言天髙不堪吁无宁苍苍求我圃自有趣圃中别有圃妙处子未睹中藏六六天岂无主我尝偕子防相与诘其故虽然祗方寸此妙谁赋予包括尽六合剖析入毫缕一粒药珠中太极有姥但得斯心存充拓何可御至人岂易逢再拜致我语授药不授方药尽力已去似闻海上秘久藏龙宫府君今得妙诀授我勿我拒珍重千金传为君广流布别君懐不忍囘首重凝竚千山莽愁人沧波正烟雨
　　上致用院李同知论海舶
　　易经致民用肇自羲农先耒耜既先聚市易还迁公私不交病本末无倒悬古人致主术称物靡有偏厥初禹作贡不但中邦田四海自锡贡不惮来逺边碣石来冀右海岱青徐连东南并淮扬亦自江海沿夫岂寳逺物有道归陶甄成周制国用半在周官编虞衡与商贾胡不末利捐艰难开国心什一犹欲蠲裒益固有道公功格皇天后儒不知学説理多虚生财昧大道民命日益朘管商一作俑蠧弊贻千年渔盐尚抑末奈何诱开阡懐清一以筑防独堪哀怜封君擅半赋公私重熬煎寒城冻女手汗粒頳农肩织衣不上体舂粟不下咽伤哉力田家欲説涕泪涟何如弃之去逐末利百千矧此贾舶人入海如登仙逺穷象齿徼深入骊珠渊大贝与南琛错落万斛船取之人不伤用之我何愆奈何昧轻重屑屑穷弄鞭锱铢较鹭股漏网鱼吞船安得体国臣为天屈玑璇上资国脉夀下拯民瘼瘨朝夕禹贡志菲食甘胝胼九载不入门千古孰与贤更想公旦心待旦尤干干世俗吝与骄曽不丝毫牵所以泰和治常在虞周前此道久已亡利欲充培埏岂曰治不及曽是心无传明公中州杰自是天分全问学甚充厚愿力还精坚博物功不劳无欲心湛然维此一枢轴实秉大化权如天有北斗物物归玑璇帝念南海民风化旧所宣皇皇风霜节炳炳奎壁躔纎微亦何况阖散有大权利用六府脩制用九府圜古人不可作得意皆蹄筌谁哉识治本治此大化弦三代事寂寞念之中心悁书生武夷客偶此来海堧使者采风謡诗歌寓惓惓
　　春雨
　　春来一月雨米斗钱三千江空尽絶市灶冷厨无烟我从莆城来四望良凄然濵海皆食淡逻卒相寻挻累累起夫役庶局供熬煎玉食宁几何千百俱并縁祗今二月节何暇及种田使臣询民瘼当务固有先近仓有陈粟庶解朝夕悬州县价一平乡闾自然寛欲言事何限何当息民肩
　　茶荔謡【和詹无咎】
　　阳春播一气着处成芳菲闽地本荒落山川亦何竒嬴刘始为郡望秩暨武夷通士良鲜少贡入还稀微晚唐得常公文化今有遗国初归职方况复兵革稀圣化溥涵育生生浩无涯昭陵鋭图治四夷息鞭笞峩峩四谏官日晏犹彤墀君谟起南服感知无不为芹曝犹欲献茶贡讵非宜草木贵多识荔谱何伤而岂知成滥觞岁献妨耕犁当年东坡老作诗叹荔枝诗语似成防采茶武夷溪民力固甚笃卉木且具腓士人作是事兴言痛心脾闽溪何澎湃闽山何嵚彼一草木秀不惮勤航梯昌黎感二鸟世道矧益漓我思全盛际贤书连驲驰公卿项背望侧席须谋推十家九诗书三年下芝泥宣靖名节着炎绍勲业资干淳道学称人物世有之大雅日以防迂阔贻世讥茫茫宇宙内此柄伊谁司后世无典刑流风砭人肌皇天岂将老伤哉相沦彞地气有旺歇回干应何迟百卉岁发荣英杰生无时风气时有开久矣斯人疲武夷六隠出自有百世师来哲尚可俟拳拳留此诗
　　探梅
　　我归及初夏正值梅黄时曽得二三友共赋梅仁诗当时梅树下将实攀条枝顾此廊庙物弃之或涂泥岂不盘实供酸澁终见遗古来遇不遇物理亦可推凉风八九月叶尽条枝痿精华虽内腴知者良亦稀而况腔殻中认此一性微古今咏梅者此趣谁得知仁者天地心生生无穷期维此生之性物物皆有之安得似此梅独秉纯阳姿一枝一太极静动常相随却于坤复间微微见端倪凝隂不翕固阳德无繇施所以探梅人用意常在兹清霜十月旦唫边发新题梅亦顾我笑笑我世俗为无华亦无实此境正自竒半年不我问觌面当何辞见花始知树识趣毋乃卑我今对梅语此道何足疑自守固尔力求知岂其宜伯夷合饿死箕子当明夷啮雪海上郎履霜野中儿今我故来意岂伊常情窥入冬雨霜多冥张其威婉娈荆棘间正愁不自持探梅愿梅早我独愿梅迟臈前与冬后生意真如丝微阳不爱护迓续今其谁忆昔少年日看花来京师买舟西湖上曽造孤山涯孤山不可徃葛岭髙巍巍豺枭正嘷舞龙鹓何处飞不待岁月换已觉人民非逋仙唤不起岁晏亦径归归来三十年清梦常依依春事有代换梅心无改移春光年年有我髪自早衰但与梅久要处处不暂离所至必种梅殷勤发培滋培滋不见盛雪压还霜欺气候固多乖人事亦如违行行去寻芳三年海南陲雪霜不到地生意当融怡旧来种梅处更自荒弗治甚者斧为薪令人重懐悲拂衣归去来天风吹人衣舍南有古树久矣阅岁期至刚肯受磷至洁宁为缁廊庙未觉髙山林岂云卑但得余蔕在一任羌管吹明年烟雨中青子还累累更防萌蘖生生性常不亏新根连旧根不断生生机生机日以长清隂渐成蹊从此种千树春暗花垂垂东风一解冻万卉纷芳菲
　　咏菊
　　庐峰几千仞中有云一龛幽幽遯世人诛茅结为庵我尝造其间追寻极幽探山中满兰蕙谷口罗松杉更有药圃畦种菊杞与甘疗疾还延年未数菊水潭百年未云久涧草空毵毵我居北涧北子住南涧南偶然此隣并妙处谁能参古来种菊人祗言晋陶潜当年移南村北地何所躭亦曰素心人可与共晤谈云何舍之去我懐殊未谙八表方停云处处迷征骖何如且归来理此荒径三岁晚永为伴青松冠前岩唐人爱牡丹末俗亦易酣保此霜中英毋令涧懐慙万古晋徴士可使顽夫亷题作柴桑人纲目书法严我欲质此意白云满虚檐
　　游武夷山
　　我来武夷山逺意起千古尝疑混沌开疏凿未经禹峡山犹古梁洪涛莽回互行舟留大壑营巢余断树垠崖波涛痕隐隠皆可覩陶然上古民要服固深阻奉威何桓桓薄海犹广土六合皆涌沸一枝岂宁处尝言十三君隠隠避秦侣一日厌尘寰泠然遂髙举上山娱賔云下山满豺虎神仙何渺茫虹桥想虚语桃源亦其类好事自夸诩风气日已开蛇断出真主遂令闽山陬尽入职方宇汉志名始彰祠堂用鱼脯流传世代久琳宫粲衣羽至今此名山号为神仙府恭惟我遯翁辞辟厥功溥于焉卜精庐溪山九曲五图书尽在是斯地俨邹鲁我以负笈生来兹有年数自慙仁智心未覩髙深趣斯防亦何意防心觐真遇侃侃平生交惠然肯来顾携手敦夙好抗志企遐慕招我山中逰兹逰适予素巍巍六隠屏屹屹天一柱前瞻晚对亭考槃固其所何当同心人相与薙榛莽长松期岁寒脩竹倚日莫我自爱此山踌躇不忍去
　　古风夀九十
　　百年九十多百里九十半我持千嵗樽祝公椿松筭忆昔钓璜叟桓桓鹰扬旦是时年未百一出戡祸乱丹书佐太平树立更明焕又思淇澳翁盛德为世冠懿戒亦何年耄境若童丱前公十年期丹扆隆简眷太公出为将逺业俟时奋后公更五年进德当不倦武公入为相苍生副深愿昭代儒老成硕望孚众观百年未为多名节千载看后皇啓昌运万一效禆賛
　　与程县尹
　　我思程伯子试令晋城邑岂弟父母人一念诚恳恻存心民必济正巳吏自格虽然一邑小允矣天下式槃槃古东阳亶为礼义国歌视曲阜岂惟文公泽尚想兴学功百年未陈迹古来号难治此语谅非必人懐学道心功化亦俄刻重惟伊洛传道南此其脉家传余政谱师授存学则此邦有美俗文献犹可及接畛皆儒黉兴起易为力当今尚文化乡校首扶植非无善政人教化岂遑急明公下车来声誉已洋溢三年田里间公来始休息简静公优为不优知政绩山人重期望亹亹慎无斁四海文公邦正学自兹出政教岂殊途饰吏贵儒术善化必因俗吾世俱有责到手事必为莫让功第一
　　赠陈教谕
　　毎惟斯道南七闽小邹鲁考亭四书学日月行万古我生亦何幸私淑欣有遇南来证文献令人动遐虑斯文欠统一正学真一缕莆阳礼义国敛袵殷黼冔缅思东湖集复斋接前绪至今耆俊多渊源此其祖德闳有闻孙邂逅快披覩儒先教化地师傅盛称誉教成畀邻邦祖训有遗矩岂但泮水芹更思甘棠树一邑召可行尽分皆有补十室有忠信矧此万家聚近源可寻我来重瞻遡当年弦诵声溪水自东渡典型前辈人溪山正堪数安得杖屦陪安溪溪头路
　　送胡双湖归新安
　　城南讲太极寒泉参近思古人学道志千里焉得辞嵚入闽録泱漭逰湘诗恭惟紫阳翁跬步懐亲慈亲在望云想亲去庐墓悲徃迹尚歴歴流风讵应衰紫阳有学子绰绰醇儒姿手携图象编来叩文公祠为我再月留着意窥精微理象本一原体用非殊岐精爽谅有迪涣然契深期末流学易偏此语慎勿疑今晨出别语怆然叙心知家君授余学感子为发挥毋茔有双湖筑室吾将依愿子识一语晨昏奉无违闻君陈大义临分重含凄顾惟双湖象在易已具垂八卦各具体惟水独两之两间水为月圣贤常取斯坎水与兑泽行止各有时説从止处得险与行相随居原丽泽古讲习相涵滋行观防水至德行宜常持易道静自悟动焉谨知几乾坤胞与同干蛊子职宜悠悠大化运勉勉前脩追媿予望道邈愿君鋭前驰浩歌祝融章逺送之武夷更浥寒泉润注彼双湖涯
　　王融陈心我诸友萧寺读书
　　偶成汗漫逰邂逅得良际晨途日如汤且作旬日憩居然二三友读书此萧寺古人固有之岂意见吾世人世各有营壮岁多秽气纷纷陌上儿倥偬名与利惜日未有之蚩蚩事逰戏妖艶东家桃醲鲜西隣醉北山鬭双陆南园赏新荔谁能空山中作此穷活计满架儒先书学成欲何济真如嚼余甘怡然味无味是中有何好矻矻不少置拱手对我言此亦各有志童防本无知未省学何事珍重希贤人为我重指示蔗境初未佳渐久乃有嗜况兹得抠承讵敢萌厌弃我闻重欣然疑虑亦随继言之岂云艰守此谅非易勇鋭亦易能坚苦方可畏河汾有礼乐兴邦定房魏燕山有义方仪俨真世瑞斯人未云多斯道今岂坠君看春后花臈前已根蔕朂哉记斯言晨夕慎无替
　　题东坡诗集后
　　东坡真天人再拜当敛衽千古岷峨英浩气发耿耿用世固磊落作诗更雄骋熈宁化宜更当国惜巳甚胡为呌怒呶使我毛髪凛九天忠臣心欲发不暇忍雪堂何从容人事得尽屏江山拓胸次风月动佳兴我观此时诗下语已清永晚吃惠州饭晨夕对蔬笋和陶数十篇习气脱畧尽岷江几百阻到海渺万顷公诗葢三变毎变辄近正少年纵横习岂意造此境偶于寂中佳处得深省学道便为真此语吾敢信文固气所充要在以理胜洋洋大雅音千载叹寥冺言诗抑小技所入宜重慎我诗难示人特此聊自警
　　三纲叹
　　三纲首夫妇大义天地侔世人不见理人欲滔天流卦象利牝马诗歌美闗鸠一隂与一阳物物有匹逑引手戒援溺发言媿中冓人道岂兽禽今乃不尔犹明明白昼攫岂复人间羞迩来六合混不限风马牛燕姬与越女妙舞还清讴倍蓰与什百但欲称所求一星欲火炎焰焰焚林丘大则相弃捐小亦生愆尤六如与五耦倾覆卒未休衽席有防穽谈笑皆戈矛天性自此夷同气或为仇谗言间黒白骨肉成深雠毎恨共世子天分太甚柔事明易为决何至经渎沟不如挺之儿处变才俱优孝子成父美岂是相嫉仇家人继之暌二女志不投一家祗三亲恩义本相缪乾纲一以解涣散更莫收升堂道既絶徒重薫养忧司徒久无官经世乏逺猷架漏二千载使我心悠悠
　　隂字亭
　　涌翠岂兰亭唐峯非山隂一渠疏曲水四野成茂林对此坐叹息超然起遐心当年诸王集幽情畅登临虚旷非逺识絶胜名利襟近代翁李逰至理穷髙深云何夸毗子清谈且骎骎抗志有近逺抚事无古今此日复何日有酒始酌斟援琴不敢发谁欤为知音
　　观钓
　　暂停间诗观此池上钓鱼尾何沈沈竹竿何嫋嫋一丝波面动揺曵出深沼校人畜我时活我良谓厚作鲙终当供设饵诚不料何当两相忘万里防浩渺










　　勿轩集巻七
　　钦定四库全书
　　勿轩集巻八
　　宋　熊禾　撰
　　诗【七言】
　　上张亷访三首
　　荒山十室九无人行道三年两调兵闻得老贪今授首老夫买犊要春耕
　　书生久叹三纲絶天道那无一髪存东海不须更忧旱迩来一妇已无寃
　　道傍竹马防旌旗颂德歌辞纪政碑使者郊原问民瘼也应采到老夫诗
　　平江舟中不寐
　　逺水萧萧荻苇风月明云外呌孤鸿丹枫拥被疎篷底梦断山深野寺钟
　　江边客舍
　　轻寒无頼入征裘野水闲云搃是愁极目逺山横霭外数声鸣橹过苹洲
　　客舍雨
　　青烟着雨傍楼横辗转虚梦不成客里清愁无可奈卧听檐溜泻秋声
　　乙酉端午聨句
　　离骚读罢意沈沈痛饮狂歌作楚吟【无咎】鱼腹有灵应瞑目后来犹自有孙心【勿轩】
　　逰南园次傍花随柳句
　　忧世心衰且乐天不妨飞泳此云川天髙地厚有千载物换人非无百年
　　又【读皇王大纪】
　　柳緑花红别一天新来人物旧山川若为唤起尧夫梦再整三千六百年
　　咏盆梅【和无咎】
　　一声笛晚风斜再问花期便觉赊茵幌泥沙可随分莫将春意殢残花
　　送洛阳靳都事
　　铜驼巷陌棘风凉尚记东都旧帝乡甲马营空云气逺杜鹃声老洛园荒天开地辟人才出风起云飞汗竹香倘得行窝容我老春风借地种姚黄
　　别福清诸友
　　自从尧厯数昌辰巳是三千六百春渺渺文明知几聚悠悠葢壤定何人斯文一缕千钧日我辈三纲五典身日迈月征各珍重几多疎缺待弥纶
　　闻读书有感【和无咎】
　　万叠青山锁暮隂倚栏凝竚意深深趂时士女欣秦服学语儿童解楚吟当日繁华逐流水何年拱把秀穹林辽东俎豆铜川筮认取斯人万古心
　　勉无咎
　　万古纲常六尺躯可嗤杜老悔为儒林间已听鸠呼妇竹外行看凤引雏倘有牛眠先卜兆岂无盘谷早营菟世间忙处应多错尽把韦玩座隅
　　又和【勉无咎】
　　唤作三才祗此躯乾坤一日可无儒稍余礼义存防脉亟把诗书教小雏黑窣窣时鱼是鲁声呜呜处虎为菟祗今时节当如此可笑迂生独向隅
　　经理武夷书院
　　大隠东南第几峯我思论学武夷翁春秋时义今如昨文献风流巳不同阳欲复时宜静俟道当穷处有时通先生若有观梅约好把篇诗和渚宫
　　经理建阳县学
　　当年卫道大贤功人士今知有学宫自叹升堂慙董子岂无笑列议韩公儒风济济衣冠旧世事茫茫尘网中我已结茅溪五曲飞鸿尚许遡天风
　　越州道中
　　野田秋溜正潺潺新翠乔林绕舍环淡日凝烟横别浦斜风吹雨过前山柴扉初放牛羊出渔艇方携蠏蛤还自笑平生爱逰览天教长在水云间
　　客里书懐
　　西风凉信入虚檐絺绤微单已戒严乡梦不随秋夜永客愁偏向雨声添清髙鸣雁低云海漂泊流萤傍竹帘搔首寒灯楼舍悄行藏自晓不须占
　　奉懐明仲旧邻舍
　　久客为邻忆杖藜情亲端与弟兄齐一生磨螘团团走百事枰碁着着低武定波寒看落月石头秋晚吊荒蹊茅檐作计能成否破壁何堪草满畦
　　芜湖过繁昌旅舍萧然偶书
　　竹渐白卷寒衾上已才过节物深野杏出篱明望眼蒌蒿满地蔼愁心已知赋分多行役焉用诗鸣得赏音春在江心无限好缓驱羸马度烟林
　　乙巳元旦鳌峯书院防拜五十五人
　　晓日曈曈一岁初乡闾盛防説吾庐运当尧厯三千六数协羲图五十余脩竹岁寒欣得友野花春色且携书大篇听取艰贞训万古天心定不虚
　　入武夷山二首
　　一见识君多道气再陪杖屦此跻攀髙山流水知公志明月清风共我闲落落半生心未冺寥寥千载事相闗出山一步尘埃满便好赍粮莫出山
　　又
　　试问山中亦何好见山便自喜居山不堪造物半生役极使男儿百岁闲天柱沈冥隂雨外幔亭缥缈彩云间苍生辛苦何终极控鹤仙人去不还
　　索茶
　　两帙诗课蚤已了三杯酒债亦可休我去问君去无去君留任我留不留门前雨深泥滑滑道人四壁风飕飕且留看诗可罢酒请烧香鼎调茶瓯
　　上刘治中
　　弱水流西河水东瞻乌爰止谁雌雄天地方闭何时通颠倒溷室成仙宫我羡仙人在髙空絶粒轻举乘天风豢养不及真神龙人生剪羽樊笼中名尤利怨方相攻忽闻海上蓬莱翁却来幔亭跨长虹愿留徜徉羣仙峯尘寰渺渺知何穷
　　捣衣曲
　　北望悠悠音信少空房念逺心常早流萤煌煌夜稍清塞鴈嗈嗈寒已到细丝清水练方新在椸半湿日中明隔篱翁媪寐不熟月落尚闻砧杵声将军锦帐环歌舞百战尚迟归寸土老农肩米肉成疮思妇裁衣泪如雨
　　赠朱仁甫
　　九州四海文公书千秋万古文公祠文公之祠何所始考亭云谷与武夷建安城中一亩地桓桓寝广世守之时人拟作曲阜宅表章何代壊者谁鲁余宫室已壮丽广地何必取此为鲋也藏书抱祭器间闗之际亦可悲斯人今代不复见为公故宅三歔欷孙适此相邂逅剧谈徃事无休期别来已是二十载城府之事了不知但闻祠堂旧基址势家亭馆今巍巍东边自是子住处一枝不许乌鹊栖成都閟宫思丞相通泉书室记【阙】斯文所系岂止此经从此地空涟洏百年公论防有定文公之后人见知子行定有我同志为我问讯出此诗
　　春光叹【和无咎】
　　平生不喜桃李春懒随年少争芳新堂前酌我金叵罗春衫宻缝扬轻尘出郊相逢好朋伴赠我殽羞荐歌管等闲对客难为欢强作春妍越逰衍人言洛阳富春光我来看花如醉狂蚩堤欲决值连雨着鞭跨马空自忙天津一声来杜宇东君冉冉归何处春防有归归太早忍见红荒在尘土归来山中自闭关落花片片余空山今春只向风雨过伤春懐抱将谁言武陵风景四时好扁舟径问桃源叟春来春去縂不知赏心一付寻芳友
　　观洛行
　　我生海南万山间出门冈陇相回环平田更无十里阔何处知有天地寛男儿堕地六合志抱此一寸常悁悁蚤年曽作天府客长歌东出穆陵闗闗头仰天坐叹息百年事业如弹丸乾坤只恨衣带水何由万里窥中原只今文轨一朝混地不改辟时易然斯须洛京见嵩华咫尺孔林登泰山圣贤徃迹正在此譬如木水有本原北方学道古所贵当年楚产皆其偏从来一气有旺歇况及人事多移迁程门立雪道南后幸此一脉犹绵延武夷考亭今洙泗文公之学行八埏当时亦号小洛阳游胡刘蔡居相聨风流不减程邵马至今故老人能言起来蒿目视八荒斯文一缕千钧悬人心不啻溺焚急茫茫大柄伊谁颛但得人读周孔书不患古道今无传图书龙马事阔逺荣河温洛仍当年畴分三三卦八八举目法象非虚大哉伊亳一德书此极翼翼甸幅员太平六典深识此下方余意公惓惓不惟周官列三百更将仪礼陈三千成周致治絶千古空余轨则绍残编尼山已叹凤不至祗有梦寐相周旋从兹架漏过千载何时赤子当息肩汉初自是有余责仁义经制皆蕝绵董公年老贾生少至今秦法常袭沿娄敬一言岂通论长雄气习争相挻絶爱东都一代治犹是三代气象存泱泱思乐鼔钟地冠带几万圜桥门尊师重傅古亦少一变至道夫何难惜哉桓荣无此学西方现出金光仙马来牛去事甚浅自此正气常腥膻秣陵青山那得似独有此地余衣冠王通元经莫轻议太和文治诚班班一时礼乐盛兴学千闾万井皆均田殷周而下此一治王苏诸老重讨论却恨晋阳好昌运大纲不正他何观此几一失又几载髙天厚地衔深寃虽然正气当有合古今良防应非悭书生杜门三十载邂逅三生一日縁愿言挟册拜曲阜更欲促驾窥涧瀍河南夫子倡道地似开荒草凝凄烟圣贤事事在耳目依然昔日佳山川文公之道防当北古今此理常徃还昭代表章自此始九州四海犹同文大道久分要统一皇极一建趋荡平老癃扶杖何日见深衷寓此观洛篇尧夫卜宅太平日有道经世常一元扬帆东南必沧海振役西北须昆仑鲁侯僖伯我有望残山剰水难为妍
　　赠周善长省亲
　　客路三千亲七十行道无情亦沾臆阿娘七十更加四阿翁七十更加八人生至乐那有是君独胡为此役役五鼎珍羞不见多一盂菽水堪为悦八方渺渺夕阳西与君蚤决归来策髙曽规矩父弓冶君家正印斯文脉我生喜读平园文到老更看梅谷集此翁岂弟真可人直把文章事防剧庆儿二首望不浅城山佳防真端的桐边佳作渐家数慎真不觉誉儿癖更想髙阳夀内辞曽是修行咽梅实二老随宜也自懽终欠斑衣儿在侧须知圆聚第一乐此外蝇营縂无益名骥坠地千里心丹凤冲霄九秋翼萧曹事业已千千当年岂要从刀笔丈夫未遇固脱畧时人孰测调元术平园相谱当相传抚巻临风三叹息朂哉朂哉后之人百世诗书尚余泽
　　涌翠亭梅花【和无咎】
　　来者为新去为陈隂阳如代各还春花开花谢亦常理对花不必尤花神平生性嗜不在花两年颇与梅相亲何人种梅绕此屋一见使我心清泠老树槎牙溪侧径枯枝倒挂池边亭花开主人不复赏我来却作花主人此花不必相香色凛凛大节何峥嵘北海雪深臣皓首霜寒中野儿悲吟荷蓧老人留植杖沧浪孺子来濯缨神人妃子固有态此花不是儿女情托根山谷居岁晚自分不及芳春辰春前臈后挺髙洁留与桃李争妍新春寒桃李犹未开莫随羌管轻飘零先生自是絶俗士西湖东阁当齐名巡檐索笑兴不浅金樽檀板随红尘斯言近戏君勿讶南山松柏终年青
　　赠医士詹翠峯
　　我观卦位先天图更叅岐伯答问书虽然三坟不可得此即造化隂阳枢超然便可防大道学不至此应非儒医亦其中一事耳造妙直与神明俱后人自是识根浅九流既裂家法殊儒家道家已为二医术下视史与巫苍生百万命安寄天地生人意亦辜日来运气颇自别颠倒温凉与寒热众工庸技漫尝试须借良医为宣节翠峯直是英杰士家世箕裘素儒业辞章小技我易工要叅大道融明彻太上好生无别事且向医方究施设垂帘市肆心自闲左右图书恣怡悦便是羲皇以上人岂但当年佗扁诀今兹出手才小试邦人感恩已凛烈长歌为作儒医行德君之深望君切古称良相即良医大化烦君更调燮
　　赠外科医者
　　男儿踏地志四方出门大路行康庄况为驿使期令速千里万里瞬息将云何邂逅遭一跌颇觉平陆成羊肠古云一蹶得一便又云三折医之良幸逢瞑得早瘳莫若视地足勿伤生全天地父母恩一举足兮慎勿忘
　　诗【长短句】
　　与徐同知
　　武夷山中旧学子汗漫偶作观海逰此观此逰亦何有炎氛瘴雨烂不收蓬莱絶岛固难望何处大泽并髙丘独闻东南倚天耸石壁上有一轮照耀之明月下有一道演迤之清流此流不求清此月不求明众星冥蒙日毂逺指天烟浪渺渺令人愁因思八极间品彚岂不稠后皇生物至今日茫茫大化无停辀羣隂剥尽硕果在新畬既辟陈根留我辈等是丰芑春盛德何止数世谋男儿生世有不朽百年易迈千载悠造物生材谅非偶阳春有脚先南州八郡春已满忍使四海赤子寒飕飕一时泽物亦易足旱须霖雨川须舟书生却顾动遐想愿为来世苍生忧斯文迓续正此时安得古绠千寻修莘郊匹夫乐尧道朝鲜逋播叙禹畴两生不来至今尚绵蕝房魏背汗岂但唐人羞礼頽乐壊二千载欲观周道当何繇我闻伊洛道南后武夷云谷今鲁邹孔堂金石未尽冺淹中断简犹堪搜独抱遗经守迂拙岁月兀兀春复秋蚊蝱负山力谩苦精卫填海志未休书生迂拙公所知此来见公亦何求穷通志也命当遂天地倾缺人绸缪愿公借我一片五色石要补元气混沌无疮疣千载在我前万载在我后山中事业非王侯
　　别永福诸友
　　髙哉永阳山清哉永阳水不须问芝岭不须寻桃源桃源芝岭近在永阳里此山朝朝暮暮有爽气此水一防不受污泥滓黼冕峩峩尽周献诵洋洋尚周礼员颅方趾天地间靖献此心固何尔梅坡先生真絶俗夜月清标照寒水年移物换耳不闻不挠不污直如矢留逺先生心更苦风雪漫漫燕万里腴田好爵某不顾携手河梁得鱼泚旸波诸老皆典刑三叹此邦皆俗士嗟哉世之人醉中偷生梦中死髙冈千仭亦陵迟狂众一啜滔滔是如此衣冠古人物直入画图播青史更有一事与我闻后生尚及见典刑兵戈生长三十载豪杰岂必文王兴迩来童冠入小学能文何啻百许人虽然文章亦末技山深最喜习气淳万风飒飒声一槩此地未着裘马尘甘能受和白受采岂有质实无其文古云变鲁可至道百年正学亦失真尼山一何髙泗洙一何深圣门登临别是一般趣处处山水满我仁智心悠悠清泉涤我虑飘飘长风吹我襟认取当年咏归意与我同赋暮春吟
　　词
　　婆罗门引【送张监察出闗】
　　秋宵倦起来风露湿人衣休休未是早行时旋摘青蔬炊饭暖酒就炉围值青山有意且把诗题　兴阑便归忽邂逅故人期道是逰山正叔消息曽知茶烟午灶听击櫂歌声笑语迟云霭散皓月呈辉
　　沁园春【自夀】
　　自笑生身歴事以来垂六十年今浮沉闾里半非识面交逰朋友各已华颠富贵不来少年已去空见悠悠岁月迁虽然是只童心一防犹自依然　新阳又长天边人指似山间诗酒仙筭胸次崔嵬不胜百榼笔端枯槁难足千篇隠几杖藜相耕听诵聊看诸良相后先余何事但读书煮茗日晏髙眠
　　满庭芳【夀友】
　　斗转璇霄梧飘金井洞天秋气方新幔亭仙子飞佩下瑶京霞袂霓裳缥缈氷肌莹月作精神云璈动琼仙歌舞共庆捧瑶觥　蟾宫人未老有纵横礼乐谈笑功名从今去有多少富贵光荣且听賔云奏曲千秋岁更引清声齐眉处朱顔緑鬓相与共长生
　　瑞鹤仙【夀友】
　　翠旗迎凤辇正金母西逰瑶台寳殿蓬莱都歴得飃然来到笙歌院朱顔緑鬓须尽道人间罕见更恰占得美景良辰小春天暖开宴　画堂深处银烛髙烧珠帘任卷香浮寳篆翻舞袖掩歌扇更看兰孙桂子成团成簇共捧金荷齐劝从今鹤筭龟龄天长地逺





　　勿轩集巻八
