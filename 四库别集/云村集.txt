　　钦定四库全书　　　　集部六
　　云邨文集　　　　　　　别集类五【明】
　　提要
　　【臣】等谨案云邨文集十巻明许相卿撰相卿有史汉方驾已著录是集为相卿所自定简择颇精自序谓弃其脱遗不可读者存其余可读者其自题絶句有曰云村病老语多咙造次诗成絶宋腔还溯闗元论风格拾遗坛上树旌幢盖自以所学为未足欲进而求之唐人也今观其诗大抵近体居多五言有大厯之调七言出入于陈师道陈与义间可谓自知之审矣章疏切实文体裁雅洁亦多有道之言无明季士大夫求名若渴之习殆笃实君子欤其归田后与王子扬书称时虑更切不敢以归为幸乃今传闻日骇事势日危旦夕念北如昔之思南其惓惓君国之意视所谓去国一身轻似叶高名千古重于山者相去盖不啻倍蓰也乾隆四十二年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀











　　钦定四库全书
　　云村集巻一　　　　　　明　许相卿　撰赋
　　萝补堂赋【有序】
　　萝补堂者从吾董翁所自名其居也祈余赋之词曰
　　矗谈岭之亢峙眇澉湖之澄涵孤城值其秀爽而隐居卜于其间菅茅上覆泥堵周环恒雨旸之淋炙缺苫葢于东南主人仰屋太息曰狡兎三窟鹪鹩一枝咸克御外侮而图寕居矧吾将榦前蛊燕后昆顾无所庇吾庐乎爰踌躇其搆思又般礴以殚虑衷若天啓谋与神防繄樛木之长萝方下萦而上延彼徒赘于有余我则病夫不完尔乃解自树杪援之檐端补此罅隙纾彼紏纒意祖少陵之咏巧夺娲皇之权老榦系诸桡栋密蔓匀于疎椽柔枝盘旋以重复修条缕络而夤缘初萧森兮扶疎久蒙密兮隂沉旁翳荟兮纷敷上盘纡兮拥阏逺睇兮矫龙首而鶱鳯翼廹视兮俨黄琮之间苍玉春荐芳蕊可方杞菊夏布清隂弗让修竹冬雪积而玉蛟结蟠秋风振而氷弦断续晨则云表之露下零宵而书檠之焰上烛殆造化有意毓兹堂之秀涤世氛之俗者也客有造堂下而进説曰上栋下宇中古盛制子独矫情因陋仍废夫琐琐数椽革而剏之曾不费子下筯之需润笔之贿也主人冁然而笑适然而兴顾谓客曰昔尝议斯役矣图厥新恐彰先陋而兢俗侈葺以故惧蹈前愆而贻后累又尝博观今昔之变矣耽耽巨厦巍巍崇宫防地千尺在天半空计其壮丽悠永将与金石者同亡何势穷理复化为尘蒙而已矣而此堂特借萝以补茆任造化之经营役隂阳以刻雕潜徳培其本余泽润其标吾聚族处于中也寒露不吾凄赫日不吾骄雷电不吾震撼风雨不吾飘飖容与委蛇其乐陶陶矧其易故増新我财不靡巧构密架人力不劳惟歴嵗之愈久则维持之益牢葢造物者辍其功则斯堂方就圮也而子得无以吾论为过髙乎方将结陋巷为芳隣追巢居于太古味道徳之腴狎诗酒之侣摽俗子而出诸户髙卧濶视藐富儿之土木龊龊防壤蚁垤无足数也言未既客谢曰命之矣逡巡而退
　　毖斋赋【有序】
　　东藩宪使原博查公榜其燕居所曰毖斋属予赋之
　　于维美人之修嫭兮时兢兢以自防胡伊今之廼然兮童而习之以为常繄渊源其有自兮驯充养以成章亲肇钖以嘉名兮曰约乎吾知尔之鲜失也师又传之要防兮曰慎哉授子以予所自得也赫吾君仍宠绥兮曰惟毖焉予女嘉钦重巽之既申兮图顾諟于不遐绚书绅之被躬兮顾曵娄其有时盘觞几牖为之铭兮惧造次之或违惟退食有常所兮爰髙揭于楹楣时仰止以敛袵兮俯而凝神以覃思警心目于旦旦兮昭面命而申耳提大哉王言兮厥义兼乎父师矢毕此生其无负兮毖为守身一字之符奉以周还而弗之坠失兮纷昌披以踯躅恣睢逞逸莫之检制兮肆决绳而逾墨儵犯患以冒灾兮嗟噬脐其安及旋名败而亲辱兮迄防躬而危族惟昭鉴以痛惩兮弥惓惓而自朂羌何以跻于明兮匪前修焉所程出门俨如宾兮使民肃大祭之承凛燕居其犹斋兮承事畏于奉盈出徃游衍严昊天日鉴兮矧夫立朝任使遐不惴惴于春氷抑闻无隐弗显兮必慎屋漏而布于明廷无防弗巨兮能勤小物而大患以平无迩焉其弗逺兮决吾心之善利而千里之外万世之后有征毖将若此庻防其无憾兮功以纯而用以宏曷啻有辞于父师兮而君赐以称闯然圣贤户阈兮岂惟表于周行辞曰猗与毖兮徳之载兮敬惟舆兮辙则义兮于不已兮由圣轨兮吾与子同逝兮
　　哀逝水赋
　　哀哉水之为物也浩浩乎穷四海而委形混混乎歴万川而流行繄蒙泉之始发兮或槛出而旁通洎灵液之啓秘兮亦壑赴而科从上无髙之不自兮泝银潢而为踪下无深之不入兮渺溟涬而为宫载四游以为极兮涵九提而为封浴两曜而出入兮吞列宿而浑融弥三湘而澷七泽兮荡垕灵而浥太空若乃时雨骤集潢污横流八埏伊阻平赋悠悠黄河逆上地轴横抽沮洳成渊絶巘成丘禹功莫展丹绩奚收及夫青娥告令白收秉权洞庭叶下吴渚枫妍潢归潦缩泽枯隰坚海敛而碕露碛江收而渚呈壖其徃奚归其泄何宣吾但见其亘古今继日夜而东驰而日益长徃而不舍指虞渊以为途兮迅方壶而遐征去益逺而返无由兮何西归之可凭谓尾闾之复宣兮气益充而滀渟遂蒸蓊而上下兮爰循环而相仍噫有是哉天地之生赖气以成轻清上浮重浊下凝浮凝定位乾坤以名流峙罗列二气之余维斯水也一六之符气入而盈气缩而虗穷邃古而一轨岂斯今之可疑鉴斯流之不返抚人生之胡为羌朝露之易晞慨夕槿之就萎目睠睠兮若存魂飘飘兮如驰岂夫人之諐殃兮将修与短固有定数数固有之兮吾且信其必由理而寓理既宰斯兮谅惟善之是留胡于今之不然兮乃背驰而殊路兹既执欵诚而履柔淑兮独中道而颠仆将修正之来咎兮抑此数适因时而畀赋每抚膺而浩叹兮涕横坠而莫御噫欷闺门掩兮夜寥寂香径空兮杳无迹青鸾没兮金镜尘寳猊冷兮沈烟息中馈空兮伏雌在苹藻芳兮寕复采哀招九复兮魂不来白日忽兮掩蔼渺深情于溟漠寄逝波于东海托汍澜而通勤沥余衷而莫悔触余目而増欷揽予心之芥带水溅溅兮东驰日杳杳兮西飞送鸿兮三太息夫人一去兮何时归






　　云村集巻一
　　钦定四库全书
　　云村集巻二　　　　　　明　许相卿　撰诗
　　五言律诗
　　晩晴
　　苦雨连旬日初晴一振衣残云依海峤新水到柴扉僻性嫌山浅尘縁与世防斜阳疎树里清影日邉归
　　暝色
　　暝色狭斜路幽懐长短吟残虹犹薄海髙鸟渐依林去住从吾道艰虞热壮心燕云愁直北望断欲霑襟
　　霁色
　　霁色林庐晩愁吟野水湾断云虹外雨残日鸟邉山海宇堪流涕朝班只强顔独嗟身世拙早见鬓毛斑
　　江上
　　天堑东南限神功混沌余波涛来楚蜀云雨被扬徐旅泊水村寺霸图烟草亲庭眇何许倚望独踌躇
　　秋热
　　秋空骄剰暑客舍困炎曦檐防时呈技渊龙或守雌山云瞥眼度江月近人宜趺坐晩风榻焚香了化机
　　久雨
　　兀兀凭谁语悠悠只独栖雨深山更静溪涨岸全低日月书生老风尘世路迷新晴散孤闷村酒正堪携
　　乡思
　　目极南云逈时惊北新栩然青琐梦尚尔白纶巾恐负平生学常懐寂寞滨潞河秋水永何处是归津
　　夜坐
　　独坐忧思集悲歌夜色辽疎林明逺火静院急寒潮戎垒江南遍天阍冀北遥秋空穿病眼何日遣嫖姚
　　又八月望夜玉带湖泛月
　　良夜不可负归人还自留天闲多病客月占两中秋逺水疑通汉轻风稳送舟露华清到骨寒意问羊裘
　　送蔡天钖
　　乡国来何晩风尘别更难天空落木外路逈朔云端意气时看劒悲歌防控鞍春风消息好为报浙河干
　　夜过前峯僧舍
　　病客迷津舫清宵古寺门灯明深树阁僧住逺人村烟月自良夜江湖多放言云泉有旧约投老欲终焉
　　雪行和邓士鲁
　　雪意已弥望马蹄还复行归心先鴈逺病眼独山明落落同尘迹悠悠和古声撩人奈佳句孤烛守寒更
　　宿石门山房
　　尘土三年梦云林胜日游小招聊拟赋多难独凭楼月色千山午江光满意秋心期应共汝投老白苹洲
　　瓶山
　　小筑不逺市髙情还傍山尘縁瓮天外风味麴生间瓦枕乾坤梦箨冠烟雾顔因君懐旧隐海上紫云湾
　　赠何山人
　　爱酒何山子经年事逺游云烟防两屐湖海一扁舟白眼无遗胜青囊有秘搜更休谈望气那复问封侯
　　章广文夜至
　　孤烛十年别清尊今夕同宦游谈歴歴衰病闵忡忡税驾逢身健移家得嵗丰浮生能防防搔首叹萍蓬
　　夕泛有懐
　　幽意忽有属呼尊上小舠乾坤新化理湖海眇逋逃水混秋空逺山留夕景髙平生携手好嵗晩隔风涛
　　睡起
　　假寐凭残易瞢腾过晩钟斗旋秋气肃山应嵗占丰潜跃从吾道暄凉自虫腐儒经世业多病已成翁
　　大雪携鹤观瀑
　　初雪压髙帽羸骖扬逺鞭玉龙僵欲死白鹤舞争妍山僻地无主骨清吾欲仙长吟杂孤唳归路晚翩翩
　　晩晴
　　嵗晏田家隙晚晴山日温幽人神独徃古意俗谁论陈迹云霄路闲身造化恩风檐髙士传旷代有知言
　　再游苏臯祠
　　路忆秋风旧时逢灯事残林深天忽暝春浅午犹寒畵壁蛛丝缦苔碑鸟篆刓自怜踪迹野到处得盘桓
　　晏起
　　晏起曝衡宇初春风物幽晴峦澄野旭融雪涨寒流谢俗饱闲味逃名疎贵游仙人眇何许吾亦擅丹丘
　　元日
　　云村又元日春意亦闲门国事支頥笏年光落手尊客携僧入社隣贺鹤生孙邈矣孤山老神交百世论
　　试杖
　　云径初扶杖江城欲罢灯书生全谢客行药偶逢僧鴈将辞泽游鯈已负氷湖山春意动游兴日鶱腾
　　周氏别业
　　周郎结屋处风物畵中论晏坐泉围榻昏钟斗挂门山光明绕屋海气逈埋村望望吾庐近时来共一尊
　　董纯卿至
　　我慙扬子宅君棹问竒舟今古谈能剧髙闲意自投春禽从聒聒道况只悠悠相望牛鸣地过从信去留
　　御儿庙
　　霁色秋移舫晴云午过坛广川浮野动深樾到门寒麟阁心空在鹩枝迹已安髙谈入挥麈返棹见归翰
　　南楼
　　幽兴属遐眺凭髙散余醺徘徊出海日解后还山云度鸟江天永断峯吴越分超然俯清旷何处有尘氛
　　西湖迟徐郎不至独徃林处士墓
　　胜防应空负幽懐亦自聊舟移六桥永衣振两峯髙箫鼔春游竞鸢鱼野兴豪孤山有契独徃荐溪毛
　　渐翁夜过山中
　　寒夜平生友星江百里船风烟犹逺色虹月更新妍十载话通昔一真思入分携秋水岸怅咏白云篇
　　张横浦读书台旧题次韵
　　古台全草没闲户半云扃徃哲犹生气狂夫欲乞灵蜗书隂藓碧鸟破晩烟青髙节存遗传闲来读旧铭
　　越人诗谒次韵
　　避俗云村逺经秋客鬓新寒灯闲自喜残巻阁还亲徃事悲歌永西风酒力淳明朝山雨歇曵屐访天绅或诵施西亭暮春之句凄然感懐追武其韵
　　石磴闲髙眺溪乡豁俯临晴峦多爽气春事已繁隂潮带虹邉雨云连鸟外林美人遗妙语惆怅细悲吟
　　两翁来防前峯精舍
　　一别嵗云改多病防常难天值清和景人来野水干庭空借芳草林认遥峦趺坐谈方外吾生得大观
　　春雨卧病朱陈两翁至
　　山雨连村暗兰舟二仲来过逢老多阻愁痡鬰初开緑树春将谢红尘梦久囬髙秋苏病骨还约共登台
　　夏日雨后【二首】
　　村庄住山麓长薄带晴川荷锸通新水携壶饷逺田鸠声时乱聒龙骨晚髙悬好雨连宵永家家同晏眠返照收残雨幽懐歩广川对山哦得句坐树课畦田岭江光逈林疎日脚悬前村晚归牧丰草散牛眠
　　庐山
　　斜日匡庐道生绡水墨图胜难长句写深称列仙都云失开先寺天连彭蠡湖遥闻栗里近惭愧拥车徒
　　夏日重游云岩寺
　　老去胜懐在重过支遁房乱藤当午暝深涧袭秋凉客路逢蒲节僧酌桂浆烟墟莽吴苑残照醉歌长
　　董化卿尹宜兴
　　水落嵗云暮楼船发广川春浓阳羡茗化接武城云表鹏程逈江濆鹭社便善权岩洞好慰我逺游篇
　　周二丈文弼挽辞
　　功名大槐梦冠劒一抔封清白髙标在豪华此路同愁云迷断鴈衰草泣寒蛩一掬斯文泪飘随宰相风
　　野泊迟朱陈两翁
　　孤舟泊已暮二老来何迟深树共寒意东流渺风漪闲闲僧话续悄悄客懐羁返照长霞外容辉宛在斯
　　云涛庄雪夜
　　江村堪老我寒夜更宜诗缟屿归禽讶机厚蛰知氷潭清数石雪路漫多岐若个孤山宅逋翁得擅竒
　　元日
　　纪歴初更嵗氷霜未放春年华东去水世事后来薪海宇风尘满鸥鳬保社新壮图难着手寛计作闲人
　　客诗问疾次韵
　　习懒仍兼病岩扉日日闗心神犹紫禁嗅味奈青山世意同云薄松隂伴鹤闲楼头孤嶂近时得尽危攀
　　竹亭
　　曽闻居要竹今傍竹安亭寒意耿相对秋声饱独聴闲情数歴歴晏坐围青青兴到谁宾主柴门且莫扃
　　次韵范栗斋读徐苏传
　　髙人同厄运龙卧得身存矻矻赁舂日劳劳抱瓮园墅夫惟胜韵幽思寄清尊惆望堪谁语思君伫石根
　　和答西臯
　　邮筒忽落手展诵菊花前快意病魔逺通神诗力林昏风过野霜浄月临田感子如兰语兴懐伐木篇
　　暮春雨后至孟家瀑
　　空林宿雨歇近郭曙钟寒乱水斜呑径残云弱傍滩泉声人语细山气客裘单老我足幽胜后谁应感叹
　　哭内【二首】
　　束发良嬿婉半途长别离浮生忽梦破浪迹尚尘縻寒杼遗残织空巢守伏雌繐帷风雨夜怕诵扊扅诗偕老旧盟废半生清影单好名吾独累分谤子能贤泪咽垂髫女呑声执手言间闗句曲路【地名】忆着便然
　　五言絶句
　　晚渡
　　压水云欲堕呑江虹未收野人聊自适吹篴满沧洲
　　春雨
　　霡霂林皋暗低迷草树平春膏浃南野吾欲偶隣耕
　　七言律诗
　　通济桥秋夕
　　雨过都门秋意多凭防慷慨酒防酡壮懐端与长江誓伟事犹闻故老歌清禁楼台涵月逈九衢灯火共星罗江东留滞青年晚顾影沧波奈尔何
　　客夜
　　敝裘十载风烟客落木满郊灯火村吴岫白云家逺近瓦瓶浊酒自寒温山灵有约慙移檄世路多岐欲断魂惆怅嵗华今向晩拥衾豪思欲腾鶱
　　江泊寄金山僧
　　曽忆髙楼紫翠间孤舟今夜隔沙湾诗留呑海谁应防名刻朝阳石未刓三度长裾空禁掖百年清梦此江山驱驰尚冷东冈约不待移文已厚顔
　　彭城
　　萍踪今日又彭城寒吹萧萧舞敝缨汴泗蛟鼍争险壮濠梁烟月递昏明东风苑陌春襟动午夜星河劒气横旷代独怜陈正字心期应不负平生
　　乡思
　　乡梦初残晓禁钟客懐无那转忡忡丹心许国有如日病骨未秋先怯风空谷移文惭怨鹤长云搔首羡鸿封章欲乞闲身去九杞泉头理钓筒
　　赵村夜泊
　　经嵗重来旧逰路荒郊残日下髙梧千艘灯火河成市五夜殷忧病独癯新月随人书屋近朔云囬首玉楼孤腐儒通籍慙何补自合归山问芋区
　　澉墅莫归
　　残日东风澉墅囬轻雷挟雨马头催青山有约羁尘网四海多虞负酒杯寂寂野芳春事晩茫茫天运杞人哀灯前试拾新诗草满纸忧吟取次裁
　　卧病
　　长夏寒氊拥病魔卷帘疎雨动髙歌纷纭末俗矜儿剧突兀孤懐倚太阿榻上光隂诗草乱山中筹算药炉多新晴拟散顽腰脚游兴翩翩绕薜萝
　　独徃
　　兴到海滨成独徃千林风日浄姢姢寒山病骨晚争瘦白鹭苍波秋可怜天地闲愁尘梦醒烟霞胜事草堂偏斜阳深径鱼樵尽弄影萧萧石上泉
　　五亩山集用杜韵
　　桂树青青赋小山栖迟我亦数公闲鸥鳬野水寻初约虎豹秋风拥九闗采药云林聊寄迹请缨天阙尚强顔王孙一饭终身意况复虚名国士班
　　懐玉驿
　　十载黄埃走病身凭茵惊见万嶙峋逺人鸟语有真意过雨风光如暮春白日此心寕宦逹青山与我故情亲云涛旧业应无恙猿鹤时来见梦频
　　黄鹤楼公防【二首】
　　楼台仙迹古城隅尊俎英僚胜防初全楚雄图归指顾清湘幽愤入踌蹰江光蜿蜿晴虹逈沙渚姢姢野日虚客子自多云水意扁舟却羡洞庭渔
　　一雨江城五月凉重楼危槛俯苍茫烟芜七泽浮元气晴树千村动夕阳竞挽龙舟懐正则遥思防扇出明光髙堂此日还蒲艾防子尊前忆故乡
　　多病
　　多病倦防聊作计负山临壑结茆堂钓竿入手江湖逺书巻蒙头日月长春服初乗沂水兴午风时度药畦香漫劳过客谈经济习懒年来乐睡乡
　　春日泛湖望海
　　雨阁春云迟客游荻滩桃浪信轻舟病身只合伴孤鹤健语犹堪囬万牛陇树隂成悲宿土烟芜影断见浮丘沙棠拟续招寻兴更泛蓬莱清浅流
　　雨夜客至
　　曲几团蒲午梦残鹤声报客小桥湾翠屏寒暎万银竹绛蜡秋酣两玉山道意自慙违俗累酒船真负问竒还紫萸黄菊重阳近突兀星厓拟再攀
　　髙卧
　　病夫髙卧星厓上野情幽事静相宜晩山如揖抗尘表晴云有时来坐隅闲人日月衣裳懒胜地禽鱼造化私汗青尚论百世士栗里蘓门我得师
　　石门西村勾溪至
　　野人沦放紫云谷胜友连翩根竺村古渡晩寒初舣棹万峯秋静独开门歴探幽壑寻三秀深话清镫卧两尊不厌山家淡风物还来茆屋负朝暄
　　徐襄阳过访草堂
　　野情于世自蜩鹏一壑蓬蒿手自营昭旷观游心独领狭斜岐路梦还惊柴门反锁封秋藓畵舫深维探晚英满意对牀泉石话三年刚得此懐倾
　　元日卧病
　　痩骨栖迟榻欲穿春风被野独髙眠纷纷过眼人疑梦兀兀支頥象入如愿漫陈儿女语履端遥祝华嵩年元化吾谁诘深拥臯比理絶编
　　览亭小坐懐白鹤山人
　　逺寺疎钟送夕阳危防独凭放歌长髙鸿望逈暮天碧野蝶愁牵霜叶黄对影作双真自爱百年强半尚须忙深踪懒性过从断犹忆清吟旧楚狂
　　次韵钟西臯雨中述懐
　　苦雨经旬淹淑景早雷十日验余寒庭梅寂寂帘前落湖草青青镜里看深谷莺花全冷淡浮家云水尚盘桓殷忧无頼谁堪话搔首斜阳独倚防
　　应容庵书至使者贽诗私觌病中和答
　　寒林斜日动柴门一舸遥遥入海村七字通名孤解后尺书欹枕得温存京华消息闗心逺野戍风烟望眼昏万里江湖分终老平生赠处欲重论
　　次韵黄东河春日有懐
　　老我乾坤七十年云林强半有闲縁纷纭野史乖麟笔次第山理蠧编倚杖松根哦落景据梧石上谱飞泉长安赫赫乗轩子应笑空斋守太
　　刘海村诗问次韵
　　感叹壶头念少游危踪到处浪淹留青山食力荒三径白首携家访十洲夏半梅黄怜节物雨深苔翠上衣裘四郊战骨萦芳草斜日孤城怯凭楼
　　入春避地澉水秋尽还山西臯诗慰次韵
　　寄迹荒城似谪居还家病骨恋箯舆【病股三年双足不能履地】山横雨翠秋容浄林霜红野眺舒忧国多虞懐耿耿信天定分意如如独怜万巻成焦土遗恨连艘失载书
　　分酒遗董汉阳依谢韵
　　满城风雨怕开门狼籍春泥少更分缃帙散陈闲昼晷山庐在望隔秋云中军李牧谁今许东海田横异昔闻病思时艰徒懊恼酒杯诗巻谩酣醺
　　山游
　　杞山秋髙风日好独扶藜杖歩晴冈逹观浮世身如寄任侠当年气自降云水茫茫去鸟没烟霞隐隐归樵双清林孤眺坐成晩遥见疎林明夜缸
　　有感
　　欲向西风酹一尊乾坤何处着英魂百年事过风前烛千古名传海上村香火半龛谁地主孙枝一叶是君恩夕阳满地伤心泪付与江流自吐呑
　　谢别沈黙斋
　　僦居残夏入髙秋世难存身迹漫投痩骨棱层刓坐榻故鄊艰阻赋登楼山中猿鹤多归梦天末风烟倍客愁万类两间同逆旅逺游还问武陵舟
　　再别吕东汇
　　渉歴危途次水村支离病骨傍人门满林枫叶秋声碎四壁寒螀夜语繁客况春温懐地主隣家社防忆乡园卜携便觉情无限囬首霜空欲断魂
　　春暮懐王鹤山
　　三月风光今又暮四郊雨意喜全收春愁无那慿桑落午梦将成破栗留乡国创夷谁侧席故人丰采独登楼空林暮色增惆怅何日东冈续旧游
　　除夕感懐
　　酒冷香销梦不成逼人殊觉嵗峥嵘老如旧歴浑无用醉恋残灯亦暂明雪霰已应随腊尽梅花宁复与春争向来筋力虗名尽白髪无愁也自生
　　次韵苏叔豹见忆
　　诗句逺投多病客野心无那不羁猿秋来旷度频萦梦老去端居独寤言困鹤风云羞短翮蹲鸱伏腊饱荒园剡舟迟尔维星石起我髙谈雪浪翻
　　雨宿真如寺
　　夜雨僧斋滞客舆清灯髙榻信吾庐谈种种浮生外茗碗深深坐醉余云路造天无欵段野情随地有华胥廿年囬首红尘梦寒影空堂自爱予
　　初春海上
　　积雨晨收好风日瘦藤危屐试春袍山中日月人空老海上烟云兴独豪隐约野芳初乱眼郁纡幽思欲挥毫咏归樵径者谁子徙倚残阳首重搔
　　夜坐
　　开门见月来松径扫地移牀傍石渠寂歴寒螀共清夜咄嗟浮世托籧庐黄虞道在生何后沟壑盟寻老只初一咏一觞还自笑明时野调独迂疎
　　秋晚溪上
　　坐占清溪瘦石双风流想像鹿门厐髙歌草泽时空晏卑睨云台气已降老去闲愁消短榼醉来佳句堕寒江归舆伊轧松堂晚零乱残阳上半
　　九日
　　感时今日重阳节扶病云村第一峯黄菊深杯桑落酒青山髙帽日斜风道违末俗空孤愤诗与秋涛合并雄忽忆苏门遥怅望欲家辽海谢过逢
　　寓萧寺
　　病客闲情与世踈息肩聊得借僧居梦残午枕莺声诗满桥亭野色初经济有懐犹浪迹乾坤到处是吾庐十年世路尘劳障来谒禅闗得起予
　　夜客对雨
　　风雨茅堂入夜寒一尊相对共清欢盟深鱼鸟便林壑病中烟岚痼肺肝孤烛话残衣袖薄小山赋就茗瓯寛老懐时事频惊慨意气相逢引劒看
　　下第归写懐
　　官渡雨中归夜艇舞雩风里弄春袍九衢华毂不到梦百畆荒菑自策劳野性如僧安地癖俗情无物破天弢斜阳瘦影苍茫外清兴寒山合并髙
　　麦山老人
　　麦翁清时甘陆沈踪迹迢迢烟雾深石转醉眠月皎皎松围晏坐秋隂隂闲携只影云随屐防见行人雪满簮朝市语闻应洗耳登髙为赋考槃吟
　　赵渐翁七秩初度有诗次韵奉夀
　　忆昔天门曙色开连翩并马直庐囬髙翰徼外清风播遐夀壶中紫气来别圃序芳观物兴平槎对景擅场才村翁许入香山社雅祝还称北海杯
　　祝思允宅夜宴
　　残阳隐地红炯炯角巾弄影青离离暝烟散空归鸟下白露被野寒虫悲剧谈杂出觞政乱佳句欲吐灯花知小人夙抱杞狂疾假日偷欢同鷾鸸
　　和答钟西臯
　　闵雨长歌云汉什得秋防有大田风新凉病骨逡廵健野水渔舟逺近通清梦有征多胜事旧题无处不尘笼扶携拟踏西臯路共采芙蓉带路丛
　　和答徐光泽
　　一缄三月紫云湾深迹栖迟鹿豕间兆喜灯花符昔夜擅场诗句破衰顔病身遥谢金闺籍草坐常从野老班自爱山村凉意早溪南枫叶未秋丹
　　和答钟西臯
　　一声秋信叶边闻早见西风度朔云尘镜红顔吾防我雪舟清兴客懐君壶头阅世时何晩谷口耕岩日自曛抚手知言千载上苏门长啸有遗文
　　中秋夜湖舟对月
　　一年好月是中秋向夕呼船抱病游大地清辉翻白昼良宵幽兴属沧洲湖山夜色孤篷逺天水寒光两镜浮酣坐不知吟啸永防干北斗挂峯头
　　次韵溪翁春日天宁寺楼
　　防干徙倚雪晴初十日东风百草苏全晋夕烽清塞徼片帆春兴满江湖漫堤新水鸥前永过雨遥岑鴈外孤千里河山闲放目壮游曽忆赋三都
　　村翁诗贺堂成次韵
　　小筑岩居俯钓台更亭絶巘望天台【予忆台友作霞幖亭望之】入春穷谷还桃李避地闲门自草莱叩石商歌凉月上卷帘沧海暮潮囬多情张老斯干颂匝屋烟云为尔开
　　次韵钟西臯见忆
　　落木残阳独倚楼归云寒拥晚山稠烟霏好语传双鲤湖海闲身擅一丘塞北戎心骄未格江南民病愧先忧孤灯长劒空三叹衰鬓繁霜奈九秋
　　送友
　　棘寺髙材起陆沈翩翩白马向枫林歌声相续山村静别意无端江水深千里霜威生畵防孤城秋色上瑶琴病夫怅望留无计寒月荒郊后夜心
　　和西臯
　　手啓邮筒伐木篇樵歌接响赖俱传吟安七字雪髭短梦醒半牕山月圎澹泊闲心云共逺萧条生事俗无牵岩头卜嵗隣翁贺氷柱防干冻瀑泉
　　南楼
　　清吟独凭山楼晚黄落空悲海国秋遯世野情从弃置安巢归翼自嘤呦勲名梦断图烟阁病力时看理钓舟嵗晏隂晴苦难料竹椽桑土漫绸缪
　　秋晩登山
　　衰病深村过客稀经秋短布一衫衣日边巧宦名争显泽畔幽人见独非薄暮云屏空翠重疎林霜柿熟红肥山头抱犊归来晩歴乱残阳满涧扉
　　西臯先生季夏诗来俯慰寥泬仆病甚秋半差强展咏三复次韵谢兼简西村勾溪二翁
　　懐人诗句緑隂暮抱膝怡情红树村木榻渐移当防石角巾时倚傍溪门松隂晴景湖天逈沙碛秋光海气呑白髪青山老知已徘徊吟弄入黄昏
　　七言絶句
　　奉饯季父之永州倅依韵
　　残日逺峯明陆离别情惆怅风前杯竹林今古清风在猿鹤东山首重囬
　　山阁
　　衫浥岚光先雨润树酣江气未秋丹飞流千尺慿防外并作萧萧六月寒
　　春病
　　山日蒙笼野烟碧桃红杏鬬春妍老夫独负看花约布被蒙头白昼眠
　　雪兰
　　金谷妍华空毁垣国香氷霰自孤根辋川强项芭蕉伴共谢东皇费手援
　　泊钜野
　　冻云寒月递昏明游子踌躇怯逺征身在畏途亲在梦魂消飞霰打篷声
　　秋晚
　　逺浦长霞弄晚晴钓丝揺飏拂沧瀛幽懐自适无谁语寒日秋波尽意明
　　简瞻仲乞醉翁牀
　　醉翁牀乞病翁眠痩骨今年减旧年欹枕更无蕉鹿梦面屏时学野狐禅
　　越人遗屐
　　三年病防登山脚一两邮传过海缄自笑元非珠履客正湏云磴踏巉岩
　　勾溪和什来再用原韵
　　梦断纷华防嵗年烟云况味只萧然草茟砚消长昼今雨都忘旧雨船
　　金山吞海亭
　　江面峯头巧着亭澄波玉宇两争清倚防客子心如水何事沙鸥亦浪惊
　　归梦
　　故山秋老亲闱冷游子夜长归梦多独倚苍茫动幽兴却惭容易脱渔蓑
　　归期
　　归期屈指已无多木叶萧萧笠泽波只尺三髙英爽在笑侬懐檄又经过
　　沈公桥
　　两涯寒碧成周道千尺晴虹跨水云别浦归人多怅望斜阳搔首剧思君
　　过扇依韵
　　秋风桂子又三年阿过寒牕笑上竿赖得郎罢迂濶甚抡魁原作技儿看
　　慿几
　　海宇浮云防去来山村佳处独裵囬春光已谢还秋信天只峯头梦未囬
　　尾溪
　　海上烟云朝暮竒山中日月了残棊秋来无那顽腰脚得句寻僧过尾溪
　　畵扇赠丰厓
　　逺路归来已白头丰厓犹似旧时秋长藤短褐行吟处不道山翁是故侯
　　九日雨嘲客负约
　　雨作重阳妬胜游登山有约望来不却怜剡客能髙兴风雨漫天夜放舟
　　题畵寄梁仲
　　海上春山眇莽中长藤到处识髯翁贵游无数花间骑万态风光适意同
　　诗成
　　云村病老语多咙造次诗成杂宋腔还遡开元论风格拾遗坛上树旌幢
　　震泽归寄前峯僧
　　千里烟波一日程胜游犹恨欠山僧夜归剧忆前峯翠晓起防干试一慿
　　月林僧舍
　　月午天霜破衲寒梵音萧飒度林端经残香烬秋寥泬时有风枝语夜防
　　金粟兰若
　　野老山僧意味真瘦笻髙笠徃来频十年着我东林社更道何曽见一人
　　望云
　　郊原新緑正丰茸晏起钩帘晓雾空造化无边生意浃春云弥望湿东风
　　徐南塘恵借袁海叟集附谢
　　栁风桃日满林庐湘帙缄开午梦余诗律防唐追晋魏一编落手得权舆
　　招顾寅斋
　　胷蟠万巻隐饥雷造物从来惯忌才何许诗穷报消息春泥带雨一尊开
　　赋秋泉
　　微霜昨夜下庭柯东岫朝来爽气多偶过溪桥探三秀惊看白髪照沧波
　　南桥
　　一曲溪流两岸松石梁蜒蜿卧晴虹径径拄杖归来晩月挂东林屋上峯
　　复陈勾溪
　　此地重来已十年林庐水槛故依然过门不是忘相见刚有东风送客船
　　闻翁七袠
　　幽人万遍课参同只恐劳生事事慵髙枕山房还静聴十千八百五更钟
　　春雨卧病朱陈两翁至
　　一丘髙卧闲云共二老相过旧雨同续续江湖十年话支离病骨起春风
　　除夕
　　一年将尽此黄昏坐拨残炉火尚温六十来人今晓事春风一夜到柴门
　　鲁山
　　周行辙迹防经年故国青山梦寐牵桑梓迷隂丘首地庆云烂漫帝鄊边
　　次韵西臯感事【四首】
　　野人无意卜潜虗眉宇闲愁久破除白髪青山随拄杖残骸赢是乞来余
　　十日开门风叶多病懐今已入无何嗟卑叹老真痴絶昨见黄童髪又皤
　　尧年九歉今始収满车防防胜封侯葛巾漉得新缸面客过山前底死留
　　不问金华旧牧羊屋头丹井半苔荒凌云赋就多仙意笑托山灵酧一觞
　　野泊
　　沧江茫茫白鸟度丹崖冉冉晴云流舟横野渡倚残照日短风烟生暮愁
　　湖外郊行
　　青鞵短策湖云东澷摉妙语酧春工野烟漠漠吞江树晴雨丝丝织晚空
　　一竹
　　薇蕨声沈旧业空首阳何处访髙踪氷霜大地同揺落挺立孙枝殿朔风
　　观化【讳日作】
　　管领云泉四十春乾坤闲处老闲人却怜故物还元化光属星河射海垠
　　诸弟秋试【六言附】
　　羣季秋风桂子病夫夜雨蒲团黄妳味余隽永青云望入髙寒
　　下邳阻风
　　家近心情如醉路难风浪拍天春云过眼无頼野日蒙头独眠
　　排律【二首】
　　雪游云岫峯
　　深雪撩狂兴长蓑弄晓寒翠凌孤突兀玉拱万防岏势合疑包地尘空惬凭防野情多僻尚闲处擅竒观得句浮眉宇抒思入渺漫诗魂清到骨仙意欲腾翰认路樵无迹题名竹有瘢余生饶乐事无地着忧端
　　天只峯晏坐
　　多病连三嵗闲情擅一丘杖钱疎后计方药惯前筹白首纷如叹青山黯尔愁孤衷危圣主竒数负通侯盘涧从真隐词塲谢昔游扬雄竒异代郑谷许同流
　　古体
　　山行
　　小睡新足起视时何其落日余山椒树颠红陆离快哉情景新一散顽腰肢登登悄谁与痩影自崛竒莺花非故妍泉石含新姿闗河怯囬首直北多军麾封侯一劒任谁当请丸泥只恐廊庙忧不在潢池儿熏风低草树防髯不受吹徙倚苍石根忧端与山齐
　　早春入山詹仲携酒野酌笑咏成诗
　　仲氏有幽兴访我春山中氷霜策老马觞豆驱孱童烟云满懐袖那复尘土容空谷喜足音真乐况天衷寒潮俯东岫晴暄负南荣酌言永今日咏归聊短笻
　　古意
　　新月生西岭明河低逺林坐见大火中秋序忽已侵感叹老将至裵囬劳我心劳心复谁语抚弄东厢琴调髙曲未竟寡和难为音矫首文江子何时宣此襟
　　诸弟夜集
　　献嵗閟霖潦今夕欣澄和况我逺游归兄弟防匪他晏晏言笑洽楚楚壶尊罗东风举衣袖明月在庭柯一觞再三咏舞影时婆娑荏苒百年内白日去如波载懐秉烛贤不乐如夜何
　　和答沈紫硖
　　我本山泽癯结庐白云岑岂独逺尘土风雨亦俯临朝阳读吾书卒业羣壑隂赤手莫援世敢云长徃心江山入扪虱形神调戯禽新暑不到牕空庭梧十寻故人遥相忆因风遗好音硖上有初约莫辞山路深
　　次韵西村老人见寄
　　眇予媿谐俗衡门日重闗木榻已漆敝草屋多苔斑缅懐结髪期抗志夷恵班乗时兾陈力翊世姚姒间驰光忽晼晚惊波逝潺湲悠悠违夙心戚戚长苦顔百年贵适意青阳宁复还明月皎东林流烟淡前山潜居朂明徳哲人犹可攀
　　从吾道人解湘竹诗筒倩玉芝僧斵冠赠予侑以长歌倚韵奉谢
　　牛腰诗巻难着筒截冠汗髪生清风憔悴头颅角巾敝逍遥湖海荷衣同道人游戯三昧手摩娑持似云村翁切云更着杞泉笠御风戴雨淩烟藂貂蝉兠牟浪轩轾物何与吾吾亦空星涯寒影炯秋水萝石吟魂开我衷晴郊吟防无长物顶顶作伴灵鸠笻半酣濯髪挂林杪只恐吾家习气不耐顚风播防聒聒鸣长松
　　懒习
　　卧疴嵗强半懒习乃成性巾屦不时御散髪还髙咏避世迹尽扫懐古心独竞经旬未下堂花鸟苦相迎登山俯周行吾道终诤诤
　　秋晚
　　晨光动林薄水竹炯清佳寒日射水中万竹走龙蛇美人秋云东相望眇天涯招招踏澄江来把芙蓉花
　　古意
　　朱夏忽云谢西原凛秋色流光惊电駃我心悚以恻生也信有涯漆园真逹识势利夸毗子去道逺已极优哉复优哉心任通塞
　　南城楼集
　　坐瞰重溟八千尺怅望蓬丘桃已核飘飘直欲淩紫烟何物虚名论赫奕指挥如意按悲歌徙倚女墙扶瘦腋咄哉世事覆更翻老矣夕郎尚白习池岘首今蒿莱转眼兹游雪鸿迹林长虹浙河暝鸟外残阳越山夕童冠薫风笑咏归三年病懐聊一适掀髯清啸动海壖豪宕从来曽此客
　　赠姚杨江
　　黒头使君俄挂冠出在人后归在先盛世勲名太早计半生林壑有闲縁蛮烟瘴雾惊余梦髙笠长镵终百年过客东溪问津处掉头野水棹渔船
　　广薤露歌【讳日自咏】
　　薤露声那复歌有生归尽定不易苦调哀切将奈何齐横汉季等黄土曵绋之徒只合歌乐送我归山阿哀乐于吾两何有逹者玩世生死造化昧端倪乃今独解众悟理则那















　　云村集巻二
　　钦定四库全书
　　云村集巻三　　　　　　明　许相卿　撰封事
　　论内侍纳银赎死
　　题为信初命诛凶孽以慰神人事臣闻令出惟行弗惟反又闻曰有功不赏有罪不刑尧舜不能以为治信然哉则臣于今日断狱不能无惑焉而职司献纳是谓得言遭逢圣明是谓可言于此嘿嘿臣无所逃罪故敢陈其愚忠幸陛下裁纳窃照犯人某等罪恶臣不能徧以疏举其屡讯而具服者载于刑书涣于纶音炳如也有一于此罪不容诛众恶毕彰百死莫赎又何议乎方其凭宠灵擅威柄毒流怨积以致神器防危逆藩乗隙先帝忧劳崩逝厉阶祸本实自羣凶臣意孝庙神灵之震怒两宫慈爱之痛忿天下臣子之悼恨而举欲甘心焉者殆皆郁积磅礴无所于逞臣又意兴献帝之在潜藩忧本根之将颠思休戚之与共切齿愤懑何以为情陛下旦夕视膳葢尝经于睹记矣乃者登极首逮凶邪列圣格歆薄海恱服端始于此而数月以来天诛尚逋明防中革元奸巨憝许之减死赎金斯言一传羣望大骇讵意正始涣号遽已弃信失刑神怒纾而再郁人怨解而复结不知陛下何以对越孝庙何以承顔慈夀何以上慰兴献帝之灵何以布大信于天下臣民是以前日人心庻防孝皇太平之望比来识者虑有正徳纷纭之渐矣先帝已误陛下岂容再误耶且昔者不察而堕奸法固在也今也狱成而聴赎并与法而亡之矣祖宗劳神逺虑立法为千万世之防陛下只博数十万金以废之岂不甚可惜哉政以贿成法由近格臣恐自今人皆不复畏法惟务积金有金而罪无不免以必免之计肆无涯之心臣又恐将来祸乱不但顷嵗之防危而已然羣凶得肆于昔所谓非一朝一夕之故犹可说也彼于陛下无粪除之勤无阿保之旧而亦欲侥幸以释愆衅以续要领果何术也恃左右者先为之容也左右之为此度已异日之将出于此故力为之地所以自为地也臣以为若人亦可诛也不独若人也刑部尚书某都察院右都御史某操三尺法司天下命古臯陶之任也干纪羣凶不能亟议早决故尔迁延曲为比附杂然众犯概以大辟原其意非欲援轻以入重乃欲推重以附轻俾得徐肆夤縁巧惑聪聴矧大狱未竟坚疏乞归不图始终不闻执奏避事保身殊非大臣守职任怨之义臣闻春秋治恶必先党与某等尤可罪也如蒙乞勅法司将某等首恶悉照原拟明正典刑其余某等殛放逐并左右先容者连坐党恶以谢天下仍黜某等以为舞法利奸之戒宗社幸甚天下幸甚
　　论内侍义男廕官
　　题为裁幸恩以伸公论事臣闻爵人于朝与众共之刑人于市与众弃之众则论公公则民服故刑赏者人主所得専而不得私也顷者钦凖廕授太监张钦义男李贤锦衣卫世袭指挥同知一时腾物议乖旧章累新政有必不可者兵部尚书彭泽肇言之兵科给事中许复礼等又言之工科左给事中安盘又言之人三为众人不啻三论亦公矣而陛下初谕曰已有成命了再谕日已有防了三谕日该衙门知道是必欲私之也夫朝廷之政公则一致私则万殊恐中外贪竞小人自此乗隙蹑踵有非分无厌之求许之名器黩滥何以成朝廷不许则是业已啓之而何以阻之臣闻故兵部尚书于谦再造社稷官其子冕为锦衣千户今兵部尚书王守仁克平汀贑官其子正宪为锦衣百户贤非钦之子钦之耳钦非二臣比而贤官崇于冕与正宪是忠勲大臣之子曽不若近幸中人之奴天下徇国死事之臣其谁不解体然则钦为乱国经泽等为失官守臣等为负言责陛下守祖宗之法亦似少失初意矣陛下念钦使令之适服役之久宠以赐金优以加俸识者犹曰非徳赏也而滥恩如此人言如此陛下尚吝而持之岂钦甘言媚谒有蛊夺宠灵之巧而众方蛇盘蚓结隂伺曲賛又将借为他日之地者乎陛下重违内竖而轻拒士大夫也董仲舒曰天人相与之际甚可畏也嘉靖建元以来冬无积雪春多霾风意者刑纵赏滥号令失常之应陛下亦尝槩于中而求其端矣乎臣为是惧伏望寝前命禠贤官以重爵赏以囬天意亦以塞小人非望之图成清朝无私之政臣不胜惓惓
　　论政权
　　题为体刚徳操政权以折奸防乱事臣惟天下政权必出于一一则治二三则乱上操则治下擅则乱贤公卿大夫士卫翼奉行之则治匪人僭干之则乱臣尝稽徃迹叅近事以此推之百不失一故于今日诵诏令窥政权切虑深疑殷忧大惧继之涕泣不能自己凡在有位义当亟闻臣待罪言官若更隐忍死不偿责是以冒昧言之伏惟仁圣察愚忠而裁其罪窃睹陛下入继大统御席未宁登用耆徳嘉纳忠谠申勅法守裁抑侥幸窜殛凶邪不旬月间尽复祖宗之旧可谓明也已矣可谓刚也已矣海内欣欣引领屈指以期治平曽未再期偏聴私挠秕政乖令日以益甚殆陛下明少蔽乎刚少懦乎操权未得其术而隂伺巧移以谋矫窃者居中似有人乎臣恐自今渐实生习习实生常他日矫以疎大臣矫以逐諌士矫以征玩好矫以兴土木矫以事边功矫以私刑赏将来之祸不可称讳虽有智者亦无以善其后矣臣为是惧请得舍其细论其大者崔某左道防上辅臣恳恳为言漫以知道答之言官交章勿论也罗洪载守职逮系秘狱大小臣工疏十七上而説不行近又庇崔某之奴夺法司之守罪林俊以违防怒言官之奏扰矣其他事渉中人曲降温防于法有碍则曰免提问于罪难赎则曰送司礼监奏请发落无功乞廕则曰与做锦衣卫百户然则昔登用者今播弃昔嘉纳者今拂逆昔申勅者今沮挠昔裁抑者今批复此与正徳之初何异而明哲刚亷之士虽欲尽节竭忠势可得乎臣闻俊将为去计矣俊士望也俊去而俊之类臣知其不能留矣中间或有懐禄强顔依阿隐忍与近习私人相表里以偷嵗月之安幸祸之万分一于不吾逮者其猷为识趣臣以为非直非俊之伍是亦私人近习而已矣然则陛下将与近习私人共理天下乎天下且帖然乎臣又知其必不能一日安也夫今日之天下宁堪此軰再败壊耶譬之人身在昔病已阽危伤生纵欲有旦夕不救之虞然元气犹壮一剂适中可以立起武宗承孝庙之泽是已于今病虽稍苏元气惫甚不必酒色七情百毒之攻之也温凉忒节食饮不时遂至长已陛下承武宗之祸是已故励精图治舍已从人庻防可以已乱而况羣小窃权紊政以趣之哉伏愿陛下憬然觉悟収还威柄法大舜勿疑之勇奋齐威烹阿之断取防权干政尤无良如崔某者勅送法司处之重典以塞人心以警其类然后务学亲政逺色去防绥留故老延访忠言详察民隐宫府一体上下一心则徳可尧舜治可商周功可祖宗陛下享无疆之祚羣臣与弼谐之荣近习私人亦得以同乐和平矣否则人心将去天命难谌实陛下之忧亦羣臣之羞而近习私人固非便身之图也臣实畏之
　　论朝觐考察
　　题为明肃政体以作新吏治事臣闻天下治乱在庻官欲庻官各举其职以登于治则惟赏罚当而劝惩之道昭焉尔周官之法太宰防羣吏之治诏王嵗终废置三嵗诛赏我朝三年朝觐考察葢用周制而加严焉臣窃闻髙皇以逮宪皇孝皇之世赃墨之谴至于大辟逺配贤能之褒锡以防币羊酒此祖宗之治所以吏称民安方驾前古也行之既久玩弛姑息渐失初意照得近年朝觐官员吏部考察毕日该科道等官于御前面劾不才请防拿问葢未闻分别等第应否也或圣恩饶免则其问不肖者为幸国法遂行是其间贤者为诬而况考察之后不才黜去者多不与待罪之列贤能留用者顾皆在被劾之科其又有治行出众应得褒嘉者槩受屈辱尤非所以覈事情公赏罚而昭惩劝也祖宗之法岂端使然哉是在政体事势固当振举之时而俗壊极宜动深长之虑恐难因循姑息如前之为矣窃思十数年来赏罚大权凶邪窃防非特无章防于倒置虽违世特立不为沮劝者不敢厚诬天下为无人而中人之资随时风靡徃徃而是故士人心术壊而亷节亏矣亷节亏而民病亟矣民病亟而愁苦怨咨干逆隂阳沦胥盗贼职此而已陛下膺运中兴励精复古今日大计诛赏之始斯民一新观聴之时正周官所谓宜用重典董仲舒所谓必变而更化者也伏乞陛下逺稽周官上绳祖武大奋明断勅下吏部惟以万姓为心防恤一家之哭严汰不职匪才勿拘常格故事本部该司仍将考察过天下官员贪酷阘茸名迹显著者数人治行亷能声实卓异者亦数人各写手本至説事日期预先于东阙门下防同科道等官知防至御前将不才者指名面劾请防拿问贤者能者指名面奏请防褒异或赐筵宴或锡金帛余者量为戒饬其布按二司府州县佐贰官并各正官以事不在任者行令廵按御史严覈贤否得实劾奏转行提问拟罪发落奏报仍勅吏部将应该考察官员预先案仰该城取具歇家结状务聴説事面紏以昭赏罚以示劝惩方聴其去如此庻防大典不为具文足以鼔舞人心丕变士习慰塞民望弼成至理矣
　　论罚言者
　　题为宥敢言罚失职以昭惩劝事臣抱疾私居伏读邸报吏科都给事中李学曽论比来赏罚命令不当者数事礼科给事中章侨劾东厰太监芮景贤罪状有六户部主事林应骢认罪囬话遂及优礼大臣俱奉钦依各罚俸有差臣不觉叹息自恨奉职无状愧服三臣之忠鲠深惜陛下气骄志怠逈异初心甘蹈过举也书曰从諌则圣诗曰询于刍荛夫有諌而从不待諌而询徃哲虚心舍己以求合乎天下之公每如此今陛下不惟不询且不能从又加罚焉恐非所谓与治同道者也夫使三臣者言或未当尚兾优容以劝来者况顷来戚宦私人破格之恩权豪近幸骫法之宥言官章疏咈违之批答谓学曽言之不当恐不可也郭九臯四品守臣为一郡父母师帅某据其部民一面之词奏行逮捕千里之外传所谓父子皆狱是无上下也不然某何亲于某何于景贤特为朝廷惜此事体耳谓侨言之不当可不可也陛下初政延用故老温纶异数郑重优隆葢将赖以共安社稷凡所建白未能尽见施行廼复诘责其字画差谬若只使之奉行文书然者诸臣何以安其位而行其志应骢之言似尤不宜谓之不可也然则三臣者陛下果何意而罚之俸臣未遑援引旧闻姑请以覩记圣政质之嘉靖改元以来陛下批答言者始曰这所言有理葢深嘉之继曰知道了尚漫应之又曰已有防了似已厌之又曰如何这等来説则怒之矣今者直罚之耳又曰本当查防然则又将有甚于此者矣陛下一人之身再朞之间从违如此夫岂羣臣遽皆变移狂惑莫能将顺徳美抑或陛下深居髙拱亲宦官宫妾之时多接贤士大夫之时少乐谄媚之言恃盈成之业逸欲日胜骄怠渐生也晋武帝以平吴怠隋文帝以平陈骄信史记之至今陋之陛下睿质圣志天下想望上希尧舜三王而顾乃下同二君岂不大失中外之望也哉况今东师蠢动北敌狼顾潢池防兵之赤子所在蠭起官军俸粮支动十数月计数动十百万边仓储蓄不给周嵗南都旱疫方数千里近者威茂又以地震告矣人心皇皇正仁圣悯惧延访亟图所以消弭拯绥之时匹夫有言宜若重于泰山而三臣相继因言得罪殆陛下未尝少加圣心乎风防所布盂水随形臣恐自今大小臣工以言为讳朝政阙遗生民困阨中外奸欺莫得上闻陛下孤立蔽欺之中顾倚近习私人共图社稷至计岌岌乎危哉臣诚惧大患义愧敢言懐不容已非敢党三臣以自爲地也若臣者少尝有志长不如人陛下擢司言责已再阅嵗曽无忠言嘉谟上悟圣心少禆时政方耻素餐而学曽等乃以言罚俸比肩同列臣实厚顔如蒙收囬学曽等三臣罚俸前防仍罚臣俸以惩失职更乞以学曽等建白一一勅付该衙门议拟施行庻有得于不逺复之义而陛下无损纳諌之明臣亦少免尸禄之愧且俾失职如臣者戒敢言如三臣者励赏罚当惩劝昭人心奋忠益毕陈阙廷无壅祸乱可防治平易致矣臣不胜惓惓
　　乞恩送防子
　　奏为乞恩送防子事臣伏覩大明防典一欵凡官吏监生妻故送防子还乡行勘是实具奏送顺天府给引照囬钦此臣原籍浙江杭州府海宁县人由进士选授前职妻子随任方誓披沥以图补报奈何命途多舛私故相挠臣妻李氏以嘉靖二年八月十一日病故遗下幼女仅周七嵗前妻幼男一十五嵗未周女又逺在家乡四千里外幽明隔世婴孺异乡诚可悯恻臣之父母闻讣惊恸又不知其何以为情熏心忧患臣实以之虽欲勉强在公而情牵内顾安能展布奋励尽心事事为是万不得已援例陈请伏乞圣慈矜怜特勅吏部行勘令臣照例给假还籍慰藉臣亲安集臣子依限前来供职感恩益深图报益切矣
　　乞恩养病
　　奏为乞恩养病事臣原籍浙江杭州府海宁县人由进士选授今职嘉靖二年八月十一日臣妻李氏病故奏乞照例送幼子还乡吏部覆奏送顺天府给引照囬至嘉靖三年三月间旧患便血痰火等病复发变成癃闭等证病势转増限期将及于四月十三日具奏乞恩养病令义男某赍抱赴京及今已五越月屈指过时不知消息畏途万里髙天九重岂其遂沦风波不覩天日薄命厄防或当有之臣偃伏待命以日为年望久而疑且忧忧深而病益剧臣恐溘逝未及闻命则长逝魂魄亦将私恨无穷臣欲奔毙道路则死于沟渎等耳又将姑待的实音信再行陈乞则愈致稽违自速诛谴臣前却狼狈辗转忧惶身无所容病益深痼万不获已忍死陈情复干天聴如蒙乞勅吏部移文原籍官司勘臣患病是实容臣在家调理不幸且死得明命以瞑目幸而视息少延气血旋复即当奔赴禁垣批鳞碎首为臣死所无复遗憾是臣进退死生秋毫皆陛下力也
　　乞恩致仕报籍
　　奏为乞恩致仕报籍事臣见年六十六嵗浙江杭州府海宁县人由正徳十二年进士选任兵科给事中嘉靖二年九月十六日给假送幼子还乡随患便血痰火等证嘉靖三年四月十三日具奏乞恩养病嘉靖五年十二月初六日臣继母居氏病故次年五月二十五日臣父某继复病故积祸熏心竒痛刻骨前病因之时时间发日事医药有加无瘳气血两亏齿髪倐变沈绵既久平复愈难不意衰病跧伏之人滥得过情不虞之誉累经抚按并京堂科道等衙门荐举节蒙吏部移咨都察院勘合劄付浙江廵按御史转行布政司府县催取敦逼赴部已具病因告鸣外嘉靖十八年五月内本部题奉钦依补礼科给事中本年八月内舍人李茂春赍到本部劄付令臣到任管事伏惟圣明当天羣物快覩海内才智之士与时俱奋幽侧觊获明扬闲散转图华要下至卑冗披能亦思服役禁近以分霑霈泽与被光荣臣虽性资闇劣至扵知觉利害犹夫人也忍独甘老山林终萎蓬藋上千违命之诛下速近名之谤以自絶扵生成哉惟臣子之扵君父事无不欲尽者心也时有不容强者力也臣早因多病孱羸乗以殷忧摧割精渐销亡病益深痼同里交亲絶迹庆吊殆已十五六年比来年逾六十有如七十许人体力不胜衣冠朝晡半在牀蓐丝丝残息难望久延不幸臣子早夭臣孙年未成童勉属后事令其服田海盐山村改籍鲍郎场灶户以供课养生臣迟速俟时委填沟壑伏望皇上察臣愿忠愚悃悯臣垂老宿疾乞勅吏部容臣原籍致仕傥得死正丘首臣瞑目长逝衔恩九地永永无极矣臣下情无任战栗待罪恩恳欵哀祈之至














　　云村集巻三
　　钦定四库全书
　　云村集巻四　　　　　　明　许相卿　撰书简【内有字号爵諡未的不敢妄书】
　　上王阳明先生【六首】
　　某罪戾余生逺违矩正懵礼负教惭惧何言伏惟道化德猷坐殿南服炎荒絶徼久外天日之夷一旦手挈之圣治舆图中窃覩平复田州一疏逺猷深识夫岂近世功名之士所敢觑其藩墙某跧伏垩堵亦为吾道増气旧闻清恙时切驰恋伏惟倍万崇摄以致康豫无任切祷
　　违逺道范忽已易岁昔者及门为役之日枯瘠方有生意已而霜霰斤斧戕贼相寻矣某旅进窃禄以疾请告得归讣在秋冬之交洗心趋侍夫子矜而沃之余润以淑此生拜赐之辱所谓生死而肉骨也力疾修状惶恐惶恐
　　某承乏諌省深惧弗任伏蒙不遗赐之嘉贶督以诲言欣戴祗服图惟防厉以无忝门下不意先太宰奄尔薨逝伏惟纯孝至哀何以堪处窃冀强饘从制以任斯道以幸末学以慰天下切祷某使事方羁弗得奔慰曷任忧恋谨具香帛驰上伏惟鉴纳不宣
　　溽暑伏惟台候百福顷奉勤诲粗心懵识未敢谓有见处已如暗室渐覩隙光由兹以徃或得与观天日之大拜赐之侈殆于罔极矣伏惟为道崇防鼎茵以迓天休某闻教以来日严顾諟病耗疎劣自防弗前寤寐依依函丈之下也执事方今为国长城坐殿南服时平志遂然后归西州表东海某得后诸生霑余润以与闻斯道日夕以冀也昧干崇严悚仄无已
　　某稔恶死不塞祸家君奄弃诸孤摧割万状偷尔茍活伏承尊慈逺颁赙慰曷任感泣仄闻仗钺南纪茂建殊勲斯道妙用格天震世甚盛某罪殃余息只恐溘先朝露弗及快覩凯还谨遣儿子某代申谢私遥瞻旄纛曷胜陨絶荒迷失次
　　上邵二泉先生
　　阔奉教范积有岁年睠怀造就之私未尝一日忘拜赐也伏惟执事年德弥劭声实并隆无任为斯文忭慰某志业疎迂抱病山谷臞然故诸生也时从长老憩棠隂颂余爱耳敬修启居千万为道崇摄不宣备
　　上湛甘泉先生
　　某恶稔祸钟家严无禄日月不居奄将就土酷罚残息无望更生惟是遗行一二恐遂冺焉无传不肖孤死且不瞑伏惟执事大人辞严衮钺海内迷于檄外事关述作佥属信传不肖孤旧执羁絏之役恃此辄敢忍死状述先行一二以陈于下执事伏惟夫子矜而赐之一言以信其小善庇其遗孤海眇山崇曷足仰喻恩贶阻逺不得违次跽请谨托吾友蔡希渊候领襄事日迫伏凷以须荒迷无任哀祈之至
　　上祝虚斋先生【二首】
　　某胜衣知学逮今抱子犹夫人也顷读扬子云书务学不如务求师始自憬然伏惟执事茂实望隆抗顔作模远近之士从事斯文者属武取衷焉矧夫末学近产里闬辱在肺腑于攀援为便敢以文质乖陋不足仰承为解谨録其所撰诗赋若干首序记若干首以先大道未闻徒餙末技自知不足借手以见执事姑即此而观焉占其他日可与于斯文与否而进退之幸甚
　　伻还备谂尊体康豫并拜简书之赐辞旨勤笃若欲进某于道而俾弗终为乡人感激感激尝闻前辈以知人为难后进之士虽沈沦幽侧之中以身许人固亦未易是故士之称相知者或相望于千里或相追于异代某幸在末姻晩学伏辱降屈年德奬引过情使某自信加厉以克有立受知己之庇固已侈矣岂必执经请业缀墙屏之游而后拜嘉贶哉又念世俗人一遭人之惠顾不以至公相期而趋走门下以卑昵自亲非惟自薄抑恐待知己以不厚是故某惟思少励志节报国士之知而已关中古王者之所都风气灵异士之冀北先生镕范之下谅彬彬矣山林草泽夫岂无竒伟自重抱道相时之士出于门下耶亦尝一曲垂意以礼某者礼之否乎违逺左右不闻至论便风时赐教督以终大惠盖啖一脔而思快意于五鼎之间也
　　与邹谦之太史
　　都城获瞻道范寤寐时切向徃归值愍凶屏居荒阻罕值京洛之便无由一致渴怀日冀大行以昌斯文而犹尔差池时固有待耶逺寄志刻申谕良知殊极明切端拜相成之惠敢不奉以周旋但恨夙生荤血亟难澡涤耳疲茧不任趋侍苐切怅徃骄暑千万为道良食厚自爱
　　与刘梅圃中丞
　　某学晩多病孱劣无所堪可于时是以方进亟退为终焉计岩栖十许岁逺近亲知己忽忘如隔世执事乃以不祥姓名玷荐牍中莫知何以致此伏惟执事间气名世之望齿牙余论当时异代据以重轻猥及孱劣曷克仰副苐知量能度分卒岁山泽为信道知耻之士茍免贻辱知己以为报尔雄章颁示手之三覆不能舎什袭藏去为子孙荣西望旄防伏枕不任向徃瞻企之至
　　与汪惟贤太守
　　徃岁薄游南都获瞻教范方毅敦硕诸先达中私衷尤切乡徃自维疎戅厚籍防持感激曷敢忘不敢言谢恐自外于长者云耳伏惟执事厚积重望方当致力中原而逺守百粤然使文治兴于徼外称自执事始则又庙堂简任之意也风便勒状布区区惟为民倍百加爱
　　与许廷美方伯
　　枉使临存教慰良厚具审春和台候百福某昔备斯文下走获承德范日勤向徃多病跧伏弗能一望履絇为恨仄闻吾友伯修不禄悼痛累日下谕颠末复闻经纪其家髙义凛凛某徒切愧叹而己未间伏冀为国加防以伫诏徴
　　与东桥顾华玉参政
　　春和伏惟台候百福某忧病跧伏荏苒岁年过辱贬教移文督之就列敢不敬承不幸烈祸积疴之后羸惫不任冠裳厚负上恩祗辱嘉命曷任惶惧伏勤移报俾得待尽桑梓获免颠踣修涂无任感荷
　　与庄渠魏子才学政
　　某今之鄙人也心实向善而气质昏弱因循岁年已几堕废比夏纳谒执事深造厚积虽未能测其涯而容止辞气种种皆教向徃益切疲踣稍稍自奋秋领墨教惓惓欲引某于圣贤之归先生固与人为善之公某不能不私以为惠耳始思日前向善而今犹夫人盖皆意气自矜以徇外为人初未尝着实向上廼今不觉爽然自失且悔且幸知有不容但已顾不美之质荒惰之志望圣贤科级犹天然不免犹有畏难退屈之念时梗于中奈何伏祈不惮终教某赴限至京口疾作不果行令奏请以待傥获养疴山中更乞详教将服膺以周旋也冬寒伏惟为道厚自爱
　　与南溪吴德翼方伯
　　溽暑伏惟台候百福某病息奄奄仅属长昼闭关编摩徃迹似略有绪惫力不能就正有道为恨粗具稿草企俟裁教未间千万珍摄以慰邦人大老之瞻切祷
　　与毖斋查原博参政
　　某非登髙能赋之才公不知其不肖督以简椠之役抒思成辞茍以逭咎伏惟是正登巻
　　与朱应周参政
　　越山对雨旧爱蔼如归病阙然久不报雅诲英风梦想犹恍恍也共惟贤劳场屋为时得贤某跧伏林庐但深庆跃颛状敬致劳苦之私伏冀尊生养福以究大业不宣
　　与郑伯兴考功
　　阔违德范无任瞻企恭惟贤者当路海内之士争自濯磨思出门下某夙承知誉进备采择尤切大愿奈何数竒疾剧医药罔功进退狼狈谨令人抱奏惟执事加怜曲庇之使归料理曷胜感刻知己之惠
　　与孙山人太初
　　道况清胜良慰仆属望执事诗云乎哉伏惟着已自爱一力圣贤之学使吾道不孤甚盛颛问行李更有浃日之畱当接膝竟日以究髙论
　　与衡山文征仲内翰
　　仆奔骛坌埃江南山水日夕神徃况公山水中人耶妙染乞时寄惠某将神游其间如陪公巾屦也
　　与崔同仁少参
　　某昔游诸生间谬辱奬誉过絶等伦感刻知己曷其能忘顷获通籍羁于班行无由造叙此怀为歉仄闻逺仕老归清约如昨某爱莫能助愿先生益终此道为光令孙去谨勒手状布区区
　　与徐子谦太守
　　顷岁道上国辱礼际重以誉爱甚笃矢藏中心不辱道义以为报耳循良政成波及邻壤某时得泳游匪直播扬而已
　　与况廷光大尹
　　遥闻楚氛甚恶事傥或然四百里元元之命君侯一人是寄方今所以慎固封守练足兵食薄征缓刑绥善禁奸义结人心静镇浮议以防狗防乘时之奸忧民者谅有成画矣宾兴有事当路者欲于执事委重焉缓急殊势识时务者似不得舎此就彼也杞人之狂惟执事察而图之
　　与郭于周大尹
　　弥冬雨雪杀气过严菽麦野萎父母斯民者谅隐于衷久矣春来物态生意一新惟仁人寛防涵煦以顺阳和以消隂沴当必有出于时政文法之外某抱病山中方日望之
　　与张元杰给舍
　　阔逺德范洊歴岁年夏中乞告人徃扶惫遣状彻从史否旋闻公争大议去国某虽跧伏草野不能不为时扼腕岂特叹息私公耶髙情雅度自知尽分而忧国者日冀天定以还伟人风便谨勒手状候安否
　　与钟西臯彦材太守【三首】
　　某积疴待尽分久自安名流达党不物弃而惠存之已忝博爱执事大章腆贶作意宠嘉则何能堪三复慙佩而已残息喘暑裁报潦略伏惟容察不宣
　　阔奉音尘怅望劳结忽辱雅制绸缪徃复甚厚况复过示谦光辍惠珍刻感激安可津涯岩廊风望时当急贤尚尔养晦窃为海内迟之未驿召间千万为时厚自爱日枉临存重拜加惠感诵曷之能忘诸孤躐进曷敢弗揆防学驱之竞时速化古称日暮途逺老独不幸似之冒尔匆匆非本怀也诚不自意获武贤震器余尘复借大老为之司盟竖子因宗有休矣教墨云云敢不奉以周旋候请诸凡未及伏乞一一指挥
　　与徐东滨子正【三首】
　　比闻南辕病体未能徃唁春防王子扬知兄于用舍之际已自洒然仆更何言伏惟老先生太夫人眉夀髙堂古人所谓不以三公换一日之养之时兄及时承欢养志真乐无涯仆盖不以唁而以贺也薄物奉见区区千万防入
　　教言妙语并辱盥而展诵咽以秋泉波润稿瘠矣共审侍奉多福吟社髙情乐事甚雅某懒拙日课耕奴暇则松根团蒲栩栩饱睡耳兄能过山中谱混沌乎
　　某病伏阔候时稔玉体健胜于邑人来者以为慰过辱书问殇孙感刻感刻仆痿卧静闲窃窥造物大意则玩弄为娱或者恶其不恭摧夺竖子以警之耶是可若何夫亦顺受之而已耳
　　与钱海石懋垣司諌【四首】
　　仆削迹周行晦影深谷二十许年海内志义摩切之交邈如异域端居丈室博择先民反求初志以自厉然时不免伊谁与语之叹夙钦英望思为执鞭多病锢而持之过辱执事不以沈废戅迂为非偶取之于声气联之以婚姻比廼俨然临之仪物盈庭诲论弥日反身之学体国之衷俾得一二与闻不觉神酣心醉若客游万里岁宴始归而亲昵旧故相与抵掌谈所渉歴慰其辛苦也诚不自意积久离羣复此大快耳惟兹春序向和使轺临发乘间呼舟金牛玉带问某当扶曵支离以武余尘为信信之游幸甚
　　伏奉髙论星变仰观博古之学忧时之诚倾叹无已仆常闻之师中土文明火地每值岁之丙午则火盛极而变徃徃多事皇初载籍未备传闻多讹无庸解说越稽春秋以来凡当是岁鲜不祸应惟汉武帝世祖唐文皇宋真宗四朝获免而武帝征伐祷祠几续亡秦世祖承王莽更始之乱因天悔祸之初文皇亦以末年征辽大役武氏僭乱亡将及矣真宗差为太平而契丹败盟天书诞妄东封西祀虚耗海内未为全盛也入我天朝初丙午为元亡再丙午为宣皇之元三丙午丁未为宪朝之末今值厄运而圣德消弭卒无其应天下苍生之福也然比日雷电虹霓非时大变颇骇羣心说者疑以海舶应之夫海贾扰攘自是付托非人变通无术张皇迫逐致然所谓庸人扰之者也愚防特费一提举司官吏监督互市自可一疏而办所谓化盗贼使为良民妄见殊不以是为意也承谕及出处仆未能测知执事意之所存特念天子方谴柄臣厉精更始以执事强力壮毅望实去国中外畴能舎旃但世变江湖仕途如棘若既出旋归则致身之义其将谓何故愿髙志先定徐观时宜斯出处无悔矣夫孔明无所遇合终为南阳布衣耳歴观徃哲髙志雄才甘于埋光草泽不屑轻试其身诚以时之难也仆衰钝退怯僵卧空谷几四十年故欲献其愚嫌徇已见讷讷不能出口特以葭莩之倚终不能忍冒昧一言之伏惟不以卑论防外
　　共谂使节逺自日边指湖南以尽海徼万里宣上威德甚盛某病废空谷中无由快瞻为歉比辱贬赐诲函责之委躬陈力此某之分也敢弗奉以周旋特艰虞速老精已销亡茍懐一丘偷延病息聊以卒岁耳亲教曷从祗切神徃
　　仆闻之防姻各惟其类太上以德义其次以门阀其次以才以年至流俗荣利焉末矣仆疎寒固迂混迹樵牧晩举儿子闻造状岸甚野过不自量敬因媒氏通诚门下僭乞婣盟伏承执事不遗弗类惠许爱子壻儿闻造自兹得御贤达或免终溷俗流执事荣施于寒宗世世有休矣不腆先给舍之遗荐币纳采因以问名眇焉无足借手伏惟执事古风髙致或不屑意于时之珍饰丽观而以志义之末许仆万分一亦可以承下风则涧毛行潦明信可陈矣恃此无恐少仪副封并赐防纳
　　与一所金汝白督学【四首】
　　别久日深怅望比想身心工夫渐益精密顾时俗所习人情所安能渐摩委曲以合于理而不索露其堑絶可骇之迹似更尽善况夫处人与律已异恐宜更寛一步勿厚望于流俗人以为何如
　　嘉禾执别来岁又几半音耗阔然季秋得子扬书云汝白一疾几不疗惊怛怀注弥切冬初书报勿药喜慰无量不啻寻常音耗而已汝白素弱积疴之后精气未便完复尤宜择医药慎服食禁劳欲倍万调防切祷某二亲粗安妇子无恙但一身困冗行怠学废负吾故人甚切愧惧所自恃者正汝白所谓空志耳养心读经之言甚善矫饰为人之戒切中某膏肓敢不力自克治曾子曰士不可以不毅毅则汝白能之或于上更当加意为学应务皆然汝白试思之以为何如便风幸不倦书劄数友中某最孤逺贤兄弟愿常在念不宣
　　春和教暇多福仆比岁忧病再承赙慰逺道勤念益信布衣道义省已淑人旧学谅益醇笃来谕此官甚劳然不得辞所贵正范端习俾时收实用为不徒也仆病日深锢分守丘垄所冀丽泽余波霑丐枯瘠幸甚
　　仆久屏幽谷平生谊旧音耗无由一通三月中容庵书报尊封君并太夫人继违荣养惊怛愧咎无已缅惟孝诚纯切日月逾迈摧割未夷宜匍匐哭慰奈病体惫伏积久童孙未知拜起田仆鲜充使令东望悲怅徒切一所端居久养身心工夫谅益深到令郎必大成立然无可是足时也某惰陋无进但硁硁不敢随流自辱然视昔所期则已厚负明师良友风便驰疏想及祥禫同亲之爱自等越人罪愧无所容逭千万节哀从制以崇大孝
　　与容庵应邦升尚书【四首】
　　春莫徐北舟楫差池虽便风兼程归心稍快每念邦升独处无聊辄复耿耿且欲闻直言如对烛叙别时何可得也某二亲初适妇子无恙苐多遭外防役事致讼驱驰无旬日寜孤陋值此荒废可知独惟空志犹崛然耳吾邦升以刚明之资操迈徃之志愿再加坚忍缜密之功何逺不可到教某不徒从事仪文节目而一力于读书真对病良药愚意则谓读书穷理固养心一项工夫然居敬静虚以为穷理之本似尤源头当着力处否虽四书六籍圣贤大训不免徒耗其神于章句文字间耳邦升以为何如块处穷乡同志星散南顾凄然况我邦升诚直恳恻初终表里一揆交游数兄弟中某尤所倚仗便中万万不惜手札以督蹇钝
　　忧病沈沦如与世隔故人连袂徒步吊其不幸于穷谷中燠休通昔槁死形神旋有苏意旷情殊义感泣无已窃覩比来德业日新去某不啻倍蓰但好胜时动客气取善或念旧恶似犹有旧根在力消融之则某之师也某衰病奄及祥禫累然未任衣冠荣名未尽忘怀精力殆弗可强亦任运委时已耳吾友邵思抑便布起居思抑力学与善仆资之甚厚邦升与处当有益风便万万以所得惠教至望不次
　　去秋闻邦升转辖江右计与汝白日夕道义切劘为贺仆且以不与霑余润为恨也周懋登冬还承惠手尺恻恻闵念毁瘠仆却以病不以防乃今稍克支吾但终不耐烦劳耳来谕似有归兴恐未宜然邦升才志值兹明盛中道巻怀平生小小违拂何太不广耶古称做官溺人志要须超然无累为期不以必退为髙也仆戅拙沈痼精力万不可强所敢以退自安者有如日西望颙颙千万善餐邃学自爱
　　岁晩知旧永别中离时切感悼又或爽节初终不免惋恨惟三二崛然金石交又复星散更何能为情仆空谷深踪杳闻达途之耗秋中得一所书知容庵藩翰滇南暌越万里神魂飞不易到倍増寤叹耳仆浃岁血疾一再濒死幸尔得苏山村少事病乡无扰闲静养心老独泬寥颇自知命而安之休休自得絶省外慕他无长进可答雅望也
　　与鹤山王子扬【二十首】
　　行时尝一简道别来此偶承谏寮之乏昔所欲言与鄙夫人之不言者今皆茫然未得要领能言不难言而有益不易兄将何以助我歙人潘荐叔好古而达于辞今之隽选也去为乐清兄雁荡胜游得东道主矣执手之欢岁年为期奈何
　　上东门执别已三阅月病怀时事恒在忧虞中真以日为岁顷得赐归始有见吾亲并吾故人之望病躯缘是差强而时虑更切实不敢以归为幸廼今传闻日骇事势日危旦夕念北如昔之思南奈何奈何徐曰仁竟作泉下人伤哉伤哉邦升疏请南曹蔡兄力乞校官想俱可得汝白卓然有立吾党増气守中兄地居上游可虞今亦已还兄去国时谤腾涌同里或犹见疑恐疾恶已甚有以致此责已逺怨为善大抵居乡恂恂似不能言逊言无道之邦似是吾徒居今之律令而许子将王彦方是或一道要未可尽学耳
　　室中之变逺枉使问劳苦备至感悼弥切老大耻为儿女态但窃自悯不吊于天再世罹此巨创感念旧痛心焉如割耳
　　危病浃岁而苏幸复得请如再有此身身外事一不关念惟生平知己犹尚耿耿胷怀间闻为吉水力希古人人之政惟务实无倦克终嘉绩为慰
　　阔别疎问此心无日不三四至兄所也弟家蛊纷如疎懒加困独叹丈夫经济岂当习之米盐薪水之课耶行且弃之客游江东矣兄何时可来当除馆以待候人教尺三至别缄尚多浮沈兄夙夜在公势何暇及廼尔勤辱弥见平生矣某自婴祸难血气日衰神宇不复僵痿岩栖分为清朝弃物寜复更有逺志以从教援兄交谊多情请姑抑制当自弟始以信于海内士大夫曰相知相成斯诚善矣弟亦与荣焉山庐粗就料理过儿折肱再完但痴肥不了事都不以挂怀抱矣怅望北云无任凄断
　　一别改岁冗累増剧真从傀儡塲中度世尔时见听光大师怪语供笑剧如荆卿狗屠暂相怡悦耳
　　山中忽遇温人授书疾读得平安字甚慰三复之余旋疑前此惠教鱼雁似尚浮沈抑使事有程不暇作长语耶何经年一纸漫尔凉燠数言外不一语相策励也望望
　　向热钧候多福祝思允书回致兄欲相推挽之意犹未已某于兄更何间然才有此怀便从兄开口因之报答上恩亦结发读书初志也但夙夜弥痼野性已成不复可任驱防去冬手筑茧窝于妙果山令儿辈死便埋我兄无祗勤吏人矣叔夜之僻仆颇同之但不忍巨源兄耳因风聊复奉报
　　知己中年旷隔燕越常自恻恻于怀不但作恶而已妙语逺来三复恍见髙怀恳尔独至兰绒精缛曷称衣被某年逝力屈平生嗜好不却自逺知己尚欲钟鼓爰居邪兹冬山中殊少雨雪芒鞵短防时与村农谷樵倒一尊于夕阳篱落间布褐甚温菜菽甚甘野语甚洽兄轺车乘便一过星涯农谈半日恐亦不恶酣余风便草草不尽
　　经岁一书梦想徒渴弟山居如在井底犹闻吾兄多谤芒刺切肤温俗不淳乃尔岂兄疾恶过峻太不自恤以轻犯世患耶北行拟孟冬之晦便风能时惠教督否承访北行事宜随几顺应不敢逆度但弗宜以迹自异而为众议的耳太史公曰道固委蛇请更商略之茧制并徃遡风长路中若时相温存也
　　逺慰多难别去倍陨絶襄事以来神夺形废皇皇日不忘死与兄习尝夷险由壮及衰寜信覆载问有此艰危天日下有此光景独金石故人时复耿耿于衷若死生以之者耳出处去就僭尝奉商髙贤明义但步移影变曷能遥度昔人所谓冷暖自知耳今日睿圣厉精贤隽奋庸举措兴革咸畅郁望兄展其平生懋树温国勲猷不孝茍活跧伏岩栖窃获自附景仁有余荣矣徐生去仓卒无次
　　梦想风神日增劳结空山僵卧罕逢佳便可附只尺耳某旧恙日剧量能度分必不可再出坏其平生为知己羞但惟此中纡郁幽怀形影知己无繇致之左右一相印赏故才欣然处便觉耿耿耳江湖日逺晤语未涯千万为国厚自爱
　　沈提举回承寄哭先君二诗一展轴间声与泪俱不忍终业兄抡材致理德泽良易逺及要须胷次荡如太虚不以一毫爱憎先入为祷弟病益沈痼摄衣应客辄惫伏移时想非久交还造化旧物耳山庐粗衞风雨兄大拜归寜道此有对牀处矣
　　仙舟丙夜饫闻博雅之谈渴怀沃以甘露矣继欲请益山乡絶少良便寤想劳结奈何奈何伏承教督陈义甚髙三复卒业不觉感涕朋友道防乆矣斯义古人无几今人未尝有者仆何幸蒙之抑何德以堪之感激感激仆戅昧疎迂不适时用尚论徃哲已愧旧官今更何说是故不复敢以出处之宜请决知己过烦明教适契仆心兄爱仆者真不殊仆之自爱矣况今时贤满朝新进连茹仆养疴岩谷弹琴读书咏歌先王之遗风于风泉云石间万分一得附古者求志有耻之士以不终辱兄教所得不已多耶兄方抗顔师道尚祈力抑浇竞不浮华德行一科教本所系必询合学诸生所推服者体貌其人而风厉于众亦自足以兴让德师师之化矣贵恙喘欬已安佳未逺涉江山良苦秋老气劲慎防风寒恳祷不宣
　　幽谷深踪迥絶周道大斾去淛不得掉尾驿舟一话心曲至今南望怅然为恨尔后闻兄名位日益崇勲猷日益震耀光韩公之烈以纡中外南顾之忧经济雄略于兹一展甚盛窃惟夷獠固人类耳乞不以深入多杀为功至诚孚格开谕招徕祗勤单车可无血刃不识近事能如昔人否但今南鄙之患手足风痹也腹心之恙厥有攸属兄旦夕入柄枢筦必先厚培元气方当致力中原奠鼎盘石懋建大勲以齐古社稷之臣惟日望之仆逺屏岩栖抱膝咏志实奉至教以周旋相成之惠铭藏肝腑矣昔谕老成静退浮竞典刑仆何敢云云也但庶几乎徃哲优哉游哉聊以卒岁云尔
　　与张蒙溪尚书
　　某抱病跧伏积有岁年自分见遗达党久矣伏承执事作意沈沦命舟载雨百里外入幽谷中髙格胜度感叹何极继承妙翰大章品题丘壑三复卒业藏去为荣甚盛苐咏叹溢美内愧弗堪又将辱盛举贻明哲累为时公卿下士之惩则甚惧耳
　　与文溪邓士鲁【三首】
　　某曩自执别蓬山病防丈室间几二十年分与人世隔絶逺矣独兄爱时时胶于胷怀殆气味之殷曷可喻之寻常交游间耶锡山尝两致问意皆书邮浮沈旋闻兄歴坎坷永叹莫之能助某积疢殷忧诸拂意事大略与兄等耳顷闻贤郎髙举羣季接武骎骎兄且食天定之报矣某长子早夭孤嫠如弱草不可风兄谅为抚掌一慨祝甥世禄来南雍便力疾布襞积之怀
　　舍弟过家知兄得还无锡久郁之私一旦洗然伏惟清忠上厪殊眷出播直声起为举首兄所蒙被亦荣矣超陟方尔狎至千万益厉逺猷以酬大造无任私祷入夏徂秋小介三行三尼艰虞多故若与世左非忍自外于笃爱也仆旧疾饵术膏良愈但积忧早衰齿发已失故我恐不复能备清时任使耳晤语未涯北望不胜怅徃











　　云村集巻四
　　钦定四库全书
　　云村集卷五　　　　　　明　许相卿　撰书简
　　与端峰邵思抑【九首】
　　郡城草遇驩洽昆弟语深及出处事宜类以仆为有知者自惟空疎何以当此岂足下谦德之恒固尔耶抑真有取于仆也伏惟足下盛年重望名位未涯而明哲几先收身青紫纷华中使庙堂知区区之不足骄士为吾道増气甚盛仆安所容喙念勤问不可虚辱乃辄左献其愚尝闻告君之言要在委曲详明达下意悟上心而不以简严为工宗贤之议嫌涉矫亢来谕当甚仆意则谓足下业已引罪而祗以病乞致仕若豫自规便取必于上亦似未安或云伏乞明正罪罚放臣归田为民以为惕威昧义者之戒若悯其孤寒迫胁得从末减与以相应降调职衔致仕以冒余荣以理病躯陛下逾常谬恩非臣所敢望也如此庶足下谦畏自居而吾君得处其厚似两得耳万一不然执事雅尚不妨自遂而天下公是固在于令德奚损乎野夫商略宦情如山谷中人浪传都邑事漫无足凭惟髙明采詧之
　　仆有友沈槩嘉善人也自童丱时夙以文章名节自厉逮今凡七困塲屋其卓然自信者屹不为动也为文祖先秦两汉翩翩有逸气辞赋诗歌亦徃徃奥雅可诵事亲孝与人信轻财好义有国士之风故宪长半江赵公大参莆田陈公今方伯陈公五清刘公督学时并加甄赏而刘公知之誉之尤深计兄亦尝闻之矣日者学政人贿败欲污名士以自解而槩与焉谓尝纳赂以求援例此盖当时刘公惜槩久滞之厚意而非槩夙负自处之本心也槩曽面辞人多闻且见之刘公既迁槩又呈县缴文以辞司府县有吏司之踪迹明甚顾恐昆冈烈焰玉石不能自别耳仆病耗岩栖少且贱未尝望见诸公之旄节哀愤不能自达而兄昼绣道杭周旋诸公间为深况兄之知仆犹仆之知槩得槩之平生于仆可以知其不诬矣伏惟诸公与兄志存当世哀穷悼屈体士惜才固其分也抑其责也愿借一言转布之诸公面试之又加察焉不如仆言甘伏欺罔或因是而槩获伸于知己出之涂泥收其尺寸槩之幸也诸公之功也仆出位之言之罪不敢辞也惟兄垂察焉
　　入郡防诸同志闻兄所造益邃而真廼知身心树立者作用自别更望精察力行以希徃哲甚盛仆困于家蛊去住不能自主逐逐行队知己者将何以进之亟欲造叙阔怀而事故相左美之谅能述拳拳之忱也
　　枉教诚笃别去怅如有失疎劣所恃二三良友惟兄差近时得求助承谕洗除旧习玩味义理须从身心着实体究真某对病良药感刻感刻约访子才盛意欲防蹇劣同入君子之域至愿至愿但上下左右士论跻祀先髙祖于乡贤过此敬从后乘郭令政益明审仆何能少助似刚敏上稍宜加意兄再契勘试为言之
　　去岁奉教周旋遂克茍完病躯端居深念古所谓异姓骨肉吾兄爱仆者似之感刻感刻寓武丘时子才来防数日夕受益良多大约谓疎谬者须痛加持志之功以胜气习或有所得必作用体验斯益自信有进步处耳荒懒尚多愧于其言岁月忽不待人奈何惟兄幸终相之
　　夏中因风寓书彻从史不阁下今日所莅士之冀北倡明斯道以兴起同志旧学恐不为小试矣是以仆于知己有厚望焉仆日逺教督退钝弗前千万不惜时惠防厉使承下风
　　日枉使教逺慰摧残无任感泣惟兄旬宣之泽与江汉永甚盛舍弟樯少孤而愿先君命某句读督之顷获旅进试吏武昌备属吏下陈学晩而政未达某不幸其得位幸其得师也惟兄视之犹弟惠教俾免颠仆获成先君字孤之志某旦夕且死有以复于地下矣临纸哀陨大拜过家恶服不得走叙阔私甚恨兄屏翰南服责委甚隆柄用非久继至愿益宏逺猷以副久要之雅某殷忧积疢形神销亡志业頺废将负襟期安得执手永叹为别
　　书使召见惫伏不任趋走只尺相望弥深怅徃某自罹百忧病侵老迫坐负清时徒窃寤叹兄知爱弗忍遐弃何以畀之使自力于夕死可矣之训尚免没世不称以为兄羞江湖日逺晤语未涯时因风翮遗之好音
　　与泉亭吴维新少参【三首】
　　再贬墨谕病不时报少间倩笔以塞下问夫史莫难于志来谕立例简严无所容议仆所为父兄致私祷者岁徴赋役覈实大书人可稽籍坐见而猾胥不敢大肆巧诬是兄笔端之口流惠无穷矣然须严候审覆关报为据亦不消多着语也风俗之敝仆久痛心忆自儿时见曽大父行多朴野真率今诸后进文采轩然将鄙故老为长物而敦笃浃孚之意殆鲜虽大地皆然亦须慨叹数言贤杰有作或縁而力矫丕变志之助也幸毋小奬郁郁以长此风况今所谓文不过排比烂腐修饰仪观外矜辞貌而内无忠信如优人习礼正不堪着眼者耳于文何有词赋恐不必载但时挂一二精语参差隠映其余似不胜録为难测若一一举之敝邑之陋反更索露矣何如何如兄又欲仆分劳著名其间如唐宋人修晋唐书例仆意二史列着史官姓名殆简袠重大分曹置局以君命临之今此数简小试发硎固以迎刃恐不必为此弥文也窃意志无定式因地为体因事为用难主故常要在言约事该如老吏断案凿凿可以信传斯不刋矣诸如郡邑志之不能久存无亦循袭多而猥杂可厌邪殆不啻张先生所谓言无体要而已至夫否臧去取则我严侯明见之审执事直笔之任仆邑人也恂恂似不能言守此律令焉耳惫甚缕缕
　　幽屏名迹荐论偶陈吾兄又峻督之臣子大义敢弗舆疾周行而所欲怀安一丘自为名髙者有如日但积疢殷忧之后吾精已销亡矣性复疎戅乖时恐一出防其平生重负恩私遗辱知已何以见吾党之士是以将终混迹樵牧俟命首邱倘愚计之或未逺失者耳志事易草文献有徴良为邦君邦人士谢不宣
　　贤郎遵晦髙举兄积庆善教胥见之通家喜跃寜直恒情但少年髙科徃哲亦所慎持惟顾諟吾兄命名之义以绍世德仆切私祷过庭谅已素讲矣穑事收拾蝗余山佣冗剧稽贺千万照察
　　与白浦朱守中【三首】
　　雨中邂逅遂弗成贺再讯候人使车已移辙矣伏惟名邦司理旧学展布想当沛然一郡生灵司命愿无易视也弟欲僭端其愚喜谀而爱太泛自广而事多忽尤当屏絶异色疎逺羣小使耳目荡然无所偏寄甚善弟逺教寡与便风时惠镌切使得勉防驽骀不贻初盟之羞无任倾伫
　　子扬北去附致区区彻从史否比想体力佳胜弟病乡恃药耳恭惟太夫人多福贤兄弟无恙兄得专意体国甚盛某孱躯俗累旧殖就荒恐负爱望奈何风便布此千万审时厚自爱以慰倾恋
　　阅岁不闻京洛之耗时闻宅中平安报为慰弟获弛于负担料理病躯以与老亲弱弟相周旋繄谁力耶骨肉之爱何以逾此遥闻坠马移疾久望杳然想非久事事意急贤之日自不可无兄耳
　　与李白夫州牧【三首】
　　别逺万里时更十年交游聚散更十伯千人心目中常有吾白夫也徃岁书与二绫自髙汝白至今春书与象梳自进士叶应期至及秋诗啓筯笏自舍人冯立至故人之意恋恋如此自愧何以承之恭惟再牧逺郡力追古人为吾党光甚慰言忠信行笃敬蛮貊之邦行矣盖己可徴愿益自信俾政孚教洽后称南鄙声教进于中州自吾兄始仆日望之平明之朝当必有知之者仆德业不修殃咎类至九年之间再防其偶初冬又将携稚子南还剑州学记非久作畀蜀省令纪嘉绩送行叙未暇追补应期近宰邻邑诚亦易达也万里缄书神与俱去
　　京邸眷存道义之爱侔于骨肉以言为别心许久矣仆不幸途次几死于盗家食仍困于病山妻近弃诸雏嗷嗷膝下恶抱如酲未尝有佳思到笔砚间负约知罪伏承守剑专城师帅委寄甚重劒民即杭民也兄能以教杭者治之而居之以恒持之以断不惕于势不迁就于俗不顾计于升沈则古之循良将可驯致仆即有言何以易此相见未涯延望岂胜凄断
　　徃岁倾盖之逢已知执事志行当屈古人与相上下西南竒秀钟于山川廼今不敢尽信昔人之言手谕石刻之惠益见盛心寻常交际必以逺大相期某敢惟迂放自诿以负执事
　　与我斋蔡希渊督学【四首】
　　某疎浅迂戅寡偶少徒执事要以同志进以务实向上之学皆向来交游中所未尝闻幸甚幸甚顾某积累工夫甚浅挠于外汨于中者日复相寻力与之战而进寸退尺不能自持奈何伏惟时赐教切使恒顾諟至望承教所处详甚非疎谬所及弟意今日当途所以待兄非徒私之盖将作士气直公论以风厉一时在兄非直为贫亦事道也顾兄有以崇正学淑人心丕变一方以及海内答国士之知者力行何如耳
　　炎暑共承道候百福弟病息如线山中过从樵夫牧竖时共盘桓水石间耳徃尝再寓只尺曽彻览否恒念昔闻诲论不间旬月今直计岁年尚未可万一冀岂岩谷太阻鳞羽少便抑某罪过自疏不复可援耶兄无寜姑教督之而遽屏外之也
　　某病甚幸不死逺枉书问感激不遗比稍行歌山泽间萧然携只影耳意将茍完形骸获免戮辱于此世以下见先人不知未死之前当果何如耳
　　与桂洲夏公言宗伯【二首】
　　徃岁大斾经霅贬遗雅什忧病屏居久稽报谢比闻制下遂正台司昌期阔遇千载仅见某忧病相仍僵仆牀蓐有年矣窃惟旧辱游从之雅今无干进之嫌安忍恝然不为世道致深望耶方今元圣有作辅以英才凡有血气孰不企踵延颈以望至治然凋瘵未苏守宰数易虽屡闻申勅竟昵奉行害于致理患诚不细矣执事亦尝画周审之防展久之猷得其人恒其官复如汉人増秩赐金者可乎否也小人跧伏岩穴昧于逺图虑患目睫然覩一郡邑而天下或可槩见故冒昧陈之以効其愚
　　某积疴残息僵卧万山中过从殆絶逺近亲知己忽忘如隔世仰惟执事顾独不遗沈沦时加诲饬念故下贱光于昔贤某自惟屏逖疎野十数年间竿牍之问罔克一通于京洛荐绅知旧已阙然久不报矣谨驰记上白
　　与双江聂文蔚尚书【二首】
　　阔远仪范多歴嵗年声气之感通于寤寐比岁闻兄按闽风裁守苏惠政与俗自别徃来阳明门下又得淑绪论窥精诣异姓兄弟之许若无待于接膝抵掌歴写肝臆为快也仆早志此学晩犹夫人幸获从兄下风谬尘省闼妄意建白万分一庶几昔贤已而意不自得病复交攻不二年所竟自免归削迹周行逺影空谷迩来窃比古人优游卒岁之知樵牧自营与世隔絶者今二十四年徃岁华亭冠服之贶所以惠待仆者不终负矣但温绎旧学疑滞纷如无由就正有道独抱愤懑耳风波渺尔晤语无涯愿崇令德永以为好
　　别逺怀企殊渴顾舟卿来辱冠履云布之惠此野人初服也知已逺惠重侔丽锦矣奔骛尘坌三物在笥三载于兹林壑兴怀愧汗屡浃去冬先妻不幸归骨故丘兹行及期而病留之乃始图拜嘉赐溪山猿鹤共相欣戴也希渊行便匆遽裁报未申千万厚自爱以伫驿召
　　与彭山季明德太守【二首】
　　都下邂逅遂沐知爱勉以古人向上之学君子与人为善固不逆谓无似非其人耶继辱墨教拳拳以心学相镌切殆真谓某可进于斯矣某从前积累既浅麤心客气卒未能自克外物纷至不免与之俱驱耳先正谓培拥根本然后可立趋向所以培根本立趋向实用功处便风弗吝一一不敢忘自力也
　　病耗岩栖百事漠然于怀惟道义交游时存梦想恭惟邃学坚志敏手通才所向无前深以阅歴更当何如仆迂懒頽惰瞠乎其若后矣兄将何以畀之德翊先生去便布此风波如许邂逅未涯千万顺时强食自爱
　　与磨溪熊以仁宪副
　　某曩殿班行执事特以年爱过私归更忧患跧伏十年犹耿耿梦想风采也伏承按节南省弥剧倾遡病不任衣冠望燕己申积怀为罪顾辱手教临存嘉果牢醴副之登拜感怍浙河民性驯畏比岁小康兄才望德威自足坐镇愿勿扰也
　　与横山徐曰仁侍御
　　邂逅扳联知爱隆笃侔于兄弟中间去住相失而英风雅度胶于吾心犹一日也祈州政绩伟然度越流辈上追循良于此见曰仁素学有用同志者亦自増气夏初闻南都陟命昼锦归寜年劳故常不以是为曰仁多惟高堂夀祉令子岐嶷仆为喜而不寐耳暑毒殊酷惟为国加饭自爱
　　与栋塘陈忠夫
　　伏惟晋陟方岳善人之泽殊为湖南数千里贺某多病放废壮心萧然霜叶矣故人志义久要能不亟讶絶之否
　　与勿斋娄存仁太守【二首】
　　伏闻亲举玉趾以勤疲民复条捍海事宜下问某病伏九年若与世隔寜有长计可备采择耶今患固亦天数譬之父母于子岂忍以其病在必死而不求所以生之秋成近睫海波及田势甚惶急当堰濒海内河为先海塘用石如海盐固善特恐仁人不忍疲民任此劳费但当深基密筑一仿昔日故堤防以近日治河之法更须博择三五精悍办事僚吏阖郡不足檄访他郡必务得人如汉议河防又必分地程功实举惩劝似或有济况渐次讲验又必有经久良便之防出于其间以超始议者伏惟精诚动天寛博酌民顾此何足采择瞻遡光仪无由趋炙曷任悚惧
　　某山泽沦废怀企声猷不能自达惟兄谊旧爱私时抱倾渴实倍恒情非敢为佞也某本户税粮徃承惠念批从乡宦自运例甚便甚厚但濒海旱蝗已三浃岁民力竭矣某坐食如蠧又夺民便义何能安伏乞改批兊运与里父兄均劳获释罪媿蒙被君子之爱良雅琐琐伏惟贷察
　　与笔峰王应时宪副
　　某恶钟竒祸天不速之死而夺其所以生慈严相继背殒不孝未得相从地下累然茍存残息于苫间安复知有人世事故人枉书让其疎问罪戾余生益用陨絶不能卒读矣周生以其父臣贵属校官力请报书中及之某识周生自兄书邮始逺道寒氊使有温意何如诸所欲言或未即死图更布之荒迷不次
　　与白山伦彦式司成
　　春和伏惟台候百福某违逺德范几二十年比尝卒业南畿试録序渊乎蔼如也窃窥德业逺诣乡徃益勤执事方以此学教天下行以此学相天下其将挽浇浮而还敦慤甚盛某积疢殷忧日夕邻死残形余息偷延空谷中分无复僭望于世惟英贤入当台鼎隆世道幸斯民者日勤望之
　　与潘荐叔宪副
　　某待尽空谷世縁如扫髙贤志义独胶于心时牵梦想阻越无由一布之只尺耳伏承信使多仪逺逮深谷感惕何堪仆病伏不关时论奉谕闵俗仰窥当世之虑夫俗渐以下势也顷乃顿改竞趋可骇厥或有开其先者执事日夕入秉枢筦谅当植本握机以拯之犹可障其溃决此真执事事也仆方将借焉优游聊以卒岁矣
　　与梓溪舒国裳修撰
　　兄危言大计天下知之仆则以兄占世有隐忧焉不知涕之既陨也履变孔多阅理弥熟今来所造诣所谓将防大任焉者天意有在私望甚侈吴德翊先生去便勒手状布区区宣公奏议奉为忠谠助风波如许邂逅未涯南望曷任凄断
　　与海州廖师贤
　　冀都邂逅等萍水耳伏承抗章引疾独心异之别去四易岁此怀耿耿常有师贤也近冬蔡希渊寄惠教凾诗翰廼师贤于仆亦尔恳恳良极感叹伏谂嘉遯静脩旧学谅加邃密仆病耗岩栖块然蒲团睡汉尔吴德翊先生去便勒状区区德翊善信君子仆之益友兄试契勘何如时不待人愿益强饭力学自爱
　　与頴谷陈遂初【三首】
　　章江事变甚骇私心剧于燔灼执事义均王臣谅同此怀宗社有灵非久当靖顾恐吾土岁饥民贫或有狗防辈乘时窃发奈何奈何幸为寄民社者力赞一画固不得避出位之嫌也艰虞之防惟国士为时益自爱仆知海内有郑少谷己十年余寤寐恍然几见风采来约及少谷佳制并辱三复之余神魂飘飘凌南北两峯之巅矣属有寒疾方汗君能为我少挽行李敬执鞭弭以从春和侍奉多福病夫怯风犹未春服也怅望风度徒切梦想耳未间千万自爱
　　吴汝莹参政
　　恩旧违阔思即晤教恨不傅翼以风病防如尸江城徒切怅望奈何乃勤信使谆谆久要髙谊感刻无量重以币物牢醴之缛悚惕殊不能堪惟兄贤劳中外某濩落沦废分终为沟中之瘠耳伏惟不遂遐弃便风时惠督之俾不辱林壑以为兄羞至愿云涂逈尔瞻奉未涯千万为明时厚自爱
　　与俨山陆子渊司成【二首】
　　某私淑余论越自诸生时顷岁奔骛未能通谒逺枉诲函无任惭感伏惟髙居静养台鼎防勲中外佥属某病废跧伏拭目以俟唐君便扶惫裁报贷察不宣
　　某稔恶及亲图严其终而信其善于永永以少寛不孝之谴惟名言是赖日蒙惠诺曷惟不孝没世感泣而子若孙将永凭藉以光宠于无穷矣襄事期迫不得违次以领伏惟矜而畀之
　　与虞山陈原习中丞
　　某病废空谷分不齿于周行乃厪执事余论亹亹惠问继之得非或有妄誉某以欺执事者风裁之地微寓捐金骏骨之意耶伏承总宪三河某病力不任道周羁絏之役苐日洗耳岩栖伏听诏追老成亟登政府以福天下冒昧悚仄
　　与汪德声亷宪
　　溽暑台候多福伏承总宪大藩风裁凛如而敦雅温博寓于其中甚盛某不天烈祸积疴为世不祥人屏沦荒谷眇接亲知十四三年矣大人君子之光仪徒切向徃安敢辄以漫刺溷阍吏伏辱教函书锦之及俛屈崇严先于萎废殆执事者微示延揽不已之盛心风动南土耶
　　与应原忠太史
　　阔违道范积有岁年伏惟齿德弥崇屹树斯道之榦尤日瞻企承再道杭辄遗俯问殊感勤爱某多病殷忧学殖惰旷仰负奬援多矣自分迂戅应俗多忤日惟屏迹保身课孙延祀优游卒岁为期耳执事不终遗外仰祈教督至望风便谨勒手状布区区未间千万为道崇防
　　与东圩钱公良太守
　　谿翁来谂尊候嘉适甚慰承属老夫人幽宫之文伏惟爱旧义岂敢辞南溪东滨西臯下委皆尝副命执事惠顾尤厚仆岂懵然苐齿増十年精耗大半病复侵寻知旧报书经旬滞阁如斯纪述量力经岁犹不能就绪也学殖芜废又未暇支离自解耳
　　与任【阙】　亷宪
　　枉防崇严惠存萎废下士旷举薄古厉今矣顾某闇劣无所敢当惭惧千万登领朋尊酣咏岩扉以醉嘉赐果牢敢辞野人之固伏惟惠寛其诛
　　与萧子雝御史
　　违远顔辞无任瞻企恭惟执事遵晦养望茂膺多福方今渴贤之日执事志存当世宜重为当世虑恐不得如仆贱劣者之偷便其私也风便列状布区区千万为国加爱
　　与南溪张鹄举大尹【二首】
　　某旧齿过从顷岁守冡移家受防封内姓名凶秽尚稽内谒顾辱驺从俨然先之继承信使多仪之及感怍何可当附状敬致谢私病力未能走烦阍人伏惟贷察不次
　　顷闻陟郡殊为邑人惜复为湖人贺执事雅望方当入赞台省出典方岳尚尔回翔师帅之地固造命者欲使老练民事以为受大任重之基耶卧病不能徃助攀辕奉晤未涯千万为国加爱
　　与平斋沈一之【二首】
　　冬寒体力健胜仆时时随病支吾耳使惠逺将良荷勤督劝之应诏臣子大戒义当委躬窃伏自量病力迂才出将有负无补死等沟壑徒辱知已计必茍完此身下见先人为得张静峰宝婺贻书亦是此意甚感其善处仆也但贫家歉岁欲上疏未能遣发奈何兄家务殷重似宜辍一晓事郎君代劳盖学者必须静专方见得力况衰年强为浮世所役却与仆昧几强出者相去恐非寻丈之悬也
　　使至不得手谕兄岂忘仆耶适偶倦耶仆多病且防防孙老怀恶甚旧疾殊剧时时以不可奈何自寛耳兄传家谢事甚适但仆僭议在数年前今特差晩也教子俭退固善似须先革其富贵气习则俭退自若固然矣否恐或不免终扞格也仆空山日与耕樵伍歉岁日甘藜苋食甚习兄或命舟一来共此风味乎
　　与西村朱元素【二首】
　　某独学迂诞与公等仪观未相觌觞酒豆殽未尝接殷勤劝气势无所倚依某之屈伸荣辱安足与公等戚欣而动其心耶顷岁抱艺弗售宜黜宜陟之在某与不公不明之在有司与否未白也非直交亲者之无介然于其怀而某且以斯文之兴防有命自寛焉公等顾忿然不直有司形于咏什慰谕劳苦若平生欢殆不虞浮实之声过听于素而有司一时陵厉顿挫之已甚者骤激其哀愤耶怜才悼屈公等无所为某则不敢忘也日偕计吏再比礼闱野性弥自安恬更不假命以自寛矣公等无重为我戚戚也养髙岩穴咏歌太平实惟其时公等慎自爱
　　过可材讯公眠食多适良慰山人病力事百不堪一切世缘久絶梦想独未能忘情山水间耳公能时来温旧约不
　　与孟涓郭一丈
　　触暑临存已拜勤注侑以仪物沃以清谈经岁黄埃倥偬中人洒然毛骨俱爽弧帆西引神飘飘与画鹢偕逝矣
　　与勾溪陈用明
　　旷接笑言欲见殊渴率尔鼓枻遡秦谿冀良觌晏温被葛登舟薄午北风顿厉便萧然有山庐挟纩之想纵帆饱风而南矣造物限人非剡客例公也
　　与胡静庵少宰【三首】
　　比辱大斾左临甚宠前驺遄发弗得久侍诲论极怅惋冬寒伏惟尊候万福时方急贤执事志存当世而身系其安危春和已近庶几勉从简书以慰天下之望昔拜枉教兹荷惠存与进盛意何以仰承日惟自防疎劣期不辱髙义以为报耳当轴简命中外倚望已久曷惟某得快瞻侍倾否之防方须旧德望实如执事恐义不容以私为解也闻教有期弥切向徃
　　伏承诲函三复卒业窃窥仁人忧天下之心甚大且逺亟欲身承指画只尺郡城多病限阻徒切神徃伏惟执事俯制禫吉将正台司以福天下某哀病未能防孱躯负羁絏以从犹当拭目为天下苍生日望之
　　与董子涛丈
　　卧病苫块忽承厚奠髙文之辱蹶起感泣为先君稽颡卜邻初约孤虽不肖公或屑就尚勉钦承曷敢越先志
　　与乐有祝思允太守【三首】
　　驱驰劳瘁不得过从慰苦怅望何如枉问防礼夫俗安久习骤欲反古多口固宜但吾所守或过于中所执或非其大似当避夫矫俗干誉之嫌以近人情若其大者知之真操之力生死不易而况于浮言哉于此惴惴或恐见不定内不足耳要当勉求诸已可也大戚中有此逺役伏枕徒尔神徃
　　伻来墨谕陈义甚髙似于知我未尽故再布区区仆行惭谐俗比得吾弟意气相知辄尔受惠自附于孺子为季伟饮食之义今之人沾沾自好矫窃古人之似者有之矣实何有哉而弟槩以仆为徇世且鄙其学鲁独居之男子似太隆末俗蔑古人而浅我也夫仆昔匮而受今足而归我弟知其不足而予于其足而取是之谓直是之谓义必欲辞之以为髙是不免以仆身为沟壑其为爱我耶原封缴纳愿益力古道追古人翼蹇钝以达于髙明则相知出于寻常受爱更不可涯矣
　　令弟来言买山事闻之茫然岂传言者误两曽参耶不尔知我太浅矣唐人诗曰无心与物竞鹰隼莫相猜为兄诵之
　　与万鹿园都督【二首】
　　某病废空谷十年余不知有人间事矣独于吾兄逺心胜韵时时怅尔神徃伏闻大故抗制用情良为道义増气惫伏弗遂把手慰苦为恨疆事孔亟世禄之英想亟搤腕谕及出世之防见解益起而作用当与时流自别风波未涯千万为时强饭加爱
　　仆屏迹岩栖二十许年疎懒自外于达党以公之超俗逸羣素所向徃不能尺牍自达其区区曷任内愧伏惟探妙解试之功业作用必大有得力处非稿寂所能窥矣
　　与僧石门秀公【四首】
　　敬问石门山人无恙走养拙山中眠食粗遣顷为国事抱漆室之忧山人慈悲当亦为众生烦恼耶迟一雨后载月径造东林也
　　今日访公五畆山房公卧雨北窗曽栩栩得信息否分付白足亟下一榻于东林深处
　　病谢过从斋居如僧一切事都不关念独泉石旧游时栩栩入梦耳清香近作聊致我私山房守岁谈诗一爇而咏之若与病夫相对也
　　某问石门山人无恙顷得哭太白山人近制知山人果尔蜕去伤哉伤哉追念旧游梦乎非耶渠忘情去来者犹有鬼神得无笑我与公尚尔钟情耶
　　王通守
　　某忧病沈沦多歴年所饫闻执事抱经世之猷布宜民之政千里属心周行驰誉甚盛病骨不任衣冠阻望屏舄仅尝一修咫尺为邑父兄谢恤灾之惠耳某自惭行义未崇鲜孚于俗而来诬罔敢谒执事者白之白之非硁硁自好而亟自明也为士风计为民习计尔士风民习抑又执事师帅一郡者之责某安得诡徼长者之誉但已而不一陈于执事耶县市民杨坡者某素不识其人作何状不知何由挂贱姓名于讼牒牒中诸人与事某一不晓其谁何自不必论但某嘉靖癸未乞恩归遭多难入山杜门如蛰十有四年一日也曷惟灭迹城市盖已却保社于邻曲絶庆吊于亲党此邦人士以及四逺有识所共明知不寜是耳某自弱冠为学官诸生公防庭叅之外絶未尝持一谒候县门邑中吏民之所睹记可徴也今一妄男子无端以偏辞冒加之而莫之究则邑人将皆曰许某守身如斯蒙垢如斯斯时白黒混混无良之民日罔忌惮且复何以劝士吾恐贞亷之风自此日益不竞而黠桀无赖之奸鳞集蠭拥巧诋厚诬弥尚弥工四百里间刀笔利于戈鋋以蔑善类而海寜猝难政教理矣其渐将不自某今日之不白而加炽乎愚为此惧伏闻棨防行部追呼听理以竟此词为便辄一牍少布腹心万惟执事留神穷治之审其与某毫毛何所关涉务见根柢片言立折之不但某获雪垢污且使士劝民惩而成善俗矣
　　与顾近泉秀才
　　某学负先训老无闻知憗不但已强令儿子从事旧业少偿积志访求矩正伏饫德音大业兹敢卜日戒舟奉迓行李俨然临辱抗顔作模寜惟小子咏游教泽稿废亦将与霑余润矣




　　云村集巻五
　　钦定四库全书
　　云村集巻六　　　　　　明　许相卿　撰书简
　　与胡梅林都宪
　　尝闻苏子瞻曰时方有事则匹夫之言重于泰山斯言自昔有徴矣今日海冦弄兵首尾三年躏蹂八郡焚刦残毁江南无完土歼遗窜逃百姓无固志寜可谓无事乎某至愚无识非敢自以其言为重也窃谓于一时一事或至切而甚要焉夫澉浦一城悬絶海岸隔离衞所县邑逺者七八十里近者犹四五十里孤特独立四无人烟如倾巢之系危枝有兵犹仅自保人少特一空戍耳去岁五月海冦数百白书猝来攻城时有统兵徐指挥公差李典史恊奋乘城牌石滚木沸油毒箭交坠如雨贼众救死扶伤亟遁自是以来贼凡五六过城下闻鼔疾走不复敢近盖惩前失利也然识者以为贼所必由熟路不可一日无备而又以兵少粮不继为忧近乃掣去统兵并湖处兵徃乍浦存畱老弱数百城中无不自危故昔者乡民日有千百扶携入城冀免死亡今则城中日有十数商议出城别寻活路矣使贼陆行犹倚衞兵先捍使其舟至城边可泊者不下三四处维杙到城直三四百步竞进疾攻欲御无人求援无路贼将为刀俎人尽为鱼肉矣执事虽甚忧而欲拯之其将能乎徐行健者不知其素然统兵于澉二年却能守法亦知持亷士心颇皆畏服故今急乞钧裁复调徐统原兵更益兵千数守澉则地利素谙兵将相习不特澉为可保且声气连络海寜亦自増气执事可无南顾之忧矣若只如今空城饵防或入据之则列屯防气省城亦为寒心祸患未知所弭今某室燬肢残然亦有水邨僻境缓急倚为三窟实非全恃澉城为全身保家室谋而为此哓哓也诚目覩千万生灵不忍坐视其阽危故不惴沈沦之陋罔顾严重之威而献其迂议于执事又况执事敬承简防专制方面寜忍谓弹丸之地非王土创残之民非赤子耶仁人必不然矣伏惟少畱意焉
　　与薛方山提学
　　某病老岩栖与岁増剧无繇趋候下风执事过听先施逺命校师贬书临问嘉叹亟称自顾何有离次却立不敢当书刻敢不拜嘉果币牢醴义不敢受顾惟执事加意沈沦感藏何可为喻伏承下问犯难诸人仄闻缙绅诸老先生各为论撰野人穷谷深踪又多以病谢客无缘访借所偶得者俚雅杂袭名姓未真爵里无证始末可考见者仅仅十半中闲纪述体裁亦有未脱科举习气似出褚少孙下尚逺恐难网罗备史阙文耳应命一仍传写之旧伏伺契勘厘正讫事惠识无任祈望
　　与阮函峯宗师
　　某槁废余生谬辱殊遇惟古卿大夫礼下幽侧必稔知其贤执事顾骤施于未倾盖之士是岂某所敢当抑小子蒙弱滥被甄奬越于意外百倍虽大造不自为德受恩者寜敢忘自力以不辱门墙为报耶仄闻晋陟方岳由兹洊入台省某老病奉候难期执鞭絏以承下风当责之竖子耳是某之愿非所敢望也扶惫布区区不任乡徃瞻恋之至
　　与仰斋胡子中大尹【六首】
　　下车兴革良惬舆望叹服叹服某逺迹族党移家深谷林庐十数楹山田四五顷一子备博士诸生一力执里长役病躯抱膝咏歌聊可卒岁为渔樵侣圣朝之赐执事之庇殆已逾涯矣市无生息一廛门无交亲俗子一迹世故蔑之与闻也德政发轫病劣不能仰赞所敢以其私妄冀执事有所左右以累公明者有如日恐有矫以借口也是以敢豫言之
　　伏承礼祭过隆敬令儿子某摄谢病力不堪束带耳下问事宜野人何知辱念承乏禁掖之旧比于同官抑亦虚襟弗可祗辱妄条一二以备采择以自附于君大夫问而告之之义非敢必可行也
　　秋暑共惟台候清胜某之欲迁籍良为就家近墓逺豪右便迂疎耳举事在半岁前直以里父老勉畱册事未有适主延待今日烦执事耳伏思邑民谒其所欲法茍无碍仁人亦必闵然从之以便其私乞推仁民余意遂某之僻山泽行吟亦将咏歌雅赐也
　　九日从俗登髙适惠酒至野兴十倍谨具诗谢宜我堂费金敢辞念某殷忧剧病力不酬志为清时巨蠧躬耕食力犹惧愆尤执事顾辍俸余惠养之于明公为盛节在某为増戾矣昔传钦之知陈无已贫怀金赠之不果世两贤之某逺愧无已而执事钦之其人也必蒙见察以成区区之谅所有不情以负髙明者有如日遥企门屏悚仄无已
　　伏闻干旌将枉衡宇献岁属此淫霖滓淖载涂安可辱候吏况山人潦泉溪毛亦未能出戸采汲也敢辞嘉命之辱
　　日徐生锐来比去少露髙情似欲游扬某于荐剡者感刻知已之爱为至苐病质劣才自处颇审某自知之执事或未之尽谅也尝自为赞语中间有云生而进如让退如蛰没而碑不文墓不封使后来博雅者莫能物色丹青者难为形容于穆一元吾其大同敢诵以为知已复
　　与柴仲和
　　某结发知学见流俗所为私谓古之圣贤必不出此仰而求之无从也出与一二同志讲习之稍知乡方渐欲从事而闇弱孤陋物诱夺之众议咻之荏苒及今犹夫人也徃岁薄游成均定交汝白因知台有仲和之贤蚤莫过从闻之益稔未遂良觌而温厚诚朴之风想像中得十五矣风便辄以书先
　　与畱克全太守
　　侧闻命下棨防重临千里士民幸同慈锡非某独私忻赖也适此茂阳百蛰齐奋万彚向荣皁盖班春弥衍旧泽某亦受赐中一人不意夙疾锢而畱之无繇陪从郊迎宾吏之下陈咫尺不任向徃
　　与徐伯和考功
　　某苫块残息久不与知人世事顷岁王子扬自江右道杭逺承贬教副以南华口义记存之勤感叹何极旋复传闻拂衣极目髙旻黯尔神徃仆求友于海内如兄恬厚和毅安可多许迹地虽阻神魂殊密长风巨浪何时一苇以从忧病弥年形毁神夺秋荐禫事于几筵将乞身泉石以武髙致惜当轴者不敢冀其如兄畴昔之曲爱相成耳
　　与凤林王承吉
　　日承视祭李大崖文并下学用力得力处切实精审所以幸教某者甚厚顾恐迂愚无以仰副旅中弗谨致疾又为执事忧拜命之辱小愈即趋侍教邦升将归受室汝白卜邻敝馆矣
　　冀都一别三年疎劣须于矩正如燔待濡向徃之怀奚啻十倍恒情耶共惟防侍多暇旧学谅益邃密仆衅积于躬天夺其耦冗累増剧学殖可知执事不遗畴昔当为悯然
　　与严玉山栗夫【三首】
　　某病伏岩穴遥闻属吏下车宜从父兄共候郊外积疴惫甚扶曵不前谨手状告不敏羸躯弱腕笔札莫能周慎然弗敢不亲也
　　某野迹深藏世嫌易致不敢一布其私以溷阍吏计防知照其非简耳尝闻教徃哲君子志于逺业大道固与时委蛇期不爽吾彀率而已今时何时耶奉候因布千一之愚伏幸采察
　　冒暑迂途逺承下问已甚不堪及物之仪开诚之谕复尔隆笃衰劣何以仰承但増愧汗山中日闻善政方为邦人贺入觐即已戒程奈何教至督文贤守遗爱于石固当但郡有诸老先生则僭病力弗任则彊迂谬不文无以传信尤冒忝耳
　　与汪玉方太守
　　徃岁都城王应时坐上望见德人睂宇躁妄爽然防我烈祸余生屏遯荒野自分为世不祥人顾辱贬惠书币词意谆谆何敢当何敢当恺悌之泽渗漉于越波润邻壤顾计承辖之徴伊迩旦夕方切私沮耳
　　与李一之都阃
　　春和共惟钧候多福叶上舎来致颛贶福兰虎刺风致清逺顿令野兴恍然神游茂林丰草之间公阃寄专剧乃尔作意向山水中人旷度髙情感谢安可尽言
　　与陈鲁南编修
　　违阔无任瞻企季明德来惠寄妙染冠以古风山庐顿尔增重感刻仆赴限至润旧疾大作家人奏请事下当路兄假一言之赞俾就医药不胜至望伏枕涉笔乞恕潦草
　　与陈希斋方伯
　　某沈疴残息屏迹俟命亲交忽遗亦云久矣执事过屈崇严旁问幽逖诲函束帛洊至自分非所宜蒙苐深感惕伏承执事贞惠一德膏沐千里枯槁夙以渐涵余润爱戴中心藏之不敢为佞耳
　　与瓶山项秉仁少卿
　　阻阔无任瞻企共惟仕学交资声绩并茂良慰某病卧岁余再疏得请料理残骸徃事如梦然都城雅爱其何能忘息壤弗践天实为之顾道义之好曷假婚媾愿终不遗要以世讲耳未申千万加爱以伫驿召
　　与东滙吕从野主事
　　某病废垩堵残息仅尔蠕动执事不遗惠问勤辱如昔人嗜昌歜羊枣弗可致诘感刻徃窥器业已窃惊叹顷因陈君私淑道谊为多衰病屡惊企踵良觌冗结裁报春寒伏冀强饭加爱以崇大业不次
　　与林以乘都宪【二首】
　　徃寓都城获侍德范懦夫憬尔増气多病旋即去归邃谷青云何啻相悬九万里心神摇摇犹日想像顔辞也伏惟执事风节震海宇望实孚中外起任台司以苏凋瘵正惟其时尚尔盘桓水石间野人所未喻耳
　　朱君庆来共领诲尺扇帊惠爱已优兼以雅律盥蔷薇露而三复之磵戸竹窗尽惊金石奏也
　　与中离薛尚谦【二首】
　　端阳后一日坐石松行中忽得名帖不知自何许来把玩书迹恍恍故人对面梦耶非耶形神壮衰肥瘠剧欲亲觌神爽飞越矣但疑信叅半病体复不能强亟令人徃省城问候何如春中一缄托德化祝司训附去达否匆遽不尽
　　伏闻逺道辛苦良用酸怆病卧无由把手慰唁奈何惟旧学日益精邃如金出烈火无任歆尚谨使问安白粲山殽聊致岁寒之意寒沍千万珍重
　　与林石海大巡
　　某卧病海岛若干年伏腊不齿于里社久矣执事髙义不遗旧故宠锡殊礼显列之章逢世讲弥文光动岩穴欣戴无量顾惟西日末光须于物者无几其敢以嘉德等委沟壑谨封达县缴辞企望霜威无任悚仄
　　与祝思謩主事
　　信使归领书惠谂福履良慰某羸惫支吾恃药力耳里闬末俗日入于薄力不能挽徒深愧痛吾弟为政恐亦宜先急此似是循良本领何如千万为亲为民厚自爱
　　与石泾陆元望参政
　　邂逅纳谒获闻诲论皆经济逺猷敬服敬服小儿走谢不敏伏辱筵俎之盛躐进孺子于宾复辱使存多仪丰缛但増惭感枉谕令侄从师事宜力图以告属有先墓之役冗次弗能一一伏惟贷察不宣
　　与夏惟明大尹
　　某病伏岩栖病与懒习竿牍之问不获时溷阍人然齿屋渔樵不闻疾呼急步之扰病夫得与之共适于水澨山椒抑敢忘惠殽核不腆小书侑之致野人乡徃之私伏惟鉴纳不宣
　　与张通守
　　某病伏海滨饫闻君侯宜民甚盛伏承符召许福实某仆人讼盗舟者某移家就墓四三年行义范俗愧王彦方长厚掩恶愧姜伯淮乃至讦盗以烦刑书中夜循省良自愧恨兹愿弃舟与盗不复申理成仁人不罚之化纾薄劣不若古人之羞敢告
　　与汪汝梁少参
　　徃承勤诲进以良知之学殊感辅仁厚爱阻越不能报谢为罪比想兄体认日益精确施于有政与时贤自别况当表仪方岳同志彚兴大昌此道甚盛向热千万为时自爱
　　与金文甫令尹
　　骥淹剧任声绩日隆顾今政紏民残昔人所谓能寛一分民受一分之赐者愿兄不惜多畱意耳敝邑博士侯安甫归便附布区区安甫谦慎而文且雅善仆兄幸一推情礼遇之俾寒氊有温意仆与受宠嘉矣不宣
　　与林铁斋
　　伏闻命下试尹靖江喜不能寐非为执事转官喜为靖江之民喜得执事也旬月初政谅已改观更愿髙明审察其俗所宜张弛深孚而徐动之何如昔人谓矫时救弊犹行舟当渐靡而徃以向所趋乃克有济此执事素蕴非今日矣王仲淹曰古之仕者为人今之仕者为已拭目以观执事为人之政以信儒効以挽穨风快甚因风布区区无任爱助之恳
　　与欧思济博士
　　霖潦移月廨舍完好否薪米足支食指否某屏逺阔问多罪髙标苦操徒勤企想耳茄盏奉备吾伊之余一酌不讶輶渎为幸
　　与王远吉参政
　　某湛伏忧病如与世隔于兄通家雅爱不能只尺自达愧悼愧悼仄闻凤林老兄大拜旋又不禄为位长恸天于斯文何以殒此梁栋兄手足至爱痛割又当何如令侄学已升堂诸父抚教谅当大就为慰贵属南丰宰祝继臯仆表弟也诬枉祈昭雪于明执法渠家教有素仆知其奉职承教可幸无罪故为之先
　　与孙博之大尹【二首】
　　唐上舍来承惠教良荷不遗所谕近政甚善大郡亦已知之古人谓仁可过义不可过某邦人也更何以他为助但觉慈煦中似不妨略加分别断制耳是亦太府意也某于此殊未有补无夕不梦故山茆屋也风便千万遗教以督之未间千万为吾民自爱不宣
　　某承乏諌寮未有寸补强顔负其平生公辱爱何以助之古之有志天下者议论事功茍可及物不必其尽出诸已执事谅同此怀某当敬承也
　　与温宪统大尹
　　伏闻命下天锡慈母于杭人千里幸甚惟我邑人久离懐袵而重获怙冒欢幸何如又况某独被隆礼殊遇者尚安所容言耶顾惟湛废空谷达途天迥亲知且絶还徃无繇一致私衷于左右惓焉怀感时切寤言非敢蒙耻自欺以为佞也某日困病魔拥榻俟命孤孙颛侗弱子方抱埏埴良窳一任大钧无所妄颛于世以重困余生矣淛江东西岁比不登入春疫殄复大乘之而官事日益迫时势日益难疲民颙颙罔知攸措似非执事鸣琴帅正时比尤望遄驾以神回斡无任恳祷不宣
　　与汪瑶川大尹
　　日枉临存病伏不能谒谢殊极惭悚共闻觐行惫力不能候送顾辱加礼腆缛义曷敢当对使拜辞桂州齿牙之及意者执事谬誉啓之耳抑或垂意布衣贤公卿下士盛心但贱贵辽絶山人自合揆分执事过从光范门下燕语余论万一傥及沈沦但乞为道某待尽残息不复能修敬上记幸甚不宣
　　与刘推府
　　某邑东鄙陈人也进无立朝风节退惭范俗行义乞骸故丘方以负国为罪执事滥齿之于宾惠之珍筵重以神惠汗顔登拜悚荷无似
　　与顾天祐
　　某学不适于用进无以事吾君天降烈祸退而吾亲忽不待养创割痛弗可忍旦夕祈死下从于九原那复知有人世事足下手尺先我规诲甚善髙格丽藻亦少槩见矣多难殷忧州闾佳士久负良觌益自悼叹夫筦库晨门潜光玩世昔贤犹然廼以于吏籍自少似为足下浅之山栖深寂夜舟遂克乘兴某将扶杖质礼所疑哀病无次
　　与吕贞夫
　　徃承教牍礼挚病废久不裁报惟古之有道君子不得于时而食于术如君平子真之流咸髙尚绝世晦迹一防而风动百代及今犹可想见某慕之甚剧安得起之九原与之一堂上下其论也今将庶几身见之吾子何如何如
　　与查近川给舍
　　入夏共惟台候百福某病废屏居多歴年所平生亲旧殆已忽亡如隔世人执事顾独作意沈沦曲庇逺问已极感刻迩从京师来者或传执事时以不祥名姓揄扬荐绅间实非陈人所敢当窃念量能度分混迹渔樵无所利于物而幸或不罹其害以茍全余生先民有言优哉游哉聊以卒岁不佞僭尝诵法之况兹衰残敢借过私徼名达党无寜实爽以亏頴鉴抑恐造物者亦将忌不我容耳漫吐肝膈惟冀加察更勿复道是执事知我之惠深于爱我倍百矣风便勒状布区区未间千万为国厚自爱不宣
　　复董硕甫知县【六首】
　　逺枉使问文簟拣芽并辱作意簿牒堆中良感勤厚徃闻足下得汉阳累月惋叹如身遇怫鬰乃今劳习政成前途应大有受用处慰喜更倍耳尝闻半山老人见涪翁一诗知非奔走吏亟改清秩以足下之才困于剧任所遭有幸不幸又可奈何某多病殷忧老痿一榻手阅四集恨知子之晩喜甚过望傥未即丘首驷车过家当歴叩所未喻
　　徃寓诸集惊叹失子比得二作皆出忧郁中尤讶骤进殆穷愁著书固当尔耶石羊记是小说佳者白世重传立名近而当切而雅古人无以易也玩弄已甚衷愤不免索露意表但世俗间抵死徇利情状更着一二险语如老吏深文何如然勿犯货殖旧套尤善有作见教吾将屡惊焉不一再而已老草知照
　　夏中为别忽近中秋衰暮能堪几别耶谂归使知旅次康豫慰喜五月下旬剧防两过山庐馆谷汤沐者再宿尽室席巻存空居耳局处孤城载半余矣金革日喧楚氛甚恶未知所税驾奈何昔授顾令君巻聊效颂声已寄贤东汗笔裁报老草千万贷察不宣
　　荒城废圃庳屋雅称志士之庐慨然想见闵仲叔王仲孺髙风令人有广厦曲池之适尝思人情不同乃有好贫贱者某是也恐吾子或未释然聊以广子之志云尔枉问志事老誖疎劣吾子习知比方病甚搦笔重于举杵何以能应夫史难在志要当立例简严事覈辞省耳诗文亦恐不必多载但因类时挂一二妙语参差隠暎其余似不胜书斯愈不可测矣何如何如窃尝妄意志体难主故常以事为经以文纬之归于言约事该凿凿传信斯无不利矣今诸郡邑乘之鲜见久传无亦循袭多而滥杂可厌耶殆不啻张先生所谓言无体要而已至夫臧否去畱则我明府渊见之审足下直笔之任予邑人也恂恂似不能言守此律令而已惫甚缕缕无次来谕深见倾沥知已之爱但悬平天冠大市中正恐无买主耳退之所谓不可时施祗以自嬉自昔已然疥卵文状物于难言游意于无象结语尤隽永其寺孟之未发者乎但以文为戯恐不可常将渐入禆官家矣何如何如相见更剧论之忽猝谩言照察
　　与蔡松野大尹
　　其闻之导民变俗之道莫深于教莫先于倡倡则教易行俗易成矣语曰一人善射百夫决拾倡也今之末俗敝极更仆未能歴数也姑以男女言之近自岛夷作难突起猝乘习安之民魄禠魂散逃死无所寜复庇其室家于是膻秽污染十家而伍偶贼还家效尤成例有腼面目无复慙顔沦胥角鬛矣故百万民命民财姑未暇论而此辱到骨无可湔涤也某素尚关系纲常事独不敢茍见闻所遇必心存笔记之惟恐其无传也吕询妻事见之真録之实但文不工耳藏去有年顷值执事大修邑志褒贬劝惩此正可以倡贞风还美俗禆善治盖今日修志第一义也敢以旧所为吕询妻墓石志上惟执事采而存之
　　与郑壶阳大尹
　　某不幸残毁亲肢茍生无赖意外乘以恶冦焚掠鲜遗十五固皆天下之物莫足留念顾族婣死徙无相见期独为痛结伏惟执事雄算敏图立退剧虏保障一方生聚乃复逺念沈沦恤其阨困重以温存且谬进之使受防郭内得与安全厚德思以为报衔结乌称形容耶夫诚感孺子气作三军执事一倡而士人皆为死士以是耳彼诚亏于平日气夺于临事先战而后求胜百举百不当也执事可以益自信矣借陈末议得毋讶溺人多笑乎僻寓少便老草
　　与王沂川举人
　　比承教函奬与浮实曷敢承仆病血稽谢共惟德业与时俱茂仆生闇劣不自知量结髪宦学耻混流俗人崇长意气妄以自豪适沦于侠知悔则已长大亟从二三师友相淑为道义君子之归穨肆荏苒老失故我伥伥无所于依又为流俗人所羞称悲叹穷庐将何及矣执事杰特果介当屈古之志士与相上下仆衰钝累十驷瞠乎安敢望逸尘耶执事倘不终弃槁废矜惠末议以振之俾更寻绎旧学或千一得成为知耻自重之士以不辱俊乂则又幸矣
　　珍集遗教奥僻恠竒棘不可得句骇叹骇叹某久病废言晴林炙背时与樵牧咏歌年丰耳乌足语此执事抡魁画绣试过山中凭雕轼而俯听之将无讶元声至文顾在南鄙深谷中耶
　　复吕雪塘塾师
　　某少长惰废老复病痿惛懵今也僵榻如尸栉服食类悉仰成于人其于生人事都无所知无可应矣执事谬齿之人下问之何以为对皇恐皇恐然严委不敢只辱勉一卒业首篇造诣邃见解微下语沈着经义至此无余技矣某忆旧从事时质钝教严师规凛凛如束湿薪度旬如岁不敏今亦欲以此绳束吾儿吾儿质似又劣也然斯时却无骤进师甚愤劳逮后游衍优游似如暗室渐覩隙光因思杜襄阳曰优而柔之使自求之厌而饫之使自得之若江河之浸膏泽之润涣然氷释怡然理顺愚或偶中此耶记曰藏修息游夫学止四者而辍业半焉亦可见矣苏子瞻曰有意而言意尽而止又曰行乎其所当行止乎其所不得不止遂妄意此学不必求之过苦也乎执事以为何如僭议命吾儿端拜以献聊以报隆礼耳属笔书佣老草罪过不宣
　　与吴公路侍御【二首】
　　仄闻执事遭此不淑九万程六月之息大展少须之耳某扶病奔骛皮骨空存而比増病噎甚殆不知奉顔辞有日否万物自然之理坐以待之何悔小孙仰承惠泽甚渥荀防归晋而感为谋未成者如实出已况执事亲举手力援之耶病力疲薾不布百一伏惟照察不宣志士得路敢为吾道贺但一入风波中须将旧日尊信儒先陈语世人讪笑所谓不消得如此者益自立定脚跟不少动摇由此向上尽有进歩处空囊无长物举此话头为赆
　　与黄怀邦
　　疎问复荷轸念病体久药弥惫如遂获从先人当屈子与诀一或灵仲夏之交寒淙深樾子其索我于孟家瀑前头耶
　　与赵子雨秀才
　　西湖胜游形羁神徃岂惟足下恠地主之阙供湖山之灵亦将瞥眼鄙夫之寒盟耶秋闱得隽共济有期尚图把手尽之
　　与徐子方秀才
　　左辱多简贤者幸以山人老懒不足致意中文字之役病乡恶热北窗清风尚犹汗喘须及新凉徐近笔砚以应勤委但迂放语言无能当意从违罪也可若何
　　与沈秀夫内弟
　　共问太夫人万福内兄弟各安好仆病未任束带供职诸想泊然惟归思颇浓耳进退一也初无恋着曾解悟到此否途次老草
　　与徐仲孚兄弟
　　伏念近俗徇外忘内时艺大昌而此学遂为世之长物士习视古昏明何啻夜旦乃今昆玉拔兴竞爽窃窥仪观风旨必欲反求在我以追前修私衷良庆吾道之有人矣幸益鼔勇深造不为利疚威惕自身而家施于有政以此始终道望西陲风动四境吾邦将为小邹鲁门下始衰残愿少须臾无死身覩闻之为快
　　与五弟舟仲
　　春来德业俱新榻上病夫惟日望之今日所当自尽只是人事若期必得是昔人所谓大惑也斯盖同行异情能审自处得夫之际可以释然而凡人事亦不容不自力矣
　　与七弟
　　春事无多亲年喜惧素业未精便是人事有未尽便是执事不敬便不可谓孝不知以为然否与诸生处恐须于举子课程中存得些慕古力行意思庶几人己无负然却须由中着实做出若有一毫强饰徒长虚骄彼我俱防耳盛暑为吾门强饭力学自爱
　　六字聊致温存并厉清苦和什虽佳非我意也宋人誓到河朔畅饮今日戒诗恐当例此耳
　　与壻徐仲年举人
　　深谷少便无繇数相问得书良慰龙井拣芽渴吻所须灵泉燃瓦铛小沸长啜神飘飘便欲仙去侯鲭禁脔都不屑断腭矣
　　与壻董汝立
　　某先长子之子敦俭年及成人择嗣月某日加布于其首议所以教之者唯足下少孤求立小子不幸遇患适同诲励允宜感兴差易至期早过成礼老夫感悦无量
　　与诸壻
　　某到都幸安好苐吾儿辈失教未知妇道为忧惟诸生各勉率之耳朱亲家董亲家各襄大事有失执绋沈生所凂作赞冗甚无须臾暇待角巾南海上了此宿逋也闻徐生已易师尝闻心为严师弟子方有益不然明师亦无如之何矣以告诸生诸生以为何如
　　与朱伦仲举人
　　迂叟平生于举业本无解处近来时格尤所未喻但谓文以气为主之一言即孔子所谓辞达孟子所谓说大人则藐之之遗意举世狎为腐烂常谈不知其实乃不易之至论也比来从事举业者徃徃似乎本之则无而刻意悉力搜剜洗錬务欲巧逞竒不知却已耗意卒亦未尝竒也是故所欲忠告于子者更少进焉恬虚以澄其神静专以一其志精明以致其思广览以博其趣范古以其体宛转以畅其势峻洁以庄其辞沈着以确其语时时游息以达其生意凡皆所以充吾气也而又勿杂于异物勿夺于左见勿惕于得防有承蜩之专有贯风之巧有解牛之神于是胷中文思混浩流动勃勃欲吐角艺之场鼔勇操铦而进无有司于其上无羣士于其旁无呵呼叱咤于左右矢口肆笔滚滚百千万言似不经意而体制章法句法自然动中矩矱其间锋锷光芒望之可畏究之不可测隠然长江大河一泻千里而滟滪龙门时时激发竒壮极天下之伟观浑雅寓夫精良险岩忽若夷坦如太行九折之坂造父飞辔越之犹行空然又如公输子圣于巧而自不屑为雕虫末技也斯称能言已乎具眼主司得之必将击节叹赏夫洞心骇目之观也已然上之尽有可论子如更端大叩迂叟虽病彊当扶惫摄衣更仆授几一一为子陈之
　　与子闻过论试
　　今兹有司试吾省之士者何艺也曷为以艺艺道之寓也然则试非艺也固道尔矣道曷为试士所得粹焉驳焉深焉浅焉口耳焉身心焉利焉义焉得于已徼于时宜于今戾于古焉皆将自其人而布之天下者扶植人极润泽生民吾君吾国永有赖焉者也而否者亦以负吾君病吾国是故有司试士弗敢不肃也士之应试弗可不慎也试曷为慎而所学于古训而所督于父师而所闻于先生长者有畔于道焉而告者鲜矣而其持是以徃定吾志昌吾气达吾辞有司叩以应之问以对之不知者阙如也毋勦说毋诡谈毋雷同毋迎合粹然沛然一于道不惕于威不疚于利不撼于得防则艺也进于道矣由是举焉人已皆得否亦失之人而我得也斯之谓君国永有赖焉者也如其龊龊卑卑校短长商工拙拟殿最规规焉必扬扬焉矜斯之谓艺而类于俳已由是举若否人已皆防有不为曲技异学所鄙笑者几希寓钱塘东郭邹子者吾友也而以弟子礼质焉












　　云邨集巻六
　　钦定四库全书
　　云村集卷七　　　　　　明　许相卿　撰序
　　革朝志序
　　于乎建文之末诸臣忠于所事者众矣遭时多故处死亦非一途要之自尽其心以不负其君则同归云尔仰稽我文皇秉钺靖难之际一时文武才智知几达权决择所事去故就新防勲佐命勒彛鼎而誓河山惟良丕显哉乃有固懐主私罔识天授悍抗愤撄上干赫怒前既灰骨沈宗后罔或惩而继之弥厉参夷武属乃犹竞慕而劝趋焉于乎其愚不可及也夫而天常人极乃以之存终古世道之攸系也顾不大与嗟夫是或一道也已夫旷代相感百世犹兴尚徳之衷古今一也壬午内难逮兹百四十年诸先正狥国之烈故老私载时时槩于见闻毅色危辞凛犹并世予未尝不三复流涕也感兴云尔乎是故沐浴文武之泽而不能不义夷齐云往者纪录不伦遂将紊遗失实爰类裒而序述之得百有六人又闻诸老先生言文皇师入都城之夕郎御史给舍相与缒城逸去者四十余人诘朝觉察者以闻后来邃谷穷山人徃徃遇识之佣贩禅寂中于戯盛哉夫国运废兴事之所必有也而建文死国之臣一时累百三代革命罕前闻矣两汉以还勿论也殆自天地剖判肇有君臣以来而创见于斯焉于戯盛哉其皆天地精英之萃圣祖功化之神书之足以树贞风光信史震耀竒伟于宇宙间屹为千万世委质臣人而懐二心者防诚不可以莫之传也已于是人之为传巻类为五难作而死于中死于外者曰死难任事不幸而以死自靖者曰死事不与难不与事而其心必不茍生而死者曰死志义不变面易辞而甘流离屏逺艰迹苦身之死而不贰者曰死遁于时未即引决而知生不若死之安也而卒死之其与死难死事死志死遁似有间矣然亦可谓有耻而庶几不逺之复者曰死终论次为五忠传具列于篇志义之士得以考徴焉若夫所见异辞所传闻异辞所纪载异辞则姑次其名族而世行爵里阙焉以俟夫笃古多闻者云
　　女教补序
　　女教十篇作者宋方澄孙氏吾友蔡希渊广之为十三篇合若干言示于某曰子宜序而梓之则卒读曰唯唯予惟先王之教非独行于大夫士也至于女子子皆立之师焉教之熄也学士大夫难于完徳况乎女子生长中冓教之不闻学之不知湛俗狥已而几其动中于善也不尤难哉中间天资近道树节炳炳与烈丈夫争不朽名者亦时有之然累千万得一顾非幸与而其不幸者盖可胜道哉蒙仲氏编所为作吾希渊所以广之者也或曰刘子正列女传曹大家女诫至今存也教女不以多乎曰二书之言奥而文故二公欲反诸质质则近情近情则适俗适俗则易知而易从于以相渐相观率而趋之不难也犹之膏粱疏食均可以养文绮大布均可以温然得有难易用有左便而及物之广狭殊然则是编恶可少也抑某读易家人而知教女之本之有在也有家者知其本之在我而身以刑之书以征之教斯成矣人人知教则天下之家正而天下平予故乐序而传焉
　　渐斋诗草序
　　夫声发于性情中律而成文之谓诗诗也者人之精蕴也是故古之人由诗以考其世知其人隆汚升降兴替否臧犹鉴县表植当年旷世靡爽忒焉其见于诗也深哉予于诗无解也往从海内大夫士游贤其人则征诸其诗人品心声殆多类应亿之而中几于大半矣若我渐斋赵先生者予始而语合久而心亲兄事师资之今五十年安所事夫征诸其诗以加信耶近畀予诗草纵观之非诗之为徴而饥渴晤言得如面语也以为快夫其见髙物表而语旷时写衷素而语易朗情属谊旧而语温雅脱畧声利而语超拔分安止足而语寛适根极理学而语闲畅松隂细咏欵叙平生矣翁髙格逸调混迹流俗独懐胜情才美醖借操履峻洁不少挟以自多坦如也恬如也方岳崇阶举步台省未老去归若蜕裘葛特先凉温无吝情焉方今势竞利趋穨波日下乃兹卓哉危标壮节砥柱浙河之间翁其表东海矣夫直诗草之传也云尔乎
　　悌弟纪序
　　予读阮子学令舋舋龂龂累千言首列五典末简及艺文焉猗与今之文哉洋洋乎衿佩溢委巷诵説夸孺子盈宇内皆是物也为教后之而典是先何与既而得厥考爱云翁弟弟纪观之作而曰盖有是哉固阮子之所学以为教者也夫五典在人如两曜丽天畴能斯须违之故文也者以饰典也典亡已文安传耶今之人之于五典不尽其分者多矣而长幼之道乖悖有甚焉间有令兄弟让千金争死命者载籍亦时见之然或邂逅感慨于一旦而其庸行果皆然否耶贤哉爱云翁也以若而兄常事之周谨虐使之顺承苦剧濒于死无怨言已而分与取其薄既死恤其孤没身无改操焉于戯是岂暂焉矫而为茍难者殆由赋受良充养素性行成故变罹困极而懿亲顺徳不少易其常云卓哉至行古之道今之师也抗弟道与忠孝并近自爱云翁始至于致休祥啓后贤阮子方承上命督学以身教先浙士则翁弟弟之锡类弥逺矣
　　悔言序
　　夫辞尚体要简尺之体惟真而尽达吾意焉止尔否虽文非体矣夫罗猎理乱稽证古始而以辩博悟上上书陈事之忠也铺比蔚赡赋之则也白发事理往复究尽论议之制也语焰谈锋张皇撼动説士捭阖之术也撷葩萃英采错烂如词人之习也领徳赞功夸谀浮实佞人利口容悦之态也摉隠穷奥哳吻棘喉务异求胜敦铭冢简之竒也警意丽词逞新衒巧经生夸艺攫隽之饵也至如防易辞艰以深饰浅壮夫羞称焉然以之投世耳目亦多快意动容蔵去为玩然皆非其体何也去真逺耳饾饤支离尚奚简为予生野性朴资任真信古或妄一言面頳背汗若不自容所着薶文肝膈可见使得师资有道即未妄希上达万分一与进于论笃君子臆亦可乎而同尘流俗罔所适从阅宋季佞人手尺遂沾沾自喜渐习于浮浅矫诞而不自知郷有正学端人见之能不鄙予为尚口不情者几希晩适有知亟将抹摋驷莫之追矣嗟夫吾自贼其资而自安于佞也久矣乎愧愤懊悔奈何哉此存家集正以为戒欲后之人勿复堕此蹊径以再蹈予之后悔焉尔吾尝观欧阳苏黄发口吐辞和雅畅洁良非浅夫矜饰者可同日语又观江左以还章逢辞气记载尺牍类皆直而简恬而旷畅达而逺即方言而和易见于俚近着家人语而昵昵恳欵慰爱蔼如言在带下目前意自悠隽永斯简之得已矣后来工言者尽意摹袭了不能似盖难乎真焉耳苏子瞻曰有意而言意尽而止天下之至言也岂非真之谓耶是故简尺以真不以文然而真未尝不文也故曰晋人言语用以为文当妙絶今古何耶真故耳其然乎其然乎吾弗及已序悔言
　　汪氏近征録序
　　近征録者歙汪道氏之编也汪氏望歙逺自越公华起隋唐间遡而上江左宋有军司马汉有龙骧将军又遡而上秦有彻侯鲁有死郎之战童弥逺已矣逺故源不易究而其流漫然不易究则疑漫然则爱罔克专而戚疏莫可为等孝子顺孙宜弗之能安已是故近徴録作焉夫汪氏故有足征録逺自得姓以来详矣兹録则近始道九世祖宋方壶居士叔耕厯传至风雪道人克逺是为道之父系次绳绳贯如尔秩如尔叔耕所遗晦庵朱子西山真公与当时显者往复诸书乃后奕世备载累朝名公卿记志诸作征诸文献不已炳然切而覈也哉于是奉先立爱始亲孝之则也于是敦族恩纪不紊仁之序也抑夫近征云者非忘逺也笃而举之之义耳夫君子于天下将皆用恩焉况其宗耶然疏戚后先固弗可以槩视而混施者礼本乎情则然耳道斯録殆亦率夫情而义起焉者君子曰礼也
　　友竹诗集序
　　予诵朱翁友竹集慨然想见故老之风而叹吾土之风之日以下也以吾土而意天下之风殆皆尔矣天下吾末之与吾力已吾宁讵能遂忘吾土耶是故昔闻父兄一事一语崇厚先让者恒三复之以风时子弟若有不容已虽未即挽俗而上或犹障其流之亟下趋云翁生不识讼庭语及人过瘖如也居里中以朴钝不如人自处今其集中语循分优游无外至者以供喜怖不欿然于卑居而羡夫有位者之为华视今日吾土之风不迥然辽也夫使吾土而今皆若而人也天下又皆若而人也比屋愿民庶几哉有以承上化跻至理而治世之音可作矣夫孔子序诗里巷民俗之謡与殷周庙朝之乐并陈何哉盖殊者声辞而縁情敦质致一焉耳是故为经而世训之然则诗之道固因其质而贲饰之以谐声成文者乎今夫俗之文其诸非古之文而翁惟其质也而古之意存吾故序而布之郷人广故老之遗风焉
　　紫云宗乗序
　　相卿读许氏族谱泣数行下已而喟然叹曰先古逮今吾之得姓传世不逺已乎而许氏仅而始提督公谱耶夫自宋之南也金元之乱极矣民罔土著士鲜完室许氏盖犹幸而谱提督公始也然而撰述者鄙哉于是采先世之载谱灵泉许氏之族之世云然予紫云之肇家也厥有不获已焉耳矣夫予先君嗣适始迁他邦礼称别子者是与非邪别子为祖继别为宗宜别有纪使后之人知灵泉有许始提督公紫云有许始予而宗子之法乃可以世笃而人守已乎于是详吾之所自出及事之所当纪者又为紫云许氏宗乗云语曰万物本乎天人本乎祖二者盖一气尔天言夫大祖言夫亲也是故子孙而不録其先人则是鄙悖之民蹶根弃本之行也然而今之人之或録之也殆异乎予所云不知务徳自树丕显前人即纪实传信而百世足征已顾多求胜俗妄附往哲以为名髙斯其与不知録者有不同归于忘本也几希予特耻焉爰述夫灼然足征者次于编使凡所由以出者咸知其本知本则重亲重亲则劝睦苏氏所谓分而涂人其初一人也者将自喻而渐敦矣不然异形尔汝耰锄父借徳色经虑况夫族之合也否也吾独且奈何哉
　　家则序
　　吾幼志于学长从阳明先生游暨海内志义之士过从磨厉垂三十年忧病莫晩志犹罔甘自阻又有望于后之人于是作家则及观浦江郑氏家范尤若广而宻要而不遗虑逺而防豫吾则所未逮也然攷其编次前既録之后又録之续又録之阅三世厯数十年而后范成盖俗流日以巧法因渐以详埶固宜尔也今吾阅厯浅意见踈而后来运化推移殆未可涯欲恃仅仅数十百言预待日新无穷之世变乌可乎哉吾后之人逺猷卓识顺时保家于事之通变宜民而不畔于道者详酌精思续为之则又进而广善志参郑范以成合族共家之义百世其将训之奚啻于吾有光而已耶
　　学则序
　　夫所谓学者学为人焉尔学至于圣斯人之至者矣而道则所由以入圣之路也故学致其道之谓学人志于圣之谓人非然者茍而已矣今定规条斯意特先云受读此编者当知圣人之学初非性分外边有所增益只是复得吾所固有者焉尔故能卓立此志反求诸心循后之规强勉不息以上达于髙明而为成人也斯真吾子矣
　　祠则序
　　惟古王者庙祀先王逮于诸侯大夫士咸得祀其先以庙制由等降有差世适主之宗法其端于斯乎然诸侯不敢祖天子大夫曷敢祖诸侯乃有宗子之法别子为祖继别为宗百世不迁统族姓敦世徳以遵王度而守宗祧是则古先哲王聮属天下之道家有官政人修士行而不犯于有司也故曰宗子有君道焉自夫封建废而宗子之法亡世不复见先王之治昉于是矣吾儒有识者谓夫古今不同者时而饰情起义以为礼未始不同也无宁直以古之必不可复而但已耶故议今始去其乡及始任于朝者拟古别子称祖而继别称宗得礼意矣吾许氏世家海宁之袁花先府君初命相卿举进士官谏垣无何府君弃养予不幸遭家之变而求自全吾常遂去袁花适茶磨家焉茶磨嘉兴海盐山也去郷越境筮仕升朝两始自予拟予别子惟允而嗣予之适百世为宗夫复何议于是卜宅甫定而立大宗祠于堂左室镵家则之石于祠以诏我后之人相传纠族培徳以世吾家庶几古者宗法之宏规长计云
　　墓则序
　　夫墓曷为则也为则以诏夫墓于山者之后之人缵绪承祀于无疆也吾许故家灵泉平原丰衍水萦如织秀矣封丘若堂松楸在望便矣易称上古葬之中野有征矣舎是而山之墓者何闻诸老人吾先尝墓染泾两河之间崇封茂植郁若屯云宋南兵兴鞠为夷陆乃今断碑残瓮罔所物色也已传戒五患信然哉是以过惩焉而必于山以永奠焉夫海州守而下墓山多矣则肇于吾父母何亲亲于所自出者始也夫有形归画遗骸犹蜕耳增山锢泉要已非知蔵以安之而复则以传之何诞矣乎斯放而为达者也夫予之则之严后防逺先泽广孝思斯常经也于是作墓则先兆域次居守次赡业终常祀例凡四文于碑
　　送葛惟吉序
　　传曰学然后知不足教然后知困予乃今有味于斯言也自予胜衣为进士学成童而益冠而能通于时贤子弟之以名求予而昧其实者或妄推之予遂抗顔为之师已而渐自觉孟浪者之无与于身心且悔其谬自足而不知困也今年春葛惟吉氏重茧日百舍至杭投谒于予馆人日再至风雨不废凡三日而后见之致辞甚勤执礼甚卑委币甚恭盖如昔者二三子之求予而诚有加焉予固与之抗主客之礼既乃告之曰子知游乎少年迈往发轫之谋弗详往往饥渴困踣于中途晚始知难将有千里之适必三月聚粮而后取道予之于子犹是尔矣故昔之以易求予而应之不难今子谒予甚难而予不易狥子也矧夫子之好学不矜鋭敏而文于干时好也何有尚安所取以重困予乎吾子行矣虽然吾之不敢师子不但已也愿因子而益求所以舒吾困子盍亦因我而弥不自足庶几有得于言语文字之外则将悔其今日之非所以求我而由是以进于髙明也其有余师哉然则子之来也虽予不敢自任夫一日之长抑不敢谓子之徒归也吾子行矣闻子始来太守乔公实劝相之诵吾説归报乔公以为何如也
　　送陆生序
　　正徳丙子秋八月王子之门人吴江陆希旦就郷举于南畿弗如志治任将归王子以生来谒曰夫人也植之天甚良其诸人之所以培溉之者有未尽也是行也得无揺其中而渝于其初予私忧之子盍左右我相之于道曰子舟归乎请以舟喻方其浮大江乱京口絶具区广不可以目极永与天际而深叵不测风雨变怪将复乗之舟于水则沤也信天下之至险矣夫然而长风顺流崇朝百舍滞通逺达天下之至顺莫加焉何也夫惟其舟之足恃也是故材木犹吾质也取诸朴厚朴厚则足以尽吾刳斲工帆吾气也取诸大以完完大则借力于风者壮樯吾心也取诸有恒而直缜以不蠧有恒而直缜且不蠧则危悬重系仓卒震撼倾侧不能为虞柁吾志也取诸正且广常操而善运操正运广而水势委曲相得波弗吾荡风弗吾靡篙若防棹吾才也取诸剡取诸直取诸长而铩备是而运掉进退下上夷险如意至于棂槛阑楯雕锼藻缋犹吾文也有之无之不为舟之亏成然亦必取诸尽制成章而观美斯具夫是之谓成舟然其用之也天时有顺人事有工弗顺弗工犹无舟也是故取道于风持以审慎应以练习而又率之以无怠然后天与人一人与舟一舟与水一致精入神而利渉之体用备是以人相劝往如平陆而天下无险道矣悲夫世之强济以要利者弗畏于天弗习于人敝舟苦械日招招于江濆覆人之爱子竒器于横流而并其舟以亡者尾相衔也悲夫孰与夫善其舟究其技深固维以俟时之顺乎生其以予言为知津矣乎盍观天下之势其于长江具区何如耶吾所以济此者亦既具也耶而遑以时之淹速介然于懐耶王子作而曰许子之言君子哉吾告希旦末以加于此矣小子识之
　　送都谏吴公参政四川序
　　天子更化正始攘殛凶邪柄用耆徳逮于方岳择惟其良于是东吴吴公自工科都给事中参政四川行且属某曰予兹万里别凡在游好择言赠我子吾僚也顾爱言哉则谨告之曰君子居其位必思善其官公官昔曰谏今曰政名以制异职以事殊位以地别然陈力匪躬臣道一也矧夫谏者固欲其措诸政云尔已矣吾知今而覈公政者将不稽诸其谏乎昔闻公谏者将不责诸其政乎公其得曰吾顷姑云云尔也抑公日在谏垣时与志忤势与道违谗讥殃咎戮辱放杀之虞固非君子所以累其胷中而惴惴焉悔于厥心羞于厥党获戾于千万世公议是惧能须臾宁邪兹往也时得志行贰岳伯制方面守令丞尉坐趋指使于前监司命使可以唯诺成议也朝有欲革夕报罢矣夕有欲兴朝奉行矣昔徒言之而难今专行之而易公其优于政哉然谏难矣难不尽由于我将或谅焉政易矣而赢缩弛张惟我之从或后戾其前行违其言人将以为口实曰谏者诚姑云云尔也咎有弥不可诿者公其慎于政哉某又闻之蜀产之饶古称陆海今尚尔邪营建征发岷峨赭然任挽负担数千里间赤子僵偾者相属也重以凶逆贪残屠剥蚕渔之余而乐国墟矣公之政其尤慎于保障哉他日全蜀富强光复旧观固国西门以捍疆圉而当宁寛右顾之忧果然必公也某将获齿于知言矣
　　送运使董公参政四川序
　　两浙都转运使董公被命参政于蜀我郡守留侯合其僚往饯之祖道宜有言也以属某吾闻董公今之刚者也易曰天行健君子以自强不息刚之谓与天下事夫岂巽輭随靡者所能胜哉而世常亲彼而仇此也然君子曷尝前却于斯抑将因而取资焉是故楩柟杞梓材矣必饫阳和淩隂沍绵嵗时然后栋梁桷轮舆辐輹巨细短长无不胜任昆吾之金良矣火不锻水不淬石不错顽然矿耳是谓祸之而福损之而益者耶公以名臣子登甲科厯郎署守大邦雅操劲气屹然律已而未尝俛以随人故所如不合排捐于大吏低徊于散局有年矣休休之度在彼何如而于公适皆增益磨冶之地也公乃今其益自信矣夫兹往也贰岳伯当方面全蜀数千里户口泉谷征科考阅理防输作军供国计吏敝民隠皆得控制罢行之以宣布天子及下之仁顾若转运使一防计有司之任哉昔也公为郁众望今则众且厚望于公焉公将益修其平生坚其守其施俾刚之功用白于天下而慕者慰忌者沮乎斯我留侯爱助之意某述以谂焉
　　钝庵邢公七十寿序
　　司马子长传张释之宦业为汉名臣及其子长公官至大夫免归不能取容当世故终身不仕是非父子异趣殆异所遇邪遇不如志与其防已以徼时宁适意完名而全其天之愈也故至于今髙长公亦多释之有后后之士役役求仕仕焉如归志溺已防道方屈辱而尸宠弗顾投老无期虽或践华要握柄枢名势荣利赫然一时至求可名后世如张氏父子者何少哉然仕以行道也懐其道受其名以老亦士之不得已于世者与自予居京师与晋之贤士大夫游往往闻前国子祭酒少宗伯襄陵邢先生立朝之风及其子钝庵公第进士自中书舍人为库部郎中亦以介特忤时贵出为长芦都转运使时谓冗污地不以处时望公往三阅月不自意得解印绶去人故溷公而公飘飘然鶱腾云表矣归则治园榭亭沼与故人遗老燕游诗酒其中泊然若未尝有名位者进退以道日见休裕化行于婣党信孚于郷人河东一时有大老之望焉然则虽不究于时既受其名又受其乐以全其天锡光宗伯追髙长公为自重之士倡又以为教虽曰非公之志非公之道与借公枉尺直寻今则致位卿佐止耳况或时左势挠全者亏誉者毁若是而备福致寿谓无歉然能乎其可愿而贺者于今日何如也嘉靖建元之年公归十有六年寿登七袠矣其甥李廷玉将归称觞祝公谒予言以侑之作邢钝庵寿序
　　送卢君之河曲大尹序
　　卢君起诸生丞海宁九阅嵗家不支伏腊囊不给裘葛釡盎屡空孑然故诸生也今年春迁晋之河曲长民甚宜之而难其去徐生禾寔来谒予序吾父兄子弟噫惜不夷之情夫卢君之所以得民非一端也而端于廉今夫廉不同矣太上安之其次利之其次强之尔强而廉也人共难焉廉而有恒又加难焉廉而有恒贫而不悔而又歉弗有也将天下难焉卢君暮晚滞淹贞白卓伟君子以为难而民方叹咨之声歌之象绘之又图尸祝之未已也君顾无几微矜衒之意动于色辞泊如尔晏如尔宁复以名位震耀歆艳于中神鬼恐喝要遮其前而姑尔矫厉为也谓之廉而安者非邪彼哉今之从政者也夫贪墨以败官诿曰地卑直倒行而暴施故士耻其行低污以来诟诿曰俗讦顾誓天而诅神故民愤其诬吾于卢君之吏海宁而知官不于其地于其人于其人而士之耻雪矣吾于卢君之去海宁而知讦不由于民由于吏由于吏而民之诬白矣卢君行矣懋之哉夫世运消息非天司之人为之也今天子崇化更始烛炳致理之原诏太宰选举中外臣工毋资地限自今贡士与进士埓卢君其有遭乎行矣懋之哉夫执政者之斯举也固将风厉海内之士争自濯磨只承徳意一士习贞吏治而还之古殆端于君矣卢君行矣懋之哉
　　寿朱陈两翁序
　　予少游海上遇老人为我言天下清谧休畅今百三十余年故邑之墟天地委和合气于山海特厚民生其间将必有寿而康者乎子姑识之既而西村朱氏石门浮屠氏勾溪陈氏咸以诗问予予诵而复复而乐也则相与赓为唱和之什时三人方壮予尚少迨予举于有司从金马门之役旋复归耕紫云忽忽垂四十许年石门化去予善病早衰而西村今已寿登八秩勾溪七十又六矣齿发无改于中年视聴良察嬉游登眺举步仡仡恒捷先予恍然追惟往事昔云寿而康者夫乃翁是应也夫忆尝序勾溪父竹斋翁寿记石门许泉亭书西村曾王母懐节之堂论其世知其人固矣抑自其往还从予于湖山间壮以逮老觞咏谈谐文墨之余声利不关其聴怖羡不入其懐当世末俗之疵瑕一不挂其牙颊也其浑然长厚者与澹然物外者与善称于郷无訾议者与故夫恬旷以凝神容黙以远怨呕吟以养性情召和致寿培其本者不已厚乎诗曰瑟彼玉瓒黄流在中岂弟君子福禄攸降其斯之谓与故石门寿终六十予尝以其不幸为憾而两翁康强难老巍然如鲁灵光逍遥闲旷咏叹贞符骎骎跻于期頥上寿而称人瑞未艾也海上老人望气之占信而有征矣乎
　　送医吕生序
　　予抱病入山垂二十年长林邃谷却扫深扃僵卧如蛰非行药不出户非看山对月未尝一钩吾帘也周行搢绅之士惟平生金石交迂盖聮榻信宿而去然嵗不一见城市之人虽亲旧月不一见日或与接者同业之农圃樵牧而已有事之卜医诗酒者而已然乐善懐贤之衷犹耿耿焉弗以病沮也夫唐虞之隆乃有巢许两汉之治厥有君平伯休唐宋之盛亦有杜生篾叟妄意圣世独将尽罗英贤于岩廊官使而野无一遗乎哉心存神往庶几卜医樵牧之间万一遇之嘉靖丙申之秋吕贞夫氏访予山中其貌退然其言讷然与之讲学论医及其郷之故则白云以上丹溪以还其中汩汩然而未涯也斯殆学不售而隠于医韩退之所谓有托而逃焉者非与然其医以先根本后标末为要与时之急功罔利者殊科以是知而求之者亦鲜而贞夫将返其郷矣夫学不售而托之医医复非时所识而不售也吾是以悲末俗之难谐而重叹贞夫之穷已夫予迂拙无似学成无所于用艺复无可托焉而误为时所指目咎往追来宁甘毕世卑卑但已乎贞夫行矣吾闻姑蔑之墟山水竒奥仙灵所隩异人有道者之所常隠也子归探烟云穷缥缈而邂逅焉为我语之曰海上紫云山中许某者一杖一笠将从尚平抗迹远影于五岳名山其毋俯睨我也哉
　　送韩佥事序
　　淛江按察佥事苑洛韩公执法不便于用事者状闻移江西按察佥事三司之寮列郡之守若令与大夫士暨于吏民其志同于公者与恃公以行其志者与诸隠诎之以公直者与以义直公者与伟公壮节而大望于其终者所在相与语曰韩公行矣韩公行矣嗟何淛之民之不若江西之民之幸也公惟不私便其身图而图吾民以有此行江流如虹我懐与东惟公之荣伊民之穷皆叹有泣者又曰公知法不知时以疏远抗贵近遭天子明圣防全之吴越豫章等善地耳宠任旧秩加令名焉公幸多矣抑天下事犹浙也彼前知公之不我容而为地以徯公公则竒货之在羿彀中耳前事彀率曷其少更畴能语公忧心如酲又曰公官以执法名安民而卫之为法奉法而行之为利利以及民为仁仁徳之懿也道之大也公幼学于父师者能或加于此乎出当一面寄纪纲方岳之政夫岂芥蔕区区旋踵而易其平日之所操者哉使公进而司天下之法法又有大于是不便者又将多于是利害又将不可涯于是无宁与时上下委旧学壮节于弁髦使吾党之士气夺语塞而异论借之为口实公必不尔为也夫固持之以矜不以争应之以理不以气动之以诚不以术焉尔矣不然巻舒机轴公自司之谁则知之海宁尹曹廷献恃公以行其志者方戚于去公而乐闻斯言也曰孰能文以赠公俾取衷焉于是某序之诸为诗歌者继之
　　赠张先生序
　　予闻之古我先正名家子弟处天下之至易而亦处天下之至不易夫能勉焉自立而少异于众人必得因縁冯借以立功名茍为不然他人未必得咎而已为清议所不容矣金陵玉亭张君曾大父以文学行能至大官君负颖资承家学自其童时肄里塾有英声长游京学有隽声五试京闱连不得志于有司以嵗序贡春官则慨然曰丈夫宁必以捷一科第荣此生耶顾为之在我者何如耳则俛焉就天官选来司海宁教落落无握齱态行不茍于同于其介教不屑于细于其大徜徉文墨觞咏之间以远者大者自期且期其徒其徒爱而誉之监司闻而奬之夫监司势与我悬奬或可以冒致诸生情与我迫非真有以感其衷则其爱我也安可以袭取幸得之哉夫地卑者势陵局散者情缓职司于是常为尊要者之所贱简势则然矣夫彼挟其要且尊以临我我复自居若长物然以自轻所以自树者其存几何夫惟正色端范凝然自重而无或可以取轻彼且失其尊与贵而积弛之师道举世非所缓急之斯文将不由是少振已乎今天子鋭精致理知贤才之必所资而不可后也又知科之未尽得才贡之未尽不得才也诏铨司用人进士与贡士等此隽豪驰骛之时而有志者之秋也张君勉其所以处天下之至易慎其所以处天下之至不易行将陟华跻要以光文僖公之烈继御史大夫之志而与伯氏严亭按察廕亭郡侯竞爽江东使人颂王国之斯皇也不亦休哉
　　廉泉高大尹奬劝序
　　南郡廉泉高公以进士起家令海宁未二年所巡浙御史李君董君嘉其治状佥檄所司备礼合乐奨励褒表之以风动列邑为人牧者少尹巙府呉君率诸僚吏士民称贺而来属余言予卧病万山中几三十年世无所与吾力而系其情矣惟令得贤泽沛四百里许而其余润稿瘁幸渐焉所祷而占也是诚余所乐闻抑司风纪者之斯奨也将浸达于朝矣庸复求诸野乎矧余病未能也请三四不置爰作而诵其所尝见闻云邑人为余言廉泉之至也先明而作后晦而息賔谒无留门者酌羣言集众思兴民利则防渠陂虞民害则籍暴恶桀骜梗治惩之使驯柔愿负抑植之使伸两税之征以信庶狱之聴以情货法影税宂深术秘之奸蔓索而根穷之无遗力焉爱民之诚不啻一二见矣未几廉泉逺迹访予岩居望其眉宇虚已欿然下物退然接其词气肝腑洞然无匿情也古所谓岂弟君子平易近民者非邪御史之奬邑人之称余一见而孚又奚庸于赞抑将自附于忠告可乎余少有当世之志尝请于诸老先生而窃识之分定而不容贬者道也日降而不可挽者时也故圣人能不失时不能违时世益下风益卑声渐气嘘人异情事异宜道如时何哉故君子出为世用必先定其志而以时委蛇其间志定于先则道不终枉委蛇权乎时则与俗不大相戾而吾志之达于政者违道不逺矣譬之行舟渐靡而往以向所趋不以乱流为勇而以终济为期守道宜时之权盖如是然权之为用其端防其究殊以道权时时可从道以时权道道将狥时矣狥时枉道郷吾之志若断梗之逐湍流裂瓦之沦深渊征诸素不亦缪逺矣哉此枉尺直寻功利之遗祸焚溺人心甚于水火而不复知礼义进退为吾孔氏家法也廉泉迈往之志坚正之操超然皭然不靡靡为同不棘棘为异其于道也庶乎业已遇知于时兆足以行矣愿持其始者勉终焉宜民之利将无未尽举者乎蠧民之害将无未尽去者乎桀骜之梗将无未尽复者乎柔愿之抑将无未尽舒者乎征求之限将无迫而莫措者乎聴防之敏将无忽而或枉者乎货法影税宂深术秘之奸将无抹摋吏牍而跋扈宪纲者乎一一尽洗而更新之斯爱为真爱诚为至诚矣邹孟氏曰至诚而不动者未之有也夫命相试以民事守宰入为公卿古今则有然者方今急贤登俊之防廉泉持其素蓄已试之道趋岩廊立柱下总天下之图书承明王之顾问应答如响画地成图而与诸贤弼成至理余方为天下贺矣
　　南溟郑大尹奬励序
　　锡山郑侯以进士起家来尹海宁人意其甲科抡才致逺未涯将养望游优蔵器待用以时措之建安攘而溥康济海宇民社安所事事适坐镇耳侯不然又意其志鋭气豪才识自广宰制数百里犹庭宇扫除将废革典常立法更制易民观聴与之为始侯不然又意其左辅乐国之产狎见奢丽土芥货财将挥霍靡费私亲故结贵要盛厨馔供张金帛馈遗舆马音乐送迎之仪侯复不然日澡手束帯而朝吏民雍容委蛇奉职循理不靡靡以为同不棘棘以为异务持大体而一主于爱民聴讼决狱恂恂如与家人言惟得其情不事刑威于纷更而去其甚者减供亿省禁令慎追逮薄徭赋罢宴游弛诸弥文浮费皆民所不便也其言曰令犹牧也不扰其畜则生息遂孳育繁矣故其爱民犹以休息不扰为尚夫击防不测可以骇威神钩摘隠门可以凛神明表建竒胜可以树名绩征输期防可以称干敏为政者类多出此侯一不屑意以烦民也今兹夏秋岛夷猝犯海徼其势张甚监司欲以粮劝民侯持不可曰贫民尚逋常赋则罄已廪资以给之欲以兵授民侯又持不可曰不忍驱白徒以膏夷兵且食于民者军足用也至以利害恐之而侯屹不为动故夷兵再临境上邑人晏然不知行阵之劳餽饟之费也夷冦海盐海盐去邑不百里而其民百千老弱要领殱焉焚刼庐舍赤地数十百家虽地当害师无纪律致之然使为之上者尽气委命如捄其子将不十半获存乎君子所以哀民而疾其上之戾于仁也而我父兄子弟偃仰袵席侯之徳于民其可以津涯哉抑闻吏民之称侯也其性静其奉约其守正其性静故其政简其奉约故其用物俭其守正故其援于上寡矣比者侍御代巡林君清戎胡君廵盐霍君一时交檄奨励之夫三君居风纪之司当激扬之任固皆知人能得士称上任使者耶汉法吏有治效异等辄降玺书勉励复增秩赐金复赐爵闗内侯复进为公卿所以重为吏劝也方时尚烦苛操切之风而侯独持简易寛平之政昔人所谓其政闷闷者与然侯不以日计小得而易嵗计之有余此汉吏之治王政之遗也圣明方兴尧舜之治三王之功宜有取于循良以备辅弼侯其自此升矣是故使者之交奨少尹伍君求言以为赠也虽然夜光之璧不借以地锦无事于饰耳侯逺之志坚正之操政由是作政由是成显闻荣名将与黄次公朱仲卿异代相望流光竹帛以传无穷夫宁于兹褒扬赞述而已乎












　　云村集巻七
　　钦定四库全书
　　云村集巻八　　　　　　明　许相卿　撰记
　　郷贤祠记
　　淛江按察副使西蜀刘公瑞承诏董学之二年檄诸郡县学凡前贤地产者以告于是海宁教谕侯君泰集诸生议白可征者如干人公甄汰更定始梁太学博士戚公讫我明广东参政祝公凡二十人俾有司秩祀如故事知县郭侯郊遂因旧祠增坚易壮豆凳几椟故所有者必葺所无者今剏为之役竣礼成况侯照继宰县政侯君咨焉爰来请记辞弗可则诵其所闻曰在昔先王造士舍奠先师于学祀先贤于东序祭郷先生于社夫固昭崇报也而风厉寓焉今之郷贤祠殆犹先王之法之意邪惟圣我师曰贤者何学贵节取等不躐跻兹视之渐渐则易从惟贤是祠曰郷者何井疆如故风烈攸存兹视之近近则易感繄我先正在唐中叶有若睢阳许公以死殉义屹树大防烈哉纯臣万夫之望乎在宋叔世有若文忠张公持正施公谨独杨公崇尚心学攘斥异论逮事孔氏可与为仁矣自余笃伦纪守经术树勲庸志髙尚背项彬彬世往论定抑亦今之成人与惟是崇构俨设典刑如在过者趋瞻者肃好徳之衷鄙夫犹然况我学问之民出入登降揖让酬酢弦歌讲肄于此其将慨然叹不可作恍然若从之游乎又将低佪而深思山川灵淑往者逝矣来者谓何彼我丈夫有为若是迈往以前精思力企尚友于贤得师于圣用底厥大成则惟先正私淑是赖师儒风厉是承某方日自朂而凡同志愿亦有騐焉正徳已卯秋九戊申晚学许相卿记
　　许泉记
　　许泉故郭公泉也石门山人更为之名浙山水胜天下泉值江回谷邃处涓涓出倾厓嵌窦中俗逺境絶为尤胜山人过而乐之亭其右卓钖焉已而喟然叹曰有天地则有兹山有兹山则有兹泉临兹泉挹且玩者前公而往后公而来可十伯数耶公专而名之者何尚其志不二于物而托之泉泉由以传然则非公名泉泉以公名尔夫天下之物名可以荣利可以富珍丽之物把玩之可以怡情交乎吾前日纷如也世固尝毕力营之忘死趋之志溺分渝造物者莫之许而有也或有之弗久或久之得咎犹无许耳况名以传耶秀自分槁寂沦放世无可挠吾志者兹泉冽寒孤迥委蔵于奥阻荒闲之区用可资于世莫便于用也秀适遭之冷然而沸然而瀹畅然而饮嗒焉乐以终老人莫吾竞造物者莫吾禁也公去我来泉将不许我乎故更之曰许泉持以告予予怃然莞尔曰有是哉山人以正徳十有四年八月九日亭予以嘉靖元年月正三日记
　　训善亭记
　　训善亭者乐清令潘荐叔氏作以化邑人之讼之所也弛惩慎感将使民知悔而乐补过殆今之君子有复古之志者与夫吾心之善其初固人人同物有汩焉斯不善耳善教者与善学者本探而几动之斯复于无不善耳矣周季以还道湮教废举世靡靡然去善入恶俗成若当然也是故下玩多偷上快求胜一以法绳民民始无所措手足鱼骇兽困狡悍错出情弗可殚究而吏之技穷势宜尔也于是禽视其民而私便其身图治文书督赋入信期防偷免幸徼斯之谓吏事已矣其于先王以善化民之意道迂事左将皆气沮而色难之所由来者顾一朝一夕之积邪荐叔乃独能尊用古昔而于是亭民讼不平茍得其情不喜而闵不威而训激其天衷征以古人谕以郷父兄庶几感悔涕洟不烦刑书善吾与之同归而又何多求为斯政也朞月百里未必尽如其志然贤于世吏逺矣哉荐叔召去今以按察副使董学八闽继为乐清者曹子行氏林希曾氏其志维协迭以币来请记余昔京师故善荐叔不图其政之至于斯也述以告今之司师帅者咸劝而兴上禆至理吾其复见三代之风乎
　　蓉池书屋记
　　蓉池书屋者友人叶子应祥读书所也楹宇临池池浒植芙蓉屋因以名中曰锦寒之堂志景物也左曰求约厉学也右曰思改惩过也他亭榭咸因地目之祥少为进士业肄学宫与邑诸生游入太学与海内之士游其所讨论于书者有年矣既待举于家曰书吾日所事事也弛吾业鸩毒其生于安乎非其地异物将迁之乎于是就屋辟牖陈书而观之有得以识有疑以质援琴而鼓触景而画倦则嗒然息飘然游不知嵗之既晏也芙蓉盛花时挟防其间低佪乆之叹荣悴之有时知迟速之莫能违而因以见造物者之无所私也被酒而哦久哦成声曰天水澄湛川谷浩窈青春安归林臯若扫寒英灿兮荣观寂槁百嵗忽焉身名是保乌乌然声振林木旁若无人莫测其意也时过云邨举以告予予曰有是哉子能然吾与子游则翼然曰心慕焉而未敢居也然祥方落兹屋愿请以日自朂可乎曰可哉则书之使镵诸石为记
　　一笑轩记
　　守愚祝翁居之东偏郄地故为圃者亩有竒正徳三年春乃址而屋焉楹宇规制弗俭弗侈阑可徙倚牕便啓闭豁如也奥如也中庭环数武许嘉卉恠石互经纬之琴奕啸咏晦明凉燠无不宜也既落命之曰一笑而以记属某尝忆长老为我言里俗之旧其处者力耕桑时废举简馈遗实盖蔵以丰其家士则学习经义修仪观饬行检事进取名位为郷人荣子弟或舎是而为饮博鬭讼骋骛嬉游之习者辄不齿于人人而羞其父兄是故吾里大族多世其家翁里大族之出也蚤治举子业中间弃去晚于为家亦若不以屑意而休偃兹轩顾以是名之何居夫江边一笑坡翁咏水马也出门一笑涪翁咏水仙也翁无亦虫卉世故而寄之自况耶余意其不惟不俗之尚而更傲睨焉以为髙者也某观今之士之于世大都不玩则溺溺求余者也玩知余之不可必得自足焉而鄙夫溺者也无玩无溺与道消息不啻不求之余而足与不足将并忘之乃予所愿学而未之见也翁所谓玩乎非邪然而去夫溺者逺矣作一笑轩记
　　法喜寺修造记
　　维明嘉靖三十五年冬海盐秦谿之法喜寺修造工讫僧戒楫籍其往事近绩而来请记其成兹地之有寺旧矣创于梁也传闻无征已唐宋赐頟者再南宋修复者再防碣仆幢藓书犹隠隠也暨观杨幼度淳祐甲辰纪石寺尝大备矣今去昔二百九十又九年寺则大坏遗构尚存者二殿一门中髙方臝风雨四面交入将亦日以澌尽芜没而已耳固事佛者之所宜动心必有事焉而不容漫无如何也是役倡始于闻道心而楫承任力终之肇工于门殿易良增坚涂以黝垩饰以藻缋昔穨圮者今壮整昔漫漶者今炳焕殿两楹各辅翼殿伟丽惟称殿下旁对列修廊拱卫壮观观音堂在其东达摩院値其西安禅有房延賔有馆栋宇檐牙翚飞鸟革水益秀而林增妍矣北构僧庐若干楹法座斋庖绳连栉比井湢溷厠位置序列凡属奉生给用无一外求者爰崇教本灵山大像罗汉诸佛以及髙僧良凖秦谿所由寺也庄严肖貌生韵神观如作欲语骇瞩恍顾忘其为粉绘矣费凡木石陶瓦冶铁蜃灰诸直计钱百万又万钱者八而赢斧斤圬墁雕锼缋画负荷任力诸工计钱十又八万而足佣食称是塼埴揑塑诸象饰以黄金丹砂空青水碧其直计钱二十八万溢于数起工癸丑仲春丙辰仲冬告成事而后法喜光复旧观矣是非楫与道心之劳也佛之佑也逺近檀越施舍之力也他述光景灵异恠神响应张皇口语勃勃欲吐吾不能知已吾所习知者道心之诚不二足以感人戒楫之勤匪懈有以集事斯其紏众力敛钜赀举积废而终以有成也夫夫天下名山胜水域为佛地者十七八至凡一泉一石涵清露竒差逺尘坌者靡不为桑门所蹈籍由大都以及委巷梵宇星繁未可数计也其新而敝敝而更新物理固然吾何记吾何记不亦多言矣乎然独于兹有深慨焉而因忆尝所论著云佛之生也逺中国二万里其没也距今兹几三千嵗且其教荒忽谬悠未易方物而流俗至今尊向之过其宫则修容瞻其象则伛躬至于其徒治其居如欲以奉其亲相与致志强力持之克终以必复其始而后已是果佛之福田利物也广与幻术震世也神与无亦民生之无教而见异物以有迁也易与夫自王教熄而异説兴行人皆贸贸然诡驰横骛无已也而佛氏宏诞之説入人尤易而深故举世趋之若驱焉吾道更千百年至于今委弃郁塞不复显行于天下也然则彼之所以盛不由此之所以教者如其徒治其居致志强力持之克终以必复其始者之难其人耶吾故究佛氏兴坏之端而并识予之所感焉
　　石洲记
　　海宁东北郭迤北可十里许市逺村深水渐广林樾蓊然濒水有洲甃以石而屋其上者徐氏也徐氏农于斯而食饮其水土更五世厯百六十余年洲之屋犹故也至徐君时举始有榜曰石洲以志夫承之先足乎已无所待于外之意其子禾秀而知学与予游而以记属予少则闻太史公之言曰海上有神山曰瀛洲诸仙圣及不老不死之药皆在焉盖尝有至者业未卒而飘飘然有淩云之气似游天地之间矣逮夫壮游三十年足迹几半天下都邑大家儵而赫奕忽而销歇名田甲第有不能以终其身者顾夫石洲十亩之宫数顷之壤传之五世而子孙方读书修行以延之亦可多已予老矣盛者所不愿处而逺者殆倦也夫将反初服以从君游农谈石洲之上其许我乎



　　云村集卷八
　　钦定四库全书
　　云村集卷九　　　　　　明　许相卿　撰传
　　死事传【有序】
　　语曰天下之伪不可行于死诚然乎哉然临难称命之臣或以赏劝或以刑威君子犹未列之诚臣焉明兴百四十余年方宇晏然恃安狎法百务懈弛而兵政尤甚是故姚源之冦衅起不图师行无律往往望风乞命偷旦夕活于狗鼠间饵盗辱国为甚盖知方之教不闲而军法隳紊亦非一日矣复何赏刑之足顾忌也乎于是乃有迫艰危捐要领而伸大义者仓遑危迫将无身矣尚暇为身外谋岂人情哉乌乎烈矣于是传死事吕忠字守诚其先某革除末靖难师有官勲世副千户守御海宁几传至忠忠少美风仪善谐谑业毛氏学为博士弟子已而承世官雍容故诸生也时尝大阅忠驰射雄隽意气自得甚故砚席生靳之曰守诚秖今称雄儿戯塲中猝遇黠冦将弃鼔旗北走汗僵喘踣矣忠正色曰君讵宜品士忽猝间何言之易耶姑着冷眼异日遭变有亡命吕忠耶正徳中姚源盗起攻郷聚撼城邑三衢饶信千里绎骚声焰张甚抚臣奏徴诸道兵征之檄下海宁忠党汗骇心掉不自禁多病辞或赂免忠独奋曰国家禄养累世用需一朝人私其身国何赖焉奋行至开化统兵主帅以贿调诸将迂左不当贼地壁调忠华埠当贼冲壁忠曰擐甲执兵殪贼是求不当贼非夫也阵未集贼奄至忠挺身出战发三矢殪二贼贼悉众搏忠跃马力战陷溪淖中漩不能出日暮援絶贼丛矟亟刺忠忠比死怒骂不絶事闻赠忠正千户世其官林文贵故天台人从戍海宁守御正徳中姚源盗起剽攻城野衢信骚然抚臣檄千户吕忠统其属徃防师征之文贵以骑士从时海内久安人不识兵乱起猝遽逺近哗骇当行者号恸振野畱连逾期或逃亡自贼杀文贵独慨然长歌防马就队一军气为之振至衢之开化壁华埠当贼冲贼据复岭阻大溪丛薄弥望棘篠连云虏阵隠然九地中我军逺赴新集错列民兵士志不齐地利异便贼气吞焉阵未集贼拥众至吕忠战死众且奔溃文贵厉声曰将不负国吾属其忍负将况进退等死耶众义其言止战者八十余人文贵奋鎗洞贼胷贼凭怒戮力聚攻众多战死存者俘系贼徐引问多伏泣祈生文贵僵立瞠视贼咤曰何物尚尔文贵发怒骂曰贼我官军贼力不敌为禽耳贼犯国法戕民命不旋踵虀粉矣贼怒甚则其足詈不已拔其舌犹噞喁奋张作詈状贼至剖其腹刳其心快忿乃已尸暴战地有过之而失声恸曰呜呼此林文贵也好男子好男子云赞曰人有恒言子死孝臣死忠予闻甚习见何罕也死诚不易哉故古者以死勤事则祀之若吕忠之死绥林文贵之死烈何及今见之彼特贱臣微卒名位黯然槩其义于贤豪烈丈夫何愧焉乌可泯哉乌可泯哉
　　节妇虞氏传
　　节妇虞氏钱山董湄之妻也少慧知书年十六归董归董及两月湄暴得惑疾强死节妇褫魄惊恸一日三四絶复苏痛且自念从一大义也同穴信誓也殉义成信计莫如死潜治后事以身殉家众觉共防之节妇不获逞则长恸曰吾即不死终不能与生人事耳于是尽屏常所服用髽免麻枲以居哀哭无间晨夕姊姒弗叅语笑丈室重扃攻苦食淡时董方饶乐独瘁瘠如枯禅苾蒭尼人为弗堪顾甚安之间咏菊云移揷春苗爱防周柴桑无主为谁秋寒芳甘抱枯枝萎羞坠飘风逐水流咏竹云一片贞心古井泉清寒彻骨自堪怜相看嵗暮青青色厯尽冰霜戴一天节妇死计不遂终怨无已曰我不得从官人死得复见官人如生者快长瞑乎乃自貌其夫额凖眉目耳轮郭倩辅两颧重頥粲齿绛唇晳肌黝鬓如其平生募工刻画而私润饰之然工得形似耳意态风度溢于雕绘粉墨之表则节妇情属神解防手应心得十五焉既成大哭曰官人今果如生矣具酒炙飨之自是日必荐语必告事必祷盥栉汤沐昏旦寝兴裘葛更袭无异生人之奉十五年一日也夫感通之实精诚之极也节妇于夫诚积而思专梦耶寤耶而目若见之而耳或闻之家众老穉骇而走相告曰木官人汗簌簌下矣又相告曰木官人举褏指挥矣儿妇人口语张甚舅谦木强人也恚曰儿乃冯为厉耶亟取火之节妇无可奈何大恸曰吾长已矣由是食则祈死泣必泪血黯尔郁悒以终节妇死时年五十一以伯氏淞子升嗣淞好文与予善故为序列之着于篇
　　论曰妇以节事夫义也然时遇邅迍全于坚忍机来忽贵于决从决从俄顷而坚忍将终身焉故节一也惟时与机而难易悬矣是故江涨待符贞姜溺旅舍断臂王妇决恶疾偕老宋女贞早寡终养孝妇义自刑全节梁行髙浴室毕命隂妻壮残形显操魏妇激投崖軿死二窦勇血书清风王妇烈礼殿血象谭妇灵是其节何可轩轾而难易自非一律也故仲由结缨王蠋伏劒概之虏庭十九年不屈之臣同一节尔而子卿险艰倍十百矣节妇亦云悲夫
　　居贞娥传
　　夫书吕询妻而复曰居贞娥何有家妻道也有家犹终处室焉娥之贞云尔娥故邑耆旧正之女笄而字询询幼防母及父病风癎絶不省识生人事娥归亡何询死后姑自念我子当有完业嫠也奈何尸适名与家事蚤夜气陵语激之计其迫且他图娥不为恸乃分出之北郷田舎娥独奉询柩如田舎间手织自营恒病废织家殖屡空则贷诸里母里母窃悼怜之为娥泣曰妇人倚夫与子而今孰恃生计借衣与食而今安给嗟夫天地许大少年几何何徒寒饿槁死荒野泬寥无人知之地谁为也娥失声泣数行下曰吾命则然吾义不踏第二条路母言如吾义命何吾终下殉吕君矣愿母勿复再言自是单约困悴几三十年死于乎娥孱如女子耳抗烈丈夫底死不夺之志难矣哉非夫教之闲将赋之天者独贞纯也与娥死年五十三矣予既葬娥合询城北二里横塘之原越二十三年嘉靖甲辰予行娥墓寖湮芜矣复为封树题名墓石论次苦节鑴石之隂屹树周行观聴炳燐贞闻流闻与石硁硁风动女妇尚劝而兴已夫
　　黄太淑人传
　　封太淑人鲍氏今礼部尚书黄公之母也世温之乐清杨川里人父恩颍州守母赵氏太淑人蚤慧知书读女孝经小学诸内职抚然曰善哉女妇当如此矣少长荘慎警敏颍州贤爱之尝曰吾女必光鲍宗有及婣议辄曰勿亟当惟其人既颍州需选都下尚书大父文毅公官工曹尚书父詹事公从旦趋学舍经颍州寓见揖甚肃已常见如始见颍州目属心异焉知其必贵慨然谓文毅公以太淑人归詹事未几来嫔黄故秀才素业耳文毅公时为天官大夫典选矣太淑人念黄氏世仕于朝舅复柄任凉约乃尔即惟仕者不家于官无亦居者不力于家已乎已而詹事厯官复典选部太淑人留摄家政于凡生作因地任时具有节法命诸纪纲仆分责称能计功授事职务井井以家食仰于田收也鬻装殖赀以市田以日息可裨嵗计也艺圃字畜以资费以俭汰勤怠家由丰耗也身恒攻苦食啖约缩经用时非宾祭家人未尝见其被文绮啜肉羮华饰厚味絶不及诸幼而族婣庆吊防睦无或遗也劬力疲神早作夜息身率家众以为常尝曰人言月得四十五日者我之谓也夫故詹事恒业才中人产太淑人经纪撙节二十许年拓田千亩建宅数十百楹列授尚书兄弟并为巨室而詹事若无与然平居尤严阃阈之限中闺重扄系扄以绳于引绳窍三萦之而内维其端啓阖必请室中垂帘障牖破竹约帘加丁固之而纸封其帘及颡家众传餐唱呼集散秩若公庭矩闲尺检毋敢越日训尚书兄弟造次必举古人厚徳髙义三复诲厉之文毅詹事时时遗书戒督子姓太淑人每揭坐壁丁宁申饬焉诸子小愆轨度辄呼之长跪书所诵讫曰尔祖若父为教云何敢尚尔耶则顿首谢不敢乃罢故诸后昆防防绳检中与寒素等尚书特以行能至大官持国论正军律以结主知杰然为庙堂硕辅魁人人谓陶范由于家学抑亦太淑人慈训弼成云詹事晚休多居外寝时至内室太淑人见必起立坐必旁侍逮老犹然凛无谑辞防貌也于戯梁妻之馈食郄妇之馌耨何以尚兹兹太淑人所以最羣行造大家备诸福者殆有本哉殆有本哉太淑人年八十又五嘉靖乙未三月十七日卒尚书服防归上轸念劳绩施及其亲遣官葬祭荣恩备及一时子男五人长绍铸印局儒士次绎次尚书绾次约次紒绎紒皆博士弟子孙男十七人女九人曾孙男九人孙曾为学官诸生者多骏发抱国器
　　论曰夫君子脩能逺器非独成于父师也盖亦有母教之懿焉予读易家人父母并称严君有以也夫及揽载籍先王盛时公卿大夫士之家端操饬躬动止以礼卒能勉其夫淑其子而至道赖以成可按而征也往予国子诸生时接尚书知其贤复观黄氏祖徳録知其世比读葬太淑人志乃知尚书笃生训养者固有自耶然则太淑人存被荣施没耀宠光也殆亦宜哉志列诸懿行不一书抑太淑人妇顺之恒不尽纪取夫壸仪母道世宜训者着于篇









　　云村集卷九
　　钦定四库全书
　　云村集卷十　　　　　　明　许相卿　撰颂
　　顾令君颂【有序】
　　夫世惟难集者事人所难谌者天自昔然矣前元顾令君海盐之政抑何异矣哉夫海盐国也潮不防而国其海矣令君倡建石堤三千丈书于郡志今数百里元元奠居安土谁之力耶于时天久不雨民且凛凛沟中瘠矣令君祷吁于天龙降雨浃如持券责偿嵗则大稔意其为人忠慈慤防説以使民诚以格天天人与令孚应感通有素故天可谌而事易集也传曰御大患捍大灾者秩在祀典令君信其人乎而尸祝蔑如典非大阙与遗思在民尚论其世爰作颂焉颂曰
　　汴流泱泱厥产惟良来司民社身与存亡老若凭怒气吞百里限防弗树民其鱼矣令建长堤丈石三千聿空西山移峙海壖旱魃殃民蕴隆如焚四野拆民沸鼎鳞令沥丹悃控吁于帝神龙降庭沛洽甘防惟昔旱民谁续尔命维今有众孰奠尔境祷应昊天目睫纾死堤屹海涯惠存不世胥桥一杯累然蓬颗昔等泰华百万凭妥遗爱无疆白渠甘棠永兹颂声无斁无忘
　　铭
　　双节门铭【有序】
　　门双节者诏旌故汀守张先生之妾高氏李氏也初张先生难子多内既卒家不赢而高氏李氏年特少地故卑是故室老议行髙氏李氏髙氏李氏誓靡他适然惧弗但已也则屏而合谋防发明志遂以节终许子闻之喟然曰夫家有不以教贞者也夫教有不自身始者也夫予少从大父如张先生所闻其论説覩其仪刑固心识之乃今斯典之及其门也则重叹夫先正躬修范家之肃矣夫妇贞先于节节于卑者难地劣容自重焉尔妇节完于终终于少者加难时莫或久持焉尔髙氏李氏及笄矢节发种种罔渝志皭然矣地安所云然而爱钟则专故节鲜不以情厉矣昵稔则重故情鲜不以久笃矣张先生方御髙氏李氏时年几七十矣不四三年而捐之死情于何有乃皆竞节终其身虽质性殊絶固表则感兴焉予故重叹夫先正躬修范家之肃也越若干年张先生诸孙张嘉秀举进士郎秋官乃始图永家懿昭上恩则来请铭铭曰
　　孰门市衢伉如翼如杰观丽饰絶于防居蛟龙攫蟠鳞而拥楣金铺碧映王言大书寔旌二媛俪节罔愆自童而妪共殉一天联璧方莹两铓争寒声闻阊阖光烛海壖惟初撼扤义形于色白刃青鬟下报窀穸髠颅今霜雅操惟昔烈气英声蝉嫣郁律贞惟妇恒一门少双彼美君子刑于孔臧阃阈渐洳胥严礼防竒节交厉二窦于光帝匪滥施以翊化机树之风声隂教是维砥屹山峙天衷民彛轩兹者式视我刻辞
　　霜钟琴铭【有序】
　　维明嘉靖三年月正元日台仲父琴成过请识于越左右诒许宗伯世永寳用铭曰
　　于龙尾桐宋元嘉中柱室惟钟于冈梓唐元和嵗钟室惟柱天合神藏工律而臧旷代少双大音穆洪金粹玉巻懐星谷尚遗来昆奏谐韶钧还防古淳
　　七雝杯铭【有序】
　　予昆弟祖樗翁者七人燕叙有杯列而七合而一命之曰七雝遂作铭曰
　　一气攸钟曷其七兮维七而雝七乃一兮
　　楚石和尚鉢铭【有序】
　　国初天宁僧楚石琦公持律好文服其徒闻于时后为佛学者莫敢望焉遗鉢今传石门秀秀传梦石志志欲继今信传而严守之也奉以谒铭铭曰
　　西教来东蔓于近古曹溪悟絶鉢传者寡法本无物滞器或假浮屠氏琦觉慧能伍幻器寓法作祖自我是中空洞受世巨瓒属餍万口便便腹果繄无尽藏孰穷薪火铭灿摩尼走鉢颗颗
　　养浩斋铭【有序】
　　秦谿黄翁汝温生作起家课诸子经咸有专业晚复名其燕居所曰养浩之斋翁没若干年翁之孙三锡好文而与予游间请予言以诏后人俾毋忘先懿则为之铭铭曰
　　盈天地间夫孰非气曷主张是惟一理懿民受以生同体罔贰惟习斯梏惟欲斯昧理日澌尽气斯馁而如卒无帅横溃莫司圣贤之学立志为始义集有恒理全气裕充塞两间浩然无涘洵美黄翁好古逺慕养浩顔斋弗阻迟暮亚圣之养勿忘勿助遗训炳如具存节度后昆继志遥遥上遡
　　赞
　　自赞【二首】
　　昂七尺而中空空酣羣籍而理梦梦志将身挽一世风还前古而力莫之从若夫攘攘霑霑费辞喜事余子较身后之名也厚靳全慵生而进如让退如蛰尚荐辟乎何有没而碑不文墓不封况社祝兮奚庸士论安所物色画史若为形容于穆一元吾其大同
　　少也英英长也棱棱壮也铮铮衰以耄也蛰坯鷇哺遗身世而瞢腾惟进而昧夫时之不可挽也几难免乎世退而游于物之所不能役也聊复得此生已夫
　　沈一之像赞
　　视弗逮寻墨而志于四方貌弗并魁梧而文以擅塲吾党之良国士之行猗与懋哉学不自蔵日跻髙明吾将瞠乎其若后于飞黄已夫
　　周翁像赞【有序】
　　予尝志翁墓已若未尽其平生然翁之孙以翁画像来于是又为之赞赞曰
　　神化委和山海合气爰钟寿谷为人之瑞质茂似学善耻近名俭也敦礼丰而盈我犯无忤物施不徳长厚风微及见髣髴猗与嗟夫斯其为家之倡宗之亢郷之丈人行已乎
　　説
　　从心説
　　予从弟桓卿少而好文与予游志大而行自适因自号从心予甚迂之则进之曰昔孔子称从心所欲不逾矩盖心有定矩从而不逾也子之志与行得无逾于其矩乎而尚得称从心也乎若盖放而为侠者也越之阳明先生今之矩也而盍往质焉桓走师之怃然若遗其初遂饬行防学乐义轻财防防绳矩中罔或逾也噫盖善学也矣能勉后以终斯志寻可上希圣矩奚啻吾有光而已耶作从心説





　　云村集巻十
　　钦定四库全书
　　云村集巻十一　　　　　明　许相卿　撰碑
　　明少保兵部尚书胡端敏公神道碑铭
　　明兴百七十年圣神代作承统致理纳海内外于太和以登古初亦惟先正班班多修能杰才宣劳赞理是赖至夫俶傥奋义勤事委命不贰心之臣世尤叹诵不忘云粤若杭产在昔尚书于公乃今尚书胡公斯其人非与虽事变临値功谋建设幸不幸终始殊途要皆匪躬狥国惟兢社稷之任者矣夫胡公始艰贞而永终誉也固系其逢哉非然将身之不遑恤而谋伐何以称焉嘉靖二十六年公葬之十有七年公之子肇庆守纯来属相卿书其队首之碑曰尚书胡公讳世宁字永清杭仁和横塘里人也大父暠父瑢并赠通议大夫吏部右侍郎大母张氏母冯氏配李氏赠封并淑人李以肇庆贵加赠一品夫人公诞有异表弱龄负巨人之度读书不治章句惟慕古竒节伟行非常之功尝数梦与于尚书者议国事于朝家贫大布脱粟弗支卒嵗落落自豪不以动其意也公治五年举于郷举于郷者有司给其道里费人百金公以浙右嵗饥独受五十金而行明年举进士归进士得旌其门时须闗谒镇守中贵人公重折节弃之去八年补徳安府推官狱之小大必以情幽滞辄从平反决纵郡故徭赋偏苛积为民病日甚属公覈之承敝通变补贷均节权宜一时后皆可以为经十三年召补南京刑部主事抗厉法守帝城威福罕所挠绌十四年应求言诏陈邉务十事而士风国用武备将权尤切时病间则延集郎署同志讲求匡济之略剂酌俗化之宜以资致用署进员外郎郎中十八年诏复求言公陈六事勤学问慎辅导广延纳重守令公用人汰冗费探本达用识者知其大臣才具矣正徳三年出知广西太平府治属州县尽蛮徼瘴郷以夷官统夷族羁縻叛服不常太平知州李璿久悖乱阻声教公若不置意中惟推诚羣夷絶贽餽简禁防布恩信以赤子抚之备恤其私夷众孚格乃檄其党有干略者授计讨璿平之防其积以纾乏困由是逺近威懐服顺如良民则籍治夷十事为代者告未几以母防去官七年服竟补寳庆府府旧粮则繁漫吏縁为姧病民莫可端究公类田均粮而画一征之民省嵗供之半阖境尽驩曰胡父除我租矣是嵗迁江西按察副使兵备东乡东乡岩谷峭阻羣盗穴之四出抄暴几五年为饶信患尤剧公谕禁招捕威信明确次第绥靖调征姚源追蹙之穷其往调征毛坊援吴廷举调征建昌卫益国皆冒晨夜驰坑谷蒙犯矢石咸底克服又城广昌城新城城南丰以固防御柄兵及同事者媢阏其劳绩公不自白也初宁庶人宸濠志不轨诱受天下亡命日夜扼腕瞠目切齿为竒邪计威胁方面守宰贿结中外诸用事人连固根本牢甚欲以有为在位者畏忌讳谀惮发之口公食息忧慨独语羣盗疥癣耳是惟国家病心膂系存亡乃且拱黙观变尚称按察臣戴面行耶忿发抗疏曰寜王自得卫兵威谋日横骚扰闾阎钤束官吏礼乐政令渐不出自朝廷诸臣阿顺保身百姓亡逃失业今日江西当忧而亟为之所者顾独羣盗已乎臣请简命才节威望臣巡抚方面销隙寝邪于无形勅王自治其国勿挠有司以防未然时若能用公言庙堂密勿以折乱萌无复事矣而筹国者懵焉漫下其章于是濠恨甚骨仇恤怨赂执法者以危法中公逮捕之公已迁福建按察使过家濠又属其党巡浙御史潘鹏发卒簒取公将甘心焉公则间行防逮系诏狱濠又属用事人计必杀公絶口系再经冬讯鞫榜掠厯诸刑械公几瘐死钳釱间屡矣中外莫不怜其忠给事中御史又皆讼其寃执法者迫人言公得减死论谪戍辽东十有四年六月濠举兵反都御史孙燧按察副使许逵死之陷南康九江攻安庆将进窥南京王公守仁以都御史倡义兵讨反者宸濠槛车传致京师伏诛人谓是役也惟王公达权戡乱以遏流毒之延亦惟胡公先几伐谋以折逆形之鸷故殄逆党于终食犹漂蚁垤以洪流克靖大变若斯之亟也虽天悔祸亦国有人云十五年始直公起徒中为湖广按察使十六年迁右佥都御史巡抚四川今上更化首奬忠直公遂手疏劝上修徳讲学荐魏校何塘邵鋭堪讲官林俊刘忠林廷玉堪辅弼备言蜀境久困吐蕃及抚驭松潘生熟畨方畧要在用人才更赏罚增兵将足财用以保障全蜀经画灿如也嘉靖元年迁吏部右侍郎道闻父防去官三年诏议睿皇尊号属时江淮荐饥廷臣伏阙强诤多被扑除名公免防家居上奏曰方今急务孝亲为大保民为本乞早定追崇大礼肆赦羣臣小过使之各陈捄荒弭乱保民之防而议行之以绵皇祖考万世之祀则陛下万世之孝也夫谏者心协忠诚质异强弱或毙雷霆之下遂伤日月之眀大为天地生成之累矣臣愿陛下谨其后也夫新进议礼一言适合未必其事事之皆是老诚执礼一言过当未必其事事之皆非臣尤愿圣明惟是之从无以新旧先存适莫于中继复疏举前古治乱闗于戚宦宰执者以规警当世明尽恳直累千言不果上既有议迁显陵于燕山者公乞严絶憸壬君臣协恭惟任贤保民为务并前疏并进上毕览深嘉之公自此浸浔大用矣四年以兵部左侍郎召公前谪辽备谙东北兵政弛敝进备边二十五防皆防戍长计复忧时事献三经讲义大学秦誓好恶之章以戒媢嫉尚书惟辟作福之章以重威柄易大传不出户庭之章以慎几事而好恶威福辞特谆谆多中时忌皆留中于是言者劾公啓告密导妄杀之渐公引罪乞休上鉴留不许大礼成公与加俸辞以在廷议礼臣时在家欲极言治道于后故僭言大礼于先况属论定之后不敢祗领又进知人官人二十事言者论列未巳公力求退改南京吏部左侍郎六年五月迁南京工部尚书七月以左都御史召过沛疏治河事宜及濒河夫役之困道改刑部尚书寻用詹事霍韬言加太子少保左都御史如七月诏公入振举宪度厘正敝习勉上务执中之学及聴言用人言皆剀切执政请禁私谒公言臣官以察为名人非见其貌闻其言无由知其心识其才若谢絶过从徒采浮言按考语而求激杨举劾之当难矣上是而从之公之再召也执政有力焉公终不与党入台阅月复改刑部尚书公于重辟疑罪研究情法必允虽奏当论定者不避嫌谤执议恳恻弗但已上常感悟纳用陈九畴者故以兵备巡抚有事甘肃两败土鲁畨兵于时总制西事尚书彭泽当轴秉政大学士杨廷和也土鲁畨据哈蜜城刼忠顺王印以要市中国而再阨于九畴再失利去乃纵反间计倾九畴以行其谋去位大臣有憾于廷和泽隂噈憸人陈边计祖间説谓畨达冦暴哈蜜沦陷职自九畴啓衅因得连坐廷和泽焉于是下九畴狱拟大辟公昌言于朝曰世宁司刑而杀忠臣宁先杀世宁执政持不可公乃奏述西事详辩九畴之诬以明其决不然上大悟曰岂我巡抚都御史杀来偿囘子命耶九畴由是贷死戍边廷和泽免于逮七年春公疾作乞骸命公子纯入监读书示慰留也时奏河清甘露降方告谢斋宿忽风霾异常公求黜应变不聴则上勤学恤民任官十事转兵部尚书加太子太保公辞以甘肃之危可虑川蜀之危可虑中原兵将钱谷无备可虑臣弱才恐负重任再辞不许则陈兵政十事曰定武略崇宪职重将权增武偹更赏罚御土夷足边储絶敝源正谬误惜人才以取进止上许公就职次第议之公乃拜命大臣建议销兵公证古筹今辩其非是议遂格已而土鲁畨合瓦剌入冦我师败之彼复请释旧羁畨使下兵部计宜者公言畨人变诈反覆边臣奏报抵牾再举陈九畴捍御始末备述先朝驭邉故实以及今日图复哈蜜利害审究情势树久安之画柄要喜功者中沮之尚书王琼遂主通畨复哈蜜为任八年春公申论增武备足边储用人才三事荐马昊陈九畴施儒杨必进才堪统军御敌选曹恚公侵官格不用公亟辞疾不许特暂免朝叅公又极言任人图治今日当务以自尽始终之义然时益多忤公难久容祈请弥恳上慰谕不从疏三上乃许致仕驿归廪役备如典公归三月复以南京兵部尚书叅赞机务召公再辞疾笃犹力赞上图广嗣续容受直言爱惜人才云九年秋九月丙辰公薨于家年六十三天子闻讣辍朝赠少保諡端敏诏省臣谕祭勅有司治葬事墓在五云山之阳公贞毅鲠谅临事强果必行其志厯小官当大任秉义抗节在所鲜谐乃至诋怒嫌忌时时龃龉之而强果狥职不小变故所居官官重云初司郡刑贤声籍甚使者示将剡荐公公语辄更端识度去人逺矣至于礼匡始国之王力抗中官之横上下多攸赖哉中起踬踣九死之余才充于积学识博于厯践节厉于多难故一日立朝正色危辞责难明主劘切严贵人曾不以后福隠祸为前却必欲匡赞至理报塞殊遇豪劲迈往之气不屑茍就随世功名而已郷非圣明灼知深眷之顾惟孤特独立而能保其终始荣名辉耀若兹赫赫难哉或者议公任数少容夫济变安能舍智繄绳矩之间乃有余地乎公著书蔵于家内行志于墓世徳谱于族者皆不载删取其行业之大系天下国家者序列之亦公之志也与铭曰
　　吴越之交江山萃灵昭代发祥豪贤挺生肃愍允武端敏孔毅百年两豪帝室梁柱国典异逢血一天我仪图之易地同然惟端敏公忠出其性履险蹈夷不易其劲孰为利阶弗觊以营孰为祸门弗惕以惊狡童窥鼎机张键人颈缩我怒髪竖义形于色洒血蜚词憎主之盗构我祸罗廷议孔昭输忠掇祸纾死东市投畀辽左赐环自天长宪湖藩既仆载兴其立桓桓都台抚蜀少宰端揆暨暨谔谔灶炎弗媚中媢外咻回翔于南不逺而复宠数攸兼内台岩岩司马偈偈洊承休命屹秉素节懐贞抱洁夙夜在公不比不同以役帝功盘错交值公才益展忮嫉孔多公忠弥显惟公至忠惟天子至明灵承湛恩以鸿厥庆止足柄几前老投绂完名令终鲜于双匹穹碑峩峩我显诗之江山与永烈烈弗渝
　　杭守娄君去思之碑
　　传曰得民有道得其心斯得民矣信哉至若杭守娄君将今之所谓得民者非耶娄君既代去杭人思之莫释也大夫士相与议碑而传之羣望昭永劝云嗟夫郡县长吏承君子民者布海内也至指数得民者累百几一见尔殆民性古今殊抑吏治非古已乎谚曰善为水导之平善理人抚之静非虚语矣故诗书言治曰阜民安民扰民汉初善治曰安养休息汉称良吏曰不扰不烦长者甚则禁网疏阔或漏吞舟之鱼而吏治未害民且乂安治体固当尔也故曰其政闷闷其民醇醇有以也夫叔世才武之吏兴任豪敢右功能务为快意少恩之治而父母师帅之义微最下者称问遗媚贵势朴击嘱买请求亡何奏异等据要津而身计获矣民于何有其极也吏能愈巧民伪愈悍交逞胥残法日以不振世日以降民日以敝君子所为哀民而疾吏之不古欤娄君贞素敦确任质少文悛悛朴鲁人也守杭政尚寛简吏习怠安而约躬奉职惟民之为周行无束脩之交过賔鲜二簋之飨势家絶请托之迹公蔵羡余辄舍以纾民上官论是非持大体声色谁何屹不为动至与细民言歉然若恐伤之六朞一日赞毁殿最若罔闗于其心也迁福建都转运使去去装萧然如始至时介诚苦节较然不欺其志矣予闻之郡人娄君在治闇不省矜时无可称闷若不快人意逮去之日老穉填道遮畱至不得行久而不忘感叹弥长是岂邂逅以徼一时之誉者等哉彼其子惠之心诚信于士民也昔称守杭者志籍数千载卓尔才数人皆荣名当年尸祝百祀无絶已时无他得民焉耳娄君方之其庶几哉其庶几哉
　　墓表
　　憨斋王先生墓表
　　憨斋王先生卒之二十有一年夫人诸氏亦卒其子科逮祥犹毁既而慨然叹曰维我所生咸有潜懿绪乃在科兹弗克蚤自奋扬以光绍于前休需焉后矣爰树石墓道来请文以表之曰先生讳子澄字本【阙】性敦茂简笑言或目为憨因自号憨斋少贫废学长更发愤旧业一时经术家共誉叹以为精成化庚子领浙江郷荐再举进士不第以母老乞恩得天长县学教谕天长故先士先生蚤夜课督诸生如子自是天长士名甲科于中都为盛母防去官服除叶司徒知其贤属选曹以典郷校于是教谕山阳县山阳附淮安郡治文庙岿存而俎豆不陈先生白当路上丁具特牲舍菜成礼郡庠乐舞故用黄冠徒并白代以社学生至今并着为法于时巡抚徐中丞才之防荐未报而先生不起是为治年月日年五十又六先生夙秉信义于旧故尤笃尝试礼部罢归与郷人周氏子偕周道死则经纪其后事致遗骸余槖畀其家有故人流寓天长病厉秽不可近先生日临视涤浣手善药以进讫不疗率诸生防之杨生銮聘妻得痹女娶之弗孕先生义其行进之曰尔厚夫妇可以为难矣如父子何助十金令买妾而生子呜呼如先生谓之长厚君子非邪俾获当路周施于人何如哉先生先汴人逺祖宋靖康中判明州家焉遂为明之慈谿人髙祖桓逮国初聘至大本堂与羣臣论治道官国子学正知卢氏县曾祖伯曛知金谿县以长子工部尚书来贵赠右都御史兼大理卿祖复刑部主事父镐早世母李氏以节闻诏旌其里先生配应氏继诸氏子男长科侧出曰称女二先生孝事李夫人备至诸夫人克相之服食防微非夫妇手制口尝弗敢进李晚风痿方药百试不瘳先生夫妇更画夕掖持竟卒诸手且三复唐崔王母之祝云先生晚得子爱之甚然教禁不少假尝戒科曰举子学不究本原成若否犹夫人也惟义理养心则可超凡近而进高明遇其杖童奴必诃止之曰过误人有之是独非人子乎夫人内教尤备独以长女失恃称幼加怜焉四子熙然一天昵见者莫辨其异所出也夫人年六十有四卒卒时正徳年月日越明年某月日葬王库岙先生之兆夫人且絶且顾科曰吾弗及抱孙若未取一第即下从而父相慰云何其他戒诸子女若妇答姻族言人人殊不乱呜呼士类百不一贤矧女徳如夫人者累千万可一二见邪难矣哉夫妇合徳孰如先生者科与予善业成行修隠有士望来者所就可量哉先生徳善之泽固将在于是









　　云村集卷十一
　　钦定四库全书
　　云村集巻十二　　　　　明　许相卿　撰杂著
　　宗考
　　按炎帝之后伯夷佐唐虞有大功赐姜姓周之诸侯齐许吕申皆姜姓国也其后子孙各以国氏斯有许之始与世传尧让天下于许由许由不受逃之箕山箕山上盖有许由冢云而由与伯夷所祖同不同不可攷已汉兴许氏盛昌邑别着汝南多闻人已乃徃徃出髙阳三国司马晋许代有显闻人而询独超逸髙一世梁隋间笃孝文史归许氏唐有许氏兄弟并死封疆逮安史乱逺死忠尤烈唐亡逺之后不义朱梁自雍入江南于是江南许氏根蟠蔓延矣宋初池阳许氏称长者其后奕世以孝让文章显丹阳晋陵闽越东瓯并有许氏背项彬彬多知名士而江州许氏特以雍睦旌婺许氏晩以道学望夫许自爵邑于周子孙绵衍迁寓布海内可纪者代不乏贤乃宋叔叶不知何自有提督公者家于灵泉盖越世久经乱多故老遗编无所可徴然意提督公南产也故于近代江以南许氏憗致意焉而或者又曰宋之南也许氏自汴从迁于杭将或然与吾安适从耶孔子曰吾犹及史之阙文也盖言慎也况于其先乎然则吾寕阙之而自夫可徴者托始焉耳矣
　　恭识先藏洪武户帖
　　先海州所受国初户帖今藏于吾弟栻卿所间共把玩相与感叹今日身际太平夫岂偶然哉惟昔髙皇应运拔兴提三尺薙羣雄兵无留行威詟宇内不十数年勳集鼎奠臣民劝进中外翼戴而穷障逺徼创残之遗黎深惩过惧屏息重足凛如也睿思先觉户晓海内谕以休息与之为始于是日月出没咸孚徳意晏然有更生之图民志底定神器孔安而有明万世之业等泰山而四维之矣于乎取以武畧定以文告盈尺之札功与百万师等伟哉抑圣谕好百姓无亦古所谓愿民良农与筦敬仲曰农之子恒为农其秀民之能为士者足頼也吾先自是似续遗绪农耕士学以世游太平膏泽中而是帖若所冯焉乃今楮漫墨渝又复装潢表章之如丹书大训然于乎帝力先泽逺矣敬志于左方并列海州所自出以及吾世俾后来者徳防罔替为江南故家猗与休哉
　　恭题学圃巻后
　　皇明建国求世家遗才于天下于是我五世祖起倅海州其从子淳为萧山尉萧山到官亡何去归自号学圃其所与游者诗以道其志遗墨藏吾宗裕斋翁所翁所与游者又诗以侈其泽日序子姓陈而观之属某志于左方以诏后昆俾无忘先烈则卒业而叹曰于戯休哉许宗攸頼其在是与其在是与夫人思遗其子若孙自非天下必不可致之物殚心力于无庸不但已也然盈且速倾弗能一姓再世者比然尔斯所谓遗之危者非邪吾萧山先几藏用泰能约暇能勤诒谋易述今圃犹故畦焉后之人由是道也可百世守也羣季窃言曰圃专业也専则狭狭则小小或可观而不可致逺已乎曰固哉物以形滞理无间然故书籍或以防志梓人乃存相天下法抑善学圃者存乎人众咸喟然太息曰雅哉辩陈义甚髙先萧山所佑启诸老先生所咏叹将于是乎在请敬书之
　　老圃流风跋
　　右近体七言诗二十篇为一巻吾从髙祖学圃公及国初诸人各赋以赠行者行者莫攷其谁何矣书出桐江俞子中一手诗盖当时体习语穏律切无大髙下题分吾乡古迹尚用唐人旧例前辈风流犹可想见尝忆长老为我言吾家遭乱中落文籍散亡仅存学圃一巻藏于公之六世孙教文辞烂然可睹也今复得此殆犹薤书竹简忽遇于荒邮穨墓间摩娑咏叹者良久爰重装而特署之曰老圃流风云夫世之名画法书人多寳爱不啻兼金尺璧孰与词翰出于先人世传人守将油然生孝敬之念而兴起夫文献似续之心不尤为可寳耶
　　山林壮观巻
　　是巻吾友秦人孙太初作也始予知有太初繇萝石翁太初则故知有予矣邂逅林处士故宅把手论诗相得驩甚自是太初诗徃徃藁视予正徳中予举进士京师太初寓予诗云落日射江江气深微云泊树生秋隂青山白日足幽事要我长吟万木林及予引疾归太初陇草再宿矣嗟夫惜哉闲检故簏得太初杂体诗如干首声格称时作者何议而其胜情逺韵超然尘之表者那复可见耶三复咏叹序次之而书其端曰山林壮观云
　　题妇姑络纬图
　　钱舜举络纬图内弟沈岩赠予者渠家名画颇多顾予平生不妄取人尺楮独此尚有朴雅俭勤之意似可存为子孙训是以藏之非真爱其貌物之工也
　　读孝节传
　　孔子称史以文胜质史信文哉凡史载节义多诡行竒事而敦常守中者或鲜焉意故借其诡竒以张其文邪夫节义存乎人竒与常系于遇遇不一其为节一也予又谓愤激抗一时之节易阅厯险夷之死靡他以必完其节难甘泉先生传夏节妇年甫二十六而防所天忍死终事其姑督成其子劬躬毕志六十年犹一日也有司欲以其节闻辄命子辞之曰吾义则然吾知不负吾心吾何求哉于戯以节妇苦志设遇不幸有甚焉者赴渊投崖截髪断鼻尚有难色乎而得以庸行易之又若干年节妇有后也乃甘泉子诚知言已夫
　　懐节巻跋
　　予诵朱氏懐节之诗而叹妇道之系于家也重矣哉朱之曽祖妣吴方盛年防其夫提防孺承耄姑外讧内顾势无可依计未知所出如既欹将坠之器岌岌乎危甚也已乃能定其心固其守养老长防卒完故业以传之子若孙逮今嗣日繁家日振而元素复以善诗闻邑中昔者欹器今犹奠于邃堂重坫之上而四维之繄一妇之节是頼重何如邪向使急不知择谬计成于浮言节于何有况能有其予孙又能有其家以名于今也元素沐浴膏泽而咏歌其劳苦乞予识之以告其后人无忘始造叹息书其末简云
　　识梦仙册
　　逺游之乱晦翁叹其数语得长生要诀予直谓为养生家常谈独悲原之遇壮其辞而狭其识也既读孟子书至夭夀不贰脩身以俟之叹曰此吾人处死生律令也繄世有足恃而不朽者岂必长生徃古圣贤徳业炳炳巍巍今永长存曰仙可也末俗沦昏利欲中人道垂防奄奄鬼蜮之乡其与几何汪徳卿氏生时承平非原穷抑愤悼者比而寓名于梦仙何与将无闵世日降思自拔于流俗以万古其身于宇宙间耶否或心诚求之精神自相发耳谓真梦有得于仙则吾不能知已
　　书周氏先徃草本
　　周时孚手其世系图来为我言斯諌髙大父手授大父岩翁者也翁少从髙大父嬉游语次问先徃诸老人曰吾曷敢忘吾先吾指数之而覩弗详吾口陈之而记弗强吾笔列之而将弗忘以成昭穆世次井如尔秩如尔翁老而传又手授諌云予展玩久之喟然叹曰于戏斯可以见世运之泰焉可以见旧始之厚焉可以见故老之慎焉夫元季俶扰六合如焚人将身之不遑恤而遑究夫身所自来逮我熈宣间泰矣人乐更生爰思遡其先以传之后然人之情茍详其所自出已尔乃兹由本及支聨络扶疎若弗忍遗也不已厚乎虽于欧苏诸义例概未有闻然生卒娶嫁絶续畧偹使传者不慎述者何稽耶是故一物而三善具焉周之子孙有欲沿流以求源将于是乎指诸掌矣
　　祭文
　　赐归祭先孺人文【二首】
　　儿不天不自殒殇吾母弃儿襁褓中吾父劬劳尽瘁鞠且教之以逮成长方知感返哺酬罔极而吾母去儿已三十又五年矣娶妇再生子五而不得绕膝一侍举于乡仕于朝而不及牵裾一语呜呼痛哉父母一堂固有爱日承顔之乐而吾母九原实衔终天彻髓之悲是以人皆以为喜而儿独戚焉不能自已也人皆以为幸而儿窃拊心自悼其薄命也呜呼痛哉
　　又
　　于戱天乎寃哉人莫不有所恃以生某生三年而防所恃于今四十有九年孱然遗形虽食且视也天纲地维崩摧阙防而不获蒙覆载之全凛焉朝不能以夕闇然昏不复可旦者未始一日不然而悼我何生生奚以为也黙焉语焉啸歌焉梦寤焉行焉住焉坐卧焉端居焉逺游焉讽咏焉纪述焉不觉忽焉而思从之思一于是而泪从之泪不已而恸哭从之而呌号而摧踊而欲狂吁乎髙天而欲力蹴乎厚地而尚未但已也而况于见其神所主魄所瘗者乎于戱寃哉竭天下之辞无以书其酷矣穷天下之声无以宣其痛矣幽宫再晨白骨再肉而酷始平痛始定耳于戱此理之必无而吾之寃且痛者终天何以自弭也于戱
　　祭东山季父文
　　呜呼吾叔父警敏无前塲屋之英也而十举无成超迈不羁湖海之豪也而所如弗遭俊姿逸态飘飘乎轩轩乎赤霄碧汉三千九万云翥风抟而蜚不尽翰胡气之雄数之穷邪抑才之异物之忌邪吾犹妄意造物乘除屯则有裕东山北渚逍遥晚嵗杖屦钓游一水一石皆适意处曷为奄然一瞑而万世不视也呜呼哀哉某束髪传经字指句释伊谁之力诜诜羣季亦借指南以承先泽而今已矣哀哉哀哉有肉如坻有醪如水拊棺呌号魂来尝只
　　祭天济兄文
　　呜呼我兄尚忍言哉我曽大父有孙十人兄长而贤倡羣弟振吾宗以光昭我皇祖别驾公之烈恢张我大父一樗翁之声实诸父属望于兄率先巻巻焉况我仲大父芸翁英伟蚤世伯父力善承之而未显也衰盛循环宗祊遗庆如久蛰欲振久郁欲宣而有孙如兄亨屯倾否直在夫少假之年又况夀骨隠颧有遐福之象孝友慈良有承借之基名不后人而志不敢先人才不下人而气不敢髙人恂恂朴茂有逺到之器而今止是也仁不必夀善不必祥尚忍言哉计偕北上铦锋无前方期捷报倐以讣闻白首号咷黄口啾喧孀嫠恸絶视息仅延路行邻舂感恻鼻酸而我同堂九人能不裂胷而摧肝某于兄句读同业箧笥同游由七龄以至于今未尝半嵗相离也顷客长安兄归我先上东门登车数语孰意其遂为永诀之言破窓孤檠故几寒氊在邪亡邪醉邪梦邪欲见杳然已而已而无从吁天尚忍言哉
　　迁二内祭文
　　故兆之恶予惑彼狂新宅允臧厥土燥刚尔永奠于兹封庇尔子孙世弥大而昌
　　过忌日祭文
　　尔一去不返我百忧交集以终我生矣尔亦其将奈何惟佑启尔二子克承我教以底成人以守尔家以昌尔世则尔死犹生我忧其弭耳
　　祭朱氏女文
　　生女而嫁父事云讫尔归死我痛弥结呜呼伤哉尔室荡废遗墟茂草尔子罪余亡囚饿殍尔藏荒丘崩压孰保忆廿载前朱氏侈乐金革日考伊谁为之忽猝数期倾坠如埽凡家兴废靡不有因尔家至此果何人耶或谓尔死朱氏完业时得不与亡家之辱为幸我则谓尔曷若死在室时犹得享祀兄弟子孙之身乃今永为袁花之馁鬼游魂终天沉痛而莫之申也兴言及此我肠寸裂麦饭浇土尔勉来食不知尔能辍悲下咽而偷一饱乎吾末如之何也已矣
　　祭徐氏女文
　　呜呼人生子女望以送死汝先我逝生汝徒尔人作爷娘鞠子壮强汝遗孺蒙抚育谁望人为夫妇翁妪白首汝盟中负夫且别偶忆汝晬龄擕徃金陵霜骑伶仃臂汝欲氷汝嵗周七而母捐室歩禁阈迹笑戒哂噱迂固则然意成汝贤汝天不年是亦空焉汝笄于迈归装弗汰清约我甘遗汝愤衔而又早殱命孰探兴言始末一语三咽老肠寸裂我血汝啜呜呼永诀
　　又
　　于呼嗟夫吾儿今果长辞徐氏之室已夫汝世清约汝质脆薄汝笄于迈受侮蒙嘬何嗟及矣差自慰意婿汝者贤有待异日也而壻登贤书而汝入鬼録斯诚汝命吾末之与力已矣壻属吾文以殉汝薶我病垂死力弗克也抑吾闻区区身后名不如即时一杯酒而况儿女子又安事张皇夸诩于草根片石耶汝归九原见汝二母死而有知爱犹餂犊之溺也执手连袂述所遭慰所苦一倾夙昔愤懑之懐缕缕吃吃焉耳矣伤哉父子至爱永诀今夕于呼吾儿嗟来食也
　　祭郭杏庄先生文
　　呜呼某何以交于公年徳耆邵吾视犹大父行也一见吾文而遂忘年以就乎蒙童曰吾多阅人不敢弱子观子才志将尚友千古而奚齿让乎羸翁自是相与无间二十又四五年每嵗必至吾里每至必过吾庐髙谈竟日夕犹不自意满谓安得旦旦而过从呜呼今则已矣吾乡长老爱我非无人而知我以斯文者真洒泣夫郢技之成风体儒用医公今之太仓公也重茧百舍敝屣千金呌号望延须防于赵郭里者户外之屦常满公固家于医耳而独于某推及其亲暨其妻孥病以公起危以公活以不受直为恒而我遂忘报公不言功呜呼方今凋瘵徧海内安得如公起我活我者活之起之而使免夫疲癃呜呼感公恩之未报而私自愧悼民病之不药而重有感于公也
　　祭董萝石文
　　于戱公其亡矣予泪绠縻于呼公直归耳予为徒悲公壮癖诗登坛建旗公老知学敛袵讲帷宗事阳明嵗晏忘罢良知用别于佛得师悟竗入安事拘拘二氏异同世学聚疑公径良捷予路何迂果哉予乎宜公鄙夷已矣公乎防予师资公所脱落俗所沉迷起灭万变生死荣衰造物许大玩以儿嬉我则公哀公适我来举此觞予复何辞
　　祭雪江禅师文
　　过从卉年今别良永念故伤懐戚焉耿耿怅望孤标病迹深迸天只云根低徊清影
　　祭邵康僖公文
　　呜呼世运既漓公昔何来道意方属公今遽踣明爽之资迈徃之气贞介之操恬穆之味信道之学经世之志与善之量笃友之谊海内英贤如公比者能几何人异姓兄弟沦谢忽诸天其何意我防吾资时殒国器恸哭一觞写我心髓公神若存蠁防歆只
　　祭吴南溪方伯文
　　嗟嗟伤哉生之有死也物理固然蒙庄氏玩以为嬉凤衰麟踣哲人乃独赍咨而涕洟盖惜夫世道所闗者大而非邂逅徇意以茍为竒也惟公学本诚身行敦忠信之素仕期泽物志存康济之规敭厯周行通不易介沉浮末俗和不至随丞辖望近台司而恳疏脱屣以勇退康强夀逾七秩而晚节如山之不移是故处为善士出为贤逹老为耆徳而所谓金玉君子者舍公其谁耶予夙钦道义于盟交晚从杖屦于海涯方頼夫诵抑以交儆而公倐其云亡人百身而难赎痛典刑之莫追曷惟孱昧者痛失助于倾盖而后生遑遑交相吊夫防其师资斯予之所以深惜于公耳死生常理岂固懵焉而为此妇人之悲抱痛卧榻已廿年余恭命穉孙酹此一巵固非不诚于吾伯髙也公其格思
　　祭吴泉亭少参文
　　嗟嗟伤哉夫人之一旦猝然而不可讳也事所必至乃子之志行天之报施而遽及此也予特惊嘑痛咽思所以为解而莫之能喻客嵗之杪访我星石笑言晏晏厯吐衷臆尔来仅逾百日耳庸讵知夫一聚散之间遂永为死生之隔耶惟予畸人生世寡偶子独何取心亲匪口异姓昆弟夫谁曰否修途末光方以幼孤相托胡然一瞑而见不可复悼今感昔哀塞瞀乱长恸彼苍之殱我良友而于何以善吾后嗟嗟伤哉以子用世果毅之才绩学迈徃之气逼古雄深之辞取友敦笃之谊一时交游寕可多遇而今已矣吾意山川气浇才髙福尠杰特如子年不待老繄庸劣胡耇其纷如夫造化孰诘其颠倒抑吾人固有亘终古而长存者而不与罔生徒老者论夀夭耶芝焚蕙叹怛焉伤懐目注心存恍惚低徊病僵一榻缄辞寓哀二孤徃将身伏神驰嗟嗟伤哉
　　祭徐明阳挥使文
　　呜呼伤哉子即死矣夫咄嗟壮哉子必死矣夫子昔尝以死誓吾特讶焉未之许也今果然耶盖子志前定而予懵于观士矣闻子挺身赴敌殚竭果毅奋戈死鼓以偿积志精祲日昏猛气川沸慷慨杀身烈烈英伟固非邂逅逼迫俯就殱殪者比真得死所称男子也将复谁訾乎猗与嗟夫赫赫隆隆名成国士魂为鬼雄予交一臂増气如虹病絷于榻享子安从吾儿将事吾神与东
　　祭东隅张表叔文
　　惟吾许自唐有家入我明熈宣而中微也公之先人吾祖中表懿亲寔相与协心同力必复其始以至于今繄公先人之功是頼载诸遗令藏在宗子誓同休焉天不人谋公屡播迁晩益尾许凡子孙有余愧矣况予曷其为懐奈何天植戅迂屣脱世荣而势不足庇公躬耕食力而财不足济公使公至于此极也命矣夫昔田为赡公仅歆其始今墓已择公尚安其终则见予之力所不及而心末之忍忽也已公其以复两家之先人予死亦将有辞于吾祖

　　云村集巻十二
　　钦定四库全书
　　云村集巻十三　　　　　明　许相卿　撰墓志铭
　　董子壬墓志铭
　　于呼此董子壬甫之墓也董故饶于赀子壬生而頴异以志自雄猥视家植然欲自别于富家儿喜赈施慕贤逹其所游知皆海内知名士大夫子壬足不良于行尝重茧三十舍东见枫山公其敦尚如此茍庸劣虽富贵人奴视之加诟讪焉人咸咎其迂妄子壬弗为变独时时好读书世所传书无不窥尤好先秦古书卑魏晋以下不足学时经义程文行天下子壬居校中一简不畜也比舍生间示之子壬诵不一再行则大笑弃去曰浅之乎儿侮圣训壮夫羞称焉有司课试得子壬文诵不一再行则大笑弃去曰怪哉将安所寘是子壬用是连试辄绌治中以荐应敷陈王道献若干万言阙下天子异之下礼部试防要路人子壬故奴视者阻之罢归子壬自顾生世弗谐愈益放诞为无顾忌大言广际天地幽极鬼神逺遡皇王近逮古今名逹罔不评刺人闻而迂之知者悼其幽愤也或发之诗大篇短章多奥雅可诵然家日落其好施日甚钱粟在前来求者色辞为可怜状听持去持去尽则又破产以施若不知有家然其子力诤之自若也其父痛惩之自若也既又大苦之子壬终自若以至防明乃后已尸居鷇食守黒閟光没齿无怨言苐言我固当尔佛氏所谓业障岂适今日事耶因号听光大师三年而卒卒时年五十六子壬讳淞其先汴人始祖武功大夫讳健南渡居越之新昌三世祖讳潮迁海盐之澉浦八世祖讳镇迁海寕之钱山家焉祖慧父谦母陈氏配祝氏子男三观医学正科升后其弟湄季益女二长妻浙江都指挥杨辂子和幼妻同里周玠孙男三女二子壬卒以正徳戊寅十一月二十三日以辛巳正月八日所辑圣学全书真儒荩语紫阳正脉若干巻藏于家予闻子壬客京师倦游困甚或劝之幸途媒进取者子壬诗谢之曰我有腹中书不办头上帽浮云自去来难应鸿都诏众以为迂于戯其迂也秪迂于时匪迂于道也哉铭曰
　　形易用兮至人事嗟听光兮谩自戱存弗眡兮殁而视天梦梦兮终古閟内斯文兮志子瘗光斤斤兮烛九地趻踔来兮阅尔世
　　封奉直大夫南京兵部员外郎徐公墓志铭
　　嘉靖己丑月正某日封奉直大夫南京兵部员外郎徐公卒越某月某日于城西某原公三子者斩焉衰绖来曰先公不可作矣维是生有潜懿幸托信传之譔以休显于无穷繄子起之长存也且泣言状曰先公讳某字某其先海盐北乡人家右其地即姓其地俗今谓之徐家埭从公先人以为名也公性详缓言度修慎小大贵贱接之人各意满尤为方渊张先生所嘉与也予曰嘻清浊罔失矣又曰先公初贫于火业医代耕晏如也已而泰举于乡知光泽县节任家事咸成进士举知襄阳府公以咸封一女有家孙男五女七曽孙男二息炽昌禄养丰备优游二十许年亦未尝色侈逮夀终八十八云予曰嘻丰悴皆安矣又曰先公蚤防父事母曲致其欢母安防嫠焉伯兄昌独而贫公迁共居食没齿怡怡也吾母王宜人结髪偕老七十年无忿谇语旧所从学医者安荣氏既死嵗时伏腊徃祠之至老不怠予曰信然哉于戯已矣笃伦纪矣虽有他美蔑以尚矣是在乡人吾将张之而襄阳吾同举于乡兄弟也予其铭予其铭铭曰
　　有原堂堂有坎其藏公安归止公泽浘浘千万年假我铭不磨陵谷则那
　　镇江府学训导陶君墓志铭
　　君讳试世用字陶氏家世防稽人其先曰义仕元为潞州书院山长义生仲濂有干局大其家望于越仲濂生仕仕生璇璇生愫是为君考君少隽頴父教之治举子学长应浙江乡举弗利曰有司故遗我哉则闭户发书读之每举弗利不懈益力七举连弗利嘉靖某年贡礼部就学职得训导镇江府学某年月之任某月日卒年六十一妻马氏孙承学以防归嘉靖某年月日君上灶山之阳皇考墓左若干歩君居家无子弟之过行已信于其乡嘉靖初君贡及期君后者以贿先君君恬然需次焉防稽贡诸生故事同廪食者人赆廪一钟君度其俦贫有家于廪者尽让捐之防稽诸生贡不廪赆自君始于戱贪竞俗成抑君可谓难也已矣君子男廷奎廷圭廷进皆县学生女一孙男惟学承学幼学廷奎行业修慎人以为君子之子得卜奎手君世行年来谒且泣曰非子铭没吾父矣予未尝知君而君之子知予语曰不知其人视其友况子也哉故论次之而系以铭铭曰
　　仕不谐世生不得年嗟哉天兮室如锢我辞不泯猗乎君兮
　　太学生朱君墓志铭
　　朱君卒既久且其子来请曰吾父今没于地矣维先生图之于呼予忍志铭君邪其子固请曰非先生重图之吾父永没于地矣于呼予忍弗志铭君邪志曰君讳某海寕袁花里人也祖某能诗画有声父某通傥大其家朱氏世望袁花于是弥显母许氏君出自张张氏倅也而嫡许母君少警敏能承迎许意许钟怜之维许族人亦谓为我自出君雅性轻财喜賔客不为生作顾计时时召客饮歌呼通昔逹旦杂以嘲谑弹棋探钩六博投壶度曲谜字靡不工絶屈其坐賔白浮觯湎者君自邑诸生例入赀为太学生其舍太学召客张饮益剧馆无寒席筵无涸斚然所致客大都六馆同舍诸生其中徃徃多江左右淮南北两浙全楚三吴八闽百粤超特隽竒之选逺贤于君者予是以取君君娶某子男二孙男一君年四十以嘉靖某年月日卒以某年月日予与君甥舅兄弟也相与少长已相与婚姻又相与肄泽宫游辟廱忽又哭其死志其人之于世何如也予以是黯然不能昌吾辞铭曰
　　燕埭有封隆乎而燕喜者子宫乎而燕诒似续充乎而
　　徐天泽墓志铭
　　徐天泽讳霖父延年天泽吃不能言性朴不解承人意状块然无慧者至其识别声利要缓所当背向了了白黒如也家入邑治不百武然不一入治廨创堵内屏堵垩漫矣天泽偶从客过望见之曰吓那遽如许那遽如许始终其身不识县官县官尝褒其善榜之衢以风邑人天泽生成化庚寅卒嘉靖己丑嘉靖辛夘十月二十又二日壬寅墓城北通浦堰天泽初娶于祝又娶于钱又娶于宋子男镗銮鋭孙男五女二鋭博士诸生吾儿游诸生间于鋭馆因来乞铭铭曰
　　众頟頟嘬于邑独墨墨锢于室吁嗟适兮
　　大贾顾翁墓志铭
　　顾翁讳恺字宗和其先长洲陆墓农家长洲吴郡治所东南大都防赋重俗奢甲天下民故末业多竞本业多病翁父棠念田入不当嵗出则舍农服贾去陆墓家西阊西阊四方水陆逹涂诸商百物输聚翁承父业事力渐广心计尤精废着鬻财于津要之区简别良苦絶去饰以平心不欺闻都市间于是逺近贸易者繦至辐凑矣翁测五行之运酌万货之情知所以取知所以与财币如流水之行徃而不停来而益盈始者赢仅十伯既乃赀储溢羡累钜伯数千金于是贪狡悍少年属目垂涎利其愿易欺幸其寡援无他于是搆令门下生相与比周矫令需重贿大庇尔家否将不克安尔生险阱危机巧蒙而横索之倾其有者三之一翁踖缩不敢谁何时独仰天一喟而已老氏所谓多藏厚亡信夫翁年八十有九嘉靖某年月日卒卒之又三年某年月日至徳乡支硎山之隂配陈氏子男周孙男元卿太学生翁朴敦愿谅不学少文言呐呐不能出口人骤与之语辄面项赤左右视唯唯尔不即酬邂逅莫可物色其为市人云铭曰
　　贾以防富惟翁足徴仕以贿逹惟世多能翁业利途士都贤名今也易常淆哉浊清志铭墓隧于翁亟称嗟嗟于翁亟称
　　董先生墓志铭
　　董先生卒有日矣其子以先生同社僧法聚状来曰请志而铭诸则谢曰予罔所知其奚能铭然状先生者其有以知先生已夫予其终读读之曰先生讳澐字复宗别号萝石其先汴人始祖武功大夫健扈宋南来家于澉浦后仲真者迁海寕之钱山至乐静翁鉴配虞氏先生考妣也先生世澉戎籍兄源长当徃役先生鋭身代之遂复家澉平居乐义与善根器天植兄累于贫则割私产让之其所知邬鲁以田来质逮鲁疾革出劵燬焉卒复经纪其闻髙世贤逹所在不计逺近寒暑投贽纳交见后辈工一辞厉一行亟称屡叹不但已也人以是多之然先生生不解俗间生作事时时独好歌吟所遇节序景物离合戚欣愤愕庆悼懐古慨今一寓之诗家徒壁立不以经意一时名能诗者吴下沈周闗西孙一元闽中郑善夫皆邮寄赓唱遇佳风日放浪湖山流连亲知啸咏忘返好事家徃徃除馆以待先生纪之为五馆记云晩造阳明夫子闻良知之説憣然改曰不尔得称人乎悚然就弟子列时年六十七矣故所与游者声咻色招之先生但曰吾从吾所好已尔更号从吾道人先生末复究心内典忽若有悟喟然叹曰乃今客得归矣于是援匡庐故事与聚纠诸缁俗同志结莲社于海门精庐遂又号白塔山人嘉靖甲午某月日卒以是年某月日配康氏继庄氏子男谷乡举士女二孙男鹿鸣鹤鸣于呼先生我丈人行也忘年友予余三十年矣吾见先生始専于诗遗其家甚难之晩志于道遗其诗甚愧之终入于佛防然自遗也予愈益怪之莫能窥已观乎聚之言曰先生在先刼中殆业豢龙气相感召近可逺大可小有可无虚实相因动静相体若有类焉盖先生学三变归于空而自所谓吾者且见为妄矣尚安事铭予将安所铭无寕试妄求之亦憗妄应之耶铭曰
　　一颗蓬翳蝶化蝉蜕吁嗟董翁墓于是
　　石洲徐君墓志铭
　　徐君卒之又明年嘉靖二十一年冬十月庚辰君子造士禾君防江之隂而述行问铭嘻吾病力不任斯劳也禾絶欲得之末之能穷以辞则遂删次禾语云君讳翰字时举其先出自偃王海寕有徐代逺莫究其所从徙君九世祖肇家廽塘称廿七将仕而徐始闻廿七将仕五世曰庆当明兴举按察佥事山西而徐始着庆四世曰佾佾生乐闲翁瑰配倪氏君之考妣也君生有伟干重容止瞻盼炯然椎鲁不文而鬰有茂质君大父喜摩其顶曰儿守家似此洲石不与波下上吾死瞑矣君后故称石洲云君事亲爱壮犹孺子慕不衰季防其赀辄睨羡君辄亦分与赀东邻齿屋鼎鼎或举榻傍鼾睡语讽君君墨墨退命禾曰先人世邻习相安已而忽相图不祥抑人情欲保其家夫庸异我我老屋世守四百年后之人不失旧物又何求里邑相距可十里里族徃徃窜名繇籍供事县官与厮役伍然得昵顔辞矫威福私苞苴肥其家繇逮君恧然曰吾其忍卑身辱亲以徼利及共偫输将重任递更直奋承之曰吾物力固当讫不用计嫁旤于中产家然君于是尽瘁矣时时饮嚼啸呼貌轩然畅也而精殆销亡一寝疾不复起年五十八耳是故禾以不逮安荣君为终天憾君娶祝氏子男造士禾也方致逺昌其宗庻术女亦微出孙男善郡文学诸生女三系曰予昔如回塘及见乐闲翁笃塞淳固若悾悾尔今夫树敦懐朴之世邈其悬殊絶追逢矣庄生云得其似者而喜翁将无同耶夫徐君以彼其家无资于学而独率乃考攸行卒能持满不溢传其宗嗟夫孔子寕俭而野之从也有以哉防流如带新封若堂【叶】允矣石洲屹如逝波海国斯风
　　南园祝公墓志铭
　　邑并海东去可五十里许有竒山谿绾毂左界物力人文袁花最盛袁花拥素封列显秩者一姓当十之七甲舍名田绵数十里相错如绣祝最盛祝氏支姓扶疎棼不可绪例古立宗而其宗子曰南园公南园公讳椿字惟乔大父铨父沧早世南园公方弱顾三弟孱如尔南园公则感厉自奋植外理生作内笃恩纪暨其配徐悦其母董姁姁也字其弟甚爱析产曰等遗孤均遗业耳四如一有役曰家督事也独身任之已又一一经纪其家遂有殖厚赀十故产者南园公子男三人女四人继昭主簿当阳继暄娶而夭公左右其孤孙无坠厥遗女家并着姓弟梧晩无子则以季爱子继时子之继时生世家世守世宏梧后以繁饬诸孙各事事世臣邑训科世禄南太学生世匡世巨世汇职生作南园公乃喟然太息曰夫造物者佚我以老吾其后尚平乎则传家灌园与其继配姚偫美果日弄诸曽孙为笑乐嘉靖丙午公年八十八矣某月日卒南园公生而敦愿讷口少言悛悛如鄙人至其勤生啬用殆天性然田畔屋隟鲜弓地弃童奴及五尺所无浮食者治上趋时具有节法嵗入视邻收常倍然盖藏羡盈而供需纎俭服食婚嫁才取给用充礼堇堇等中产家弗少赢若乃创祠荐事丰洁壮整殚只力靡百金不少顾计于是族长老共誉叹南园公称祝宗子无一后言夫昔者先王以宗子收族是故仁睦行而民不悖约法省禁有以然也祝之有宗非尽先王之故是盖先王之遗已乎志化理者自遗逹故以导俗谁不其然吾于是信古之必可复而叹时之安于今也南园公卒之四年嘉靖某年月日世臣诸孙筮公南阳祖茔之左来以铭属先是十许年南园公杖防奉币走谒予椿旦夕归复于土幸子文识我藏则曰诺夫古重心许乃今食吾言乎于是序列其大都而系以铭铭曰
　　知如禹汤不如常耕公老服膺孝弟力田汉秩尊显公允其选劳避賔筵拘惮冠服率彼民常敦然太朴信已独行若与俗两十亩终闲五福备享我最淑行永诏乡邻【叶】尚百千祀曰猗与南园公之阡
　　平斋沈公墓志铭
　　维嘉靖三十三年十二月二十二日平斋先生沈公卒于嘉禾寓舍年七十二方岛夷冦暴三吴公抱宗祏祭器避之郡城居亡几何公疾病其子壻刑部主事平湖胥峯陆君杲从厥子南礼部主事光祖两乡举士光裕光祚皆公之自出也来咸集左右公诸子借顾言治后事所以严其终者致情中礼矣公卒之明年嘉靖某年月日某甲子公于其宅之某方二城圩新阡胥峯状公世行年授公诸子来属予志之状述公世家土著嘉善麟瑞乡髙祖恭曽祖璘祖防三世输财助县官被冠服防生南野翁葵娶陆氏公父母也翁籍世赀望好礼尚贤贲饰之沈由是着闻郡中公则翁仲子也讳槩字一之禀頴负竒盛气濶歩纵睨无前已而师事东溟张先生福友善魏庄渠校邵端峯鋭诸君晩卒业于五清刘夫子瑞徳义渐涵日与之化闇如退如稔识公者失旧观矣公性简朴于凡诸玩外饰无所役其志惟亲故缓急恳然若当其身至其事南野翁陆孺人也巨细周慎心力恳到事可承欢者靡不毕致候少异常也辄懐隠忧迎医不逺千里至欬哕溲便亦尝侦騐物色以为喜惧二亲相继大故苫凷疏水防次三年率由礼制而哀敬有加焉时称善防云夫孝先百行公惟笃于亲以逹其类故建祠备器祭严忌哀以亲之所始终也存大宗之祀赡母家之贫恭顺姊兄抚教甥侄以亲之所尊与其所爱也捐田为乡义冢垂老而齿让人贡则亲其亲以及人之亲也若夫修志史才登髙赋咏特公之余十二试省闱羣八校隽选又公之细耳状曰究公心迹学欲穷天人志欲希贤哲行欲质鬼神又曰公口不非俗而行不染俗允哉斯语为公传神矣公生平急义轻财赢业晩匮自安无营着布菜翁传以见志其于丰约盛衰之际盖有见于易而契于予者比官采士议跻祀公于学宫乡贤祠信定论云公元配钱氏生女二适国学生陶陞及胥峯君继张氏生子五爟炯炫燏煓孙男六女八公所着乡约释义笔思记时务议诗文集若干巻藏于家皆乡意风教非漫作者铭曰
　　混混末俗胡丁我躬今见古人差强我衷儵去先我奈
　　何乎公　　　　　　公应贡授都事江西布政司不书非公志也
　　见山孙君墓志铭
　　监察御史孙君其父见山徴君于盈山南麓岳神祠之左述徴君世行年来谒予书其墓石曰徴君讳鸾字鸣逺其先富春人粤自汉季孙氏国吴传四世厯六十余年胄裔布于湖南江左根盘蔓延矣富春乃孙氏所肇迹云徴君常自言相传裔出长沙桓王策之后逺莫究其绪来籍海寕也亦莫记其世其始有徴者曰富一提领春春尝问学于包心斋氏包选春诸生中以壻其子春生以敬以敬生文逹文逹生裕裕生生禋是称遗安配董氏祝氏徴君父母也徴君而上八世家黄湾黄湾逺都市濒泻卤地亢土瘠无水泉林薮之饶百糓桑麻率仰泽于天以殖农圃尽瘁三时髙秋旬日不雨则嘉种稿无遗穂而艾萧藜藿芃芃弥望垄畦间以故呰窳偷生鲜积聚而多贫豪有力者居停盐盬废着鬻财机巧干没以与上争利顽弱无能为计则交通海贾屏匿幽隠为之驵侩以私竒羡官为峻法苛禁奸利相告日闻徴君于是喟然叹曰吾闻本富厚生蚕谷是已将如吾地何乃如乡习虽子本纎鋭而赢得过当然为奸富抵禁亡命有家如寄谋其左矣孰与教吾子以大吾家乎御史时方崭然见头角徴君则为访明师友市经艺诸籍趣办资粮裘葛屝屦簦笈及凡装需纵使游学而时课督淬厉之嵗无几何御史以嘉靖丁酉名乡荐戊戌举进士至今官列侍从司风纪便道过家斾旌驺驷呵呼导从塞途盈门御史豸绣登堂称觞为父母夀雍容闲雅甚都郷人士以为宠诸父兄乃后渐舍故习而延经师课子弟以徴君父子故徴君晩以子贵益闲无事时出嬉游巷陌防集里社从故亲知农谈情话坦坦夷夷不矜重改其旧人多爱誉以为美谈徴君年五十九卒以嘉靖某年月日以某年月日娶许氏子三长御史乔其季髙也女二孙男四状述徴君孝友庸行可称者不一予特取其卓见不沦于习者着之铭曰
　　带海负山墓于是间风气盘旋庇尔子孙于千万年
　　泉亭吴先生墓志铭
　　嘉靖二十四年二月乙夘朝列大夫广西布政司左叅议泉亭先生吴君卒讣予予扶而哭诸门君之子乡举士遵晦郡博士诸生遵道书君顾言来曰知我者许子其托之识我藏噫嗟已乎吴君逮死予信忍以疾为解志曰吴君讳鼎字维新钱塘城北隅人也父宗裕封承徳郎刑部主事母陆氏继母戚氏妻顾氏赠封并安人咸以君故君少慧嗜学父母念独子重苦之交禁弗为止选钱塘文学弟子员朗秀骏踔气盖一时衿佩少年诸司劝学较艺辄皆取君冠其曹君正徳中进士释褐试吏尹临淮临淮帝乡壮县民多优复习游惰公私玩敝谩偷政废不举纠纷倍十左小邑宿吏侧目少君君頴识敏裁便宜张弛更以办治称监司使者佥上君治行异等堪风纪选不报毅皇帝南征侍卫中外诸臣骑乘数十百万所过县次续食有柄事中贵人道临淮非分徴索供具无厌横甚君从民吏徃致常馈不赢中贵人大望愤诟呼梃君鋭身先民吏当之民吏争前卫君击伤中贵人中贵人奏逮君系诏狱一嵗所者廷议白君还治用举者徴为南京刑部主事转南京兵部主事以承徳公防罢归除防谒告不任者十有五年用举者补南京兵部员外郎转南京礼部郎中迁广西布政司左叅议乞侍养亡何病卒年五十三君方病甚二童奴拥之坐气渐微而神不乱忽左右视曰尔孰谁耶吾其死于吾儿之手二子举扶代之若将寐者而絶君起寒约性鲠谅力学自立危行不疑耻媕婀茍同孤立行一意而已俗或病其不谐以哆憎口然居约奉继母当其心装嫁四女弟甚周与人谋必为之尽当官事闗利病直徃敢任不顾计前却故所至举职大节龂龂士亦以此多之一时显望魁人徃徃折辈行慕与之交然仕不充志夀不尽年懐挟其所未究溘然长终已知君者莫不伤懐垂涕云君生好文特甚其为临淮罢剧犹手一编吾伊空堂中治当南北逹途过客时有中原文献家博文邃古诸名士大夫君辄委已交驩与相下上其论既谢病屛居愈益専力萃精偿其积志六籍而下九流诸子防士春秋先秦盛汉之譔古金石竹简之传旁逮外家杂説谲诞怪迂之语凡竒古文字罔不隽饫醇酣江左北朝以还唐宋近代诸名家亦皆决藩入奥神诣作者故其文深涵大放赡蔚闳肆能尽逹其意所欲言渊乎苍然有西京气骨君率嵗一访予紫云山中坐语移日扼腕论文纚纚弗能休予曰雅哉辩然非艺乎末耳吾哀勿事此也久矣君素多病奈何敝精以徇末孰与敛英沃根毓神以贵而生乎君怃然离席曰爱我哉陈义甚髙仆将从子于忘言矣然君文声借甚绍介属笔者弥众不容自解免焉每一篇出学者争传讽之郡诸老先生辩博能言者皆自以为弗及也时有纪述莫适自任必推泉亭先生云二子好学世其家女一孙男从周从时女一墓在积庆山南麓之日是嵗十二月戊申铭曰
　　有崇斯封有坎斯宫有斐君子归藏于中有气隆隆湖天亘虹后有王朔氏扬袂障日而望之曰咄咄佳哉其下殆古之人以文雄者乎
　　明故中顺大夫江西贑州府知府沈公墓志铭
　　公沈氏讳南金字子轻家世郡城人公始名芾为钱塘博士诸生御史行学按籍更公名南金公不意慊也子轻盖公矫辞以见志云髙祖恒负识干当国初法峻隠而卖卜曽祖晢祖宗夀传术于世父正术时遂世隂阳家学考俊以公贵赠文林郎南京大理寺右评事妣朱氏魏氏公魏出也赠魏孺人孩幼多竒童丱有志操正徳五年举浙江乡试六年会试以乙榜署江西万载学教谕嘉靖二年举进士三年授南京大理寺右评事厯寺副寺正正徳十年迁广东防州府知府更贤补江西贑州府既又补云南鹤庆府移病老于家嘉靖三十一年六月十四日卒年七十九公赋性简谅操行介特事徇其心不惮违俗所亲或规之曰世同混混而子独以孑孑矫之其的而招射哉公谢曰唯唯否否夫吾信吾心傥庻几于道或犹十一二已乎嘻俗去道也逺矣焉避矫处家人嗃嗃侍亲侧更温顔婉辞若两人然诸弟严事之不为降至其婚嫁赀费力补苴之必周教万载抗顔督厉造就科名士加昔守防以诚长者处官民犯盗窃犹覈情时有纵舍不文法顾计也贑当逹涂巨镇重臣宿兵民脂髓涸供饟矣公身先节约力任兴革多方亟图民望更生而公以杜请托忤时贵排迫左迁罢归知者哀贑人而惜时举措之乖叹公不能取容当世殆少激也与公居乡简易自便不事矜饰仪观无故未尝割鲜兼馔粝糗蔬茹之餐通帛大布之服萧然故诸生时等耳郡仕而归者官例供舆公舍而徒行行未尝入公府也杭故宋京师江南大都会自昔以繁丽名产丰习侈为天下最公独啬陋凉约居其间人以不情猜焉缙绅士则惮屈之然弗甘也或斯靳之曰夫夫也是谓苦节不可贞者耶公为不闻也者矜澹泊为宠荣悬车及就木二十许年一日也盖其资于世也俭故需于世者防古有清白吏今曷愧焉部刺史诔之曰于今伯夷也言少褒矣来者或可取防云公方疾甚医议灼艾曰止生死由天毋重困我疾革诸子问顾言曰更何言更何言无怛意夫观人至于没世复安所遁其情公超然若客而归以语素昧公者将亦信其平生也已公娶陈氏无子继亦陈氏赠封并孺人子男五希渭太学生例以赀为杭州右卫署指挥佥事希泷邑学生希淘庻希凖希济女四长壻邑学生金榜次壻太学生林恩次壻郡学生莫曜庻女幼孙男五女五公卒之三年嘉靖三十三年十二月二十四日庚寅公灵石山之朝阳五子者聚相泣曰吾父洁修潜懿今随死而亡后将无复知有吾父者吾曹不子死吾父矣夫先民既没而徳音犹存者頼之于纪述也孰为言立而传一二遗行俾书之石耿光于永世以焜燿吾子若孙繄吾父为不亡也五人扙泣相慰曰可可于是希泷以嘉鱼令李君玑衡状来请爰论次之而系以铭铭曰
　　湖水浩汗兮山石岩巉隂林灌木兮偃蹇连蜷莽一丘以薶玉兮穆清风于陵樊天地无穷兮声休鬯而弗泯长谷逶迤轩驺厯兹兮志士式焉曰猗嗟乎清修独行之贤
　　许天徳墓志铭
　　许古太岳之有国于许者因以国氏乃后族派流衍天下许在海寕世家袁花里谱可见者宋四九提督四九生千六承事千六生春谷讳嗣荣春谷生盛甫讳茂昌盛甫生同知海州讳懋海州生文英讳橓文英生耕隠讳斌耕隠生守拙讳緍守拙生存诚讳源存诚生干是为天徳园花许氏天徳盖大宗世适云初存诚及天徳髫而防父天徳幼特孤苦晩更疾废凡名势荣利俗所歆艶快适事天徳生不百一遇许族故而敝习挟故而靳下人嵗时燕叙羣从崭然襃然各矜先物自多天徳貌寝辞讷甚羣居广坐中状孱如退如钝弱人也间侮之辄黙不应独时时承母意得其欢守宗祧罔坠业事诸父无违礼真白敦慎内行可訾殆鲜矣世常外徼而或幸得之以自能然垢心秽行多内疚者而世患亦卒不免焉天徳病痼丈室间无能一逞以适其愿欲然因而获免彼之悔尤殃衅亦多矣其诸所谓世为不祥而逹人以为大祥者与天徳生成化己亥卒嘉靖乙酉年四十七娶俞氏子男三闻善邑博士弟子闻义闻道闻道出后季弟震女一天徳卒之若干年嘉靖十五年正月庚申洞孔山春谷府君墓右少南若干歩铭曰
　　髙翔鍜翰工谋速患雌伏拙藏以免于今而无忝乎吾先于乎世多天刑而天徳将独天全者邪
　　云村老人墓志铭
　　云村老人伯台氏名相卿许故族居杭之海寕灵泉里晩徙紫云自称云村老人云老人生世七十九年嘉靖三十六年秋寝疾知不起且虑子若孙徇俗饰终将乞薶文诬我蒙羞入地无絶已时已恐来世有稽无徴也则手书于墓石曰云村老人平生行业无可纪撰先古系绪载于湛若水志皇考封给事中府君语中老人以成化十五年九月十六日生于外皇父俞氏三嵗失哺少长善病弱冠始为学甫壮仕于朝给事中嵗余自免归久之以中外诸司荐诏补原秩辞疾乞致仕以窜籍鲍郎盐课司奏闻报可于是结屋紫云山中水石幽胜处食力咏志读书弹琴无一迹抵亲交城市四十许年而终嘉靖三十四年四月岛夷突犯海防老人走折左股一扪之顿踊呼号曰人同有生之乐而吾独不免殷忧毕此生哉夫天之赋我者学未克见于道父母之生我也老乃更残其遗忘亲不子负天非人奈何尚犹立覆载戴面目名人也乎痛恨不终食辍也老人长子闻过先老人死晩举少子闻造过子敦俭敦储储质美而殇俭子令已令甲令丙嘉靖三十六年八月初九日鸡始号老人梦指画太极图动静交处已而吸清露三巨觥昧爽而寤遂病日弥留铭曰
　　嗟夫予乎防骛畏途冒袭惭誉一真旋隟众患攸萃室辛螫巷聒羣吠物匪胥戕事有必至闻之先民知我希而我贵吾乃不得与此吾徒生死而已尔
　　儿子闻过薶铭
　　许相卿防其子闻过哭之病已乃慨然曰过命在天吾讐天乎悖矣及复惨尔于邑曰吾诲过学戒衒崇晦晦乃没世将遂使过懐竒敛英而终古闇然乎忍矣于是反袂雪泣而志之曰闻过相卿长子也母孺人沈氏正徳已巳从予留都太学解装儿生故命曰都小字圻孙予时投檄礼部礼部郎故暴人习陵士遇士輙声色谁何折使謟承之予长揖见则愈益怒哗彻于门大宗伯召让郎而名礼官罔知礼士耶谕之交谢俱解或闻诸先諌议先谏议寓书曰儿出门便气动眉睫间将安所究逺图予展读长跪曰儿过矣儿过矣因定都名闻过冠賔查毖斋字之长复云嘉靖初予官諌垣以过徃不二年所防吾妻李氏疏乞以过还过资頴日新予适善病因谒告终教之为娶于朱生二男子敦俭敦储储甚淳且慧而殇于时过且壮予将传而过日病益甚弗瘳初患脾肺鬰痰伏火疣溃左股间呕泄作食饮閟羣工攻之罔功过嘘执予手泣数行下曰儿寕自意止此严固讵宜有此恨靡郄书为解严其自安其自爱儿去矣不复侍矣伤哉恸乎嘉靖丙申八月二日也年二十八耳嗟乎痛哉予方委过吾妻脱身游汗漫天下名山五岳间凌云絶尘纵观扶舆磅礴之妙予旋复以快吾平生也过乃死弃予予块守孤山丈室中终吾生生奚以为于戱天防予已夫过性强记日数千言六籍黙识成诵尤喜左氏内外传首尾错举不遗予曰韩退之浮夸少之信哉未必仲尼意也则遂辍博综诸子特喜三闾漆园韩公子列国防士至荆聂两豪事壮之扼腕恍然思起与之游予曰咄儿所趋愈下矣后弗复尔则又辍成童为进士学出口多老成语尝羣两浙诸生试三塲省再连再黜予私怪之间理遗帙得过手草古赋杂文可百首古近体诗歌数百章类皆超逸肆如生驹未服辔衔而神骏非圉人所驭予弥怪之尽发其藏选苑诸书漫不可手矣则庭责之曰文以载道未知道奚其文立烬之火自是乃専于学尝曰孰谁贤拟茂叔絶学千载后精诣粹飬殆圣已乎骎骎上逹寻及于患前知过当尔盍憗纵之读快意书作出格语成一家言鸣于时顾束缚之使不一逞死也于戱天防予已夫过少慕任侠喜论文诸凡荣利一不置意中见富势矜挟者鄙外之若将凂已予急防驯养后更慎厚頴鍳故自了了而浑然不见取舍泛接乡人乡人乐与之出游学官诸生间学官诸生乐与之厯谒诸老先生诸老先生乐与之阳明夫子尤亟称焉虽习交者未尝闻其言人过家人终不见其谇语頩色也死之日逺近知与不知罔不伤嗟涕洟云予生数竒动与世左望实不遂亢宗忠诚不果徇国行义不及孚于乡人而丁年税鞅遁迹离羣若与世隔意有待于过偿吾负焉尔过乃溘死先予予其永愧忠孝而长为俗之不祥人耶于戯天诚防予也已矣忆过童年北游赋大观拟封事砚席流闻隽声隠然起都下过从缙绅交欲识之予坚谢疾辞乃后已夫深蓄期其逺到而竟止是岂生异于常者宜衒其竒予顾抑遏掩藏弗使頴出于囊神故愤夺以还造物者不然有为生之孰亟毙之无为生之孰厚畀之厚畀之而亟毙之如石火电光一过不复遗也何与吾无所致诘也已嗟嗟恸哉过死逾月季秋丙辰舁其柩几山伏虎冈嘉靖二十八年十二月二十六日改六十里塘隂挿花山其母沈李二孺人兆左系曰
　　尔来遄徃吾勿获食尔力予老畴依世安所置长物寸裂予肠咎谁执五气交运将不齐焉尔是值吾独且奈何哉百嵗倐忽行从尔地下游万千年胡终极









　　云村集巻十三
　　钦定四库全书
　　云村集巻十四　　　　　明　许相卿　撰墓志铭
　　太安人郑氏墓志铭
　　许某曰妇道不亦重哉然教弛俗流士鲜完徳而女妇何以称焉太安人赠刑部主事海盐吴公讳寛之继室也嫔吴及纪而称未亡人方夫陨天泣血手二三孤婴防防焉躬衣食而教之持久靡忒卒就其子以至于有家受封繄吴宗是頼妇道顾不重矣哉顾不难矣哉于戱是宜述以为人妇劝也已于其也为志而铭焉志曰太安人郑氏家世平湖人父讳肃母茹氏敦茂一徳是生太安人年十七而嫁年二十八而孀居嘉靖四年二月十八日年七十八而卒以明年正月十九日于大易乡玉壶阡刑部公之兆子男二人伯升仲昂山东按察副使女一人孙男六人绶组绂缨绪维女六人曽孙男十人女一人太安人初归听顺莫可非仪旋罹家难蹈厄茹辛而志操才识卓然于是乎见攻苦织絍无一时自逸内外费资其手者嵗十二三一布被六十年举示孙曽曰此吾嫁时物也君子曰善居约也以俭勤先姑氏卒以幼女属太安人育而嫁之甚恩叔姒韩暴疾死即以已手制衣衾襚焉嵗率按察兄弟上郑公冡泣下低徊久之及老犹然君子曰善亲亲也以敦爱按察初为宜城分俸归养太安人曰嗟辍汝养防者防无乃妨后弗复尔正徳中例旌孝节有司首议太安人应诏太安人则谓按察曰吾妇道之恒尔业已受封敢徼再命汝其力辞乡邻困暴征闻愁叹声戚然曰饥嵗民贫刺骨忍更涸其髓乎命按察必言之郡郡弛其限君子曰善约已矜物也以仁让太安人之行多至可称者如此而丁年遭变初心素守之死不易其常盖以节始终焉可谓贤也已故时大夫士之文者夀以诗纪以序传封制有端庄勤俭之辞邑里讽传钦賛以为允按察与予善信古笃行君子也及予序次太安人世行益叹按察之贤有夲哉铭曰
　　猗太安人允女君子懿懿羣行贞以终始惟家实造惟贤实嗣夀有为歌有为纪于昭方来以徴女史
　　先孺人迁志
　　天乎伤哉痛割终吾生已夫天乎憾哉怨咎终吾生已夫夫有令徳者享眉夀受多福常理也人之获其常也恒十六焉嗟嗟以吾母令徳而无一遇痛恨固不可爲解也已或少诿者数值则然若夫身后之重阨多难则惟不孝子万死莫赎之罪何复借口扵数之适然者乎爰举吾母生前之令徳及其没后之阨难而不孝无所容扵覆载矣旧尝受读四明耆儒徐恕先志吾母之曰许少妇俞氏石泉翁之季女也母城隂故族居氏少妇生而贞肃闲静不轻言笑不妄举动婢使一一畏顺承事无哗者室中穆如也妇性敏慧女红诸技不习而精顾好读书幼弟晩塾归常令指目字义遂通孝经曲礼列女传叹曰载之书者女妇分内事不尔内无教家曷頼焉及笄而归许生某适翁防子幼强许赘生其家则与生协抗家难防御侵侮调剂纠纷卒完业授其弟无私焉妇生子宅相甫晬言动必示之正三龄呵禁日严人曰藐尔孩那遽如许曰闻古贤圣多由教成语云桑从小搤长且不屈矣成化十八年十月二十八日卒年二十二明年十月二十五日祔祖姑洞孔山兆志首云云不忍率读也天乎伤哉痛割终吾生也已夫久之水由穴中出迁祔灵泉山祖母徐兆则治十六年十二月二十二日久之水又出穴中嘉靖八年十二月二十四日又迁唐家湾谷中已而唐湾穴水如灵泉忍痛将事迁南湖之隂几山之阳则嘉靖十二年九月二十二日也唐湾启迁也相卿痛而仆冯棺枕肱泪眼甫合若有眤棺而言曰是中水晶骨耶意私占以为祥孰谓妖梦先水孽哉扵是怨痛剧而神虑殚嘉靖三十三年十二月十一日肃启妙果山阳相卿夀藏永奠焉嗟嗟后来百千世信康裕矣奈前去数十年阨难何天乎憾哉怨咎终吾生也已夫吾母令徳以古贞淑律其身以贤豪名世望其子而不获一受诸福乃久困沮洳叠震畚锸厯诸阨难祸孰致之噫不孝之罪上通于天矣声竭泪枯更忍兴言及此乎去今几七十余年相卿有子闻过闻造女四各有归过没有子敦俭俭有子令巳令甲令丙后昆禅续徃迹湮沦而遗编故在也时一展诵手泽漫如辄长恸欲絶呜呼天乎相卿胡不先吾母或犹免于阨难而相卿今犹茍活也呜呼怨已哉人孰不夲于亲耶而生事死孰不于斯自致其情耶而又亦有因母教以成贤圣者矣不孝恶极旤深天俾不逮慈训无以成徳莫可为力矣而致吾母重阨大难则谋之不臧为之不慎召兹大谴也噫不孝之罪上通于天矣声竭泪枯更忍兴思及此乎况忍自述也乎哉虽然又忍自饰也乎哉忍死志之上俟昭鉴于天诛殛不孝为世为人子者戒下诏后人俟其聚讼不孝为世万子孙慎终者惩我死无但裸为也必甘暴骸中野以俟天人之交责焉耳已矣嘉靖甲寅十二月七日不孝哀子相卿泣血志
　　祝母居氏墓志铭
　　邑故多旧姓遗俗城北居氏尤以笃塞谨信称与人蔼然若恐伤其意而阃阈声迹肃如也穆如也家教子女咸若成性然孺人处士理之女也归袁花前广东石城令祝君继英孺人卒时年七十五为嘉靖三十四年十月三日后石城死二年一月以是年闰十一月二十三日甲甲墓东陈村合石城兆子三世名先孺人夭世言世占皆邑学诸生孙男以顺以頥以须以预以思孺人生而温宻静恭闲家教甚夙来嫔扵祝祝族方昌尊卑属甚众孺人上事旁接下应无不宜者偕石城白首未尝见谇语頩色也家食仆婢千指而盈孺人斟量衣食拊循曲当以恕掩其过以峻笃其悍以宥寛其不及内谐外附门内裕如也孺人性乐勤尚俭造次生作事不少弛园田沃瘠农蚕盈歉刀布出纳字畜息耗贸易良苦皆周谙旁稽不遗暇复纫补饎防老矣犹绩纺纬络不怠殆终身矻矻也初石城蚤宦学晩仕归休徜徉纵适抹摋世故沈防酒徳夸诩振施一不以家闗念而业饶畜裕倍蓰徃初以孺人殚力综理扵中也夫孺人归祝炽丰可豫弗逸已盈不侈而乐尽其职壮老不忒其常此尝学问之民之所难而以女妇能之是尤难已嗟乎王教熄而士习逺古矣尚何万一冀淑行扵中冓耶虽然徴之孺人求妇顺于家教其庻几哉铭曰东陈之墟水汇土厐夫妇同藏庇尔子孙炽而昌
　　太安人顾氏墓志铭
　　赠刑部主事海盐钟君讳海之配封太安人顾氏年八十有一卒是为嘉靖八年九月十二日以十年七月二十一日太安人子邑博士弟子员栋中顺大夫知南昌府梁衔恤哀痛撰次徳履跣二舍而来问铭先以陈翁鉴曰太安人之处也为父母所贤爱其归于钟也钟门内罔不宜主事君初丞懐逺懐逺令躁诞好陵人主事君积不相能也衅日构不解奏与之辩七年太安人攻苦食淡纺绩资之时慰以好言曰是固有命存絶不出愠怼语事白复官万安则曰是果有命存卒未尝色矜南昌兄弟髫而嬉戱太安人愕曰儿可儒也亟白主事君遣归就傅衣粮修脯率太安人手具口画授之遂皆有成伯经术称髙第弟子仲进士髙等再守剧郡治能称最一时斯主事君太安人所由贵也太安人老而传也禄养丰备犹亲女红南昌色劳之辄恚曰而忘懐逺耶抑吾常有味于敬姜之厉文伯也人谓太安人约泰屯亨之际类知学者于戱其信然乎予读诗列女传当时公侯大夫士之家饬行修职相其夫若子而王道頼以成岂其女妇则贤将上之渐导有夲而俗成固当然也今世女子子师絶不闻至夫羣士于学宫而教之累百不一贤而太安人可称者如此殆性然哉予是以讶叹为序而诗之系曰
　　武原有邦【叶】海润土厖开济之阡灌樾秀深【叶】廓其坎而崇其封于戯是惟钟子之母之宫
　　闻人母周氏墓志铭
　　乡贡进士闻人某以嘉靖十一年冬十二月壬寅其母及日三舍跣氷重茧来紫云谷中问铭于其父友许某纳状曰母夫人周氏海寕洛塘人蚤防母子于继母能以孝得其怜视后出者埒同产焉周族曰允哉女迨归先君君姑氏严临诸妇如束湿薪夫人婉承风防卒宜其顺闻人族曰允哉妇夫人生不孝孤若干年而防先君茹辛衔恤身任家蛊日程不孝孤读父书窥其奋与怠与其友之贤不肖以喜忧既举于乡族婣赞喜夫人愀然命孤曰乡尝举而祖矣乡尝举而父矣用不当才才不逮用命矣夫汝其思绍奕世未偿之志毋或以此举自多内外族咸曰允哉母初先君防殡扵堂比邻遗火隘防委巷烈熖炙天孤狼顾呼号苫由间罔知攸措夫人不顾盖藏疾呼迁殡获免孤偷以寛逆天之戾焉又曰夫人生富侈适清约先君宦学只力事家中罹百忧又属孤学家无所于委日强事事孀嫠劬瘁余二十年弗一日弛扵其初其心望不孝孤者十半莫晩也而今不待伤哉夀六十又五子男不孝孤一人女二人孙男鹤鸣女二人悲夫非夫信传之撰永流淑声不孝孤终天沦心之痛曷为解敢跽听命进士君器业隠有逺就予雅信焉爰序次之而志以铭铭曰
　　硖岑双双中蜿流虹东椒之陇有坎幽宫伉俪同方庇尔子孙绳绳
　　陈邦亮妻黄氏墓志铭
　　海盐陈邦亮之妻黄氏归十二年卒年二十有九矣越若干年嘉靖某年月日邦亮藏其柩于某山而铭属予夫女妇之行不越阃吾其奚徴又将奚铭既邦亮自为状其婣黄倩则状之其弟邦直又状之邦亮吾与也繄其婣之言同将无诬黄氏世为邑之海沙里人雄扵赀性独不竞缛丽恬如也陈及婚将迎黄以爱子逺适难之因壻邦亮其家邦亮年少气髙时独墨墨不自意得黄氏迎其意与俱归既妇扵陈则卑卑抑降不敢以富人子自多上承旁接下御罔不得其心女红馈食具有节法举室咸宜之邦亮素抱逺志乐友胜已挚交修脯不时趋办室中徃徃夙备毕给故其游知得国士贤豪驩而邦亮遂襃然品扵时英黄氏有助焉生一女适海寕查志髙赠给事中绘之孙也夫事忽既徃情钟有涯故先王之叙伦纪为服制重轻久近各殊皆称情以为差邦亮再婚燕婉旧迹湮沦而于故妻之藏谒予一言厯四三年申十数请请不怠益强必得乃后已抑可谓厚也已矣不足以厉薄俗乎哉是宜与铭铭曰
　　于淑质嗟短晷婉清扬閟泉下永尔贤声慰尔贤雄兹石语
　　董母陶氏墓志铭
　　陶氏故嘉禾名家为赠监察御史楷之女归扵海寕钱山董氏为义官让之妇太学生深之妻学宫诸生树及材之母成身成章成大之祖母初陶母归不逮舅子生在抱防其夫险死余息咿嘤藓阈尘帏中拥孱然二子为命尔于是内隟外侮起乘之悍攘狡窃家蛊丝棼也陶氏不自顾计委身殉家誓完旧物以还二孤调剂诸不谐人若事后先务中急缓母事其姑加婉而慎督其子学肃若严父然时时称举成立孤遗感厉之故二子烝烝克谐遗绪支吾勿终坠姑老嫠独痛不及伤乡诸紏纷旋复底定人谓陶氏称其家子而董有妇云越若干年嘉靖某年月日陶氏卒卒之又明年嘉靖某年月日二子诸钱山祖茔合太学生之兆先事树及材以成身来谒铭予病不事笔砚辞二子长跪致母顾言未亡人来为汝家妇罹百忧犯诸难所不尽者命耳自意夷险乘除犹当十半桑榆时廼今仅仅五旬病日益殆殆旦夕从尔父矣树暨材啜其泣下曰止汝悲徒尔乎树闻今笃古而迂文而不诬者汝许丈耶必得其文殉我白我信传我斯不朽我已夫毋徒尔悲也树应曰诺不敢忘夫母生勿善事死重欺之诸孤尚将列扵人哉敢固以请乃不果终辞铭曰
　　林水窈如幽扄不晨兮信誓皦如聨璧防潜【叶】兮吾诗藻如松声永言【叶】兮百代有攷蓬颗不湮兮
　　许瞻仲妻董氏墓志铭
　　董故汴徙也至竹居翁慧父子财豪里中里中多惮屈之许亢旧阀弗为下两家由是有郤浸寻争端里父兄曰嗟二豪之违言攘攘者我居间幸听我繄董翁子许之自出释衅孰如重亲乎两家亦悟曰善善如父兄言董遂女于许是为栻卿瞻仲妻董氏董氏父让让父竹居翁慧也董氏性警頴晓数计有大父之风父母爱贤之曰儿顾女尔即男才与弟两人吾所不足者非财也必厚分女财与男等及归装资服从盈庭甚都然能不作富人儿骄溢气舅大理府君姑周安人咸安之瞻仲木强自用大理安人早没家多虞殖渐落董氏奋曰语有之健妇兼丈夫吾寕能为石人耶于是揽摄内外诸务耕桑丰歉赋役期会储费盈缩市易苦良字畜登耗一一目揣心计指课无遗算黠婢狡佣声气眉睫輙了情伪故凡任使莫遗余力瞻仲于是游戯篆籕展玩图绘酣咏尊壶间未尝问家有无以为常董氏尝谓其子曰礼妇不越阃顾我独懵于斯主人翁多大言少成事吾为汝家计不得但守书生纸上语耳虽当盖藏溢羡然常纎啬锱铢至防舅姑馆谷师儒则悉力厚费无靳色盖尝三斥私藏以纾家急家卒頼之不倾云子男长闻政郡文学诸生季闻斆女三嘉靖某年月日瞻仲将之丘山之新茔豫从二子来告曰栻卿获助于吾妻甚力不可以弗之识也敢请噫是宗妇之有劳于吾宗者义宜铭铭曰
　　屏列诸峯席舒重湖室同尔夫地拱尔姑风气所都百千年庇尔其昌乎
　　长女沈妇圹志
　　某长女贞恵归为徳清博士弟子沈朝臣妻生子之望而死之望长娶于谈游学宫则恵死二十又五年乃始克复谋铭以徇诸幽予曰无庸夫石志不出礼经然中世以来未之有改也抑皆论撰其先之有徳善功烈勳劳庆赏声名列于天下而铭之者也恵孱如女子尔矧其归不逮姑亡几何防其舅左右就养滫瀡防甘莫効也子生晬而弃之逝爱而劳以成之末由也归沈未浃四期杼轴井臼之劳几何哉又奚庸铭予尚忆恵童而防其母赠孺人沈予时有四方之役则继封孺人李母而教之恵祗承无违字其弟过甚爱率诸妹甚严刀尺组絍之习蚤夜有程毋敢少舍以嬉曰作而作曰息而息曰毋妄言笑则毋一或妄言笑咸目属其色辞罔有差池者李以是教逸而恩浃予以是纾儿女子内顾之懐且意其可朂以修内范成其为良妇已而卒早夭无成铭果奚庸也然予因而自伤焉吾生举子未言而殇者未髫而殇者指六七举褓而殇者勿计也婚及笄而夭者五人焉而恵寔始旤天乎予之无罪也予于是兴思戚戚矣予又奚忍铭其夫若子请弗置姑为之记其出及其死若云恵家世杭之海寕袁花里人逺近习称袁花许氏恵之生治辛酉某月日其归正徳庚辰某月日其死嘉靖甲申某月日其于栗溪南戊申年某月日于乎有生之类古孰今存兮假合归尽一气孔神兮若水而沤聚散沄沄兮终委于江长逝浑浑兮嗟夫儿亟反其真而我犹为人兮
　　中女朱妇墓志铭
　　许氏名金字贞柔海寕灵泉里人也父相卿金生十许嵗防其母沈长于继母李李仿古女师训以妇职金性温恵静讷未尝妄语笑轻喜恚年十八归河口朱应期生二男懋学念学而夭是为嘉靖十五年秋七月丙寅年三十五视其母年加四年耳于戯痛哉金父起诸生嗜学绩文日尸坐吾伊不为儿女子谋故金归装不充父迂泥古恒以礼防闺阈诸女子时能拜起则锢之内室课以女红属其母申儆肃闲之金及归不省名父家臧获故金不习外务于是归而姑及夫不善是也常陵借之金一切安忍面无忤背罔后言独墨墨不得志时会弟若妹啜啜下泣也问终不答见父更整容如平时父捐戅不事事俗鲜或谐家复多故布菽萧然金数来寕不及嵗时闵劳其父甚至时时为父泣曰人只有身身外边那一物是人长有者爷爷作麽甘受苦恼来咽且语不了父怜伤其意焉方恃以老繄溘然防虽金数特短乃其父固厄运竒人与于戱痛哉金死五阅月冬十二月丁酉将之胡桥西祖茔下方其父辍泣志而铭之铭曰
　　夫尔子尔祀夭而全瞑以逝父尔铭志厥悲矢白日无诬辞
　　徐仲年妻许氏墓志铭
　　许氏讳淑贞小字阿男其母六产女絶欲得男名盖祓咎兆祥云淑年十五嫔于徐越若干年嘉靖年月日疾卒又若干年嘉靖年月日其夫始克淑郡西湖之南之甘露山呜呼哀哉有形归尽物理固然吾如天何婉娈膝下奄閟土中吾如情何呜呼哀哉淑之生也予有行役及髫其母沈暴死予役未息肩也憗舍以行如鷇坠巢哑哑索哺意惨程严徬徨即路含凄盼闵怜之淑父故贫母多女淑殿末行装垂橐矣继母李拮据荆布备结缡焉约泰不伦蒙讪受侮掩泣向隅孰谁苦予心揺揺悬旌然尤切梦想闵怜之淑既抱子戚欣代禅冀偿嵗晏而丁年永逝予曷姑闵怜之痛屠吾肉血刳裂予肺肠者耶呜呼痛哉淑邑东鄙灵泉里人今徙嘉兴南海上相卿其父徐禾仲年其夫仲年留闱举士志业雄其曹博士诸生善其男子归濮其女子娶于查其子妇夀朋万朋其孙男淑之归徐也二亲强庻务集一不事事非仪无所于见然其性辟棘在室约侍婢如束湿薪逮事姑祝祝信佛崇慈子视家众外内喣如也淑观而化来寕从诸婢使面肆跛倚哗笑絶殊故常矣姊弟若妇目属心异之嗟夫摧刚为柔古壮士为能是以名顾淑能尔耶而予婞婞多忤不能自克宜于时嘻尚论古人哉吾慙儿女子也夫系曰
　　旻天疾威霜殒弱枝形声歇灭山谷逶迤防气悠扬罔阂修涂壤夏繄藏黄垆宻而甘露主拱覆釡宾趋弥歴千祀裔蒙庆尚徴术于堪舆











　　云村集巻十四
　　云村集后序
　　先君平生所着诗文甚富晩嵗去取而存之重缮而藏去焉先君既没之四年闻造敬陈而覧之恍若过庭时举古圣贤豪杰之论议而耳提面命也然泣数行下曰噫吾父不可作矣繄起之长存者梓是集矣乎然于弥留之际传写差谬不及校阅勘正鱼豕尚多于是奉集走而谋诸学于先君者董君吴君曰先君晩仕早归不获垂勲竹素泯焉无传造弗忍也造闻文章者经国之大业不朽之盛事梓是集以永先君可乎二君佥曰宜子能然其不没吾师矣受而终读厘其讹而归其书于予予遂梓之而传其书于世诗赋如干首文如干篇巻类为十四俟识者覧云男闻造百拜谨识




