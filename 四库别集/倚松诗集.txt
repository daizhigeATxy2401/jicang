　　钦定四库全书　　　　　集部三
　　倚松诗集目录　　　　　别集类二【宋】
　　巻一
　　古诗上
　　李太白画歌
　　送故人
　　送傅仲黙登第归麻姑
　　送善权归豫章
　　石鱼行赠灵壁张氏
　　向居卿所藏灵壁石歌
　　阿智歌
　　寄夏思道惠示缣帛
　　送梅郎一首
　　邻居遗汤沐浴
　　赵元达妇孕不育后数日其犹子生一女子二子皆有戚戚之色戯作此诗开之
　　赠陈侯一首
　　立之作诗讥仆沉浮于酒次韵答之
　　送彭渊才如北都
　　赋王立之家四梅
　　春日饮王立之家同赋三头牡丹依次定十韵节得牡字
　　士大夫湛于不义虽穷极富贵君子过之弗顾而况女子失身于委巷容笑之贱亦岂能自拔哉吾友人赋叹息行有谓而作诸人既属和仆亦拟古乐府为辞伤之于其末开之以正是亦诗人之志也
　　次韵刘无言游法云寺
　　为谢无逸赋陈氏贯时轩
　　次韵李二
　　次韵吕由义见赠之什兼简若谷居仁次韵刘时可刘将赴宣州幕
　　次韵谢公定时夏均父招诸客泛舟游百花洲
　　灌兰一首
　　约方时敏杨信祖二子同过王立之观立之所集前辈诗文各以姓
　　蓘室诗王立之为宗子求
　　秋蚊行
　　戯汪信民敎授
　　归来怨
　　得交行赠王立之
　　雨小霁登南寺阁
　　上范谦叔左丞求退
　　赋刘仲髙髙斋诗
　　永处庵诗为蔡仲志刑曹作
　　送庄季裕宣敎
　　送赵亷访
　　韩升之主簿惠示襄阳杂咏诗淳深髙古吟讽不置輙用防后书懐赠彦履韵以释其意
　　张执权主簿同二知县大夫入山作诗并以见赠亦次其韵
　　青原台
　　赠道士张谦中
　　英游阁
　　为卿昙辅作一枝庵
　　止止堂诗送仁禅者徧参
　　送慧林化士
　　送不愚兄香严行
　　钝庵诗为印长老作
　　寄赵季成铃辖
　　送宋秀才
　　送江南景喜上人
　　次韵卿山主解嘲
　　豫章宝智上人持髙子诗求和
　　赠卿书记
　　润屋轩
　　钱塘清照律师芝草出其墓上为作此诗次韵吕无求同泛汴水
　　次韵吕居仁送李肃老兼简李去言兄弟诸同参五首
　　次韵答曾仲成二首
　　养志堂诗为襄阳吴传朋通判作
　　吕无求以诗坚同舟为嵩山之约次韵报之阅旧诗轴见夏均父和晁之道诗次其韵寄伯容仲成均父诸友
　　虚舟斋诗为王深叔作
　　和周提刑乐嵗诗
　　次韵酬潘庭立仪曹见赠之什
　　杲道人屡聘不起用庭立韵诗开之
　　元辉上人喜赋诗作东坡字萧然有出尘之姿渠亦用韵有作且乞诗为别因再次韵赠之
　　修上人出觉范送行诗言别因次韵饯之望鸡园
　　用蔡伯世韵作诗寄之兼简吕居仁兄弟十首
　　示故人
　　次韵应铨诗
　　客舟
　　巻二
　　律诗上
　　王信玉生日
　　九月六日驾幸蔡王府
　　过关山用同行韵
　　遇里人道及乡闾事作诗寄谢无逸
　　谒汉髙帝庙
　　赠霍明文伟
　　次韵张符离民师适堂即事
　　汪信民约诸人游城南陈氏园不果
　　赠隠君
　　次韵彭圣从秋兴
　　题沧浪亭
　　次韵米元章壮观
　　端午日二首
　　山居
　　送王长元同弟次元赴官
　　蒲适正挽辞
　　息虑轩
　　嵗暮
　　送宿州晁祖禹签判
　　九日发淮康
　　秋日游城南展氏园登阁
　　制药
　　麻城道中
　　过淮
　　从人覔山水扇二首
　　偶书
　　自简
　　以太学灯笼遗陈松老
　　闻说
　　邻鸡
　　久雨偶晴见日
　　赵元逹久不至池上作诗戯之
　　再用韵
　　书天源河上友人壁
　　次韵答陈考城
　　为谢无逸赋梅花二首
　　戯赵元逹
　　冬日书谢氏园壁
　　卧云堂
　　听松轩
　　观鱼阁
　　快目亭
　　病中两絶句
　　春日即事二首
　　送同舍葛茂逹还浙
　　次韵吕原明侍讲欢喜四絶句
　　寻梅二首
　　寄曾伯容
　　次韵吕居仁共二首
　　虞姬墓
　　覇王城
　　病起观垂丝海棠感慨作二絶句
　　律诗下
　　用海印和尚韵和吴提刑游山颂
　　用前韵示谢公定学士
　　用前韵示官人
　　同前韵示同参
　　答惠海首座五首海乃圆照禅师小师喜官人悟道
　　阆人蒲君锡提举参老师悟道唱和四首别用韵寄诸同参
　　寄夏均父二首
　　海印生日
　　同广徳和尚及诸禅伯游山有作次其韵再次前韵
　　次韵答吕居仁
　　再次前韵
　　吾友汪信民博士近闻参道甚力昨日得书云防其偶其言耿耿有不释然者因寄此颂开之且挽其进
　　龟山戯赠谐文章
　　次韵吕无求入山防宿北窓
　　无求用前韵作雪诗见寄亦次其韵
　　赠灵岩徳云庵主
　　徳云庵
　　次韵鉴碧轩
　　再次前韵
　　杨梅
　　次韵
　　戯乞石菖蒲
　　次韵卿山主梅花
　　送广上人
　　再次韵关子开
　　用前韵答吕无求
　　用前韵答湛长老
　　次韵孙向仲自灵隠归余杭二首
　　送以照上人
　　次韵灵隠小轩
　　次韵答刘通判二首
　　晁以道赠杨中立诗有谈禅诋毁之语盖以讽予因用其韵解嘲且开之云
　　用曾伯容韵赠不愚兄
　　赠伯容
　　和不愚兄庵颂三首
　　用朱元方韵寄深明郎中二首
　　送曾伯容还汉上
　　次韵镜上人三首
　　改徳士颂五首
　　法门复故圣恩深厚矣自此恐云巢不能久栖当为众一起承示佳句因用韵备载之
　　不愚兄再示佳句如璧亦重用来韵
　　比复僧相不愚戯作三颂恐傍观以谓吾徒实有喜愠故复次来韵不免道破兼寄祖禹同参道人
　　再次韵且召游山
　　适承再示佳句亦强勉再成一首
　　昨日一诗乃是见赠亦复次韵为报
　　复用韵成一首持作狡猾尔勿诮吾作梦也想当一笑
　　复用韵自咏倚松一首
　　昨日承佳赠浮实甚矣谨再用韵酬赠复用前韵寄伯容兼其三子
　　再用韵戯作二庵图
　　不愚兄示上元佳句谨次韵为笑
　　再次前韵
　　再用韵戯纪山中之胜
　　用韵奉赠巢云兄
　　老懒一首亦次元韵
　　均父约去年十月还襄阳今已二月矣尚未闻汉上消息因诵旧寄渠诗二首用其韵寄之
　　次韵赵承之殿撰二首
　　田熈载比失解留诗别承之殿撰承之用其韵以宠其行如璧亦次其韵
　　扪虱新篱
　　次韵湛老菖蒲二首
　　刘仲髙仪曹左顾林下重话十年之别作诗见赠次韵
　　再次韵
　　山居杂颂七首
　　再送不愚兄二首
　　送本觉上座
　　蜜蜂颂四首
　　寳志禅师梁天监中将入寂然一烛付后阁舍人吴庆庆以事闻帝叹曰大师不复留矣烛者将以后事嘱我乎颂
　　次韵防公首座賛广徳磨衲升座五首送浃上座如余杭刻慈觉老人语录五首蔡伯世吕隆礼敦智李肃老求颂二首偶作
　　腊月八日送尘禅者在长芦
　　送池州诸化士四首
　　荅惇上人七首
　　雨中同无求游龙山胜相观文六金铜像歴诸小刹无求作诗纪事次其韵三首
　　上竺知客肇师示蘓仲豫参寥唱和韫秀堂二絶句求和因追次其韵二首
　　师节受业师慈慧公善草书得海老琴诀之妙以医隠于防稽比以草书四诗招师节归山师节次其韵报之余亦为赋四首
　　送印大师参灵卿老
　　乞石菖蒲
　　蜜蜂
　　次韵赠髙致虚四首
　　送通上人为长芦行乞
　　送玘上人
　　偶成
　　谢人送石菖蒲
　　长老欲敲去竹枝透风作凉以颂止之题宗子赵明叔盘车图后
　　汉上示众
　　眠石
　　王通判雪中来访以颂谢之
　　晚起
　　双池通老以笋见遗发之皆腐矣作颂戯之闰老求席因以戯之
　　谢洞山和尚惠蒌蒿种
　　和曽伯容梅诗二首
　　待不愚入山未至
　　谢扶上人装毗卢像
　　江上
　　送化士
　　送张师哲秀才出山
　　张师哲求袜様
　　荣大师昔从余出应天宁后为洞山古羊副荘往来称之因作小颂为寄
　　送璞和尚出应双泉之命
　　檀越许分一株素馨见赠作小诗速之赠颍昌府化士
　　应上人作法华佛事过余求颂为作短偈谢徐通叔
　　寄冯大辩二首
　　送双泉祥氊头
　　送古上人化漆金州
　　再送古上人
　　赠相师
　　常上人还乡省视其师
　　次韵周提刑出邓鄙五首
　　过厉山驿
　　过汉东
　　枣阳值雨
　　普照寺观竹
　　偶作
　　次韵答周提刑二首
　　次韵春日寄山中故友
　　别草庵
　　陈道人世縁不顺隠于术糊其口于四方云将复如京师乞怜于轻财重义之士冀或有怜之者因其求颂为作短句
　　寄襄阳求天麻圎
　　洞山宗禅师欲刻五百大阿罗汉又建大阁居之其门人钦上人实领其化縁事为作小偈送之
　　赠皇甫道人
　　蔷薇
　　赠熊正臣
　　和刘仲髙过虎溪絶句
　　和愚和尚梅颂
　　曲留仲髙
　　戯邀道人观残花
　　趣舒以明主簿入山二首
　　赠徐道人
　　韩承务过余求颂
　　祝大夫解房州印过山有颂次韵
　　赠祝大夫令人
　　早起作颂访愚禅师
　　范机宜磨头昼眠有作次其韵
　　送春
　　芍药花开招大众看
　　仲髙留题转物堂亦次其韵
　　感新荷
　　黄蝶
　　薝卜
　　百舌
　　嘲杜防
　　归鸿
　　山间
　　石竹
　　闻故人来
　　闻杜鹘
　　示众看花
　　访韬光庵主不遇
　　寄吕善叔主簿
　　赠善公华严法师
　　赠吕无求县丞约游嵩少
　　赠毛雍玉县丞谢到山中
　　臣等谨按倚松诗集二巻宋饶节撰节字徳操本抚州士人尝为曽布客后与布书论新法不合乃祝发为浮屠更名如璧挂锡灵隠晚主襄阳之天宁寺尝作偈云闲携经巻倚松立试问客从何处来遂号倚松道人集中诗大半为僧后所作吕本中称其萧散似潘邠老宋史艺文志倚松集十四巻今止存二巻则阙佚者已多矣旧抄本巻末有庆元己未校官黄汝嘉重刋一行是宋刻已然又其巻首标目下别题江西诗派四字疑宋人删择编入江西诗派集中者后人不见全本因独传此而缮录者尚仍其旧耳今删其题字以符诸家专集之例云乾隆四十一年十月恭校上
　　总纂官【臣】纪昀【臣】陆锡熊【臣】孙士毅
　　总校　官【臣】陆　费　墀







　　钦定四库全书
　　倚松诗集巻一　　　　　　宋　饶节　撰古诗上
　　李太白画歌
　　先生之气盖天下当时流辈退百舍醉中咳唾落【一作雨】珠玑身后声名满夷夏青山木拱三百年今晨乃拜先生画乌纱之巾白纻袍岸巾攘臂方出遨神游八极气自穏冰壶玉斗霜风髙呜呼先生泰絶伦仙风道骨语甚真肃然可望不可亲悬知野鹤非鸡羣天宝之初天子逸先生醉去不肯屈采石江头明月出鼔栧酣歌志愿毕只今遗像粉墨间尚有英风爽毛骨宣州长史粉黛工谁令写此人中龙细看笔意有俯仰妙处果在阿堵中人云此画世莫比吴侯得之喜不寐意侯所爱岂徒尔亦惜真才死泥滓先生朽骨如可起谁为猎之奉天子作为文章文圣世千秋万古诵盛羙再拜先生泪如洗振衣濯足吾往矣
　　送故人
　　秋风夜作万马声草木自有离别情君行胡不卜春夏况我抱病方竛竮我生不祥忧患并行李四方影随形少年之气追琢尽胷中独抱渭与泾世人纷纷水火争我欲从之惫不能骑马时寻故人舍掀髯抵掌意自倾图书万巻相将迎座无凡儿眼更眀惟酒无量与兴防我醉未去君经营不用赐金为解酲一月何必一日醒此中万事气自宁勿语世人人不听君今胡为忽戒行使我此计堕杳防君行潇湘絶洞庭沙头水落鼍夜鸣想君抱恨寐輙惊起吊湘累涕泪横顾我胡为世网婴前行霜露后榛荆谁为传之凤凰翎与君方驾寻此盟
　　送傅仲黙登第归麻姑
　　谢安中年不堪别况我与子本末同临川古郡著名数麻姑且在邦域中【建昌旧属临川】与君同方复同术十年共度虀盐日一身烂漫天地中万里风霜今白髪南山之封木拱矣此身万事相终始何知迟暮犹覊旅夜语对床輙三起君今先着祖生鞭我穷未办买山钱君行啓我方寸乱抱琴长歌声彻天西风萧萧木脱叶表里家山落眉睫为语淮南大小山虽在侯门不弹铗
　　送善权归豫章
　　北斗以南好风土西山爽气呑吴楚前辈风流固超絶后生法像仍竒古道人久学祖师禅败裙破衲今防年胷中秀气磨未尽时出新诗皆可传都城鼎鼎冠劒伟井扫权门日中市道人香火办寂莫有脚不踏公侯地古来贤俊能防何只今零落亦已多一见道人气象是蒲团棐几生春和我思伸眉向林莽未暇优防取卿相扁舟今日与君别明朝梦落江湖上
　　石鱼行赠灵壁张氏
　　磬石山中石无主百里厚坤不承土土人出石如出金阙地及泉隧而取重重彻之如彻席凡材顽狠邱山积中藏一板金王精定是陶镕鬼神力黄钟之律生于黍近代纵横不如古【近世定乐或以纵黍累尺黍大而尺长或以横黍累尺黍细而尺短】天生此材岂茍然伐而用之百兽舞师襄入海工不精且制嘉鱼大小鸣大为王鲔施僧饭小为鲂鳏依石屏君家二尾傥遗我要唤儿曹坐睡醒
　　向居卿所藏灵壁石歌
　　灵壁之石妙天下竒姿异质穷变化时时好事获寸尺谷量牛马未当价耐官丞相三代孙风流似是典刑存心胷本无纨袴气诗书渐洗膏粱昏迩来得石不盈尺依稀尚帯莓苔迹气象中含万仭悬秀润仍分千里碧大江之南千万山终日思归行路难坐中一见此真骨心折当年雨后天君不见黄金白璧骄侈本大官厚禄方安穏少年趣驾迅如电我欲追之堕车蹇年来老大计转拙一丘一壑兴不浅傥君他日弃前鱼南窓坐对庐山逺
　　阿智歌
　　吕卿诸子森如猬不作【一作污】世间儿女气封胡羯末自行列麟凤龟龙各异致小儿阿智甫七龄衮衮似欲无诸兄踈眉秀目澹玉雪覆肝立壁开天庭自从诸兄授孝经淋漓笔墨有典刑客来推席俨在庭举头揖客客为惊吾知吕卿大源委黄河昆仑千万里政令凡儿出其中不扶而直麻生蓬况如此雏落落自竒伟出门汗血当追风【一作少加刍秣当追风】
　　寄夏思道惠示缣帛
　　忆昔南方木叶下祝融逗留不退舍闾阎未简卒嵗材眀月满门自宜夜而今身在天中央日月寒暑遵故常西风今日我为政防防尘沙何可当浮云倚势不解事浓隂数日酿秋思卧病但作仲卿泣载酒谁问子云字故人千里知我寒书来遗我帛数端拣丝织作经纬称长细广幅尺度寛染人暴练勿设色衣被皎皎识君徳
　　送梅郎一首
　　梅郎可爱如蜀栁风流似是子真后抱器来賔太学穷五年自袖采兰手来时落鴈揺虚弓汗血长鸣西北风自誓壊韩复蠧魏可怜一无咫尺功我亦数竒困竿累玉山冰川失眼底永嘉堂上闻阿连堕食正冠为君起君今制衣作行具何以赠之白鹭羽殷勤持【阙】重似人漠漠深藏饱鱼蠧船头逢逢奏晓鼓巻帘卧看春江雨到家春温鴈且北寄声布帆无恙不
　　邻居遗汤沐浴
　　都城甘水啬于酒檐头取饱得满缶毎忆江湖万松底夜半酒醒挽石斗如今长卿不满喉岂有温泉濯汗流岑岑背若负芒刺每向一饭懐千忧君家有井金作栏辘轳可取不可殚大奴分遗足一斛洗我尘垢生羽翰人生生理易与耳辍洗为君起长叹
　　赵元达妇孕不育后数日其犹子生一女子二子皆有戚戚之色戯作此诗开之
　　十年不见陈惊座二子相逢心亦可髙帝子孙果隆凖杜陵先生岂欺我甘陵夫子孕不育世无元化操五毒乳医袖手輙寤生不药而喜神所福君家阿济【王湛之侄】頥未髯颇恨生子不生男人间久之古烈女世上多叹吾儿凡应当有子问贤否弄璋弄瓦诗人口木兰买马替爷征班昭嗣兄成汉表人生得此二子者安用痴儿閙昏晓况君各自富春秋有女如玉方好逑必欲商瞿有男子殷勤更问东家丘
　　赠陈侯一首
　　古人已朽不可作长安年少多岳岳太官五斗仅代耕舒缓养髙简然诺陈侯气穏天机精心胷开霁脱检绳只今冠佩奉朝请折节重士身自轻主人斗酒相逢迎金尊玉槃红烛明黄花开彻秋未了残月挂檐霜气清气吞百吏不足数滑稽巧中一座倾座客未用喜且愕陈侯吏事复不恶簿书狱讼谈笑了盗贼骨惊吏胆落至今鲁山驾车处防使齐儿畏朱博方今天子坐眀堂指麾夷狄如驱羊安得吏师如侯者上应列宿布四方政治岂但防成康
　　立之作诗讥仆沉浮于酒次韵答之
　　頽俗不可挽我思陈孟公胷中一噫【去声】气浩荡沧海东初余亦拙谋堕身尺度中昔为吾家驹今为客子蓬人生百年耳过鸟歘无踪何至自矛盾身与众敌逢仲尼固圣道大自不容落落少年场谁复识吕蒙古今一邱貉同赴三尺封乃知常满尊慰藉吾人穷君诗苦相厄欲抗輙防雄但恐百钱债负我葛陂龙
　　送彭渊才如北都
　　我学如水马尽日忙不进结交有神竒所得尽豪俊十年困三舍万事到两髩风流半零落吾道或拘窘彭侯南方来超妙【一作意象】有逺韵落落涧壑姿倒屣解吾愠胷中防年读正朔谨尧舜盘盂百家伎钩致得幽蕴【一作袖手探其蕴】夜半一商略气与山岳峻方洋及卫霍似是老行阵峥嵘济时术百未一见信自言穷达机黙与寒暑运功名盖【一作或】偶然未暇以身殉伟哉君子勇一语破幽愤何时灯火底懐抱为吾尽
　　赋王立之家四梅
　　化工辔六龙风雷共推轨谈笑却冰雪咄嗟办桃李纷纷西园英转眄即填委独余四种梅冰玉自标致岂争滕薛长未与管晏比防风挽寒条草木竞披靡蜡梅异【一作妙】天质芳香辈【一作轧】兰芷【蜡梅正如蜡为之树絶不类梅其香正如兰】多叶羙无度胜韵洗贪鄙红梅拂【一作传】晓妆深浅自有体单白亦闲淡冷艶照流水初如王谢郎雍容各簮履出处岂皆同一一竟可喜此花固不凡俗眼自多眯栽培或一遇得此輙遗彼君家独兼有班压万红紫况当顿有前朝暾媚【一作防】窓几我无笔五色为此了众羙安得九转丹暂起来阳史
　　春日饮王立之家同赋三头牡丹依次定十韵节得牡字
　　异时王公门使车驾四牡殊方仰吾父天子尊伯舅舒迟入枢府易若屈伸肘风流未踈缺日月竞奔走诸孙以文嗣文字宗科斗英华被草木羙成岂不久冝哉此花瑞鼎立世无有绵力为君赋半夜饥肠吼尺寸窘吾歩岂复到渊薮翻然欲投笔大恐惠文纠
　　士大夫湛于不义虽穷极富贵君子过之弗顾而况女子失身于委巷容笑之贱亦岂能自防哉吾友人赋叹息行有谓而作诸人既属和仆亦拟古乐府为辞伤之于其末开之以正是亦诗人之志也
　　叹息复叹息丹砂为土玉为石谁家女儿妙无敌日日当窓泪霑舄问之何思复何忆深颦欲语语不得回身抱琴不回面清商自写昭君怨朔风萧萧霜月悬万里胡沙鸣一鴈此声此意太分眀犹恐君侯未防情从头却欲为君说恐君断肠君勿听黄鹤一去已千里雉子髙飞亦能防人生长短要自裁嗟尔此身今已矣刺刺促促徒为尔
　　次韵刘无言游法云寺
　　磨蚁迭左右铁炭互俯仰嵗月如牧马快骤脱覊鞅方希草雄未羡画眉敞刘侯启予者险韵写胜赏读之令人醒居然见圗像我昔曾此游僧梵荐飨撞钟鸣木鲤破我颠倒想百年能防许万事苦鞅掌防身声利场齿角伐犀象前辈晓云散后生春水长君看门外辙盛气日来往道人初不省禅寂异到壤乃知雨花地可以透迷网君侯此嘉集尘迹已相荡援琴写我叹中夜发哀响
　　为谢无逸赋陈氏贯时轩
　　西园拱羣木严霜损天和岂不惜嘉隂柰此风雨何青青繄此君凡材不同科君知不同科何必叶与柯试看一尺根节已倍身多故令巻箨中髙韵不可摩陈侯定可人厚礼为君罗视此种竹心知君减悲歌吾徒渉世踈投足得诋诃何如雪月际对君自婆娑但无我履声与子相经过
　　次韵李二【李二黄安时同防黎介然家介然置酒李二作此诗】
　　道散士不守君子利为上交游固窦灌父子亦歆向繄我二三友日月共照临殊乡不殊习异族岂异心吾徒拙身谋要是沧海客大材费我剪古乐难考击相逢聊解顔把酒听輭语断水洗垢病戞玉开未寤男儿生堕地脚迹付九州不知谁主盟防此车与舟愿毕已醉杯竟比难得欢眀朝黄子别离恨已阑干
　　次韵吕由义见赠之什兼简若谷居仁
　　行年本数竒阅世复痴絶巉然寒饿表但未朋友缺晩得二三子楚楚着行列家学有师法保身尽眀哲堂皇建钟磬户牖照玉雪白晳采兰手未负如意铁由来石中璞不在苦分别当时偶一见顿使我心恱道防古人逺君子或降节狐裘傥羔袖岂待跖与桀若人茍相久可以辅衰拙欢喜奏防吟聊嗣登歌阕
　　次韵刘时可刘将赴宣州幕
　　我客汴之濵梦寐大刀头幸逢刘伯伦衣冠少其流胡床白羽扇语穏气不浮异时果下马髣髴遍九州毎思张翰鲈为登王粲楼食贫节益苦异哉居拙谋宣州虽多贤禄仕恐未优长女嫁及时大儿婚可求长才不自献澹与众人俦君其吏隠欤吾亦沧海游
　　次韵谢公定时夏均父招诸客泛舟游百花洲
　　好事屡载酒扁舟毎乗兴况当秋气清开我心若镜风漪蹙寒绿日干下脩影却从苍翠中羡彼各飞泳翺翔数仭翼白小一寸命防物有至乐此理须自领君侯静无哗敢以一豆请人生百年尔飞电作光景试看楹间悬俯仰嵗月永堂堂防莱公祀事荐时饼吾徒岂不老啖蔗入佳境况兹诗酒习已自破清净聊须明月来褰裳踏归艇
　　灌兰一首
　　往作兰溪游歩屧出林麓溪头小雨竟溪水澹文縠婵嫣防丛秀临流自结束曲折访丛底初不露芬馥归休行结佩薄采未盈匊时遵防径间幽然感清淑年来蚕自缚投迹先拟足不意淟涊中见此二孤竹威威耐寒苦绎绎辈杞菊似是溪头裔相逢慰烦促一日不见之鄙吝生眉目故将应书手抱瓮助长毓孤根着土深稍稍树支族看渠吐胷中一洗桃李俗
　　约方时敏杨信祖二子同过王立之观立之所集前辈诗文各以姓赋诗
　　秋容散古原秋声满寒条幽人开晓梦喔喔鸡戒朝骑马西南隅不知道里遥我行将何之我友昔见邀斯人非世人与世不相聊防年赋归欤塞耳树上瓢谁知翰墨功百倍巴蜀饶方杨妙天质两玉不易招粟马来防盟此义久寂寥主人喜开尊杯殽初刻雕及乎启丹台座上皆闻韶委积山海竒浩荡江汉朝此囿无郊封烂漫各蒭荛归来蒲深望老大犹虚骄
　　蓘室诗王立之为宗子求
　　布谷作五更鹪鹩亦司辰田师遽束緼请火起近邻耕耘岂辞劳常虞秋计贫薄垄亩间努力不自珍秋风落髙原罢亚千顷云公子岂知田得师自农人归来坐虚室却扫富贵昏架挿河间书门引霍三賔耡耰翰墨场寒窓澹炉熏六籍圣人师百家素王臣骫骳离骚经妙语泣鬼神灵文陋咀楚髙论追过秦泛覧四库余瓦砾半珠蠙游心领其要开巻得其人门前风作埃肥马走搢绅岂知歌钟地辛苦事斯文懒夫江海士履声逺王门未暇到此室归欤老斵轮
　　秋蚊行
　　秋蚊扑扑啄作花秋江喷薄巻旧沙鱼肥兎贱年谷熟田家八月生有涯羣翁坐社儿击鼔酒一载行翁起舞但得催科了眼前儿郎各自能辛苦
　　戯汪信民敎授
　　汪侯思家毎不寐颠倒裳衣中夜起岂惟蓐食窘僮奴颇复打门搅邻里凉风萧萧月在庭老夫醉着呼不醒山僮奔走奉嘉客铜瓶汲井天未眀
　　归来怨
　　琼株玉树非凡根幽兰紫芝种不繁谁家妙质倾春色失身逋荡依荆棘流蘓暗绕云母屏栖魂不穏夜魇惊归来泣下绣时室漫漫此生身事毕
　　得交行赠王立之
　　世上纷纷走车辙交情回互作冷热搢绅岂无郦寄卖山林谩有稽康絶我穷四方但【一作只】糊口一丘一壑志未了【一作锦亭但有兰亭草】得交天下能防人直道如君可【一作得】偕老
　　雨小霁登南寺阁
　　登楼望四垂缩缩雨小休老木藤蔓活古殿金碧流浮云卷岂尽落日不可留无人相与语鸜鹆谩啾啾
　　上范谦叔左丞求退
　　老骥伏枥志千里烈士暮年心不已不用悲歌击唾壶尚挟平戎献天子书成未上忽自悟便逐道人林莽去年来着脚古道场疾病魔人无屏处不遇我公如古人零落离披作风絮我公徳量大如海太平天子待真宰乞身莫待我公行早向千万外
　　赋刘仲髙髙斋诗
　　先生言语妙天下向来太学传芬芳当时品目入前辈后生籍籍窥余光立谈一见便相可交无新旧合则章别来防何嵗月忙我已三变变沧浪子才如许犹绿裳宜参公卿升庙堂何为髙斋尚翺翔悬知公意非自髙自髙自圣渠作狂泰山北斗不自賛琼株玉树絶否臧用则伊周冠百王直道而行气益昌不用两龚或退藏直道而去括智囊用与不用俱徜徉使妇无裈非吉祥世人言髙不着本但欲困苦邻饥尫不知舒巻重在我尊为帝师初未妨先生年来力学道等观穷达如炎凉屈伸有命不足论要保胷中百链刚
　　永处庵诗为蔡仲志刑曹作
　　刑曹仕宦如客寄朱墨如山无况味平生灯火读书心便与衲僧同器类自从供职江上郡一月常勤五七问向来书至乞庵名永处那伽表嘉遁世间万事不挂眼蒲团不动跏趺穏客至清谈真老禅数枝霜竹伴幽韵
　　送荘季裕宣敎
　　荘侯目如岩下电堕泪碑傍始相见松间经行倚松语袖有普贤真行愿【季裕以行愿品作小牓袖之随处散帖】春风昨夜忽言别楚儿恰恰耕残雪野人无以赠君行山杏溪桃为君说
　　送赵亷访
　　飞来之可图写画工揺笔不敢下玲珑八面尚能摩万古冷泉那可画赵公胷中有泾渭爱山自得山水意向来与客到前亭上酌泉赏泉味我客邉一蔀室闗门无事輙终日公来剥啄自敲门蹔觧跏趺为公出池上烟光初过雨岩花胶轕开无数曳杖惟愁猿狖惊笑谈复恐蛟龙怒闻道公归朝玉京王事不敢寛作程想公拜舞升天廷雍容奏议详而眀知公不独称安宁防民利害通民情吾君忧民精且诚愿公中和辅太平韩升之主簿惠示襄阳杂咏诗淳深髙古吟讽不置輙用最后书懐赠彦履韵以释其意
　　刮磨习气如洗爵惟余好古情未薄向来诗轴入松门便对屠门先大嚼吾侪事业如石田笔墨魔人妨夜眠如公万巻瘖不吐使者旁午谁见怜方今神武拓疆土超擢贤才固其所莫叹簿书官禄防黄钟大吕生一黍张执权主簿同二知县大夫入山作诗并以见赠亦次其韵
　　我不学支公畜马作戯剧道人不韵亦成癖又不学云岩常说老婆禅苦道炽然说墙壁归来挈杖访饮虹【此亭在悬瀑之下尤为山中胜处】携诗过我三士同我喜坐之鹘壁下视凛凛十八公诸人胷中何所有文字万巻皆科斗平生笔端自有口簿书透处时一吼白面王孙金作鞭怜渠政遭富贵纒今朝此乐戒勿传一笑蚊蝱空过前
　　青原台诗【为钱大任宣敎作】
　　五马胷中足丘壑驻车决遣有余乐似言新广青原台不减滕王旧江阁滕王阁下当年路静中懐抱时来去闻说青原比像间表里江山便知处使车时此携佳賔与人同乐不同羣倚栏自得新诗句矫首长懐古道人青原亲见曹溪祖渠有儿孙住山斧问公何处见青原杳杳飞鸿掠云去【来书云此台大略似滕王阁台在庐陵望青原诸山青原即思禅师道场】
　　赠道士张谦中
　　道人髭须似民部平生篆心独苦世间笔墨一防【一作一防笔墨】无骎骎气象追千古道人得师在何许秦汉鼎彛周石鼓若峄山碑若诅楚二李而下初不数异时心醉不窥园依绳作直规作圎一朝妙解【一作悟】古人意脱落【一作略】尺度诚其天嗟君絶艺世无敌勿示时流渠未识我亦当年好古人推席为君三叹息
　　英游阁诗
　　西湖气欲呑吴楚山作重围如捍虏回环楼阁骇鱼龙挺拔浮图逼云雨西湖英游天下传湖光山色当圭田何须西土方为净不待吴门自是仙雪花飞时妙无价梅影横斜端可画荷气薫人六月风月华彻底三秋夜隂容霁色风且雨晓光暮碧寒代暑阁中气象顷刻移诗人不是无心赋竹阁使君遗迹空草堂居士但闻风百年光景电划水湖山无限生有穷爱君长才犹袖手岂宜苦为湖山久君不见向来阁上旧游人富贵功名古无有【阁在杭州钱塘西湖上尉防之前蔡元长尝作尉故后人名之】
　　为卿昙辅作一枝庵诗
　　百年七万二千饭【见胞胎经】检校劳生岂无限巍巍孰是真丈夫应作已作所作办不信穷通手翻覆自穷自通均【一作俱】不足穷思大厦千万间通或胡椒八百斛道人不与世俗俱一枝自占巢有余有时放杖防髙梧睥睨三界如蘧庐春风数日到梅萼吟绕寒香雪欲作归来趺坐尼师坛栢子烟消泉一勺
　　止止堂诗送仁禅者徧参
　　止止堂中一禅客五尺枯藤藏未得平生心胆闯古人今复江南又江北昨夜霜风号古木猿啼寒星斗黒傍家行脚有底难独师大去吴王国君不见季子敝尽黒貂裘归来印佩六国侯
　　送慧林化士
　　王舍城中车马尘霏霏似我涧底云此尘可贵不可贱中着功名富贵人上人衣帯云霞色随例尘中归未得只园为有老作家閙市丛中自禅寂向来禅律相错居空庭月作五日墟市声浩浩如滩濑谁信禅房静有余道人要是白云侣红尘不是安身防未能随我便那伽早入千万去
　　送不愚兄香严行
　　君不见香严之山天下望何必楞伽称海上龙湫直下一万尺鹘崖突起三千丈借问何人出其中前有国师后闲公中间有人骑乳虎大雄敬树真卧龙山中壮气今重振堂上老人提旧印晶眀如住广寒深渊泉自吸沧溟尽兄今三十未为老名利波涛拔身早向来自裂子夏冠翻然便刬天然草如兄勇锐世莫比谁与同生亦同死只今文采尚未章人道香严有真子隋河浑浑日夜流兄今倚柁到南州南州水洁草如染自在沩山水牯牛
　　钝庵诗为印长老作
　　姑蘓昔是吴王国表里湖山本充塞吴王亡后台观空只有湖山亡不得斋钱吴越又富足前身端受灵山嘱平生佛事满东南上下君民総纯熟阿师累世同此防外家更是东南防晩年髣髴传双林乡里推髙无与对阿师四海老行脚偶向南阳露头角他年欲识痴钝人发长衲敝人谁觉
　　寄赵季成钤辖
　　器之髙谊已下世安当我友埋金沙倚松卧病无一钱俗医如山闯利多天寒嵗暮山谷里二老不作如我何谓天盖髙不无意间生贤者为帝裔不容声色耳目但许诗书飬梗柢少年所学无不有精研往往穷渊薮不知用心能防何妙悟自然絶师友徳成而上艺为下此言端为中流者须知豪杰盖不然以徳养艺斯又全若分上下为优劣千金安得称神仙徳为本质艺其餙表里相资乃我徳欲知公子志甚深已着千金追旧迹世人有艺初无徳为骄为傲为残贼杀人取财不知惧犹夸庸妄肆诞惑须知公子本无我一切有求无不可平生髙见隘古人焚弃经方见何左【殷中军妙解经脉有常所给使忽叩头流血言有老母垂百嵗抱疾已久乞浩一脉浩感其至意遂为诊脉防方一剂便愈浩于是悉焚经方】老僧年来学禹歩跰鉴井不能去还丹一粒能防何从此防山不知处
　　送宋秀才
　　东风欲归不可挽门前芳草青青逺倚松卧病不能行肩舆出门还复懒先生家住岷峨下当年神授神仙卦死生祸福如眼前从来卿相争称借倚松卧病正无脚袖出神方色闲暇我知公意事仁义不学世人事财利无尽先生如古人一见先生爱其真防年门下真子弟付之万事未尝计或云公可为身谋先生一笑公何醉倚松老矣世共怜公独何心徳如天从今藜杖傥能扶山长水逺公能从我无
　　送江南景喜上人
　　我有平生雪色尘亷者不求贪不与眀朝聊以赠君行一炷沉烟夜深语丁宁佛法苦无多文房四物来作魔丈夫所作若未办奈此峥嵘嵗月何
　　次韵卿山主解嘲
　　道人竹痩松栢刚饱更风雨惯雪霜堂堂自住一法界岂与萧艾相短长利刀割水风吹光以空壊空竟谁伤君不见湖邉飞来两白鹭终朝容与水云乡
　　豫章宝智上人持髙子诗求和
　　我客飞来一室聊自适关门不敢开怒风退六鹢敲门者为谁起我正禅寂稻麻竹苇中见此一英特手携髙子句按谱恣游歴髙子我旧游伉侠不易得忆昔京城隅王郎古遗直当时防合地烂漫存辙迹繄君入社晩感事一嗟惜安得赋归堂寻盟合琮璧
　　赠卿书记
　　我室如逆旅尘坌被几席自是懒扫除初非防防迹比室有道人髙洁如玉璧时来相劳苦倚席笑哑哑道人居若何纯素胜金碧槃盂及几杖奠置有疆埸青丝贯湘竹秩秩间儒释短长各部伍行列共绳尺试看缶中兰修叶浄如拭我亦捧心颦触缾污履舄乃知效子败古语不可易时当过师语输写尽胷臆师【一作君】言吐如屑永语嗟啧啧问师【一作君】何所嗟吾道苦荆棘堂堂大道场【一作皇皇菩提场】儿辈恣陵轹苞苴幸引援侧媚乞朝夕争传外道语盗履祖师阈狂澜不可回妖氛一何逼栢直尚乳臭唐俭安足惜世无磊落人口语谩籍籍岂无真道师众寡久不敌常恐碧眼胡西来苦无益道人僧之杰老骥犹伏枥安得大宝坊降魔扫妖癖
　　润屋轩诗
　　层崖如立壁秀润初欲溜下有癯道人异时妙基构为山不为屋岂待吉日戊轩成玉满家不减朱门富松篁既崔错云雾亦臻凑霜威入松骨古滑咽泉窦谷风巻檐回浩荡金石奏骚骚乌夜啼鼎鼎雉朝雊时于藤萝中便防一猿透客来坐胡床纸帐巻轻皱儿童敬杖屦文史当爼豆防薫出小鼎长缾上虚甃此乐师【一作君】有余何为尚奔走记我识师【一作君】初昂昂野鹤痩风姿入清古气象脱凡陋我游山海间未获一角兽如师能【一作君亦】防何不落余子后师【一作君】如佳少年气出万夫右平生千钧弩要以一手彀虽未须眉苍典刑已可候汲深非短绠善舞属长袖愿君浚其源故道或可复功成归此轩趺坐了昏昼
　　钱塘清照律师芝草出其父墓上为作此诗
　　槃槃千丈松磅礴犯云汉要为根所持龙虵走断岸英英西洛花妙为天下冠根移枝可易人为过其半君看此灵芝不与彼共贯超然自挺立初不赖根榦傥可种而植朱门当烂漫胡为不可致图画空传翫芝生在何许可卜不待彖忠臣孝子家义夫烈士馆吉事定有祥岂是供好玩道人律之师父蛊虽不干平生沙门行报徳已无算向来郭氏阡盛事传里闬青青十亩隂手植防脱腕召和不吹律脩徳自幽賛至今超山下百本益璀璨亭亭巻云涛濯濯立鹅鹳乃知天人间决定可覆按野人为作诗诵实不敢賛
　　次韵吕无求同泛汴水
　　榆下钱贴贴水上镜蜗牛共饮吸水马竞驰骋静中观至妙度此春日永舟师挽且哗俚语相讥病劳逸各有役不必尽乗兴公縁升斗穷我访山水胜虽云异出处同是缚垢净何当俱一扫歇此风中艇擕持少室去从渠谓防径【无求约同为嵩少之防】
　　次韵吕居仁送李商老兼简李去言兄弟诸同参五首
　　嵗月如翻江学道若农务道人竞寸晷政以生死故耽耽鹭闯池落落鹤警露瞥然忽【一作或】中的优昙濯泥污何当【一作须】一鼔作姑置管城兎
　　其二
　　开门对南山万物尽昭告自是君不领岂是君不好诸人如骥子矫首万里道援琴欲写之促轸不能操请子亦【一作试】停手趺坐西南奥
　　其三
　　同参如用兵各出不防期一将夜破敌诸将或未知如何卫霍材局趣窥短篱军储有量数嵗月未易支惟兵不可宿早寄入塞诗
　　其四
　　角中拂弹棊【一作累丸承秋蜩】运斤斵蝇翼当时未得妙岂暇日入息譬如河漫流难以一篑塞饮食男女间嬉笑中盗贼要须了【一作理】其原及此未曛黒
　　其五
　　李氏泽如海【李公择儿孙也】富此明月珠诸郎皆可人共出尧舜途之子见我时抱负勤【一作烦】髯奴江头一再见凛凛气百夫赠【一作饯】子伊字门不类城旦书
　　次韵答曾仲成二首
　　曾侯果胜流折节事膏火年来何转穷正以工诗坐可怜哭鬼句不救采薇饿平生九品禄团团螘旋磨归来卜我邻歩屧得相过剧谈到理窟我义危欲堕世人富贵忙此乐渠不那春山正可寻我行公亦可
　　其二
　　我老不能世百念久灰冷偶随出山云托迹蹔人境借问交游人出处各形影某或李广竒某或卫青幸如公不世才跬歩可台省何为赋归来欲近沃洲岭夜半哦公诗月寒心怲怲
　　养志堂诗为襄阳吴传朋通判作
　　我思古丈夫出处各有意上焉不作名下亦岂为利周旋进退间万世作凡例吁嗟古人逺中夜輙三起老来得贤侯气象无乃是少年自挺立学问造严秘笔端挟风雨麈尾揠根柢问之为谁欤盛徳有苗裔广陵之外孙右司公之子内师孟母贤外交天下士渐磨薫蒸到成此不凡器年来贰襄阳岂为山水计政以承母心欲觐淮源隧淮源日夜流墓木已拱矣母来拜墓门满下平生涙回头语儿孙更酹坟前地我懐三十年一饭不忘此惟诚通鬼神志愿今乃遂儿身勉直道无贻墓中愧宁为颍封人勿作鱼梁吏到官辟髙堂防洁亦明丽夜月进古几春盘供早荠炉薫事禅寂简物薄滋味起居饮食安其乐固泄泄母身自教子子养母其志要当并外家十幅作图记大曾信知言名堂书是事更哦诸人诗千古激雕敝【传朋乃王逄原先生之外孙吴安中右司之子曾伯容作养志堂记一时名人皆为赋诗】
　　吕无求以诗坚同舟为嵩山之约次韵报之
　　我穷走四方知交态吕卿晩定交槁质赖沾溉笔端有神竒胷次无疆界平生书画船往往出光怪我非张孝亷招呼许同载顾我念嵩洛如痞思一忆况飞西北帆一枕千里快便当谋吉日恐负游山债【一云少室非廋岭肯负衣鉢债注云无求尝许以懐禅衲衣见供故因以坚之】
　　阅旧诗轴见夏均父和之道诗次其韵寄伯容仲成均父诸友
　　往者少年日所慕韩伯休渉世更百难得交多胜流当时回俗驾喘汗困万牛晩看故曹耦半逝半乃侯侯者朱其轮逝者卧荒邱荒邱不足悲朱轮或可羞翻然乃【自】悟庶防桑榆收朋侪竞挽止一往只掉头我岂筑室
　　愚喋喋于道谋向来汉上行悬知计未优重念佛祖心独往恐不酬细看丛林敝百孔如破裘出有造请恶入懐薪米忧虽云学道辈坦途多不由我欲独挽之难哉推陆舟归来拥白云草茅有前修誓不出山去三更林莽秋寄声二三友兴来过我不
　　虚舟斋诗为王深叔作
　　人生一渉世波澜渺无穷凡儿似得计兀兀自穷通惟有盛名下颇招众嫉攻开闗或延敌政使臧亦凶古人故不尔山泉养正防我非阮嗣宗何时见阿戎濯濯春月桞谡谡松下风似闻未着冠笔力百夫雄余子窘不足渠乃忌太丰比从道人游警悟世谛中试观名斋意已见应世工圣贤在方防制行固不同惟有虚己游万川同一东此名可书绅愿言谨厥终
　　和周提刑乐嵗诗【与还】
　　老农终嵗忙濯足不及骭岂无相劳苦穑事苦萦绊迩来隣酒熟隔户闻呼唤客至便为约此饮期逹旦乃翁起行酌瓦缶恣弥漫一引未置之捋肘发屡叹尝记秋来雨似称春余旱旱忧牟麦焦雨惧禾黍烂而今雨旱解万事皆毕干傥非值时和未易了炊爨似闻使者贤云似周十乱语竟复满引抵掌笑秦汉
　　次韵酬潘庭立仪曹见赠之作
　　安仁可独来连璧岂易得我老阅士久此士秀江国不窥董生园颇割子鱼席向来决胜地辟水湛寒碧防年富问学一道贯儒释捉麈初不哗论正语眀白哦诗咄嗟办妙韵出金石吾家妙喜师赏叹节屡击夜堂眀月冷鼎足坐禅寂他年山中人盛事话畴昔
　　杲道人屡聘不起用庭立韵作诗开之
　　百年过雷雹谁防复谁得邯郸一枕梦蜗角两战国道人脱世网便巻百丈席分眀老胡裔髣髴眸子碧向来数道塲众挽不容释金言无自晦如反衣狐白道人笑不答我心固匪石迩来燕雀豪颇须鹰隼击逹人有舒巻大士等喧寂何当为众起孰谓今非昔
　　元辉上人喜赋诗作东坡字萧然有出尘之姿渠亦用韵有作且乞诗为别因再次韵赠之
　　禅流笔墨戯好句亦时得譬如世佳人不必须倾国我行百城时所至不暖席黙求支许流常叹暮云碧阿师有典刑一见我心释根源师璨可余事窥元白丛林半良窳初若泗濵石欲出金玉音不妨聊考击致逺或恐泥落华反枯寂口邉白醭去愿子师古昔
　　修上人出觉范送行诗言别因次韵饯之
　　上人邱壑姿韵出余子右已经老洪目云是江南秀访我白崖巅喘污经层岫初无一日雅慌若十年旧胡床气未穏牙籖出深袖我居人迹絶特坐嵗时久子来亦遽去既别重回首招提送客还松户闭春昼
　　望鸡园诗
　　望鸡天人供韵出芝菌表炎蒸夜过雨裂地出清晓根株树玉雪顶翚青缥羽衣散臯原鸿鴈集苹蓼邂逅遽撷取已尽首犹矫麻昉助芳烈姜芼戒烦扰取味俄顷间薇蕨盖其小吾生易与耳升合自可了聊为道人剧五鼎端可少
　　用蔡伯世韵作诗寄之兼简吕居仁兄弟十首
　　蔡侯材栋梁向来饱霜露十年林下思常恐庾尘污
　　其二
　　人生落世故至宝堕深井傥无自拔计金玉谩弃屏
　　其三
　　至理本旷夷小道皆左僻信能弹指了可死不待夕
　　其四
　　松毛巧妇禽螺殻寄居虫二物自广大那知十方空
　　其五
　　百年固多变深谷或髙岸要知悟破迷大似理易乱
　　其六
　　见弹已求炙亡羊犹补牢功成无早暮事竟等卑髙
　　其七
　　君岂蔡子叔我非支道林何当速相就为子细徴心
　　其八
　　沉水博山炉积灰如雪霜何如坐三昧自薫成定香
　　其九
　　三世如旦暮四大转风火傥能了无生如观掌中果
　　其十
　　学道十万众得者一二稀寄声故曹耦舍此将安归
　　示故人
　　变化宻移何太急刹那念念一呼吸八万四千方便门且道何门不可入入不入晓来防雨芭蕉湿殷勤更问个中人门外堂堂相对立
　　次韵应铨诗
　　谁养山中云馆我云中寺山深云常润出户须芒屦可怜云外人过我一饭去
　　客舟
　　三界众生俱是客就中君是客中客眼前何处非君家莫道君家归未得














　　倚松诗集巻一
　　钦定四库全书
　　倚松诗集巻二　　　　　　宋　饶节　撰律诗上
　　王信玉生日
　　簮笏谁非嗣才能恐未难传家推有守树徳莫如寛贱子敢为佞眀公信可观四维开雉堞千顷涨波澜逮下亡圭角逢人倒肺肝月评终许劭爱客自袁安【袁安博爱客众无所简择賔客入门贤愚皆得所欲】不伪心常逸忘机体更胖所临惟简易有道息雕残使节轺车穏兵符玉具干百城同鏁静万井益歌欢退食公无事挥毫妙可刋笙歌珠履醉风月井梧寒诸子仍闻道羣雏半着冠居然谢纨绮沃若秀芝兰表里初无憾行藏晩竟完向来三径志欲了五车看异日人争诵来徴印已刓恐须烦柱石从此接鸳鸾直道惟天相亨衢岂自干祝公千嵗夀终始立朝端
　　九月六日驾幸蔡王府
　　诏可观光夹路民雍容禁卫见寛仁天光湛湛乾坤净玉色温温草木春虚驾老臣人望重降舆新第圣恩亲属车未御钧天奏只有欢声满后尘
　　过闗山用同行韵
　　风来幡动作真观耳倒声邉亦妄闻自笑敝貂蘓季子苦求知画宋元君关山行李今三反灯火工夫费防分安得一防留我老抱琴矫首送浮云
　　遇里人道及乡闾事作诗寄谢无逸
　　敝貂去国漫西东闻说【一作遇想】乡闾梦寐中贾竪裹头仍纳妇骊驹将子又追风云山何处非投老文史他年不疗穷富贵可求吾亦懒眼看余子化王公
　　谒汉髙帝庙
　　凤凰山下緑茫茫杀气犹纒古战场他日英雄矜胜败今时田野话兴亡狗烹兎死已千载雷动风行尚一方【祈祷有应】过客若余秦父老拜祠应有泪浪浪
　　赠霍明府伟
　　南海先生不讳穷鬓髯如防气如虹异时磅薄风尘外今日低回文课中政事有谁咨蹇老功名未合愧终童何人为草阳城荐台阁差差振古风
　　次韵张符离民师适堂即事
　　三考符离课独优政成囹圄自无囚满堂文史闲【阙】令一榻薫风对奕秋刑措似闻闾巷语年登仍解庙堂忧从今尊酒留佳句折狱何劳比仲由
　　汪信民约诸人游城南陈氏园不果
　　先生休沐不谭经凖拟行槃到野亭兴尽回船散童骑客来呼吏出盆缾奁中白黒谁成败醆底圣贤同醉醒却笑伯伦尚多事苦怜江汉载浮萍
　　赠隠居
　　竟体芳兰君可人一轩风月澹无邻丝麻十畆他年老文史三冬上世贫浑浑淄渑空自辨狼虎谩相亲了然道眼都无许秪有莺花满意春
　　次韵彭圣从秋兴
　　淡云踈雨承秋早白露清风引夜长已见毕星朝北极似闻骁骑巻西凉只鸡还我田家味小胯须君官焙香千古歩兵今逺矣属谁长啸作鸾凰
　　题沧浪亭
　　君搆虚亭古岸头我来登览判千忧丈人钓艇波澜濶孺子歌声草树秋山似画屏随屈曲人如杨栁擅风流他年若有江湖具乗兴因君棹小舟
　　次韵米元章壮观
　　晓色村村澹春风树树秾八窓中夜月千里隔江酒道穷通乐诗原左右逢客来应下榻石铫煑长松
　　端午日二首
　　艾叶斜枝短菖蒲痩节长緑云依鬓乱红雪落杯香风物江淮似功名嵗月忙泽间人吊屈应有泪浪浪
　　其二
　　异代多同俗千秋饷楚魂人才终可惜祀事故常存赤卤丰禾黍闲民长子孙怜渠身世拙满眼暮云屯
　　山居二首
　　小径深通竹踈篱巧过藤冷猿啸古木饥鹭啄寒冰贵客终难屈蓬门不用譍此中有佳处黄巻短檠灯
　　其二
　　门拥深深草溪眀衮衮沙冷烟浮菜甲小雨荐茅牙老兴元无系春工竟自华邻翁却相可歩屧过渠家
　　送王长元同弟次元赴官
　　梁苑春未竞隋河冻尚肥鬓毛开老境甲子运天机华鄂君方仕樵蘓我未归慿将汝南麈慎对可人挥
　　蒲适正挽歌
　　吾道何多蹇苍天呼不闻楩楠初有待泾渭竟难分阅世中庸行随时俗下文想君九原恨着草露纷纷
　　息虑轩诗
　　雨暗藤经屋春深草到门客来非问字鹤老不乗轩花气飜诗思松声撼醉魂呼儿换香鼎趺坐竟黄昏
　　嵗暮
　　浩荡生涯计凄凉客子心嵗从官厯尽忧入鬓毛深月气含窓户汤声转釡鬵余生无所慕持此卧山林送宿州祖禹签判【祖禹承议签宿三年郡事倚办为多僚属士民莫不嗟惜其去节作小诗聊致意焉】
　　一见公子雍容前軰风规橅俗吏外歩作古人中环佩千官合梯航九驿通空虚循吏传谁为荐诸公
　　九日发淮康
　　九日非吾事黄花亦谩生未倾彭泽酒还背汝阳城细雨秋天近西风白葛轻山村逺城市可有笑歌声
　　秋日游城南展氏园登阁
　　金灯奋髯阶砌寛杨栁缓帯楼阁闲我来不为春事促西风斜日面前山
　　制药
　　身如逆旅无非我岂谓昌阳信引年南北未能忘世故药囊随处却安禅万金良药吾何用九转丹砂世谩传草木精华如可贳未妨巾屦地行仙
　　麻城道中
　　拱道新松无数青晩风【一作晓风】十里撼江声栋梁不是寻常度宜有长材待老成
　　过淮
　　淮山漠漠水潭潭落日孤云自不堪今夜月明风更急慿吹魂梦到江南
　　从人覔山水扇二首
　　少壮﨑岖山水间短衣楚制略胜寒年来疲病归期堕只乞君家便面看
　　其二
　　爱君才气耻言兵欲倚诗书继老成手里林泉当付我恐妨抽板揖公卿
　　偶书
　　广离骚罢独支頥万里江山座上归门外不知蛮战触满窓蚊子刺明飞
　　自简
　　错龟数防愿分疑筮短龟长一是非但把故吾重简练不须分画见郊圻
　　以太学灯笼遗陈松老【陈乃汶义学士孙】
　　君有传家三尺檠巨编长轴称经营时文今是蝇头字遗子终南防径行
　　闻说
　　闻说南方仍嵗旱十家生事九家空君王分寄二千石避寝何人舍盖公
　　邻鸡
　　邻鸡振羽非恶声北斗倒挂玉绳横朋来劳苦饥寒【阙】

　　久雨偶晴见日
　　浓隂百日漫西东汹汹隋河夜欲洪但得望尧常拜手谁能畏盾輙逃空
　　赵元达久不至池上作诗戯之
　　雨后新荷拥岸青菰蒲相向立蜻蜓此中佳处君知否应对文君赋小星【赵细君颇严】
　　再用韵
　　杨栁池塘表里青鱼儿偷眼畏蜻蜓夜来雨过菖蒲静倒浸中天四五星
　　书天源河上友人壁
　　春色撩人不奈渠红尘无处可飞鳬悬知桃李付流水来看垂杨十万株
　　次韵答陈考城
　　袖里楞伽非世书了知干没未殊途防携他日已漫刺归谒南山五大夫
　　为谢无逸赋梅花二首
　　顿有亭前春耐寒年年扶杖雪中看不知谢子题诗处比得王家第防般【王立之家梅品甚多】
　　其二
　　闻道香寒卧雪枝琼楼玉户巧相依可怜今日移根处王谢堂前燕子飞
　　戯赵元达
　　竹木王孙不嗣音老夫多病转侵寻可怜一息絶缨防破壊经年设醴心
　　冬日书谢氏园壁
　　瓦缶藏春土脉干嫣香已谢菊花团履声绕尽栏干曲肃肃松风作暮寒
　　卧云堂
　　补牢初未益亡羊聊伴闲云卧草堂君解入官云作雨未应舒巻却相妨
　　听松轩
　　老龙偃蹇据岩壑匠石营材城市中自有幽人不相负解凭曲几听秋风
　　观鱼阁
　　纷纷干没可怜渠小阁诗书自有余日背竹林风过栁试扶松槛看浮鱼
　　快目亭
　　文字遮人窓闭蝇无人传与卫生经我愁烂漫不可写须上君家快目亭
　　病中两絶句
　　芒鞋藜杖世縁轻无妄谁令水火争造物小儿莫相苦此中无物可亏成
　　其二
　　暑湿相乗势益昌呼童煑药不知方悬知草木皆慿借聊为形骸作主张
　　春日即事二首
　　人言春事经桃李我欲要之病未任昨日强随年少去看花那复故时心
　　其二
　　风光竟嵗宜人少乐事惟春取数多果下小骝君借我一鞭随意掠烟莎
　　送同舍葛茂达还浙东二首
　　岂无强醉阳司业固有无钱郑广文三请未能勤问道一归今日愿从君
　　其二
　　隋河东下一千里僮仆未知行李劳闻道杞苗今结子慿君饱食赋离骚
　　次韵吕原眀侍讲欢喜四絶句
　　麦熟
　　黄云千顷起邱山缾缶村村自往还悬知大作今年社我欲从渠季孟间
　　拾麦
　　防鎌霍霍穟纷纷多谢遗余畀后人负载归来对妻子始知身是太平民
　　蚕熟
　　丝在机头角未干儿孙衣褐眼中完茅檐翁妪自相夀饱暖浑家感县官
　　盗获
　　似闻有盗起空舍闻说驱除【一作已见成擒】唾手间枹鼔不惊鸡自午先生闭户养【一作了】三关
　　寻梅二首
　　闻道香寒犯雪开駞裘絮防探春来立春恰在王正朔次第羣芳不待催
　　其二
　　乐事何如忧患多寻梅不厌数经过从今直到杨花尽终始春风亦防何
　　寄曽伯容
　　岂是从前踪迹踈三年不送一行书襄山傥有陪邻地为问洲中种木奴
　　次韵吕居仁共二首
　　望山
　　文章二子东西汉人物诸何大小山四海有家归未得眼看寸碧便怡顔
　　榴花
　　安石榴花作意开杖藜聊复为渠来何人风味更不浅屐齿峥嵘付绿苔
　　虞姬墓
　　风悲月黒楚歌闻泣下虞兮夜未分千骑星飞向前死不知谁为闭荒坟
　　覇王城
　　百年父老不知兵楚汉相持尚有营日暮牛羊归虎落野鸡飞过覇王城
　　病起观垂丝海棠感慨作二絶句
　　迟日暖风逼春事海棠垂丝转娇羞分眀绰约若处子桃杏尘凡非此流
　　其二
　　卖花担上夸桃李顿使春工不值钱莫怪海棠不受折要令笄珥【一作云髻】絶凡縁
　　律诗下【祝髪后作】
　　用海印和尚韵和吴提刑游山颂
　　白崖老将卧遥岑苗裔分眀祖少林遂有乐天来问道不妨黄蘗为传心绳床斜月坐秋晩石铫寒泉语夜深一枕竹风清未晓堂堂鱼鼓现观音
　　用前韵示谢公定学士【一云谢公定好佛而不知禅自以为有得用韵示之】
　　买金须是识真金学道先防邪见林【一云师子宁防朴樕林】切忌随言因作解直须见色便眀心大圆觉海波澜濶优鉢罗花根蒂深只者若还亲荐得十万俱现海潮音用前韵示官人【贾时举宣徳江圣传司户叅禅而不精进用韵勉之】
　　古路防难谩寻古人须【一作犹】要饱丛林待闻墙壁炽然说方见风幡便是心鼻孔易随人事去髩毛空觉嵗华深儿啼女唤君知否尽是频伽羙妙【一作好】音
　　用前韵示同参
　　谈说妙隔千岑过取诸方荆棘林【云门云过得荆棘林是好手】三界有谁敎学道十方无法谩求心老胡生下【一作后】家先破达磨西来病转深却问谁知第一句恒沙诸佛未知音【一作文殊推倒病观音】
　　答惠海首座五首海乃圆照禅师小师
　　閙市丛邉荆棘侵旃檀独秀旧园林俊驹昔是吾家瑞老鹤今犹万里心短笛凄清秋水濶乱山髙下白云深当年得力分眀处竚听炉香【一作烟】演一音【其人欲住院】
　　其二
　　龙生龙子气骎骎拄杖横担徧宝林果得云门函盖句肯忘黄蘗老婆心扶踈绿树西风薄零落黄花秋意深若问宗风竟谁嗣请将消息问威音
　　其三
　　莫叹宗师久屈沉赵州八十尚丛林脚根防地便无事鼻孔撩天非有心落笔满堂嗟敏妙谈终日见精深丁宁佛法无多子三角泥牛演梵音
　　其四
　　缾鉢随縁访古今皎如玉树倚寒林投机不碍多辩寄宿何曽有执心【无着】禅板蒲团人已静博山沈水观方深从来大器宜成晩王国公卿多赏音【其人有求于京师】
　　其五
　　流軰推髙不独今当年成笋便平林白云纵有为霖意流水曽无恋影心问道故人归雨后供香童子立更深青山不免露头角短幅斜封更嗣音
　　喜官人悟道
　　白崖顶絶跻攀到者方知到者难闻道裴公才一喏便从偃老破三关人生有限随流去佛法无多掣电间喜见伽陁辨端的倒骑驴子上幡竿
　　阆人蒲君锡提举【卤】参老师悟道唱和四首
　　一喏推翻十二【请得黄蘗唤裴休参而有悟】三乘四库当时通自闻百丈下堂句【百丈毎唤僧云大众大众问百丈云是什麽古人因之为百丈下堂句】已破提婆外道宗【时有一类无眼长老以邪说惑之蒲既悟道笑而折之】画角晓吹深径雪寒梅晴放小塘风孤峰顶上他年事又是筹盈石室中【时蒲孟光亦有省】
　　其二
　　魔法年来逞独雄不令人说悟圆通傥无上士已亲证争识吾家是正宗饱腹岂因飡画餠开花须是得春风从今同道方相委九尾乌龟啸月中
　　其三
　　东西南北本来同自有时人碍不通了后何妨三藏教悟来那有五家宗学飞雕鹗雄吞野出腹麒麟要弄风到底输他真鼻孔痴人空坐黒山中
　　其四
　　老胡入草太无穷直指仙人那一通今日大颠回吏部他年李勃嗣归宗华夷元共一轮月今古曾无两様风从此牧牛真石巩肯令信脚犯苗中
　　别用韵寄诸同参
　　好笑多知一老翁须言妙用及神通我无佛说并【一作兼】魔说谁问南宗与北宗麤饭有时聊饱腹破衣随分且遮风他年同道如相过沙铫煨茶竹叶中
　　寄夏均父二首
　　好雪春【一作年】来畨更畨思君未说防时还有心便欲辞彭泽更嬾聊须到鲁山酒肉异时相煦湿功名他日已斓斑故人若问别来事举似云门第二关
　　其二
　　四海交情未有君解衣推食见情真平生烂漫如一日万里周旋觉更亲我已山林新祝发君犹州县故随人而今官意知何似【一作蟹螯鸡肋无多子】早晩归来洗世尘
　　海印生日
　　优鉢罗花此日开法王真子异凡材平生极力参耆旧晩嵗倾心接后来得意篇章浑简易忘情风境自徘徊儿孙只麽酬恩徳倒挽沧溟作夀杯
　　同广徳和尚及诸禅伯游山有作次其韵
　　扪萝挽石复穿云却叹公侯走世尘碧嶂回眸三界小红崖移歩百花春长沙只解随芳草王老犹难避鬼神不道游山末后句痩藤遥指牧牛人
　　再次前韵
　　芒鞋短杖访松筠未许痴禅继后尘碧嶂烟岚千顷润红崖花草四时春林中傥遇狻猊兽日下休看舜若神却笑子湖穷鬼子犹将消息问时人
　　次韵答吕居仁
　　向来相许济时功大似频婆饷逺空我已定交木上座君犹求旧管城公文章不疗百年老世事能磨【一作排】双頬红好贷夜窓三十刻胡床趺坐究幡风
　　再次前韵
　　曾将千古较穷通芥孔能容防许空借问折腰辞五斗何如折臂取三公四时但觉风雨过一饭奚须刀匕红要识壊魔三昧力更培根墢待春风
　　吾友汪信民博士近闻参道甚力昨日得书云防其偶其言耿耿有不释然者因寄此颂开之且挽其进
　　悼亡应作防膓声此恨从来不易平堕泪要知非转物鼓盆政恐未忘情踈亲憎爱无非妄生死存亡但有名着力早须无底鉢优昙在火更晶眀
　　龟山戯赠谐文章
　　水母潭邉窣堵波下头有个老禅和蒲鞋旧【一作异】日曾供母宝夀平生不渡河衣鉢三千旧风景【一作祗夜】形模十二古头陀是凡是圣人休问门外寒松巻薜萝
　　次韵吕无求入山防宿北窓
　　驻车决遣底匆匆求宿西湖北面旋掩竹窓移短榻徐敲冰瓮防长松名髙政恐为深累道大由来自不容顾我与公无二患孤灯相对两踈慵
　　无求用前韵作雪诗见寄亦次其韵
　　一夜花飞殿暮冬晓惊银色现前峰增肥幻质饶冰柱埋没虚名叹瓦松素纸不书思雪老白圭无玷忆南容知君岂乏扁舟兴哦罢新诗兴已慵
　　赠灵岩徳云庵主
　　道人徧歴五家宗归隠林间事事慵棐几有时吟夜雨杖藜随意倚寒松挿天户牖险更险拔地楼台重复重借问师庵在何处巍巍坐断妙髙峰
　　徳云庵诗
　　岩下虚通上入云众山围绕一山尊徳云只在此峰顶童子何妨问法门已种穉松三百本待移苍竹一千根不须更学药山老月下啸声惊逺村
　　次韵鉴碧轩
　　当轩方鉴碧溶溶无事道人居此中弟子来参洗鉢话朋游旧识钓鱼翁一奁深渌桃花雨数尺寒漪竹叶风个处好懐谁共委俯青飞鸟过晴空
　　再次前韵
　　不待山腰转箨龙一函寒碧自深中未容濠上观鱼客聊许双林照影翁雨后蜗牛羣饮月春余水马竞追风井蛙海鼈难栖泊防看长虹下晩空
　　杨梅
　　五月杨梅正满林初疑一核价千金味方河朔蒲桃重色比泸南荔子深飞似闻新入贡登盘不见旧供吟诗成欲寄山中旧恐起头陀爱渴心
　　次韵
　　南山北岭总成林野妪名园独擅金实熟每忧风雨横【杨梅一夕风雨即落不中食】根蟠谁念嵗华深【此物着子最迟】品题可配荔枝谱风味能忘庄舄吟食罢蜜脾聊殿后半钩新月在房心
　　戯乞石菖蒲
　　古涧灵苗不易遭寸根拳石着身牢齐如秧稻刺春水小似神龟负绿毛未与幽人供夀考曾随迁客赋离骚阿师垂手入鄽去应许珍竒付我曹
　　次韵卿山主梅花
　　嵗事功成雪洗尘化工着意制清新遂敎天下无双色来作人间第一春未许【一作办】调傅岩老聊从【一作慿】牵兴杜陵人遥知月下绕千匝桃李成蹊未是频
　　送广上人
　　师住匡庐南面山飞来峰下略开单时情淡薄知音少吾道雕零行路难何必善书须学卫未应解义必师安丈夫不用寻尘迹自向虚空着羽翰
　　再次韵关子开
　　我初诖误辈簮缨君亦前生失念僧得意那知蚁旋磨反身方悟防侵藤髙才自合参廊庙朽质聊须活斗升已破小团盟异日速来相就凿春冰
　　用前韵答吕无求
　　聪眀强健不聋丞时出髙言欲作僧客至解衣挥玉尘诗成落笔扫溪藤园如靖节不难去座比维摩岂易升退食略无声色累自磨煤麝写阳冰
　　用前韵答湛长老
　　阿师歌咏过腾腾岂是寻常粥饭僧自了木平三担土何须寂子四挥藤新诗似锦谁能濯髙论如天不可升饭罢关门香一豆浄琉璃鉢泛轻冰
　　次韵孙向仲自灵隠归余杭二首
　　淡月晴风奏晓凉春回草木被余香溪桥村落牛羊散竹坞人家桑柘忙大树稍疑经枥社羣鸡端恐过尸乡年来课最何须问翁媪茅檐话短长
　　其二
　　冷泉亭下漱甘凉十里犹余齿颊香入境自知风俗厚到家应觉簿书忙好依名教穷真乐莫指温柔是旧乡此理不疑何用卜谁论筮短与龟长
　　送以照上人
　　三年坐夏饱湖山梦绕江南身未还一见道人知妙质蹔闻乡语破衰顔朱轮华毂何曾乏白拂长藤自不闲特立如师世无防为君出户立潺湲
　　次韵灵隠小轩
　　小轩容膝趣清深只有溪风夜月侵络石静移春后蔓凌霄危露雨中心松窓旧草秋蛇帖棐几谁赓雪子吟他日幽人问佳致茂林修竹似山隂
　　次韵答刘通判二首
　　补牢初未益亡羊始悔出山谋不臧求志已甘长贸贸应縁何苦自皇皇曾更世上风涛濶方悟闲中气味长富贵如公非我比春兰秋菊各馨香
　　其二
　　何事先生倦世荣非贪水碧与山青乞身髙节恐难遂防径浮言固不经闻道金丹能化鹤岂同腐草止为萤宰官本是随縁现不碍他年叩玊扄
　　晁以道赠杨中立诗有谈禅诋毁之语盖以讽予因用其韵解嘲且开之云
　　西来碧眼困津梁只要教渠识旧乡常恐佛魔相蹂蹸故提邪正为平章好随鱼化禹门去莫学蝇鑚窓纸忙诵箒忘苕解成道可怜楚些漫沉湘
　　用曾伯容韵赠不愚兄
　　丛林随处便安身龙象何曾辈六羣盛徳若愚常宴黙佳言如屑间缤纷蒲团石上坐明月茗椀松间打乱云无限青山元属我而今不免为中分
　　赠伯容
　　放牛归马老将军直道从来不党羣妙唱挥毫飞衮衮髙谈奋麈堕纷纷文章千古陶元亮笔札平生谷子云惟有丁宁一大事颇遭魔罥每分
　　和不愚兄庵颂三首
　　此庵俄壊复俄成歩屧相从了此生鹤不乘轩方自舞鸎非求友为谁鸣冬葅弄色应分瓮春荠闻香莫戞铛月下相寻记低语松间乌鹊恐飞惊
　　其二
　　四海归来坐太平莫令华雨恼空生归云无事朝犹巻老马休心夜不鸣胜处林泉九节杖闲中日月二升铛晓来乞火打庵户想见春风一梦惊
　　其三
　　常恨山居寡弟兄阿师庵就可怜生辅车岂但图相倚独掌从来不浪鸣野老献谋水硙山童相唤借茶铛年来活计浑成就猿鹤安栖定不惊
　　用朱元方韵寄深眀郎中二首
　　当时冠盖集祗园大似农夫值有年厐老一言投马祖陆侯彻底见南泉古今已自融三际语黙何曽落二邉父子并为同社客团栾应话老婆禅
　　其二
　　刹那念念转光隂已过方来不住今身似虚舟从不繋魔如敌国谩相侵未能以幻还幻岂暇将心更用心以说为宗遍天下思公一笑白云深
　　送曾伯容还汉上
　　轧轧篮舆来者谁朝廷遗此一男儿襟懐朗朗百间屋局量汪汪万顷陂异日小生端欲吏迩来至徳益堪师【比伯容多葬里巷不能葬者】赠行一句西来意雨后春江渌渺弥
　　次韵镜上人三首
　　妙处从来自不传少时喜乐似初禅为山何止不成篑掘井于今未及泉自了一生同作梦频麾万事付苍烟因师聊作逢塲戯老马为驹不受鞭
　　其二
　　色声香味心縁触忍进户檀般若禅但识曹溪一滴味始知天下别无泉乳衣百澣犹闻气城郭非遥早见烟到底输他真定力暮途快马亦须鞭
　　其三
　　相见无言意已传不谈名利不谈禅静如秋浦翘双鹤清似寒岩落瀑泉隠逸妄人居妙室功名渠辈画凌烟二流淼淼追难及老大难挥马腹鞭
　　改徳士颂五首
　　自知祝发非华我故欲毁形从道人圣主如天苦怜悯复令加我旧冠巾
　　其二
　　旧说螟蛉逢蜾蠃异时胡蝶梦庄周世间物化浑如梦梦里惺惺却自由
　　其三
　　徳士旧尝称进士黄冠初不异儒冠种种是名名是假世人谁不被名谩
　　其四
　　衲子纷纷恼不禁倚松传与法安心缾盘钗钏形虽异还我从来一色金
　　其五
　　少年曾着书生防老大当簮徳士冠此身无我亦无物三教空名何处安
　　法门复故圣恩深厚矣自此恐云巢不能久栖当为众一起承示佳句因用韵备载之
　　佛日光芒忽再悬欢呼万国戴尧天不须菩萨行求鉢【昔佛尝舍鉢于池鉢便沉没下至七十二恒河沙等刹土佛勅舍利弗等诸弟子行求鉢阙舍利弗等各各承佛威神及自神足力入八万三昧过万佛刹皆不能见鉢所在最后文殊师利不舍众防以阙取鉢持以二佛事见阿訚世经及放鉢经吾鉢阙时改形易名阙盖尝沉没矣今防圣恩复得用旧鉢】自是如来许覆肩【佛勅阿难听着覆肩衣事见大智度论】云汉飞腾新放鹤江湖游泳不烹鲜云巢从此栖难穏珪玉今逢丰富年
　　不愚兄再示佳句如璧亦重用来韵
　　圣慈何事輙翻然日月从来本丽天食座千冠【阙】扫迹禅堂百衲便差肩朝三暮四浑堪笑秋菊春兰岂鬪鲜但得时和汤饼足不材从此尽天年
　　比复僧相不愚戯作三颂恐傍观以谓吾徒实有喜愠故复次来韵不免道破兼寄祖禹同参道人
　　圣主生知本解禅故教勘破普周天一原大似东西水同体何殊左右肩把定丝毫浑沮丧放开顷刻便芳鲜衲僧败阙知多少且笑髯舒三十年【交防中惟祖禹独了此事盖自不凡】
　　再次韵且召游山
　　劳生扰扰苦推迁拟疏行藏细问天壮嵗同尊曲阜履老来防拍洪崖肩自闻新泽春雷动喜见清诗蜀锦鲜莫怪招呼玩花草要回皓首作丁年
　　适承再示佳句亦强勉再成一首
　　摆落红尘罢作縁从渠早晚离西天何妨展轴卧翘足未暇随人笑胁肩但许南泉到痴钝莫依投子覔新鲜佛魔一扫双无用陋矣庄生大小年
　　昨日一诗乃是见赠亦复次韵为报
　　阿师卧处白云连几外千峰秀接天渐畏声名收虎视何尝骨相露鸢肩雄风髙论鹢飞退皓雪新诗鹤夺鲜老眼熨摩今有待徴书同到起延年【昔严延年丞相御史府徴书同日到】复用韵成一首特作狡猾尔勿诮吾作梦也想当一笑
　　忆昔儿曹气尚全逢人箕踞輙谈天摄衣便欲探【平声】龙颔唾手何辞举彘肩自免敝冠归落寞便磨余墨壊华鲜如今事事皆慵退大似黄杨厄闰年
　　复用韵自咏倚松一首
　　庵外无人谁过前老松千丈独参天煑茶春水渐过膝却虎短墙才及肩已退晚云归浩浩未分芽菊竞鲜鲜客来问我何时住笑指松枝数嵗年【凡木惟松枝一嵗则长一层歴歴可数】
　　昨日承佳赠浮实甚矣谨再用韵酬赠
　　尝徧诸方五味禅不须鼻孔便撩天自应猊座长垂手只许巢云暂息肩世外岂无羊氏鹤人间多滞禹门鲜便当勉为众生起趂取灵芝三秀年
　　复用前韵寄伯容兼其三子
　　髙阁巍临汉水邉从来谈舌自摩天华公不用徒辞位哙等何堪复比肩他日屡藏闾里骨而今时纵校人鲜厐公父子皆知道试问王家三少年
　　再用韵戯作二庵图
　　人说双庵鹘壁巅妙髙峯顶四禅天梦魂似亦曾招手【昔定光师先居天台佛陇峯其后智者后至定光曰此处金地吾已居之北峯银地师可居焉智者尝有招手之梦】千里犹堪论比肩【古语云千里一士尚曰比肩】渌水白云同一妙苍松翠竹自相鲜谁能为作虎头画传与人间五百年【顾长康尝画谢幼舆在岩石里】
　　不愚兄示上元佳句谨次韵为笑
　　溪云酿雪展还收数日春严罢出游月竹萧萧香转座缾汤隠隠被防头一灯聊破上元梦半夜稍增涂足油说妙谈吾不防从敎髙挂雪峯毬【时二庵各戯作一灯毬】
　　再次前韵
　　佳节山家事事休一庵容膝自优防残梅韵胜窥篱落满月光寒上陇头不待沙行乞火何须投子更携油夜深自倚蒲团困谁问渠侬马打毬
　　再用韵戱纪山中之胜
　　人既无心境自幽问渠何事世间游连云自种兰千本帯雪新栽橘数头已架酴醿连外户便留薝卜压香油眀年不怕春寒重收拾东风栁絮毬
　　用韵奉赠巢云兄
　　南有雪峰北赵州横担拄杖徧曹游四方丛席閙如市防个衲僧真到头万里山川困行李三冬文史费膏油何如了事巢云老解打湍流水上毬
　　老嬾一首亦次元韵
　　枕石眠云漱碧流胷中元自有天防荘生达士方疑梦演若狂夫正怖头未了色空鱼畏絖不忘念慧鉢持油【见大湼盘经】老夫无此闲家具一任年华若转毬
　　均父约去年十月还襄阳今已二月矣尚未闻汉上消息因诵旧寄渠诗二首用其韵寄之
　　闻道祁阳已赐环春来何事未言还移书汉上二三友寄梦湖南千万山顾我幸縁樗散老知侬真坐虎文斑归来此度心应死不待丸泥封汉关
　　其二
　　归期小雪已中春常恐传言逺未真慎莫锱铢论得丧政须平等视寃亲悬知江海山林士不中功名富贵人闻道扁舟期访我来时莫帯庾公尘【均父已有书约伯容同泛舟见过】
　　次韵赵承之殿撰二首
　　第一流中能防人瑶林琼树恐无隣恬游事外縁闻道忧到眉端止为民出处不哗浑入妙文章无意自通神头青面雪闗渠事要作菖蒲几研春
　　其二
　　晩辞富贵功名士竟作东西南北人早嵗衣冠如昨梦平生笔墨累闲身时情尺水翻千丈世故秋毫寓一尘自有使君天上士新诗挥扫唤人频
　　田熈载比失解留诗别承之殿撰承之用其韵以宠其行如璧亦次其韵
　　田侯蕴借絶凡尘常苦天胜人可但渊源深孔孟更无学术略仪秦且寻耒耨聊糊口未置文章便穏身幸有使君敦眷旧转令名字落簮绅
　　扪虱新篱
　　瓮牖近山巅人言阙短垣聊须安虎落未免伐龙孙留路依松罅埋桩避石根从今有来客道得始开门
　　次韵湛老菖蒲二首
　　溪渌渠无数窓奁此独幽苹繁惟祭祀杨栁谩风流根抱千年老苗舒一寸柔内刚还外顺不对道人羞
　　其二
　　永辞寒涧宻来作宝坊幽着脚非危石退身曾急流江芦强刚愎野蔓太优柔防有仙人食王公未敢羞刘仲髙仪曹左顾林下重话十年之别作诗见赠次韵
　　下马疑髙韵披襟记旧防从头推故迹屈指尽名流安否何劳问行藏不用筹夜防重换烛羣吏且前休
　　再次韵
　　四海班扬誉平生支许防芝兰端秀润杨栁未风流异日玉堂草何年石室筹愿公随处用择地岂真休
　　山居杂颂七首
　　防被儒冠误此身偶然随分作闲人二时粥饭随堂饱长短髙低一任君
　　其二
　　石楠子熟雪防干曾向人家画里看觌面似君君未领问君何处有遮栏
　　其三
　　禅堂茶退【一作罢】巻残经竹杖芒【一作麻】鞋信脚行山尽路回人迹絶竹鸡时作两三声
　　其四
　　溪邉小立听溪声日到溪心衮衮眀独木自横人不渡隔溪黄犊转头鸣
　　其五
　　华严台【一作堂】上平如掌自是游人路不通要识普贤真境【一作法】界乱山如浪涌【一作白】云中
　　其六
　　律师持律笑禅寂禅客参禅笑律拘禅律二途俱不渉【一作学】防个男儿是丈夫
　　其七
　　数日春晴退水防落花如抱拥藤根过尽逰人浑不见又随波浪下前村
　　再送不愚兄二首
　　揺头摆尾赤梢鲤当年一跃过龙门诸方若要知来处的的云门七代孙
　　其二
　　今代识真人已少纷纷鱼目乱骊珠兄持万古连城璧只可深藏莫似渠
　　送本觉上座
　　宝山亲到宜着力只为人情空手回路上逢人如借问莫言曾见徳山来
　　蜜蜂颂四首
　　不辞倾倒为君甜只要教君脱旧粘眨上眉毛还蹉过莫令【一作教】唇齿帯廉纎
　　其二
　　非但桃花与杏花万家春色总吾家花须造化无人防月落空庭竹影斜
　　其三
　　三尺刳桐表里浑个中特地好乾坤禅流不用闚门户却怕针锋着面门
　　其四
　　渠家世代恶儿孙激箭机锋【一作浩浩丛林】不易亲閙处逢人遭【一作相逢时】一劄可怜多少负恩人
　　宝志禅师梁天监中将入寂然一烛付后阁舍人吴庆庆以事闻帝叹曰大师不复留矣烛者将以后事嘱我乎颂
　　已是梁王不识真末后殷勤付舍人栁花飞尽鸎犹语独对钟山指暮云
　　次韵防公首座賛广徳磨衲升座五首
　　碧眼传来浪得名老卢持去更喧争宝严自有新磨衲不动烟尘度四生
　　其二
　　百衲新披膝按藤众魔从此息纷争笑他鸡足峰前客犹自区区待下生
　　其三
　　诸天行乐正峥嵘八臂修罗苦战争谁似万桐山下老提撕磨衲示无生
　　其四
　　众身卑小总难胜挂向师身恰不争大地山河皆里许衲僧眨眼太迟生
　　其五
　　拥衲垂慈矜不能每逢魔外直须争人来若问新鲜句木女懐儿昨夜生
　　送浃上座如余杭刻慈觉老人语录五首
　　杨子江头水拍天导师曾此应机縁浑金璞玉公收拾付与知音万古传
　　其二
　　四十九年无一字少林面壁太忉忉世人未防个中意试把遗编读一遭
　　其三
　　啾啾蚊蚋盎中鸣拟议庄周旧典刑好与刻成无字印须弥顶上震雷霆
　　其四
　　时人浩浩说无言政使无言恰是邉若道阿师能答话五刑何止更三千
　　其五
　　受持法藏不辞烦如水传缾有阿难已得当年末后句旃檀林里自旃檀
　　蔡伯世吕隆礼敦智李肃老求颂二首
　　稻麻竹苇学禅人四子年来意甚真却是个中相为木鱼光里现三身
　　其二
　　文章于道未为尊争似无为实相门要做仲尼真弟子须参达磨的儿孙【如何是达磨儿孙之乎者也】
　　偶作
　　丹霞到了被人谩选佛何曾异选官争似白云无事客茅檐冬日卧蒲团
　　腊月八日送尘禅者往长芦
　　当年达磨度芦处今日如来成道时此处此时聊赠别不求佛祖是男儿
　　送池州诸化士四首
　　禅家妙用似孙吴竒正相生非一途若见施银甘行者须教红防起冰壶
　　其二
　　独行如犀未足嘉中随处自那伽多应平等随縁度岂必王侯将相家
　　其三
　　非朝非市亦非山万顷江头旧祖闗七百道人同一鉢付君分卫到人间
　　其四
　　如闻大匠搆眀堂自有儿孙作栋梁今日着衣持鉢去东风残雪野梅香
　　答惇上人七首
　　平生跌荡坐穷诗今日论诗似旧时第一义中无适莫为君重赋楚人辞
　　其二
　　因君撩我强题诗却忆当年梦里时不识江南好风景采苹人唱鹧鸪辞
　　其三
　　朝学中庸暮学诗晚年长忆蚤年时如今老大浑雕落稍欲从君理系辞
　　其四
　　少矜平子四愁诗晚学赵州十二时千里故人不解事书来犹寄竹枝辞
　　其五
　　漫说一言能蔽诗五千同具刹那时向来可与言诗者得志方能不害辞
　　其六
　　铁面禅师骂学诗为怜虚度太平时须知十万八千偈不比人间絶妙辞
　　其七
　　非是谈禅非说诗相逢无处亦无时炉烟趺坐对终日旧社知音去不辞
　　雨中同无求游龙山胜相观丈六金铜像歴诸小刹无求作诗纪事次其韵三首
　　细雨无烟昼不开杖藜同访古如来声求色见无非道举似时人一任猜
　　其二
　　芒鞵印雨渉泥行谁是官人谁是僧我已无心慕支遁君今宁复愧孙登
　　其三
　　剥啄敲门惊隙尘开门随处得清新独怜桂子花开处不见题诗病道人
　　上竺知客肇师示蘓仲豫参寥唱和韫秀堂二絶句求和因追次其韵二首
　　光眀竒秀岂能藏草自纎柔桧自长不待博山荐沉水道人亲佩法身香
　　其二
　　休话纷纷故恼渠似持钟鼔乐爰居西来未欲深藏迹人境聊须暂结庐
　　师节受业师慈慧公喜草书得海老琴诀之妙以医隠于防稽比以草书四诗招师节归山师节次其韵报之余亦为赋四首
　　弦上平生要妙声只知求古不求名遥怜月下无人处满写千秋万古情
　　其二
　　肘后神方济物深得之于手应之心好山不惜能分客嵗晩当容支道林
　　其三
　　平生春蚓秋虵手他日阳春白雪歌况有古灵归论道似师此乐世无多
　　其四
　　百战将军老不衰年来白发渐垂垂稽山自古多嘉遁不为鲈鱼更好归
　　送印大师参灵峰卿老
　　四海无家一道人云山未肯便安身冷泉亭畔腰包去芝草峰邉更问津
　　乞石菖蒲
　　香緑茸茸一寸根清泉白石共寒温道人好事能分我留取斓斑旧藓防
　　蜜蜂
　　风雨萧萧早晚天放衙时节也随縁晨参暮请真丛席不似痴人更说禅
　　次韵赠髙致虚四首
　　向来桃李恰随流防防风枝又作秋但得相如完璧去何妨季子敝貂游
　　其二
　　意君劒履上青云岂谓相逢犹问津柱后惠文如束湿何妨且作自由人
　　其三
　　闻君小隠近山溪野水平桥竹绕篱名利区中无此妙不须辛苦问蓍龟
　　其四
　　灵隠冷泉天下竒与君同俯碧琉璃更寻天竺上下寺休问荀扬大小疵
　　送通上人为长芦行乞
　　白苹风作蓼花秋万顷寒涛巻底流八百道人禅定起送君持鉢上行舟
　　送玘上人
　　文章小技竟何须富贵浮云付与渠衲子平生一拄杖从来不用防身符
　　偶成
　　松下柴门闭緑苔只有胡蝶双飞来蜜蜂两股大如茧应是前山花已开
　　谢人送石菖蒲
　　我有随身万斛泉解令平地涌溅溅一寸菖蒲十二节谢师连石送泉邉
　　长老欲敲去竹枝透风作凉以颂止之
　　寒梢展尽玉玲珑细叶斜枝翠防重何必敲开损髙节此君元自有清风
　　题宗子赵眀叔盘车图后
　　跌宕平生万里程盘车一展老心惊溪昏树暗牛争力似听当年风雨声
　　汉上示众
　　鳬鴈纷纷不自由往来长为稲粱谋令人却忆辽天鹤万里无云汉水秋
　　眠石
　　静中与世不相闗草木无情亦自闲挽石枕头眠落叶更无魂梦到人间
　　王通判雪中来访以颂谢之
　　料峭严风雪满山駞裘絮防叩松闗知公不减王子敬乗兴何妨见戴还
　　晚起
　　月落庵前梦未回松间无限鸟声催莫言春色无人赏野菜花开蝶也来
　　双池通老以笋见遗发之皆腐矣作颂戯之
　　竹雏何事出山迟据案开缄谩朶頥闻道苍筤三十万可能浑长化龙枝
　　闰老求席因以戯之
　　百丈曾于堂上巻赵州只向日中铺赠师七尺髙低具尚打当年鼔笛无
　　谢洞山和尚惠蒌蒿种
　　等推三界纳秋毫错被人呼世外髙已办绿簑青蒻笠溟蒙烟雨搯蒌蒿
　　和曾伯容梅诗二首
　　气压春工千万枝洒然开我合琉璃知渠有羙自难禁不待雪深风劲时
　　其二
　　欲开不开香满枝小池枝映碧琉璃岭头功徳真相似不防光眀待防时
　　待不愚入山未至
　　天寒嵗暮山骨冷一枝两枝梅半开酌泉煑茗汤欲竭弥天道人犹未来
　　谢扶上人装毗卢像
　　道人散歩过茅堂怜我毗卢尘覆藏戯出当年三昧手一弹指顷放毫光
　　江上
　　秋江渺渺秋风急芦花不飞露犹湿江头倚杖不逢人鹭鹚飞上渔舟立
　　送化士
　　白云深处白崖山松下岩邉自往还折得一枝岩上草赠渠分卫到人间
　　送张师哲秀才出山
　　已向尘笼透此身来寻击竹悟心人眠云未暖出山去溪月松风可负君
　　张师哲求袜様
　　赠子倚松真袜様不须裁减不须增青山自有白云榇莫向红尘取次行
　　荣大师昔从余出应天宁后为洞山古羊副庄往来称之因作小颂为寄
　　年来落莫卧岩谷故人来防岩中宿夜深灯火话西来重悟当年庵畔竹
　　送璞和尚出应双泉之命
　　汉东诸国随为大兄出何妨应有縁想见梁家庵畔景白云流水旧风烟
　　檀越许分一株素馨见赠作小诗速之
　　顺阳春色元无数只有秋芳恐未闻好事霍侯人不及许将秋色为中分
　　赠颍昌府化士
　　异时得交天下士触目琳琅珠玉间年来林下龟藏六一见道人聊觧顔
　　应上人作法华佛事过余求颂为作短偈
　　未眀心地法华转心地眀时转法华老子年来浑不防野梅开过竹横斜
　　谢徐通叔
　　麝香朱李小而香白杏流沙昔未尝好事北园髙隠者筠笼剪露寄禅房
　　寄冯大辩二首
　　阅礼敦诗数范公威名千古在戎范公逺矣偏裨老犹挟仙方可疗穷
　　其二
　　须髯如防老将军未试平生劔有神圣世清眀疑不用且将方术济时人
　　送双泉祥氊头
　　自古丛林建立迟说人无数作人稀阿师巻角三冬暖恰趂开炉作供时
　　送古上人化漆金州
　　松外寒梅已破春道人持鉢是行人停舟山畔功成后早晚归来细问津
　　再送古上人
　　危径湍溪六月寒阿师分卫入云端有人不辨师真伪举似山僧短偈看
　　赠相师
　　枯木岩中一病夫问生何处着荣枯却须自把轩辕镜还见从来面目无
　　常上人还乡省视其师
　　道人行脚半天下忽打轻包歌式微莫作赵州中夜遁古灵且度出家师
　　次韵周提刑出邓鄙五首【与道】
　　旌旗肃肃巻秋风赤脚儿童挽乃翁使者回看为农喜年来衣履不穿空
　　过厉山驿
　　古木参天枝欲倾秋风时发半岩声厉山拟作故园梦山雨萧萧梦不成
　　过汉东
　　野菊秋深满意黄一川禾黍拥人香悬知嵗乐农无事已见茅檐压酒尝
　　枣阳值雨
　　莫雨凄凄鵶着林绿苔随意上墙隂问侬此雨妨农否漠漠无言念更深
　　普照寺观竹
　　招提夜宿竹连村似对诸郎孤竹君独倚胡床人静后总将尘事付浮云
　　偶作
　　丹霞到了被人谩选佛何曽异选官争似白云无事客茅檐冬日卧蒲团
　　次韵答周提刑二首【与道】
　　负弩先驰入翠蓝溪光山绿拥征骖夜堂数刻谈名理却胜平生四海参
　　其二
　　神游曽已徧岩峦占吉当知便赐环值遇贵人真有意【公梦逰山时与贵人相值】竚看腾跃起鲵桓
　　次韵春日寄山中故友二首
　　世人纷纷有底急利欲着身如束湿道人摆去邻虚尘拄杖芒鞵当收拾
　　其二
　　雨过残春一扫空哦诗自绕菊兰丛诗成封寄山中旧风静鸎啼日破中
　　别草庵
　　非利非名非有求浩然乗兴亦南游白云出洞初无累绿水逢坳本暂留石径不移松雨晓茅檐长付竹风秋客来欲问庵中主楖栗横挑四百州
　　陈道人世縁不顺隠于术糊其口于四方云将复如京师乞怜于轻财重义之士冀或有怜之者因其求颂为作短句
　　雨后蜂忙燕啄泥野蔷薇过栁华飞道人抱艺行天下好语春防似见防【道人欲祝发于林下故有末后句异日恐就此缘便将此诗作防头可也輙不得于尘埃中久处利禄耳】
　　寄襄阳求天麻圎
　　老僧卧病四告朔苦无灵药与携扶闻道天麻能肉骨襄阳耆旧见怜无
　　洞山宗禅师欲刻五百大阿罗汉又建大阁居之其门人钦上人实领其化縁事为作小偈送之
　　老师略展摩天手便有儿孙建大功五百大士安栖日汉江千古起清风
　　赠皇甫道人
　　三界从来不易安那堪家火更烹煎吾家幸有清凉地枕上从头子细看
　　蔷薇
　　蔷薇作架髙一丈凖拟春风如许长可怜条间一寸叶中有嫩色三月香
　　赠熊正臣
　　浑金璞玉世甚鲜衣冠有识共因之年来访道倚松室泥牛鬪入醴泉池
　　和刘仲髙过虎溪絶句
　　先生自得游山体竹杖芒鞵手自提莫问山僧山里路曹侯谿是旧时谿
　　和愚和尚梅颂
　　年年春色总输梅长向百花头上开却恨今年春独晚正须乗月为公来
　　曲留仲髙
　　倚松卧病林下寺想望朋友如天人况公座有千里骏为我少留君勿嗔
　　戯邀道人观残花
　　尚有残春已可怜那堪宿雨夜溅溅道人若有惜春意赤脚来看也直钱
　　趣舒以眀主簿入山二首
　　官人许过一年余官行有律不可虚此来偶有山中便愿公叱驭莫徐徐
　　其二
　　春色过人速如电及此花时天意深残春转觉春可惜愿公作意来追寻
　　赠徐道人
　　茂林竹隂隂地昔日曽为烂漫游道人况有人伦鉴为煑新芽更一瓯
　　韩承务过余求颂
　　官人骑马松门外下马敲门眉目清休问西来他日意绕篱无数竹鸡鸣
　　祝大夫解房州印过山有颂次韵
　　年来养病卧岩阿多谢庞公尽室过若询击竹家风事休把虚空更撮摩
　　赠祝大夫令人
　　三十年来访道塲骊珠夺得是寻常今日倚松重借问摩尼从此转晶光
　　早起作颂访愚禅师
　　晓日珑璁竹入门石鱼吼处恰翻身老夫遽起无余事收拾儿童访道人
　　范机宜磨头昼眠有作次其韵
　　散发临流性所便不携裀褥借云眠山童抱杖立户外不索仙陁未敢前
　　送春
　　谁知春事妙无穷费尽东君多少工朝来再绕朱栏看独有淮阳一朶红
　　芍药花开招大众看
　　年来春色妙无穷芍药今朝又破红寄语满堂枯木众野花香径好携笻
　　仲髙留题转物堂亦次其韵
　　转物堂前春烂漫杨花断送今无余故人过我勿厌数免寄寒温一束书
　　感新荷
　　新荷贴贴铺水面要渠起立良独难一朝时至鹤鹭立清凉月下飞飜飜
　　黄蝶
　　黄栗留鸣日正长酴醿开尽一川香南园表里皆浓绿黄蝶无稽辊地狂
　　薝卜
　　浩荡园林风雨声鹁鸠撩乱亦悲鸣作毬刺芥风吹尽薝卜林中特地清
　　百舌
　　多能百舌弄春晴解作春风百鸟声独立髙林千尺上黄鹂无数不能鸣
　　嘲杜防
　　杜防终日苦言归只解言归不见机青山本是渠归处犹向风前怨落晖
　　归鸿
　　爱夏堂前风巻帘归鸿无数过前檐杜防只解催渠去应为南方六月炎
　　山间
　　杏【一作李】子黄时麦已收槐隂重叠栁条柔山中活计无疆界【一作书巻】却鄙【一作笑】人间万户侯
　　石竹
　　桃李浓时恰退藏甘随萧艾隠风光转物堂前春欲絶稍依宫様试严妆
　　闻故人来
　　鸣鸠逐妇喧不休浮云作雨方西流倚松卧病无佳处闻道故人疾乃瘳
　　闻杜防
　　落月过山风露清鸡声未作天欲眀杜防不管人残梦南枝飞过北枝鸣
　　示众看花
　　尚有余春可尽欢何须终日绕防干倚松庵畔见春后人间春色不须看
　　访韬光庵主不遇
　　紫蕨伸拳笋破梢栁光飞尽绿隂交道人闭口不知处黄栗留鸣鹊在巢
　　寄吕善叔主簿
　　倚松卧病山林下每荷眀公特见怜但得此身常受供不妨眀月在秋天
　　赠善公华严法师
　　京国驰名四十年华严说罢复谈禅夜来一昔真懴悔果然眀月在秋天
　　赠吕无求县丞约游嵩少
　　白葛乌纱松径遥溪声激激雨萧萧乐山乐水自仁智争利争名渠市朝今日不须沽酒引他年岂【一作何】待作诗招悬知三十六峰下秪【一作只】麽相寻共寂寥
　　赠毛雍玉县丞谢到山中
　　何事凌寒帯晓暾髙才不肯簿书昏别峰小寺已鸣磬夹道短篱犹闭门雨后松枝浑黛绿冻余泉窦尚春温聊将二物方君徳富贵功名不足论














　　倚松诗集巻二
