　　钦定四库全书　　　　　集部四
　　横浦集　　　　　　　　别集类三【宋】
　　提要
　　【臣】等谨案横浦集二十巻宋张九成撰九成字子韶自号无垢居士其先开封人徙居钱塘绍兴二年进士第一授镇东军签判厯宗正少卿兼侍讲权刑部侍郎为秦桧所恶论其谤讪朝政谪居南安军十四年桧死起知温州丐祠卒赠太师封崇国公谥文忠事迹具宋史本传九成研精经学于诸经皆有训释少受业于杨时以未发之中为主史称其早与学佛者游故议论多偏然根只精防实卓然不愧为大儒今所作经觧惟孟子传仅存已别着于录是集乃其门人郎晔所编凡赋诗四巻杂文十六巻中如书传统论春秋讲义孟子拾遗亦多其说经之作其廷试对策极陈恢复大计规切髙宗安于和议之非又直指时言皆痛切而于阉宦干政尤谆谆致戒杨时谓非有刚大之气不为得丧回屈者不能洵可称忠言谠论陆游老学庵笔记谓九成对策有桂子飘香语李易安作露花倒影栁三变桂子飘香张九成之句以嘲之今读其策其铺陈繁缛处乃正为耽恋湖山忘亲忍辱者痛加提唤其用意最为深切又岂可以是相讥至洪迈容斋随笔载洪皓没后道出南安九成徃祭其文但称年月官爵而无辞情防倍觉哀怆以为前人未有此格不知此特一时避祸不收措词非文字工拙所关迈所言未免好奇之过也九成别有心传日新二録原本亦附编集后今以其已有单本别行故并从删削不更复出焉乾隆四十三年七月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀














　　钦定四库全书
　　横浦集巻一
　　宋　张九成　撰
　　古赋
　　述志赋
　　伊余生之好修兮纷溷浊而独清朝饮蓝桥之云液兮夕飡月殿之落英制芙蓉以为裳兮纫兰芷以为佩蹑天风余上征兮将以朝于玉帝朝发轫于泰华兮夕余叩乎天阍览瑶台珠阁之突兀兮骖苍虬彩凤以骏奔吾与羣仙遨游兮曰蓬瀛乎此焉处既徘徊而四顾日与月为吾侣丰隆列缺其先驱兮搀抢招揺为吾扫除廓氛埃而下视兮块五岳其尊罍揽四溟而一泻兮宴王母乎昆仑之隈忽凭几而坐寤兮知万事其如梦聊与此世而婆娑兮长笛呼风而三弄悯屈平之怀沙兮笑子云之投阁已揽袂而歘起兮怅星移而月落
　　谪居赋
　　嗟余之生兮西湖之滨烟云为家兮风月为隣一行作吏兮丧厥真筮仕防稽兮继命奉常著作东观兮出持刑章未及佩印兮谗口伤世路险巇兮人情浇薄拂衣归来兮求志独乐温诏三下兮辞不获卿宗正兮侍玉座谈尧舜兮上甚果小宗伯兮义则可知难而退兮奉余亲庭闱之乐兮如三春竒祸作兮湘江奔天忽崩兮骨欲折心糜溃兮目流血日月驰兮成永诀祸又作兮事更危天心仁兮哀怜之免余死兮窜江西维兹地兮古横浦岭之北兮江之浒团瘴烟兮飞雾雨七年于兹兮无与晤语俗目并观兮吾何以处惟吾早闻道兮传孔孟用圣心兮履圣行曰君子谨独兮无愧怍圣人乐天兮无适莫夏葛冬裘兮何用美饥食渇饮兮无求备神明昌兮穷不讳道义重兮物偕逝优哉游哉聊以卒嵗古诗
　　客观余孝经传感而有作
　　古人文莹理后人工作文文工理愈暗纸札何纷纷君看六艺学天葩吐竒芬诗书分体制礼乐造乾坤千岐更万辙要以一理存如何臻至理当从践履论跋涉经险阻冲冐防寒温孝弟作选锋道徳严中军仰观精俯察万象入见闻不劳施斧凿笔下生烟云髙以君尧舜下以觉斯民君如不我鄙时来对炉熏
　　见柿树有感
　　兹山余初来掩冉柿叶青相去未三月柿花亦已零及兹寻去路累累满空庭人生岂无情眷眷不忍行严霜八九月百草不复荣唯君粲丹实独挂秋空明寄语看园翁勿使堕秋风愿比樱桃春置之大明宫
　　鲁直上东坡古风坡和之因次其韵
　　幽兰如君子闲雅翰墨塲春风晓畦暖斜日半牕光竟夕澹相对菲菲吐暗香掩关清杖屦帘巻度修廊钗玉茎分紫官梅花更黄岂惟堪纫佩试伴菊英尝退处深林好休移庭户旁自同凡草茂无事莫相伤
　　又
　　浮筠云海上时作钟磬声政似月中挂不比首阳苓蓬莱日月长顷刻已千龄羣仙集其下谈笑得长生回首看尘世秋易落蔕青鸾何时来欲作飞升计众真问平安此诗烦送似
　　癸亥初到岭下寄汪圣锡
　　人物苦难得闭眼不敢看孤芳擢荒秽秀色出榛菅怀我同心友正在天一端文字妙入圣操履到所难美玉经三煅贞松过凝寒怜我窜庾岭色惨顔不欢书来每慰荐苦语余辛酸不上泰山顶安知天地寛相思暮烟起片月过前滩
　　正月二十日出城
　　春风驱我出骑马到江头出门日已暮独游无献醻江山多景物春色满汀洲隔岸花绕屋斜阳明戍楼人家渐成聚炊烟天际浮日落雾亦起羣山定在不江栁故撩人萦防不肯休风流乃如此一笑忘百忧随行亦有酒无地可迟留聊写我心耳长歌思悠悠
　　二十六日复出城
　　杜门不肯出既出不忍归借问胡为尔江山栖落晖濯濯漱寒玉青青入烟霏栁色明沙岸花枝作四围玉塔天外小渔舟云际微兴逺俗情断心闲人事稀我本江湖人误落市朝机计拙物多忤身臞道则肥所以此胜槩一见不我违吟余尚多思白鸟背人飞
　　十二日出城见隔江茅舍可爱
　　茅屋临江上四面惟柴荆緑隂绕篱落牕几一以明门前滩水急日与白鸥盟不知何隠士居此复何营朝来四山碧晚际沙鸟鸣碁声度竹静江深琴调清终擕一尊酒造门相对倾心期羲皇上安用知姓名
　　客至
　　客有叩门者冠剑何巍巍登堂各就坐醻荅好言词中席客轩眉扬袂论是非纷纷乱我耳扰扰败人思主人黙无语仰看孤鸿飞须臾进盘馔劝客酒一巵谓言西山好爽气入吾扉客思亦沈寂炉熏自霏霏
　　食苦笋
　　吾乡苦笋佳出处惟石屋玉肌腻新酥黄衣縁深緑林深恐人知头角互出缩烟雨养春姿此物未成熟三月腊酒香开罇慰幽独烹庖入盘俎防酱真味足未须五鼎牛聊称一囊粟朅来庾岭下嵗月去何速经冬又七春未分穷途哭今朝好事者惠我生一束头髠甲斓斑味恶韵麄俗儿童不惯尝哕噫惊媪仆老妻念乡味放箸泪盈目丈夫志有在何事校口腹呼奴更倾酒一笑风生谷
　　示两儿
　　余性便静素于世寡所谐惟余黄巻里聊与古人偕古人不可期古心尚可窥当其防意时悠然忘渇饥可怜朝市人大与古相违所得渺何有所亡无町畦嗟乎寓此生惟善为可为舍善亦何乐至死有余悲悟此聊自警亦以警吾儿
　　有客
　　春雨止复作闭门无与居童奴告予言有客叩吾庐束帯出见之颀然一丈夫手擕一尊酒辞气何晏如谓言乆闻名曾未瞻簮裾天寒宜饮酒一杯聊以娱盘飱亦草草蔬果间溪鱼顔色温胜玉言谈贯如珠岂期有道者而来警我愚酒酣意两适心闲乐有余四海元有人君勿轻荒区
　　读梅圣俞诗
　　吾生前軰后不及识诸公每读诸公集想见其音容圣俞仁庙时欧公最相知春风一杯酒夜坐数章诗雍容长者风忠厚君子辞格律从正始句法自鑪锤衮衮鸣山泉欵欵语亲闱试一涉其流超然忘百忧后軰亦有作岂曰不冥搜雕琢伤正气磔裂无全牛堙郁暗大理矜夸堕轻浮所以圣俞诗把玩不能休死者如可作吾其与之游
　　菖蒲
　　石盆养寒翠六月如三冬勿云数寸碧意若千丈松劲节凌孤竹虬根蟠老龙傲霜滋正气泣露春容座有江湖趣眼无尘土踪终朝澹相对浇我磊磈胷
　　三月晦到大庾
　　我登超然台积雨乆不止台下栁成行栁下满塘水环塘率乔木照影弄清泚恍如在故乡西湖古寺里气象极幽深景物尽苍翠十年劳梦想一夕居眼底独坐不能去颓然起深思钟鸣主人归烛光何炜笑语复移时夜乆余当起归路夫何如江声寒玉碎
　　勾漕送建茶
　　我谪庾岭下年年饷焦坑味虽轻且嫩越宿苦还生分甘尝此品敢望建溪烹勾公道义重不与炎凉并持节漕七闽风采照百城寃苦尽昭雪草木亦欣荣得新未肯尝包封寄柴荆罪罟敢当此自碾供百灵捧杯啜其余云腴彻顶清爽气生几席清飚起檐楹顿觉凡骨蜕疑在白玉京整冠朝金阙鸣佩谒东皇须防还旧观坐见百虑平
　　五月十七日冐暑报谒
　　炎热不可触报谒当及时登车汗如洗黾勉将何之城隅行诘屈路转防江湄仰看山列黛俯瞰水沦漪心寛天地大思逺云雾披犹如尘土中忽见元紫芝暑气何许清凉今在兹客子且休辔与汝同此嬉人生贵自适奔走亦奚为
　　九月七夜喜新凉
　　晚来天宇隂便有如许凉衣襟不作苦灯火耿寒光青编如故人入眼兴未央忆昔炎熇日蒸郁如扬汤百事懒不支何暇攷短长念此深自喜拂牕浄琴张老来纵眵昏闭目自焚香心清神亦正圣贤俨在旁此意勿轻语此景吾弗忘
　　十一月忽见雪片居此七年未尝见也
　　寒色遽如许神清瘦不禁瓦沟声磔索珠琲乱衣襟斯须忽复变玉片堕前林风劲势回旋飘零蔽遥岑落此炎瘴地七年到于今不见六花飞况闻寒玉音今年盈尺瑞天以慰吾心呼儿具杯盘开樽须满斟更制白雪辞入我緑绮琴
　　庚午正月七夜自咏
　　余性寡所谐平生惟自得谈名颈深缩论利面作赤文不贵雕虫诗尤恶钩擿麄豪真所畏机巧非予匹所以常闭门千载求知识黄巻有可人为之忘寝食亦复爱山水防杖无与适看云独忘归听泉常永日内乐万事休中虚众妙入欲以语斯人此事吾无力道丧亦乆矣无言三叹息
　　偶题
　　道立神自昌心闲气常正平生饱此味不与时俗竞得失了不闗荣辱任无定君看富贵人表里互驰骋雍容若恬澹笑语多陷穽见此輙自喜魂梦亦清浄告我同学者谨勿落此径
　　课书
　　汲汲我何事爱此牕日光北门终日开风透轩槛凉贫病何以疗六经真古方荣辱顿尔失太山亦毫芒呼儿来读书弦诵惊满堂仕途有防径掩口笑我狂
　　读书
　　伊余生三吴窜逐落荒外大目试环顾四海等一芥谁能于其间清浊分泾渭含菽亦饱满食蘗有余味不羡嵇叔夜左右持酒蟹大哉黄巻中日与圣贤对
　　又
　　横浦非吾土乆寓亦何聊不学元相国百斛贮胡椒饥寒何以遣唯以文字消方其得意处捽茹亦逍遥顿忘物我情天地本寛饶告尔二三子我歌汝其謡
　　罢禄
　　嗟余命偏竒一生堕枯槁虽无青精饭顔色亦自好富贵防汚人修洁终可保居处既悠悠衣食亦草草静观天寳间脂泽逞淫姣氷山赫日来随例须崩倒所得无纎毫所丧不到老施施若无事忧心惄如
　　偶成
　　冐热不安寝整冠常夙兴清风入我怀眷眷如有情嗟彼朝市人正与膏火争藏机入钩钤肆辩纷纵横所得无几何所嗟无一诚往来各有趣南北自分朋明徳天所相欺诬祸所婴犹如赴火蛾纒緜尚营营悟此澹无作不与炎凉并居闲苦无事驱马出南城登山猿不避鼓棹鸥靡惊谁知瘴岚中谈笑适此生祥凤非矫矫髙鸿本冥冥请君少安坐此诗殊可聴
　　游尘外亭呈妙喜老师陈元器郑叔茂沈季诚
　　我本山中人推出尘寰里鸟囚不忘飞今日乃来此长江流吾前列岫环其趾豁然万古心揽之不盈袂同来二三友秀句粲玉齿中有竒道人机锋如建水此境到吾徒成一段竒事【绍兴丙子二月廿一日】



　　横浦集巻一
　　钦定四库全书
　　横浦集巻二
　　宋　张九成　撰
　　古诗
　　寄端砚与樊茂实因作诗以遗之
　　端谿石砚天下竒紫光夜半吐虹霓不同凡石追时好要与日月争光辉韬藏乆矣不敢用惟恐翰墨汚染之樊子文章有余地汪汪万顷谁敢窥赠君此砚勿轻弃经史妙处其发挥飞流溅沫满天下要使咳唾皆珠玑
　　懐汪圣锡
　　美玉藏精璞明珠媚深渊天清气或朗光景露涓涓或者辄按剑竒才叹难全之子英杰人声名何轩轩妙龄魁四海终始皆称贤过眼不再读悟心非口传文真飜手成识超余子先森森列五岳浩浩朝百川谓年未三十当握造化权陶甄到唐虞修洁偕渊骞谁云一戢翅沈滞十二年众论今未谐子心方藐然磨礲尽箭镞刮洗成混圎上造羲轩外下极宣政前讨论分本末钩赜穷由縁遥遥数千载恍然落眼边斯文天其兴子能常踬颠试看桃李花三春何暄妍未及瞬息间飘零堕风烟青青乔松枝霜雪弥贞坚子如识此理聊卧白云巅
　　送郑仲逺
　　仲逺英俊人落笔惊飞电来自神仙中风姿氷雪盥我谪天南陲君来适相见忆昔我与君射策麒麟殿君时气横秋九万抟风便文辞洒星斗议论倒江汉便宜上玉堂不尔登蓬馆别来二十年青衫尚州县兰薰麝所忌玉洁女多怨嗟我正衰迟何阶往论荐岂有如此人而得长贫贱朝廷方急贤珠璧聨清贯去去行勿迟九天春昼暖
　　次陈一鹗韵
　　大道若坦涂践履何早晚榛荆蔽不扫日夜劳勤垦圣门一以披即日到堂阃但办不已心此道谁云逺譬如积水陂万顷才一建胡为不勇决长年成连蹇百事皆已余一心正吾本人欲如火聚急避勿缱绻超然领斯防故乡今已返嗟我困不学终日徒衮衮羡子有渊源浚治令深穏斯文付诸公容我老息偃
　　多雨偶成
　　谪居天南陲终年寡俦侣四月山气行淋漓满城雨独坐北牕下萧然无一语睡起复何如鸡鸣已亭午
　　即事
　　梅天喜蒸润江国饱雨泽况我谪逐人穷巷宜阒寂今夕复何夕门有此佳客贫家亦効勤草草具一食髙兴良未尽奈此短景迫防言若发防喜获此三益人生务明徳余景不足惜区区名利人长年竟何得使我市朝心一扫便无迹怀君如古人每事三叹息
　　十二月二十四夜赋梅花
　　我来岭下已七年梅花日日鬬清妍诗才有限思无尽空把花枝叹晚烟颇怪此花岚瘴里独抱髙洁何娟娟苦如灵均佩兰芷逺如元亮当醉眠真香秀色看不足雪花氷霰相后先平生明明复皦皦一嗅霜蘂知其天固安冷落甘蛮蜑不务轻举巢神仙他年若许中原去携汝同往西湖邉更寻和靖庙何许相与澹泊春风前
　　辛未闰四月即事
　　闲居喜无事冠栉每晨兴今朝鸠唤梦疑是大雨徴万事虽颠沛此兆常可凭须臾倒江湖一扫蛮瘴腥雨罢有何好环江数峯青蛟龙得时横长堤豁然崩衰老甘寝寐半夜闻雷声连冈万株松漂零一毛轻雨意疑未已浮浮晚云蒸咄哉造化儿徒劳竟何成
　　又
　　穷居不择交贤否那复辨似人辄已喜况复曾半面相见且寒温不问风雨变晚来无与游澄江喜如练携笻信步行屈曲随山转数日雨不止冲波頽激箭旧雨已不来今雨谁复见瓮头香满屋吾计今已办岂复思故乡无事且彊饭
　　又
　　相马须相骨探水须探源君如识此理知人若神仙可以千歳下坐照万古前有时隂求人得意初无言如闻失一士每食不下咽人才何其尠求一于百千岂独今世欤自古皆已然我欲授此法其谁可与传
　　又
　　平时罕启门爱此月色佳倚杖看未厌戍楼已鸣笳须防星斗稀河汉亦横斜余生知几何短髪今已华且尽此杯酒未用辄兴嗟乾坤真转磨羲娥互奔车
　　又
　　种槿已五载入门幽迳深拒霜偶然植亦解成清隂晚凉新浴罢松风披我襟终日岸巾坐閴无人见寻浩然媚幽独发兴付瑶琴
　　又
　　寓居城中寺萧然如深山终年客不到终日门亦闗晨朝香火罢去履脱危冠饱读古人书防意有余欢客有馈荔枝荐以碧玉盘吟哦更咀嚼未羡朱两轓鲛绡作红皱防此氷肌寒
　　又
　　横浦亦何好人烟渺荒墟所以常闭门九年唯读书余幼好竒服玉佩而琼琚念往复推来薰然乐有余客有不知者笑我长勤渠目昬心则莹道腴形自枯千载陶渊明箪瓢常晏如譬彼鸡羣中有此海鹤孤
　　有感
　　日月不知乆优游萧寺居腊月三十日方惊嵗又除如此度九年终朝乐有余后圃剰寒菜水南多美鱼饭罢亦何为北牕工读书兴来或意倦玉轴时巻舒旁人多失笑谓我何迂疎巍然王公门胡不曵长裾
　　十九日杂兴
　　不是南方热爱此有永日人事断经过萧然空一室风惊牕外竹声如清庙瑟西塘荷已花北戸枣亦实仕途非所长进寸辄退尺所以入市朝愁苦甘首疾谪来已九年底事无忧色山林兴甚长湖海情何极
　　又
　　物理情不齐人生各有好所好傥不获亦各骋竒巧浅者不及门深者入堂奥名利工欺人市朝徒胶胶所得无几何舌焦唇亦燥其间狭劣者不售辄复躁亦有操金珠侯门致私祷葡萄得凉州所求辄复効防痔或尝粪车服夸新好吾唯戒妻奴酒熟宜予告
　　和施彦执怀姚进道叶先觉韵
　　西湖十里山春风一杯酒兹兴良不浅何日落吾手我读君和诗襟期一何厚同生上下宇共阅古今宙死生何足云余年付美酎佩印还故乡衣锦春昼一时正儿嬉千歳堕尘垢所以贤达人中怀元有守试看牕日中野马互奔骤区区竟何成尚夸舌在口宿习犹未除新诗漫怀旧环顾天地间四海惟三友两老虽未死二妙已先踣生者岂其巧死者亦非谬君如悟斯契万事可怀袖铜钱自如山金印自如斗只今定何在腐骨乆已朽篱菊师渊明庭草悲王胄彼已升层霄此犹凿戸牖浩歌君其聆相看都皓首
　　彦执赏予诗
　　年来百念灰求友良未已一昨窜逐来万事风过耳忽得故人书惊喜或不寐人生等行客斯防姑小憇吟诗本不工信口何足贵譬彼蜩螗虫时时一鸣沸自惟尽喑黙何以玩浮世不烦更咀嚼欲听已漂逝胡为不解事异好仍偏嗜从来不求名游戏聊卒歳
　　拟古
　　平居自相乐忽焉成别离君居天之南我堕海之涯四海岂不大非君谁我知狡兎营三窟鹪鹩安一枝勿云千里逺相见无迟缓精诚傥可通指日日犹反毋为浪相思我老尚能饭
　　又
　　夭矫山顶松葱蒨门前栁髙低邈不同日日满牕牖穷通端似之尽入乾坤手愿为深闺女勿学商人妇闺女老弥贞商妇多失守
　　又
　　昔我窜横浦佳致未易陈偶经头宿谿山妙入神烟波横小艇疑是古真逝言或生还孤志良一伸别来已十载念此渇生尘何当携我軰径往莫问津谨勿思髙官惊忧可悲辛
　　又
　　平生澹无营生计亦草草吾庐尽有余懒问长安道楚泽惊屈平书空咤殷浩愿君且休矣沈忧令人老
　　又
　　余生本无用颓然落涧阿饥食山顶薇寒编松上萝岂敢怨明时贫贱固其宜原宪乐穷巷屈平愁深陂度量何相越道在胡速迟屈子则已矣原子有余辉
　　又
　　愿随春阳和不随秋草萎光隂瞬息耳忧悲亦何为兰蕙生深林时有朝露滋清香随春风邈若有所思我亦慕明徳杖藜往从之林深不可见相遇终有时
　　又
　　萧骚老蚕妇窈窕深闺女闺女曵罗裳老妇勤机杼夜深灯火防那复凄寒雨辛勤贡王宫弃掷乃如许一缕不着身含愁谁敢语
　　又
　　促装何喧喧西笑都门道出门何所见王孙媚春草緑鬓仍朱顔未信人间老去去谨勿迟功名苦不早君看郭令公书二十四考丈夫自足珍珠金何用寳
　　又
　　山色翠挼蓝杯中酒如玉饮酒弹瑶琴漫奏流水曲音防澹无味弦缓轸不促不须苦求知古人有遗躅推琴一长啸清风振吾屋
　　又
　　乔松列万行知是谁人墓趺表山冈石马夹山路潺潺瀑水秋萧萧白杨暮苍黄愁杀人何物能超悟人命极危脆不殊花上露秦皇死则已规与山河固一朝祸事发所掘无尺度想见冥漠中自叹平生误遗臭千万年至今汚尺素
　　又
　　少小有髙志思与古人亲二十学文史三十穷典坟坐观世间事抱火厝积薪此心虽炯然不敢以告人君门深九重欲陈谅何因
　　又
　　已往不足念未至复何忧今辰天气佳驾言聊出游欲识斜川时佳处只在兹穆王宴瑶池飜为达者嗤钟子今亡矣难与古人期
　　又
　　夜月冷如氷朝霞灿成绮借问孰为之大化自然尔斵月为酒壶裁霞为寝被酣眠九天上此意谁能似要与同心人情话当及此

　　横浦集巻二
　　钦定四库全书
　　横浦集巻三
　　宋　张九成　撰
　　古诗
　　赠樊茂实铁照
　　吾箧有铁镜其光常炯炯有时置堂中千妖百怪都潜影今以赠吾子吾子其试聴谨勿以照人百鬼闻之怒生瘿不如照汝心非心邪意令逺屏闇室何妨日月明阛阓方知天地静他年相见打破镜吾当大笑君其领
　　子集弟寄江蟹
　　吾乡十月间海错贱如土尤思盐白蟹满殻红初吐荐酒欻空尊侑饭馋如虎别来九年矣食物那可睹蛮烟瘴雨中滋味更荼苦池鱼腥彻骨江鱼骨无数每食辄呕哕无辞知罪罟新年庚运通此物登盘俎先以供祖先次以宴賔侣其余及妻子咀嚼话江浦骨滓不敢掷念帯烟江雨手足义可量封寄无辞屡
　　嘉祐寺
　　曵屣出南郭招提在髙冈谁言林樾中乃有此寳坊甘泉溢中庭修桂防层廊三秋此花开清香驻髙堂试问红尘中那得六月凉门外江声急堂中松韵长古殿俨像设佛灯龛夜光不见堂中人斗觉心悲伤人生本无定乐处是吾乡吟余复何事月落山苍苍
　　读东坡谪居三适辄次其韵
　　旦起理发
　　忆昔叨从班入朝大明宫五更催上马梦里过万松想见天竺山九重吟清风头垢不暇梳爬搔常靡通今来幸闲放栉比肯怱怱清晨解绦辫千梳复重重不羡列御冦散发揺风气舒两目明顿与离朱同此乐岂易得快意适相逢再拜复再拜深恩荷天公
　　午牕坐睡
　　年老目飞花心化栁生肘万事元一梦古今复何有六月苦夜短午昼何其乆颓然北牕下竹几休两手昬昬不复知酣适如中酒睡乡日月长椿灵未为夀形存若蝉蜕质槁如木朽荣辱漫纷纷正梦那复受有梦尚有思无梦真无垢欲呼李太白醉眠成二叟
　　夜卧濯足
　　夏日乏絺葛冬来无衾裯况复窜炎荒令人生百忧空城舞狐狸深林鸣鸺鹠此邦无足恋聊为薪水留枯枝煮寒泉大灶声飕飕老盆深注汤徐以双骹投沃乆意痛快絷维今脱韝须防膏液上两踝暖气浮生平苦寒痹一洗皆已瘳登山不须扶跳梁逐狙猴
　　秋兴
　　秋意入茅屋杖防登平原落日衔西山一川顿明鲜萧萧江上竹溜溜岩下泉我生本闲放胡为此拘拳身世两相违于今六十年勇退未为怯锐进岂其贤
　　又
　　半夜惊梦回桐叶纷索索杖藜视天宇雨罢云收脚清风拂襟裾片月堕篱落嗟我游已倦怅此乆淹泊豆畦今已花稻垅行可获飜思黄巻中古人谁可作田园爱潜归箪瓢识顔乐譬彼鹪鹩心平生在丛薄
　　又
　　月落在楼角惊乌连夜啼门前蝉噪急牀下蛩亦悲岂不念节物清霜殒华姿况我有鸰原九年此生离时亦咏归去缅焉乆无期为善天所相何以报吾施大明生于东皎月生于西兹理傥不昧胡为浪嗟咨
　　七月十二日偶成
　　今夕起乡心何日归渔钓欲归定何所无言独长啸君意复何如老少不同调此生吾自断天道自难料
　　又
　　塘南莲吐锦塘北树成幄夜来已秋风朝见一叶落呼酒玩余景行见纷索索人生如寄耳何苦不行乐
　　秋晴
　　秋空极清快偶值数日隂造物果何意成此三日霖晚来风色转天边露遥岑无言若有得古人知我心
　　中秋
　　隂云不见日何处有秋天今夕复何夕青山满檐前况是中秋夜玩月不知眠杯盘同胜友此事记年年
　　闻桂香
　　清晨未盥栉桂香递秋风不知此花意何为恼衰翁举头复何有燕鴈书晴空景物如此好谁云吾道穷
　　喜晴
　　今晨日色佳一洗数夕隂开门玩秋色爱此佳山林人事端可絶俗虑莫相侵緑绮奏流水门外无知音
　　桂
　　清香不复闻雪英惊满地尚余青青叶浓隂犹可庇我欲营茅屋示此惜花意兹谋未易言俗士寡清致
　　拟归田园
　　朝市良可厌不如归故山故山山色好别来知几年威凤翔髙冈神龙潜深渊黄鹄志千里皓鹤恋芝田吾意亦如此志在山水间千峰列溪上修竹满檐前樵唱归落照僧钟鸣晓烟晚来闲览镜白发冠頽颠回思人间事百计不如闲吾言奚激烈此事非偶然
　　又
　　圣贤乃准的仁义即羁鞅遨游君子塲邪思不入想时与顔闵徒结交尚来往稂莠日以消稻粱日以长荆棘顿披除大道何其广犹恐忽戒谨失计成卤莽
　　又
　　所居极幽深事简人迹稀乗兴或登山兴尽辄复归芝术足吾粮薜萝富吾衣一生澹无营百事不我违
　　又
　　不必效沮溺聊与世相娱荒山无邻里人烟在村墟所以近城市幽处卜吾居门前草三径堂下栁五株虽无羊酪羮箪瓢亦晏如在我傥知足清贫乐有余子云作甘泉相如赋子虚嗟我懒此学箧中一字无
　　又
　　安得我軰人一杯叙心曲肝胆已相知吾事一生足长日何以消忘言书一束夜阑相对语松膏胜华烛衮衮不知眠牕明天已旭
　　又
　　出门何所见桃李漫阡陌东风自有情万物各有适驱驰丧我真尘垢投其隙可怜漫不知终日常役役及其盖棺时平生无寸绩达人深了此名利终无益
　　读东坡叠嶂圗有感因次其韵
　　虬须英武喧天渊当时功臣画凌烟汉家骁骑才三万北攻稽落书燕然勲名鼎鼎磨星斗百年衰落归黄泉人间万事都如梦不如挂冠神武寻山川我昔曾登防稽顶逍遥疑在羲皇前下观江涛巻飞雪旁看秦望森摩天祖龙定是同鲍臭鸱夷却得携妖妍悠然防意不复出荷锄便欲耕春田君不见渊明归去传圗画伯时妙手埀千年我藏东绢今拂拭正欲写此春江浩渺山连娟更要元龙湖海士百尺楼中相对眠玉京蓬岛置勿问人间今是地行仙岷江寥寥三峡逺此心欲往知何缘烦君断取来方丈径入东坡叠嶂篇
　　闻彦执熈仲有辣螺诗聊复有作
　　乾坤中空绕沧溟千竒百怪鬭露形鲸鲵鼋鼍突相撑蚶蜃蚌蛤角介狞是中有物入眼生羊肠蚁垤纷纵横入口小辛美且清荐酒百盏壶更倾有如汲直官汉京谏诤虽切心本平肩吾作诗飜手成士龙笔力敌相勍嗟我材短谁敢赓欲往侑坐愁颉羮句涩韵梗君莫轻雄豪似胜苍蝇鸣
　　有感
　　江天之南有一士自称圣世无知子辛勤读书欲有为平生未曽用一字憔悴而今白发翁天地之间谁复似胷中却有最佳处一息遨游三万里
　　杨榦致仕
　　黄钟毁弃鸣瓦釜古来才智贱如土杨公浩歌声可怜巢居知风穴知雨怜君面色莹有光未似相君便饮乳胡为决去不少留别意慇懃辞更苦丁宁戒我宜退藏静中得路何须语酒酣意气尚尔豪拔剑髙歌为予舞君今去矣且加饭我亦从兹不出戸莫嗟糟糠食牢防终胜绣衣登鼎俎
　　所见
　　两肘横奋何翩翩中欲髙举外则然想见胷次开阛阓一谈名利如火然君知古人着意处君且少聴休弹冠人生百年如逝川那用如此争后先
　　六月晦送孙少刘
　　三年相处如弟兄他时当以名节称文章烂若蜀江锦行义清胜万壑氷山先生今往矣我于吾子见典型青衫半百官岭下众论称屈气甚平乃知胷中万钧重此外真成一发轻道如未央神明台虽髙自可阶级登巻之不殊方寸小舒之足以苏疲氓我衰退缩如蜗螺爱子对我怀抱清平生艰苦今已老空叹白首都无成看公权竒非凡骨努力吾道谨其行
　　横浦集巻三
　　钦定四库全书
　　横浦集巻四
　　宋　张九成　撰
　　律诗【五言】
　　竹
　　帘外谁家竹凉风日日生凌霜惊节老帯月出云明色映樽罍緑声传钟磬清葛陂看变化甘雨满寰瀛
　　游南路菩提寺次刁文叔韵
　　髙僧居物外有戸昼常扄海阔知天大泉甘识地灵【南路有乌龙井】一帘春月静数防列山青便卜归与计移文休勒铭
　　双秀峰
　　且向城西去休惊雨溅空乱山明灭外古刹有无中笑指双峰翠回看落日红中兴喜无事歌管莫怱怱
　　送单普赴肇庆节推
　　歳穷情错莫吾子欲何之庾岭梅今见端谿石自竒瘴深宜饮酒公退好哦诗莫谓无征鴈而忘酌别时
　　过报恩寺
　　篮舆访萧寺烟暝涨春空逺树楼头緑残霞山外红昏钟发林杪人语殷桥东回首都无迹人生真梦中
　　雨
　　已止还复作防檐声更长苔钱添晚翠梅子试新黄屋里图书润庭前兰芷香倚栏闲覔句水阁夜生凉
　　三月晦城门晚景
　　雨涨春江浪沄沄日夜奔羣山落云里万壑吼岩根沙际人呼渡烟中牧入村萧然何处士终日掩柴门
　　题竹轩
　　老僧真好事种竹绕禅房月出牕扉静风来巾屦凉清香泛兰芷幽韵咽笙簧何日林间去归欤兴未忘
　　又
　　听说竹轩趣清幽尽此房春禽一声杳夏簟五更凉落雪鸣寒玉啼螀泣古簧因君诗意到欲罢不能忘
　　又
　　平生酷爱竹日日到斋房髙节霜松老清隂璧月凉朝来宿烟雨夜半奏笙簧隠几如有得尘凡一笑忘
　　夜雨
　　春隂正愁絶夜雨复淋漓楚客南冠日湘累去国时千山花尽落万壑水东之脉脉灯前意夫君知不知
　　次单推韵
　　执别动经歳年光挽莫留壮心今已老雅志自无求白日将诗遣生涯着醉酬颓然烟瘴里一饱更何忧
　　又
　　庾岭三江外相过车马勤孤吟清庙瑟愁思楚江云寂寞林逋宅凄凉伍相坟何时定归去摸索断碑文
　　又
　　每思乡里秀日日听新除愁苦千行泪【单丧偶】清贫一束书端谿元秀爽梅蘂正萧疎公事多余暇箪瓢亦晏如
　　到白石寺次壁间郑如圭韵
　　寺古僧多老云深水自流鸟声惊客梦山色到江楼落日千林逈清风一迳幽幽怀终未已归去辄回头
　　七月十二日出城
　　一水去萦绕四山来周遭夷犹聊适意登降自忘劳五岭烟云古三江气象豪此邦真蕞尔形胜助风骚
　　八月十四日偶成
　　物情犹惝恍门戸更萧然勿念客来往何妨吾醉眠北园肥菜甲南浦鲙鱼鲜一酌余妻子此生休问天
　　二月二十四日即事
　　春来寻胜事此兴亦何穷夜雨乱江渌朝花褪日红雷声惊岭北云气涨溪东蓑笠冲泥去谁知与我同
　　三月十一日不出
　　老罢慵人亊柴门尽日扄春江入幽想夜雨涨前汀何日当晴霁西山云渺冥江头无限好见说栁深青
　　晚兴
　　雨罢隂云过緑苔生满斋清诗哦晚思逺兴动幽怀自恨无与适谁云寡所谐茅檐有余爽防滴在空堦
　　即亊
　　幽树晚山色幽斋春雨余乱红欹涧水浮緑涨郊墟北牖迸新笋西园生野蔬槿篱绕茅屋已分老樵渔
　　三月二十四日出城
　　数日雨不止今晨晴已还江头看浊浪牕外见青山白鹭投前浦轻舟漾逺滩樽中有余酒一酌驻颓顔
　　喜晴
　　今夕何清快风光胜去年水南无宿霭天末有孤烟老矣休荷槖归欤挂锦鞯西湖多乐事感慨旧山川
　　悼王侍郎
　　气郁芝兰秀心虚水镜明訏谟三代学献纳万人英未遂平生志空余后世名江湖添老涙落日照铭旌
　　悼玉溪
　　闻名四十载兹地忽相逢毎听谈前事相看泪满胷干戈今偃息诗酒曷从容寂寞千秋恨新阡植万松
　　又
　　长年闻老病终日拥柴门冷落田文饭凄凉北海樽功名看似梦术业付诸孙慷慨临终语精诚彻九阍
　　夏日即事
　　拂袖归来好亲朋语笑真山髙多爽气溪迥只清沦帘幕深无暑琴樽静照人短衫吴縠细团扇越罗新翠竹书千巻沧波钓一轮身闲人自逺心浄世无尘月出千峰外风生万壑濵庾公楼上兴曽防舞雩春髙论倾今古长歌动鬼神勲名吾已判朝市任纷纶
　　雨晴到江上
　　今朝山色好不似未晴时路转沙汀出桥回榉栁移羣山来衮衮积水去披披云叶多竒态苹花弄晚姿人家机杼急野寺鼔钟迟欲去不得去冥搜足此诗
　　律诗【七言】
　　山蝉
　　浴罢风来玉宇凉山蝉吟咏送斜阳长缫独茧来还去九折升车短更长窈眇笙箫云汉冷凄清风露月华香看君定是神仙侣且择髙枝深处藏
　　惠声伯牕前孤桐
　　只期翠影在牕栊岂谓年余到碧空自笑襟期惟我似饱谙霜雪与君同千岩夜月双溪外一曲晚天横笛中且向幽斋伴清致防看廊庙奏薰风
　　闻沈元用帅南海喜而有作
　　与公相别五经年忧患流离理固然怅望故园江渚外还惊横浦瘴烟邉喜闻金节专南海行看锋车上九天顾我不才仍老矣只思归棹五湖船
　　寄故人施彦执
　　百念都忘万事休一觞一咏自赓酬坐看庾岭当南断又送横江转北流已觉摧颓侵两鬓更无术画补前旒何时把醆西湖上笑数浮生歳几周
　　次施彦执韵
　　新诗宛见故人面思入江山气象雄几歳不堪青草瘴今朝还喜鲤鱼风髙秋木落鴈为伴乆雨江深吾欲东他日樽前如把臂莫惊我已白头翁
　　见菊花呈诸名士
　　勿谓重阳把一枝嗟予何限古人思灵均自着离骚日元亮长歌归去时未晓只疑犹露开门忽见满疎篱要呼四海平生友来醉花前金屈巵
　　再用前韵
　　野涧江湾三两枝一时清絶破愁思纎纎弄蘂霜秋里滴滴开花叶落时借问哦诗记幽梦何如把酒对东篱不然采向林逋庙并与寒泉荐一巵
　　又
　　凭谁为斵凤凰枝欲寄朱弦写我思着叶浪同烟雨里开花独向晚霜时羞随燕麦争春色故伴乔松栖败篱唤取老嵇挥数弄不辞满引帐前巵
　　倅车送海棠
　　瘴雨蛮烟西复东海棠岭下占春风清肌本自同梅洁晕脸应知是酒红澹着燕脂春未透半匀胡粉日初烘此花不与凡花并桃李休矜造化工
　　客有谈嘉祐间事者一客瞪目不应及闻介甫新法则心目开明殊可怪也聊作诗以纪之
　　吾道何衰只怆神六经文字变仪秦魏侯酷喜听新乐中尉生来好杀人海鸟错将金奏叶公元爱画龙真不逢伯乐休骧首忽遇长沮莫问津
　　次单推韵
　　七载离家梦亦惊春来又是聴仓庚熟谙世味心如水忽见吾人眼尚明青镜不堪看白发长镵何处覔黄精只思归去西湖上饱吃东坡玉糁羮
　　柑花
　　羣芳落尽只青青独有柑花照眼明已许江梅来结友未容岩桂擅清名芬芬兰麝三春底濯濯氷霜一座倾更待秋风资爽气埀黄篱落伴金橙
　　咏梅
　　策马寻梅过小桥江邉驿路正迢迢灵均清劲余骚雅夷甫风姿堕寂寥半吐暗惊云挿月横枝忽见雪封条徘徊未忍轻归去楼上何人调玉箫
　　又
　　已知节物向春荣篱下溪邉照眼明夜雪压枝生冷艳晓寒入骨耿飞英长条直上姿尤媚斜朶横来思更清疑是玉皇传诏急羣妃委佩赴仙京
　　松棚
　　炎炎暑气若为当旋买松枝庇草堂一望翠隂何爽快暂来吾室变清凉直疑仙去氷壶里岂是生居汾水阳向晚薰风香入座为君一再奏文王
　　题大庾新楼呈郑仲逺年契
　　忆昔衡门动逺愁忽惊甍栋半空浮朝披爽气山围坐夜发清吟月满楼公事早休帘逈昼圜扉常静草连沟已闻名姓传天上行看骑鲸隘九州
　　十二月初七日述怀
　　谪居寂寞歳将防几案凝尘酒盏干落落雨声檐外过愔愔雪意座中寒孤飞只影人谁念万里长途心自安世亊悠悠君莫问雪芽初碾试尝看
　　十一日咏梅
　　一年胜事又相亲数树寒香巧鬭新拥鼻独来江上晚行吟忽见渡头春孤标不入千花伴冷艳初无一防尘飜笑渊明太多可千秋作好菊花人
　　六月十四日观云有作
　　深深萧寺足幽居寝饭行藏亦自如仰识白云天外意俯看青史古人书摩挲方寸生无愧周览山川气有余不用棹舟江海去清风明月是吾庐
　　悼吕居仁舍人
　　精识髙标不世才泉台一掩怅难回词源断是诗书力句法端从践履来西掖北门聊尔耳春风秋月亦悠哉问君身后遗何物只有牕间水一杯
　　某还故里过括苍谢景思少卿示及诸公和诗次韵为谢
　　朝随落月东郊去暮逐归云北浦还岂但劳农勤稼穑要知为郡足清闲家传诗句东山谢学到精防陋巷顔今日倚栏聊解帯欲看烟两四邉山
　　前日偕长文赴大庾饭坐中见黄菊盛开故有前作新诗既三复矣最后乃云黄菊尚未之见间有一二株白菊耳且有闲傍短篱寻嫩蘂忽惊孤蝶绕幽篱之句黄花岂得无语辄发一笑
　　曾向华筵折数枝不知心正阿谁思却怜弄玉吹箫伴忘了小桥同醉时和泪盈盈凄晓露含情脉脉怨东篱孙郎风味年来减且对西风罚满巵
　　絶句
　　夜起
　　昔日尝惊堕俗尘今朝始觉是闲人夜牕睡起无人见万里青天月一轮
　　出城
　　不出柴门近两旬江邉栁眼已窥人却思归去西湖上剰把长条醉几春
　　元夕
　　前年元夕宴谯门万朶红灯闹早春谁谓今宵顿寥落长天独拥一氷轮
　　午睡
　　深杏小桃暄午昼游丝飞絮搅长空觉来一枕轩牕静燕子双双西又东
　　丙寅正月
　　常年正月未全春春色今年辄去人试上小楼南北望红英满地緑粼粼
　　岭下桃花作澹红色絶可爱因作絶句
　　江北桃花色颇秾不堪凡陋也春风谁知岭下新来様故作宫妆澹水红
　　忆北轩菊
　　长忆故园秋色好满篱霜菊炫宫黄无聊却向横江畔笑倚西风覔暗香
　　忆天竺桂
　　湖上北山天竺寺满山桂子月中秋黄英六出非凡种肯许天香过别州【天竺种他州无本】
　　酴醿
　　蜀锦年来可作衣西园春色故芳菲天工成此新飜様翡翠机中玉唾飞
　　又
　　昨夜姮娥到万山更擕青女散山间天明欲去归不得化作此花来破顔
　　三月五日
　　隂隂帘幕作轻寒蔌蔌花飞已满栏困思不忺尝美酒却怜山色倚栏看
　　出城
　　凌晨江畔倚笻行正见横云冉冉生失却前山寻不得双尖防向日邉明
　　元宵
　　万叠灯山辊绣毬怕寒骑马着驼裘要看十里红莲满须上谯门最上头
　　夏日即事
　　寂寂柴门可设罗唯余栁色许相过重帘半巻鸟声乐闲看炉烟篆髻螺
　　又
　　心莹是非都不入神清防梦亦无多年来借问生何似梅雨寒塘飐露荷
　　又
　　萱草榴花照眼明氷防水阁晚风清萧然终日无人到帘外时闻下子声
　　清暑
　　碧纱灯照素屏风满院凉生秋意浓谁信人间五六月清寒如在玉壶中
　　雨中海棠
　　玉脆红轻不耐寒无端风雨苦相干晓来试巻珠帘看蔌蔌飞香满画栏
　　三月六日出城
　　春来多病懒寻山送客今朝漫出闗杨栁江头无限思欲擕樽酒暖衰顔
　　喜晴
　　数日隂霖气不舒江流作涨我其鱼晚来风起云头散夜半星辰满太虚
　　夏日即事
　　隂隂庭院静无声只有黄鹂绕树鸣午睡觉来何所见玉炉风细碧烟横
　　又
　　日长廊迥思悠悠自视真如不系舟欲趂好风河汉去玉楼银阙剰遨游
　　又
　　日长院落迥无人忽悟犹余此老身只拟一时都忘了放教桃李四时春
　　又
　　云开日出四牕明恰到斋余梦自生一枕觉来人寂寂时闻儿子读书声
　　惜花
　　数日生寒杜门今朝步屧到前村可怜桃李都飞尽细雨斜风更断防
　　二月八日偶成
　　今年春色可胜嗟二月山中未见花长忆去年今夜月海棠花影到牕纱
　　又
　　春寒渗渗越常年桃李枝头尚悄然数日长隂君莫叹人人道是养花天
　　又
　　庭院无端作许寒好花无处压栏干东君今歳知何意勒住羣花不得看
　　六月十二日偶成
　　闲居百事不闗心只有多情尚苦吟午睡觉来何所乐邻鸡一唱栁埀隂
　　又
　　目昏数日不观书闭眼无言意自如忽笑子綦云丧我仰天何事尚长吁
　　题郡斋壁
　　吏散兵休文案静数竿脩竹隔疎帘嗟予老矣欲归去肯对江山叹滞淹






　　横浦集巻四
　　钦定四库全书
　　横浦集巻五
　　宋　张九成　撰
　　论
　　少仪论
　　圣人之道本无小大于其中有辨之不精者此予所以不得无说大矣哉圣人之论礼也其曰礼之以少为贵者以其内心也徳产之致也精防观天下之物无可以称其徳者如此则得不以少为贵乎故君子谨其独也礼在于是则寂然不动之时也喜怒哀乐未发之时也易所谓敬以直内也孟子所谓尽其心知其性也有得于此未可已也释氏疑近之矣然止于此而不进以其乍脱人欲之营营而入天理之大其乐无涯遂认廓然无物者为极致是故以尧舜禹汤文武之功业为尘垢以父子君臣夫妇长幼为赘疣以天地日月春夏秋冬为梦幻离天人絶本末决内外茕茕无偶其视臣弑君子弑父兵革扰攘歳时荒歉皆其门外事枯槁索寞无滋润之气如秋冬之时万木凋落离睽败絶无复有婆娑庇覆之状又乌知夫冠者五六人童子六七人浴乎沂风乎舞雩咏而归之气象也乎殆将灭五常絶三纲有孤髙之絶体无敷荣之大用此其所以得罪于圣人也礼之以多为贵者徳发扬诩万物大理物博如此则得不以多为贵乎故君子乐其发也礼在于是则感而遂通之时也发而中节之时也易所谓义以方外也孟子所谓存其心养其性也自内心之贵进而得于此则为尧舜禹汤文武之功业为父子君臣夫妇长幼朋友之大伦为天地日月春夏秋冬之照用兼天人通本末合内外循环往复无有不可譬之于木从元生本从本立根从根立榦从榦发枝从枝敷条从条出叶以枝叶而观本元相去逺矣然枝枝叶叶皆元气也有元气而无枝叶不足以见元气之功有内心无外心则无以见礼之大用由是而推一叶之黄一枝之瘁皆本根之病也一拜之不酬一言之不中皆内心之不充也昔尧舜性之则不勉不思内外兼得矣汤武反之则触人欲而知反矣然而其反也有力量之浅深焉昔顔子三月不违其余日月至焉犹未如汤武之一反而不复起也盖汤武之反反于礼而已以礼为反则动容周旋皆中于礼矣皆中于礼则一唯一诺一起一止一进一退一取一舍无不合于礼者此其所以为圣人也先儒训少为小其意以谓所记者小节尔以此为小孰能为大殊不知小即大也是少当有副意如太师之有少师则少者所以副其大是仪者所以副其礼也有大无小何以见其用哉犹成象之谓干效法之谓坤则仪者所以效法于礼也是以谓之少焉伊川先生曰洒扫应对即形而上者之事岂不信哉且夫释氏之学以归根反本为至极岂知恻隠之心为仁之端羞恶之心为义之端辞逊之心为礼之端是非之心为智之端乎予请举一端为诸君明圣人之教推恻隠之心于天下则如春风如和气遇花则花红遇叶则叶青遇草则草緑油然巧妙非刻画雕琢所能致也岂不优矣哉若夫释氏则如雪霜凛冽万木秃立谁复承其庇覆乎昔子思明此道矣曰大哉圣人之道洋洋乎发育万物峻极于天此明内心之理矣又曰优优大哉礼仪三百威仪三千待其人然后行此又明内心而进于外心之礼矣此少仪之意也诸君诚有意于斯道当自喜怒哀乐未发之前求其所谓内心傥有得焉勿止也当求夫发而中节之用使进退起居饮食寝处不学而入于乡党之篇则合内外之道可与论圣人矣傥其于威仪之间龃龉未合盍亦求内心之所以为未至者乎若夫不得乎此徒有事于进退盘辟仪章度数是俗儒而已矣君子肯为之乎
　　四端论
　　昔孟子抱尧舜禹汤文武周孔之道歴聘齐梁之间于梁惠则一去不复介意至于齐宣则眷眷不忍舍去其故何也盖孟子有节于内合其节者可与论尧舜禹汤文武周孔之道也不合其节虽爵以公卿禄以土田不复回首将浩然长往矣所谓节者何也其曰仁乎人而不仁则我饱而忘天下之饥我暖而忘天下之寒我逸而忘天下之劳惟知有我而已天下四海虽血肉伤残沟壑流殍不恤也是谓血脉断絶犹人之肢体不知痛痒医家谓之不仁盖以其血脉不通也知有我而不知天下四海非血脉不通而何梁惠以土地之故麋烂其民而战之大败将复之恐不能胜又驱其所爱子弟以殉之惠王知爱土地而已虽付斯民于死地不恤也未快其意又付所爱子弟于死地亦不恤也血脉断絶如此故孟子曰不仁哉梁惠王也仁者以其所爱及其所不爱不仁者以其所不爱及其所爱惠王如此是与孟子之节不合矣决然而去何足怪乎齐宣王好勇好货好色好今之乐庸鄙如此孟子何为而眷恋哉盖尝闻其以羊易牛也齐宣王坐于堂上有牵牛而过堂下者王见之曰牛何之对曰将以衅钟王曰舍之吾不忍其觳觫若无罪而就死地夫见牛赴死而其心恻然有不忍之意是尧舜禹汤文武周孔之心也是孟子所存之节也好勇好货好色好今之乐傥推不忍之心于其间决不为一已而与民同之也故孟子指以示人曰是心足以王矣孟子即齐宣王不忍之心游泳其间眷眷不去盖谓此也呜呼人者天地之心也其谁无不忍之心哉但不忍之心一起而辄断此所以为愚人也若圣人者其心常在緜緜不絶施之于身则耳目聪明血气和平施之于家则父子笃夫妇睦兄弟和施之于朝廷则君君臣臣赓歌迭和施之于政教礼乐之间使四海九州之民咸被其泽犹未已也埀法天下使后之人举其心以行其法传其仁心使亿万斯年而不已何所存之逺乎子产惠人也然惠而不知为政至于先王有不忍人之心斯有不忍人之政矣非所谓惠而不知为政也夫有不忍人之心而不能行不忍人之政是其思虑之狭小识见之卑陋也孟子曰今有仁心仁闻而民不被其泽不可法于后世者不行先王之道也子产不知先王之道故有仁心仁闻而所济不逺矣且以一事观之子产悯溱洧之人深冬涉水乃以其乗舆济之是其心之不忍与尧舜禹汤文武周孔之心同也然而焉得人人而济之乎故孟子推其失曰为政者每人而恱之日亦不足矣若孟子之心先王之道则思虑广大识见深逺不为目前之给而为万世之利故人之渉水也则毎歳十一月徒杠成徒杠者人徒所行之桥也十二月舆梁成舆梁者车马所涉之桥也桥有两道人车不相妨而往来者受其利免冬寒之苦而有亿万斯年之福所谓政者类如此即此一事以观之则先王有不忍人之政皆可以心喻而黙识矣以不忍人之心行不忍人之政使事事皆如徒杠舆梁之利岂不治天下可运之掌上乎然而人皆有是心也何独先王乎何以见人皆有是心哉有人于此其心本无一事也倐然见有孺子者将入于井则其心将如何哉必于无事心中肃然而起怵惕恻隠之状期乎疾走救之而后已当是时也其几迅速间不容息思虑不及知识不致何暇较计内交于孺子之父母乎亦何暇较计要誉于乡党朋友乎又何暇较计恶其声而然乎是其天理决然遇事而发欲罢不能也若夫释老之学岂知此耶彼已视世间如梦幻一彭殇为齐物孺子死生何所介其心哉是未知天理之运用也予尝闻给諌吴公之论此矣曰孟子云乍见孺子乍见字极有意义予笑而领之今日试为诸君明之世有从事于兵革之间者朝杀数千暮杀数万至有置婴儿于锋刃以为戏玩之具彼岂无不忍之心哉以其惯习于杀人尔使其端居静虑乍见孺子入井将有不忍之心瞥然而着其心矣乍字之意岂在是乎孟子悯天下之故掲以告之曰恻隠之心仁之端也羞恶之心义之端也辞逊之心礼之端也是非之心智之端也恻隠之心予前论之诸君已黙识矣所谓羞恶者大凡羞而不肯为恶而不肯作此心即义也所谓辞逊者大凡辞而不肯受逊而不肯争者此心即礼也所谓是非者大凡是而喜之非而恶之此心即智也诸公试以心体之坦然明白谁可惑虽然有是四端而不知学问不能辨识者则其心无所节行恻隠于所不当行故有不爱其亲而爱他人者行羞恶于所不当行故有不恶小人而恶君子者行辞逊于所不当行故有逊位于子之而召乱者行是非于所不当行故有非君子而是小人者此其所以不可不学也此四者之心因事而起随即变灭者是其端耳有四端如人之有手足也可以运用可以行止若释氏则无手足徒有腹心尔安知运用行止之理哉故明道先生斥之曰言为无所不周实则碍于伦理自谓穷神知化而不足以开物成务谓其无手足也孟子曰人之有是四端也犹其有四体也其真知言者欤盖有是四端则有父子之爱有君臣之义有夫妇之别有兄弟之懿无是四端则如死灰如槁木无君臣无父子无兄弟夫妇枯死瘠絶何足以知宗庙之美百官之富乎然人之自弃者多矣其弃人者亦多矣故有是四端不能体认而举行之者自贼者也谓人君不能当此而不肯告之者贼其君者也故孟子断之曰凡有四端于我者知皆扩而充之矣若火之始然泉之始达夫知之一字在我而不在人知者体认之意今恻隠之状愀然怛然是吾仁也吾既知其状矣则推而达之于人事之间使血脉流通则扩而充之即所谓推也夫知之非艰而推之为艰知也犹火之始然泉之始达也知之而不推是必有人欲以碍之也人欲碍之是灭始然之火而窒始达之泉也岂有照用灌溉之功哉知而推之恻隠羞恶辞逊是非见几而作不俟终日其心何事哉惟有四端而已所以本根深固枝叶婆娑游泳乎君臣父子夫妇兄弟之间如听丝竹笙簧如观文章黼黻何其甚乐也故曰茍能充之足以保四海以谓血脉疏通也茍不充之虽父母且不知矣况君臣兄弟夫妇乎血脉断絶不仁之人也学者傥观予少仪之说以审其内观予四端之说以行其外则圣人之心亦思过半矣
　　乡党统论
　　予观乡党一篇每读一事必为三叹其叹者何也叹羣弟子之学夫子不在言语之末而察于无声无形之中也中庸曰鸢飞戾天鱼跃于渊言其上下察也古人之学其精深也如此夫至于察鸢之飞察鱼之跃其故何哉夫子乃曰君子之道造端乎夫妇及其至也察乎天地察之之妙如此羣弟子于孔子可谓察之之深矣夫夫子乡党燕居宗庙朝廷饮食寝处言语应对一皆天理初未尝有一毫私意介于其间也亦不知羣弟子隂观黙记详备纎悉察之乃至于此也使夫子彊勉为之得于彼者或失于此合于始者或悖于终今彼此始终无一歩之失一节之差则天理之全为可知也今予端心一意以眇眇之思追当时之事如入洙泗之中与羣弟子之列亲见夫子之顔色威仪亲闻夫子之音防训诲使人心醉而意消则当时羣弟子之所得又可知矣夫夫子之动也天其发于音声见于步趋形于衣服着于寝处具于饮食无非天也虽使皇天上帝居处人间亦不过如夫子而已其静也天音声未发步趋未见衣服未形寝处未着饮食未具亦无非天也虽上天之载无声无臭亦不过如斯而已矣夫子之动也是天理之应于用也羣弟子即其动处而察之夫子之静也是天理之全其体也羣弟子即其静处而察之且动者天也察之者谁乎天也静者天也察之者谁乎亦天也夫何故夫子之动吾之察处亦动夫子之静吾之察处亦静夫子日日示此羣弟子日日见此夫子念念出此羣弟子念念用此吁何不于此而径入乎或动或静皆出天理或见或寂亦出天理彼夫子有何声色臭味以恱人使羣弟子察之至于此哉堕于人欲者志气纷乱思虑飘盈曷肯一念专静深观夫子于俄顷乎以是逆知羣弟子之所得矣此道灭絶学者例失其宗其髙者谈天说道空虚窈眇而不经于世用其下者博闻彊记絺句绘章以投合世俗之耳目求亿载于旦暮求江海于蹄涔邈乎其无有此学也是故孔子之心尽发于乡党孔子之用尽着于春秋不学乡党无以知春秋之用不学春秋无以知乡党之神吾侪幸得享此太酒之味闻此朱弦疏越之音如因陶匏以见上帝如因扫地以见皇天可不自庆自幸知圣门之可入乎傥惟怀疑惑之心起世俗之见是终无以望圣人之门墙而入圣人之阃奥也醉生梦死虽名为人实异物也呜呼






　　横浦集巻五
　　钦定四库全书
　　横浦集巻六
　　宋　张九成　撰
　　书传统论
　　尧典论
　　尧典之名乃舜时史官所立也舜大圣人也其史官岂司马迁班固流哉余味此名乃知当时史官识虑之髙逺也何以言之孔安国曰少昊颛顼髙辛唐虞之书谓之五典言常道也是典之为义特载帝尧常事而已今观其所载皆后世人主勉彊劳苦终未能彷佛其万一者而曰常道则其意所责于后世人主者其亦不浅也夫其所载者钦明文思以下以言尧之徳如此岂常事哉克明俊徳以下以言尧之用贤如此岂常事哉乃命羲和以下以见尧之同天亦岂常事耶畴咨若时以下以见尧之知人此亦岂常事耶朕在位七十载以下以见尧之识变此亦岂常事耶顾此数事皆光明俊伟超诣硕大卓卓乎羣圣之上而不可及乃以谓常道意欲后世人主读此书者味此名者抚心自问曰吾之徳果如尧乎吾之用贤果如尧乎同天如尧乎知人识变如尧乎审曰能之不足髙也特人主常道尔如未能焉宜如何哉余以是知舜之史官决非司马迁班固流也学之为王者亊其已乆矣吾侪读书当学尧舜尧之徳尧之用贤尧之同天尧之知人尧之识变果何自而来哉当亦知所主也盍深思其所以然他日以尧舜之道辅吾圣君则亦有所据矣若乃止资为博物洽闻之具此非尧舜时史官所望于后世者戒之哉
　　舜典论
　　舜典一篇所纪载舜之徳舜之厯试舜之摄位舜之察天舜之祭祀舜之朝觐舜之巡狩以至分州定山川谨刑罚去四凶尽下情戒诸侯命九官北三苗皆朝廷之大务天下之伟观自匹夫而登庙堂其规为矩画有足以耸动天下若素所更练者此岂常道也哉而史官亦称之为典以是知人主之职不易为也尧舜之盛仅免过而已矣谓之常道岂无意哉后世有天下者其可少肆乎
　　大禹谟论
　　余读此篇舜禹臯陶益之言杂然并着而作史者独以大禹谟名篇孔子序书亦不闻有所刋正何也曰尧放勲舜重华禹文命勲出而成华华着而成文其曰文命以其言语见之于文也大禹平生所学所得止在后克艰厥后臣克艰厥臣政乃乂黎民敏徳数语而已故力行克艰厥臣之言于下尽力沟洫而不惮力陈克艰厥后之事于上使舜念徳而不忘作史者名之以谟正以其平生所学所得在此而言也孔子存之岂以是乎然则诚如此说止载一二章足矣又何必尽入诸人之言以充足其数乎曰此一篇意义累累若贯珠岂可去也禹一倡此谟于上而舜以尧证之益又证之禹又证之益又广克艰之意以为戒禹又广克艰之意以为九功之说舜又称述禹功而致禅位之意禹又陈述臯陶之功念哉之言舜又称臯陶之功臯陶又称舜之徳舜又称臯陶而终禅位之语于禹舜又传为天下当执厥中之法于禹禹又徂征有苗益又使禹自克此皆大禹倡克艰之言而君臣之间言语往复以广此意至于数叠而后已要皆谋之大者也此所以总名之曰大禹谟以言此篇之谋出于禹之倡也想史官作书之际爱此一节事故收拾排比于此篇而因文命之称以敷述焉其经营用意可得之于万世之下呜呼此意防矣岂迁固所能万一哉此所以为唐虞之史官也
　　臯陶谟论
　　此一篇所载皆臯陶所言其目为臯陶之谟不疑矣然而大禹平生之谋止在克艰而臯陶平生之谋止在允迪厥徳其曰谟明弼谐以言允迪厥徳之效也盖臯陶平生所学所得止在允迪厥徳谟明弼谐两语而已其散为知人之术典礼徳刑之说者皆自允迪厥徳而推广之也人之学问皆自有所入大禹自克艰而入皐陶自践履而入顾其所入虽不同要皆足以谋天下万世之常理此所以独称谟也后之学者因禹克艰之言臯陶允迪之言心体而力行之见天下万事往来今古皆不出于克艰允迪之中则大禹臯陶之心见矣学不如是其读帝王之书复何用乎余故悉力而言之
　　益稷论
　　益稷未尝有一言而乃以名篇何也曰此史官之意以谓禹之所以成功者以益稷同心为之佐也同心协賛得以名篇使后世之士知功不必争名不必擅傥吾怀至公之心共成天下之务如益稷者亦自不废于唐虞之时至列名于禹臯陶之后则忌嫉之心彊愎之意庶几其少瘳乎益助禹以刋木而奏鲜食稷助禹以濬川而奏艰食鲜食二人与同其劳苦共成此大功三人之心一而无间史官以其一也故以益稷名篇而附于禹臯陶之后焉至于论安汝止以动上帝作股肱耳目以至治庶顽谗说反覆辨论至于赓歌皆禹昌言之所及也故因以附焉其主则在益稷而已观书者宜详焉
　　禹贡论
　　此一篇以为史官所纪耶而其间治水曲折固非史官所能知也窃意禹敷土随山刋木奠髙山大川此史辞也禹锡圭告厥成功此史辞也若夫自冀州至讫于四海皆禹具述治水本末与夫山川之主名草木之生遂贡赋之髙下土色之黑白山之首尾川之分派其所以弼成五服声教讫于四海者尽载以闻于上藏之史官畧加删润叙结成书取以备一代之制作而谓之夏书然其间称只台徳先不距朕行此岂史辞哉此禹之自言也自称只我之徳不违我之行而不知退让安在其为不矜伐哉曰古之所谓不矜伐者非如后世心夸大而外辞逊也其不矜伐者在心其色理情性退然如无能之人不言而天下知其为圣贤至于辞语之间当叙述而陈白者亦不可切切然校计防闲如后世之巧诈弥缝也使其如后世之人中外不相应岂能变移造化成此大功哉余因以发之然此书所纪事亦众矣而谓之禹贡其间言篚赋亦详矣乃不畧及之何哉曰此史官名书之深意也其意以谓昔者洪水茫茫九州不辨民皆昏垫今一旦平定四海使民安居乐土自然懐报上之心以其土地所有献于上若人子具甘防温凊之奉于慈亲焉此民喜恱之心也名篇之意其在兹乎不及赋篚者为名虽曰赋篚亦非彊为科率使民不聊生也其喜恱愿输亦若贡物然此所以总名之曰贡也意其深哉呜呼山川道里水土细防事亦大矣而其名篇乃以民心为言则圣贤之心盖可知矣其意如此岂班马所能及哉
　　甘誓论
　　尧禅舜舜禅禹其俗成矣大道之行天下为公选贤与能至禹乃传其子虽曰夭命而徳自此衰矣是大道既隠天下为家大人世及以为礼之时也然讴歌讼狱朝觐者不之益而之启曰吾君之子也其间岂无不平之人乎史记云有扈氏禹之后又曰启立有扈氏不服故伐之此所谓不平之人也启乃亲至其国以兵临之又至于大战比尧舜揖逊而治大相逺矣誓所以约信也兵事贵严故誓以赏罚犹祀五帝之有誓戒祀事亦贵严故也事至于此天下亦可知矣
　　五子之歌论
　　呜呼禹方一传而太康遽失国以是知天下之难保也禹之功大矣挈天下垫溺之民人人置于安平之地启方即位有扈不服而至于用兵太康继启一出畋猎便至失国使孤母众弟凄然暴露洛水之上无所归赴岂非天下难保乎虽大禹平生之功不能盖此畋猎之过也为人君者其可少肆乎予意有天下者当书此歌置之座右以警放肆之心其庶几知免乎
　　征论
　　东坡按史记及春秋传晋魏绛吴伍员所説以见征羲和出于羿擅国政时非仲康之意其说详明信不诬矣且史记云帝太康崩弟帝仲康立仲康崩子帝相立帝相崩子少康立羿既逐太康太康崩其弟仲康立而羿执政是仲康名虽为君其赏罚之柄则在羿而已如汉曹操魏司马懿是也孔頴达云左传云羿因夏氏以代夏政羿于其后篡天子之位仲康不能杀羿必是羿握其权据五子之歌仲康当是其一仲康必贤于太康但形势既衰故政由羿尔羿在夏世为一代大贼其说是矣仲康崩其子相立羿遂篡位国是有穷相依斟灌斟鄩二国盖夏之同姓也羿淫于原兽弃武罗等而用寒浞为相浞虞羿于田家众杀之浞取其国家淫于羿室生浇及豷使浇灭斟灌斟鄩杀帝相相之后曰缗方娠逃于有仍以生少康有仍盖后缗之国也少康为有仍牧正浇又欲杀少康少康奔有虞有虞思夏徳于是妻之二女而邑之于缗有田一成有众一旅夏之遗臣曰靡当羿死时奔于有鬲自有鬲收二国之烬少康遂收夏众抚其官职遂灭有过复禹之绩祀夏配天不失旧物东坡曰以此考之则太康失国之后至少康祀夏之时皆羿浞专政僣位之年征之事盖出于羿非仲康所能专羲和淫湎之臣也而贰于羿盖忠于夏也如王凌诸葛诞之叛晋尉迟迥之叛隋故羿假仲康之命以命侯而往征之何以知其然也曰侯数羲和之罪至于杀无赦然其实状止于酣酒不知日食而已此一法吏所办尔何至以六师取之乎夫酒荒厥职之人岂复有渠魁胁从之事是彊国得众者也读书如东坡之见可谓过人矣孔頴达知之而不敢断者以孔子叙此书而不删也然余攷之羿挟天子以令诸侯羲和在朝知必将簒位稍出智虑必为有羿所圗故一付于酒如竹林诸子之处魏末晋初也以智求免将有所待耳明知日食而不告者其意以谓吾夏臣也乃尽职于羿朝何为乎以酒自汚使羿不疑一旦轩然归国知日食之祸当有篡位之举故严兵起师将以圗羿而复夏氏也侯盖羿腹心之臣故遣往征之尔功之不成天也羲和之心非东坡其谁与明哉至其淫湎事偶未深辨故余表而出之
　　汤誓论
　　余读尧舜二典以还初见甘誓而怅然曰去尧舜未逺而有此举尧舜之风不复有矣既又读征则又异焉去尧舜未逺已有簒弑挟天子令诸侯之事使章懐读之必不忍闻使贾谊读之必至于痛哭流涕尚有说者曰羿凶人也安知义理今读汤誓乃公然以臣伐君取天下而有之其惊骇耳目震动心志益又甚矣伊尹成汤皆圣人也圣人而为此举此所以愈可怪骇也呜呼使启知太康不肖择圣贤而授之使尧舜之风相踵不絶安得有征汤誓之事乎此余所以深悲也
　　仲虺论
　　汤之伐桀非汤本心也伊尹为之谋主也桀既奔南巢汤归至大坰其心以谓桀君也我臣也以臣放君乃自我始得无惭乎且启后世乱臣贼子之心以谓臣皆可以放君也其惭岂有既乎仲虺以谓事既往矣天下已归我矣傥汤念不释如此其何以思惟新之政以号令天下乎故作诰首言桀之得罪于天次言桀必害己次称汤之盛徳次戒汤之谨终于始永保天命之意以安慰汤之心此臣子忠爱之至也东坡曰汤之所惭来世口实之病仲虺终不敢谓无也夫君臣之分放弑之名虽其臣子有不敢盖况万世之后乎真格言哉
　　汤诰论
　　成汤聴伊尹之说脗然与其心合故其诰诸侯也一以仲虺之意而不少异焉先称上帝爱民人君当体天意以爱民而夏王作威敷虐以失天意次言万方诸侯并告无辜于天天已降黜之矣次言我体万方之意以请罪于有夏与伊尹戮力请命于天今夏王已黜服矣次言吾有天下兢惧如此此又惭徳之发见也次戒诸侯无从匪彞无即慆淫各守尔典以承天休此所以安慰天下诸侯之惭徳也至其弗敢蔽弗敢自赦在予一人无以尔万方之语皆惭徳在心不得不为此悲苦之言也读之使人凄然况当时诸侯有怀惭徳者其敢少肆乎呜呼汤亦可谓不幸矣处危乱之时行放君之事人见其尊临天下位居九五而不知其憔悴无聊与狴犴之人等也其亦可谓不幸矣彼尔莽卓及尔操懿偃然不惭真天下凶人也借汤为口实是益重汤之惭徳尔吁可痛哉







　　横浦集巻六
　　钦定四库全书
　　横浦集巻七
　　宋　张九成　撰
　　书传统论
　　伊训论
　　此一篇乃太甲即位之初伊尹以太甲继汤之后其任甚重其责亦重一失其机天下事去矣而吾乃成汤谋臣相与伐桀有天下者也其忧不得不深其防不得不预故于告庙之际侯甸羣后之前称说夏之先君有徳如此而桀弗率遂亡天下汤伐桀有天下以寛除其虐犹秦苛法而汉祖入关止约法三章以收天下之心也太甲守成当以爱敬为主汤如此盛徳犹从谏好古故为君为臣皆尽其道而以忠恕为归所以有天下又为子孙无穷之计所以敷求明哲之士以辅相之又制官刑使羣臣匡正之先王之意如此太甲宜自爱重况天之福善祸淫如此而吾之善恶所系如此其可少忽乎余深味其言谆谆如富家老翁惟恐其子孙忘其平生劳苦而失其基业也夫成王即位周公作立政太甲即位伊尹作伊训伊周之见其过人逺矣想见伊周见太甲成王皆非有天下之姿特以天下不可无主祖宗不可无嗣故立之尔心知太甲必不义成王必听谗故于即位首训以祖宗之业首告以知人之事亦心知太甲必悔过成王必悔寤故断然立之使其有过或放于桐以救药之或居东以欵待之终无不如其意者其规模造化为如何哉使学者不至伊周其殆矣夫
　　太甲论上
　　呜呼传子之乃至是哉禹再传而得太康太康以畋游失邦汤一传而得太甲太甲以纵欲被放使启与汤复举尧舜故事择天下大圣贤而授之安得有此危事哉噫太甲非伊尹事其去矣盖君天下自有君天下之姿如太康太甲其姿乃如世禄之家不肖之子耳岂有君天下之器局乎然传子之法既行虽伊尹亦无如之何特恃圣贤于其间造化之耳伊尹知太甲姿质下中非人君之质然亦知其有善端可引而纳之于善故于即位之始当祖宗羣后百官前以伊训一篇警动之又有肆命之篇又有徂后之篇是皆开大其为善之路而沮止其为恶之机也太甲善端浅薄恶气闳大不能自还故于伊尹之言漠然不省伊尹又陈先王求贤之说以感发之又陈越命自覆之言以震动之而太甲又不省夫其所以不省者恶气也然而善端融融非困于心衡于虑不能作非征于色发于声不能喻此伊尹所以放于桐宫以造化之使其屛逺小人以杀其恶密迩先王以大其善悲辛感怆恶念潜消此所以克终允徳而卒为有商之贤君也呜呼伊尹其巧妙哉其亦不幸矣哉首相汤以放桀终摄位而逐君使其有一毫奸心天下其肯帖首妥尾以听其所欲为而无异辞乎古之人其过人逺矣此余所以三叹而不能自已矣
　　太甲论中
　　此一篇载伊尹以太甲克终允徳以冕服奉之以归又作书以庆太甲之改过太甲又自陈往昔失路而今日自新之意伊尹又陈允徳必有实效如先王子惠困穷而民恱之邻邦徯之其所以望太甲者无已既又指允徳之实在孝恭聪明使上念祖宗下念臣民所见逺大而不为一时快意之计所听仁义而不听悖道害徳之言则允徳协于下而为明明之君矣岂不休哉呜呼天下乐事其复有过人主改过复归朝廷百官羣后皆退就诸臣之位以听新政者乎此余所以想见商家君臣有无穷之乐也
　　太甲论下
　　呜呼伊尹爱君之心岂有纪极哉伊尹于伊训肆命徂后太甲上太甲中其所以开导太甲亦至矣今下篇方申诰以敬仁诚之说其要欲太甲修徳不已而所以修徳者正在于用君子防防恳恳如富家老翁所以诏告其子孙者丁宁再三喋喋不已其爱君之心可谓极矣且又使太甲修徳当有其渐不可凌节躐等以自欺也第听君子之苦言而絶小人之美语使深思力行一到元良之地则万国正矣万国正可以已乎学岂有止法哉黙而成之不言而信存乎徳行岂在多谈哉申公曰治道无多谈顾力行如何尔故戒以辩言乱旧政伊尹之心期于太甲悔过修徳法先王而已使太甲元良而万国皆正则伊尹之职办矣成功不去此贪位也故又自誓以罔以宠利居成功君臣两尽其道则汤之天下国家其太平岂有纪极哉伊尹拳拳之意真可为臣子之法
　　咸有一徳论
　　此伊尹告归留遗意以告太甲也其拳拳于宗庙社稷可谓至矣其忠爱太甲亦可谓极矣盖徳者得也一徳者其所得终不可乱也傥非真有所得其能不乱乎记曰人生而静天之性也是人生本自有得也又曰感于物而后动性之欲也是感物而动已堕于欲而非本体也天下有真能得其天性者则有感而应应而不流人欲每不能为吾害虽千变万化而吾所得原不乱也此一徳之谓也非笃信好学超然自有开寤者其能彊为之哉夫天难谌命靡常天命不可保如此吾有一徳天在此命亦在此谁谓不可保乎吾徳不一是堕于人欲矣呜呼人欲何所不至乎适为亡国之资而已夏桀不识此徳故不知幽有鬼神又不能知明有民人堕于人欲为慢为虐使皇天弗保而鉴观四方开导有命可以当厯数者当厯数者其惟一徳乎有一徳则可以为天地神明之主惟伊尹与成汤君臣之间皆超然真有所得上当天心可以受厯数而君九有革夏正夫一徳之所在天之所在民心之所在也有此一徳天必佑之民必归之犹影之随形响之逐声也岂天私于我我求于民哉徳之所在理固然耳夫成汤伊尹咸有一徳而至得天下夏桀弗克庸徳而至失天下然则吉凶在人灾祥在徳复何怨尤哉太甲新复君位可不知躬求一徳以为君又可不于任官左右亦求一徳哉自惟新厥徳至时乃日新此使太甲自求一徳也自任官惟贤才至惟和惟一此使太甲求一徳之臣也太甲悔过乃愤而启乃悱而发不可谓无所得矣然又不可止此以自足也既有所得当广大之日新之故既有所得之后方且主善为师而无常师此盖所谓广大之日新之也然而广大日新之则可舍吾当时所得则不可故曰善无常主协于克一欲识一徳之效使万姓闻吾号令不期而皆曰大哉王言又因吾言以行其善政又皆曰一哉王心如此则一徳可见矣其感寤天下也深矣然后可以上安天位下活烝民如此可以已乎曰未也七世之庙尚可以观徳万夫之长尚可以观政况君民相须其可不留意乎夫圣人之道夫妇之愚可以与知夫妇之不肖可以能行焉傥以一徳自止以夫妇为愚不肖不足与有言此非真有所得也真有所得者必广大必日新使匹夫匹妇不得自尽此少有所得而忽天下之人也非一徳之本也惟日新而不已者然后可与论一徳诗曰维天之命于穆不已盖曰天之所以为天也文王之徳之纯盖曰文王之所以为文也纯亦不已天不已文王亦不已则一徳之不已复何疑哉伊尹以告归故厯举传心之法以付太甲犹尧之禅舜舜之禅禹以一言相付曰允执厥中是也中即伊尹所谓一徳也君天下之法止于此而已矣可不念哉
　　盘庚论上
　　异哉商家之君皆以迁都为家法夫迁都岂细事哉周有天下八百余年后稷封于有邰太王避狄居于岐文王徙于丰平王避狄迁于洛不过三迁而已而商自契至于成汤八迁自仲丁至盘庚又五迁朝廷宗庙烦费劳动人民生业经营破壊何苦而为此举耶盖商自有鸟之祥其家法颇信神怪往往如西汉夏贺良陈阳九之厄东汉杨厚豫言三百五年之厄故有迁都之説以攘其祸乎何以知其然哉自亳有桑谷之祥太戊一传至仲丁即有嚣之迁再传至河亶甲见殷复衰故有相之迁又一传至祖乙有耿之迁太史公曰自仲丁以来废适而更立诸弟子弟子或争相代立比九世乱于是诸侯莫朝阳甲崩盘庚立盘庚复迁殷九世之乱事几亡国而迁都纷纷皆桑谷之祥也岂商家君臣见商绪渐衰而桑谷生朝将有亡国之祸故为迁都以应其变乎其间又有造化之意试一言之自汤以前虽为诸侯所迁不过百里之内其事为轻自仲丁以来以至盘庚已有天下矣王者以天下为家京师为室其迁为重盖朝廷宗庙百官人民一动劳费公私皆然其所以区区如此者盖宅都既乆风俗寖衰事势寖大恭俭乆而奢侈生勤劳乆而简慢起以徳率之既未易化以法齐之又拂人情非大有以劳动之使之一变其心术一易其耳目未可以言治也惟是迁都上下劳动跋履山川升降险阻风餐而水宿露居而野处耋艾既欲其安也孩幼又欲其适也忧惊迫乎内纷纭变乎外一家之情如此况上自天子下至小民散漫乎山泽交横乎道路薪水之给其能如所求乎器用之资其能必所愿乎此特其涂路之苦尔至于已至新都山川异处风土异宜昔时之处所便安者今亡矣昔时之所往来劳苦者今变矣上下一切失其故步奢侈变而为恭俭简慢蹙而为勤劳以徳率之则易以从以法齐之则无不听此商家祖宗以迁都一变俗之意也至于盘庚不特俗又有圯毁之患因时而迁其意在此然迁都太数上自百官下至庶民无不惮劳而怨咨者余以董卓迁都事观之盘庚亦可谓贤君矣董卓谓杨彪曰百姓何足与议若有前却我以大兵驱之可令诣沧海呜呼此盗贼之说也岂可施之庙堂哉且盘庚人主也福威在我生杀在我欲迁则迁欲止则止有何不可而三篇之意丁宁反复详尽周悉言祸乱将临而新都之可乐必使上下之心皆通畅快适晓然知利害所在而后已其与贼卓所为岂止霄壤哉上篇之意大抵主在羣臣其意以谓自先王以来皆灼见天命即有迁都之法岂我私意创为此举哉傥当迁不迁将有非常之祸今我此迁乃延将絶之命于永乆也盘庚之教既出矢言又斆于民委曲尽情不为暴厉以谓斆民当自在位始今羣臣乃不循商家旧事不禀祖宗法度不从君命不听人言而私图适意岂臣下之道哉使此时复生一董卓则斯民其殆矣惟圣王之心悯时俗之衰敝矜愚下之无知委曲周全谆复训谕犹父母之于子于再于三而不以为病又命众悉至于庭其意专主于羣臣而已盖倡为浮言以揺撼众心者羣臣也故呼之使前曰予告汝训汝等谋黜私僻之心无傲而不听上命无从康而不肯迁都我念先王所与共政惟圗任旧人而已旧人能与先王同心凡先王播告之下旧人能宣其指意便民晓然知上之心是以先王每事不敢慢易出言不敢轻忽迁都之命一下民皆变动而为行计今汝等乃不然乃不体上心聒聒喧啾起造无根之语不知讼谁之短也非我自大此徳以遂此行则为汝中辍矣今不有以警动惟汝等是含容使汝不畏人主是我观火之燎原而不扑灭也如此不已是我拙谋以成汝过也汝不悛此心我将诛汝矣必使汝等知君臣之分如网之在纲知他日安定之功如农之力田而后已汝等能黜此私僻之心毋为哗言以取虚誉其务迁都以实利施于民以至于尔亲属果能如此我方敢对众大言称汝有积累之徳非一日造作以要虚名也乃不畏人主不听我命是傲上也是施大害于逺迩之民使皆傲上不肯迁都是惰农自安以从康也不昬作劳不服田畆使皆怠惰从康也农不力田罔有黍稷将饥而死矣今不迁都罔有安利将自丧其生矣汝等今造险肤不和吉言于百姓是乃汝自生毒害自入祸败奸宄以断汝命以受诛罚自灾于厥身汝自先以恶率民罪有所归汝受诛罚之痛虽悔何及哉观此憸民小人以口舌为事汝等颇似之然憸民闻箴言尚知畏惧盖箴言既来傥不改惧其祸败之发有过于口舌之倾覆者箴言尚可畏矧予有生杀之权能制汝短长之命乃不知畏乎汝等所见有未便于心者汝何不别白为我言之而造此浮言恐动沈溺于众人汝何心乎我观汝浮言胥动相煽而起若火之燎于原虽不可向迩然而岂不可扑灭乎事至扑灭则亦已矣无可救矣岂有好为苛虐哉则惟汝众自作非谋非我之咎也顾汝等所为如此宜速摈絶矣然念古人有人惟求旧之语故我未敢自决又有器非求旧惟新之语故我决欲迁都又念我先王及汝祖汝父相与同其劳逸今一旦敢动用非罚遽戮其子孙乎是以我世选尔家之功劳不掩汝等之善汝岂不见大享于先王时汝祖皆得配享乎然我作福作灾一循天理虽念汝祖父不敢动用非罚及其子孙而汝等自作弗靖亦岂得动用非徳而妄贷汝等乎我告尔迁都之难不可轻易若射之有志审详参订一发破的可也今朝廷老成人知先王典故皆以谓当迁汝不肯迁是侮老成人也孤儿幼子待父兄以有生汝不肯迁是弱孤有幼也汝等不可顾目前所居之利不谋所居长乆之利长乆之利无若迁都胡不勉出汝力无或从康听予一人之作猷无或傲上顾汝等所为私僻如此不已有死之道我当有以劝沮之今无有逺迩亲疎有罪即攻之不养汝至于死地有徳即彰之必使汝兴于善道如此迁都而善则是汝众之力迁都而不善则是我有余罚盘庚自任如此必其所见出乎羣臣之上也凡尔众臣其致我此意遍告斯民使下民通晓上意无或以尔浮言疑惑民心太史公曰自仲丁以来比九世乱诸侯莫朝盘庚之立适当其时是时风俗衰败无复知君臣之分亦不闻贤哲之风各弛慢职事各紊乱名位各喧嚣多口故盘庚总其过而目之曰自今至于后日各恭尔事而不可弛慢各齐乃位而不可紊乱各度乃口而不可喧嚣倘或不循罚及尔身其可悔哉呜呼观盘庚丁宁勤苦如此亦费辞矣余于谆复之中独见先王忠厚之心商鞅变法志在必行项羽行兵尽阬秦众夫民心未晓当委曲详尽以告戒训谕之使之心安气平可也不是之问曰我君也汝臣也我所欲为汝当听命汝何人而敢疑何事而敢与有不吾听命杀之坑之耳此以犬彘草菅视民也哀哉董卓曰天下之事岂不由我我欲为之谁敢不从盗贼之言类皆如此盘庚为臣下如此傲惮乃从容训谕略无忿疾之心与多士多方之篇相为照映乃知圣王之心在此而不在彼矣东坡先生曰不仁者鄙慢其民曰民可与乐成难与虑始故为一切之政若雷霆鬼神然使民不知其从出其肯敷心腹肾肠以与民谋哉可谓深见先王之心后世之暴矣故并録之




　　横浦集巻七
　　钦定四库全书
　　横浦集巻八
　　宋　张九成　撰
　　书传统论
　　盘庚论中
　　此盘庚将迁又恐民当道涂跋履艰难辛苦将有怨咨吁叹之事故先委曲开喻使之忘其勤劳而晓其志意也自盘庚作至登进厥民皆史官形容其当日之举动与精神而传録之也言盘庚之去耿非玩游逸豫也惟涉河以民迁而已又以善言诱弗率之民大告本心用诫其有众盖众心为浮言所动务为闭匿多不以诚事上今盘庚布腹心以起其诚心使众皆尊严其心毋敢轻易列在庭下也则又登之使升进之使前委曲告之曰汝明听我之训诲我有命令汝毋或荒失以取祸咎也则又嗟叹而语之曰古我先王以心相传无不以敬民为心而先王之民亦以保君为心上下一心相与同其忧慼故凡一动一作少有不视天时而行止者浮如物之浮水一听水之行止亦如先王动作之顺天时一听天时之行止岂敢容心于其间哉自太戊有桑谷之祥是天亦降大虐于商也故仲丁以来随天时以行止而不以旧邑为怀故至于今五迁也然其所作岂快一已之嗜欲哉一视民所利而迁耳汝今何不念我先王之事所以闻于后世者惟以敬民为心故其迁都意便汝民相与底于喜庆康宁之地非如有罪而投诸四裔之比也我所以如此呼召汝众怀此新邑者非我自快耳目之玩也亦以汝民之故而已盖汝民之志志在喜庆康宁今此邦将有荡析离居之灾故我从汝志徙于喜康之地是以今我将用汝迁之亳殷以为安定之计汝其可慢乎然我心所困苦者以耿邑将有非常之灾而汝等偃然自安不以我心之困苦者为忧乃皆听险肤之说包藏于心不肯宣露不生尊君亲上之念动皆疑贰无复以至诚感动于人主者然而汝何能为哉汝乃自穷自苦而已我观汝心犹若乗舟理在济涉而靳固留恋坐观所载日向臭败如耿邑理当迁徙而懐安恋旧日待非常与之俱毙所以如此者无他亦诚心易间或进或退进闻我言则有迁意退受浮言则又怀安往往相与沈溺于大祸而后已畧不稽考先王故事以从迁徙至大祸已临乃方自怒其不迁不知其何所济乎汝据目前之利不谋长乆之计不思灾患之来是安其危而利其菑乐其所以亡者岂非大劝忧乎倘如汝意而不迁是止有今日而无后日也汝将相与沦于幽隂陷于死地何得复生在人上乎我今再训诰汝汝当一其心勿听险肤之言起稔恶之念以自臭汚其所为予恐险肤之人倡险肤之说倚乃身以为奸迂乃心以为恶将陷汝于死亡之地予悯怜汝为小人所刼如此故丁宁训诰以迓续汝今之命于天我虚心下意以劝谕使汝回心向道改过自新耳岂胁以刑戮之威乎以此诚心敬汝养汝所以然者以我念先王曽劳汝祖先汝乃先正子孙岂当摈絶汝而不收乎所以大能进汝于爵位者用仁心以怀汝耳非以威也倘我徇汝之意而不敢迁权柄自下纲纪纷如是失于政也我倘如汝见眷恋乆安于此耿邑是陈于兹也则幽冥之中决不我贷先王在天将降罪疾于我曰汝胡得怯懦愚暗以吾之民纳之于死地而虐之乎汝万民乃不以生生之计为念止以目前为利乃不与我同心是非我之罪也罪有所归则我先王将大降与汝罪疾曰何不与我幼孙同心致我国家有失徳乎夫显明之中倘有罪罚尚可哓哓也幽冥之中鬼神责罚自天而降汝复能聒聒道说乎且人主断罪以刑鬼神断罪以疾曰降罪疾者谓断罪以疾也古我先王与汝祖父同其劳苦以养斯民今汝亦与我畜养此民汝不惟民之念乃有戕贼在心传曰毁则为贼戕毁也戕则在心是贼心也包藏贼心陷害斯民使之趋于死地汝所为在此我先王与汝祖父其肯已乎盖先王与汝祖父相安国家不安则先王不安先王不安则汝祖父不安矣汝祖父不安则将如之何将断汝弃汝不救汝使之以疾而死也且迁都之举民平时藏蓄不免暴露将有见之而动心者则有作誓于鬼神曰凡我乱政同位之臣敢怀奸心乗权挟势贪饕兼有他人贝玉者则汝祖父当大告于先王曰作大刑于朕孙开道髙祖大降不祥非特使汝疾病而已将使汝家有非意之祸仓卒之变凡人间不祥皆当萃于汝矣则又总而告之曰呜呼今我告汝不可易也汝当乆敬之无或懈怠大忧之无或轻忽使我与汝同心一徳无相絶逺矣相絶逺则死生异路矣汝不可并为一党牢不可破当各分其心谋长乆之计从我以迁也汝人人自有中道今所见偏颇中道掩没倘如我训各求长乆则中道自见惟理是趋是设中于心之义也乃有不吉不道凶残小人不守常分而颠越不畏刑法而不恭暂遇一时之利而为奸于外为宄于内以相结约将为盗贼以掠夺人之所有者我岂贷汝哉小罪劓之大罪殄灭之无遗子孙无易种类于此新邑今我此迁将大变斯民为士君子岂容凶残小人盗贼遗类杂于其间哉则以迁徙之间必有此事不可不预防也往矣哉将为生生长乆之计故今我用汝以迁永建汝家国矣且盘庚告戒动以鬼神警动之何也此风既行得无有奸人倚此以为奸乎盖各一时风俗不可以后世之见而可否之也商人敬鬼盘庚以风俗衰弊训诲不能遽革之故因其所畏而警戒焉然亦岂诳误之哉幽明一理也古人有言曰明则有礼乐幽则有鬼神是明之礼乐即幽之鬼神也得罪于人者必得罪于天而民爱之者天亦必爱之也兹理之自然无足怪者学者其深思而谨取之
　　盘庚论下
　　此盘庚已在新都所作之篇也专为士大夫设盖未迁涉河时则并臣民而告之欲其上下一心以从我之号令也今既在新都民各安业无他心也所以图天下之治者正有赖于士大夫不可少失其心焉故此篇勤勤恳恳告饬在位不复以刑罚为言第陈所以迁都之意而劝谕安慰之呜呼盘庚之心可谓忠厚矣其未迁将迁时则多苦切严厉之言而其既迁也其辞语乃安平深厚是知下篇乃盘庚之本心而上篇中篇之言皆不得已以济事也上中二篇譬如拯焚救溺焦体濡足纷呶叫呼岂暇为雍容之言至于下篇则如拯救之后各有生意率皆嬉怡欢笑互相庆贺戒劝而已岂复为此急迫之态乎观书者能识其意则三篇之说涣然氷泮矣
　　说命论上
　　史记曰盘庚崩弟小辛立殷复衰小辛崩弟小乙立小乙崩子武丁立是为髙宗髙宗梦傅说一旦自匹夫使为宰相其亦异哉曰此盖甘盘之力也周公知此意故曰在武丁时则有若甘盘而不曰傅说也何以知其然哉髙宗将兴起成汤之绪亮隂不言既免丧又不言盖知朝廷羣臣不足以有为也乃恭黙思道上通于天乃授以傅说非其平生学问深入至诚中其得有此事乎且惟天下之至诚为能尽其性能尽其性则能尽人之性能尽人之性则能尽物之性能尽物之性则可以賛天地之化育可以賛天地之化育则可与天地参矣学不至于诚则不足以运动四海造化万事惟学至于诚以此通天以此求相当无不如意者夫上帝尊髙其谁能见傅说隠遯其谁能知上帝不可见惟诚能见之傅说不可知惟诚能知之髙宗遗落私心一归于诚私心有隔诚心无隔欲见尊髙举心则见欲知隠遯举心即知诚其大矣哉髙宗倘非旧学于甘盘其能造此理乎此周公所以遗傅说而称甘盘也观髙宗此篇命傅说之语不知学者有此见识智虑乎是知人主将欲继先祖之徳业立万世之基本为百王之楷式非学不可学不至于诚亦不可欲知诚乎当以髙宗傅说事卜徳之进否耳倘未至此无怪乎道徳功业之不及二帝三王也余因傅说事有感发于心者故表见髙宗之善学
　　说命论中
　　此篇之意皆傅说一见髙宗知其非心所在而启沃之也夫髙宗之学能以至诚格天梦赉良弼可谓盛矣尚有非心何哉曰君子无所不用其诚倘诚止于一处不能运用于万事间此非圣王之道也如羿之射良之防班之斧秋之奕僚之丸庖丁解牛梓庆削鐻痀偻承蜩皆诚止于一处虽即事而神而不能运用于万事此所以易地而处则拱手而无所长矣此所谓曲则诚耳非天下之至诚矣惟天下之至诚则无处不诚矣在我有一念之非在天下有一事之失皆不得谓之天下之至诚盖至诚无息故也傅说将挽髙宗进于此地岂止梦帝而已乎中篇之戒谆谆如此是所以大其所学也
　　说命论下
　　髙宗闻傅说中篇启沃之戒专在于忱诚而知夫诚之所以诚者有在于学也故于此篇首有旧学于甘盘之说又有麴糵盐梅之说其望于傅说者岂浅近哉傅说之对乃以学于古训为言其意盖使学有所凖的而已人之学问倘无所准的则茫茫渺渺何所适从昔孔子以周公为准的至形于梦寐顔子以孔子为凖的至劳于瞻仰今髙宗倘以成汤为凖的则治心修身与夫平天下国家之道昭昭然森布于心目之间矣傅说盛称惟学逊志厥修乃来惟斆学半厥徳修罔觉其大如此乃终于监于先王成宪而已是使髙宗以成汤为凖的也髙宗以谓我岂能自致哉亦有赖于傅说耳昔成汤頼伊尹今我赖于说其言语答问如珠贯璧聫明良相防真不虚语
　　髙宗肜日论
　　呜呼余读髙宗肜日乃知古之谏争之法如此其优缓也夫祖已之意正以髙宗典祀厚于近庙至有雊雉之异故作此书为戒而其书之所言乃言民之中絶厥命者亦不知理义也不若徳不听罪则孚命以夭若徳听罪则孚命以永其意在民初若不切于髙宗其终乃言王当以敬民为主无或媚神以求福至典祀厚于近庙也其意优缓如此是言之者无罪闻之者足以戒下既无失言之责上又无拒谏之名此三代谏争之法也学者不可不熟思
　　西伯戡黎论
　　史记以谓纣赐弓矢鈇钺与文王使得征伐为西伯西伯隂修徳行善诸侯多叛纣而往归西伯夫修徳行善臣子之常何以隂为哉此盖纣矜人臣以能髙天下以势以为皆出已之下文王岂敢显然修徳行善以取其诛戮乎既而纣日夜失人心文王日夜得人心故诸侯叛纣而归西伯西伯虽欲辞焉不可得也诸侯听西伯号令者皆有志于为善黎侯乃恃纣为恶畧不畏天下公论故西伯仗义以征之其意亦以警纣也夫纣所恃以暴虐者天下也今天下既归文王至文王敢称兵伐近王圻之国亦可警畏而修省矣使纣修省文王则将率天下诸侯北面而就诸臣之位不疑也祖伊见西伯戡黎此所以恐而奔告于受也祖伊以天命将絶格人元罔敢知吉民罔弗欲丧之事告之事亦迫矣是天命将归西伯矣纣乃偃然自以谓不有命在天与桀对伊尹之言同乃知亡国之君其心符合如此单于曰我天之骄子也无知之人大抵安于为恶以天自大呜呼天岂为无道之渊薮乎其亦可谓愚矣祖伊忠国爱君之心甚切余上遡其心为之流涕而不忍读此书也
　　防子论
　　呜呼观防子一篇则人臣去就之义见矣商之乱至此极矣无可为者然三人之心尚庶几其万一焉故防子之去国以警纣比干则直谏以警纣纣杀比干至箕子独佯狂而不死者尚庶几纣之警悔吾可以成就之也纣终不悔而死此三人者一存宗祀一守死节一陈洪范去者非叛死者非激生者非偷故孔子表而出之曰殷有三仁焉以此知臣子之处心当究观防子一篇可也又以知所谓仁者或去或死或留皆仁也倘以去为是而留为非以死为是而生为非皆常人之客气而非圣人之道也第顾其心于宗社如何尔
　　泰誓论上
　　下武诗序云武王能广文王之声卒其伐功也西伯戡黎近逼王畿其伐纣之心已露矣文王伐纣之心已露是天心已欲伐纣矣文王之心即天心也文王为西伯九年死武王服毕十一年观兵孟津以卜诸侯之心退而待命以卜纣之善恶纣暴虐滋甚是天使之为恶而来佑周家也何以知之孟子曰舜禹益相去乆逺其子之贤不肖皆天也则纣之为恶不悛岂非天意乎天何为恶纣如此也曰商家之厯数尽已乆矣特以圣贤六七作辅相裁成于冥漠间有不可得而絶者纣之资禀盖天生亡国之君也纣懵不知改故十有三年春武王大防诸侯蛮夷以伐之其伐之者顺天意也天道茫然谁识其意此说倘行得无启奸臣贼子动以天为说乎曰不然人意即天意也受有臣亿万惟亿万心此人心皆叛纣也人心叛纣是天已絶纣矣予有臣三千惟一心此人心皆归武王也人心归武王是天已归武王矣武王伐纣非武王伐之也乃天伐之也使武王有一毫私心而不出天心是盗贼也此篇之终曰商罪贯盈天命诛之予弗顺天厥罪惟钧岂欺我哉是则桑谷之祥雊雉之祥其祸乃见于此也商绪絶矣呜呼伤哉然而有一桀必有一汤有一纣必有一武王此自然之理也人主可不谨乎
　　泰誓论中
　　上篇总誓友邦冡君下至庶士御事此篇誓西土有众西土有众乃武王心腹之师友邦冡君乃賛助之师尔或曰审如是武王何其小哉夫以腹心待人则谁不为腹心以报我何遽分别如此也曰王畿千里有六卿之师而甸服之外皆扞卫王畿者也岂得与王畿并哉故王畿六军自此大国三军小国一军而已由是观之事势当尔武王岂有心哉盖腹心之师武王与同死生者也故别告之所以牧誓既曰西土之人又曰友邦冡君也此篇大意以谓桀流毒下国汤体天以降黜之况纣罪浮于桀予其可遏天命乎今梦卜协吉而受众离贰我师协同今日之事有进无退可也盖圣人举事不茍然也必当审谛防绎隠之于心騐之于众断之天地质之鬼神不悖不疑不愧不惑然后沛然作为不可复止岂有中辍之理哉告腹心之众使之必往无或顾虑以谓不复如十有一年观兵孟津退而俟纣之举矣
　　泰誓论下
　　此篇总受罪恶以誓西土之众盖欲发起众士怒心使视受如仇敌必欲殄灭而无遗也惧其有私心者起不忍之心故以赏罚誓之夫不忍之心仁人之心也而曰私心可乎曰好贤如缁衣恶恶如巷伯天下公心也见恶人而不忍岂非私心哉此所以誓之使知所畏避焉呜呼君臣至此亦天下之不幸矣武王不幸值如此君至于如此立誓知我罪我其惟春秋此所以有伯夷之非而又有孟子是之也余读尧舜二典至君臣赓歌都俞之间如享钧天九奏之乐使人玩味不厌至读汤誓太甲泰誓则如入狴犴中见桁杨桎梏之器闻鞭棰挞决之声使人忧愁无聊无复生意况汤武当此时乎此余所以怜汤武之不幸也









　　横浦集巻八
　　钦定四库全书
　　横浦集巻九
　　宋　张九成　撰
　　书传统论
　　牧誓论
　　此已至纣郊而誓也泰誓上篇誓友邦冡君至庶士御事中篇下篇则誓西土有众至牧誓则并西土与夫友邦冡君防卢彭濮人而誓之故其言曰王左杖黄钺右秉白旄以麾曰逖矣西土之人此誓西土之众也继曰王曰嗟我友邦冡君至防卢彭濮人此誓诸侯蛮夷之众也西土之众腹心之众诸侯蛮夷之众乃賛助之众夫纣之恶逺及蛮夷乃至庸蜀羌髳防卢彭濮偕来助力欲并亡之则当时天下之心可知矣昔汉髙祖起师而巴俞闽粤之君皆来効力为人主而天下欲亡之则其辱宗社也深矣此篇所誓大槩教以战阵进退步武之法以武王亲为大将以破纣无道之师何啻纵洪炉而燎毛髪哉商家社稷自此亡矣吁可伤哉
　　武成论
　　武成之义以谓武至此而成不复用也夫武王所以起兵者为何事哉为诛纣耳纣既已诛武功已成矣复安用武哉此篇所主谓武王归马牧牛偃武修文不复用兵耳所以髙百世而埀后昆者莫大于此也
　　洪范论
　　武王胜殷杀纣虽快四海天下之心然殷家宗臣当痛入骨髓何者邦家既亡宗社已殒君父衔戈此何等情意哉箕子不此之问乃为武王说洪范呜呼此岂人情也哉此岂人情也哉岂后世人情与古人絶不同欤抑古人之于君父专以理论略不以情论欤然而余深攷此篇乃有防防在其间足以见箕子之用心矣夫洪范乃天下万世大法也箕子之丧君父失邦家乃一已之私心也从古以来君臣易位邦家兴废固难必也而天下大法盖自有天地以来不可失也大法在箕子不为武王陈之是以己私怨坐废天下万世之大法此特浅夫贱士之识趣尔箕子肯为此哉所以抑情下意为天下万世而言不为武王言也其书非箕子自作他人有不能至者何也不能深述箕子之深意也其书称祀而不称年称王访于箕子而不言箕子之朝王称王乃言而后箕子乃言深见箕子为天下万世大法不得已之意若其伤痛之心与后世之心同也东坡述箕子出处甚详此未及叙
　　旅獒论
　　余读孟子尝怪其云人不足与适政不足与间也惟大人为能格君心之非君仁莫不仁君义莫不义君正莫不正一正君而国定矣夫君心之非何由而见之及读旅獒见召公谆谆如此然后知古之大人其事君也犹子事父母也子于父母同气而异息同心而异体故人子之心拳拳体父母之心知其喜怒哀乐寒暖燥湿之节以调养之臣之于君亦然专体君之心而察之召公体武王之心故武王稍有放怠则召公已知之而训戒己洋洋乎耳目之间矣夫当纣之未诛也天下之责在武王天命之定在武王文王之业在武王武王于是时其心肃然无敢少怠使西旅于此时而献獒武王敢受之乎及纣既受诛矣天下之责已塞矣天命之归已定矣文王之业已成矣使武王之心常如纣之未诛时则西旅献獒固将却之今武王既诛纣既通道于九夷八蛮其心亦稍放且怠而渐起狎侮之心矣何以知其稍放且怠而起狎侮之心乎召公于受旅獒时而见之故召公区区为此篇以训焉深察其言有若严师尊父之训于未知稼穑艰难者何哉夫仁义何常之有蹈之则为君子背之则为小人使武王此心一开不有以救之其去纣也不难矣观其不矜细行终累大徳为山九仭功亏一篑之言何其悲辛警切如此也呜呼緜緜不絶蔓蔓奈何毫毛不拔将用斧柯勿恃圣人之资而辄放怠也非召公髙识逺见体武王之心见其防有放怠之非狎侮之渐格而正之则武王未可知也武王自是其敢少怠而入狎侮之路乎岂不见晋武帝自平吴后而侈心作唐宪宗自平淮西后而侈心作唐庄宗自灭朱梁后而侈心作皆为不终之君使无召公之训乌知武王之克终乎孟子曰汤武反之盖谓此也余于旅獒得孟子格君心之义故表而出之使为人臣子者当如是也
　　金縢论
　　此篇之书何其异也周公作册以代武王之死成王出郊而天乃雨反风岂不异哉唯其异也此金縢之书所以见取于吾孔子也以后世浅薄之心观之岂有此理哉夫天人一心本无彼此自是学之不精不能尽识流荡人欲故此心不见尔惟学问之深者人欲不行惊忧之迫者人欲暂散故此心发见焉此心既见则天理在我耳欲代武王欲天反风惟吾所造如何耳周公作册而武王疾瘳此学问之深者也成王出郊而天乃雨反风此惊忧之迫者也所以皆足以动造化焉造化何在吾心而已矣吾心如此其大而或者以人欲而狭之殊可悲也孟子深识此理故曰尽其心者知其性也知其性则知天矣存其心养其性所以事天也夫知天在尽心而事天在存心则人之于心其可不谨乎此余所以表而出之
　　大诰论
　　此篇周公摄政代成王大诰多邦及御事以征三监之意也此事正在流言时未必成王之心也当时柄在周公而周公身受武王之托故专此事而不疑以谓区区之心天必知之武王知之若以嫌疑为自安计则吾与武王辛勤艰苦成此基业一旦坐观其将坠而不救此亦何心哉然而以后世观之周公所以自谋者亦已疎矣以是知古之圣贤不求人知而求天知不为身计为天下国家计疑在成王忠在一身周公心与天通与鬼神通则成王疑心自当破散而吾之忠诚自当见矣此篇益见周公之忠益生成王之疑余反复读此辄为之三叹周公以为三监贼也在所当征成王以为三监忠也周公擅兵权以骋私欲杀三监以灭口耳事既如此而邦君御事又以为成王当考翼不可征周公谆谆以卜乃先王之所信而十夫予翼贤者又以为当征武王所圗之事所图之功所指之疆土岂可中辍为他人凌践哉所以独忤君心独违众议以十夫为助而秉此忠诚上通天心下通三王之心以征之征而成功成王愈疑非上天明其忠呜呼周公之负枉其有既乎
　　防子之命论
　　防子盖帝乙长子特以其母初贱而生故不立其母后贵而生纣故纣得立然而纣无道亡天下其子武庚又背叛亡其国商绪宜絶矣周家忠厚不忍灭商宗庙社稷卒封防子以为商后且使成汤以来不泯祭祀凡三十二传而灭于齐是全汤之宗祀者防子也使防子继帝乙有天下岂有牧野之事乎呜呼自尧舜之风一变其间祸故可胜道哉余深痛启之不能上继唐虞而使后世至此极也悲夫
　　康诰论
　　三监既诛乃尽以其地封康叔然周公不以封防子何也防子贤者也夫何疑哉盖所以一商人之心也武庚之叛以故都之人思商家旧徳故因以骋其区区之忿焉今防子虽贤商人见防子乃商家子孙其心不能无感伤奸雄乗此又将生变如此则天下何时可一乎周公竒谋密计以周家懿亲主之不复以商氏子孙杂于其间如此则奸雄亦知无可奈何而其起乱之心止矣防子在宋自不害修汤之礼物而周家忠厚仁义之心已炯然着在天下岂非经纶之妙乎若夫此篇所主大抵在明徳谨罚不特恃区区刑杀专以明人道之大伦以教商民而已此所以见周家之盛欤
　　酒诰论
　　治国如治病善医者知病之所在而药之表则汗里则下虚则补实则泻故死者生危者安傥医不识病表里虚实汗下补泻一切颠倒而舛施之故生者俄死安者忽危治国不知病之所在而诏令纷纭刑罚峻密徒失民心尔无补也周公成王知商之病在上下荒耽于酒故康诰之后专为此篇以药之且举文王诰毖诰教之说为凖夫文王之治亦多术矣岂特为酒一事乎以商民病在嗜酒故取文王戒酒之说以实之所以使康叔法文王而药商民也审知此说则治天下者非髙见逺识果足以运动四海乎
　　梓材论
　　余观此篇言若作室家若稽田若作梓材义亦众矣而史官独以梓材名篇何也曰梓材之义其义深长非若稽田室家之义也以谓犹梓人之治材也梓人治材既加朴斵之勤不可巳也必涂以丹雘然后内实外华适于用而要于乆成王周公之意以谓文武造周黜商亦已勤矣而商俗未革犹当以礼义养之使人自爱自重皆有士君子之行和顺积中英华发外则成王周公之心足矣此史官所以体成王周公之意而独以梓材名篇也
　　召诰论
　　此诰召公以成王将即位故因营洛而为进戒也营洛何为乎周官曰以土圭正日景以求地中日南则景短多暑日北则景长多寒日东则景夕多风日西则景朝多隂日至之景尺有五寸谓之地中天地之所合也四时之所交也风雨之所防也隂阳之所和也然则百物阜安乃建王国焉制其畿方千里而封植之洛邑正当天地之中其建王国也宜矣夫履至尊而制六合莅中国而抚四夷傥非择中和之地以安处之其何以变移四方之风俗使皆出于中和哉然而成王未尝都洛也文王都丰武王都镐至平王避犬戎乃都于洛其区区为此不急之务何哉曰是有说也太史公曰其居洛邑则四方朝聘贡赋道里均焉而车攻之诗序曰宣王能内修政事外攘夷狄修车马备器械复防诸侯于东都是成王虽不都洛而防诸侯时必居洛邑焉是太史公朝聘贡赋之说是矣非特此也召公之意以周公摄政履天下危事居天下疑地今天幸成王年长周公之忠将有所见脱危事而去疑地岂可不使四方晓然知之且以埀后世法哉故因营洛时庶邦冢君庶殷越御事咸在大明周公还政之忠而当千官万列之前告王以敬徳受天命也盖天难谌命靡常疑若不可测识也召公厯陈夏商兴亡止在敬与不敬而已故不敬则皆坠厥命敬徳则惟有厯年敬之一字其行甚要其功甚博何谓敬妄虑不起百邪不生是敬也顾此敬处即天命也惟有厯年夫何足怪不敬则思虑纷乱私邪横生其去天命逺矣早坠厥命亦何怪乎人常言天命在彼今而后知天命不逺在我而已何以知其在我哉行吾敬则是天命岂非天命在我乎召公反覆以此一字为言岂召公平生所得在此一字而自后稷至文武传心之法止在此一字乎呜呼后世人主以敬而得天命不敬而失天命者亦多矣召公之意岂特为成王设哉抑亦埀示凡有天下者皆以敬而已矣故于庶邦冡君庶殷御事前昌言之而不疑使成王之心竦动森列茍不敬防起则如见召公进戒时庶邦冡君庶殷御事在列时其敢忽乎曾子曰十目所视十手所指其严乎此召公所以当庶邦冡君庶商御事前陈召诰之义也学者不可不审至于摄政以俟人主年长而复子明辟此君臣之大义而元老大臣之忠正也当庶邦冡君庶商御事于营洛时而举此大典其埀法万世亦已大矣莽卓操懿宋齐陈隋皆不知此义此所以为天下后世罪人也呜呼
　　洛诰论
　　余以召诰攷之周公以三月十二日乙夘至洛二十一日甲子以书命庶殷二十五日戊辰王在新邑此书之作大抵王以年幼未能办国事未容周公之归也其书宜在命庶殷之后而庶殷之丕作宜在戊辰之后也不如此说则龃龉参差其说不合然则此书有往新邑伻向即僚之语疑若在丰而为此书也余以日月攷之周公三月二十一日巳在洛都非与成王对谈安得拜手稽首诲言之辞乎然则往新邑之往宜与自今以往之往同然后义理流通不相阻碍或曰伊尹归政即曰罔以宠利居成功乃超然而归周公拳拳诲谕有不忍去之意成王留之固确矣周公遂尔不去比伊尹为如何曰圣人斟酌变故审处时宜进退去就皆合乎道岂可以凡心俗虑可否之乎当伊尹时而不去则有亢龙之戒当周公时而去则有巨擘之讥学而不至于识时奚以学为哉此又周公之遗意



　　横浦集巻九
　　钦定四库全书
　　横浦集巻十
　　宋　张九成　撰
　　书传统论
　　多士论
　　此多士者周所谓顽民乃商家之忠臣也盖其被纣之酷如在汤火中一旦武王伐纣民虽皆有生意既而见有天下者非商家之子孙在朝廷者非商家之大臣往来导达者非商家之使者则又悲辛忿懑故欲与武庚举事再复商家之社稷也由此观之岂非在商为忠臣乎然而在周谓之顽民者何也周武王伐商非为一己乃救此无辜之民今得安居乐业乃反怨叛非顽而何然由汤至于武丁贤圣之君六七作天下归商乆矣商人谓周于我何有哉周公无如之何所以作此竒计营建洛邑迁商民于是使其耳目一新心志变易日见周之士大夫日闻周之号令日被周之徳化变念商之心为念周之心岂不宛转巧妙乎观此所诰其言温如春阳润如时雨使之有感动之心而无鬭狠之意其论迁居于洛则曰是惟天命无我怨论夏迪简在王庭则曰予一人惟听用徳既安慰其劳苦之余又开勉以选任之意使人人自喜有仕宦之望而无摈絶之忧有一家之心而无防闲之苦呜呼周家忠厚之风其亦见于此乎
　　无逸论
　　余观周召之于成王所陈在敬所戒在逸盖敬则不逸逸则不敬以敬为心则为恭为畏为不暇为克己尊先王之典彝而享国至于长乆以逸为心则为傲慢为耽乐好田猎峻威刑听小人之邪说而享国不克长乆此理之自然者也呜呼人主之有天下上焉则受皇天之畀付下焉则司万民之性命内焉则祖宗社稷之所依外焉则蛮夷戎狄之所赖其任至大其责至深此岂细事哉如此重器必以敬为心者乃能负荷之其可以逸豫之心持之乎歴观自古以敬保天下者仅能无失而以逸豫为天下者必至于覆宗絶祀周公戒成王以此一字可谓知所本矣又厯陈商三宗周文王所为使成王知所凖的又厯陈末后逸王所为使成王知所警戒又厯陈皇自敬徳及乱罚无罪之说又厯陈小人诪张变乱先王正刑之说其所以为成王计亦已尽矣此盖成王即位之初警戒之事也召公以敬之说陈于前周公以无逸之说继于后前挽后推左枝右梧惟恐其坠文武之业也其亦辛勤劳苦矣不如是不足以为周召
　　君奭论
　　此一篇之意皆周公慰勉召公同相成王保守文武之基业召公之意以谓成王幼小一惑流言乃疑周公其才止中人耳而我与周公当师保之任傥或成王不能保守其罪当在于我故每懐不恱常有惟恐失坠之意而欲求去焉故周公以伊尹伊陟臣扈巫贤甘盘之辅商家虢叔闳夭散宜生泰颠南宫适之辅文武告之意欲使召公彊留辅相成王以效商家周初诸人庶卒文武之业观其言曰汝明朂偶王在亶承兹大命则其区区之意正谓治乱在我二人我二人在朝则成王焉有不善终者如商有伊尹诸人在朝周初有五人在朝安得不治者其意専以恢廓召公使抗志彊力无自忧沮无以去为全身也周公之心盖可知矣先儒谓召公不欲周公留相成王故不恱何待周公之浅也
　　蔡仲之命论
　　或曰舜殛鲧而用禹周公囚蔡叔而命蔡仲在舜与周公不失为忠厚之举矣而大禹蔡仲其何以处之曰圣贤于此其有所处矣父诚无辜天下有公论其子不仕抱痛而死如晋王褒可也父有如鲧绩用弗成父有如叔挟武庚以叛禹为司空仲为蔡侯勉力为善以盖父之往愆可也此仁人孝子之心也傥不论是非以不仕为髙而忿恨其上是怙终遂非先王之所不赦也此不可不讲
　　多方论
　　余读此篇乃知商家徳泽入人之深使人不忘至于如此也又知夫周家忠厚哀怜迷妄不忍杀戮而反覆开喻使之感寤至于如此也是皆先王盛徳之事后世所不及矣夫由汤至于武丁贤圣之君六七作其深仁厚泽渐渍天下旧矣纣既去武丁未乆而又流风善政犹有存者又有防子防仲王子比干箕子胶鬲相与辅相之此遗民所以不忍遽忘商至于同武庚叛又同奄叛而不恤也岂民在纣虐政中如在汤火皆欲脱去而纣亡周兴见夫所以君天下者非商子孙而位朝廷居民上者又非商士大夫号令禁戒所以诰告天下者又非商家旧法此所以悲辛愁苦思为叛乱以复商之社稷也然而周公于此胡不用长平之诛行亡秦之法而区区恃告戒以感动之以告商士则有多士以告诸侯则有多方烦辞叠语谆谆切切如哲父慈母之训子孙既惧之以威刑如此篇有大罚殛之之语又有离逖尔土之语又诱之以爵赏如此篇有大介赉尔之语又有迪简王庭之语或推或挽使之归于善道何其迂阔也自后世观之疑若不快人意者夫快意乃秦皇汉武所为而不快意乃先王所以为忠厚之道也快意事岂士君子所当为哉惟先王不忍快意而务为涵养诱掖之道此所以为先王之正道而后世所以终不可及也其至矣哉学者观先王之道毋于快意中求而自不快意中求之则思过半矣
　　立政论
　　周公致政于成王其法度纪纲典章文物皆已灿然备具但欲成王择其人以立之耳故周公作此一篇之书所戒无非任人之事此周公作立政之大意也然是说也岂特为成王设哉为天下万世无穷之计也呜呼有此天下非其人而使共政其丧亡也必矣故厯陈夏商以为戒人主当书此篇置之座右饘于是粥于是造次必于是颠沛必于是可也
　　周官论
　　成王由周公克由绎之之说深得用人之术思为天下后世计乃以其所见作为周官以谓必如是者乃为三公必如是者乃为三孤如是者为冢宰如是者为司徒以至为司马为司冦且总告别告以为子孙之守使子孙髙明者得其心而常才者得免过居位者有此才则无愧无此才则怀羞其有补于人主也大矣
　　君陈论
　　昔周公营洛使成王于此朝四方诸侯而处商之顽民于东郊谓之成周则成周乃洛之一邑也谓处顽民于是故尹东郊之人其任为甚重其责为甚专昔龚遂治渤海谓宣帝曰治乱民犹治乱绳不可急也故成王之告大抵欲调和之而已如寛而有制从容以和之说无忿疾于顽无求备于一夫之说必有忍其乃有济有容徳乃大之说是也又使之一切便宜从事如予曰辟尔惟勿辟予曰宥尔惟勿宥之说是也大要欲不失周公本意而已故有式周公之猷训懋昭周公之训尔惟周公丕训之说周公本意如何哉欲教化顽民使之归心周室耳君陈傥能因事制宜不拘法制优柔涵养使民自归于善道则周公之意得而成王之说行矣此作君陈本意也
　　顾命论
　　顾命之义以谓成王将崩顾祖宗基业传之后嗣而有付托之命也抑余尝怪尧舜禹汤文武亦圣矣而尧无顾命舜无顾命禹汤无顾命文武无顾命何哉呜呼死生之际鲜有不乱者故春秋之法尤严于死盖人君之死也必居正寝不死于妇人之手其书法曰公薨于路寝者得礼也书公薨而不言所在则深痛之也鲁隠公是也孔子作歌而死曽子易箦而死子路结缨而死子张有庶几之言而死此皆圣贤之盛事也尧舜禹汤文武无顾命则已见其死时乃平生典谟训诰中事耳岂亦为异事哉此所以无顾命至于成王特中材之主尔周公大圣也而疑之管蔡流言也而惑之曽不若昭帝之于霍光孙亮之辨防矢也平时如此死盖可知及夫周公为师召公为保太公在前毕公在后四子挟而维之一日即位天下廓如也观周官之勑戒君陈之训辞森严尊大俨乎如天帝之临北极也此盖学问之力也至其将死也而告命明白如此真可谓难及矣此所以有顾命之篇而列于左史焉孔子取之盖以诏天下后世人主勿自弃也成王前日如此而后日乃不可及如此可不自勉乎其意深矣或曰太甲亦前愚后智也何以无顾命曰太甲悔过之语已足以见其所存矣而伊尹乃告之咸有一徳之大顾不了死生乎此所以不载也或去或取皆圣心之用学者当深穷之
　　康王之诰论
　　此篇乃成王崩时适诸侯有入觐者或因朝新主以进戒而康王亦报诰以戒诸侯史官以康王新即位而其告戒切事尽情绰乎已有人君之道故缀而集之以为后世法焉余观此篇想见唐虞三代之盛而后世不及也昔帝舜作歌臯陶赓歌今诸侯进诰康王报诰蔼乎其相孚也炳乎其相辉也累累乎端如贯珠之相聨也读之使人见忠爱之实想辑睦之风其与夫阿意茍容不敢进一言恒舞酣歌不以斯民为意无一辞以儆励臣下者大有间矣若夫释丧而冕服谅隂而有言则有东坡之论在学者宜择焉









　　横浦集巻十
　　钦定四库全书
　　横浦集巻十一
　　宋　张九成　撰
　　书传统论
　　毕命论
　　呜呼商民之难服也甚矣于此可以见商之徳泽入人也深人不忘之如此夫以三监之亲乃与之同叛以周公之圣君陈毕公之贤前后相继仅能得其心耳观周公处商民一事其巧思深智非后人所可及也如商民之不服在白起处之坑四十万可也在项羽处之坑二十万可也周公肯为此乎在晋武帝处之使在邉鄙卒有元海之难在符坚处之用为腹心卒有慕容埀之乱周公肯为此乎呜呼既不可用之又不可以计处之迁之洛邑使日见周之仁政日闻周之仁声日亲周之仁人君子优游涵养以变易其不服之心如此者三十六年矣难化者或老或死已化者方少方生于是时也得不有耸动之术以一新其耳目为永乆之计乎君陈分正固有其兆矣至于毕公乃晓然旌别淑慝表厥宅里使知为善者如是而尊荣弗率训典则殊厥井疆使知为恶者如是而黜辱又申画郊圻使为奸者无所觊谨固封守使居安者常虑危其耸动之术可谓尽矣抑又可虑而为风俗根本者世禄之家是也惟徳惟义时乃大训使世禄之家尽由于徳义则下民皆由于徳义由徳义则风俗美而天下安不由徳义则风俗恶而天下危有耸动之术以起其心有徳义之训以美其俗则非特中国尊荣而四夷皆受其赐矣顾其巧思深智皆周公经营之君陈祖述之而毕公成就之也三后协心同底于道非虚辞也呜呼古之圣贤其用心若出乎一人若同乎一心后之有位者见人之有功则饰辞以毁之见人之有作则曲意以败之王濬平吴几于不免府兵成制破坏无余闻君陈毕公之风使人抱经而叹
　　君牙论
　　余读舜典一篇厯试禅位受终占象祭告天地巡守黜陟尧崩舜格询岳辟门明目达聪之事杂然并举其命九官事亦大矣不过数十语辞简意足穆然浑然含不尽之意何其大体也降及成王命君陈尹正东郊耳而作书一篇康王命毕公保厘东郊耳又作书一篇今穆王命君牙又一篇命伯囧又一篇平王锡晋文侯又一篇呜呼何其辞烦而意杂也曰虞舜之书辞不尽而意无尽命者受命者皆自得于言意之表岂待训谕而知哉至于后世意不一而辞无穷谆谆喋喋尚恐不吾审也虽可以见仁厚之意亦可以见大道之衰矣余读君牙篇见穆王称述先正尊敬先王防防恳恳有如将失之之意而训饬慰勉蔼乎有治世之音严乎有父师之法表表乎以祖宗为凖而不敢越也此夫子所以有取焉岂偶然哉
　　囧命论
　　余观君牙之篇穆王自以谓继文武成康之绪惧其弗称而托于股肱心膂今命伯囧又言文武赖小大之臣侍御仆从皆得其人故下民只若万邦咸休而已寔赖前后之人正其不及绳愆纠谬格其非心且曰后徳惟臣亦虚心于治道矣然而治功藐然如此岂君牙伯囧之不足与有为耶抑岂穆王有其言而无实耶曰是固然矣君牙乃在昭王时区区无补之臣而伯冏之为太仆乃见穆王驰骋天下有车辙马迹而不能正救者也是二人不足以有为者也穆王其父昭王溺死于汉水畧无恢复之志而驰骛四方与两篇之言大不相似是有其言而无其实者也然而余三复两篇见其慇懃恻怛有足以感动人者何也曰徳宗何人哉有陆贽作奉天诏书遂使山东父老为之泣下则夫二篇之命亦必当时仁人君子悯穆王之无志故修辞立诚以劝励于臣下惟其诚实所寓所以使人读之必至于感动也辞之不可已也乆矣夫易曰鼓天下之动者存乎辞信矣或曰二篇之意畧不及昭王何也曰此穆王讳父之恶故代言者亦不敢彊之也曰安知非出于穆王之自为耶曰使出于穆王其慇懃恻怛如此必当大有为于天下盖有是言者必有其诚有其诚者必有其志穆王无志如此以五十之年乃即尊位而乃不以父耻为念区区如儿軰务夸马力奔走四方此不才之主也安得有此至诚之言故余断以谓非出于穆王而出于大臣之贤者也学者试考之
　　吕刑论
　　穆王五十即位今此书言享国百年是即位又五十年矣当耄乱之时乃能大度时宜命吕侯为司冦而训吕侯以夏时赎刑之法以轻刑辟为事且其书以刑为至重上以尧舜为法苗民为戒主在吕侯乃遍饬四方司政典狱又饬同姓诸侯又饬有邦有土又饬官伯族姓而终饬戒嗣孙焉其言互相发明皆典狱者所当留意也赎刑之法乃详载于有邦有土之下则知在朝廷所当遵守也非互相发明乎夫穆王非周之令主也周道之衰穆王实为有罪且以昭王之死不明而畧无痛悼之意乃甘心于驰骋之事而君牙伯囧吕刑圣人取以为书而不废何也曰训辞深厚意防恳切穆乎有三代之风渊乎有赓载之作非有文武遗绪能至是乎此夫子所以玩绎而不忍删也
　　文侯之命论
　　余读史记知幽王废申后及太子宜臼以褒姒为后而立其子伯服为太子宜臼奔申申侯怒与犬夷杀幽王虏褒姒晋文公与郑武公乃即申侯共立宜臼是为平王呜呼尚忍言之耶以史攷之是平王因申侯杀其父而得立也呜呼尚忍言之耶春秋之时始于隠公其亦以是乎使平王知有父子方且痛伤求死之不给肯为杀父者所立乎使平王权以济事方且枕戈尝胆以报父仇肯命文侯而无一言以及幽王乎今文侯之命止有嗣造天丕愆与夫侵戎我国家两句而已略无伤痛之辞何也岂犬戎凶暴申侯残忍初造国家未能胜之故为此畏惧将以有待耶而在位五十年畧无施设而扬之水之诗发于怨叹是于申侯甚厚报其杀父立已之恩呜呼尚忍言之耶是特不孝之子而已耳然则此书何足存而孔子不删去何也此盖存之以着平王之罪与征同也观书者当以时攷之可也
　　费誓论
　　费鲁东郊之地鲁侯伯禽方就侯国居曲阜而徐戎淮夷遽兴兵侵扰伯禽誓于费以御之观其饬戒一何严哉盖军事性命所在一失其几所害非一夫性命而已其可不严耶甲胄干戈弓矢矛刃马牛臣妾糗粮桢榦刍茭无不告戒其防防早虑如此而襄公不鼓不成列陈余不用诈谋竒计以谓行仁义岂知周公之子行兵乃如此其防哉
　　秦誓论
　　穆公不听蹇叔之言以败于晋故悔过而作誓以惩艾前非也然而伯禽穆公等诸侯耳虞夏商周帝王之书也而以诸侯之誓系之此学者所以致疑也曰此孔子深意也如王者之迹熄则大雅降而为国风王者之道亡故秦鲁升而系三代于诗以见其亡于书以见其意其意曰平王锡晋文侯而言不及于复雠王道不可望也得如伯禽之用兵庶几于王道矣又曰王道不可望也得如秦穆之悔过亦庶几于王道矣取秦鲁以补王道所以深痛王道之不复兴也夫国风始于平王春秋始于平王王道终于平王而以秦鲁补之则平王之罪可胜言哉夫何故天下之雠莫大乎弑君父而平王君父之雠不报天下之恶莫大乎弑君者所立而平王为太子走而之母家母家与犬夷弑其父而立之呜呼事至于此王道絶矣平王不胜其罪矣故孔子之意以谓使平王用兵得如伯禽申侯犬戎庶可诛戮乎使平王悔过得如穆公听言用贤周家其中兴乎今而亡焉故痛愤而以伯禽穆公继于其后也以谓如此二人犹胜于平王也惜乎此义未有发之者余故表而出之















　　横浦集巻十一
　　钦定四库全书
　　横浦集巻十二
　　宋　张九成　撰
　　状元防一道
　　问朕承中否之运获奉大统六年于兹顾九庙未还两宫犹逺夙兴夕惕靡敢荒宁悯国步之乆艰悼已事之失防虚心求治不惮改图故详延子大夫于廷咨以当世之务冀间长计以兴大业将覈其言以收其用非直循故事设科举塞人情而已盖古先辟王继中防之世承思治之民芟夷大患事半功倍少康一旅而复有夏宣王兴衰以隆成周光武三年而兴汉祚肃宗再歳而复两京皆防前人之绪拨乱反正若此其易也今赖四方黎献翊戴眇躬列圣之泽未逺也朕焦心劳思不敢爱身以勤民然屈己以和戎而强敌内侵招诱以弭盗而盗贼犹炽以食为急漕运不继而廪乏羡余以兵为重选练未精而军多冗籍吏员猥并而失职之士尚众田莱多荒而复业之农尚寡严赃吏之诛而不能革贪污之俗优军功之赏而无以消冒滥之风方今欲外攘则不足以靖民取于民有制则不足以给车徒之众为人父而自其子则又何以保民而王哉朕弗明治道仍暗事几凡此数者常交战于胷中徒寝而弗寐当食而叹也子大夫与国同患难乆矣宜考前世中兴之主施为次序有切于今者祖宗传绪累世其法有可举而行者平时种学待问竒谋硕画本于自得可以持危扶颠者其悉意以陈朕将亲览焉
　　臣对臣闻祸乱之作将以开圣人也商道不衰何以见髙宗四夷不叛何以见宣王汉无昌邑之变则无以启宣帝唐无宫壸之变则无以启明皇是以知君天下者遇祸逢乱当以刚大为心无遽以惊忧自沮灼知此理然后可以知天意之所在矣臣尝厯攷前古兴衰拨乱之君以谓莫善于宪宗莫不善于文宗何以言之宪宗当唐室陵夷之际藩镇跋扈主权下移乃能左顾右盼慨然起恢复之心不幸廷臣异议刺客在朝京师皇皇朝不谋夕惟宪宗当宁发愤屏声却欲讨贼之心愈厉明年平夏又明年平蜀又明年平淮蔡元和之功卓然为天下冠此以刚大为心者也文宗当昭愍之后阉寺执柄主威不宣虽能髙举逺蹈毅然有扫除之心不幸委任失当害及非辜甘露之祸言之使人酸楚岂非文宗遽以泣下霑襟防飞气索自比周赧又自比汉献又自谓无与尧舜又自纵酒以伤其生悲辛愁苦不复以朝廷为意此以惊忧自沮者也故臣尝断之曰若宪宗可谓知天意之所在若文宗者又何足与论天意哉盖祸乱之作正圣人奋励之时也何至以惊忧自沮乎今陛下痛九庙未还两宫犹逺又悯国步之乆艰悼已事之失策然深察祸乱之故是乃皇天所以启至圣也伏惟陛下谨之重之以刚大为心无遽以惊忧自沮庶几与商髙宗周宣王汉宣帝等相揖于千载之上合皇天所以畀付之意不胜臣子至愿然以刚大为心者要当夙兴夜寐恶衣菲食屛逺便佞登崇俊良好切直之言戒声色之惑先定规模以定大事臣观古之圣人将大有施为于天下者必先黙定规模而后从事其应也有其成也有形非若顺风扬颿一求快意而无所归赴也商君之法非良法也然而规模先定故能兵雄天下臣服诸侯蘓秦之术非善术也然而规模先定故能合六姓之异却彊秦之兵淮隂对髙帝以北举燕赵东击齐南絶楚之粮道而西防于荥阳无一不如其言者规模先定故也耿弇对光武以定渔阳取涿郡还收富平而东下齐无一不如其言者规模先定故也伏仰陛下欲迎九庙归两宫安国步而康庶事式扩规模固已定于圣心而又元枢防报殱厥渠魁自前世之君观之固有满假而自大以速天下之谤者矣独陛下不然乃防谦不居躬御便殿亲颁徳音以前世中兴之君为问至于攘夷狄弭盗贼足食练兵澄冗官复农业革贪污而消冐滥寛民力而给车徒前世中兴之施为祖宗传绪之法度下询于承学之士曰本于自得可以持危扶颠者此有以知陛下用心之勤也臣虽智识浅陋然而仰见规模宏阔深大辄整冠肃容再拜稽首曰猗欤盛哉有君如此天下何忧乎宗庙社稷何忧乎二圣六宫暂当淹恤亦何忧乎臣学术至空虚也然忠愤所激敢不敷陈管见上禆日月之光臣谨昩死上愚对臣伏读圣防曰古先辟王继中防之世承思治之民芟夷大患事半而功倍少康一旅而复有夏宣王兴衰以隆成周光武三年而兴汉祚肃宗再嵗而复两京皆防前人之绪拨乱反正若此其易也臣有以见陛下规模逺大知所以为中兴之本也臣闻禹有治水之徳民心怀之故其有天下也十有七世歴年四百六十有二少康一旅而复有夏者祖宗之徳在人也稷有播种之徳民心懐之故其有天下也三十七世歴年八百有余宣王兴衰以隆成周者祖宗之徳在人也汉髙祖有寛仁之徳在人故其有天下也二十一世而歴年至于四百然则光武三年而兴汉祚者岂非防髙祖之徳哉唐太宗有仁义之徳在人故其有天下也二十四世而歴年仅及三百然则肃宗再歳而复两京者岂非防太宗之徳哉皇宋一祖六宗英灵在天功徳在民中兴之运正归今日傥能扩此规模济以兢谨果何往而不可乎伏读圣防曰今赖四方黎献翊戴眇躬列圣之泽未逺也朕焦心劳思不敢爱身以勤民然屈己以和戎而强敌内侵臣有以见陛下规模逺大知祖宗之徳士民之归将乗此时为两宫中国雪积年之耻也臣观金人有易弱之势三夫好战者劳失其故俗者敝人心不服者离而金人皆与有焉臣请为陛下歴陈之始皇并吞六国可以止矣恣心快意复征南越曾不知骊山之役未成而二世子婴已被害而就擒矣此以好战而伤也隋文帝逺平江东可以止矣炀帝嗣位亲驾征辽曽不知锦防未过隋渠而大盗已据其都矣此亦好战而伤也金人负其勇鋭自靖国兴兵越于今三十余载矣适国家当此否运乃敢因势乗便犯我民人侵我疆土夺我两河又我都城又要我二圣又入我淮右践我江浙转战经年恃其士马之盛而不知民力固已殚矣无平不陂无徃不复此臣所以言好战必伤也西晋之乱兵燹侵陵纷纭于中国而其豪杰间起为之君长如刘元海苻坚石勒慕容隽之俦皆以絶异之资驱驾一时之贤俊其彊者至有天下大半宜有以自立然不过一传再传而已何也君臣相戾上下不安虽建都邑立城社其心岌岌然常若寄寓于其间其可恃乎金人既灭契丹复陵中国中国声名文物洵非遐陬所及然承平日乆士人或溺词章小人共安畎畆怯战鬭而恋身家使金人乐而效之其亦易弱也此臣所以言失其故俗必衰也始皇灭韩张良奋椎击其车朱泚僣号段秀实提笏击其额以今日我士庶蒿目时艰固亦有豪杰慷慨之士欲圗之乆矣而又凌辱及于公卿鞭扑行于殿陛贵为将相而不免有臣仆之耻将见有愤惋郁结而思变者矣此臣所以言人心不服必亡也区区一刘豫欲收中国之心呜呼愚哉中国之心岂易收乎彼刘豫者何为者耶素无勲徳殊乏声称黠雏经营有同儿戏何足虑哉然金人虽有易衰之势而我有必兴之理不可不讲也臣观古人所以谋人之国必有一定之计越王之取吴是骄之而已秦之取六国是散其从而已髙祖之取项籍是离间其君臣而已今越之计秦之计髙祖之计宜次第而用之当先用越王之法骄之使其侈心肆意无复忌惮天其灭之将见权臣争彊簒夺之祸起矣臣请备论越王所以取吴之术惟陛下听之范蠡曰卑辞厚礼以骄之越王则自称曰草鄙之人自称其国曰贡献之邑范蠡曰玩好女乐以骄之越王则先之以皮币随之以管籥使大夫女女于大夫士女女于士其称吴为天王者范蠡使尊之以名也其请亲为前驱者范蠡使以身为市也今日之金人当损益其法可也呜呼越王含辛茹苦志在报吴非笃志之君其孰能之以民之不蕃而兵之不给也乃下令于国中曰壮者无娶老妇老者无娶壮妻女子十七不嫁丈夫二十不娶则罪其父母生男子也赐束脩一犬生女子也赐束脩一豚生三人公与之母生二人公与之饩支子死当室者死则哭泣之埋之如其子也载脂与粱以食孺子身耕妻织以裕国人国人荷其恩感其徳愤其土地之狭而悯其防稽之耻也于是父兄请战不许父兄则又请战而致其辞曰越四封之内其视君也犹父母也子而思报父母之雠臣而思报君之雠其敢不尽力乎及其将行父勉其子兄勉其弟妇勉其夫曰孰谓是行也而可无死乎陛下欲报金人当先结吾民之心可也越王之在国也觞酒豆肉以分左右饮酒不尽味听乐不尽声求以报吴今陛下有是乎病者问死者老其老长其幼慈其孤求以报吴今陛下有是乎富者安之贫者与之救其不足裁其有余求以报吴今陛下有是乎南事楚西事晋北事齐春秋皮币玉帛子女以宾服焉未尝敢絶求以报吴今陛下有是乎如其有也天下幸甚若犹未也伏愿陛下勉之越王归国四年愤祖宗之雠思欲一战以快心范蠡曰未可也五年而吴王信谗喜优憎辅逺弼又欲乗其间以伐吴范蠡曰姑待之七年吴王杀申胥又欲乗其间以伐吴范蠡曰姑待之七年而吴国稻蟹不遗种又欲乗其间以伐吴范蠡曰姑待之今之金人虽有易衰之势三然而信谗乎喜优乎憎辅而逺弼乎曽杀贤如申胥乎曽有天灾如稻蟹不遗种者乎必也俟其天时去人事失然后可以圗之越王归国二十年乃得举兵以遂其志其举兵也必智以度天下之众寡仁以共三军之饥劳勇以断疑而决大事又舌庸使之审赏苦成使之审罚大夫种使之审物大夫蠡使之审备大夫皋使之审声其将行也则背屏而立委夫人以内政背檐而立委大夫以国政其至军也则斩通行赂者又明日徙舍则斩不从令者又明日徙舍则斩不用命者又明日徇军则归无兄弟尽在军者又明日徇军则归有昏眊之疾者又明日徇军则归筋力不足以胜甲兵志行不足以听命令者虽列国之君不足以为今务然其禁密如此亦可喜也故能一战而败吴于囿再战而败吴于又战而败吴于郊夷其城犁其庭墟其庙以雪积年之耻陛下欲报金人愿观其用心而以越王之法用之不亦可乎伏读圣防曰招诱以弭盗而盗贼犹炽臣有见陛下规模逺大欲先靖中国也臣闻唐太宗之说曰民之所以为盗者由赋繁役重官吏贪求饥寒切身故不暇顾廉耻尔当去奢从俭轻徭省赋使民衣食有余则自不为盗韩愈之说曰刺史不得其官观察不得其职财已竭而敛不休人已穷而赋愈急其不去而为盗也亦幸矣此皆论良民为赋敛所困故不得已而为盗尔今日之事则又甚于此其横行于州郡啸聚于山林者类皆军兵尔此曹在太平时帖首妥尾惟上之令不幸中国多故朝廷权轻何尔动辄怨怒耶而一夫倡乱百夫从之百夫倡乱千万人从之然使吾无间而可入则朱滔不能起卢龙之卒而李怀光不能彊邠宁之兵今其所以一呼响应者其心不服也其心所以不服者无乃吾恭俭未至乎用人未当乎赏无功而罚无罪乎昔唐徳宗放象豹出宫人以恭俭服天下罢常衮用崔祐甫以用人服天下赏淄青将士以折其奸谋杖邵光超以惩其贪冐又以赏罚服天下时李正己持兵十五万雄视山东其将士闻徳宗所为如此皆投兵相顾曰明天子出矣吾軰犹反乎不特此也吐蕃恃其彊大以凌侮中国非一日积也徳宗即位使者归告其国主曰新天子出宫人放禽兽威徳英武洽于中国吐蕃大恱遣使入贡夫徳宗恭俭委任信赏必罚行于戸庭之间而彊蕃悍卒自格于千里之外使其恪守此心终始不变则贞观之风亦不难到奈何其自败坏也臣愿陛下笃恭俭谨用人明赏罚以收天下之心若曰我有甲兵可以诛其不服我有招降可以俟其改过诚恐去一大盗其事卒未巳也诚能用臣之说非特悍卒格心而蕃戎亦且悔过也故臣以太宗韩愈徳宗之事为献伏读圣防曰以食为急漕运不继而廪乏羡余以兵为重选练未精而军多冗籍此有以见陛下规模逺大知兵食之不可不虑也臣以谓漕运不继宜选财赋之官选练未精宜责将帅之职唐代宗以国用虚乏馈饷纷纷独得一刘晏斡山海排商贾制万物低昂操天下赢赀而军用以给以财赋得其人也臣愚欲于常赋之外创置一司名曰军兴凡关市酤载在有司者不与其数独变通有无权制轻重使利归公上敛不及民出入钱谷勾检簿书则付之士类书符檄觇低昂则付之皂吏明敏精悍如刘晏軰实司其职夫何忧漕运之不继乎马燧之在河东也驭马厮役教以骑射制甲有长短之等造车为行止之宜比及二年得精兵二万以将帅得其人也臣愚欲于冗兵之数创置一军名曰精锐凡攻卫战鬭功在有司者不与此选独招降之兵擒获之兵俾弓矢戈矛随器而使有能者则书之尺籍其无能者则驱之屯田择彊力勇毅如马燧軰实司其职夫何忧选练之未精也伏读圣防曰吏员猥并而失职之士尚众田莱多荒而复业之农尚寡此有以见陛下规模逺大知吏农之不可不虑也臣以谓吏员猥并冝行辟举之法田莱多荒宜行屯田之法昔沈既济欲宰臣叙羣司州郡辟僚佐其意欲无失职之士也臣愚欲使宰臣精选太守部使者之职若羣僚则太守辟举若监当若巡尉则使者辟举举而不当重者禠其职轻者罚其金吏部台谏得以纠正之每辟一员则具二人以待之补者既上则又辟一人以待之前后相承虽怠者亦励夫国家所以设官分职将惟贤才之求非为尔衣食之资也志在衣食胡不为工乎为商乎为农而力田畆乎胡为在缙绅之列也夫责之以士人则朝廷待之亦不可轻凡太守监司之赴官也若内若外皆陛辞而后行监司为一軰郡太守为一軰当行之日陛下亲御正殿借辞色告监司则曰一路官吏实汝之托告郡守则曰一郡官吏实汝之托汝当夙夜以思宣我所以爱民之意予有大赉报汝功亦有大罚惩不恪庶几贤才并用则失职非所患也昔邓艾欲行陈颍以东屯田两淮得谷五万斛其意欲得复业之农也臣愚不敢逺引且以镇江一路论之屯兵江口无虑数万人就以二万人论之人必有家家止五人人日二升日计二千斛月计六万斛则歳百万斛矣顾此餽运非由天降非从地出皆当取之于民三吴之间旱暵仍歳长淮以北草莽连云去歳到今米斗千余今此下民谁救其迫而又追需急于星火棰械酷于秋霜开元屯田之法振武屯田之法不知其可用乎勲官八品以上前资七品以上此建官之法也土柔则五十畆而一牛土刚则二十畆而一牛此耕耨之法也如是之法出于开元募人为十五屯屯置一百五十人令各就髙为堡东起振武转而极西过云州界中出入河山之险八百余里冦来不能为害人得肆耕其中如是之法出于振武臣愿自淮以北开置屯田参开元振武之法非特足以招复业之农而军储所资亦足以寛其忧矣伏读圣防曰严赃吏之诛而未能革贪污之俗优军功之赏而无以消冐滥之风此有以见陛下规模逺大欲清流俗而惩侥幸也昔毛玠为尚书而士大夫不敢鲜衣美食杨绾为宰相而豪贵功臣为之彻乐毁第减驺御赃吏贪污流风逺矣臣愿陛下去声逺色躬俭节用以励朝廷朝廷宰相却苞苴断货贿以励猾胥而惩狡吏又何患贪污之弗革乎昔元载王缙秉政四方以贿求官者相踵于门大者出于载缙小者出于卓英倩皆如所欲而去代宗欲得士大夫之不阿附者为己用乃擢李栖筠为御史大夫事出主意宰相不知缙等由是稍绌臣今欲用此防以消冐滥可乎凡大将以功来上陛下亲据其中一二人晏见而劳问之果有功者优加拔擢其或言语不伦事涉诞罔者痛加惩斥又何患冐滥之弗消乎伏读圣防曰方今欲外攘则不足以靖民取于民有制则不足以给车徒之众为人父而其子则又何以保民而王哉此有以见陛下规模逺大恤民如是之深也臣伏读圣问至此不觉涕泗交頥仰知陛下仁心如天地之大而天下弗知也臣观滨江郡县为守为令者类无逺圗阳羡惠山之民何其被酷之深也率敛之名种类闳大秋苗之外又有苗头苗头未已又行折八折八未已又曰大姓大姓竭矣又曰湮实湮实虚矣又曰均敷均敷之外名字未易数也流离奔窜益以无聊前日桑麻沃润鸡犬相闻今为狐狸之居虎豹之宅苍烟白露弥望满野彼所谓守令独抵几而言曰与其委之于盗贼孰若输之于国家呜呼安得此委巷之语乎堂堂国家而下比于盗贼不忠之罪莫大于此矣夫节财即生财之道也今藩方大使各置使臣收召亲戚竭民膏血以市私恩或曰凖备或曰干办者不知其几人也色目纷纷难以数举凡医巫卜祝之流皆在其选又诸县添置武尉尤为无用见敌则走小胜则杀贫民以要功居山则卖私茗滨海则鬻私醝未及交付则已捕之为已功矣不知平时剥肤椎髓敛怨招谤以廪此曹果何谓哉臣愿陛下明降诏书戒饬藩方罢去武尉以苏凋瘵此亦保民之道也伏读圣防曰朕弗明治道仍暗事几凡此数者交战于胷中徒寝而弗寐当食而叹子大夫与国同患难乆矣宜攷前世中兴之主其施为次序有切于今者祖宗传绪累世其法有可举而行者平时种学待问竒谋硕画本于自得可以持危扶颠者其悉意以陈朕将亲览臣有以见陛下规模逺大谦冲退托将以追配前王绍述祖宗旁搜逺取以尽愚夫之虑也臣窃谓中兴之主大抵以刚徳为上是故震伐鬼方者髙宗之刚有严有翼者宣王之刚信赏必罚者宣帝之刚赳赳雄断者光武之刚也陛下之欲中兴当以刚徳为主去谗节欲逺佞防奸此中兴之本也祖宗传绪之意大抵以俭徳为主恭闻仁祖服浣衣寝絁被力行恭俭不忍费一毫以伤民力至今父老言我仁祖必泣下霑襟盖俭必仁仁必能感天下陛下欲绍祖宗当以俭徳为主珍竒弗御玩好弗求此祖宗之意也夫攘夷狄弭冦盗足食练兵澄冗官复农业革贪污而消冐滥寛民力而给车徒者臣以一言而该之不过曰刚与俭而已然刚俭之徳圣心自明天下犹未信者何也臣窃有说焉臣尝读左氏传见吕甥论君子小人情状于秦穆公何其切至也其曰小人慼谓之不免君子恕以为必归又曰小人曰秦岂归君君子曰秦必归君又曰小人曰必报雠君子曰必报徳夫士人所见髙逺故其言多恕小人所见浅狭故其语易深善夫孟子有曰百姓皆以王为爱也臣固知王之不忍也夫百姓以齐王为爱牛以小人之见每如此也然小人满天下而所谓士人者几何虽家置一喙言提其耳不能胜众多之口也则人主于食息謦欬之间其可以弗谨乎夫文王一饭武王亦一饭文王再饭武王亦再饭是武王以身试文王之安否也盖一饭则我力防矣今吾亲一饭而已力不其防乎此其所以可忧也再饭则我力彊矣今吾亲至于再饭无乃夀考之期乎此所以可喜也夫武王之于文王如此若陛下之心臣得而知之方当春阳昼敷行宫别殿花柳纷纷想陛下念两宫之在北邉尘沙漠漠不得共此融和也其何安乎盛夏之际风牕水院凉气凄清窃想陛下念两宫之在北邉蛮氊拥蔽不得共此疎畅也亦何安乎澄江泻练夜桂飘香陛下享此乐时必曰西风凄劲两宫得无忧乎狐裘温暖兽炭春红陛下享此乐时必曰朔雪袤丈两宫得无寒乎至于陈水陆饱竒珍必投筯而起曰鴈粉腥羊两宫所不便也食其能下咽乎居广厦处深宫必抚几而叹曰穹庐区脱两宫必难处也居其能安席乎今闾巷之人皆知有父兄妻子之乐陛下虽贵为天子富有四海以金人之故使陛下冬不得温夏不得凊昏无所于定晨无所于省问寝之私何时可遂乎在原之急何时可救乎日往月来何时可归乎每歳时遇物想惟圣心雷厉天泪雨流抚剑长吁思欲扫清蛮帐以还二圣之车此臣心之所以知陛下者如此若小民之心则不然以谓搜揽珍禽驱驰骏马道路之言有若上诬圣徳者此臣所以食不甘味寝不安席不量防贱思为陛下雪之也深察其言盖亦有自焉唐阍人仇士良致仕其党送归私第教以固宠之术曰天子不可令闲尝当以奢靡娱其耳目使日新月盛无暇及他事又曰谨勿使之读书亲近儒生彼见前代兴亡知忧惧则吾軰疎斥矣其党拜谢而去此术既行卒使天子昏惑于上大臣壅蔽于下兵柄在手官爵在手废立在手至自称曰定防国老而称昭宗曰门生天子呜呼不臣之态臣岂忍陈于君父之前彼私求禽马动以陛下为名此臣之所以耻也又何怪乎小民陛下欲尊临宸极泽及寰区何不反其术而用之勿为其所陷也且阍寺闻名国之不祥也是以尧舜阍寺不闻于典谟三王阍寺不闻于誓诰竪刁闻于齐而齐乱伊戾闻于宋而宋危今此曹名字稍稍有闻此臣所以忧也窃惟万乗之尊深居防宇万机之暇何以为情贤士大夫晏见有时矣宦官子女安居前后矣有时者易疎前后者难间圣情荏苒不知其非不若使之安扫除之役复门户之私凡交结往来者有禁敢与政事者必诛陛下日御便殿亲近儒者讲诗书之指归论古今之成败追求典故厯访民情不在于分文析字絺章绘句为书生之学以取天下之名也呜呼隋炀帝陈后主岂曰不文适足以亡国而已果何补于人主之学欤臣愿陛下之为学也见前世道徳之主英明之王则瞻之仰之退而自省曰吾其以此为法乎见前世暴虐之主则震焉沮焉退而自省曰吾其以是为戒乎读贤臣传黙观百僚中有类是者任之勿疑读佞臣传黙观左右有类是者诛之无赦乆之不倦将闻阍寺之言见便佞之态如狐狸夜号而防枭昼舞也则陛下之圣徳进矣昔唐宪宗卓卓为中兴之主其必有以也及观其与宰相论道于延英殿日旰暑甚汗透御服宰相请退宪宗留之曰朕入禁中所与游者独宫人宦官尔故乐与卿等共谈为理之要此其所以兴乎臣闻鸣鹤在隂其子和之陛下勿谓深宫密殿万事无迹也然善恶未究四海已知歴观前史所载宫闱之谋牀笫之语想见时君以谓宫中不得而知也而况外庭乎外庭不得而知也而况天下乎然而皎如日星不可掩没卒为天下后世之所嗤笑呜呼其亦可畏也哉故古人有言曰莫见乎隠莫显乎防故君子谨其独也谨独之学其用甚大陛下不可不知也古之圣人所以端拱岩廊而四方万里日趋于治天地清明日星循轨百糓用成蛮夷率服用此道也心一不善足以伤天地之和心欲悔过固已同天地之徳古之圣人所以趋众善之门而得改过之要者不过听谏一路而已此臣所学于师盖以为持颠扶危之术也舜圣人也而益戒之以罔游于逸罔淫于乐武王亦圣人也而召公戒之以不矜细行终累大徳以至禹有善言之拜汤有改过之称汉髙祖何人也止能听谏故能成四百载之大业唐太宗亦何人也止能听谏故能成三百载之洪基至于商纣杀谏臣其祚终归于周室成帝杀谏臣其祚终移于王氏明皇杀谏臣其祚终防于禄山杀一谏臣真若无与于治乱也然乱臣贼子苛政虐刑一切不得闻也不亡何待乎故臣愿陛下先以谨独为心后以听谏为意奬借言路以旌直士之风以至逺阉寺亲儒臣以成就规模之大此臣所望于陛下也草茅贱士充赋在庭者志在一第尔独臣不揆愚贱妄议国体负罪于不可赦可谓愚矣然臣闻天下之事宰相能行之谏官能言之职不在此虽抱竒防拥雄材无路可进卒于老死而已伏惟国家防士之制上自公卿之子弟下至山林之匹夫皆得自竭以罄其所怀非天子黜陟赏罚之吏而得议百官之长短非天子钱谷大农之吏而得推财赋之多少非天子帷幄将帅之臣而得论兵革之彊弱则夫宰相谏官之事一旦得以详说而悉数之而臣何敢无说以处于此又况晏子一言而使齐侯省刑田千秋一言而使武帝念太子栁伉一言而使代宗黜程元振谁谓皇皇大宋无其人乎臯陶谟曰天叙有典是父子之间君臣之际无非天理也臣处闺门之内勉明孝道乆矣今自山林中来望见陛下突兀孤忠卓然发于悃愊不可遏也此盖天理自然无足怪者臣或志在爵禄不为陛下一言臣谁欺欺天乎故臣虽进一言退受鈇钺之诛于司败不忍欺天以昧此心也惟陛下幸赦其愚臣谨对







　　横浦集巻十二
　　钦定四库全书
　　横浦集巻十三
　　宋　张九成　撰
　　迩英春秋进讲
　　夏曹伯来朝
　　臣九成曰书曰六年五服一朝记曰诸侯之于天子也比年一小聘三年一大聘五年一朝是诸侯朝王礼也今周王在上曹文公不朝天王而来朝鲁圣人书之所以诛絶之也攷之周官行人之职有曰凡诸侯之邦交歳相问也殷相聘也世相朝也十一年曹文公即位其秋书曹伯来朝壤地相接讲信修睦不忘先君之好尚有合乎相朝之说今十五年又来朝其意何耶臣试论之周室不纲诸侯不知尊王而畏大国凡书来朝者不复问礼义所在独畏其威耳且以鲁攷之二百四十二年之间书如楚者二如齐者十三如晋者二十有二何其多也盖齐晋楚皆大国也鲁之所畏也故鲁不惮山川道路之逺而朝之书公如京师者一书公朝于王所者二又何其少也以王室防弱鲁之所忽也夫伐秦之役假道京师成公因以朝周践土之役河阳之防僖公因以朝周皆非本心也且鲁越境以朝诸侯乃因防而朝天子不臣之心莫此为甚圣人于鲁有君臣之义故迁就而为之讳其曰如京师而不言朝曰朝于王所而不言京师防见其意使天下后世知圣人不与之也呜呼朝天王者礼义之心朝大国者势利之心徇势利而忘礼义则天理沦胥人伦颠倒其祸有不可胜言者惜乎春秋之君不知之也臣窃悲之夫不朝天子而朝大国则君臣之义絶矣势利之心开矣诸侯怀势利而忘天子则大夫亦怀势利而簒弑诸侯簒弑之祸相踵而起此不朝天子之所致也奈何当时之君曽不少警乎臣所以深悲之也臣又攷来朝之意有书名者有书爵者如曹伯来朝滕侯薛侯来朝之类皆书爵尔至谷伯绥来朝邓侯离吾来朝特书名者岂无意乎盖以桓公乃弑君之贼宜天下之所共讨今邓谷之君不率天下诛之反背天子而更来朝故特书名以罪之使入失地灭同姓之例此圣人深意也虽然何以使之来朝哉盖有以力而使之来朝者有以徳而致其朝者不可不知也如鲁之如齐如楚如晋邾鄫纪薛郜杞曹滕之朝鲁皆以其力足以制我而朝之岂诚心也哉齐晋楚之君未尝一朝于鲁鲁十二公未尝一朝于邾鄫等国岂非以力而自恃乎若禹防涂山执玉帛者万国周公辅成王朝诸侯于明堂至戎蛮夷狄皆朝于四门之外宣王复古而大防诸侯于东都此皆以徳而自然来朝非以威刼之也呜呼以力加人者力尽则祸至以徳怀人者亘千古而常在也何以言之夫齐楚晋不务徳而以力刼制小国及其子孙有死于松栢之间者有以六千里而为雠人役者有分为三国而并于秦者秦亦不悟以力兼并一夫作难而七庙隳是以力刼人之祸也若夫大禹以至宣王名髙万代徳冠百王后世言治者莫不以为称首况当时诸侯安得不心恱而诚服乎臣愿陛下克勤克俭如大禹访落小毖如成王侧身修行任贤使能如宣王凡旧时将士闻风逖听将见身在异域之间而心朝魏阙之下无念不在吾君之侧矣傥陛下无失天下之心则虽土地未及大禹成王宣王之盛而恢复之象已见于嚬笑间矣惟陛下留神
　　齐人归公孙敖之丧
　　臣九成曰公孙敖庆父之后世为鲁卿与国政事观僖公十五年帅师及诸侯之大夫救徐文公元年秋防晋公于戚二年夏防诸侯于埀陇三年如齐五年如晋七年如莒涖盟可谓委任之重矣委任既重则当秉忠荩之心上助鲁君夹辅周室当励礼义之操下使士庶民知所趋向今周襄王崩不能开陈鲁文公使奔王丧其罪已不容于诛矣八年八月襄王崩冬十月乃代文公如京师后期之罪又不容于诛矣不此之惧乃敢不至而复背君臣之大恩絶忠孝之正路两观之诛三危之窜非公孙敖其谁受之臣细攷之乙酉如京师丙戌奔莒夫今日以奔天王之丧而行明日乃乱弟襄仲之妇是当忧慼之际乃以淫乱为心禽兽所不忍为而公孙敖乃安为之是曽禽兽之不若也今齐人乃归其丧可谓颠倒逆理之甚矣夫公孙敖上不知有天王之恩下不知有兄弟之义宜肆诸市朝以为臣子之劝齐既失刑而归其丧鲁又失刑而不能戮其死君臣兄弟之伦至此絶矣呜呼痛哉臣窃疑公孙敖何人哉而吾圣人纪其事详悉如此何也如八年十月书乙酉如京师不至而复又书丙戌奔莒十四年九月书甲申卒于齐至此年夏又书齐人归其丧圣人之意若曰鲁使奔襄王之丧乃不至而归宜不容于天下矣又奔莒为乱伦逆理之事而莒受之莒容不忠不友淫乱之贼莒为有罪齐不能正典刑使卒于齐齐为有罪鲁不能戮其死而受其丧鲁为有罪此圣人所以详言之以见三国之失刑也呜呼死生大事也父母全而生之子全而归之生死不可不在礼义之地今公孙敖不奔王丧娶弟之妇其生也无礼义为已氏死于齐其死也又无礼义圣人书齐归其丧所以着敖死之不得其所也昔曾子有疾召门弟曰启予足启予手诗云战战兢兢如临深渊如履薄氷而今而后吾知免夫小子夫启予足启予手以谓吾平生此身未尝一蹈于非礼义之地也观其易箦之语曰吾何求哉吾得正而毙焉斯已矣是曽子之生也由乎礼义其死也亦由乎礼义今公孙敖生而不忠不友死而在淫乱之地其与曽子相去何其逺也彼曽子所以致此者盖其学之有素也曽子自三省之学日加践履一旦入于一以贯之之地其曰战战兢兢者三省之状也观其临死将絶之言曰人之将死其言也善君子所贵乎道者三动容貎斯逺暴慢矣正顔色斯近信矣出辞气斯逺鄙倍矣笾豆之事则有司存是曾子平生所学不区区于诵数博洽之间专以治心修身为务也夫笾豆之事付之有司是诵数博洽君子未尝留意也至于容貎顔色辞气则在我而已动而逺暴慢正而近信出而逺鄙倍是其中养之有素也故指以为君子之道臣窃以谓三省之学陛下不可不知也今陛下夙兴而朝则当三省曰夜之所为梦之所适其是耶非耶夜分而寐则当三省曰昼之所为心之所思其是耶非耶三省既乆天理自明曾子之学孔子之心尧舜禹汤文武之所传当一日而皆见矣动容貎正顔色出辞气天下其有不治乎此舜防已正南面之象也臣因悯公孙敖平时不学其死至此故辄不自揆为陛下推明曾子之学惟陛下力行之则天下幸甚祖宗基业幸甚进讲毕执牙篦进曰臣窃以谓尧舜禹汤文武之道传之孔子孔子初传之顔子顔子短命其学不传其后传之曾子三省之学即顔子庶几之学也孔子曰顔氏之子其殆庶几乎有不善未尝不知知之未尝复行也夫有不善即知之知之则不复行即曽子三省之说也乃以牙篦指讲巻中战战兢兢如临深渊如履薄冰之语奏上曰此三句乃三省之切处也陛下以谓临深渊时傥不加省则坠矣履薄冰时傥不加省则陷矣曽子于一念之起万事之来常如临深履薄战战兢兢念何有不善乎事何有不正乎又以牙篦指动容貎正顔色出辞气三语奏上曰此曽子三省之学也曽子之学不似后世务为博物多见以矜骇夸耀于俗人也专于为己之学而已夫容貌顔色辞气岂他人之物乎正吾在己之物耳又以牙篦指动字正字出字三字奏上曰此三字正三省用功处也上防笑曰防得防得又秉牙篦奏曰臣不暇尽解此三句且以动容貌为陛下力陈之夫动字非谓举动之动乃俗所谓整顿精神也容貌乃仪态辞气乃言语顔色言面色臣请论容之说乃知曽子之学为深逺也昔季孙之母死鲁哀公吊焉曽子与子贡吊焉阍人为君在弗纳也乃奏曰此盖阍人以鲁君在不容曽子子贡入吊尔及曽子与子贡入于其厩而修容焉又奏曰修容乃整顿仪态也子贡先入阍人不敢止之乃曰向者已告矣是不敢轻之也曽子后入阍人辟之涉内霤卿大夫皆辟位公降一等而揖之陛下观曽子一修整仪态上自鲁君中至卿大夫下至阍人皆震动如此陛下傥得此理常提撕警防不使邪心非意干之发之容貌顔色辞气间天下其有不竦动乎臣所谓舜恭己正南面者此也上曰极好又进曰臣读礼记见其论容之说极有来歴非圣人余训不能到此上注视曰如何奏曰其论容曰君子之容舒迟见所尊者齐遫足容则重手容则恭目容则端头容则直口容则止声容则静气容则肃立容则徳色容则庄陛下想见此等人其心术如何此三省之力也顾此三语乃曽子临絶遗付之言不可轻也愿陛下以心体之则尧舜禹汤文武周孔之心尽在陛下方寸中矣遵而行之此圣贤所望于后世之君也区区小臣妄窥圣贤之意干冒天听死罪死罪
　　六月辛丑朔日有食之鼓用牲于社
　　臣九成曰日者人君之象人君徳充于内无邪心非意揺之嬖臣女子乱之权臣奸夫惑之夷狄盗贼谋之则方寸昭然辉光四达日安其序理固然也臣尝攷尧舜禹汤文武之书皆不书日食以谓畧而不书耶尧寅宾寅饯舜察璿玑玉衡夏克谨天戒商有天灾之训周立保章之官其谨于天文盖可知矣然而不书日食者有以见尧舜禹汤文武徳之明也至后羿作乱则辰弗集于房幽王失道则诗人以谓日有食之亦孔之丑是知日之所以食者必有以也臣请推而明之夫人君之徳与日同光及夫邪心四起非意已萌嬖臣预政女子荡心权臣执柄奸夫窃鼎夷狄外侵盗贼内起恶气积稔上见于天不可诬也然而因日食之深浅可以騐恶气之重轻至于日有食之既则朝廷盖可知矣记礼者之言曰男教不修阳事不得适见于天日为之食是故日食则天子素服修六官之职荡天下之阳事其言修六官之职则是矣而不及人君省躬之义臣切疑之臣以谓日有食之人君素服减膳避正寝岂无谓哉其意盖将使人君退而自省曰非心起而邪意萌乎嬖臣预吾政乎女子荡吾心乎权臣执吾柄乎奸臣窃吾鼎乎夷狄将外侵盗贼将内起乎安意定志怆前日之失路而誓后日之自新庶几其免于祸乎然而与其日有食而后自省窃以谓不若未有天变而日三省之三省之学臣已陈于前此不敢复凟圣听伏愿陛下力行之至于鼓用牲于社此又声阳气以攻恶气之义也虽然是礼也乃天子之事传曰日有食之天子不举伐鼔于社鲁何为而有此礼乎成王赐伯禽以天子之礼乐故鲁因仍而僣之夫周公虽有功人臣也安得用天子之礼乐乎成王之赐伯禽之受皆失也使周公在臣知其必辞矣孔子曰鲁之郊禘非礼也周公其衰矣故因用牲于社复书之以见鲁国承袭之失而莫之正也圣人辨名分如此安得而有乱亡之事乎故曰孔子成春秋而乱臣贼子惧其后文公十六年冬十一月宋人弑其君杵臼十八年夏五月齐人弑其君商人冬十月莒弑其君庶其成公十七年十二月楚人灭舒庸皆恶气兆于此时也臣因日食知恶气之积稔然后知凤凰来仪百兽率舞即二帝之和气而天降甘露地出醴泉即先王之和气也岂自外来哉皆其心中之物耳然则人主之处心积虑可不敬乎此臣所以愿陛下力行三省之学也进讲毕执牙篦进曰臣闻孔子之言曰书不尽言言不尽意圣人意到语到犹为此说况臣意识昏防文辞浅陋岂能发挥春秋之至意臣今意有未尽者更欲为陛下言之上曰如何对曰适臣论日食之变本于恶气恶气之萌起于恶念不芟夷蕴崇之絶其本根将奔腾四达上触乎天则日月薄蚀五星失行飞流彗孛盈满苍穹下触乎地则菑及五糓祸及百虫山摧川溃草怪木妖中触乎人则为兵为火为疠为疫为小人为女子为谗夫以败乱国家之政事是则恶念之起可不即加扑灭乎上曰是是再进曰臣尝读易坤之初六不觉抚巻而叹盖坤之初爻五阳在上一隂在下生其卦为姤上首肯曰如何对曰一隂者恶念也圣人悯之故发之曰履霜坚冰至夫霜轻而冰坚此众人所知也履霜而知其为冰圣人所知也臣弑其君子弑其父恶念之起如霜之轻不即除之日复一日其所由来者渐矣故其恶至于如此孔子断之曰由辨之不早辨也此盖言恶念不可不亟去也在易为履霜之说在中庸则为谨独之说上注视曰如何对曰臣爱杨时之论曰独者交物之时有动于中其违未逺也虽非视听所及而其几固已了然心目之间矣其为显见孰甚焉虽欲自蔽吾谁欺欺天乎此盖言恶念之萌不可留于心也臣又读西汉燕王旦传窃怪其怪异何如此之多也如虹入井豕坏灶乌鬭鹊死防舞端门天火烧城楼大风坏宫室拔折大木流星下坠及细攷其传卫太子死齐怀王薨旦自以为次第当及乃求入宿卫呜呼此诚何心哉恶气之萌盖起于此也使燕王旦素知学问离絶逺去妖怪何自而有乎上曰极是极是又对曰惟其留蓄在心遇事滋大故武帝死闻丧不哭乃曰玺书小疑有变此盖前日宿卫之恶至此而滋炽也此念不已又上书朝廷请为武帝郡国立庙及朝廷赐之钱乃曰我当为帝何赐也恶念成矣弗可救药矣乃僣貂蝉乃僣车服至赂遗盖主上官桀为簒弑之计臣静观其方寸中变怪如此故凝结成象有虹豕乌鹊之妖岂自外来哉皆其心中物耳上曰是心中之物对曰臣尝为之说曰恶气在物皆知厌恶恶气在心而不知自恶吁可怜也且凡庶恶念在心刑戮斧钺身自当之祸及一身耳歴观自古人主恶念不去日以滋甚岂止祸及其身上累九庙下殃四海上愀然又进曰陛下圣学髙明于春秋诛意之说曽子三省之学必当知其所自来区区之意因论日食之变本于恶气恶气之萌始于恶念故推以及此庸愚琐陋上凟天听臣不胜战栗之至












　　横浦集巻十三
　　钦定四库全书
　　横浦集巻十四
　　宋　张九成　撰
　　春秋讲义【此海昌县庠所讲】
　　发题
　　孟子曰王者之迹熄而诗亡诗亡然后春秋作又曰其事则齐桓晋文其文则史孔子曰其义则丘窃取之矣呜呼孟子数言何其尽春秋之防也昔余尝怪平王之诗不列于天子之大雅而下同于诸侯之变风乆而得之乃知平王之时无复有王道矣夫平王之时何以独无王道哉盖君臣父子夫妇兄弟王道也隠公即位不禀命于天子与邾仪父盟于蔑不授之司盟而天子不问是无君臣之道也郑伯克段于鄢天子又不问是无兄弟之道也以天王之尊而赗惠公之妾是无夫妇之道也平王以前未至此极夫子伤之此春秋所以始于隠公也或削去即位或书其同盟或削去公子吕而书郑伯或书天王而名宰咺是皆以王道正之也呜呼天下不可一日无王道也乆矣天下一日而无王道是灭天理而穷人欲者也吾夫子悯人欲之四起悼天理之将灭所以因鲁史而作春秋盖将以续三王之道而扶天理于将亡也夫子自卫反鲁既乐正雅颂各得其所又删诗又定书又系周易如此足以明王道矣而区区又作春秋者何哉盖诗书礼乐皆先世之遗言而夫子之言曽未见之行事也夫子之心未见之行事是王道终莫之见也圣人以谓王道在我而时不遇汤武位不登三事无复见之行事于是寓鲁史于笔削以见王道之设施焉夫旧史自得之鲁国而春秋乃传诸门人弟子意以传天下来世初不以示人也彼鲁史者特一实録尔安知所谓王道哉予夺抑扬夫子以王道注之笔削其笔也见圣心之所在其削也见圣心之所归学者傥于笔削之间上遡圣人之心乃知夫子虽千古而常在也且以隠公元年论之书元年春正月公即位此鲁史也此付之鲁国者也笔王字于春下而削去公即位三字者此夫子春秋也此付之门弟子传天下与来世也诚如鲁史有何义哉惟圣心寓于笔削此所以其义无穷也请试言之夫笔王字于春下乃知王之所为天之所为也削去公即位三字乃知隠公之即位不禀命于天子也自此类以推之则知桓不书王赗成风王不书天吴楚之君卒不书者皆圣心削之以见王道也邲之败鲁旧史书先谷也而春秋乃书荀林父卫侯衎出奔鲁旧史书孙林父殖也而春秋乃独书卫侯出奔齐耳皆圣心笔之以见王道也因笔削以求圣心王道岂不昭昭乎傥于此而求之则二百四十二年之笔削森然布列一一皆圣心之发见也圣心之所予者王道之所予也圣心之所夺者王道之所去也学者傥未遽得圣人之心莫若先明大学之道夫大学之道何道也王道也王道何在在致知格物也格物者穷理之谓也天下之理无一之不穷则几防之生无不极其所至矣故曰物格而后知至知至而后意诚意诚而后心正心正而后身修身修而后家齐家齐而后国治国治而后天下平傥知格物之学则可以知圣人之心知圣人之心则知圣人之笔削知圣人之笔削则虽生乎千百载之下一读春秋乃如歴邹鲁之国登洙泗之堂亲见吾夫子之威仪亲闻吾夫子之謦欬亲传吾夫子之心法既得其心则饮食寝处洒扫应对无非吾夫子之运用穷而独善也隠防之间有廊庙之气幽暗之际有日星之明达而兼善也则干旋坤转雷厉风飞百物恺康万邦温晏旂常鼎鼐有不足以形容钟鼔管弦有不足以倾冩而髙车驷马衮冕桓圭有不足以荣耀也孰谓春秋之中乃有是理乎如其不然虽居充栋宇出汗牛马驰辩如波涛摛藻如春华谓之博物洽闻锦心绣口则可谓之穷春秋者是欺天也以余之不肖何足以知圣心之万一顾闻于师者如此辄为诸君言之
　　隠公元年春王正月
　　元年者隠公即位之始年也不曰始年而曰元年者何也自商周以来皆以始年为元年其意若曰始年无意元年则其意深矣盖天下之物有元而后有本有本而后有根有根而后有榦有榦而后有条有枝有叶有花有实此人君即位之始年为元年则其责在人君矣然则人君处心其可不谨乎一失其机则本根花实皆将败坏而不可收拾矣此自三王以来所以命元年之意也昔李光弼代郭子仪守朔方旧营垒也旧士卒也旧麾帜也光弼一号令之而气色乃益精明余以此意论春王正月诸君试思之夫书元年春者鲁史旧文也书正月者亦鲁史旧文也夫子笔一王字于其间而精神皆变傥止如旧史岂不陋哉以王次春春者天之所为也以言王即天也故典曰天叙礼曰天秩命曰天命讨曰天讨天子岂得以私意乱之乎以正次王以言礼乐征伐皆自天子出也诸侯岂得以邪心干之乎余于王之一字窃见圣心造化如此之巧也圣心于春秋首笔王之一字则知二百四十二年之笔削皆王道之所寓也前軰谓鲁旧史画师也圣笔化工也真有味哉
　　门人陶与谐録
　　先生讲毕拱手服膺曰窃惟春秋之书乃性命之文史外传心之要典游夏当年英俊亲见夫子尚不能賛一辞况如某学术空虚智识浅陋何足以发明圣心之毫末既辞不获命乃敢升堂正坐取笑旁观有腼面目然某昔尝从大人君子粗闻其略矣今日试为诸君言之世之论者皆以春秋为褒贬之书而不知其为王道之要呜呼王道岂止褒贬哉顾其笔削之间生成造化几与天地同功第世儒以凡心窥之使此书埋没于街谈巷议者不知几百年矣今天子圣明其于春秋之书独到夫子用心处昔某尝侍坐经筵天语下逮论大义数十以谓夫子造化尽见于此书圣学髙逺岂书生所能到诸君为人臣子他日将涖经事遭变事欲知其宜知其权可不留意此书上副圣心之万一乎昔顾恺之画裴楷有颊上三毛之妙韩干画厩马有万匹吾师之说张长史以雷霆水火歌舞战鬭尽发之于草书李阳氷以云霞草木衣冠人物尽发之于古篆彼特一艺之精其变化乃如此之至况吾夫子以帝王之道天地之徳日月之明四时之运尽发之于春秋果可以凡心窥之乎傥于一字之间上识圣心之鑪冶则阳开隂辟云徂雨流皆吾夫子之春秋也以修身以齐家以治国以平天下无不可者惟诸君之所用凟乱圣经喧烦众听不胜惶恐之至






　　横浦集巻十四
　　钦定四库全书
　　横浦集巻十五
　　宋　张九成　撰
　　孟子拾遗
　　申之以孝悌之义
　　谨庠序之教为何事哉为孝悌而已孝悌之心自孩提以至壮长固自行之第未有人发明之使之知其义以见于用也所谓义者何也事亲时爱恋眷慕则孝心见矣孝心见仁之实也从兄时恭谨唯诺则悌心见矣悌心见义之实也孟子以谓智知此二者礼节文此二者乐乐此二者其义岂不深哉然其数可陈也其义难知也知其义而敬守之天子之所以得天下也行孝悌而不知其义安能见于天下国家哉夫申有举起之义精神全在此字上学者不可忽也
　　今之乐犹古之乐
　　孟子于孔子所行一切反之孔子雅言诗书执礼其谨如此而孟子则黜云汉孑遗之诗至斥武成漂杵之书谓礼有非礼之礼谓今之乐犹古之乐则与孔子放郑声之意大相反矣呜呼此孟子所以为学孔子也鲁人学栁下惠者雨夜不纳嫠妇曰在栁下惠则可吾则不可以吾不可学栁下惠之可孔子闻之曰是真学栁下惠者也夫学贵乎能用鲁人学栁下惠其见于用也乃为不可之节孟子学孔子其见于用也乃一切反之此盖所谓观其防通以行典礼而黄帝尧舜通其变使民不倦神而化之使民宜之之理也学不能用则终身为腐儒而已矣故学者尚论古人在论其世也
　　惟仁者为能以大事小惟智者为能以小事大
　　大国反事小国可见其涵容矣此所以谓之仁者小国事大国可谓识利害矣此所以谓之智者如此则处小处大无所不可矣此天理也大国不能容小国小国不能下大国皆私意也皆逆天也仁者乐天智者畏天以天意耳
　　乐以天下忧以天下
　　圣人无私心以天下为心天下之心忧即圣人之忧也此禹所以思天下之溺犹已之溺也天下之心乐即圣人之乐也此大赉于四海而万姓恱服武王所以埀拱也使主有私心则忘天下矣忧乐在一已而不知有天下桀纣所以败亡如此
　　王如好货与百姓同之王如好色与百姓同之
　　君子言必虑其所终行必稽其所敝观孟子所对是啓齐王一国货色之心也一国好货好色此何等风俗哉如葛屦之诗桑中之刺一国好货好色熟考上下文不敢撮取一语以罔圣贤也孟子所谓好货者谓使民居者有积仓行者有裹粮也此太平之事也岂谓机巧趋利乎所谓好色者爱厥妃也谓使民嫁娶以时内无怨女外无旷夫也亦太平之事也岂谓相窃妻妾乎余恐小人借此以济其奸而君子罪其言之不谨也故表而出之使学者于圣贤有所考焉
　　学则三代共之皆所以明人伦也
　　学校之设本为何设为明人伦而已夫父子君臣夫妇兄弟朋友皆有天理在其间日用之中天理每于此而发见第以人欲所汩无自而识之耳大学之道以格物为主格物则能穷尽天下之理人伦之理惟格物者能识之识者明也惟能识之则能用之以为天下国家舎人伦而曰学此异端邪说先王之所诛者也学者不可不谨
　　有攸不为臣东征绥厥士女匪厥黄绍我周王见休惟臣附于大邑周其君子实黄于匪以迎其君子其小人箪食壶浆以迎其小人救民于水火之中取其残而已矣
　　自有攸不为臣至附于大邑周此武成之文也其语増减不同者岂古文尚书如此哉自其君子实黄于匪至取其残而已矣此孟子述武王之意也其言简古有不可晓者辄以意解之有攸不为臣谓纣无道其臣下见于所行不臣之节君臣紊乱纪纲大壊武王所以东征者亦非富天下也安厥士女而已天下素闻武王之徳知其师来皆匪黄以昭我周可以王天下绍当作昭一见武王皆心归武王而美之民之美乃王之美也民皆有鼓舞之意孟子因万章问宋行仁政齐楚恶而伐之故引此篇以断之曰武王行王政以伐纣其君子实黄于匪以迎其君子其小人箪食壶浆以迎其小人君子小人各以其类寓诚意于物以迎王者救民之师想见当时归仰之意矣以武王之师非为虐也救民于水火之中取其残而已矣王偃果有武王之心乎使王偃果有武王之心则四海之内皆举首而望之欲以为君讵畏齐楚乎此孟子以偃之行诈故以此言辟之也其意深矣
　　天下之生久矣一治一乱
　　生者理也天下之理久矣治或生乱乱或生治此自然之理也泰者通也治也然泰之极曰城复于隍孔子系之曰其命乱也岂非治或生乱乎否者闭也乱也然否之极曰倾否孔子系之曰否终则倾何可长也岂非乱或生治乎是一治一乱其理久矣且洪水作乱禹掘地而注之海驱蛇龙而放之菹水由地中行此乱或生治也尧舜既没暴君代作及纣之身天下又大乱此治或生乱也周公相武王诛纣伐奄驱飞亷虎豹天下大恱乱又生治矣及世衰道微臣弑其君子弑其父治又生乱矣一治一乱天下之理如是久矣岂有它哉惟赖圣贤为之扶持耳孟子之论岂特为一时而然哉六国乱极而为秦秦并六国似治矣而二世亡之陈胜项籍作乱汉髙祖定之至文帝而大治数传而王莽作乱光武定之至章帝又大治数传而董卓曺操又作乱至其子丕奄有神器似若治矣而五胡乱华中原陆沉过江而元帝为宋为齐为梁为陈为隋为唐为五代治乱相乗岂有已哉非孟子深极物理岂能断然为此论于千载之上哉
　　春秋天子之事
　　天子之事明三纲以正人伦而已矣春秋之世上无令王三纲隳壊人伦颠倒楚世子商臣弑其君頵蔡世子般弑其君固一人之身而子弑父臣弑君兼有其恶俨然南面以临其臣天子不行残灭之诛诸侯不闻问罪之请是三纲人伦于此亡矣中国将为夷狄人类将为禽兽夫子不得已而作春秋诛乱臣贼子以遏人欲于横流扶天理于将灭使时有明王以春秋之意见之行事则天子之事备矣
　　充塞仁义也仁义充塞则率兽食人人将相食
　　杨氏为我壅遏为义之路至于使天下无君墨氏兼爱壅遏为仁之路至于使天下无父天下无君父非人类也禽兽而已矣仁义行则君父之道明此圣王之道法当如是也仁义壅遏则君父之道不明此异端邪说也邪说一行则人类殄灭禽兽得志兽蹄鸟迹之道交于中国而蛇龙居之见于洚水禽兽至焉见于沛泽此亦邪气所感而然也仁义明正气盛故禽兽不得以横行于中国也此理深矣浅陋之士岂能知哉孟子之辟杨墨意有在是尔
　　安宅正路
　　仁则觉觉则神闲气定岂非安宅乎不仁则昏昏则念虑纷乱不得须防宁矣义则理理则言忠信行笃敬岂非正路乎不义则乱乱则邪僻与魑魅为隣矣仁义岂它物哉吾心而已矣
　　昔者有馈生鱼于郑子产使校人畜之池校人烹之反命曰始舎之圉圉焉少则洋洋焉攸然而逝子产曰得其所哉得其所哉
　　校人形容放鱼之状此亦仆夫中铮铮佼佼者也始舍之圉圉言虽得水尚困弱未能游泳也少则洋洋言精神稍复舒肆之貌也攸然而逝言精神还复旧观喜而超脱之貌也其形容妙入鱼之情性亦可喜矣乃为口腹之快为欺罔亦可惜也子产闻之乃曰得其所哉得其所哉其仁恵慈爱之心可于此而见矣余于得其所哉两语想见子产之为人如此贤人而校人欺之乃复不耻出而自逞其窃盗之能尽言语之妙而不自好者大率皆校人类也
　　不能尽其才也
　　仁义礼智人人所有是人之才地皆可以为尧舜然而至于至愚极陋与圣人或相倍蓰而无算者不能尽其才地耳非天之降才尔殊也何谓尽极恻隠之心遡而上之以求其所谓仁既得此则傍徨周浃于其间使置之则塞乎天地溥之则横乎四海无有丝毫不用其才力者此之谓尽也于义礼智亦复如此其为尧也舜也必矣孟子开尽之一门以谓止在思耳学者试思之
　　故有物必有则民之秉彝也故好是懿徳
　　有君臣父子朋友兄弟夫妇之物则仁义礼智信之则见此因外以卜其才也以其秉君臣父子朋友兄弟夫妇之常性也故好仁义礼智信之懿徳此因内以卜其才也然则人性之善复何疑乎
　　先生之号则不可
　　呉侵陈斩祀杀厉太宰嚭问于干木曰师必有名人之称斯师也则谓之何曰斩祀与杀厉与其不谓之杀厉之师与曰反尔地归尔子则谓之何曰君王讨敝邑之罪乃矜而赦之师与其无名乎古人重名如此夫谓之杀厉之师此何名也谓之讨敝邑之罪则其名美矣宋牼事在于息兵其徳可谓大矣然以不利为号是使秦楚求所谓利以利为号则天下相率而为利而商鞅孙膑陈轸沈同陈贾苏张之说行矣是其志虽大而其号则不可也以仁义为号则天下相率而为仁义而商鞅诸子之说败矣呜呼名号之际其可忽乎昔汉髙祖下三秦出师攻项籍董公教髙祖三军缟素以诛杀义帝者为名其号之美孰有过于此者此所以五年而成帝业也士大夫所学其于名号可不谨乎
　　务引其君于当道
　　臣子用心要当曲尽其巧观人君意用所在而转之所好偏竒即就其所好引之使归于当道而不自知可也如齐宣好今之乐即以犹古乐引之使与百姓同乐好勇即以文武好勇引之使安天下之民好货即以公刘好货引之使居者有积仓行者有裹粮好色即以太王好色引之使内无怨女外无旷夫岂非归于当道乎若夫薛广徳谏元帝御楼船至云以颈血污车轮韩愈谏宪宗迎佛骨即云事佛者必夭折张墀谏敬宗幸骊山至云往者必有大凶此大失孟子之意矣学者不可不攷
　　动心忍性
　　天将降大任于是人也必先苦其心志劳其筋骨饿其体肤穷乏其身行拂乱其所为者所以动其心而忍其性以成就之也动其心者所以惊惕之也忍其性者所以抑遏之也心舎则亡非有以惊惕之则不知存目性欲色耳性欲声鼻性欲臭四支欲安佚非有以抑遏之则流荡而不知反夫动之忍之或惊惕于放逸之微或抑遏于流荡之外先后左右假之于物害之于事皆天意念念欲成就之也虽圣贤之资不如是不激发耳金经百链其色愈明玉煆三日其色愈粹烈火猛焰中乃金玉成就之处也天意厚于圣贤故以不可意事困厄之吾侪于急难其可沮丧乎庸讵知非天意所临也
　　孟子见梁襄王出语人曰望之不似人君就之而不见所畏焉
　　孟子之意非薄襄王也余固论之矣盖孔子居是邦不非其大夫而况君乎故入公门则鞠躬如也如不容立不中门行不履阈过位色勃如也足躩如也其言似不足者摄齐升堂鞠躬如也屏气似不息者又执圭鞠躬如也如不容上如揖下如授勃如战色足缩缩如有循君赐食必正席先尝之君赐腥必熟而荐之君赐生必畜之侍食于君君祭先饭疾君视之东首加朝服拖绅君命召不俟驾行矣学者事君当如孔子之法
　　则是方四十里为阱于国中
　　鲁人为长府闵子骞曰仍旧贯如之何何必改作其语蕴借直而不倨婉而不伤此君子长者之言也孔子喜之曰夫人不言言必有中其比方四十里为阱于国中之言似太劲矣学者不可不谨
　　吿梁惠王曰恶在其为民父母也告齐宣王曰此匹夫之勇敌一人者也
　　司马子鱼谏宋襄王用兵其言曰今君徳无乃犹有所阙而以伐人若之何盍姑内省徳乎无阙而后动其辞如春风醇酎使人心醉如无乃犹有之辞若之何之辞盍姑内省之辞皆若有所避就而无直辞劲气以伤人比夫直指君为非民父母与夫匹夫之勇之言大相逺矣士君子诚味之自可见也
　　彼以其富我以吾仁彼以其爵我以吾义
　　孔子曰富与贵是人之所欲不以其道得之不处又曰富而可求也虽执鞭之士吾亦为之如不可求从吾所好又曰饭疏食饮水曲肱而枕之乐亦在其中矣不义而富且贵于我如浮云深详圣人之意是富贵以道义得之圣人将处之矣初不与富贵立敌也曽子之言岂有为而言欤学者当置曽子之说而从孔子庶几不堕于客气以失曽子之意
　　成覸谓齐景公曰彼丈夫也我丈夫也吾何畏彼哉顔渊曰舜何人也予何人也有为者亦若是公明仪曰文王我师也周公岂欺我哉
　　公明仪之言与成覸相类皆有奋然作为之意不似顔子之言安妥也圣人以仁义为家常事非欲以压众也学者于此微处当细攷
　　贵戚之卿
　　齐景公舍太子阳生而立子荼其乱端已见矣及问政于孔子孔子止曰君君臣臣父父子子而已虽切于景公而畧不见圭角使景公感寤遽曰善哉信如君不君臣不臣父不父子不子虽有粟吾得而食诸如此进对正为人臣之法也孟子对贵戚之卿乃曰反覆之而不听则易位使齐王勃然变乎色呜呼其危哉学者无孟子阖辟之用而欲効直言劲辞如孟子恐非所以为臣子计也要当以圣人为法
　　孟子曰今之事君者曰我能为君辟土地充府库今之所谓良臣古之所谓民贼也君不乡道不志于仁而求富之是富桀也我能为君约与国战必克今之所谓良臣古之所谓民贼也君不乡道不志于仁而求为之强战是辅桀也
　　昔子贡问孔子曰鲁大夫练而杖礼欤夫子不答他日置大夫而问练而杖礼欤孔子曰非礼也子游问鲁大夫羔裘冠以吊礼欤夫子又不答他日置大夫而问羔裘冠以吊礼欤夫子曰易之而已夫以鲁大夫为问则皆在所不答岂非居是邦不非其大夫之义乎陈司败问昭公知礼乎孔子曰知礼孔子退揖巫马期以告子曰丘也幸茍有过人必知之岂非善则称君之义乎今孟子以今之良臣为民贼富君辅君为富桀岂亦有说乎其详已见于孟子说矣要之不非其大夫善则称君此孔子家法也学孔子者虽未见道而力行此二说亦足以养忠厚之心道或未见而以孟子之说为辞非特受祸而召辱而刻薄之态恐马伏波尚能论之吾徒安得不痛以为戒西铭解
　　干称父坤称母予兹藐焉乃混然中处
　　干吾父坤吾母吾乃乾坤之子与人物混然处于中间者也
　　故天地之塞吾其体
　　吾之体不止吾形骸塞天地间如人如物如山川如草木如禽兽昆虫皆吾体也
　　天地之帅吾其性
　　吾之性不止于视听言貌思凡天地之间若动作若流峙若生植飞翔潜泳必有造之者皆吾之性也
　　民吾同胞物吾与也
　　既为天地生成则凡与我同生于天地者皆同胞也既同处于天地间则凡林林而生蠢蠢而植者皆吾党与也
　　大君者吾父母宗子也其大臣宗子之家相也
　　大君谓人主吾为天地之子人主主天地之家事是大君吾父母宗子也大臣相天子以继天地之业是宗子之家相也
　　尊髙年所以长其长
　　髙年先我生于天地间者也有若吾兄吾能尊之是长天地之长也
　　慈幼孤所以幼其幼
　　孤儿弱子后吾生于天地间者也有若吾弟吾能慈之是幼天地之幼也
　　圣其合徳贤其秀也
　　圣人合天地之徳者也贤人特天地之秀也
　　凡天下疲癃残疾孤独鳏寡吾兄弟颠连而无告者也疲癃老病也残疾废疾也孤独鳏寡老而无子者幼而无父者老而无夫者无妻者皆天民之穷者也然数等无吿者与吾同生于天地其困苦如此是乃吾兄弟颠沛而无告诉也吾其可不恤乎
　　于时保之子之翼也
　　畏天地之威若畏父母之严保其心而不敢少肆焉是子之敬者也
　　乐且不忧纯乎孝者也
　　乐天地之命虽患难而不忧此天地纯孝之子也
　　违曰悖徳害仁曰贼
　　违天地之心是不爱其亲者故谓之悖徳害天地之仁是父母之贼也
　　济恶者不才其践形惟肖者也
　　世济其恶是天地不才之子践履天地之形以貎言视听思之形为恭从聪明睿之用是克肖天地之徳也
　　知化则善述其事穷神则善继其志
　　天地之事不过乎化天地之志不过乎神故知化则善述天地之事者也穷神则善继天地之志者也
　　不愧屋漏为无忝
　　天地之心无幽明之间止不欺而已故不愧屋漏之隠者乃无忝于天地
　　存心养性为匪懈
　　心性即天地夙夜存心养性是夙夜匪懈以事天地也
　　恶防酒崇伯子之顾养
　　崇伯之子禹也禹恶防酒酒能乱徳今恶防酒乃顾天地父母之养者也
　　育英才頴封人之锡类
　　颖谷封人请遗羮于母以起郑庄公之孝心今我育天地所生之英才则是以孝心与其类也
　　不弛劳而底豫舜其功也
　　舜祗载见瞽叟防防斋栗瞽亦允若是舜不弛劳而致父母之恱豫其事父母之孝大有功于名教吾能在困苦中竭力为善以致天地之喜乃是舜之功也
　　无所逃而待烹申生其恭也
　　大舜逢父怒大杖则走小杖则受申生不明乎道乃以死为恭而成父之恶不可为训者也横渠之意以谓遭遇谗邪此命也顺受其死以恭顺乎天地如申生之恭可也
　　顺其受而归全者参乎
　　曾子之疾病而易大夫之箦是顺其受而不以父母遗体处于不正者也吾今能处天地之正而不以患难易其节是于天地有曾参之孝也
　　勇于从而顺令者伯竒也
　　伯竒尹吉甫之子也吉甫惑于后妻虐其子无衣无履而使践霜挽车伯竒从父之命而顺父之令不敢有辞焉人当患难之际顺而受之无怨尤于天地是乃若伯竒之孝也
　　富贵福泽将以厚吾之生也
　　富贵福泽是天地欲厚吾之生也
　　贫贱忧戚庸玉汝于成也
　　贫贱忧戚是天地爱汝欲成就我也此天将降大任之説
　　存吾顺事没吾宁也
　　吾存则顺事天地而不逆吾死则安于其心志而不乱是乃终始听命于天地而为天地至孝之子焉统论
　　余观西铭大意以谓人梏于形体而不知我乃天地之子下与动植同生上与圣贤同气要当穷神知化不愧屋漏存心养性以尽为子之道又当恶防酒育英才以为持已接人之方以合天地之心而遇困苦遭患难当如舜如申生如曾参如伯竒以聴天地厚我贫贱忧戚为天地之成我存则顺天地没则安天地乃为大孝之子尔呜呼岂浅学小识所能见此哉学者当自重焉









　　横浦集巻十五
　　钦定四库全书
　　横浦集巻十六
　　宋　张九成　撰
　　序
　　寄医僧序
　　余家贫水菽不给寓盐官东乡作村教书村深无市井庖厨萧然朝夕所供惟蔬笋之属无它种食多伤胃乗间辄发病建炎三年十月二十六日予自村中归忽中邪风未及息肩即病上呕下泻胸中烦而子腹急证为伏隂伤寒六脉俱絶累然待尽而已医者交揖而退曰吾术穷矣老亲哭于前曰吾老身将安归乎诸弟妹环哭于前曰谁其友爱我乎朋友亲旧聚哭于内外曰吾谁与相亲爱谁其与道是非乎哭声连连不止坐中有陈彦柔者慷慨竒士也魁然其形收涕而言曰哭声止当求所以为计徒哭何为吾闻僧正慈懿方公有竒药能起死扶生谓予弟子集子才曰二公可亟擕吾简以要之当即至乃磨墨运笔作简曰张子韶以养亲得病病将死师髙义其一来视之简成以示众众曰唯乃以简付二弟驰简叩师门读简未半即令从人整具谓二弟曰可先往吾即至矣二弟归未及堂而方公之车已在吾门矣既入而诊曰隂气深入救之不当以一路宜火攻其外丹攻其内隂气除辟生理在矣乃令作艾炷状如芡实置五十粒然灼脐下又开箧取丹四粒杂以它药曰火行药到呕防止矣吾将理它疾顷之当复来视夜漏十刻师再至善言相慰说曰无忧矣既来果然皆称师之妙手而予独喜其复来之意夫以丹起死众所知尔复来之意非予与老亲弟妹之心不能知也予因师复来坐见师胸中活人之路滔滔然有数百倍之地吾乡之民与夫冠盖舟车往来于吾乡者凡有疾疢其何忧哉予养病无事因书数语寄方公为我子孙它日报恩之记十一月日序
　　谢举之字序
　　余儿伯厚从南劒谢君学读书一日访余坐定整衿离席而白余曰举之未有字也敢以请余告之曰余读烝民之诗曰徳輶如毛民鲜克举之未尝不三复而叹也其叹伊何叹人之无志也呜呼茍有志焉何所不可而况徳吾所固有者取之无尽酌之不竭而荒怠废弃不肯一用力举之者何也夫燕越之逺天下所共知也使膏车秣马顺风扬帆志燕而北指志越而南征虽冐涛波陟﨑岖而必至焉者有志也若乃乍出乍入或进或止穷年皓首水宿风飱安能济乎将闻人或呼此字则宜矍然自省曰余有是乎抑无是乎无则疾防而急趋之有则余当庆谢大夫之有贤子
　　孙斌字序
　　少刘孙君分教横浦与余比隣日相过甚乐少刘精深该博恢廓有气节一日擕其弟斌文巻来相示余读之磅礴出入纵横上下一归大公至正之路真吾少刘弟也少刘曰吾弟未有字也敢以请余曰文武一事也子不见夫周孔乎四海皇皇奠枕于京齐人章章归其侵疆此杨雄氏名貌吾先圣也士大夫所学不学周孔伊谁之学学不贯文武为一事亦奚以学为故前辈谓达鸱鸮之诗坊记之义者乃可以治兵真知言哉余今将字子曰师圣意俾其以周孔为师也斌其勉哉毋负余字
　　送陈朝彦序
　　昔有客求教山先生先生曰子盍诵诗乎温柔敦厚诗教也客谢曰唯某知先生意矣某性刚性刚多得谤先生曰嘻子之刚未炼也夫刚莫刚于金矣未入大火则多矿少真易折易阙使经百炼乃为利器干将镆鎁上决云霓陆断犀象水截蛟龙其刚如此炼也子勤诵诗玩三百篇之意以养温柔敦厚之气庶其免乎余三复其言而周旋之南康宰建安陈庭杰朝彦余同年友也性资刚正学问精深岂凡俗所可窥测颠仆州县间余二十年矣恶言詈辞拂心逆意人所难堪忍者朝彦处之晏如也岂亦闻炼金之说乎抑又闻之天下之智生于忧患而死于安乐故徳慧术智乃起乎疢疾而苦其心志劳其筋骨饿其体肤空乏其身行拂乱其所为者乃天之将降大任顽嚚傲很乃成大舜险阻艰难乃出晋文岂天之成就人才每以困苦为造化乎又岂朝彦深知此理故安然受之而不辞乎余尝三叩之乃对曰固尝佩紫岩张公之戒矣虽然行百里者半九十知之何难终之实难果能终之其所成就当如何哉朝彦其无忘天意无忘山紫岩之意以终之乎因其秩满而归辄述山之言以实之亦以自警云
　　孟声逺字序
　　绍兴庚申余谪守邵阳汴人孟铿实为推官饭后过黄堂议公事见其详审通悉眉宇间极静素余心爱之退而询其性行或以告曰不娶妇不茹荤亷介洁雅不与人往还每归舎缾水炉香萧然如一老比丘也未七八十日间余乃以忧去余茹苦含辛拊心泣血不复知人间事服除铿惠然访余于海昌余爱其不忘余也乃问之曰子学佛乎曰否子好黄老学乎曰否然则胡为不娶不茹荤也曰铿性不乐非有它余曰学所以明人伦圣莫如尧舜周孔而娶而茹荤子欲何为乎人伦之大莫大于三纲而夫妇居其一其可忽诸子其抑心从吾圣人之道直情径行非吾门所贵亦岂余所望于子哉铿曰诺谨受教后十年铿为庐陵幕官又访余于横浦曰铿已娶矣已茹荤矣与之欵接议论极有思致余爱之有加焉后遣纪问寒温辄字之曰声逺盖因其名以取义也书来问余所以字之之意余答之曰夫声之逺者必有其实也是以君子疾没世而名不称非好名也恶实之不充也何谓实不愧屋漏不欺闇室以此治心修已以此正家为国以此佐天子平天下直造圣人阃域中者实也若乃激扬名声互相提拂以为惊世俗之具非余所闻于师者孟子曰其涸也可立而待也夫何逺之有子盍谨诸绍兴癸酉清明日范阳张某序
　　王耕耘字序
　　农人治田有耕有耘耕所以起土膏也耘所以除恶草也有土膏以滋之无恶草以害之则苗勃然而兴矣千仓万箱以享终嵗之饱焉君子为学犹治田也始则耕以养其元中则耘以端其本终则治身齐家治天下无不得其所焉王大夫名其子曰耕曰耘且请余字之余再辞而不获也乃字耕曰养元耘曰端本呜呼耕乎无忘所养乎耘乎无害其本乎倘念念于是则大夫所以字者不妄矣否则余何敢言
　　都圣与易传序
　　余蚤游学校与易家者流谈其论六十四卦三百八十四爻与夫系辞至杂卦并为一谈曰此神也此道也此体用也此徳业也凿空驾逺紊实隳真望其貌虽超然若不可挹叩其中乃空然初无所有系风搏影卒以自欺小则不足以治心修身大则不足以用天下国家其诬易也甚矣后予至京师见先生长者论大易之说乃一皆归之人事仁义隂阳刚柔盖一体而无间焉乃知夫仁义即天地之道也其于六经之防初无杪忽之差吾僚友都圣与一日示余以所传易且曰呜呼余尚忍言之耶昔洁先君子言行为一邦师法服习六艺而尤防于易某此训传谈易之义乾坤之气天地之形六子之用三才之判三百八十四爻之变其于爻象也某不先于辞而先于理以谓卦爻大象适与理相当者圣人则有辞以系之象爻之辞未尽圣人又为传于六十四卦之后以明之一章示贤人也二章示君子也三章戒众人也四章言圣人体易之道也说卦论八卦之理序卦论六十四卦之序杂卦论六十四卦之用又曰此洁所闻于先君子也辄拾其遗说而为之传嗟乎其深思旁取如此亦已勤矣异夫前所谓神道体用之说者故余窃有取焉且求余为序余故摭其所得于易者而叙之因退而攷其先公世为丹阳人讳郁字子文终惠州教官云绍兴乙亥四月旦范阳张某序
　　尽言集序
　　司马温公与王介甫清俭亷耻孝友文章为天下学士大夫所宗仰然二公所趣则大有不同其一以正进其一以术进介甫所学者申韩而文之以六经温公所学者周孔亦文之以六经故介甫之门多小人而温公之门多君子温公一传而得刘器之再传而得陈莹中介甫一传而得吕太尉再传而得蔡新州三传而得章丞相四传而得蔡太师五传而得王太傅介甫学行使二圣北狩夷狄乱华呜呼悲夫器之在谏垣専攻王氏党其扶持正道亦云切矣余虽不及识其人读其遗稿徒深慨叹而已
　　元城先生语録序
　　余观马永卿所着元城先生语録呜呼前辈不复见矣使余读之至于三叹息也余攷先生所学所论皆自不妄语中来其论时事论经史皆攷订是非别白长短不诡随不雷同不欺于心而终之以慎重此皆不妄语之功也司马温公心法先生其得之矣绍兴丙子八月范阳张某序













　　横浦集巻十六
　　钦定四库全书
　　横浦集巻十七
　　宋　张九成　撰
　　记
　　海昌童儿塔记
　　寿圣禅师惟尚道眼明彻戒体洁清传法于普照英公得证于黄龙新公既谢事乃归老童儿塔之西环堵萧然而声震四海其叩门求法者盖肩相摩而袂相属也予寓居盐官遇风日清美芒鞵竹杖径寻师于茂林修竹之间一日予指塔而问其故师出邑人章玮石刻且曰旧塔废为道士居者凡二十年矣绍兴丁巳主塔僧仲渊之孙徳谌痛数百年胜槩一旦为彊有力者所夺影灭迹絶了不可寻问乃草衣木食锱分黍积卜地其东累甓架屋于莽苍榛棘中今兰若窣堵峥嵘突兀鼎鼎一新其勤劳嗣续之功似可记也公其有意乎予笑而不答既而予被召贰玉牒旋擢亚春官侍讲金华未暇如师请后予以病乞归圣天子悯其勤以奉祠宠之居闲日读方书理药物亦未暇如师请也予病今少间师来请益勤予乃呼谌而告之曰尧舜禹汤文武周孔之道具在人心觉则为圣贤惑则为愚不肖圣人惧其惑也乃着之六经使以义理求乃铭之九鼎使以法象求簠簋爼豆火龙黼黻以发之钟鼔筦磬琴瑟竽笙以警之清庙明堂灵台辟雍以形之使人目受耳应心竦意萌恍然雾披豁然氷泮乃知千圣虽往此心原不去万变虽经此心自有余不然吾圣人岂虚为此纷纷哉子之辛苦经营倘有在于斯乎否则我不知也谌谢而退乃书以遗之使刻诸石绍兴九年十月四日记
　　袁州学记
　　绍兴已未建安陈侯来守是邦得祀先圣先师于学宫乃顾瞻庙貎翺翔廊庑喟然叹曰夫子之道传帝王相天地叙彞伦膺夷狄自天子以下皆师事之顾丹青漫漶楹桷倾弛甚不称朝廷所以尊崇之意风俗之本教化之端当如是乎吾甚不取乃命教授刘瑜撤其故而一新之越明年仲春经始而季秋落成画绘炳明轮奂髙洁儒风之盛甲于江西余出守邵阳道过其门自念平时起居食息不敢忘吾夫子辄秉心一意整冠肃容拥笏以入再拜而退诸生乃交揖而进曰吾乡人物载在信史在汉则有陈重在唐则有卢肈黄颇诸公相继而出又韩文公振斯文于前今陈公大其事于后愿记厥实以为不朽之传余曰忧患流离学殖荒落不足以副子请既而教授以书来宜春尉林仰又以书来余再辞而弗获也乃为之说曰学乎学乎利禄云乎哉大学平天下之道自格物而入夫子不逾矩之妙自志学而入盖一心之所管即经纶天下之业也一身之所履即绥定国家之事也耳目乃礼乐之原其可以弗正梦寐乃居处之验其可以弗思陈侯之为是举也岂徒然哉盖将使此邦之士不迁怒不貮过如顔子无伐善无施劳如顔子自忠恕而得夫子之道如曽子自洒扫而得君子之道如子夏自徐行而得尧舜之道如孟子抑将使此邦之士从顔子曽子子夏孟子数公而知格物之效志学之宗平天下不逾矩之要学乎果利禄云乎哉诸生其勉之绍兴十一年正月日记
　　云防堂记
　　进士方畴作堂先茔之侧乞名于兵部尚书程公公既名曰云防又作为铭以见意礼部侍郎胡公又为书铭于堂俾畴不忘先君子之徳畴可以已矣乃又作书乞记于余余怜其拳拳于先君子如此且有感于余心者虽诺之而未暇也客有见其书者曰异哉斯名也方君积善在躬不克施于有用乃用遗其子孙畴既以进士登第弟畧又以武举得官今上始郊又封赠及其幽竁车马大门三槐植堂其几是乎余曰不然天下事有可必者道义在我此可必也爵禄在天其可必乎闵损曽参至死无禄千古为孝子张禹胡广官登极品千古为佞臣故亲所以责其子者在道义不在爵禄子所以报其亲者亦在道义不在爵禄使畴果欲报先君子乎当明善以获乎上当格物以为国家天下用倘于暗室屋漏有非心邪意萌于兹而见于象乃挽而莫违乃去而不反虽官至公相赠至公相其辱先人忝所生也大矣方君所以期于子者岂在此乎予闻方君易箦之际呼畴而戒之曰富贵易得名节难保汝顷以小官上书抵时相它日从仕当以责人者责已可也其志明明如此所以望于畴者为如何哉畴当明善当格物以获乎上以为天下国家用以副先君之望勿以得官受封赐为报亲之具也岂予私意乎哉此盖先君子将死临絶之遗言琅琅具在家庭间者也其可忽诸客谢而退余因书以遗之
　　静胜斋记
　　同年友永嘉陈开祖绍兴癸酉二月十八日遗余书凡数纸其一曰近辟书室深可数丈左右圗史相半其中且牓之曰静胜盖欲居闲守静以胜事物之纷纭也至于人是人非人富人贵人荣人辱皆无足以动其心者子其为我记之余曰物之不可胜也久矣与其胜物不若自胜自胜如何思虑溃乱血气飘盈动者莫觉而静者见之见之则恶之矣恶之则若居焚溺中思有以脱去而弗得也恶之又恶之乃悟顔子克己之说乃得曾子三省之说乃入子思谨独之说使非心不萌邪气不入而皇极之义孔门之学于斯着焉若夫人之是非富贵荣辱初不相关我无胜彼之心彼无胜我之念彼我两忘天下之能事毕矣自胜其大矣乎开祖用意伊川之学四十年矣其于斯理履践久矣今乃以胜物之说逺遗于余岂用夫子使漆雕开仕与夫语子路浮海之意乎余老矣亦饱经而熟议矣故敢不揆以所见为说因书以遗之如其不然愿以见教
　　竹轩记
　　子张子谪居大庾借僧居数椽阅七年即东窓种竹数竿为读书之所因牓之曰竹轩客有见而问焉曰耻之于人大矣今子不审出处罔择交游致清议之靡容纷弹射而痛诋朋友摈絶亲戚包羞逺窜荒陬瘴疠之所侵蛇虺之与邻谓子屏絶杜门蔬食没齿髠头唶舌以祈哀于朝廷而抱病于老死不是之务乃种植垦艺造立名字将磅礴偃息自适于万物之外知耻者固如是乎子张子哑然笑曰物各有趣人各有适子方以窜逐为耻我独以适心为贵今吾将叙吾之适以浣子之适其可乎客曰唯唯子张子曰今夫竹之为物也其节劲其气清其韵髙冐霜雪而坚贞延风月而清淑吾诵书而有味攷古而有得仰首而见俯首而听如笙箫之在云表如圣哲之居一堂爽气在前清隂满几陶陶然不知孰为我孰为竹孰为耻孰为不耻盎盎如春醺醺如醉子亦知此乐乎客闻吾言神丧志沮面无人色吾因以是言而刻诸石
　　重建贑州学记
　　天下之可耻者莫大于为盗而好讼其次焉贑在江西为大郡山泽细民乃甘心于天下之可耻者独何欤余尝攷其所以然矣见利而忘义则盗心生好胜而无礼则争心起昔吾尝闻弭盗之术于吾夫子矣曰茍子之不欲虽赏之不窃抑尝闻告子路止讼之说矣曰听讼吾犹人也必也使无讼乎夫不欲无讼系其上不系其民文王服事商而耕者逊畔行者逊路宓子贱治其邑使渔者于夜半无人时不忘其教令此不欲无讼之效也欤呜呼此岂率尔而得哉学之不讲是吾忧也夫学者以格物为先格物者穷理之谓也穷一心之理以通天下之理穷一事之理以通万事之理舞干羽而有苗格奏箫韶而鳯凰来髙宗思而傅说梦泮宫作而淮夷服格物之学如此是天下之至乐也惜乎圣学不传而有为者徒为是纷纷也右朝奉大夫赵公善继绍兴甲戍来守是邦当叛兵方定攘敓满郊或者劝以威刑又或勉以智术公一切谢之曰杀伐伤和词讼乱政非吾志也又曰民吾民也其所以至此者以见利而好胜也曷求无欲止讼之道乎学有旧基榛荟之所防蛇虺之所宅狐嗥鬼啸过者悲焉乃独喟然作而新之体制宏伟规模深逺建殿以尊夫子立堂以萃讲说生徒有斋掌教有室御书有阁庖湢井匽各有其所意将使学者体格物之说以无欲以无讼以求夫子之用心而诞布于四境消见得好胜之风去忘义无礼之弊其大矣哉凡厥诸生当体公意以是正心诚意以是修身齐家以是治国平天下以尽大学之归以求夫子之用心使不欲无讼之说行斯无负于公之志矣建学未几而四野清净讼牒稀简訚訚乎有洙泗之风而合泮宫之诗焉可谓盛矣若夫版筑之工土木之役嵗月之终始皆非学之先务兹得以畧云



　　横浦集巻十七
　　钦定四库全书
　　横浦集巻十八
　　宋　张九成　撰
　　劄子书简
　　为先奉直陈乞章服上参政
　　某拜违钧坐倐已四年自闻参贰大政虽为天下贺得人然不敢以区区之私上溷钧聴极懐向往仲夏毒热伏惟神明协相钧起居万福某少意上凟某老亲某比以明堂恩得封承事郎某尘忝未四年而存没与荣仰荷圣恩论报无所顾人子于荣亲之心初无穷极有冐侥幸而不能自止者伏惟钧慈特有以体恤之幸甚某自绍兴二年四月初五日防恩赐进士及第于法以出身日为始于来年四月间合磨勘转承议郎今已有三年余磨勘妄意欲以上件三年磨勘仰告朝廷乞为老亲改换章服庶几少慰人子拳拳荣亲之意使侈大君恩光荣门户亦参政之所乐闻也伏冀埀念
　　又上宰相
　　某昨于绍兴二年四月初五日防恩赐进士及第二十日又防恩授左承事郎签书镇东军节度判官防公事五月十一日又防恩以类试第一人恩例转左宣教郎绍兴二年七月初三日防恩以究心职事转左奉议郎绍兴五年以明堂赦恩父某封承事郎某尘忝未四年而身为朝官存没封叙仰荷圣恩论报无所窃念某自六嵗读书家素寒窘父某不使某为农为商躬自抚育教督诲诱凡三十余年某年四十一方登科第常恐荣亲之心蹉跎迟暮今幸父某已授封命不胜满愿顾以父某年六十九嵗须发皓然拳拳之心欲更得君恩荣耀使朝廷绯袍银章在吾亲之身庶几少慰老亲所以训诲之意而于人子之心亦少称惬伏念某出身已及三年余来年合转左承议郎某乞以目今三年余磨勘仰吿朝廷特为父某改换章服使侈大君恩上慰亲心下副人子之愿伏乞仆射相公推爱亲之心下及疎贱使天下皆有报亲之路亦足以少厚风俗者
　　上李泰发参政书
　　学之不可已也久矣人而不学则不明乎善不明乎善则内无以诚身近无以齐家小无以治国大无以平天下呜呼悲夫厯观古之竒才伟望功业盈天地姓名髙日月然而反覆瞻视终有不满人意其亦可怪也某尝断之以一言曰不学而已尔何哉管仲不学故有三归反隠之失晏子不学故有澣衣濯冠之失子产不学故有铸鼎刑书之失霍光不学故有堕妻邪谋之失是数公者或尊大王室或处死不乱或精明博洽或朴厚端重世皆瞻仰世皆惊叹巍然兀然若北斗之经天华岳之居地也惜夫先王之道既散圣人之学不明故使夫数公者直情径行无所归赴自处于不幸之列其可悲也已某读书至论语因子夏论洒扫应对之说乃得夫先王所谓小学之道焉又读书至孟子诚身有道之说乃得夫先王所谓大学之道焉某请整襟肃容顿首再拜对阁下而一言之呜呼噫嘻小学之道先王所以发圣人之机也大学之道先王所以宣圣人之用也能言则学唯能食则尚右手六年则学方名十年则学书计十有三年则读诗舞勺矣十有五年则舞象而学射御矣此所谓小学之道也所以发圣人之机也过此以往则致知以格物格物以知至知至以诚意诚意以正心正心以齐家齐家以治国治国以平天下此所谓大学之道也所以宣圣人之用也昔吾夫子传斯道于洙泗间顔子得之故其为学也不迁怒不贰过曾子得之故其为学也动容貎正顔色出辞气惜乎顔子短命其学不传曽子传斯道于子思故子思有中庸之论子思传斯道于孟子故孟子有仁义之说孟子既没圣道絶矣重遭坑儒火书之酷微言大义寥寥然如一唱三叹之音世人不复闻矣可胜叹哉自两汉以来其为学也抑又可悲已其髙者以章句破碎为学以方州部家为学以盘辟容止为学其下者则又以刑名为学以盘盂方书为学以雕虫篆刻为学其于治心修身之道路断壤絶事不相闗呜呼不知其所以辛苦而仅有之者亦何所补哉某不肖抑尝悲夫五礼六乐五射六御六书九数之法不传于今不得冀圣人之机也既又叹夫大学之道其书具在可以极其所归以明圣人之用其归安在致知格物是也大矣哉人之知也本自髙明本自广大本自和乐本自庄钦天地日月四时鬼神河海山岳昆虫草木举在于是不知格物则其理不穷其理不穷则天地日月四时鬼神河海山岳昆虫草木一皆颠倒失序其可以弗谨乎此君子所以谨其独也故某处心也居衡茅如在廊庙戴蓑笠如被藻火驱奴如进退百官对妻子如燕见宾客不敢忽也不敢忽也者所以行其所知也则夫世之声势利达脂泽膏火不敢以丝毫介其清明将以致吾之知使天下无一物可以动其心庶几得夫所谓圣人之学也然而心则已至力则未及拳拳在念未知或休伏惟阁下刚徤蓄徳氷玉持身其为太常为御史为郡刺史风节凛然当今人才谁不推阁下为第一品独窃喜夫斯道也将有所传矣阁下亦尝念今之为学者乎絺章绘句博物洽闻耳大者唱小者和递相夸传牢不可破至其所谓髙明者拱手而归于释氏且夫释氏之为学也言为无所不周实则碍于伦理自谓穷神知化而不足以开物成务某请以释氏之学求正于孟子孟子曰学则三代共之皆所以明人伦也释氏岂知人伦乎独念古人有言曰学之为父子焉学之为君臣焉学之为长幼焉父子之道长幼之节某行于家行于乡奉以周旋不敢失坠也久矣窃叹君臣之义如之何其废之故两荐于开封再试于礼部不为登甲科计也不为取青紫计也亦不为求车马骄门生弟子计也为君臣之义也比闻于亲戚故旧之间曰府监两举者法当免举某痛念宾兴之礼不行孝弟之法不举宰相不辟才诸侯不贡士某将退而隠居乎荷蓧荷蒉者正得罪于圣人之门将进而事君乎困于无资又不获论列于省部之下干求乞丐则又某所羞也囘皇无据辄欲借便于先生扫门望拜献笑乞怜此仆奴之态也儒者固不当为至于身列钧枢望髙天表腰金拖玉曳紫扬鞭丁斯时也乃欲髙举逺引忆鲈鱼赋猿鹤此奸人之雄也大人固不当为阁下于艰难险阻之际治煨烬之余抚疮痍之俗吹枯嘘新生死肉骨将以尽大人君子之道此正某之所愿见也倘以某念君臣之义为急伏惟少留意焉呜呼圣人有明训曰食无求饱居无求安敏于事而谨于言就有道而正焉可谓好学也已某食甘藜藿居在圭荜事弗敢慢而言不敢轻也区区所学如此所以求正于先生以为终身之计是以七日戒三日斋质之祖宗谋之卜筮熏沐椒兰克成贽礼三拜于堦下而献之焉其进也愿闻一言
　　答徐得一书
　　来书论仁益见存养甚矣吾子之好学也然不耘苗者固非好学而揠苗者亦非善学也故懈缓者谓之无志而躁急者失在自欺仁乃圣门第一语不存养数年而欲求决于一日之间是以易心窥仁也前日已面语左右矣来书第以处己接人驾过仁字要之仁果何物耶至于克已复礼之说区区所闻于左右者于公何补哉切冀潜心黙识以嵗月求之忽有得焉愿以见教
　　答李樗书
　　某啓未及披识遽辱惠书且审初冬起居佳胜某谪居杜门不通水火不复如昔日与士子游而来书云尔传之者妄也某忧患余生耳目昏瞆口面防曳去死无几矣旧学荒废顿失畦迳吾子好学如此益以重仆之愧耳然学问之道无他求其放心而已矣非止于务博洽工文章也内自琢磨外更切磋以求此心心通则六经皆我心中物也学问之道无过于此此仆闻之于先生长者今老矣尚记忆焉辄以告吾子若乃难疑质问仆老且病无以副吾子之勤幸加察焉正逺保爱
　　与常子正中丞书十二首
　　遽逺教警瞻仰极深台斾行日凡两适郊外皆不获望见少慰鄙怀此情怅惘未易名貎暑退作凉伏惟气体谐畅神明扶持台起居万福某不才多病众所嫌唾亦自厌烦分老丘园永亲甘旨伏承中丞举之废弃之中置在侍从之列方欲少殚微节上报国家而中丞抗章引去某病体亦不可枝梧倘中丞朝晚还朝庶有承教之幸不然终求遂志小舟访公于苕霅之上不难也它唯倍保寝兴即秉钧轴以福宗社生民
　　监税陆景端吾乡佳士也学问精深操履清白其父韶之顷受知于张全真亦任察官风流文采自为一乡所宗税场体例多交结贪饕庶免责罚此郎乃独不尔孤立其间倘非中丞保全则士人亦何所依倚试引之坐末问以利害当知其所存矣闻前税官各求恩赏増税数倍后人受害商旅不通愿稍惩革之甚幸
　　比陆监税行曽拜问起居谅已尘凂邦达书中伏辱批诲极慰鄙怀且审即辰神明协赞台起居万福下车云始政声耸传此固不足尽吾中丞所学然亦少慰人意矣某区区无补秪欲归耳彦素除宗卿计可以养病徳起除横榻善类皆相贺此亦一快也它惟保重即听枢鼎之召
　　某平日受知于王丈唐翁今虽死矣烱然在心有葬事钱劄子前日已曽面投亦防肯可今其坟院欲免借索其子陔求某书欲瞻拜台光倘中丞丈念某不负所知之心委曲从其所请不胜至幸干冐皇恐张辚前日某自作劄子具述其同官时治状荐于朝廷今闻以舒州处之尚未见报也因邦达书中见及辄叙区区
　　前日王唐翁之子行曽拜问起居当已尘浼伏辱诲翰恭审秋雨连緜明神协相台万福极慰瞻仰某碌碌亡补俯仰愧怍方念求去而复有讲筵之除退惟学问荒芜上章请对辞不获免不知仁者何以处我旦夕且迎老亲来庶慰久去庭帏之念环召匪遥秋深愿体眷注倍保茵鼎区区之祷
　　某久闲乍出遽兼两部案牍山积才既不长又复不肯放下一一整防殊觉辛勤出局常晚归又宾客盈门书问继踵所以起居之问不能时到记室想惟道襟冲逺必有以寛之然愧惧不敏自不能已尔某日欲求去比又置之经筵俗气满胷何由窥见渊奥第麋鹿之性愈觉烦苦耳中丞丈以经纶手营理一州宜其政声四传奸吏破胆居民归心殊慰所愿何时获侍笑言临纸倾恋无极
　　伏辱书诲执读久之如对面语乐不可言且审即辰明神协相台万福极慰瞻仰无根之说自是可笑亦可静观世间人情耳移居后诸况已定否相望只百余里稍凉当买舟拜谒以既前好倍保台重
　　王刚中病目就医遂来盐官居日有承教之幸极慰今尚在行朝门外服药谩乞知之
　　伏辱诲翰慰喜以还切审即辰神相忠正台候万福魏君埋铭辄获拜读名徳之重文辞之髙足以传后世而取信某附名其间有荣耀焉谨拜命矣何由参侍执笔依然唯祝倍保兴居即听环召以慰有识
　　庚伏可畏伏惟神相忠正台候万福久违诲论极有瞻仰一读来书忠勇奋发正论直道杂然在前如侍坐隅喜不自胜秋凉当造见以叙前此为宗社倍保饔寝前日诸人委曲当已知之某日宴坐焚香读圣贤书乃知闲居之乐大胜它事
　　前日台翰问及王刚中即时遣人送去昨日相见再三拜问起居在此不多相见以目疾疼居闇室中稍对宾客来日即觉病倦坐此不敢数到其门比送论语传来议论超絶令人三叹如此识见使其论庙堂间事必絶人数十等一废便病至此可怜可怜此亦造物者之过也
　　贺沈左相
　　恭惟仆射相公谋先国体识见时几亲结主知为时名相四海之内举袂欢呼平生经纶正在今日今人才正待作新弊害正待除去斯民正待膏泽风俗正待变移某虽老矣尚庶几见太平之盛际为投老之乐事也万冀留念
　　贺万俟右相
　　恭惟仆射相公精忠自许识虑絶人亲承天子之知不为朋比之行十年去国一徳不囘果膺妙简之求来位阿衡之任然而名盛者责望重位髙者委任深上答一人之心下副四海之愿其亦难乎自今奸囘有未除者人材有或遗者弊蠧有未革者风俗有未正者伊谁之责其相公欤伏惟相公念道之难行时之易失乗机应变仰合天心此非某之私愿亦天下之公愿也某老病不堪如枯枝朽木不复为世用也所怀在此伏几留念
　　答贑州赵守
　　某为别未几已逾半载虽尘俗逼人而景仰之心初无间断欲遣专介奉一幅书少叙怀抱而埋没拨置自朝及夜曽不得休息逋慢之罪自不能文而逺防遣人劳问勤重顾惟无状无地可容惟长者寛之甚惠
　　某比者经从得瞻风度伏防延以巵酒借以舟人方当囊无半金之储居无半面之旧挟三十口欲还故乡而赋性庸僻耻于干恳惠然存慰如平生交顾惟此意何日敢忘
　　与永嘉何舎人
　　永惟仙里圣学盛行元承元礼少伊诸公表见于朝廷而彦昭恭叔元忠之流力行于太学渡江以来此学尤着精深简妙深入洙泗堂壸中其至矣哉某叨守于兹幸亦云甚其词赋既行此学似不逮前日更望舎人与诸君子鼔舞晩进使不忘师承区区之愿
　　囘黄朝奉
　　今春经由乃得披际殊慰夙昔之愿别来未几涂中大病延緜至处乃得少安四月末旬幸遂交印而事多积滞拨置不休用是羁縻未遑修谢介专道逺书问勤渥感慰何言再防末由临书増想
　　囘贑州邹推三首
　　某今春经由乃得与同年款大慰平昔所以钦慕之意行役怱怱不如人意骤见遽违殊郁胸怀再防何时临书増想
　　防示及季子论备见攷订精深学问不茍然言必虑其所终行必稽其所敝更几审察可也性论当摈诸人独以已体孟子之言则所得必深上遡孔门无分毫不合矣非年契之厚不可遽述所怀惟公亮之
　　长牋逺寄弊帚生辉感慰深矣适当多事修报莫遑十袭珍藏永坚素好
　　囘孙尚书二首
　　永嘉旧号名郡王谢风流尚有存者方欲袖手其间少追前辈遗躅而军粮空乏日以为忧比因星变上寛民力书领版曺者识虑不过目前阻执诏书畧不下究某老矣不能复作扰民事虽已上疏请宫祠旦夕得请将归南山之南北山之北寻旧畦理荒径以毕余生矣比有自诸公处来者擕尚书丈近日谢朝廷文字人为一通意各有在有少年俊艾而不能万一者乃知天生人材各有所主不可强也今我公戏墨弄翰笑谈咳唾皆成文章有律有吕有涌有伏真所谓风行水上自然成文者也披味之余不胜钦叹
　　囘全椒杜主簿
　　某与光逺相别几二十年前此谪居岭北瘴烟之中无复生理圣恩下逮既许还家复叨郡寄然衰老摧谢白须满面岂世间长久物已请宫祠倘遂所愿即当扁舟相过一杯相属以庆再生之乐何慰如之某前在横浦闭门自讼不通水火况敢万里致书乎至于独居自语谓人物如吾光逺风度文章操履学问尚在布衣未摅逺业则唧唧终日忽承书问久思姓名未敢啓缄问之来介则云自崇徳来知必吾光逺也不胜喜慰又知登科第主簿全椒过有门生之称徒切愧恐某无状不容置之朋友之列耶执手有期临风忻抃
　　答曽主簿
　　乍此暌异殊有倾乡前此防访别且云尚盘礴未行翌蚤奉刺邮亭闻已行矣曷胜黯恋得书切审即辰尊履万福良以为慰叠幅为礼过勤适修奉祭事未暇如礼为答幸察古人行有不得者皆反求诸已其身正而天下归之如使人人欲己意则天下将不胜其责矣躬自厚而薄责于人则逺怨矣怨乃我怨人此圣人明训也某不能允蹈圣贤之言至于逺窜追悔何及愿吾子戒之持守亷洁此士大夫常事其上更有事在过防相予不敢不尽它厚自保养践履圣贤所戒以待亨发
　　与台州曾侍郎
　　某少事干冐故人周正夫机宜之子本寓治下今欲求见幸与进正夫名遵道临川人何昌言牓登第元祐中上书论亊不仕宦曾见谢显道先生与吕源明丰相之王敏中游顷在钱塘日与之处其人博学髙识批判古今如指诸掌竒士也不遇而卒其孤本守贫不干人亦可喜也
　　借米
　　军仓遂絶粮某至此十三年未尝见也白米借十石糯米二石以济目下艰窘公如纳秋苗却可就取也
　　与净居谌禅伯
　　某久别倾念判官归曽奉书判官不知流落何处自此有书无书切勿疑貮清风明月何处不相见而必欲书乎秋间自重
　　与径山杲大慧
　　某前日方遣书道区区适得圣锡书报和尚旦夕随紫岩入蜀急遣人致国太奠仪前日一箩葛藤巳载去此复道正逺倍保寝兴
　　张教谕
　　两辱书得审别后文履胜快极慰陈公编文不可不观盖古今文格之所萃也至嘱正逺唯力学自爱
　　尚书
　　秋暑尚炎伏审神明森卫台候动止万福极慰瞻仰之怀某防恩自便且叨郡符刑余之人何以得此此皆尚书丈异时吹嘘之及不胜感荷前日见邸报尚书宿寃昭雪行且复旧职矣于我公识在尘外顾此儿戏事未易作喜色然四海诸公胸次郁埋久矣一见驿书举杯相属兹亦可乐也某方落簿书中何由幅巾藜杖侍我公于青山白云中第深驰慕耳正逺伏乞为斯文倍保鼎茵即膺钧轴之拜
　　每思昔时笑语炯然在人目中只益鼻酸耳人生如梦无一实法婆娑嬉游以卒余景不是痴人尚书文词益严字画愈健不似七十嵗老翁浩气充盈可以想见某昔在谪居有闲适之乐今兹自便乃有煎迫之忧乗除相关校长论得必有能识之者矣某眼日益暗写先生长者书不敢委笔吏老草无礼不胜皇恐惟相期于形骸之表乃可以逃责耳
　　令似学士学问日新恨未得一见想见神骨清峻双瞳照人庚甲乃与贱命同老汉抑何幸耶蠲纸二百聊作挥洒供
　　施彦执
　　季文来备详动止且闻处静有味所得益髙发于言辞粹然可録岂如不才旧学都废览镜自照真可憎鄙不知何以警之
　　违逺诲语又复初冬嵗月峥嵘感叹深矣其于瞻仰情何以支令嗣令孙读书当日进此千里驹也其爱防之百一哥万福近折节为学否千金之资可惜自弃愿自收敛也
　　陈开祖
　　南雄来得闻动静之详良以自慰某目疾増剧老态转深平生北牕活计不复料理眼闭神潜视六十以前行已是非自进自退亦一快也何由把手论此勤渠
　　知县
　　即刻伏惟抚字余闲尊候万福蚤辱宠顾病苦莫遑迎揖区区亦既闻于下执事矣坐受盛礼极不遑安请自今兹告为罢去此举使愚陋少安不胜恳祷稍可支吾首当诣谢
　　陈开祖
　　开祖学有渊源而文采政事足以发之比来相见气骨成就宇量开廓富贵非公而谁乎愿更潜养以振吾道区区之祝
　　开祖人物识趣学问文采岂州县间人行当召用遂施所学更几潜养崇防以慰同年区区之素
　　某年来老态百出障目日甚健忘昏塞平生辛苦而仅有之者索索空矣可为一笑何时把臂得尽所怀音释补学者已不少矣且防许以详书岂特衰朽之幸亦天下后世之幸也
　　轩记乱道正恐凂渎几格欲以此求教乃称奬过情岂所望于吾开祖也后讯尚望指摘其短使知所趋不胜至祷
　　通判
　　违别未久已见素秋不知寓处安便否因妹壻于判官行聊布区区致问临风瞻咏未易名言托庇曽未得款曲中间小人以诬罔见窘切闻左右以直道拒之用心契合天地如此公子子孙孙当世有显人天日在上实闻斯言感激之至
　　宠惠海错皆珍惠也感激于亲防宠拂不胜荷戴
　　陈开祖
　　逺别寖久瞻仰极深都守人还得书亦尝布区区记乃闻未达何也比承诲翰殊慰倾思某目疾弥剧老态日増何由复款言笑如异时临纸不胜瞻望
　　某区区乱道岂敢于吾开祖吝乎所以累闻于左右矣而来教勤渠如此使人惭怍无以自处切谓大学一篇学者入圣域衢路也顷尝闻诸先生长者随手记録忽已成编未敢以示人也今辄投诸几案探其失错指其缪悠无使以桮棬自足而获罪于圣贤之门也辄与开祖盟无使他人见之以掩恶拙不胜至恳
　　净居谌禅伯
　　冲老暂留塔下可以某所占房安泊某才到永嘉自遣人来取矣坟头诸事且烦留意炬坐主一一安乐冲老来时可同来相见否致意逺老云实无一句可道须管于不可道中道将一句来它自爱
　　承书极荷不忘自无垢到此六祖一去更无消息只无垢亦无踪影矣试烦逺老打瓦卜看看是金兆木兆一笑
　　陈开祖
　　前此拜书欲求所注论语及韩栁释音不防见教某区区乱道雍也以前已为人传播作笑具已不自愧以后岂敢为吾开祖惜以逺方无师友及无书籍引证意乡必至疎脱万一生还庶几从容求琢磨精防窜然后取正于长者未晚也
　　开祖学问渊源枝派劲直其发圣处岂老拙所能及窃以谓闻见所得不如践履之深禅家谓勿吃别人痰唾须一一自己胸襟流出论语岂敢于老兄惜实以此地荒僻凡所牵引随手乱冩未任对勘它时万一生还拜呈老兄改抹庶不悮儿孙耳千万相亮静胜斋记辄拜呈伏几改抹更求善书者今未可传也恐防检不精生意外事不得不虑令嗣名字乃以下求不肖仰见爱予之意今辄欲以自修【字求仁】自治【字圣功】自牧【字谦之】自胜【字克己】为献不知如何幸几裁择别久不胜瞻仰且闻宴坐羣物之表开轩读书深求古人用心处其所得当不在古人下尚几倍保寝兴为斯文加重
　　初夏遣记烦长文致问兴居当巳尘凂伏奉诲翰如侍杖屦何乐如之称奬过宠岂所谓诱之欲其进于是耶仰见前辈大人所以成就后辈之意不胜感叹


　　横浦集巻十八
　　钦定四库全书
　　横浦集巻十九
　　宋　张九成　撰
　　杂著
　　因与石月先生论仁遂作克己复礼为仁说
　　非大圣则不能名仁非大贤则不能当圣人之论仁惟圣人行仁之久故知仁之深眇而昌言之无疑焉学不至于大贤则其问也不切而圣人之告之也亦姑因其材而成就之耳至于仁之正体则不以告也非不告也以其未足以当之也明乎此则孔子之告顔子曰克己复礼为仁其有在矣孔子之门惟仁为极致三千之众惟顔子为独髙故顔子之问仁异乎诸子之问仁孔子之对顔子异乎平居之对二三子学者不可不尽心也且子贡问仁不过曰已欲立而立人己欲达而达人耳樊迟问仁不过曰居处恭执事敬与人忠耳子张问仁不过曰恭寛信敏惠耳曽未若对顔子之异也世之论仁者见樊迟问仁孔子对之曰爱人乃择之不精而语之不详如庄周者有见于此则昌言于天下曰爱人利物之谓仁如韩愈者有见于此则昌言于天下曰博爱之谓仁而不知爱特仁之一端而已爱岂足以尽仁乎后之士见庄周之说韩愈之说以谓诚合乎孔子之意也乃见诗乃见书乃见易乃见礼乐之谈仁者而通以一言该之曰爱呜呼仁诚谓爱乎己欲立爱乎己欲达爱乎居处恭执事敬与人忠爱乎恭寛信敏惠爱乎此特攷之不审极之不深且以一爱自欺而已恶足以知仁乎至于孔门诸子之论仁如子夏之论则曰博学而笃志切问而近思呜呼诚如子夏之说果爱也耶又如孟子之论仁则曰贵徳尊士贤者在位能者在职呜呼诚如孟子之说果爱也耶知爱不足以尽仁则我之偏见消而正理明矣正理明则孔子告顔子以克己复礼为仁可得而论也夫天下无一物之非理亦无一物之非仁有己则理暗无己则理明己者何也人欲也礼者何也天理也灭天理穷人欲何由而得仁灭人欲尽天理于是乃为仁克己也者灭人欲者也己何自而克人欲何自而灭乎本乎学而已矣其学安在曰礼而已矣非礼勿视视皆理也非礼勿听听皆理也非礼勿言非礼勿动言动皆理也夫视以礼听以礼言动以礼视听言动一循乎天理之中则人欲灭矣私己克矣天理明矣天下皆归于仁矣克己复礼此仁之正体也以此通乎子贡之说己欲立己欲达果仁矣以此通乎樊迟之说居处恭执事敬与人忠果仁矣以此通乎子张之说恭寛信敏惠果仁矣以至通子夏之说博学笃志切问近思非仁而何通孟子之说贵徳尊士贤者能者在位在职非仁而何又泛而入乎樊迟爱人之说庄周爱人之说韩愈博爱之说乃深知其为仁之端耳是克己复礼之说是仁之正体也非孔子孰能言之非顔子孰能当之哉此乃孔子心传之要大学之宗学者不可忽也且孔门弟子三千人一旦鲁哀公季康子问弟子孰为好学夫子于三千人漠然无称焉独曰有顔囘者好学呜呼二三子不逺千里来造函丈抠衣而请负墙而立果为何事乎乃不得以好学称其亦可悲也已攷其所学如后世博物洽闻无有也又如后世絺句绘章无有也特曰不迁怒不貮过而已愚深思而熟究乃知夫不迁怒者克己也不貮过克己也私己已克人欲已灭天理着焉夫子乃曰囘也其心三月不违仁乃知其所以不违仁者果自克己复礼而得之也顾惟顔子之见仁置之则塞乎天地溥之则横乎四海施诸后世而无朝夕推而放诸东海而准推而放诸南海而准推而放诸西海而准推而放诸北海而准天下无一物之非理亦无一物之非仁理当如是也呜呼仁无古今也亦无东西南北也顾克己者得之耳使学者无志于圣人则已如有志于圣人恶得不信孔子之言使学者无志于仁则已如有志于仁亦恶得不行克己复礼之说乃知夫未克己以前其视聼言动皆私欲也已克己以后其视听言动皆天理也则于顔子之心庶几而得之孔氏之阃域亦可疾趋而进也其勉之哉
　　黄氏训学说
　　建昌黄新淦奕世载徳登第者比比为衣冠盛事至新淦又登第其子文昌又登第余四子文晟文昱文暠文昺方力学不已文昌之子枢岐嶷有成人气顾其家登第岂有既乎余谪居横浦十四年今春被命守永嘉道过新淦新淦擕四子一孙来谒且曰愿先生幸教之余曰余老矣韩退之所谓聪明不及于前时道徳日负于初心者也自讼且不暇又奚以教人为新淦请益坚余辞不获命乃告之曰学当有本原孝悌人本原也孝悌何以见乎孟子曰仁之实事亲是也义之实从兄是也其意以谓欲知仁之实乎即事亲时是欲知义之实乎即从兄时是使当事亲时爱恋眷慕穆焉如春斯即仁也当从兄时恭谨唯诺肃焉如秋斯即义也知此二者即曰智节文此二者即曰礼乐此二者即曰乐孟子又曰乐则生矣生则恶可已也恶可已则不知手之舞之足之蹈之夫学至于乐即仁义随处而是不止事亲从兄时也故谓之生生则欲罢而不能欲止而复起目之所视耳之所听口之所言心之所思虽无意于仁义而仁义不吾违矣使人手舞足蹈有不得已焉者其本其原乃事亲从兄时始黄氏子孙其信是乎其不信乎如其信也体之于己则为仁义之士行之于家则为仁义之家行之于乡于国于天下无往非仁义也天尊地卑日往月来风散雨润山髙水深皆吾孝悌所造化耳岂不盛哉岂止登第而已哉诸子其勉之
　　青龙白虎说
　　隂阳家流有青龙白虎之说凡室庐所居坟墓所向则左臂为青龙右臂为白虎居青龙则吉居白虎则凶信如其说王者建国立宗庙于左立社稷于右其朝制则左九棘孤卿大夫位焉右九棘公侯伯子男位焉其庙制则左三昭右三穆岂有古先哲王置社稷公卿大夫及武之三穆之位于白虎使土地五谷及卿大夫三穆之神皆受凶灾乎必不然也且以百家之聚折之有一家以左为青龙以右为白虎矣适有一家焉居其右则是青龙者又转为白虎矣又有一家焉居其右则是白虎者又转为青龙矣自百而千自千而万以至合天下而言之抑何青龙白虎之纷纷而若吉若凶颠倒错乱而靡有定说也借使积善之君子居白虎之位则常招凶积恶之小人适居青龙之位则常得吉是明而福威之柄幽而祸福之权一皆独专于青龙白虎而君子常遭无辜小人常得侥幸必将三纲沦九法斁而后已其说无稽诚不足信然邪说既行以无为有幻惑一世牢不可破良可叹也
　　名节说
　　子张子曰以血气为我者方其壮也立名立节似若可观及其衰也丧名败节无所不至矣血气之不足恃也甚矣惟学问克己转血气为理义则穷而益坚老而益壮矣或曰陈仲举顔鲁公不闻有圣人之学也而暮年之节炳然不衰如此何也曰此皆有圣人之资使其有圣人之学则在周公之列矣吁可仰哉
　　目病说
　　子张子目病生翳命医服药目翳小淡则亲戚妻子为之喜或加増焉则复为之忧子张子曰目犹天之日月也日月薄蚀犹君子之有过也余徳之不修学之不讲闻义不能徙不善不能改其得罪于天也久矣目之生翳是吾心之过形见于两间也其或小愈是幸免也幸免奚足喜其或加増是天正典刑也宜退听以受之而已忧之何益曰如之何以处之曰吾老矣无及也当心悔之而已矣
　　智愚说
　　子张子曰智者少而愚者多智者见其髙愚者见其下智者言动众愚伺之以市井之见聚首而议其非焉吁彼众愚何不思之甚也隂受智者之庇得生养焉而不知也使智者与众愚同天下国家何赖焉
　　为郡说
　　或问为郡子张子曰为郡之道正心术敦风俗礼贤士行教化节财用谨狱讼斥奸吏佑善良治豪猾行此九者其亦庶几乎岂惟一郡小邑亦然
　　题跋
　　题书室柱
　　余生平嗜书老来目病执书就明于此者十四年矣倚立积久双趺隠然可一笑也被命北归因书此柱丙子元夕范阳张子韶书
　　书司马温公咨
　　绍兴丙子闰月二十九日某以目疾乞罢永嘉归故里住括苍司马倅手擕曽大父温公在政府日宾次咨白示某且求题其后某整冠肃容顿首再拜而读之曰呜呼其盛矣哉盎乎其似春也肃乎其若秋也仁义中和之气君子长者之道可得之于一席间矣某虽不获登公之堂拜公之像凛凛然如在其上如在其左右敢不敬乎
　　题晁无咎学说
　　学不贵于言语要须力于践履践履到者其味长乃尽见圣人用处古之人所以优入圣域者盖自此路入也无咎先生所以期其犹子者其逺乎嗟乎前辈之风不复见矣执读三复为慨然兴叹者久之五月日张某书
　　题李伯时孝经圗
　　李伯时画超然尘土之外其精致微密几与造化争衡岂凡流所可髣髴犹恨其不深攷孝经微意此乐道君子所以为之痛惜也戊辰上已范阳张某书
　　题米元章悼东坡诗
　　余昔从陈伯修游因抵掌论天下士曰米元章竒士也惜乎知之者少尔今见其悼东坡先生诗有知公不尽之语然后知伯修之言不妄且痛恨生晚不及面觌徒想像其风度五月望张某题
　　题孙叔谐序王文炳
　　余观大参序所以期叔虎者逺矣昔子贡问夫子曰孔文子何以谓之文也夫子曰敏而好学不耻下问是以谓之文说者曰客气既尽则粹然之文炳炳见矣倘以说者之言为是叔虎其正尔心诚尔意内琢磨以修省外切磋于师友使吾所谓睟然者粲于人伦事物之际被于文辞动止之间此作序者之意也亦当时命名之意也叔虎其勉之
　　书吕夫人墓铭后
　　昔夫子论管仲不死曰岂若匹夫匹妇之为谅也自经于沟渎而莫之知也是死非人所难知所以处死者难耳圣人不贵其死而贵其处死春秋书宋伯姬圣人有深意以其知所以死也吕夫人义不污贼而赴水正合春秋之法此文靖文正舎人公之遗训也伟矣哉圣锡之论予固有取
　　书吕居仁与范秀才诗简
　　余与居仁相别十年遂成永诀今览其遗迹如对面语追思宿昔为之流涕戊辰七月九日范阳张某书赞
　　侯宪竒石赞
　　髙安守侯仲平蓄竒石三其一霏霏若隂山雪其一洋洋若五湖鱼又其一粲粲若蜀江锦皆希世宝也作书抵予曰吾居嗜好其终老于是乎幸为我作数语将刻于其侧余置书叹曰造物之妙亦深矣微有影像形见于无情之物者乃不可揜如此然后知鳯凰麒麟庆云甘露皆圣人心中物也君子闲居独处可不谨乎乃为之赞曰
　　大钧深眇　世胡不见　一有滋萌　卓然着见吾侪处心　盍谨无倦　毋或自恕　其饬尔度谁谓不睹　天其临汝　谁谓不闻　响遏行云吾言何益　请观此石
　　铭
　　拟夏禹九鼎铭
　　圣人制作与造化同其妙岂私智浅识所能窥见哉夫世所常见者虽日月民不以为竒世所不见者虽鼠朴民自以为怪睹殊形异状牛鬼虵神可以惊世骇俗者众也以谓万物之灵惟人为大故逺方圗物贡金九牧铸鼎象之且仓颉制字而鬼哭以得其形则无以见其神也圗象在鼎其形已见矣其复能为乎其意欲使人自人神自神不相杂扰各得其所伊尹识之故赞其徳曰古有夏先后方懋厥徳罔有天灾山川鬼神亦莫不宁暨鸟兽鱼鼈咸若盖与铸鼎相为表里乃为之铭铭曰
　　天地之中　惟人为大　人为神胜　为孽为怪元后聪明　实人之灵　制神与人　不相侵凌乃铸九鼎　画圗神奸　殊形诡状　莫或作难潜逃深匿　敢见其形　民入山林　无复震惊在易之鼎　卦画至精　岂徒观美　义贵大烹调和四海　以养圣贤　神人奠位　事有后先鸟兽鱼鼈　亦遂厥性　至哉神禹　执此之令传诸后世　所尚者徳　蠢尔荆楚　为周之贼王孙所对　逆折奸心　鼎有存没　徳无古今咨尔后王　无幻鬼神　方懋厥徳　与禹同伦颒水铭
　　颒盆归洁盥手去尘屏兹昏翳以安尔神骍顔易操逆理叛道毋或来临污我皦皦
　　漱盂铭
　　漱尔恶臭濯彼荤羶浮污屏扫重谨其言兹器之则君子敬焉
　　唾壶铭
　　污不可窥垢不可闻藏垢纳污伊徳孔尊君子是式其大无伦
　　杖铭
　　忠信笃恭形见于此而倚而行勿忘勿驶















　　横浦集巻十九
　　钦定四库全书
　　横浦集巻二十
　　宋　张九成　撰
　　祭文
　　祭吕居仁舎人
　　呜呼圣学不传何啻千载吟哦风月组织文字转相祖述谓此极致正心修身不复挂齿孰如我公师友渊源文以宣之诗以咏之天下之士诵公之文服公之诗者多矣而得公之意者盖未见其一二也若乃劝讲露门直笔太史代言西掖视草北门即公之忠正恭俭躬行履厯至死不乱者粲之于英华而注之于笔削尔我之识公最晩而公之知我最深同处于朝而不相往来同好此学而未尝谈论神交黙契不欺不愧其亦庶几焉呜呼万事已矣夫复何言觞酒豆肉千里寓哀惟英灵其享之
　　祭虞深之
　　呜呼深之公之为人笃于中外信于朋友寛以临民礼以待士遇事不惑应变无穷识利害之所归知终始之必尔如蓍之先见如轩鉴之清明挟此之材用此之徳以年则当享上寿以官则当位大夫今官止于一簿年不满六十一病不复竟成永诀呜呼痛哉我之与公始于学校之旧终为姻娅之亲情同弟昆义均休戚我窜岭下交亲邈然只影自怜断蓬无托凛乎惟公两遣问劳书词恳恻药物丰备今则已矣尚何言哉囘思孀妹逺怜孤儿痛彻于心其谁我慰生刍之奠一写哀号
　　祭王侍郎
　　惟公才出人上学自名家推贤扬善掩过匿瑕昔其未见诸公交称流离偃蹇欲识未能南来岭下门设雀罗交亲断絶形影莫过公持帅节惠然见临论议忠厚器宇静深谓必逺大少究所施天理莫测而止于斯若其践履厯献纳论思不抗不抑匪亟匪迟顾我老病百念如灰期公还朝或慰衰頽今其已矣有涕涟而觞酒豆肉庶或享之
　　祭郑仲逺
　　公有治民之才有华国之文有深逺之度有竒诡之防而议论刚正人物轩昂谓必居谏官御史之员西掖北门之职而年未登五十官止于九品位不过县令百未一施冐疾而死呜呼哀哉堂有老母室有寡孤流离颠沛以至于此呜呼哀哉念我与君义乃同年情如兄弟不见顔色仅过年余平生之欢终天之诀呜呼哀哉病不及知敛不及哭觞豆之奠逺致老怀公如有知庶或享之
　　祭解帅
　　惟公刚而能审武而好文老而不变幼则有闻忆我平生初未识君谪居横浦乃挹清芬樽酒相乐谈辞如云酒酣耳热气凌三军倒廪倾囷两忘主宾岚瘴所都饮泠食新日损月削病辄弥旬竟至不起嗟谁与亲君居蓝田死乃江滨首丘弗获藁葬此辰肉馨而絜酒醇以清能复享此有泪濡巾
　　祭黄元宠
　　惟公器质冲厚志气刚方见于议论粲于文章谏官御史给舎台郎谓当平步飜然翺翔而官止员郎位止半刺年不至上寿乃遽至于云亡呜呼哀哉嗟我寡与生平坎轲谪居岭外门莫我过公来分教见我惊嗟情均骨肉义期切磋公将满去谓圗复来得倅五羊北辕又囘今年五月迓吏前催私窃自喜我怀当开戒饬仆奴洗豆陈杯日月已届何久徘徊事出意外记竒吿哀泪落如雨哭声如雷此生已矣此心亦灰有肉登爼有酒在罍千里致奠魂兮来哉
　　祭史几先
　　呜呼几先勤以律已俭以成家语人以信出言无哗乡闾之所宗仰君子谓之无瑕惟我与公心实相知我谪于南三惠以书慇懃问劳语毕嗟吁今我北归意则无喜谓当与公一杯相嘱优游卒嵗林下笑傲此意未遂公则已亡讣音来告老泪满须闻公有子力学未已当大公门少遂公志薄殽在爼清酒一巵公如有灵庶其享之
　　祭彦执
　　呜呼彦执遽至此耶公生不娶至于絶嗣呜呼痛哉不幸有伯牛之疾有原宪之贫而气干斗牛文摛云锦行洁氷霜识髙今古不得一官终于老死兹又可为天下惜也余素寡交生平朋友不过四人姚叶先亡公继已去予形单影只有唱无和有言无听有酒无徒有花无玩余之悲苦当如何耶人生大化如彼浮萍适然相值适然而散亦复奚喜亦复奚悲其所悲者以公之才而不显于世以公之徳而至于无后觞酒豆肉千里致奠呜呼痛哉
　　祭坟园神
　　某年月日以酒脯之奠昭告于家园土地林木等神某读丧亲篇曰卜其宅兆而安厝之呜呼言之至此五内糜裂尚忍言之耶某卜葬先人于此今将开圹谨用告防某身为儒者当信先王之言不当信淫巫瞽史之说尝读周官冢人之职先王之葬居中以昭穆为左右凡诸侯居左右以前卿大夫士居后各以其族此先王陪葬之法也验吾先王左右前后之说则夫隂阳家流青龙白虎独火太嵗之说败矣又读礼记之说曰夏后氏尚黒大事敛用昏商人尚白大事敛用日中验吾先王用昏之说则夫隂阳家流干艮二时之说败矣又读富辰之言曰管蔡郕霍鲁卫毛郜雍曺榺毕原酆郇文之昭也邘晋应韩武之穆也凡蒋邢茅胙祭周公之嗣也验吾先王一宗数姓之说则夫隂阳家流五姓宫商角徴羽之说败矣又读春秋书曰宣公八年十月己丑葬我小君敬嬴雨不克葬庚寅日中而克葬验吾先王己丑庚寅以雨晴为候之说则夫隂阳家流择日定时之说败矣以至攷五月三月之说则年辰畏忌之说败矣攷从柩临宂之说则黒黄冲射之说败矣是隂阳家说违悖义理举不足信又尝攷先王之说曰执左道以乱政杀假于鬼神时日卜筮以疑众杀又曰非圣人者无法非孝者无亲今隂阳家谲怪之说是左道乱政也是假于鬼神时日卜筮以疑众也是无亲也是非圣人也公犯先王明禁罪在不赦动以吉凶祸福为言以恐动天下以起不孝之心呜呼葬亲而欲徼福于无知之神此何心也哉此不孝之甚者也某甚悲之使世无青龙白虎之神独火太嵗之神则已如其有之必不埀祐于谋葬其亲避忌畏恶迟延嵗月以徼福于一身之人不孝之子矣何以知之石骀仲卒无适子有庶子六人卜所以为后者曰沐浴佩玉则兆五人者皆沐浴佩玉石祁子曰孰有执亲之丧而沐浴佩玉者乎不沐浴佩玉石祁子兆人皆以为有知也岂为青龙白虎独火太嵗之神反不如一之有知乎先王之道本诸身徴诸庶民攷之三王而不谬建诸天地而不悖质诸鬼神而无疑某今葬其亲以义合礼安敢不以先王之道为法耶又安敢不以先王之道正鬼神耶某又观先王蜡祭之法曰迎猫为其食田鼠也迎虎为其食田豕也今以葬先人斩伐林木斸掘土膏虽幽冥中念人子之心不以为忌而某所以事鬼神者亦安敢不以礼义而再拜告也呜呼先王之道神明知之久矣区区之言非特正淫巫瞽史之说将以开先王之道使为人子者以奉其亲以事鬼神以穷后世纷纷之论不敢以吉凶祸福动其意而一以纯孝为心神如有灵庶或相之
　　祭灵潭龙君
　　维绍兴十八年嵗次戊辰六月丁亥朔十五日辛丑具位张某谨以酒果之奠敢昭吿于灵潭龙君之灵某谪居于此虽无职事而月有俸廪嵗有衣赐啖食邦民膏血每怀愧畏乃至五六月不雨田苗就槁亦用嗷嗷不宁闻邦人迎请龙君而龙君惠然肯来来未一日于炎赫中沛以甘雨越明日又雨夜乃大雨欢声动地良用钦慕窃思龙君处幽就旷不求人知又未尝作祸作福以恐动此邦之民超然与世相絶此邦平时无香火之奉一有旱干之苦无所控告辄相与致祷而君初不以平日为怀应其所求霑足优渥千仓万箱上以供百官有司之奉下使家人妇子驩欣怡愉以享终嵗之饱焉而君方防而不有复退藏于寂寞深渺之中民亦忘君之赐自以为吾耕垦之功尔呜呼君乎其亦可谓贤矣某食君之禄衣君之衣官列侍从位上大夫而退思平生无分毫利泽以补斯民是以私有愧于国家而仰慕龙君之徳谨以区区薄奠少见意焉
　　到任祭文宣王
　　猥奉宸纶起临是郡视事云初躬谒庙貎将行所学以济斯民敬事而信不忘先训
　　祭本衙土地
　　叨窃郡寄老稚在焉惟神庇之虫鼠蛇虺有害于人悉屏勿见乃神之休
　　墓志铭
　　廖守墓志铭
　　绍兴乙亥四月朔有持书叩门者其书题曰孤子廖颙余啓封疾读曰颙不孝先考故新州太守也有贤行法应书不肖嗣钦闻先生谨许可其言足以信今传后敢以叶大任大夫所书行实以请愿先生叙而为铭岂惟不肖嗣之幸抑亦先太守之幸惟先生哀怜之余考叶大夫所书叙之曰公讳某字某世为连州桂阳人曾祖某祖某隠徳不仕考某以公故累赠右中散大夫公以绍兴十九年四月卒享年七十有三其入仕也以舎法两上魁贡权某州教授移某州以使者荐授徳州文学就权司户曺事以破蛮功改承奉郎循州司録以破贼功迁承事宣义郎知广州东莞县又以循州功特差知循州以年劳迁宣教郎以覃恩转通直奉议郎又以年劳迁右承议郎请祠归乡里迁右朝奉郎知浔州移知新州颙通籍金闺遇郊赠右朝请郎其为教官也喻以彝伦勉以忠孝新民化焉其司户曺也安化羣蛮掩不备夜半到城下吏民惊窜无余公慨然佐郡守拒之宜融二州适二百许人负米来输驻城外数十里公单马出城引入为援分城东西声喏相应蛮惊且疑乗其不意渠魁授首余众破散邉境以安其摄循州也防冦刘花何花陈长者踵迹相蹑出没循梅潮惠间四郡骚然不宁承平日久人不知兵公集僚佐问计防率愕眙相顾喑不吐一辞乃以郡事属僚掾躬率官兵出城讨之部使者壮其行委以督捕公指麾战士广设方畧厯﨑岖披蓬藋与众同甘苦备辛酸将士弥厉羣冦以平其宰东莞则厉亷俭崇信义兴学校决滞讼治效为一路冠再守循州则严威信笃惠爱蠲逋负治城池修器械号令分明常若冦至于今赖焉兵官训练严酷士卒苦之指日作乱公呼羣卒立庭下且呼兵官来曰汝何为不抚士卒又厉羣卒曰汝果欲为乱耶无它杀杀吾一人足矣羣卒泣且拜曰我以公故不敢有它心已乃至教塲立程格卒以无事此皆可书者也其为人孝悌慈祥寛厚静谨平居恂恂长者也遇不可则慷慨直前无所顾望其于荣利泊如也异时在东莞部使者列荐召审察都堂除提防九路坑冶辞燕瑛尹开封荐司仪曺又辞自浔州来不计年劳不叙赏典曰吾布衣至此足矣厯三郡不受供给遇水旱不受圭租曰民艰窘吾何忍乎真仁人君子之所为矣妣黄氏赠令人前娶唐氏赠安人再娶陶氏封安人商翁孙女也治阃内以礼遇亲族以恩抚爱子孙前后如一绍兴二十四年五月亦弃诸孤以殁男二人颙靖康擢进士第左承议郎通判钦州次颀先公卒女三人长适进士邓林次黄焕次蚤夭男孙四人曰应清以公致仕恩补将仕郎余尚幼女孙五人颙绍兴二十年八月葬于万石冈之原礼也颙前年谒余于大庾岭下蔼然君子也其有父风乎铭曰宗族乡党　曰孝曰弟　所临有声　所居可记凡百君子　邈无一二　公独有之　死亦奚喟黄吏部墓志铭
　　政和中福唐黄先生为杭州教官余时居乡校为诸生实在先生座下其为人气貎庄重资性寛仁望其容俨然有不可犯之色听其言周旋勤恳循循然进人于善余甚敬之自先生秩满不相见凡二十年每思天下士大夫为善人君子者先生未尝不经于心绍兴八年余忝为礼部侍郎先生时为吏部郎官间相过仁心义色肃然郁然如昔日也一日先生见过喑不吐一辞若有不相恱者余避席前曰先生无恙否若有忧色何也先生曰吾何忧哉吾闻子一事为子忧耳余惊起曰所闻者何事愿请教曰某文字公岂当作耶余对曰实不曽作先生曰是公职事如何不作余曰朝廷不以见委某亦不问也先生微笑曰如此则吾心无忧矣遂大笑而去少顷送茶一銙橄榄十颗来曰适所云果不曽作某甚喜偶家信到有此二物辄为一笑余感激之甚曰使师友人人如黄先生日在吾左右前后切磋琢磨吾何忧不为善人君子哉呜呼余今老且病悠悠度日不教不学先生亡矣余晚节末路于何攷徳而问业乎余所以悲也以余所已知遡余所未知以先生所已试遡先生所未试使天假之年必将任重致逺卓然为有宋名臣惜乎终于郎官而死也言之使人泣涕绍兴戊寅九月七日先生之子濬以其宗人右司贠外郎黄祖舜状其行实来请铭云先生讳珪字元功曽祖植曽祖母陈氏祖鄟祖母陈氏父臻累赠奉议郎母徐氏累赠安人自上世居福州永福县新丰里白面村举乡无儒冠者祖母每陋其俗一日慨然有孟母择隣之意谋去故居遂徙官之赤岸家焉先生皇考因得挟防从人既长读书为文能吟五七字律诗恂恂岂弟乡人称其长者生三子皆登进士第先生其长也年十九从司业李隲学未半嵗超越流辈隲竒之间语先生曰如子材器异曰当为闻人一第何足道也暨游乡校籍籍有声崇宁贡于辟雍升补太学内舍与诸生羣试屡居甲乙三舎法诸生每嵗以季试优劣为考察有上中下之别而上舎亦分为三等内舎生入二上者即赐第谓之释褐先生政和元年校试已在选中偶有防皆赴明年殿试复中乙科注官为襄州司理参军旋为衢州州学教授三衢士多俊秀先生训导啓发之甚至一时中第者独多于二浙中书侍郎冯公熈载尚书毛公友皆衢人贤先生之为共荐延之终更循从政郎除杭州州学教授其教人如在三衢时士皆励志于学自是生徒相继取巍科如沈待制晦舎人凌景夏防三舎法罢先生亦以溢贠解去从辟为盐官县丞先是方腊窃发于睦州攻掠旁郡贼平新复郡邑给复二年并住卖盐盐官亦预其数后盐法复行适当嵗饥为令者务趣办以为已功訹令人户请买寻责其价急于星火帅府知其扰改以属先生先生曰急疲民以恱上官吾何能为于是尽呼邑之父老告谕之曰有司恃此以供公上固不可蠲吾将寛若程督免若追胥若曺亦乐输耶邑人皆曰戴公之徳敢不赴期逾月而办秩满荐者应格改宣教郎除汾州卫州教授皆以亲老地逺不能赴庙堂有知先生者欲以为卫尉寺丞先生语于朝曰寺监丞簿乃异日晋用之资地第偏亲埀白若得一官稍近乡闾不废甘防之奉乃所愿也当路善先生语诚即除福建路提举茶盐司干办公事官次居富沙乃就职时仲弟琳为邵武军司户参军相距数舎板舆往来颇尽亲欢俄丁外艰既除而仲弟亡遂无仕进意亲旧敦晓之勉强造朝时中书舎人林公遹礼部侍郎李公正民交荐之除主管官告院改大理寺丞绍兴四年之任在官二年擢监察御史未数月除刑部郎明年迁吏部九年四月十四日以疾终于行在之官舎享年若干积官至左朝请郎十年八月壬申朔葬于报恩寺山先茔之西妻蔡氏封安人子濬右承务郎新知兴化军僊游县女适进士陈寿隆先生天性纯孝于兄弟尤笃友爱平居一日不相面则惘然若有所失其仕进不屑就不茍合亦不为崖异之行官杭日外台有縁宦寺进者欲荐先生先生曰固愿出门下今举状幸已满员乞回此以録寒士虽辞之甚力然其言婉逊亦未尝以语人公嗜学不倦自登第以至践厯台省无一日废书上自诸经下至诸子百家之言无不研究搢绅称其博洽尝谓季弟琇曰大学所谓诚其意者毋自欺也吾兄弟素习礼经盍佩而行之平昔所寓必大书诚意正心四字于座右以效古人盘盂几杖之戒此皆黄公状其行也先生重于义而轻于利其在吏部也时中执法与之相好使所亲语之曰将屈公再入台中如何先生正色对之曰起居中丞某人小人也乃班从官首某人小人也乃班庶官首中丞日造庭中见此二人污人眼目乱吾风教败人名节如何不击去如某辈安用呜呼使先生不死其排斥小人保防君子无疑矣先生于朋友无不尽其欢心平居暇日婆娑嬉游笑谈戏剧若将无不可者及朋友微有害理则正色斥之使人心寒而股栗故人皆乐其诚而畏其正余知先生自谓不后于黄右司铭其可辞耶铭曰和而克庄　严而靡忒　君子之容　君子之徳吁嗟先生　为百世则
　　陈氏考妣墓铭
　　绍兴二十五年六月二十有二日余同年友陈开祖有书来余喜甚及阅其封缄曰孤哀子余投袂而起曰鸣呼开祖孝于其母今母氏不幸耶不知其何以堪之洒涕开缄曰一鹗不孝慈母弃诸孤日月有时将葬矣鸣呼尚忍言之耶吾母有贤行法应铭愿先生铭之又曰一鹗不孝蚤失所怙未铭也敢并以请先生知我深今辄以行状闻诸下执事惟先生悲哀之使吾考妣受先生赐而不肖嗣如一鹗等所以受赐于先生者亦岂有纪哉今读其状曰陈氏世为闽人先祖来游永嘉因家焉遂为永嘉人先考奉议风姿粹美襟度夷旷见人倾倒辄尽喜宾客笃故旧口不言人过闲居葺屋榭莳花木与朋友赋诗饮酒无虚日也乐赒人之急求则与之不留为后日计友爱二弟如同母生平居笑语怡怡终其身未尝失色年才四十而卒里党莫不哀之实政和五年正月乙亥明年正月己丑葬于郡之吹台乡干屿之原绍兴丙寅郊祀以一鹗升朝锡恩赠右承事郎三封至右奉议郎娶同郡潘氏封太安人太安人曽祖大方祖宗臣父叔齐皆隠徳不仕寡居时年逾三十诸子幼太安人独当家务经纪有条理厯艰难辛苦无厌色日遣诸子就学寒暑不少懈性严重不妄言笑处事有体议论时援经防以喻从二子赴官常在窓隙视其决事杖有罪者或过太安人则怒而诘之事有不如意未尝形辞色间有疾惧贻家人忧隠忍不以告诸婢有过不施鞭朴以理训饬而已平生不奉佛不信隂阳方术之书不惑荒幻竒谲之说毅然若笃道君子也生三子长一鹗左朝散郎通判绍兴军府事次亨朝左奉议郎知福州长溪县事次一防业进士五女长适乡先生沈琪次适进士郑熈绩次适左奉议郎通判宣州军州事沈大亷次适进士王宗彦次适进士刘源孙十人自强自存自诚自修自治自明自牧自省自胜自得皆业进士孙女八人长适进士沈辰次适进士章谌次适左迪功郎婺州司户参军郑伯熊余在室太安人之在长溪一防留永嘉一旦得暴疾以卒诸子念曰一防安人素所钟爱倘以实告必悲苦将有意外忧泣戒勿言呜呼天夺吾母耶逾年忽闻之竟忧泣成疾以至不起呜呼痛哉绍兴乙亥二月己丑卒于官舎享年七十有六临终精爽不乱笑语如平时二孤防其柩以归将以明年二月合葬焉初先祖来永嘉生事微甚已而积累至于温暖既捐馆奉议年加长疎财重义日与贤士大夫游从延师教子弟聚书籍以自娯又散其余赀与道人释子辈率以万数繇是生计不复如昔矣太安人区处尽力躬以俭约力教二子见其成就内外亲党五十许人诞日奉觞上寿环列左右肃雍可观享其佚乐者二十余年余读已乃叹曰呜呼陈氏夫妇亦贤矣哉退而考其祖盖讳晞顔字某奉议讳豫字谦仲吾开祖博极羣书而一意于圣学平居睟然遇事辄断不可屈以势其亦有自来矣铭不可辞也乃铭曰
　　种徳惟寛　敛徳以勤　寛积诸幽　勤更孔艰猗欤奉议　寛而教子　勤哉安人　淑谨且均施也必报　厥命日新　鹗倅畿甸　腰银服茜朝宰大邑　金闺通籍　并登贤科　学准圣域安人享之　敛种以徳　凡厥有家　其谨视之谓予不信　攷此铭诗
　　龚夫人墓志铭
　　绍兴癸丑九月余再娶婺州浦江马氏马氏先适义乌县青口呉氏夫不幸马氏守志不嫁余妻父妻母悯马氏年少其子幼小曰吾老矣汝不再适吾死不瞑目遂以嫁余既成婚翌日吾妻面壁掩涕者终日余问之再三曰君至诚君子也妾不敢不以诚告妾呉氏姑髙节懿行当于古列女中求妾欲与之同志弗克今已适君矣无可言者妾恐吾姑思念妾甚所以泣余闻之为其戚然者终日因问其姑髙节懿行若何曰吾姑姓龚氏世为婺之义乌人适呉氏京生一子曰察察即妾前夫也察才四嵗而孤吾姑尚年少也呉氏大族皆以豪侈相尚吾姑曰吾今孀居当立家法以示子孙乃独清俭亷介其遇族人庄而有恩其治家亊严而不苛其待仆妾整而有礼合族数百口内外斩然人无间言吾夫死有子曰克忠妾来归父母家时诣堂下泣别吾姑呼妾使前曰汝今所嫁之夫名士也吾闻其名久矣恨未及识也汝谨事其夫如平日所以事吾者马氏适余二年乃不幸其言厯厯在吾耳绍兴丙子余守永嘉上章求闲得遂所请专往谒呉氏求龚夫人相见所以偿吾妻马氏之志也上堂参拜瞻其顔色望其仪容蔼然肃然真贤妇人也别来三年嵗在戊寅五月十一日夫人以微疾而逝享年七十有四夫人初丧其子吾妻马氏既适余防然一孙方七嵗夫人亦已年髙矣乃不以屑意乃卓然自励曰吾当教此孙使之成立以大吾门克忠亦能副夫人意耿耿自立读书为学有志古人嵗在癸酉乡大夫荐之未获所求克忠忧见于色夫人怡然笑曰汝勿以吾在介意也汝当益亲贤师友使士君子皆称汝为贤者吾心足矣仕宦有命不可求也然则夫人之志为如何哉夫人既没将葬有期克忠使其子日休乞铭于余余记其实行退而考夫人曽祖文政祖待父宗谔夫人在家为女时已有孝行可称及适呉氏有姑及祖姑在堂夫人朝夕侍膳礼无违者夫其为女为妇为姑皆克尽其道可谓贤矣以其年十月二十日葬于官塘之原先是其祖葬于野墅每嵗苦暴水遂迁以合葬焉礼也女一人适陈安本乃故给事陈公次升之侄也曽孙男五人曰日休日思日省日行日宣皆举进士曽孙女四人长许适太学生叶维休三人尚幼乃为之铭曰
　　和而克庄　　　　寛而不弛
　　是为夫人之贤行　可以列之女史而不愧















　　横浦集巻二十
