　　钦定四库全书　　　　　集部三
　　浮沚集　　　　　　　　别集类二【宋】
　　提要
　　【臣】等谨案浮沚集八巻宋周行巳撰行巳字恭叔永嘉人元祐六年进士官至秘书省正字出知乐清县陈振孙书録觧题称其为太学愽士以亲老归教授其乡再入为馆职复出作县乡人至今称周博士盖相沿称其初授之官也振孙载浮沚先生集十六巻后集三巻宋史艺文志载周行已集十九巻正合前后两集之数而又别出周博士集十巻已相抵牾万厯温州府志又称行已集凡三十巻更参错不符考振孙之祖母即行已之第三女振孙所记当必不误宋史及温州志均传讹也行已早从伊川程子游传其绪论实开永嘉学浮之先集中有上宰相书云少慕存心养性之説于周孔佛老无所不求而未尝有意于进取又有上祭酒书云十五学属文十七补太学诸生学科举又二年读书益见道理于是学古人之修徳立行云云观所自叙其生平学问梗概可以畧见则发为文章明白淳实粹然为儒者之言固有由也且行已之学虽出程氏而与曾巩黄庭坚晁説之秦觏李之仪左誉诸人皆相倡和集中寄鲁直学士一诗称当今文伯眉阳苏新词的烁垂明珠于苏轼亦极倾倒絶不立洛蜀门户之见故耳濡目染诗文亦皆娴雅有法尤学家所难能矣集乆失传今从永乐大典所载搜罗排比共得八巻较之原编十防得五尚足见其大凡也乾隆四十七年四月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀















　　钦定四库全书　　　　　集部三
　　浮沚集目录　　　　　　别集类二【宋】
　　巻一
　　奏议二首　　　　　　表二首
　　巻二
　　经解十二首
　　巻三
　　防三首　　　　　　　防问十二首
　　巻四
　　序十二首　　　　　　记二首
　　巻五
　　书五首　　　　　　　啓九首
　　巻六
　　杂著三十二首
　　巻七
　　祭文九首　　　　　　志铭十三首
　　巻八
　　五言古诗三十五首　　七言古诗十一首
　　卷九
　　五言律诗三十五首　　五言排律二首七言律诗二十一首　　五言絶句五首七言絶句三十五首










　　钦定四库全书
　　浮沚集巻一
　　宋　周行已　撰
　　奏议
　　上皇帝书
　　臣窃谓人臣之私莫大于朋比而天下之患莫深于壅隔古之人君所以操独断而任贤使能广羣听而明目达聪盖防此也恭惟陛下临御以来总揽权纲励精政事官无大小事无巨细皆出宸断亲御翰墨臣庶奔走而听命海内欢忻而蒙徳十二年间法全而令具治定而功成然则天下既已无事矣臣愚过虑窃意万几之繁乆勤宵旰臣愿陛下储精蠖濩游意太清小职细务责之三省百司而独操其要者在于察股肱之任必出于公使无朋比之欺择耳目之官咸竭其忠使无壅隔之患如此则职何小而不举事何细而不闻不待悉烦圣虑而天下之理得矣臣愚不胜区区蝼蚁之诚
　　上皇帝书
　　臣闻忠臣虽在畎亩不忘其君志士虽无其位而忧在天下何则君臣之义出于天性天下之人同于一体是以伊尹耕于有莘而自任以天下之重仲尼孟轲身为匹夫而汲汲皇皇彼皆遭非其时犹欲使其君为尧舜之君使其民为尧舜之民孔子亦曰如有用我者吾其为东周乎孟子亦曰岂徒齐民安天下之民举安况臣生逄盛世身事明主岂不愿陛下享天下之安天下同陛下之乐承祖宗深厚之徳泽固万世无穷之基业而臣尤以为幸者以陛下性体帝尧之仁躬行周王之孝有大舜取人为善之大徳有成汤改过不吝之诚心加之以钦明文思之圣学允恭克让之懿行是以手诏每下天下无不感悦虽远方穷僻之民皆知陛下之为圣主也然而天下之民犹有不得尽被陛下之泽而经国之术犹有不得尽如陛下之意者岂非有司议法之过官吏行法之弊乎臣读昜得其説曰天地之大徳曰生圣人之大宝曰位何以守位曰仁何以聚人曰财理财正辞禁民为非曰义今陛下有天地好生之徳居圣人大宝之位守之以仁行之以义而臣下未有称陛下之旨任天下之责者夫守位莫大于得人心聚人莫先于经国用此诚陛下今日之所留意而已行之矣然臣犹有区区之説者诚谓更化之际古人所难调一之道必有其要故臣为得人心之説有四一曰广恩宥二曰解朋党三曰用有徳四曰重守令为经国用之説有六一曰修钱货之法二曰修茶盐之法三曰修居养安济漏泽之法四曰修学校之法五曰修吏役之法六曰修转输之法臣所谓广恩宥者诚谓陛下前日听任之过法度或有未便刑罚或有失中天下虽知陛下之徳而行法之吏不无失人之心臣愿陛下旷然为盛徳之举下责躬之诏其意若曰乃者失于听任法度过差恐吾民至有陷于非辜贤者或有废而未用人失其所泽不下宣因推应官吏军民之在罪籍者无轻重悉使自新如此则天下之人孰不懽然交悦益知陛下之为圣前日有司之为过也臣所谓广恩宥为得人心之术者此也夫然后除其党籍勑戒有司应今赦以前不得复论继今以后不得复以朋党为言朋党之论诚非国家之利也夫一身内有九族之众外有婚姻之党又有朋游之好一家十人十家百人百家千人以一人失职千人怀戚一口传情万口传声陛下诚能念其前事之已往歳月之已乆所言失当者或出于忠诚之愤激所为缪戾者或出于愚暗之无知天下乐生之情同于昆虫何所不爱陛下好生之徳同于天地何所不容臣愿无问罪之轻重时之先后人之邪正悉因大霈一切释之两解其党应前任宰相执政者与之三京四辅前任侍从者与之帅府望郡前任台省官者与之列郡余官各随资任听其仕进已亡殁者悉复之有恩赐者悉还之如此则人无怀疑下无失职之叹幽明咸被其泽贤愚各得其所囘千人之忧戚为四海之懽声臣所谓解朋党为得人心之术者此也臣所谓用有徳者臣诚谓天下之人有有徳者有有才者有才徳兼备者操行无邪持心近厚所谓有徳也人所不能而已能之所谓有才也才徳兼备者上也有徳而无才者次也有才而无徳者又其次也无才无徳斯为下矣故曰贤者在位能者在职又曰任贤使能所谓贤者有徳之谓也所谓能者有才之谓也贤者在位则朝廷尊朝廷任贤则天下服夫为徳非一日之积也徳成而信于人者又非一日之积也臣愿陛下博选耆艾参用旧徳盖耆徳之人知古今之多阅世故之乆必能为陛下稽古爱民必不为陛下妄作生事而又天下之所素知人心之所素服用之于一方则一方之民悦用之于朝廷则天下之民悦陛下能用民悦之人是陛下得民之悦也臣所谓用有徳为得人心之术者此也臣所谓重守令者诚谓天下一家万民为本积县为州积州为国县不得人则为陛下失一县人之心州不得人则为陛下失一州人之心国不得人则为陛下失天下之心是人心者为州县之根本州县者为天下之根本今朝廷之上选贤用能而州县之任未尝选也资攷应吏部之格者可以得也朝廷以为不才而黜逐者可以得也夫朝廷以堂选为重吏部为轻而郡守县令以吏部得之是州县之任轻于朝廷也朝廷以进用为才黜责为不才而郡守县令以黜责得之是朝廷轻郡守县令之任也臣愿立守令之法重州县之任应今后朝廷之黜责者不得任郡守县令朝廷之选用者必自郡县守令选除如此则守令知自重而不敢害吾民民知上爱我莫不怀上徳臣所谓重守令为得人心者此也臣所谓修钱货之法者其説有三一曰当十二曰夹锡三曰陜西铁钱夫钱本无用而物为之用钱本无重轻而物为之重轻此圣智之术国之利柄也臣窃计自行当十以来国之铸者一民之铸者十钱之利一倍物之贵两倍是国家操一分之柄失十分之利以一倍之利当两倍之物又况夹锡未有一分之利而物已三倍之贵是以比歳以来物价愈重而国用愈屈为今之説者不过曰官既能铸听其自轻重又不过曰如庆歴之法以渐减其分数此二説皆不可也夫盗铸当十得两倍之利利之所在法不能禁也自行法以来官铸防何私铸几何矣官铸虽罢私铸不已也私铸不已则物价益贵刑禁益烦而物出于民钱出于官天下租税常十之四而籴常十之六与夫供奉之物器用之具凡所欲得者必以钱贸昜而后可使其出于民者常重出于官者常轻则国用其能不屈乎此一不可也庆歴之法前日行之东南是也自十而为五自五而为三自三而为小钞自十而为五民之所有十去其半矣自五而为三民之所有十去其七矣小钞之法自一百等之至于一贯民之交昜不能悉辨其真伪一也输于官而不可得钱二也是以东南之民不肯以当三昜钞而尽销为黄钱此前日已行之弊也然而所以得行者尚以改铸之日未乆散于天下者未多况今公私之铸日乆并于五路与京师者日益多其可复如前日公私有五分七分之损乎此二不可也然而当十必至于当三然后可平夹锡必并之然后可行陜西铁钱必通之然后可重臣之説欲宫出进纳诰敕与度牒紫衣师号见钱公据六等以收京师五路当十随其钱数物直平昜之其有奇零不及数者则随其多寡填给公据许得贸昜若自便于货务算请诸路盐钞以一季为限于是悉以所得当十桩管逐路或上供京师随其所用改为当三通于天下国家无所费而坐收数百万缗之用其利一也公私无所损而物价可平其利二也盗铸不作而刑禁可息其利三也然而六等之説所出既多则必停壅不售停壅不售则其直必减其直既减则公私或损臣欲进纳前日之给绫纸宣帖者悉更为诰敕而度牒紫衣师号悉用黄纸自法行之后应官司惟得书填今来进纳诰敕及黄纸度牒紫衣师号候毕方得书填旧降文字如此则无停壅之弊价轻之患矣此修当十钱之法也夹锡之弊其行未乆轻于铜钱三之一【十三当铜钱之十】臣欲并于河北陜西河东三路陜西铁钱之弊其积已多轻于铜钱一之十五臣欲通于河北河东两路盖钱以无用为用物以有用为用是物为实而钱为虚也故钱与物本无重轻始以小钱等之物既定矣而更以大钱则大钱轻而物重矣始以铜钱等之物既定矣而更以鐡钱则铁钱轻而物重矣物非加重本以小钱铜钱为等而大钱鐡钱轻于其所等故也何则小钱以一为一而大钱以三为十故也铜钱以可运可积为贵而铁钱不可运不可积为贱故也以其本无轻重而相形乃为轻重故臣之説欲并夹锡与铁钱通行于河北陜西河东三路而禁使铜钱其三路所有铜钱许过铜钱路分行用其京东京西两路夹锡钱许过铁钱路分行用若河北陜西河东行使铜钱京东京西行使夹锡铁钱与铜钱之入三路夹锡铁钱之入余路各论如私钱法如此则铁钱与物复相为等而轻重自均矣陜西铁钱几废而可以复行其利一也铜钱不流于敌国其利二也敌人盗铸而无所复用其利三也其或铁钱尚轻物价尚贵又有二説以济之铁钱脚重转徙道路不便于往来一也拘于三路而不可通于天下不便于商贾二也臣欲各于逐路转运司置交子如川法约所出之数桩钱以给使便于往来其説一也朝廷歳给逐路籴买之数悉出见钱公据许于京师或其余铜钱路分就请以便商贾其説二也前日钞法交子之弊不以钱出之不以钱收之所以不可行也今以所收大钱桩留诸路若京师以称之则交钞为有实而可信于人可行于天下其法既行则铁钱必等而国家常有三一之利盖必有水火之失盗贼之虞往来之积常居其一是以歳出交子公据常以二分之实可为三分之用此修夹锡铁钱之法也臣所谓修茶盐之法者臣欲幷酒法而总其盐钞算请之数买茶搭息之数酤净利之数坊场买扑之数通天下五等而三之为上中下十有五等歳各出缗若干一切弛其禁令使民自便国省官吏而歳入有常其利一也户出缗钱至少而得以自便其利二也小民各安其业而商贾得通其利三也奸盗不作而刑罚可省其利四也臣所谓修居养安济漏泽之法者前日朝廷既常修之矣然其利未广其费尚多臣诚欲广陛下之惠息县官之费谓应天下鳏寡孤独之无归者疾病之无养者死亡之无葬者宜令各许所在近便寺观随宜收养葬薶每通计及若干人给度牒一道如此则生养死葬者各得便一利也天下寺观各得度人二利也官无滥费而获实惠三利也徳泽益广而可以乆行四利也臣所谓修学校之法者诚谓前日之法太烦而难守费广难乆官有一歳四科场之劳士有五歳一应举之患春季一试夏季一试秋季一试冬季一试官吏之劳纸劄之费悉如贡举之法是一歳而有四科场也岂非官以为弊乎一试入县学一年然后赴歳升再试入州学一年然后补内舍三试升内舍一年然后补上舍升上舍者歳终然后入辟雍入辟雍者遇大比然后得推恩凡此数者每试必得必有攷察必遇大比已五年矣而况试未必得得未必有攷察贡未必遇大比是又有七年之乆者有终身不得进者岂非士以为患乎臣欲广陛下教养之意而覈其实简有司选试之法而省其费谓宜州置州学教授一员命官充之选有学行者视其资秩为请给人从之数县置县学敎授一员举人充之月给职钱五千学生之入县学者不试不给食学生之入州学者初歳一试外舍取文理通者不限以数比歳再试内舍取外舍十之一三歳再试上舍取外舍十之一于是贡于太学太学总天下所贡之数而大比焉又取十之一乃奏名而官之应三舍生愿在学与游学于外者听其自便内舍以上官给食若在外犯公罪徒私罪杖虽赎及在学犯第二等以上罚者各不得预试每大比之后一再试如初法尝预贡者免试外舍至于试士之法其弊亦乆人守一经无不出之题文为一格无甚髙之论以博学好古为迂阔以缀缉时文为防径是以老成乆学之士未必得而后生浅闻之徒多预选臣谓宜革选试之法使人试五经大义各一条为第一场子史时务策各一道为第二场宏词为第三场如此则才髙实学者无不遇之叹而新进寡学者无滥得之幸是为今日学校之所养者必为他日三舍之所选今日三舍之所选者必为他日朝廷之所用学校益广一利也攷选益精二利也士得自便三利也所费至省四利也臣所谓修吏役之法者其説有二以田募吏一説也以兵代役二説也以田募吏之法水田上等一顷中等一顷半下等二顷陆田上等二顷中等三顷下等四顷州县每案募吏一人使世其职身殁听以子孙家人承代试而后补犯枉法自盗赃者还其田别募随其案之职务烦简许保任书手一人至三人月给雇直三千犯枉法自盗赃者同罪余罪轻重有差如此则吏得乆其职而可以责任一利也人知自爱而重犯法二利也民不受弊三利也雇直可省四利也以兵代役之法应州雇散从县雇手力悉易以厢军厢军不足以禁军其教阅更代差出各如本法即不得下乡干当公事如此则雇役可省其利一也兵无冗食其利二也臣所谓修转输之法者臣诚以为领使太烦转输不一财散而费广权分而势轻臣欲悉减诸司官每路只置转运使一员使转输财赋按察使一员使察廉吏治皆以望重品髙者为之许各辟官属分治其事如此则权一而事治其利一也官省而费轻其利二也凡此十説臣皆推原陛下仁圣之美意修广今日已行之良法于当更之时顺民悦之情定一代之典为万世之利至于事之缓急行之先后法之纤悉傥蒙万几之暇留神听览或有可采别其条对出自宸衷断而行之臣非敢怀邪而观望希卖而幸进惟欲陛下受天命无穷之福天下安陛下和乐之政宗庙永宁社稷永固臣之愿也
　　表
　　代郭守贺嘉禾表
　　和气薫蒸祥生嘉谷泰符协应庆及丰年凡在照临孰不抃蹈恭惟皇帝陛下抚千龄之昌泰纂七圣之宏规继述丕谟躬行周王之孝生成庶彚性由尧舜之仁毎推四海之咸宁不忍一夫之失所格顾成于宗庙膺眷佑于皇天休顺大臻嘉祥并至惟农者为政之本而禾者得时之中上以供乎粢盛下以足乎民食秪园发秀匪同异亩之耕茎穗标竒且应充箱之实固将承福基于亿载光瑞牒于前图臣邈守远籓预闻盛事窃仰圣朝之庆将图国用之饶欣颂之诚倍越常品
　　代郭守谢复职表
　　代言西掖词藻非长黜守东州政经无状防逢恩宥洊复官资进升清切之班莫称便蕃之命宠随惊至感与涕并窃以典谟训诰之书自唐虞而始见礼乐文章之政更秦汉而弗全洪惟治朝大兴儒学缵宝图而创阁昭累圣之垂文登延侍从之臣祗若祖宗之训铺陈帝制宣昭圣谟况先帝丕显之攸居实方今绍述之所本列职禁近得预时髦如臣者忧患余生江湖末系学类瓠而无用性匪石而不移守道衡门每有终身之志观光上国偶为多士之先再试有司始阶仕版间关州掾叨冒学宫缘坐罢官栖迟赴调谬以不虞之誉寖蒙上圣之知辟雍英俊之廛滥居师席学制教化之首参预官联寻使事而复留阶郎曹而被选以至执笔柱下掌诰省中歳几九迁虑无一得皆由神圣之选不缘左右之容才分叨逾言章果及终蒙睿眷尚畀州符曾未期年尽还故职此盖伏遇皇帝陛下乾坤广大虽过必容日月照临无幽不烛察臣文采不足立身无他怜臣朴忠有余事君尽已故因鸿霈躐进华资持槖从班望尧阶而虽远分符郡寄奉汉诏以惟寅报称实难麋捐无所
　　浮沚集巻一
　　钦定四库全书
　　浮沚集巻二
　　宋　周行巳　撰
　　经解
　　仁者见之谓之仁知者见之谓之知百姓日用而不知故君子之道鲜矣
　　道本无名所以名之曰道者谓其万物莫不由之也万物皆有太极太极者道之大本万物皆有两仪两仪者道之大用无一则不立无两则不成太极即两以成体两仪即一以成用故在太极不谓之先为两仪不谓之后然则谓之一阴一阳者不离乎一也谓之道者不离乎两也所以太虚之中絪缊相荡升降浮沈动静屈伸不离乎二端散殊而可象者为物物者阴阳之迹也故曰干阳物也坤阴物也清通而不可象者为神神者阴阳之妙也故曰阴阳不测谓之神不测则不可谓之二成物则不可谓之一二即一而不离神体物而不遗见此者谓之知道体此者谓之得道然是道也夫何远之有哉继于善者进乎此矣成于性者复乎此矣孟子曰可欲之谓善又曰性无有不善夫善者对不善之称也可欲者对可恶之称也无不善则亦无善之可称无可恶则亦无欲之可称是知失性者天下之不善也不善者天下之可恶也得性者天下之善也善者天下之可欲也然则人之有善皆得乎性者也人之有不善皆失乎性者也茍能食则见善于羮坐则见善于墙立则见善参于前在舆则见善倚于衡颠沛必于善造次必于善相继无间不离于道矣善既纯一则无不善不善既无善亦不立成于性者也成于性则无不全也无不尽也然而命于阴阳者气质之禀不同则昏明之性亦异成性于仁者以斯道谓之仁斯道非不仁也然仁不可谓之道成性于知者以斯道谓之知斯道非不知也然知不可谓之道皆其成性之不同所见之不周犹伯夷得圣人之清柳下惠得圣人之和非不善也然不可谓之大成夫一物之中皆具一道一道之内皆具阴阳不能尽其大心以充其性遂以小见为大道止于斯良由生禀之或偏而不知学或学之不至而小成此皆贤者之过所以君子之道鲜也至于天下之民目视耳听手举足运无非道者朝作暮息渴饮饥食无非道者然而察其声音鍧鍧目视眴眴有生而已终身由是曾不知洒扫应对之妙道而耕稼陶渔之可以圣也是岂道之远人哉孟子曰行之而不着焉习矣而不察焉终身由之而不知其道者众也此皆不肖者之不及所以君子之道鲜也夫所谓君子之道中而已矣或偏于仁或偏于知过乎中者也日用而不知不及乎中者也太极即中也中即性也太极立而阴阳具乎其中矣性成而隂阳行乎其中矣是故昜之为书阴阳之道也六十四卦三百八十四爻无非是者然而得所谓君子之道者寡而过与不及者多此孔子系辞所以明一阴一阳之道而深叹夫君子之道鲜也虽然万物负阴而抱阳谁独具无道乎反身而诚斯得之矣此所以天下之人不可自弃而学昜者不可以不尽心也
　　曲礼曰毋不敬俨若思安定辞安民哉
　　曲礼者礼之至曲者也大则简曲则详然曲能有诚至于变化岂有二致哉故其为礼者曰毋不敬所以戒夫人之不可以不敬也盖敬者君子修身之道也所以闲邪而存其诚者也敬斯定定斯正正者徳之基也慢斯怠怠斯邪邪者徳之贼也古之人相在尔室不愧屋漏出门如见大賔使民如承大祭何所不用其敬哉俨若思者非思也凡思者其心必有所止心有所止者其耳目视听必有所忘盖其心定者其容寂此俨者所以若思而非思也古之人知止而虑善恭黙以思道此有思者也南郭子綦之隠几嗒焉似丧其耦顔渊之坐忘黜聪明堕肢体此无思者也无思者天也有思者自人而之天也古之为道如此安定辞者昜所谓昜其心而后语也盖一辞之不中皆心之过孟子所以谓不得于言勿求于心不可而颐之养正君子所以慎言语是以存于心者既见乎辞攷其辞者亦可以知其人也此三者礼之大节君子学道之要也自天子达于庶人自修身至于为天下莫不一于是故敬则无敢慢无敢慢则民莫不爱矣俨则人望而畏之人望而畏之则民莫不敬矣安定辞则其言善其言善则民莫不应矣敬也俨也安定也举乎其上者如此所以安民之道也爱也敬也应也错乎其下者如此民所以安之之效也匹夫而有此必有安民之术天子而有此必有安民之事故曰安民哉
　　傲不可长欲不可从志不可满乐不可极
　　君子所以知天者知其性也所以事天者事其心也性之不明心之不存则在我者与天不相似故有长傲以悖天徳从欲以丧天性所见者小则其志昜满天道亏矣所慕者外则其乐昜极天理灭矣人之所以为人者天也失其天岂可谓天之人乎此其丧精失灵皆可哀之民也原夫凡人之所以有傲者何也以其有我而已矣以我为我则彼为之对矣彼我既分胜心生焉强此而劣彼此所谓傲也彼既自彼我既自我傲且不足以轻彼适所以害我是心也且不可有况可长乎若我既无我则彼亦无彼何傲之有彼有大傲者焉傲睨乎万物之上者是也是傲也非世俗之鄙心也道独尊而无对故也凡人之所以有欲者何也以其有物而已矣以物为物则我为之役矣物我既交爱心生焉忘已而徇物此所谓欲也物既自物我既自我欲且不足以益我适所以丧我是心也且不可有况可从乎若物既无物则我亦无我何欲之有彼有大欲者焉从心所欲不逾矩者是也是欲也非世俗之鄙心也道无心而不留故也志固不可满而凡人之志所以可满者所志者利也其志在利者利得其志必满志满者必骄由志道者观之不亦隘乎故大志者古今不可以为限固不可满也乐固不可极而凡人之乐所以有极者所乐者伪也故所乐在物物得其乐必极乐极者必淫由乐道者观之不亦鄙乎故大乐者天地不能变万物不能昜固不可极也然则斯四者为之小者必可谓之小人矣为之大者必可谓之大人矣君子之学去其小者存其大者如斯而已矣
　　贤者狎而敬之畏而爱之爱而知其恶憎而知其善积而能散安安而能迁临财毋茍得临难毋茍免狠无求胜分无求多疑事无质直而勿有
　　君子之于学也能亲贤然后能明善能明善然后能至公能至公然后能无累能无累然后能自立能自立然后能与人能与人然后能善世此学者本末之序也天下之人莫不善也贤者先得乎其善者也故其温良可亲也其威严可畏也亲之而不知敬则其流必昜畏之而不知爱则其渐必疎昜则不知善之可尊疎则不知善之可亲狎而敬之而不失其尊畏而爱之而不失其亲君子之亲贤有如此者天下之蔽莫大乎私天下之明莫大乎公君子之于人也无私好其所好者必善者也无私恶其所恶者必不善者也故所爱者善也不以所爱蔽于所不爱乃天下之公好也所憎者不善也不以所憎蔽于所不憎乃天下之公恶也惟能公于好恶故能不以一巳之爱憎而昜天下之善恶君子之至公有如此者凡人之所以厚积者必以为私所分也惟公者能以天下为度则不累乎物存人者犹在已也奚积而不能散乎凡人之所以居安者必以为我所安也惟公者能以天下为宅则不累其居在彼者犹在此也奚安而不能迁乎惟其能散也故散而不失其所积惟其能迁也故迁而不失其所安君子之无累有如此者若夫累于物者则临财必求茍得累于身者则临难必求茍免惟君子忘物所以立我故不累于物忘我所以立道故不累乎身内外无累故可以得而得无心于得非所谓茍得也可以免而免无心于免非所谓茍免也君子之所以自立有如此者今天下之所以好胜者为其不能忘我也天下之所以多得者为其不能遗物也茍能忘我而常处其弱则人之狠者不求胜而天下莫能胜矣茍能遗物而常处其不足则人之分者不求多而天下莫能损矣茍持是于天下虽之蛮貊而必行入麋鹿而不乱君子之所以与人有如此者君子之知众人之所以疑也众人之曲君子之所以直也然而君子有同天下之志而无善一巳之心故致其大知以释其疑使天下之疑者不疑先质其疑则天下疑矣推其大直以直其未直使天下之不直者直先有其直则天下不直矣故不质其疑所以欲天下之皆致其知也不有其直所以欲天下之皆得其直也君子之善世有如此者凡此数者君子之所务而众人之所深戒者也故或曰能或曰毋或曰勿语其志则一也
　　若夫坐如尸立如齐礼从宜使从俗
　　君子之所以必庄必敬者非所以饰外貎所以养其中也盖其心肃者其貎必庄其意诚者其体必敬为尸者所以象神不庄不敬则神弗临之矣必庄必敬然后可以为尸故君子之坐如之为齐者所以接神不庄不敬则神弗接之矣必庄必敬然后可以为齐故君子之立如之方是时也其心寂然而无一物其孚颙若而无他虑是心也圣人之心也顔子三月不违仁不违此心也其余日月至焉至此心也圣人从心所欲不逾矩不逾此心也圣人常顔子乆其余暂百姓日用而不知也学者舍是亦何所求哉古之人何独坐立然后如此此特举其大端而已也立则见其参于前在舆则见其倚于衡出门如见大賔使民如承大祭非礼勿视非礼勿听非礼勿言非礼勿动无须臾之离终食之违造次必于是颠沛必于是所以存心养性大过人远矣此学者入徳之要不可以不思也礼从宜使从俗马郑之説备矣夫礼者所以定亲疎决嫌疑别同异明是非也
　　礼者中而已矣万物之至情天下之达徳也君子不敢过小人不敢不及一定而不可昜者也犹规矩设而不可欺以方圆绳墨陈而不可欺以曲直故天下之亲疎者于此可以定天下之嫌疑者于此可以决天下之同异者于此可以别天下之是非者于此可以明茍舍是焉而无以辨则总总林林亦何以相与立于天地之间哉此所以有礼则治无礼则乱也
　　礼不妄説人不辞费
　　礼者正而已矣妄説人非正也辞费非正也何也今人之所以妄説人者不有求于人必欲逭已责也人之所以辞费者不有矜已能必欲辞已过也君子无求而安于命何为而妄説于人哉君子不矜而过必改何为而费于辞哉説以其道者正説也君子有之辞取其达者正辞也君子有之説不以道亦人之所不説而辞之多且游者亦圣人以为躁而诬善然则人亦何取于妄説人与辞费哉此礼所以不为也
　　礼不逾节不侵侮不好狎
　　礼者分而已矣居下而犯上则逾上之节不知下之分也居上而偪下则逾下之节不知上之分也侵侮者失人不知人之分也好狎者失已不知已之分也君子明礼而知分故居上不骄为下不乱与人不争处已必敬此所以作事可法容止可观而为万夫之望者也修身践言谓之善行行修言道礼之质也
　　孳孳为善者舜之徒也孳孳为利者跖之徒也天下莫不为善岂人人为舜也欤哉非也方其为善其心则舜之心也天下莫不为利岂人人为跖也欤哉非也方其为利其心则跖之心也故人不可以不为善也虽小善而必为然后能为大善舜之所以为舜者以其乐取诸人以为善闻一善言见一善行从之莫能御也然则如之何斯可以为善矣曰修身也践言也修身者必敬践言者必忠忠与敬者善之大端入徳之要也故曰修身践言谓之善行行笃敬则行修矣言忠信则言道矣故曰义以为质礼以行之又曰忠信之人可以学礼此行修言道所以为礼之质也茍无其质虽习于曲礼威仪之多君子不谓之知礼晚周之衰天下士大夫既其文而不既其实庄周寓言矫弊遂以为忠信之薄而道之华此岂吾圣人所谓礼云礼云者乎
　　礼闻取于人不闻取人礼闻来学不闻往教
　　君子有财以给天下之求有道以应天下之问其心必欲无一夫之不获其所而天下之人皆至于道圣人在上则行其道圣人在下则懐其志故尧舜所以犹病于博施济众而孔子乃于其老者安之朋友信之少者懐之此岂取人而往教所得周哉盖取人则失已往教则枉道圣人中道而立使天下之人皆得取于我而来学以求正焉则已立而给不匮道大而应无方然后天下之人皆得预被其泽而有足者咸可以至于斯此礼所以在彼而不在此也
　　文之以礼乐
　　孔子曰立于礼成于乐孟子曰礼者节文斯二者是也乐者乐斯二者是也君子之为人不惟率性守质而已固有礼乐以文之也今人有大其居者知丹雘之为丽则必涂其垣墙然后谓之富室有爱其身者知衣服之为美则必饰以组绣然后谓之备服此庸人匹夫之所及非有过人之智而后能也今之修性学道反不能焉岂礼乐之不及欤盖以谓不足为而不为耳天下之咎莫大于不足为不能为者次之不足为者曰礼与乐者人之文也吾将游乎天而皆不足为也孟子所谓非徒无益而又害之者是也不能为者孳孳焉拳拳焉守一善占一艺以终其身则其无咎也亦有间矣彼之自絶于礼乐者其学盖出于老氏齐其上下等其君臣漠然欲置天下于无而人之所以相生养之道与其所以懽欣交通之情皆不若相忘之为愈此其寡恩于禽兽也甚矣呜呼胡为学圣人者反乐此之异哉若臧武仲之知公绰之不欲卞庄之勇冉求之艺所守一善占一艺以终其身者虽然礼乐非有异于人之性也学者止于道焉而已性者道之质也礼乐者道之具也上焉者生而能之中焉者学而能之下焉者勉而能之及其至也皆谓之成人可也然则圣人岂异于人哉
　　乃所愿则学孔子也
　　呜呼孔子之生所谓不幸之幸者也不幸而生于世衰道微终以穷死复幸而得贤弟子有顔囘者师其道于当时有孟轲者师其道于后世而圣人之道庶几乎有传虽然吾尝谓为顔囘者昜而为孟轲者难扬雄所谓在则人亡则书其説盖亦未尽也譬夫见龙而象龙与不见龙而画之者形容具存而耳目可及故象者昜为力若夫目之所未尝见耳之所未尝闻而区区求诸有无之间而拟其形容故画者难为功也虽然圣人之道言所不能传而非言亦无以传是故善学者因其言而求其心跃然有得于中然后合之于圣人之道果无以异也而后为之是亦圣人也故见而师之于当时者昜闻而师之于后世者难知其难而能难者后世有孟轲一人而已孟轲真知孔子者也故其言伯夷伊尹柳下惠以谓皆得圣人之一偏而独推尊孔子为集大成又从而为之辞曰乃所愿则学孔子也故言伯夷之清柳下惠之和伊尹之任则譬之以力孔子之集大成则譬之以巧盖巧者能中而力者能至也夫射者期至于的也有力者皆能至其在东西上下未可知也惟巧者能中于的故孔子之道无可无不可者也伊尹伯夷柳下惠之道或清或任或和皆东西上下者也孔子之道圣人之中也行之万世而无弊伯夷伊尹柳下惠圣人之过也天下之贤者行之而无弊不肖者行之而有弊天下之智者行之而无弊愚者行之而有弊其中者常道也其过者权道也伯夷伊尹柳下惠之忧后世也深孔子之虑后世也大其立教异也其心则皆圣人之心也故学者必明夫圣人之心此不可不知也


　　浮沚集巻二
　　钦定四库全书
　　浮沚集巻三
　　宋　周行巳　撰
　　防
　　两汉兴亡
　　愚尝谓国家之兴亡天也非人所能为也一归于人不可也虽然因是人之言而兴则是人之功也因是人之言而亡则是人之罪也一归于天不可也攷诸两汉之兴亡则断可知矣何也夫西汉之兴始于韩信之一言其亡也始于张禹之一言然而西汉之兴亡亦非二人者能为之也东汉之兴始于邳彤之一言其亡也始于胡广之一言然而东汉之兴亡亦非二人者能为之也请舎其説而备言之夫汉兴之初刘项雌雄之未判髙祖犹豫而未决得韩信一言遂任武勇封功臣决防东向传檄而天下定矣世祖方得二郡之助而众兵未合议者欲因二郡之众建策入闗向使从其言是委成业而临不测汉之为汉未可知也邳彤廷争光武一悟而大功立矣夫二京之兴是二人之力也孝成之世日食地震灾异洊臻吏民上书皆言王氏之盛张禹以国之元老天子犹豫躬万乘而下问焉禹乃私已畏祸不斥言其弊反引春秋之事以为诡説王氏既固而汉祚之基絶于此矣质帝之没建立之权系于大臣胡广以国之旧臣朝廷倚重不从李固之忠言而茍合梁冀之邪谋昏主立而汉室衰矣二京之亡此二人者实任其责也故曰由是人之言而兴则是人之功也由是人之言而亡则是人之罪也一归于天者非也然而两汉之兴亡虽因是四人者而求其所以兴亡盖亦乆矣周之于穆不已诗人以为天之命夏禹之立啓孟子以为天与之则夫社稷之兴亡岂一人之力哉且以秦失其鹿天下共逐之智者用其谋勇者用其力人人皆以为可立取也陈项之锋鋭不可婴髙祖非有祖宗积累之休徳泽施于民之乆也然而奋衣提劔七年而成帝业成功之速抑何由而致之哉新室之乱盗贼强梗羣聚山谷磨牙摇毒以相噬螫世祖之兴语其才非若髙祖之英雄也语其谋非若髙祖之洪逺也然而奋臂一呼四方响应昆阳之役一举而天下为汉宜阳之师不战而赤眉束手者此岂一人之力哉及其衰也西京自成帝而东京自桓灵之后庸君继出礼乐政教不足以维持国家恩惠徳泽不足以浃洽生灵委政外家权臣擅命因縁积习以厎于亡其间略无一君聪明睿断为之扶衰振朽此又岂人之所能为哉故曰国家之兴亡天也非人之所为也一归于人不可也虽然人臣之言不可不慎也两汉之兴后世必归其功于韩信邳彤故读其史则有深嘉而屡叹者矣两汉之亡后世必归罪于张禹胡广故读其史则有懑而谩骂者矣皆不可逃于后世也呜呼人臣之言不可不慎如此昔唐髙宗之世帏房昜夺大臣不从李勣以老臣辅少主天子委诚取决勣乃畏祸从而道之武氏奋而唐之宗族戕灭殆尽国祚几絶议者以几千一言丧邦此张禹胡广之类哉然而国家之有是事也是人也亦天之为也故学者读其史而泥其迹亦何异于指釡为鱼哉愚所以推其意而并以献焉
　　风俗盛衰
　　今之天下古之天下也一何异于古乎古之民今之民也一何乖于今乎岂九重睿圣不迨尧舜禹汤之隆而二府登贤非禹稷臯陶之盛耶然则十八路之地数百州之民仓廪实而礼节或未治既庶富而教化或未及积习之俗未革于忠厚渐渍之风尚溺于偷薄将谁责之而可百里之县未得其令也千里之郡未得其守也是以主徳不宣恩泽不流而民之利害壅于上闻也则虽吾君吾相相与愿治之勤窃病下民之未尽知也岂非为吏者鄙不足以推君之治而致之民则所以治者未必治欤呜呼甚哉民之无知习见善则安于为善习见恶则安于为恶郡守县令民之师帅而风化之所瞻也道民之道可不慎哉攷自载籍之传其治道之得失习俗之美恶流风遗烈百姓犹有存者故太王好仁而邠之人贵恕僖公好俭而晋之人蓄聚燕之人敢于急召公之遗风也朝鲜之人至于有礼箕子之教也长缨鄙好且变邹俗紫衣贱服犹化齐风故圣人之于仁义深矣其于教也勤而不怠缓而不廹欲民渐习而趋之至于乆安而成俗也故三代御俗有风化有法制君仁莫不仁君义莫不义污者修悍者愿躁者慤农莫不以力尽田贾莫不以察尽财工莫不以功尽器士莫不以道尽学此风化之至也分地以建国度土以居民正井邑均赋税宫室器用各有制衣服饮食各有度此法制之行也风化所以动民之心法制所以定民之志法制立而风化行故亷耻兴而忠厚之俗成薫为太平垂祀八百年而传三十六王后世虽法制之去而暴君污吏毒民以苛刻民有畔心则思先王之仁而不忍去欲为乱则思先王之义而不敢作盖其所以宥民者深而礼义之风未衰亷耻之心未尽也后世欲治之主欲所以治天下者莫不有法制亦莫不有风化然一授非其吏则刑罚胜而仁义之道不行故法制坏而风化不宣于下国异政家殊俗贾谊所谓移风昜俗使天下囘心而向道类非俗吏之所为者此也故有偏举之政有不胜之俗得良吏则敦厚之俗胜矣得健吏则节义之俗胜矣得贪吏则盗窃之俗胜矣得酷吏则忮暴之俗胜矣故盗贼所以未息刑罚所以未省庸吏扰之也欲善俗莫若择吏然良吏之所施设则各论俗而尚教奚必同条而共贯哉若龚遂为渤海首率以俭约文翁为蜀先化以学校南阳好商贾召公富以本业颍川好争讼分异黄覇化以笃厚若是皆救民风之失起不举之教何必华山之騄耳然后行逺乎窃惟今日之盛岂无若是数人者足以治天下而郡县簿书期防为务而风俗坏败则因循而不为虑此所以积习之俗未革为忠厚渐渍之风尚溺于偷薄盗贼或未息刑罚或未省也为今之説莫如除汰珪符妙简铜墨以是重其任至其黜陟亦以是则何患乎不若三代之盛时哉
　　孔门四科两汉孰可比
　　尝谓有圣人之学而无不可成就之才然古之常人毎足以过人而后世卓荦髙才有不及焉何也是非出于天者不同而所以成就之者异也古之人其所以学于圣人者吾不知其果何事而昔之人尝以管仲许人者彼乃愀然见于顔色而甚不取之至于子路则曰吾先子之所畏也夫子路之才不过足以宰百里而管仲相桓公覇天下其功烈赫赫如此是人也乃独羞其所大者而深畏其所小者此其志岂不欲为管仲之所已成者而进夫子路之所未就者欤盖其学不同也是以刘向比仲舒于伊尹而歆以谓师友渊源未及孔门游夏此诚知言故为乐正子得圣人所学之要孟子曰乐正子善人也信人也夫学者至于自信则本立矣积而充之以至于圣人无疑也然则士之学亦必先正其本而成就其大则必有大过人者矣此孔门之学其见于答问之间虽循循有序而不相躐然自洒扫应对以上要皆所以去其养心之害而导夫至正之路必使至于确然自得而后已夫是故虽愚必明虽柔必强而孔孟之徒所尊畏者不过四科至于他所学存于已亦皆有过人者是非谓其才皆足以过人谓其得圣人之学者亦各因其仁智之见而成就其才此学不传而道不明于天下士之习尚又或蔽于一时之俗而激于当世之风若西汉之尚功名东汉之尚名节及方之孔门四科则不可同日而论盖尝观其名实班班为史氏所称道者多矣然而龌龊亷谨无能往来当时以为徳行而不可方之顔闵从容平勃遨游二帝当时以为言语而不可比之宰我子贡附防阴阳之説牵合异同之论当时以为文学而不可比之游夏发奸摘伏条秩可观当时以为政事而不可比之冉有季路又其间卓然为学圣人者如扬雄盖后之人尝比之孟子则四科之列优为之也而观廹于祸患曾微顔子之乐其贫贱而着之于书乃不如子贡之足以知圣人也又况其余乎呜呼观人者亦必求其所以存于心者而不必事为已效若顔子之学孔子盖尝存心于视听言动之间而得之于哀乐未发之际其所以未至于圣人一间者特有见于所立卓尔之故孔子已许之可以共其出处则得其所施设又可知矣若夫宰我子贡冉有学圣人之道者也虽于孔子之道有所未至而皆足以知圣人之要故其所谓徳行言语文学政事也非后世所谓徳行言语文学政事也虽然是数子虽不得尽用于世得夫圣人明之以有闻于后世故学者因以得其言而攷之若两汉数百载间岂无豪杰特立之士能传圣人之学于千百载不传之后不幸不得有为于世而又不幸不得圣人发明而杂出于传记猥与下概同流亦不无其人而愚亦谓黄宪徐孺子真顔子之流至于沈其光耀而不得闻者夫岂少哉
　　防问
　　圣贤之学
　　问昔吾夫子居于洙泗之间从之游者三千人而顔子最称髙弟后世学者皆曰吾师攷其志业盖淡如也箪食瓢饮不改其乐夫子称其贤不迁怒不贰过夫子称其好学乃若言志不过愿无伐善无施劳而喟然之叹则曰既竭吾才如有所立卓尔若与今之所谓学者不相似然何夫子与之同其行藏而于为邦之问告之以王者之事古人不吾欺也遐想髙风若有不可及者抑不知夫子之门果何所学乎夫以孟子之雄才卓然名世宜其前无愧于古人乃其所愿犹吾夫子学而所以推称顔子盖尝以为与夫禹稷顔囘同道学者论世尚友不可以不知也昔人尝以子贡贤于夫子呜呼赐也犹不敢望囘况于夫子哉夫人之知人不若自知之审此无足疑也而世之学者皆曰夫子大圣人也顔子大贤人也而去孔子一间者也此可以为知言矣然犹意其人云尔吾亦云尔抑不知孔子之所以为圣者果何道而顔子之所以贤而去圣人一间者果何事使孟子生于孔子之时亦将并驾其説于天下乎将果如其所愿而学之乎如其学于孔氏之门也比徳顔子又将孰先而孰后乎读其书不知其人不可也如或知之使后之学者知圣人之道将何自而入入圣人之门复何修而至韩愈曰轲之死不得其传信斯言也圣学之不传乆矣有人于此犹见圣人之心黙得圣人之道是得其传于千载不传之后矣是亦吾孔孟之徒矣此学校所以当讲也各示所见无隠
　　司徒典乐之教
　　问孔孟而上教化一出于官长司徒以待万民典乐以待国子自尧舜迄于成周未之或改岂人心固同欤读其书尝闻其略矣三教六徳六行六艺司徒之任也直温寛栗刚而无虐简而无傲乐徳乐语乐舞典乐之任也两者为教将同乎将不同乎何其待之异也抑又有可疑者成于乐学之终也为国子者岂皆不待下学而能立于礼乎实则不至躐等以贼夫人之子非先王之用心也若圣与仁吾夫子所不敢居也司徒与民固逺将躬率以正善其耳目且犹不可况载色载笑告之话言又可乎乃能使乡人共进此道其术安在周公必不我欺遐想遗风使人抱经而叹何其髙且逺也今诸君从事于兹出于天子命之亦古所谓教官之属也若孔孟而下曰师曰弟子云者乃王泽既熄之后羇臣游士区区忧世之所为私淑艾可也不足为今日言也
　　好恶
　　问章子通国皆称不孝而孟子为之礼貎仲尼贤于尧舜而鲁人以为东家丘夫人好恶之相絶岂直为寻常之间哉昔人有问于吾夫子者曰乡人皆好之何如曰未可也乡人皆恶之何如曰未可也不如乡人之善者好之其不善者恶之此其为好恶之説甚审也然而物我异观是非相埓彼其善者曰吾所好者善也所恶者其不善也然则所谓善与不善又孰从而定之哉呜呼善恶好恶不能定于一乡而况于天下乎昔许劭有人伦鉴汝南之俗号为月旦评至同郡畏其名节豪杰资其品题其所裁量遂为覈论岂其知人之性素明成败之迹已騐欤
　　王道
　　问三代以来一姓传有天下受命而王厯数乆近皆天也然而必以有道而兴无道而亡是以周过其厯秦不及期由汉迄唐罔不由此书曰与治同道罔不兴与乱同事罔不亡敢问歴代之所以兴者何道所以亡者何事孔子孟子言王道详矣诸生习乎诗书礼乐之文心乎仁义道徳之实达乎三王之法而览乎歴世之道见其始而知其末闻其风而知其自敢问王道之所以为道者何道也必有取法于斯若孔子孟子云者何事也歴世得之多得之寡者何代也损之益之施于今者何宜也详言之无隐
　　孔门数子得失
　　问孟子尝谓闻伯夷之风者顽夫亷懦夫有立志闻柳下惠之风者鄙夫寛薄夫敦奋乎百世之上百世之下闻者莫不兴起且仲尼之于二子者可谓出乎其类拔乎其萃者也从之游者洙泗之间訚訚行行疑者有质问者有答惑者有解失者有救亲炙渐磨所得博矣盖非特闻风而已矣三千之徒称善七十二子又岂有顽懦鄙薄之比哉然而以由之果而有愠见之称以求之艺而有聚敛之贪以赐之达而有货殖之污宰予忘父母之爱而必于短丧子夏捐道义之乐而悦于纷华数子之失古人不我欺也以为质之不美欤则其贤又列于四科焉以为自外入不能尽性之所充欤而孟子谓闻夷柳之风其效若此之盛岂吾圣人又或少贬耶抑古之学者入道自有攸趣未昜窥较欤不然胡为其然耶诸君仲尼之徒也于数子之得失商确之审矣明以复我
　　君子小人
　　问为天下者用君子则治用小人则乱此甚不难知也自古人主亦未尝欲用小人而不欲用君子然而卒用小人而不用君子以至于乱亡者诚亦不明夫君子所以为君子小人所以为小人而已矣且以治世之君以君子为君子而用之乱世之君以小人为君子而用之甚哉君子小人之难知也君子于此必有道矣诸君一日从事于斯如有道人主进君子而退小人使昭然不疑于其间将何为説愿预闻焉
　　贾谊马周所言
　　问古之人有一言而可兴邦者不可以不知也汉文帝时几至刑措而贾谊有流涕太息之言唐至贞观米斗三钱外户不闭可谓治平矣而马周所建言皆切一时盖天下未尝无事惟其安不忘危所以常安治不忘乱所以常治虽尧舜之为君禹臯陶益稷之为臣不能忘儆戒于无事之时国家承平百有余年自三代以来未有如今日之盛也然欲不忘儆戒于无事之时以防危乱于治安之日将亦有所谓流涕太息事有切于一时者乎夫贾谊洛阳年少马周常何家客彼皆有王佐之才诸君自视宁将歉然盍亦言之以观诸君之才之识如何其小大逺近也
　　学校科举
　　问为天下者莫急于得才学校所以养才也科举所以取才也方今内有太学外有郡县之学太学养士数千百人郡县之学多者数百人少者数十人不为不盛矣而科举三岁所取进士经律特奏名率千数百人不为不多矣然而朝廷议者犹患人才之难夫岂养之之道有所未至而取之之法有所未尽乎将欲学校之间讲所以养之之道以益今日之所未至科举之外设所以取之之法以广今日之所未尽亦有説乎诸君从事于斯乆矣必知其説知其説而不以告也可乎不可
　　煮海酤之禁
　　问煮海酤之利县官经费仰给居多或曰非三代之法此甚髙之论不可行于今然而利之所在民自从之虽日杀之不可禁今郡县断罪犯此两禁者日相属也夫既曰利矣为国者曰利吾国为民者曰利吾身夫焉得而禁之弛之弗禁固不可也禁之已廹又将可乎盖犯此两禁者类皆无赖等死之人禁之稍寛则容奸而为利廹之已甚则羣聚而为盗此不可以不长乆虑也如欲弛其禁易其法使国有歳入之常而民免抵罪之虞岂无防乎诸君生长于斯固所耳闻而目见者也其必有悯焉于心者试为详言之
　　本朝治法
　　问宋有天下百数十年朝无威福之臣野无豪猾之奸内无宼攘之变外无边隅之虞自三代以来未有天下治安无事若此其乆也其间圣祖神孙盛徳相继创业垂统必有可传之法持盈守成必有善继之事自天子诏书朝廷故事至于名臣奏议天下所耳闻而目见者也诸生有志于仕可得不知乎诗云于戏前王不忘试为讲之以为今天子之献
　　佛老与儒者之道同异
　　问近世学士大夫多引佛老之説以辅六经之旨其论甚髙末学晚生尚不能知其言况能达其心乎彼其为老者曰道先天地生吾道尊为佛者曰天上天下惟我独尊为儒者曰自生民以来未有夫子也吾道尊此特戏论为胜负之説非学者之谈也学者或以谓老佛与吾儒皆明一性其道同或以谓老氏废仁义礼乐佛氏弃君臣父子其道异昔人盖有以是三者异同为问其为説者曰将无同当时以为名言夫所谓三语者果同乎其不同乎果同也则三者盍混而为一何纷纷其多门乎果不同也则老佛之言岂得以证六经之説乎此不敏之所疑也诸子直谅多闻试为略其立教之迹而明其为心之道以定异同之论啓兹未悟同于大通虚心以俟者也
　　孟荀扬文中四子是非
　　问天下之所难知者非是非之难知也似是而非者难知也似非而是者难知也孟轲之书七篇力陈仁义之説而或者疑其説时君以汤武之事荀况之书三十二篇深明大儒之效而或者疑其有性恶之论扬雄之作法言采掇孔孟学行之意或者疑其着剧秦美新之书王通之为中説规模论语答问之义或者疑其房杜诸子无所称述此四书者与五经诸史并行于世学者之所习也攷其言与其人其似是而非耶其似非而是耶明以复我使不防于邪説以应朝廷之令不亦善乎





　　浮沚集巻三
　　钦定四库全书
　　浮沚集巻四
　　宋　周行巳　撰
　　序
　　易讲义序
　　易之为书伏羲始作八卦文王因而重之孔子系之以辞于是卦爻彖象之义备而天地万物之情见圣人之忧天下来世其至矣先天下而开其物后天下而成其务是故极其数以定天下之象着其象以定天下之吉凶六十四卦三百八十四爻皆所以顺性命之理尽变化之道也散而在野则有万殊统之在道则无二致所以易有太极是生两仪太极者道也两仪者隂阳也隂阳一道也太极无极也万物之生负隂而抱阳莫不有太极莫不有两仪絪緼交感变化无穷形则受其生神则发其知情伪出焉万绪起焉易之所以定吉凶生大业也故易者隂阳之道也卦者隂阳之物也爻者隂阳之动也卦虽不同所同者竒耦爻虽不同所同者九六是以六十四卦互为其体三百八十四爻互为其用逺在八荒之外近在一身之中暂于瞬息防于动静莫不有卦之象焉莫不有爻之义焉至哉昜乎其道至大而无所系其用至神而无不存时固未始有一而卦亦未始有定象事固未始有穷而爻亦未始有定位以一时而索卦则拘而无变非易也以一事而明爻则窒而不通非易也知所谓卦爻彖象之义而不知所谓卦爻彖象之用亦未为知易也由是得之于精神之动心术之运与天地同其徳与日月合其明与四时合其序与鬼神合其吉凶然后可以谓之知易也虽然易之有卦易之已然者也卦之有爻卦之已见者也已形已见者可以言知未形未见者不可以名求则所谓易者果何如哉此学者所以当知也
　　礼记讲义序
　　礼经三百威仪三千皆出于性非伪貎饰情也鄙夫野人卒然加敬逡廵逊却而不敢受三尺童子拱而趋市暴夫悍卒莫敢狎焉彼非素习于数与邀誉于人而然也盖其所有于性感物而出者如此天尊地卑礼固立矣类聚羣分礼固行矣人者位乎天地之间立于万世之上天地与吾同体也万物与吾同气也尊卑分类不设而彰圣人循此制为冠昏丧祭朝聘乡射之礼以行君臣父子兄弟夫妇朋友之义其形而下者见于饮食器服之用其形而上者极于无声无臭之微众人勉之贤人行之圣人由之故所以行其身与其家与其国与其天下者礼治则治礼乱则乱礼存则存礼亡则亡上自古始下逮五季质文不同罔不由是然而世有损益惟周为备是以夫子尝曰郁郁乎文哉吾从周逮其弊也忠信之簿而情文之繁林放有礼本之问而孔子欲先进之从盖所以矫正反弊也然岂礼之过哉为礼者之过也秦氏焚灭典籍三代礼文大坏汉兴购书礼记四十九篇杂出诸儒传记不能悉得圣人之旨攷其文义时有抵牾然而其文繁其义博学者观之如适大都之肆珠珍器帛随其所取如游阿房之宫千门万户随其所入博而约之亦可弗畔盖其説也其粗在应对进退之间而精在道徳性命之要始于童防之习而卒于圣人之归惟达古道者然后能知其言能知其言然后能得其理然则礼之所以为礼其则不逺矣昔者顔子之所以从事不出于视听言动之间而乡党之记孔子多在于动容周旋之际此学者所当致疑以思致思以达也
　　论语序
　　圣人达则化人以徳穷则教人以言其穷也其达也皆天命之以成人而已尧舜汤文化人以其徳者也孔子教人以其言者也由尧舜至于汤五百有余歳其化寖失而汤救之由汤至于文王五百有余歳其化寖失而孔子救之由孔子至于唐千有余歳其化寖失而未尝无救之者盖圣人之徳不可以传而其言可以载也徳不可以传而其化行于五百余载之间而已言可以载故虽无圣人出而中人行其言亦可以教化于天下矣由是观焉则天之于圣人或穷之或达之岂虚言哉晚周之时先王之教既以寖息非特在上无其人在下亦无其人矣孔子不得见圣人又不得见君子与善人则在上可谓无其人矣未见刚者又未见自讼与好徳者则在下可谓无其人矣上下无其人则孰能知之耶故其事君尽礼非謟也而或谓之謟其称君知礼非党也而或谓之党固不可不疾也而或以疾之为佞名不可不正也而或以正之为迂于宋则有桓魋之患于鲁则不免叔孙之毁或厄于陈或屈于卫可谓不见知于上下矣当是时内之人能浅知之者子贡而已能深知之者顔子而已外之人或小知之者达巷党人而已能大知之者仪封人而已呜呼可谓穷矣其穷如此亦可以已矣然犹与物纷纷役役相应以言者亦曰天命我以其言教人而已或见其处已或见其处人或有以明其善恶之实或有以辨其是非之似或有以救其失或有以长其善或当其无事而言之或因其有问而告之或试其所为而称之其言虽周旋曲折千变万化无非为中人而发尔是故絶之者四而众人未能不可不知也道者三以君子之徳不可不循也文之未丧将丧则任于天而已以非人力之所能为也道之将行将废则委之命而已以非人力之所能致也景公不用也则其行也速去他国之道也桓子不朝也则其行也迟去父母国之道也于阳货则不见而于南子则见焉以势之有可有不可也于孺悲而不见于童子而见焉以义之有可有不可也众之拜上则不从众之纯冕则俯身而从之以礼不可无而俭亦不可舍也使之媚已则不诺使之从仕则逊言以诺之以正不可忘而权亦不可废也凡此之类皆可以见其处已也所罕言者利命仁而已以中人之所难言也所雅言者诗书执礼而已以中人之所可知也教之者四所以成君子之善也恶之者三所以黜小人之恶也性与天道则或不得而闻以其未能尽性以至命也死与鬼神则或不得而问以其未能保生而事人也言其乐之所损益以修诸内者不可不慎也言其友之所损益以求诸人者不可不择也凡此之类皆所以见其处人也世之治在于得人而已世之乱在于失人而已于舜则曰有五人焉以其治在于得人也商则曰有三仁焉以其亡在于失人也不累于髙名也笃于仁而已此至徳也不累于厚利也笃于义而已此亦至徳也故泰伯以天下让民无得而称焉谓之至徳者以其笃于仁而不累于名也文王三分天下有其二以服事殷谓之至徳者以其笃于义而不累于利也不上人也下之而已不抑人也推之而已好学不耻下问而谓之文者以其能下人也文子荐其家臣而谓之文者以其能下人也其志于学无志于仕不隠已之所短不揜人之所长是人所难为也而有以与曾晳与子贡者以其能为此也交乆而不狎富有而不矜是人所难行也而有以善平仲与子荆者以其能行此也谓臧文仲为窃位者以其不仁而无下也谓臧武仲为要君者以其不义而无上也若此之类皆所以明其善恶之实也于管仲则与之仁而不可相废也以申枨为非刚则刚之名不可盗而得之矣以微生为非直则直之实不可以伪而为矣若此之类皆所以辨其是非之似也子路能勇而不能怯则告之以临事而惧所以欲其怯也子贡能辩而不能讷则告之以予欲无言所以欲其讷也司马牛多言而躁则告之以其言也讱所以欲其寡言也冉求説中道而画则告之以闻斯行之所以欲其无画也若此之类皆所以救其失也于其问也或大之或善之于其答也或然之或悦而进之不已或乐其才之可育若此之类皆所以长善也以士进而为君子以君子进而为贤人中人之所可致也以孝出而为仁以仁出而为智中人之所可能也其所欲言非教而出于六者或当其无事而言之或因其所问而告之或试其所为而称之者以教之莫先乎此也盖言贤言君子言士言孝言仁所以使人之知学也言政所以使人之知仕也知学则不失已知仕则不失人子游仲弓之问孝问仁至于为宰然后问政则见其急于知学亦缓于知政也其言贤则告之以贤皆所以使人之为士也然弟子未尝称其士者盖以士兼君子与贤则虽善为士者固不足道也其言孝则告之以孝皆所以使人之为孝也至于弟子称其孝者闵子骞而已孝可谓难得矣其言仁则告之以仁皆所以使人之为仁也至于弟子称其仁者仲弓而已仁可谓难得矣其言政则告之以政皆所以使人之为政也然于弟子称其政者子游而已盖以政本于孝与仁则虽为善政者固不足道也其言贤则必继之以不贤言君子则必继之以小人言仁则必继之以不仁者所以使人知仁之不可不为也而恶之不可不去也至于称子贱之所行以为贵而知樊迟之所志可以为贱也称仲弓为仁而又称宰我为不仁盖欲人之知仲弓所行可以为荣而知宰我之志可以为辱故也呜呼其所言所称以劝戒如此之详则其成徳者亦宜众矣然其卒也贤无若顔子君子无若子贱仁则无若乎仲弓岂其命有所成形有所适而不可损益耶亦在乎人加勉而已扬子曰有学术业无心顔渊又曰希顔之人亦顔之徒顔子贤者犹可希也又况仲弓子贱乎且顔子之所以贤者不在乎他亦在乎不改其乐也世之学者不以富贵动其心而穷亦乐达亦乐是亦顔子之徒而已诗云今我不乐逝者其耋学者之于学也犹可以不勉乎
　　晁元升集序
　　元祐丁卯行已与王文玉璪同在太学每见文玉诵元升安得龙山潮驾回马河水水从楼前来中有美人泪之句每想其髙趣恨不得即见尝识其姓字简册后三年行已应举开封幸中有司之选而无咎实主文事是歳元升亦自济来赴礼部因得相亲遂同登辛未进士第今行已元升为同年于无咎为同第子使行已其初不闻文玉之诵则行已虽出无咎之门而亦不知有元升使行已终不出无咎之门则元升虽与行已同年而亦不知有行已固知人之相知非偶然也将与元升别求元升近文元升出此编因使予跋遂以此书明日元升遂行实元祐六年五月四日也
　　送季商老下第序
　　古之所谓士者其自养也厚其自待也重其自信也笃上之人求之则必知之知之则必用之用之则必尽之卓荦者无不遇之叹阘茸者无偶得之幸故在下者皆自好而可以无疑也后之世风教不明沦于流俗贤既不能自辨而上之人亦莫之察朝有混淆之风下无难进之节气势一去风流遂逺故髙尚者谓其清劲足以激贪汚节义者谓其气概足以动流俗乃始见髙于当世而载之传中以为异后世欲有为之君又设为科目以进退天下之士笼取识拔之术无所不至法益密而进者益靡靡呜呼士每贱矣今之由四方举于礼部者几人由礼部进于天子者几人其取之不为不详矣其得之不为不艰矣然而士之所以自负者如何哉上之人所以得人者如何哉古之法至简取人至寡而贤者必进不肖者必退今之法至密取人至多而贤者不必得不肖者不必黜天下之人非不知之也谓其无以昜之也朝廷之人非不知之也谓其无以昜之也呜呼其终不可以复古乎古之以行取之也故得之今之以言取之也故失之然则非行不足以得人非言不足以取人吾于二者有道焉商老其起予哉行修而不得进言工而不见取曰朝廷之过也则非也曰有司也曰有司之过也则非也曰法也士之才与业待法而为轻重厚薄是法之过也则安足以得士哉商老起予者故其行也以此説赠之商老以为如何哉异日吾有待焉
　　朱廷隐字大隐序
　　昔春秋襃邾娄书曰仪甫説者谓国不如名名不如字字君子之美称也所以表其徳之实而发挥其名之义也同舍朱君以廷隐其名深甫其字若与夫名义违而不得以表其实也盖尝闻隐之説矣有所谓大隐者有所谓小隐者所谓大隐者非谓隐其身而弗见也隐于朝假其位以行其道者也夫有志乎致君泽民而于贵贱得失则裕如弗为利害古之有道者未尝不以是为心此得廷隐之义欤朱君在太学诸生中经甚明行甚修又尝以经济策着之成书落落数万言皆能别白自古是非区处当今利害而不为时学之窃借茍取世资允能有志于隐之大者也于其所学如是而求售于有司累进弗获吾恐不能终成其志輙惮进取之艰而翻然乐林薮之逸也故字之曰大隐既以表其徳之实而发挥其名之义且以佐其志而进也古之人名之必可言之者此也行已与君出相从入相友于其称也必以正焉义也敢以是为请元祐二年夏六月丙午序
　　储端中字序
　　人学然后知道知道然后善学博于古今而不知道谓之多闻可也而不可谓之善学善于辞章而不知道谓之能文可也而不可谓之善学然则如之何斯可谓之学乎在于明吾之善以诚吾之身明然后知道之为道也诚然后知道之为道也由公之学以达公之明以达公之诚其有不至于道者哉古之圣人皆由乎道舍是其无适矣宣和四年九月一日
　　李择之字序
　　予友李纯如之族弟自蜀来将补太学生乞名于其兄其兄名之曰择又使予为字予字之曰择之择之之兄与予处未尝见其过盖能择道而居之择友而交之言必择而后出行必择而后行善无小必择而为之恶无小必择而去之故能若是也子必是而择之亦庶几其寡过矣勉之哉
　　送刘絜矩序
　　余有友者十四人举于礼部者十人礼部第其可进以名上于天子者孙勰段万顷欧阳献崔鶠王靓五人者皆其才力自可以致功名取富贵一科目不足为道不幸而黜于礼部者五人余吊之者一人则李廌方叔是也贺之者一人则吾子是也方叔之学既成文既工而齿壮家贫无父母兄弟可以为乐累然如人赘汲汲覔一官以畜妻子以显父母以行其志而不可得此非有以不若人也此而后可以言命也故余吊之者如此也吾子年最少二亲富于春秋兄弟无故不身营衣食以优游文籍间人生得如此乐者能几哉吾尝以为人必有所艰难劳苦而后知道安贫贱而后享富贵如天使吾子于此既得之则其进未可知也既未得之且能不为浅人者戚戚怨有司非同列负抱其业而归以益进其所未至者如此则其进岂昜量哉故余贺之者如此也余游京师今六年百无一得且受于天者有不可移之愚不能伺候时俗可否独知古人为慕汲汲于前修之言惟日之不足谓不得于此必有以取闻者以是龃龃龉龉不与世俗合至于瞽者聆其声音而翔笑之聋者见其状貎而通侻之虽百此顾自信益厚终不为是昜操此皆吾子亲见之者也顾余心之乐者为如何哉所以自负者为如何哉去年秋从试于有司进既不获固独喜之谓天其必有以大畀于我者则益进吾道以迎受之古之大有为者未尝不如是则吾何为遽戚戚耶此余之志也今又将进于子矣吾子以为如何哉吾子颀乎其形脩温乎其辞顺才楚楚而志卓卓吾知其不为尘埃中人也要当进于其大者逺者则必浑浑浩浩无愧于古人而后可也则失之于彼安知其不得之于此耶故有以吊方叔者吊子而子信之则其进余不敢知也以余之所以自喜者为吾子之贺则余之心也所以望于君子者也吾子以为如何哉乡之人有以吊子者亦必以是谢之曰盍为周子贺也
　　送强应物序
　　吾之病在好强人以善人之恶余者独不察余心也读圣人之书则行圣人之道是也今之人将取利于圣人之书反顾圣人之道邈若胡越不相及此又何哉余之心盖欲人皆至于圣人之道而无茍夫世云尔今则又将强于子夫昔也吾与子未尝有一朝之好遇子于乐子之室子必以余为可语者也其行也请余言余将不言是以余为简子也言而不实则于余心有歉然者余且言之其好之其恶之吾无憾焉尔子且谓无盐嫫母涂以朱铅饰以翡翠而毛嫱西子蒙以萧艾被以緼絮则将以为孰美乎是必曰毛嫱西子美也毛嫱西子而美是天下之美果不在外也士之学也何异于是学病乎不笃不病乎无实病乎无实不病乎无名若子好名者也以充其实则其发也光欺人以借誉徇人以饰佞以掩恶媚世为得以不矜细行为能贱丈夫之事也盍退而自省其于圣人之道为是乎为非乎而后行之退之曰内不足者急于人知霈然有余厥闻四驰余尝取以为戒夫天下之人皆可以为贤皆可以为圣其志不逺则其求道不深道不可一日成也求之深者得之多得之多者发之昜子欲以道胜人乎譬夫一夫之强百人之弱而相与鬭一人虽强而必困百人虽弱而必胜者其资之有众寡也子行矣厚而资吾见其虑之而足于心言之而足于口行之而足于身之而足于名不求胜于人而天下之人莫能胜夫人亦在勉之而已矣
　　送何进孺序
　　曾子之后有子思子思之后有孟子曾子于仲尼之门最为鲁钝而朴野然仲尼后能传圣人之道者曽子一人而已耳曽子之学见于孔门弟子所记者论语是也乃若孝经孔子为曽子而作也孟子曰曽子养曽晳必有酒肉将彻必请所与问有余曰有又曰事亲若曽子可也曽子之养盖养志也非养口体也圣人之学自洒扫应对以至入孝出悌循循有序故曰尧舜之道孝悌而已后世学者大言阔论往往以孝悌为君子昜行之事若不足学而以道徳性命之説増饰髙妙自置其身于尧舜之上退而视其闺门之行有悖徳者多矣若人者其自欺者欤其视曽子独不愧乎永康何君进孺侍其亲致政而归告人曰吾少不敏不知事亲之道吾归将思所以供膳羞珍好药石百物问起居安否饮食寒暖之节以顺适其志意安车几杖出入闾里访故旧朋友具酒食燕乐后生小子攷徳问业相从往来载色载笑如是以尽其亲之欢则吾之志庶几无憾余闻喜而叹曰幸哉有子如此上可以无愧曽子而进于圣人之学将不已者也然余为之説曰孔子尝语曽子曰参乎吾道一以贯之曽子曰唯门人问曰何谓也曽子曰夫子之道忠恕而已矣圣人之语道亦至矣曽子得之于一言之间欣然而解曽无觝滞此与顔子于吾言无所不説亦何异也然则曽子之学乃至于此岂圣人穷理尽性必本于孝悌而然耶抑曽子鲁钝朴野其受道之质与众人不同乎进孺天性好学敦厚而疏通其受道之质过人逺矣今也又能思事亲之道以自尽其他日学问将进于曽子无疑因其行以赠别
　　新修三门檀施名衔序
　　理有黙定之分事无适然之合人之所作乃天之所为物之所起乃时之所至古今一道上下同流是故逆数可以知来前识以之垂记符节之同毫厘不忒粤有永嘉郡之支邑瑞安县之闲心普安禅寺者肇基干符锡名大顺始自杉坑迁于西隩山名龙就案号三台前峯城列后冈屏峙林峦环复气象丰隆真达人之道栖心之福地也国朝隆平度僧日广昔构既盈益以前基为之重门以限内外逾三十年草创未完前管勾僧者道珂选于徒众得师奕祖属干其事永嘉俗故乐施然方趋城邑阛阓揭榜大书广事供设以张声誉奚暇顾此幽隐寂寥之地以修黙施不祈之福哉故奕祖勤勤累歳不能有成一日朅然南游竝郡行次长溪盖未累驲邑丞许公得之欣然若有宿契出俸二万邑人闻之莫不喜舍于是得钱三十万以归求材雇工不日而就巍然雄丽映冠山谷望之者愕覩天宫由之者恍迷华藏莫不合掌肃恭欢喜赞叹夫以数百年之基创至珂而加辟僧奕祖之营造遇许而乃成天人相因时物竝至事若偶然理宜定数略志檀施之姓名以纪歳时之符防盖经始于政和元年孟冬落成于八年之孟夏许公名邦字邦直永嘉横阳人学行官业皆有称述其余名氏列诸碑隂以诏后来
　　记
　　介轩记
　　佛者安时避喧于峥水之上得拳石之地为之居名曰介轩其游景昙属予为记予曰俞如何昙曰斯人也厌世俗之烦混乐山林之清虚脱讲席而勿顾慕幽人之与俱独一轩以寄傲将终身而不渝予曰是道也节士之所守而通人以为瘉者也且夫彼佛之徒识心达道则有无同体喧静一途拳然之石有大地之载蜗然之室有四海之居夐然独立而万物不能昜也死生不能变也岂非所为介乎昙曰唯唯吾将命请进于斯于是叙而为之记
　　闲心普安禅寺修造记
　　孔子曰十室之邑必有忠信吾于小溪得僧显琛焉小溪盖于温州东逾岭陆行三十里至陶山自陶山江行五十里至瑞安县由县乘平河北行七十里至州居民逺僻依山生活地褊艰食苦作以自给故其民敦重信义爱惜生理不肯为鬬讼以干州县琛处其间和乐慈惠信于一乡乡人爱而不狎敬而不疎熙宁九年吾家始得吉地其乡为二坟与琛之居相望盖所谓闲心普安禅寺者是也由寺而南循山西行三四里是为周湾吾祖葬焉由寺而南渡溪西南行四五里是为燥原吾母葬焉周氏子孙歳时来省二坟必见琛琛防视二坟不以利焉而以初吾祖父葬时祖母年已髙尝语琛曰婆子亦不乆于世矣他时殖骨此土幸歳时临视以慰幽魂越数年吾祖母果弃养遂以合葬于祖父之墓琛能不忘其言凡时节朔望必与其徒设香果茶汤杂作佛事墓上乡民因之往来奠谒游观不絶至今数年遂为故事而琛每至墓上与周氏子孙数数泣下盖天资仁慈人也元祐八年某侍亲归省墓下于是盖去乡里仕于王朝者已十数年而琛年方六十余尚强壮无恙访其居非昔之比琛揖吾父子由新路登白云亭循坂而上入门又循西庑观僧堂登方丈览左右轩复下循东庑而南视厨仓库院观新铸钟访其弟子道珂之室琛曰是皆显琛与道珂十年之勤昔之敝者更新矣昔之庳者更崇矣今之所完昔之所缺者也今之所有昔之所无者也居者获安而游者起敬以示后人可无述乎且琛也老幸可以休珂才能主寺事珂不敢以辱尊公大笔敢属之吾子以幸吾门呜呼是不可以无述也惟琛之慈惠故人之从也悦惟珂之强敏故事之成也昜彼其完且有矣亦既崇且新矣而琛也独能不居其成虽曰未学其违道不逺矣故吾以谓慈惠者徳也强敏者才也不居其成者道也合是三者举而措之天下无难矣是为述













　　浮沚集巻四
　　钦定四库全书
　　浮沚集巻五
　　宋　周行巳　撰
　　书
　　代上执政书
　　某闻居上位而不援乎下则贤不可得而用居下位而不求援乎上则虽贤而不获用使仁人君子无意于天下则上下不相为用可也茍有意于天下如之何见贤而弗用与其身自贤而弗求其用哉某诵斯言乆矣未尝敢闻于人恐不知者以为好大而欲人之尚已也夫好自大而取尚于人君子之所不为某虽不敏顾舍所学而愿为之乎然今日持有献于阁下者以阁下可以闻此而某亦可以无自疑乎此也阁下以道徳相天子拔取天下之才共为太平而天下之吏奋然各自淬厉以侥觊万一如饥者待哺劳者乞休且不知其几何人此其志岂无望于阁下哉而某之迟钝不及事未尝敛袵执板趋进于左右又无当世显名在人耳目乃欲卒然以尺一之书自别于众人而求阁下之知遇某虽自信不疑已使阁下何从而信哉然某未尝言安知阁下之必不信也某自少时读书应举粗为有志于其大者未尝碌碌随时俗上下得官十余年困于奔走簿书之间无所効其长然某亦区区不敢废职而亦不敢以谨职为能阁下试度某之志与阁下之事孰先孰后哉昔舒元舆尝上书自荐于唐文宗当时执政不察其心过以浮诞为废至今有读其书者为之太息某之事实类此然阁下之贤不可与李宗闵比也鬷明蔑恶堂下一言叔向亲援其手曰子如不言吾几失之矣夫言之不可以已如此且以某之不肖方拙而寡与茍不自言其谁为某言哉故某不避狂昜之诛而以闻于阁下也阁下以为如何哉干冒钧顔伏地待罪
　　权乐清上韩守书
　　窃惟人子莫不欲孝于其父人臣莫不愿忠于其君而其势有得行有不得行者何哉盖子之于父亲也近也故其为孝也莫不得其所欲臣之于君尊也逺也故其为忠也有未必获其所愿是以古之君子在畎亩而不忘居江湖而有怀诚以乐其道不若亲见其君之为尧舜着空言不若行事之深切着明此所以伊尹幡然仲尼遑遑马迁留滞而叹息也某生五十一年而秩未离乎九品仕二十七载而官仅书乎四考其于贤能可谓至卑矣其去堂陛可谓至逺矣然而愿忠之心岂不亦欲与夫朝夕左右侍从之臣同効其尺寸哉独以其分有所局而其势不得通虽有吾身亲见之志与夫着于行事之实将何所施乎所以踽踽凉凉徒窃叹于周南而长兴怀于魏阙孰吾知者今乃幸以摄事小邑获预应奉因得効其尺寸之勤乃若髙官大职顾岂敢望哉年衰志阙无所可为独欲终老海滨卒其区区之愿鹪鹩之巢一枝而足偃鼠之腹勺水已盈自度智能不过一邑一曹得与役属以勤享上官卑而志同职小而忠一左右侍从之臣承命于上趋走服役之臣効力于下上下相济小大不渝此事所以成而分所以定也某昔者荐名尝出先徳之门而筮仕之初于今太守为同僚之分以是夤缘因得自列伏觊髙明怜其故家之旧物而采其愿忠之诚心不惮一举手之勤以置于一枝栖息之地他日补报未必在众人之后也
　　上宰相书
　　某闻人臣之事君也不敢有其身君命之进则进不敢私其身后之君命之退则退不敢强其身先之父召无诺君命召不俟驾行尊者之赐郤之为不恭况君命之进乎侍于长者问日蚤暮则退欠伸撰杖屦则退色斯举矣翔而后集况君命之退乎然而君子之进也每难其退也每易易于不为而难于有为故也不为义也有为行其义也故曰有不为也而后可以有为某少负羸疾不乐通物泯然居闲窃慕存心养性之説于周孔老佛无所不求而未尝有意于进取间者父兄命之尝试以其所知寓于有司之间或者不以为不可遂籍仕版辛未庚子盖三十年矣或迁或罢才书四考何其进之少而退之多乎岂不曰命之进则进命之退则退不敢私其身而为之进退欤今也行年五十有四忧患病苦齿髪衰矣方寸乱矣少壮不力老将何为而阁下过听猥蒙收录进之吾君不以其不肖无堪置之学士大夫之列被命之日不议于人不卜于神舍其闲居安业之私幡然有行不敢以速进为嫌诚为晚遇得归而不敢有其身故也且士方畎亩不忘致君独安昔之不为今不可以有为乎阁下二十年间再秉钧轴天下之士莫不以类而进成就功业而某方以疾故退居田里乃今获遇虽朴不足比数然亦岂独不欲効其尺寸以行其所知哉惟今百度完具四夷宾服上下恬熙内外无患治安无事矣然无事者有事之所虑也古之圣智之人安不忘危治不忘乱虽虞舜成周之盛时未尝不兢兢业业以相警戒且今任天下之重者独不在于阁下乎不知阁下以今为乐欤亦以为忧也以为忧则君圣臣贤优游无为上下同乐方享太平何有于忧乎以为乐则虑近之远审风之自怨不在大祸生所忽未可以为乐也贤者之谋国如医者之治病五脏六腑不可偏胜偏胜则患生今天下之势不有偏胜者乎疾之所起必有标本治其疾者必先其本后其标今天下之势不有急于先者乎阁下以不世之宏才可乆之大徳越自熙丰至于今日逮事三主始终一心丰功伟绩昭焕今古所更多矣所知审矣伏自建立以来良法美意皆酌今而可行民便国安皆利便而可乆然而更有异志之变更因之庸吏之玩弛虑其所可忧先其所当务得无复有益广其未究者乎得无复有当务其偏蔽者乎于是时则又缓急之势先后之序不知其势者不可以有为也不知其序者不可以有为也非阁下之智足以知之才足以任之势足以行之其孰能与于此哉所以方今天下有志之士无有大小无有逺迩无有亲疎皆欲转助阁下以起太平偏胜之势以图今日急先之务在阁下益广贤路以收实才更定法度以救时弊天下有志于斯者舍阁下而无适矣舍是而之他者皆非为国计者也故助阁下者忠臣义士之所愿也阁下收之则为朝廷之用舍之则为他门之用矣为他门之用者阁下以为安乎为朝廷之用者阁下以为安乎阁下之用舍朝廷之安危也人君之职在任一相一相之职在任羣贤自古未有得才而不治者亦未有不才而治者也天下之治乱在于法度之善否法度之善否在于人才之得失人能为之人能坏之人能修之未有出于人而人不可为者独时有险易才有智愚智者可以济其险愚者可以行其易虽曰成功则天而不可曰天也人不可为也所以知其可为者天下之心皆欲安而已矣所以不可不为天下安斯朝廷安矣故所以用人者在于善法度也所以善法度者在于安天下也天下安则朝廷安朝廷安则私门亦安矣计私门而不计国家自古未有得以安者也故智者处其安愚者处其危欲济未危之势而保至安之计者舍阁下未知其孰可与议者顾虽晚至下客独效古人区区之义布其腹心以幸万一若夫条布缓急之势与其先后之序则以俟命未可以立言判也干冒钧听下情无任恐惧之至
　　上祭酒书
　　行已敢言之行已七歳就傅授句读诵五经书十五歳学属文十七歳补太学诸生是时一心学科举文编缀事类剽窃语言凡所见则问而学焉趋而从之十八九相与也又二年读书盖见古人文章浩浩如波涛纚纚如春华于是乐而慕之又学为古文上希屈宋下法韩柳见自古文人多不拘尔谓诚若是也恃文为非诮慿文以戏谑自谓吾徒为神仙中人而鄙昔之相从者谓局促若辕下驹然求其问而学焉者十或得二三尔又二年读书益见道理于是始知圣人作书遗后世在学而行之非以为文也乃知文人才士不足尚昔吾先圣言虽有周公之才之美使骄且吝其余不足观也已又况中人以下以片言只句之小才以自咤于敦实之士乎意谓学期至于孔子而已且言曰士志于道据于徳依于仁游于艺所以教学也于是早晚思古人之修徳立行诵其诗读其书日与古人居读其书诵其诗日与古人谋言亦思古人也行亦思古人也于是求问而学焉者益罕矣凡昔之交游者今则皆谢之而不敢学焉凡昔之所鄙者今则皆敬之而不敢慢焉兢兢众人之中惟恐一叛乎道而入于流俗之习日学之夜思之未始敢舍也有人诱之曰子迂也何不为时之趋行已则不敢从也有人鄙之曰子矫也何不任真之乐行已则不敢已也尝以是二者校已之所祈向者而思之则亦尝语之曰中人之性就下则昜趋上则难未有不以修为而能为君子善人者也若纵性之所欲而合之以众人之所为则必愈下尔不学则已学焉而不知道君子不为也昔韩文公之言曰行成于思毁于随有旨哉又曰善虽不吾与吾将强而附不善虽不吾拒吾将强而去皆父兄之所教于行已而某之所愿学者也故得以是説拒之又行之今才期月尔非而毁之日益甚行已亦弗之易也更求已之所未至者而为之凡所近于厚者无所不为也凡所近于薄者无所不去也去年且思阳城之训念何蕃之行遂以觐亲告归于泾今也且以是来学不识所从者果正矣其犹有説乎孔子曰敏于事而慎于言就有道而正焉某虽不敏窃愿学焉伏惟先生诲人不倦愿赐一言以正之幸甚幸甚
　　与佛月大师书
　　昨日言诗颇为开益苦手疮殊无情绪不能款款议论归来甚阙然意谓尚未深得师之妙耳昔齐已号诗僧也不过风花雪月巧句而于格又颇俗今之参寥亦以诗名虽豪逸可爱人不及道吾师数篇已能过之清思妙句飘然如孤鹄翔云又能作古体淡淡造静理学之不已古人不难到也知禅众中好静甚不欲时时往聒噪輙得小诗奉寄能以问答之余见和否伏暑愿弥尽珍重理渴仰渴仰
　　启
　　谢郓帅王待制辟司录啓
　　当其失职众所弃捐乃于穷时独被收采义与寻常而加重感沦方寸以弥深伏念某受数多竒居闲少仕行不俟驾盖人臣莫敢有其身出以为时故君子亦欲行其义志虽大而无当道固迂而难逄匪九泉之是谋亦三黜之奚怨独志业之未就邈歳月之忽徂亦已焉哉不作周公之梦聊且尔耳将求范蠡之舟属东南之防攘蹇去留之道阻迍邅多故流落殊方百病咸生千金散尽茍将免死孰不为贫方滞念之纷如朅嘉招之俯及捧檄而喜载怀三釡之悲承命即行敢负百金之诺此盖某人怀忠信而近厚敦故旧而弗遗欲四海之举安况一夫之失所激颓风于难进拔寒流以事君虽匪其人盖亦有意老而弥劭勉吾信之未能穷且益坚期民安而为报
　　代贺吴侍郎啓
　　涣恩中扆正位东台凡属甄镕率同忭蹈恭以某人三朝隽老一徳旧臣道盛格天之功仁懋佐王之业一人简在百辟具瞻果自殊庭再登黄闼朝廷尊重慰人望于岩岩舆颂载喧识公归于几几竚畴丕绩荐正冢司竝九叙以歌庸浃万方而胥悦某邈分郡寄阻簉宾墀欢逺服之孤心庆熙朝之盛典蟠木愿器早荷于元工坯土在钧日陶于洪造
　　代徐守谢金带紫章服啓
　　祗奉贡仪恪修臣职误防中旨洊锡异恩带饰黄金媿靡功于将阃服加紫绶荣曳防于亲庭曽无毫髪之劳曷称便蕃之赐顾惟疎贱必有夤缘此盖某人载世勲门钟天间气文章班马优廷策于巍科道徳老庄静臣心于止水出纳帝命允惟夙夜之劳陟降王庭式是靖恭之节荣宣恩旨密赞俞音故得小臣叨蒙盛典敢不精审有孚之吉勉持不息之诚惟孝及忠终始敢期于一节乃恩与徳顶踵奚报于万分
　　代人贺枢密啓
　　恩涣宸庭位隆天府耸闻休命逷抃舆心恭以某人问学渊源性资端亮出甚盛之世佐有为之君天下佥曰才难主上必其柄用内参宸略坐制本兵决断机务之先从容庙堂之上每深简在方切具瞻果进枢衡之茂庸总司喉舌之重柄可大之业非位不行太平之基得贤所致故将纪纲四海弼谐万几法度清而阴阳和造化调而天地顺进司元宰益重本朝某邈守逺藩侧聆光命莫次凫趋之列徒深燕贺之诚
　　学官与交代啓
　　旧尹之政告新尹矧在儒官先知之民觉后知惟尊道艺非宜晚学輙代髙贤伏惟某人有徳而文因人以教拳拳遵囘之好踽踽慕轲之传乐得英才共希生而知者如工大木惟恐斵而小之造三年而有成修四教以谁继岂兹汰砾之在后能与精金而争辉翔集泮林愿终同于声气泳思学海当不异于源流瞻徳诚深颂言靡既
　　贺张节使啓
　　伏审命王庭赐旌侯服伏惟欢庆恭以某人胚胎间气心膂良臣才髙人杰之雄戚重国甥之懿乆腾英誉密简渊衷果畴勲阀之隆爰付旌旄之寄宸慈钦叙式慰在天之灵庶言允谐克协象贤之庆金章紫绶争辉防服之荣画防油幢弥重仙官之贵仲尼孝友何必有政于藩宣却縠诗书正可坐筹于帷幄为国屏翰期永保于乂康若时谋猷将无忘于入告竚观逺业益进近司凡在有知孰不交庆某夙蒙恩顾喜剧私诚疾方困于河鱼贺輙愆于厦燕
　　与张才叔啓
　　昨离师帐乆侍亲闱实縁省定之勤是缺兴居之问有怀文席无喻寸襟属兹承乏于成均窃获经途于治部操舟及境豫深望履之怀执箒候门行遂抠衣之请是为慰抃奚究敷宣
　　代郡守除漕谢运使啓
　　分符属部实荷安全聨职计司复叨庇赖辱奬提之有自惟欣感之何云恭惟某人学有渊源行多枝叶搢绅先生之所欣慕国家天下之所曰贤暂领外台岂乆淹于逺服即闻中诏行进拜于近宸某孤陋无闻数竒不偶功名晚矣行年半百之余世味淡然宴坐一身之寄顾岂长于治赋尚有切于依仁晤展未闻愿言曷既
　　贺转运使复任啓
　　光膺诏旨再领使权凡在庇临罔不抃跃恭惟某人才周治体学造圣防繇清阀以开祥奋荣途而厎绩知深宸扆名竦朝绅乃眷西顾之列城实预中都之计偫曩付转输之重尝资课入之优农事弗违军储有羡风闻谬误輙致烦言天监昭明遽还旧物俾宣寛大之诏倚分宵旰之忧一方夙惧于神明比屋复覩于富庶足兵足食岂止致俗于阜康有猷有为行即进司于宥密某摄居属部预遵教条瞻厦屋以欣如奉简书而惕若













　　浮沚集巻五
　　钦定四库全书
　　浮沚集巻六
　　宋　周行巳　撰
　　杂著
　　座右铭
　　惟余之生兮父命以名谓余曰行已兮俾充夫性之所能曰汝立志必髙而宏曰汝学道必思而行待人过厚可以保生责已尽详然后有成人恶勿记人善乃称切磋琢磨孰无朋友惟善可亲惟敬能乆闻过必改见善斯守诚心行此惟汝之有圣人何得不轻小善为无益圣人何长不恃小恶为无伤告汝以行已之道汝慎无忘呜呼子乎年旣成人矣而行实迷其途嗟已往之无及念来今之可图汝尚不守惟汝不孝汝尚无知惟汝无教敬之戒之久乃知效
　　劝学文
　　天地之性莫贵于人四民之长莫贵乎士士之所贵者以学而已然人皆有可学之性而或不得学者盖由出乎贫贱之家日迫于饘粥之不暇所以沈为下愚终身不灵以贻笞戮无所不至此人之不幸也诸生生于富有之家复赖父兄之贤使得从师为学一身亦幸矣然而父兄之所以愿望于子弟者岂幸一身而已哉亦期于有成将以幸一家幸一乡又推而广之幸一国幸天下也当今太平之世不能力学期乎有成以幸一乡一国而及乎天下以副父兄之颙望亦自弃而已语曰将相宁有种诸君勉之哉
　　斋揖文
　　学校者礼义之所起羣居不以礼则慢慢则善心日丧不善之心日滋君子小人于是乎分不可不念也故礼义之所始在于正容体齐顔色顺辞令三者立身之要节而学有斋揖近或因循以为末节遂置而弗讲谓徒拂人之情而无益于学者之事此甚不思也夫正者一歳之始也朔者一月之始也朝者一日之始也今吾徒羣居正必拜朔必贺而朝独不相揖乎于其朝焉相揖以致敬问安否以致爱羣居之道也推此于朝则一日之敬爱不可胜用矣推此于朔则一月之敬爱不可胜用矣推此于正则一歳之敬爱不可胜用矣推此以终其身则一身之敬爱不可胜用矣呜呼孰谓其无益于学也学也者学为人者也思为人不可以不敬其亲思敬其亲不可以不敬其身思敬其身不可以不敬其人日月逝矣一折枝之昜犹或惮而弗为则任重道远终身其能胜举乎此斋揖之礼所以不可废也
　　从弟成已审已直已存已用已字説
　　周氏积德远矣居温州者及其辈才五世由温州任起家者为江隂江隂生四十七年官司封员外郎职集贤校理而卒某甞恨其寿不充德位不登才意其后必有大兴起者不在于诸父氏必在于尔伯仲间也成已于江隂为适长孙审已其次直已又其次存已又其次用已又其次旣皆以其父命得名于余又欲以成人之礼待之而字之于是因推其说而语其所以大兴起其家之道曰尔亦闻有所谓君子之学乎夫古之君子为己而学为人而仕今之君子为己而仕为人而学何谓为己之学以吾有孝悌也则学以吾有忠信也则学学乎内者也养其德者也故为己而学者必有为人之仕矣何谓为人之学人以我为多闻也则学人以我为多能也则学学乎外者也利其闻者也故为人而学者必有为己之仕矣然则今之所谓君子者古之所谓小人乎尔于此焉亦将何择吾甞观夫孔氏之门其所以教人者多术矣至于樊迟学稼则不与子贡货殖则不与子张干禄则不与是何也漆雕开不愿仕则与之曽防浴乎沂则与之顔渊在陋巷则与之是何也呜呼昔者孟子盖甞推其本而言之矣以为舜与跖之分在于利与善之间夫天下之人何莫为善不必皆舜也而曰舜焉谓是心也无以异乎舜之心也不谓舜可乎天下之人何莫为利不必皆跖也而曰跖焉谓是心也无以异于跖之心也不谓跖可乎然则士之于此不可以不思也天下之人惟不知思是以善与心昧利与实滋于其学也不知为己而为人之为説于其仕也不知为人而为己之为利先逹之士比肩倡于上后进之士接武应于下父以是教其子兄以是诏其弟师以是传其徒少习之长成之靡然成风荡不可返此其甚可哀者尔于是独可无思乎于成已字思仁尔则思之孰为仁乎孰为非仁乎恶乎而至于仁恶乎而至于不仁古则有之曰成已仁也成物知也曰君子去仁恶乎成名曰为仁由已而由人乎哉此其所谓仁者何也尔则思之曰欲成吾已者果不可以不仁也则又思之曰仁在我者也吾何患而不为哉于是朝焉仁也暮焉仁也食焉仁也寝焉仁也目视耳听手举足运无非仁也而后可以谓之善成已者矣于审已字思明尔则思之孰为明乎孰为不明乎恶乎而至于明恶乎而至于不明古则有之曰不明乎善不诚乎身矣曰大学之道在明明徳曰明则诚矣诚则明矣此其所谓明者何也尔则思之曰欲审吾已者果不可以不明也则又思之曰明在我者也吾何患而不为哉于是朝焉明也暮焉明也食焉明也寝焉明也目视耳听手举足运无非明也而后可以谓之善审已者矣于直已字思敬尔则思之孰谓敬乎孰谓不敬乎恶乎而至于敬恶乎而至于不敬古则有之曰敬以直内曰修已以敬曰毋不敬此其所谓敬者何也尔则思之曰欲直吾已者果不可以不敬也则又思之曰敬在我者也吾何患而不为哉于是朝焉敬也暮焉敬也食焉敬也寝焉敬也目视耳听手举足运无非敬也而后可以谓之善直已者矣于存已字思养尔则思之孰为养乎孰为不养乎恶乎而得其养恶乎而不得其养古则有之曰养心莫善于寡欲曰存其心养其性所以事天也曰以直养而无害则塞乎天地之间此其所谓养者何也尔则思之曰欲存吾已者果不可以不养也则又思之曰夫养在我者也吾何患而不为哉于是朝焉养也暮焉养也食焉养也寝焉养也目视耳听手举足运无非养也而后可以谓之善存已者矣于用已字思本尔则思之孰为本乎孰为非本乎恶乎而得其本恶乎而不得其本古则有之曰君子务本本立而道生曰天下之本在国国之本在家家之本在身曰大德不官大道不器大信不约大时不齐察于此四者可以有志于本矣此其所谓本者何也尔则思之曰欲用吾已者果不可以无本也则又思之曰本在我者也吾何患而不为哉于是朝焉本也暮焉本也食焉本也寝焉本也目视耳听手举足运无非本也而后可以谓之善用已者矣呜呼成已者果以仁矣审已者果以明矣直已者果以敬矣存已者果以养矣用已者果以本矣则其学也吾必以为为己之学也必为善者也其仕也吾必以为为人之仕矣非为利者也斯所谓古之君子者也斯所谓大兴起其家之道也书曰思曰睿语曰学而不思则罔惟睿惟圣惟罔惟狂夫圣与狂尔则择之古之人名所以定其体字所以表其德夫岂徒哉尔或不思则名非其体也字非其德也吾之云云侮圣言也尔其勉哉
　　论晏平仲
　　越石父之责人也终无已乎脱之缧绁而弗谢一入闺而请絶何其严哉虽然石父以君子望晏子者也然非人之情也设于晏子可也惟晏子能受尽言而善改过孔子曰晏平仲善与人交久而敬之非此之谓乎
　　书李氏事后
　　夫善天下之所同也为善莫大于爱人为不善莫大于害人三代之得天下也以仁其失天下也以不仁非独三代为然继三代者莫不然唐之所以亡五代之所以乱盖可知矣方晋开运之末五姓云扰中原鼎沸盗贼蜂起天下糜溃极矣李氏以一布衣能屈贼人而保万乘之众此岂直智巧果敢而然哉亦其爱人之义有以动其善心故也故能革暴使之勿杀易贪使之勿取夫人之为不善至于为盗而杀人亦甚矣然而可以义动是知善者天下之所同也况不为盗而杀人者有不可与为善乎故为善无小可以保天下为不善无大不足以保一身为天下者皆知善之为善则唐不至于亡五代不至于乱中原不至于涂炭夫岂独一李氏可以保其乡里而为天下者不得以保四海以及其身乎呜呼善与不善可以类求矣
　　跋薛唐卿秦玺文
　　李斯篆世传为第一学者莫不爱之吾毎见其书几不疾唾而郤走者何哉谓夫人善成其君之过也夫秦之君其资亦未若桀纣之恶之甚也而二三臣酿其君于不善则又有甚焉者呜呼斯乎是甞去诗书以愚百姓者乎是甞听赵髙以立胡亥者乎是甞杀公子扶苏与蒙恬者乎是甞教其君严督责而安恣睢者乎使其玺不得传者斯人也而其刻画吾忍观之哉顾唐卿犹区区珍藏之者岂不欲传百世以为监欤吁是何以监也
　　跋李文叔欧公帖
　　世有君子小人犹天之有隂阳不能相无能相消长耳世用君子则不贤者远矣世用小人则贤者远矣朋党之説所由起也昔庆厯之盛羣贤并用必有不得志者遂为党説中之欲以尽去君子当是时盖有自列为党者有忧死其党者然则果党欤非也彼独惧夫君子小人之分不明而国之理乱由此其出有忧之大忘其区区一身期悟当世之主此仁人之用心也世主欲知其説无他公与私而已矣出于公其道同非党也出于私其利同党也忘一已而忧天下谓之公乎谓之私乎断可识矣由今观古牛党多小人李党多君子然而以党易党所以必复必有忧心者然后可与议此文忠昔甞为之説矣观此帖若有戚戚然者何哉诗云忧心悄悄愠于羣小其斯之谓乎
　　跋李文叔蔡君谟帖
　　近世士人多学今书不学古书务取媚好气格全弱君谟正书多法鲁公简牍行草备兼诸体皆能冠絶一时学古故也然而以古并之便觉不及岂古人心法不传而规模形似不足以得其妙乎
　　冯先生辩
　　或问冯先生参于某曰先生何如而子欲以为师乎哉某曰先生之孝于亲友于弟虽舜亦不过如此而已吾不是师而将何师乎或者曰舜大圣人也后世无及焉而子曰先生之孝虽舜不过如此何也先生以参自名慕曽子犹以为不能及也而以为舜不亦过乎某应之曰吾所谓如舜者如舜之孝而已矣舜之圣固后之世未见其能及也夫孝自天子逹于庻人能尽其道者举相似也曽子之于舜吾未见其有以异焉曽子之于孝以有曽晳者也舜之于孝以有瞽瞍者也二者之尽于孝是或一道也子固以为舜为圣人而其孝不可及乎曽子之不得瞽瞍而其孝不若舜乎吾窃悲今世之人自以为不若人也尧舜之后世之士皆尧舜之学也而曰不可及焉则不学而已矣顔渊曰舜何人也予何人也有为者亦若是有人焉而为曽子之孝其亲者吾必曰曽子而已矣吾不知其不可及也有人焉而为舜之孝其亲者吾必曰舜而已矣吾不知其不可及也或者曰子以为先生之孝果如舜舜渔于雷泽渔者皆让居耕于歴山耕者皆让畔而天下之士又多就之者先生居于乡其德不及于闾里在太学太学之士无有与其贤者是果不如舜也某曰子以为若是之不如舜诚是也子且以为今之民皆尧之民乎今之士皆尧之士乎如之何必其人之皆化也孔子曰不如乡人之善者好之其不善者恶之先生居于太学其乡人之贤者率其徒状先生之德上于祭酒司业太学之士闻先生之贤者皆往拜之虽不善之人亦不敢不敬于先生之侧先生之德亦可谓化矣其曰不如舜者不如舜之广也时势则然也其孝果有以异乎无以异也或者曰夫人孰不为孝子以先生为孝是显天下之人皆不孝也以先生之孝如舜是舜之后或圣或贤皆不若先生之贤也某曰是又不然者也吾岂敢厚诬天下之人哉人孰不爱其亲而先生能尽爱亲之道焉尽其孝如先生者有矣吾不得而知也孔子之称曽子不曰顔子之徒皆不孝也孟子之称舜不曰尧禹之君皆不孝也舜之后禹汤文武其孝非不若舜也舜之孝显也禹汤文武而为舜亦舜也天下之孝天下之人皆能尽也能尽其孝者皆舜也岂谓古圣贤不若舜哉当其可也岂谓先生必贤于古圣贤哉当其可也或者曰子以为先生孝而师之是子必不孝也某曰某于天地之间岂敢以不孝自处也虽然吾学焉而未能尽其道者也而先生能尽之则其师也宜或者曰吾子之言冯先生则是也然众人所不为而吾子必为之人皆以子为狂且怪特邀竒而好名者也姑已之不宜有是名也某应之曰此又吾子之惑滋甚也不识吾子所谓怪者以其异于众乎以其异于圣人之道乎吾学圣人道者也合于圣人之道者谓之常离于圣人之道者谓之怪古之人未甞无师也虽圣人亦有师吾之师其如舜者独非圣人之道欤吾何怪之有吾固怪夫世之人未甞求师也卒然问之则必曰吾亦何常师之有否则必曰吾师其成心而已矣夫二者固圣人之道也而世之人以应人者是亦未甞有师者也是亦未甞师其成心者也曰兹不乱圣言以行怪欤其或有焉曰师曰弟子云者亦必求为利而已矣学必为道也如必曰从众众人之学为道乎为利乎如曰为道吾从众可也学必有师也如必曰从众众人之学有师乎无师乎如曰有师吾从众可也人之学不可以不知道欲知道必从师而问焉吾学道也吾求师也而曰邀竒而好名是则圣人之道皆不可为已然则吾安敢避是名哉与其得罪于圣人吾宁得罪于众人故凡有合于圣人之道者吾必为之凡有不合于圣人之道者吾必去之是非止于道而公也吾不忍枉其道以求合乎众也凡吾之所学者如是是又不可不辩也如有曰众如是不可也必从众吾则敬谢焉如有曰道如是不可也必从道吾则敬受焉吾非求胜者也
　　冯先生赞
　　吾谁与归惟冯先生舜尽事亲先生实能以庻被逐恸哭于庭恐伤亲心顺命以行假卜以食乃徂于京元丰元年补国子生三歳告归父犹不听稽颡自责以显厥诚遂名曰参以慕于曽乃与其弟复来自西不得于亲不孝思忧心耿耿望白云飞实隠不言人莫之知三举不售有德实遗天之报善亦何杳微呜呼今世之人鲜有不辱其亲者矣吾非斯人而谁与归
　　书吕博士事
　　元祐二年秋七月辛酉太学徐生不禄博士吕公率其僚往吊而哭之恸周行已跃而起曰于美乎哉师弟子之风兴矣自孔子没大道丧悠悠数千载间学者不知师其师师者不知自处其师维圣若贤百不一遇少也则闻有胡先生能羣诸弟子于太学教之礼风义行翕然向古今亡矣三十余年谓晚生讫不可得见乃复在今日于美乎哉师弟子之风兴矣先生之赐甚厚非特太学化之将亦四方化之非特今世化之将亦后世化之先生之赐甚厚也且将歌其风倡之天下布之伶官而上之天子也故书
　　段公度哀词
　　吾友公度姓段讳万顷庐陵人负其学来京师求仕元祐二年开封攷其业优荐之礼部明年礼部试复为第六人遂以其名进于天子擢第调太平州芜湖县尉将以归荣其亲也未行以六月十八日得寒疾九日遂卒呜呼余于公度相得最晩而相知最深公度为人貎严而气和言直而辞顺乐人之善而厚于义其文无所不能通春秋尤长于楚辞有拟骚一篇其志盖将以为天下而不得施可哀也夫余故为骚语以哀之公度志也有羙人兮吉水之阳处幽渺兮植兰芳纷菲菲兮流长昧莫与适兮独傍徉曰予以俟乎春兮乘光草木旣秀兮鸟翺翔鼓予瑟兮乐子行来归兮翊上皇采荪苢兮水中央实旣与兮饮予以琼浆命不奈何兮以不康乘囘风兮驾忽荒云霭霭兮雨不降非贶不腆兮实民不良望不来兮悲伤恋恋兮难忘
　　乐生传
　　鄂之人有乐生者任水鬻于市得百钱即罢休以其僦屋饮食之余遨嬉于邸戏中旣归又鼓笛以歌日以为常其隣人有刘氏者饶于财而多营身劳而心常不足闻其贫而乐疑之召问其故曰是吾贫尔也非得已也然贫则易给虽劳而无累吾是以得自乐也富者入其説怜之举百金使収其利而归其本生负金而归遂废其常业则心营指划贸贸然朝暮驰逐于市及夜又计之惟恐其不足也惫而寐其声呼呼如是数日隣之富人不闻其为笛以歌也怪而问之则曰是吾昔也虽贫而无累故自得今也多财而多累故劳于心者常不足以吾之一身百金犹有余是恶用其多为愿复以是归于主人富者豁然悟曰噫是亦吾之累也遂焚契裂券守其分以终身吾闻之曰有是哉夫天下之不足者生于贪安于分者常自得力不足而求仕智不足而求名噫亦惑矣吾可以自警也欤故记之
　　代李守寺观祈晴文
　　狂恒雨若顾敏政之不修哀我民斯念艰食之有害方秋务获时霖弗休谂兹罪谴之敢辞仰觊髙明之垂照倬囘阳光之赫大决隂滞之霪惠彼西成遂兹丰歳
　　代诸庙祈晴文
　　方秋务获霪雨弗収哀我民斯害于艰食曰旸曰雨惟神之司肃将洁馨仰祈明报
　　原武神庙祈雨文
　　天地之候四气之序雨润日暵盖各有时自春徂夏膏泽未霈先时者苖将就稿后时者种未入土民有忧之惟令民之父母民忧亦忧民喜亦喜神食于此土令之忧亦神之忧也令职其明神职其幽修政布德以召和令之职也驱雷行雨以利物神之职也茍失其时则失其职矣是用洁蠲吉辰恭祈严像防奉苾芬之荐仰期肸蠁之灵神其念之神其念之
　　原武神庙谢雨文
　　比以下民作苦时雨后愆万室嗷嗷归命于神忝摄兹土不得自安当倾丹悃躬叩神祠式蒙神惠洊降膏泽合境告足民心欢欣是用防修菲仪以答灵贶惟神弗忘永保有年
　　原武佛寺谢雨文
　　一滴之雨我佛皆知众妙之生何物非此故最大最明者道惟精惟一者人诚心虽微真理必着比縁亢旱仰叩觉皇果大布于慈云遂洊降于甘霔四野霑足万灵欢欣三农务兴作之功百物遂发生之性秋成在望民力稍苏悉归广大之神通难报生成之妙利伏愿继今以往与时无穷四海絶水旱之灾庻民无盗贼之苦永一人于有庆保万国之咸宁
　　超化寺龙潭请水文
　　惟神无方徧满虚空而水性亦徧满虚空水之所积神龙之所宅也惟龙能大能小或隠或见变化无常能以一滴之水徧满虚空大地霑润万物滋生龙之为神昭昭矣而原武小邑密邻神龙之宅自春不雨以渉夏中谷苖将槁函种不立民心嗷嗷惟令之忧傥令弗防惟神之殛而悯此民庻将弗得食愿丐一滴之灵泉以为此方之霖雨因及普天遂周四海惟龙之神感而遂通不疾而速又何难焉
　　超化寺龙潭谢雨文
　　比以农工在务时雨愆期望隂云之弗兴久旱魃之为虐防倾丹悃遐仰僊祠恭迎圣地之灵泉远致敝邑之净利神龙变化云雷勃兴曽不崇朝而下大雨羣心感悦诸谷遂成是用式荐馨香恭答灵贶仍慿净梵还致灵潭惟神听之弗忘永吾民之多福
　　代楚州李守寺观祈雨
　　万寳告成属有阳于旱暵百灵荐祉竟无望于皇慈永惟民食之难实赖神天之祐肃将诚洁躬叩髙明祈布慈云普施法雨使有生悉霑于利泽均率土咸遂于丰登
　　又代诸庙祈雨
　　刺史惟民之忧民惟食之忧神食于兹土福于兹土民之忧刺史之忧也刺史之忧神之忧也方秋百谷将成雨弗时至秀者不实实者未丰民忧之刺史惟民忧之忧而神亦惟刺史忧之忧也是用肃将明祀徧祷神祠惟神忧其忧而効其灵使民不失望焉神之德也刺史之职也
　　代天庆观谢雨文
　　下民咨怨虽愚而灵上帝照临无幽不格惟隆祥所以象德惟务德可以动天顷以秋稼将成时雨弗至念农夫之多戚率官僚而竭诚协臻颙若之孚倏致霈然之泽兆兹丰歳曾不崇朝荷大道罔极之防保斯民有秋之望谂兹来报仰冀降歆
　　代崇宁寺谢雨文
　　有情咨怨虽愚而灵大觉慈悲无感不应比以农民之戚仰伸梵竺之祈曽不崇朝霈然下雨兆兹多稼遂大有年民无饥冻之忧国有丰穰之庆仰凭大力难报殊恩
　　代诸庙谢雨文
　　嗟我民斯忧于艰食祷于神止望彼丰年曽不崇朝霈然下雨大田囘润嘉谷再生仰承顾諟之灵敢后馨香之报
　　闲心寺葢藏文
　　如来出世立教随机菩萨间生应病示药羣机不等教设多途诸病殊方药分众品故九百八十大部总为方便之门而二十五千余言尽识真常之旨巍巍寳梵各各丛林独兹龙就之名山尚阙金文之秘藏十方云侣罔得披寻四众檀那若为归向顷结金刚之净社时宗禅慧之妙门月供千金歳周二律欲乘兹利图集大缘傥就殊功尚资巨力若男若女已乘般若之舟此生他生更结龙华之防
　　闲心寺置椅桌文
　　淳古之风巢居而足庄严之事华座非奢彼时此时以宜为贵前圣后圣昜地皆然故彼藁席之仪谅非栋宇之称惟吾此刹建自大唐僧徒歳増梵宫日广毎经坛斋筵之盛集而设几敷座之或亏赵州绳牀虽淳淡而自得维摩丈室亦髙广而必周斯待檀那共安吾众资道场之宴坐傥获心闲愿天下之普安同沾佛利
　　代郭守修城隍庙文
　　神无不在为物之宗在无不报示必有本城隍之神人民于斯仓廪于斯帑藏于斯甲兵于斯刑狱于斯冒亦大矣报亦厚矣故祀典有载德音所及嗣宇之敝咎将谁执因民之暇卜日之吉易壊以完増陋而严以舍神止神之临矣歳时祀之民之福矣惟吏之职以是来告
　　净居寺葢造文
　　永嘉名郡圆机故庐开山五百年来受业一千余众庄严冠于二浙焚修闻于四方爰有名代之宗师实为此邦之福地昨因天数忽遘火灾云侣星奔宫宝烬委星霜之变将及于歳周土木之功罔闻于檀施某等属以众缘建请使檄来临俾为劝导之人办此兴修之事必资巨力共集胜缘此生他生同成于佛果若男若女各发于好心
　　闲心寺建藏院过廊文
　　不为之为应时而造能舍难舍作佛最亲广大圣经藏轮已具庄严佛土廊宇未周时节因缘有不获已檀那布施必所欣闻愿发大心共成兹事
　　闲心寺置经藏文
　　金人阐化粤自西干白马传经始于东汉厥后流通弥众逮兹翻译滋多并合诸家共为一藏皆是传心之要悉明成佛之方凡我学徒必勤修证舍诸经教何所依归阙然贝叶之文虚此寳华之藏敢求信士共集大缘傥发虚心请垂芳字













　　浮沚集巻六
　　钦定四库全书
　　浮沚集巻七
　　宋　周行巳　撰
　　祭文
　　代朝请祭金华县君文
　　悲夫人世生死相续百歳几何草露风烛昔我季父起家白屋弱冠甲科四十州牧谓富与贵不求从欲职始校理官才郎属奄至大故徳卒不禄呜呼金华实配我叔安乐生同艰难死独嗷嗷诸孤孰为饘粥以卒婚嫁以资饱燠它时有余今日不足人生如此曷其反覆惟某不孝或谓可录叔父父我是教是告叔母母我是拊是鞠觊其有成以嗣吾族得官归觐喜溢靣目送我于行涕泣以嘱平生善言终身三复微叔我告我于何谷微母我鞠我于何餗恩徳隆厚日月遄速自叔之亡如伤屠戮往来见母尚尽欵曲毎及平生相顾颇蹙孰谓一别罹此荼毒彼苍奈何斯人不淑声容扬扬杳不可瞩生死茫茫昧不可赎尊设酒醴殽具水陆衔哀陈辞永诀此哭
　　祭冯当世文
　　呜呼知生者吊知死者伤今或不知其死而伤之者吾亦胜其所当抑人情之必称何礼文之固常惟公既名重乎朝廷于下走而奚取曾声气之未接洞心情而相许或者诮公公宁弗疑欲妻以女尝不鄙夷不合而止人亦斯已还登于朝终以荐祢噫士之相知盖百世而一遇曾毫厘之未报忽厌世而我去谓大徳之宜夀曷中道而遽亡天乎难堪人也弗康伊昔脱骖恶涕无从今此薄奠以荐其衷
　　祭亲友文
　　生不可有附赘悬疣死曷能逃泣露浮沤金乌西坠其谁与留长川东逝其谁与救去歳今时霜月如昼公于是时天命不祐气兮觱发风兮栗烈公于是时归宅荒丘念我昔日与公相友嗟我未来匪友匪媾我有季友则谓公舅公有令子将庆公后舍我长往不遂一觏具此薄奠作歌以侑公兮有灵宜鉴于柩
　　祭刘絜矩文
　　惟子之恺悌明敏乡人待以有成孰知其忽然至此耶呜呼哀哉子之始来京师与其兄同补太学生便有声兄归子留以期于成曰亲之志也虽去亲之侧而予不忧居太学一年太学以其行成使试艺于秋官果以得名当此之时乡人咸庆子而子之亲亦望子以为荣也明年既不利于春官将归省其亲乡人既送子行翌日輙以疾告急出视子疾非寻常子曰此疾其将殆耶乡人皆曰子也何至于此乃与子卜医得吴谋于乡人谋于朋友咸曰是良治子之疾日见厥效子亦自云我之疾其有瘳乎子既起床坐且行矣语如无事时乡人皆喜且为子合谋曰子当亟归以释亲忧子曰方夏之热我倦不可以行李且遣奴归以报我亲俟秋而归及秋子家使人来迓子于京师而子之疾果殆于初矣乡人蹙然私谋曰是将必不可以复起也且奈之何易医凡三药物亦良而不与病当而已在膏肓绵绵延延竟殒厥身呜呼孰谓子之恺悌明敏而至于此耶人皆有死而子独不夀而夭耶昔者来自逺乡以待子成且荣虽去亲之逺离亲之乆而不以为忧今乃客死于京师殁不得临其尸殓不得视其棺为父母兄弟者奈何其悲昔之所以不为忧者今则甚忧也呜呼哀哉其奈之何乡人与子家门客张秀才共殡子之柩于国东门外非葬也以待子之家来取也今月十六日子家遣外甥僧修与子之故奴王新以书来报某等曰子之柩以地逺隔江海不可以负归无可奈何愿为火化独得其骨以还葬于乡与其在京师亦可以不为异域鬼也呜呼哀哉子之亲至于此心如何其悲也乡人敢以是命卜今月壬戌之良日发子之殡举子之柩将衣之以薪而使子之形骸与火俱化呜呼哀哉是亦子之命夫病不得在亲之侧殁不得终于寝之堂葬又不得从先王之礼教其可奈何呜呼哀哉事固有不可奈何礼固有反经合道子其有知斯达矣生为今之人而死同太古之道亦自有可乐者如死者无知矣则此又安足较耶呜呼哀哉生死之道不可知存亡之理不可推其然耶其不然耶姑陈词以荐诚魂有知其鉴此
　　祭张子充文
　　元丰太学莫如子旧学醇行懿惟才之茂徘徊塲屋数上数否八行设科遂为举首天子嘉之可为师表一命南昌州学教授再命辟雍小学司紏方将进用疾遽不救人胡为善天胡弗夀昔送子舟今拊子柩澘焉出涕念子游乆仲氏懿亲同学良友今子既亡吾故亦朽人生万事何所不有从事难任卜居未就男长女大髪白面皱视子之年吾亦岂乆分既有定事非必偶悠然任运泊然自守死生一门聊饮吾酒
　　祭刘取新文
　　缅歳月之逾迈謇吾生之多忤慨百年之共尽忽四时之代序纷羣感之増怀鲜一欢之获遇何懿亲与昵友倐朝亡而夕故若夫子之堂堂矧年龄之未暮惟生禀之正直宜神听之祐助曾有政之弗施而天丧之奚遽匪溺亲私实怀友辅我善曷告我过曷补怅艰途之念深弭情话而谁晤悲一饭而三辍痛达旦而九寤寻髣髴于平生惝彷徨而靡据唁嫠老以弥哀抚孤遗而逾慕畴先进于已往阅逝川而竞注托末契于后来与今吾而异趣已矣乎惟达人之大观通死生于一度洎暂聚之随化炯真常而永固吾知子之未尝亡子亦与吾而未尝去杳无臭以无声泊何思而何虑
　　祭王司理文
　　生死之分达士之常曰仁者夀夀胡弗长典狱再期孰匪孰良凡我邦人罔不曰臧官斯事斯吾亦其康今其亡矣曷不防伤躬致薄奠示哀不忘
　　祭女弟悦师文
　　西方圣人明世之説以亲戚为缘累以死生为幻妄汝愿学焉而为之徒捐弃天属得其适于昨生蜕脱天形复其真于今死汝既无憾吾亦奚悲乃若吾徒学于中国明人伦于一性未尝不哀也而亦未尝哀通昼夜乎一贯未尝不死也而亦未尝死故吾哀而不伤非累也谓汝死而不忘非幻也汝既学焉知其理矣如或以生为恋以死为忧则何所见焉而为之学何所学焉而为之徒
　　祭刘令人文
　　惟顺与正女子之事今人有之克相夫子哀此良人泣继以死我思古人此诚烈妇身埋九原义重千古我则娅逮其季母不敢以伤致此觞俎
　　志铭
　　赵彦昭墓志铭
　　士患不立不患不闻元丰作新太学四方游士歳常数千百人温海郡去京师阻逺居太学不满十人然而学行修明颇为学官先生称道一时士大夫语其子弟以为矜式四方学者皆所服从而师友焉蒋元中沈彬老不幸早死不及禄刘元承今为监察御史元礼为中书舍人许少伊今为敕令删定官方进未艾戴明仲为临江军教授赵彦昭为辟廱正以卒张子充最早有闻毎举不利今以八行荐于朝凡此吾乡之士皆能自立于学校见用于当世其间或先或后或贵或贱或夀或夭则有命也然不可谓不闻矣明仲之丧某尝为志以哀不幸今彦昭葬又来求铭呜呼吾于彦昭其可辞乎彦昭为人博学知古今性嫉恶喜论天下事自其少时已不羣方十歳能为猛虎行乡里大人先生莫不竒之以为必自立少孤季父析其资产与兄异材稍长曰非也悉举以属其兄独逰京师已而有名登崇宁二年进士第主颍昌府长葛簿属天子益修学法州置学官选为济州州学教授导学者以笃学力行不専务科举士有成材攷满朝廷以为能迁辟廱正兼摄司业浸向用矣不幸有疾遂至不起年才四十八官才承直郎呜呼悲夫彦昭讳霄其先盖防稽人五代之乱始徙永嘉曾祖某祖某父某皆隠徳不仕先娶同郡薛氏生男二人宁孙享孙女三人长归沈琮次归陈亶次在室再娶括苍祝氏生男一人桂孙早死宁孙享孙皆才美而善学人以为彦昭有子也仅胜冠相继以死彦昭之亡几至絶世家人求得遗子于外曰绍孙今才十歳呜呼彦昭才而为善者也其报若此岂天之于人丰其名者啬其福乎其殁于京师辟廱官舍大观三年四月六日也其葬也于其乡李奥之原政和元年十二月八日也铭曰贵贱夀夭属于天仁义忠信属于人达非其通穷非屯殁而不朽为有闻旁可万家李奥原善无不报尚后昆
　　许少明墓志铭
　　三代而上士之贤者由乡举里选度徳而定位量能而授职故朝无滥进下无失实自汉以后始诏防士然犹问以当世之务不全以言至唐设为科目文益烦而实益失法益密而气益衰魁伟卓荦之士俛首章句一不中程盖有终身湮没而不得进者夫天之降材固将有用于世而士之学道亦欲兼济于时而后世取士之科毎不足以得之废天之材乏士之用可胜叹哉吾乡许少明先生盖其人已先生身长八尺眉目疎大伟然豪举真人之杰也自为儿童已气概落落日诵数千言数歳即能为诗从乡里长者丈人逰皆竒其才气必大有成甫冠逰京师补太学生文词秀出等辈学官先生交口称道居乡里教授学徒诸邑交礼迎至学校邑令下车必造其庐请所以为政有疑议多就谘决其为人所礼重如此凡三上礼部而名不登于仕籍顾且老矣无以行其义为治説二十篇奏阙下皆当世之要务乆之不报浩浩然有归志曰君臣之义不可废也遇不遇命也遂卜居邑之东山躬耕晦迹不复进取呜呼若先生者岂其学之不茂才之不足欤惟其科举较艺之敝不足以得髙世之士而司文者又未必知言之人此所以觊幸十一而失之者常多也崇宁天子继述先帝尝患科举试言一日之选不足以得士之实参稽古今作新一代之文州建学校学置官师罢三歳科举之试为三舍攷选之法又设八行之举以察隠徳凡士之占一艺着一行者莫不毕用于时可谓无遗贤矣先生于时老且病勌于世故卒不见用而终此可以语命也夫先生名景亮居温州瑞安县生五十七年以政和三年十一月甲子卒于家卒之日邑中之人皆涕泣相谓其君子曰吾何逰乎其小人曰吾何依乎相顾涕泣至行道之人弗忍盖先生平日极输诚信乐施与援人之急所以得于人者如此娶同邑赵氏女生女子一人归郡学生薛得舆无男子为后于是其弟景衡为承议郎大名府少尹政和五年十月己酉少尹举先生之丧葬于郡之西山瑞鹿寺之西原以某与先生逰卜铭铭曰为天下者必用贤而贤不必用者取士之法未至也法既至而不得贤者有司之罪也有司明良而或失之者盖亦有命焉尔矣士茍知命则其进退岂不绰绰然有余裕哉呜呼少明先生之谓欤
　　夀昌县君胡氏墓志铭
　　某之从祖叔父名况崇宁元年以奉议郎知信州铅山县事十月庚辰丧其夫人夀昌县君越明年使来告曰吾将以崇宁二年十一月初九日乙酉葬夀昌于常州江阴县来春乡道泰之原属汝铭某谨按夀昌君姓胡氏世为毗陵望族曾祖谋某赠太师开府仪同三司沂国公祖讳某太常寺奉礼郎父讳某早世弗及仕胡氏自文恭公起家尝以其兄之子归吾从祖祖父校理既又以其兄子之子归铅山于是遂为世而夀昌与校理之夫人以姑侄为姑妇凡吾周氏之族皆曰铅山夫人之贤似吾校理夫人之贤盖其为胡氏也保傅之训教者相若也为周氏也姑妇之诏听者相若也故以其所以为女事者为妇事而周氏之为妇道者皆曰是为妇足法以其所以为妇事者为母事而周氏之为母道者皆曰是为母足法也呜呼女子之行不出于阃拟人之善莫如其亲是所以书也所以信也夀昌盖以夫登朝封为邑君享年五十有七生男子五人某皆举进士女子三人长适晋陵胡璿次适髙沙李材次许嫁姑苏徐孝广孙女一人铭曰生有训归有诏妇是则母是效惟夀禄彼覆焘订来者视丰报
　　王君夫人毛氏墓志铭
　　吾友良弼将葬其母以乡八行朱敏功状来请铭维母夫人姓毛氏永嘉郡人年甫及嫁归同里王氏之瑜王氏家方多资属舅姑相继丧世口众费广家财稍衰夫人才智出诸男子右能不爱其装具悉货所有佐其夫以事本业于是闭门处约问遗服用不敢修饰至衣其子虽弊不耻艰踬数歳家乃少赢诸子稍长悉遣逺就师学闻州里之贤者輙语其子曰茍如其为人虽不利进取吾何汝责故其子所与逰多乡里善人君子而所习问学知本徳性异于科举茍得之士此其夫人所知过人逺矣良弼夫人长子名清臣最贤方夫人之疾其初甚微虽明医不能察其所以治良弼以为忧悉攷方书精求药材得所谓乳核之证与所以治疗之方于是夫人疾小间者数年而良弼遂知医药他疾有不能知者往往投药屡中二弟天益天泽皆能遵其训守循循无大故夫人年五十一卒于政和元年六月十四日四年二月十二日乃始克葬于其里大罗山天柱峯之麓铭曰才而智成人之室维其义子克家法后世夫人之誉永终惠
　　丁世元墓志铭
　　国朝既包有四海温之为郡粤在海隅而民方幸脱五代之乱其上世未有业儒为官者家或饶资必被役于公凡民一为吏则挟法钩致人情倚为轻重以邀利入是时惟吾家曾大父赠屯田君与丁君世元顾籍文无害出入公私毫忽不犯故皆号称长者而二人亦独相好由是屯田君以其女归世元之子某生晚不得亲见其行事尚闻诸族党与乡里长老之所传咸谓世元为人性寛而色和尤喜施惠乐道人以善无少长戚疎皆得其欢闾里有争者往往先就决曲直君以为可然后敢闻有司以为不可遂不复讼曰丁君长者必不我欺至其家一切饰以儒者法度常曰男女婚嫁必于儒家庶可训以善而责以义使子孙学儒犹坐嘉防之下自有清风至于他术譬如置之荆棘动輙见伤况足庇身乎故于丁氏之家无他业而君子长者之风子如其父弟如其兄乡党莫不推重以取法焉则其为善之效益可见矣君治平四年正月乙亥以疾卒于家享夀六十有九其孙昌期承父后以熙宁二年四月丁酉葬君于郡之西山法济院之北原已恨弗获铭其墓于是始遣其曾孙某来求所以表其实于某昌期盖周出也于其父行不可得辞且谓夫人为吏以厚一可书也以儒施家二可书也为善之效三可书也是可以书也某安得而不铭耶君讳某世元其字也曾祖讳某父讳某皆不仕取叶氏生子男一人某先卒女一人适进士蒋某于是元祐八年七月庚寅叙而系之曰敦彼人斯吾邦是臧封之巍巍实为其藏贻示后人无或吾伤
　　蔡君宝墓志铭
　　人生百年歘若白驹之过隙其间时命不齐或三四十年或五六十年抑又几何故未知善必汲汲求知善既知善必汲汲求为善岂惟分阴之可惜盖亦一念之不可怠也吾友平阳蔡君济尝为予言其兄君宝颇患俗之不美亲在而异财既殁而私居也尝欲广其室庐以族处益其田畴以族食于以合宗族于以表乡闾皇皇汲汲凡经理资财以为是盖十余年矣年甫强仕志弗克就而不幸以死呜呼古之为善者夜以继日坐以待旦盖惧夫时不待人故也君宝父汝平弟元康元嘉皆为儒者而君济最有知识善学贤士大夫多倾下之其兄君宝之强为善也又如此独惜其年之不足不能成其所愿为以见于世此可为长太息也君宝名元龟娶母之侄女陈氏生女一人男二人皆未名其卒也以政和二年六月丁亥其葬也以卒之明年三月壬申君济书来请铭铭曰蔡氏之先温陵其邦自唐中和徙温平阳世业儒仁君材干强力相厥家觊以儒昌合族而居谋之孔臧年期不百志弗克垂髫在室戴白在堂人之亡矣曷归其伤大奥之原邑之西乡廼铭斯善以慰其藏
　　沈子正墓志铭
　　永嘉沈躬行之父讳度字子正年六十一绍圣元年三月某甲子卒于京师明年某月某甲子葬于其居邑瑞安县某乡某之原先期躬行致林石介夫状来请铭观君平生治行盖刚介尚气节不惑于流俗者也温为郡并海俗信巫祝禁忌至使良民防于不义方春病瘟邻里亲戚絶不相问讯死亟置棺他室密封固弃去百日乃啓为丧事谓不尔且相传以死有司不知禁民习莫敢犯熙宁初永嘉大疫君母病死其女奴又死家人卧疾数辈内外皆恐议如巫説君独不顾触禁忌具棺敛为服朝夕哭泣荐奠如礼卒无他居邑火禁其友庐人莫敢向君闻噪作疾趋蹈烟熖负其母而出乡人壮其义是可铭者君曾祖讳某祖讳某父讳某娶某氏生子男三人名志行躬行夷行女子六人嫁张晖陆纲林晞顔叶正已赵霑其一尚防君喜儒男必遣就学女必归进士洛阳程颐正叔京兆吕大临与叔括苍龚源深之与吾乡先生介夫皆传古道名世宗师学者莫得其门君能资躬行从之游而乡党朋友咸称之以为君子之子其来请也又可得辞铭曰不惑于俗智也趋人之急义也君则已矣以尚其子
　　戴明仲墓志铭
　　道学不明世儒蔽聪明于方册文辞之间不知反身入徳之要仁义礼智根于心而措于事业致懵昧于理乱之机颠冥于进退之义道大悖矣而不知返也呜呼间有怀才抱器知学逹本之士可与有为而湮沈下僚无所遇合且觊其逢不幸短命死矣可不为之叹息哉吾友戴君明仲是已明仲资秉刚明少而有立尝从洛阳程氏问学知圣人之道近在吾身退而隠于心合于圣人之言若自有得方且沈涵充扩日进而未已优游乡党期以有为于世而年才三十有七奄至大故呜呼真可谓不幸也已君之弟迅状君平生世次曰君讳述温州永嘉人曾大父某大父某父某皆不仕君为童子诵书日数千言为文操笔立成从人受学未几已尽其能輙弃去肄业乡校较其艺常为诸生先因去逰京师试广文馆时赵丞相主文柄得其所试业异之意其为老儒先生擢异等而君未冠也由是知名京师以为太学士皆科举口耳之学为未至于是益逰四方求古所谓为巳之学寻居父丧寝食如礼庐墓终丧中元符三年进士第调婺州东阳县主簿吏裒私钱完公舍以待君至得状悉以俸钱偿之州徙君监银冶君以去疾弗获因慨然赋归去来诗十首以自见投檄而去邑人争挽留之君徐譬之曰仕宦顾当择地耶乃奉亲屏居里中优游累年阖门读书若无仕进意防州置学官选为临江军军学教授部使者交荐其能俄以母忧解职居庐哀毁得疾以卒时大观四年三月癸卯也妻同郡刘氏右谏议大夫安上之妹子男二人颙颖女三人皆防君孝友直谅挺然不可屈折世儒或訾其太髙博学精识议论古今审至尝自许欲有为于世盖于其小者不屑就也不幸短命不克尽其才以死有志之士莫不为之太息出涕病且革无一语及私顾妻子在旁无怜色呜呼可谓难矣其逰同郡林定为哀君之文亦曰明仲盖吾乡之益友也初举广文馆进士未试于礼部丧其亲乡人谓戴氏有子将于此乎观礼明仲不惑于老释阴阳之説居丧哀毁不食菜果既葬庐于墓侧无一不如礼者乡人翕然称之登第调婺之东阳县主簿有所不合赋归去来十首投檄而归防行三舍法选用师儒复出为临江军军学教授丁母忧得疾于倚庐医曰是疾也不可以风盍迁诸内明仲不可曰畴昔之夜吾梦焉有告以生死之説吾其止于此乎居六日而卒嗟夫生死亦大矣而所守如此则夫用舍行藏之际其肯动心于刑祸利禄而輙变其操耶盖其天资过人逺甚自少时为文已为先生宿儒所惊异益广以学则隆礼笃孝不交流俗议论超迈器业不羣将以大用于世也不幸而止于此其命矣夫明仲乐人之善而少所可辱与定游乆其亡也哭之哀故又为词以哭之创大厦之崇髙兮非一木之能支涉长流之浩荡兮岂芥舟之所宜致黄唐于兹世兮匪大人而曷为嗟圣贤之难偶兮或异世而参差幸皇明之在御兮诞图任于臯夔彼蹈袭之为学兮邈层霄而管窥望古昔以并驱兮足次且而莫阶美夫人之智及兮复勇义而弗疑蹈中庸之正路兮喟末俗之多岐气迈往而莫屈兮肯折腰于夸毗坐艺圃以导道兮将舞雩而浴沂何命极而至此兮亶闵凶而独罹又神听之昧昧兮仍疾疢于荒危岂吾丧之不胜兮守礼经而弗移梦有神以来告兮实明者之前知痛才难而莫赎兮抚世儒而孔悲昼恻恻以忘食兮夕太息而不寐寓斯文以告哀兮匪交情之独私政和元年六月丙午其家举君之柩葬于郡之西山太夫人墓之次以行已为同学来请铭顾二君之言其文义皆可传乆于是并着之而为铭云
　　何子平墓志铭
　　客有服丧者贸贸然来拜伏涕洟兴揖而言曰恕尝获私于吾子今也不幸恕之先君大故恕不敢死以图卒大事今既有期敢来请铭客余同学生也不得辞于是叙而铭之曰君姓何氏讳某字子平世为温州永嘉人先无显者自父祖以来皆以利术厚其业君生长其间心习气染若不学而能及壮即多就举贷行贾江湖间初不利愈苦志经度尽知四方物色良窳多寡与其价之上下用是子钱稍稍登本乃益罗取众贾所弃时其钝利为之出入人家缓急须索百物无不有物直常数倍遂致累资千万称于大家亦其平生直谅用心勤乆之效非特智术然也余观司马迁载古之货殖若陶朱公师史之徒皆智度加于常人然后能各就其所欲为虽利道不一要其行事与君操术略相似可以为理生者言也君初娶胡氏生二男子曰思曰愿皆先卒后娶钟氏有男一人元祐八年三月乙未以疾终于家年七十三将以明年正月壬午葬于州城之西南吹台乡断塘里铭曰初艰而后赢利之经生勤而死宁道之徴尚者能能而不尚者其不能呜呼子平
　　朱君夫人陈氏墓志铭
　　杉桥朱氏者有厚徳能仁其邑里其祖有名钱者里人为讳之不曰钱而曰金帛至今不改此岂有禁令服从哉某女弟归其来孙昌年尝见其父祖辈行多髙年长者粹然淳古皆有温良之气而女弟归宁亦毎称其家人女子皆雍睦防顺无间忌之行于是昌年母陈氏为嫡长妇能身服其善训以佐助其夫子凡所以善宗族周贫乏悉如其上世所为虽中年寡居亦守此不懈所以及今人皆称其为良家善族亦其天资淳懿与其父宿学长者素所教训之力与朱氏为一时之防也夫人父讳某夫讳某皆温州平阳人有男子七人长某尝举进士次二子从释氏又其次某为太学生有闻皆先夫人卒他人所不能堪而夫人无深念甚忧之色非忍也寛故也比终独季子昌年昌晨当后事昌年贤尝为政和二年贡士人期以起家者也女子一人为尼名戒学夫人年十九而嫁四十八而寡七十五而卒卒以政和四年三月乙巳是年十二月丙午葬于其乡金山之原服丧者有孙男八人重孙男三人以为福善之报云铭曰一夫为善一乡所归一妇为善一家所宜人孰无善胡莫弗为从义则利从利则亏铭以告之守此勿隳
　　邓子同墓志
　　吾之友邓氏子讳洵异字子同元祐五年五月二十四日卒于京师越六月五日某至自洛即其殡哭之已而语诸人曰哀夫吾子同之亡也夫道之不明天下学士沦于流俗以圣人书为发防决科之具父教其子兄诏其弟师传其徒莫不一出于此虽有良质美才生则溺耳目恬习之事长则师世儒崇尚之言至头童齿豁不知反一言以识诸身而子同少年敏发于此独知有所谓圣人之学之要目之所视耳之所听口体之所安无不学也其志盖将诚于心而达之天下呜呼孰谓吾子同之亡也夫子同生二十二年监绫锦院秘书丞讳良之子赠朝请大夫讳至之孙大夫君居乡动有礼法秘书君为中牟令有闻宜有是子也而亡之命夫是歳冬十二月其兄将举其柩归将以某日葬于许州阳翟县某村某山邓氏世为成都人以其世父龙图君贵遂徙居阳翟子同之葬祔先茔也永嘉周行已志
　　叶君墓志铭
　　叶生渐从予逰刻勤有志向父死且葬属予铭呜呼夫人有子择术业儒义方孰大于是叶君名芳也居温州永嘉也业吏也娶讳也子洙与渐也生宝元己卯十月乙酉也死崇宁壬午五月癸亥也葬其居防昌湖也死之明年十二月庚申也铭曰人而弗儒懵懵其趋儒而弗居懵也如初而充而儒君子儒乎
　　周君墓志铭
　　永嘉有隠君子者姓周讳某字彦通故司封员外郎集贤校理某之子初校理以恩得补一子官君居长避匿乡里弗肯出校理殁资产货财一无所取萧然独结庐于谢公山之侧治园居闲未尝交俗歳常蔬食日从佛者希净逰乡里亲戚推其忠信笃敬过其门知其为隠者之居也入其室知其为君子之人也至啓手足又知其从净公之有得也生五十七年卒于崇宁四年六月之庚申葬于五年十一月之丁酉其居郡之登瀛坊也其葬瑞安县之鱼潭山也娶同郡陈氏生男二人女二人铭曰却荣而弗撄去利而弗争恂恂然退若无所能心平气和独与道成是为君子之徴
　　浮沚集巻七
　　钦定四库全书
　　浮沚集巻八
　　宋　周行巳　撰
　　五言古诗
　　忆欧段
　　歳暮何所思道南咸与籍出门泥漫漫跬步成乖隔人情未免俗节物复感廹念我江海人纾节慕古昔少年弄柔翰颇谓得所适岂有轩冕心况自便菽麦人生不可意变态忽如弈狼藉太学生俯就科举责居然五六载颇不料损益贫贱思富贵富贵悲廹阨所得九牛毛置身岂良防何如谢客儿防稽卜佳宅文章富贵心山水乐幽僻长安不可居季冬犹絺绤缅望悲故乡恨无晨风翮寒牕九转肠纷乱不可绎此意竟谁语坐觉鄙吝积不见二三子讵可论肝膈悠悠百世名浩浩此生迹离娄烛千里盲不见咫尺
　　营居有感
　　有鹊衔枯枝往往营其巢巢成雌卵雏雏出声嗷嗷雌飞雄啄食络绎日百遭咄哉谁使汝理也不可逃旷旷宇宙内顾奚独汝曹人生结栋宇斩木与诛茅经营壮有室耆艾尚勤劳
　　待李纯如邓子同
　　谁云相知好相知亦吾累一夕不在眼青灯已无寐晚定李邓交付托足心地嶷然诸儒中百马逄一骥对我怀抱豁轩眉得深意昨朝分手出冠带修人事淹留乆未返终夕念乖异摇落庭树秋虚牕发清吹坐起无一欢出门屡瞻跂归鼔朱丝弦复理黄巻字弦诵虽曰乐其如心不遂歘欲往从君念无晨风翅扫地焚香坐聊以待君至
　　题乐文仲惫轩
　　古有大隠人不必在林薮屠钓得贤杰能出汉庭右用之即为虎信是经济手乐生淮海来贫窭常露肘乃翁病风痹粥食不到口下长安市授经供卯酉生涯一惫轩貎作槁木朽胆实大于身豪气贯牛斗往往或下人恐是黄石叟屈身以伸道此事古来有贫贱交分薄益见俗态丑丈夫岂得知事定盖棺后与尔同一笑聊进杯中酒
　　寄题鳯翔长孙家集芳亭
　　种木须种松松有四时芳种草须种兰兰有十里香众木岂不大秋至即凋伤百草岂不好露下纷萎黄人生事园圃用意各有方不贵草木多只贵草木良但种松与兰主人家道昌
　　玩师求诗归台州
　　越鸟栖南枝胡马依北风人生亦怀土安能长西东玩公白云老方丈慿髙峯忽为万里逰应缘来晨钟君看伊与洛二川日溶溶逝者亦如此流转何时穷我居谢公山天台一水通莽莽宇宙内那知忽相逄尘埃识眉宇觉我耳目聪暂来还复去有如无根蓬令我长叹息不得乆相从侧身鸡鹜羣仰羡髙飞鸿
　　奉和佛月大师
　　朝出太学门广路长飇飞如何缁尘微汚我如雪衣拟足投清净入寺扣禅扉遇彼赏心人发言破夕霏既见弥明句乃知侯喜微琅琅发妙语慰此渴与饥小巻大字书一一各有归更以金玉赠万丈生光辉日落微云收明月满书帏
　　赠沈彬老
　　永嘉人物衰斯文乆零替学徒寡道心日与风俗敝我生衰敝后上思千载事实欲闾里间一一蹈仁义敬重乡人情翻遭俗眼忌晚得沈夫子学问有根柢矫矫流辈中颇识作者意欢然慰吾心归此同好嗜吾子更我听士也贵尚志古道自足师不必今人贵荼苦不异亩薰莸不同器所忧义理愆何恤流俗议进道要勇决取与慎为计去恶如去沙沙尽自见底积善如积土土多乃成岿读书要知道文章实小技子试反覆思鄙言有深味自非心爱合安能吐肝肺行行慎取之纾节思逺大岂但劝乡闾永为斯民赖
　　敬赠李方叔【廌】
　　蛟龙吐云气雾豹出文采许颍有佳士翰林风流在吾道固多艰明时屡危殆嘉谷生螟蝗稊稗劳取采平生数万言未料寒与馁天生济世才发挥必有待伯乐一顾重岂不价百倍展足造青云防见絶四海顾我茅苇姿谬欲渐兰茝达人固多可借誉饰驽猥丈夫一相知胸中何磊磊愿作南山松青青期不改此事虽一时风流激千载
　　肺病
　　吾生与静侔早无适俗器失身挂尘网道心日已替今兹得肺病自可絶人事黙观悟生理是身同一蜕代马无南蹄越鸟无北翅物各归其本我何有于世冠冕且罢休养疴山水际借石看白云临流鼔兰枻百种絶念虑优游聊卒歳谁云病疾苦邂逅即良计
　　次韵李十七僧宜见过兼简杜思诚
　　坎防客逰子歳莫怀百忧困若伏辕驹未遇甘垂头志度蕴刚洁劲气横清秋岂事稻粱唼比翼黄鹤逰人情憎远客言笑怀戈矛有道死不冺能昜匈匈不穷当志益坚讵逐波上鸥有杜莫逆交有李山阳俦日想文义防夫我心则休心休日月闲忽忽时歳遒俗子浪嗤诟日夕竞咆烋圆凿事方枘固知不相谋我徒方外士泛若不系舟东西与南北无入不优游至此愿随俗俛眉愧前修驾言归去来山寒不可留薄俗利口实斩斩非我侔太息仰明月忍作寻常流
　　蚊
　　天地不爱人生此人之苦吁嗟实微物身不及毛羽利嘴善噆肤令人失眠睡长夏五六月执热不通噫此物于是时翾翾夸得势一聚动亿万翳空如坌壒当昼即散伏得夜乃纷防毎见灯火集不容设帱盖初若猬毛戢次第缘罅隘稍稍傍耳飞嘤鸣欲相卖挥拂不敢停得便时一嘬所欲未涓滴已见盈腹背舍命不畏死忽遭一拍碎顾我七尺躯岂不容尔细蜂有毒在尾尔有毒在喙畏尔众口多不比蜂一虿安得厉金商扫荡聊一快
　　寄题江陵李潜道钓矶
　　严陵避世士四海一钓矶三聘非其心独采富春薇蒙城有静者白首卧荆扉筑台俯溪鸟黙翫道心微箕踞谢官长把竿忘是非少年词赋场秉笔落珠玑投老漫假板长啸却南归缅怀直钩理濯髪待日晞贫贱得肆志富贵多危机
　　观傅公济胡志衡楚越唱和集因成短句奉赠
　　清露凝百草四海黄叶秋逰子思故乡中夜揽衣裘起坐不成寐叹息衔百忧乆客岂其愿亦为甘旨谋平生少年日睥睨气食牛秉志三皇前展步狭九州乃今已半百尚有饿冻愁生逄圣明代不忍弃田畴折节众士底足为妻嫂羞伯乐尚未遇焉知非骅骝观其楚越集迥觉出辈流有如阅武库森然见戈矛近者咸兴作无乃或暗投五车空拄腹一饱岂易求不如临洮子匹马万户侯遇合各有时莫笑东家丘
　　复用前韵奉酬梦符学录
　　子卿五言法气格厉劲秋绵绵武功裔尚不废箕裘洒然落妙语一破万古忧文章本道徳作者通神谋惜其命不达白首犹饭牛学者愿识靣或比韩荆州儒冠真误身未免妻子愁长安游侠儿生不辨田畴儒有不黔突此辈饫珍羞左右夹燕赵出入跨骐骝富贵即称贤宁辨清浊流乃知读万巻不如持尺矛斯言虽有激亦为智者投古人愿执鞭如或不可求君看授业生已为公与侯飒然灌园翁零落守旧丘
　　古意赠答段公度
　　野人比芹子昔献已负慙安得长者语借誉苦为甘自愧敝帚姿欲驾騧骊骖寸进复尺退虎穴讵得探
　　寄题方氏赏心亭
　　日月歘不淹万物纷迥薄冬索复春敷夏茂以秋落彼来无穷期讵可尽酬酢人生聊尔耳政应如解箨可料百年身胡为自束缚达人畅髙情物物各有乐浊醪随身置心赏悟逺托陶阮寓酒意斯亭岂虚作
　　送别
　　人生如断蓬万里忽相值防日常苦难别日常苦易十年闻子名未识已心醉我友岂不多爱子好心地身小胸胆大靣目无邪气磊磊栋梁姿温温瑚琏器人物衰落尽百马逄一骥我怀未倾倒离别已复至天寒霜正繁山险道不利君行独何为百里求自试愿持孝友资发为恻隠治上马且勿难吾民竚嘉惠他年庙堂上举此亦不异强饭数寄书待尔慰穷悴
　　同舍刘子美将归唐作诗见贻次韵以送其行
　　我学比棘猴漫费三年刻技成无所用奔走虚南北儒生纷逐利雅道日衰息乃独资章甫取售祼人国虽知自守重岂若趋时得念欲障狂澜亮非一篑力吁嗟且置此徒使气填臆与子共师友焉得乆黙黙行行慎兹道慰我日恻恻
　　送友人东归
　　是身如聚沫如烛亦如风奔走天地内苦为万虑攻陈子得先觉水镜当胸中异乡各为客相看如秋鸿扁舟忽归去宛然此道东我亦议逺适西入华与嵩饮水有余乐避烦甘百穷相逢不可欺偶然如飘蓬于道各努力千里自同风
　　和郭守叔光絶境亭
　　云横絶尘境峻堞若绳削羣山列培塿众水分脉络下瞰万瓦居缥缈见楼阁松风发天籁泠然众音作皛皛天宇清尘襟一澄廓
　　少年子
　　临洮少年子白马黄金羁醉向垆边宿小女倩缝衣不惜千金赠只惜少年时当时不行乐过时空自悲
　　北山阁
　　北山有髙阁暇日聊登逰临眺益惨怆焉能写我忧轩轩皆崭石激激瞰溪流野鸟时上下白云自沈浮徙倚事穷览良时忽我遒日匿西冈下月出东岭头寒烟没树杪劲风夹山陬十月客衣单不可重迟留缅望泾水濵使我心悠悠
　　九日登髙有感
　　置酒临重阳举觞忽不乐忆昔登髙日亲朋盛杯酌人事经年异物景但如昨生别未防遇死别已冥漠吾生更飘荡四海无所着黄花眼中见翻令怀抱恶莫觅四坐欢节序正寥落
　　征妇怨
　　嫁君苦太迟别君苦太早官行有程期不得暂相保妾有嫁时衣金缕光葳蕤送君即逺道数日望君归君去竟何许君归竟何长昔为胶与漆今为参与商朝看云间鴈暮看水底鱼鴈鱼过几许何处寄君书有食不下咽有衣不被体夜囘九转肠日下千行泪阶前萱草长奁内粉黛空萱草不解忧粉黛为谁容人生若朝露顔色岂长好况乃怀忧愁忧愁复易老及春不开花结子待何时君在须早归妾在长相思妾不愿君富贵妾只愿君贱贫贱贫足相保富贵多弃旧妾不愿君成功妾只愿君早归早归及年少功成妾已老君去妾二八容顔花莫如肌白不着粉色红不施朱即今君尚未酬勲妾年二十已有余
　　杨花
　　杨花初生时出在杨树枝春风一飘荡忽与枝柯离去去辞本根日月逝无期欲南而反北焉得定东西忽然惊飇起吹我云间飞春风无定度却送下汚泥寄谢枝与叶邂逅复何时我愿为树叶复恐秋风吹我令黄萎我愿为树枝复恐斧斤斫我为椽榱只愿为树根生死长相依
　　和子同观音寺新居
　　太学士千数济济多白袍其中靡不有令人愧遁逃风俗且如此焉能独守髙详择乃其道或得贤与豪近复失段子呜呼命不遭吾生得觊豁谁能置圈牢武或万人敌何用学六韬文士亦龌龊劳心徒忉忉利害竟何许相去九牛毛脱略或吾事青松隠藜蒿麟鳯岂仰见狐狸多呌号如不卜清旷乐此阮与陶文思韩吏部诗见杜工曹挥麈谈风月中夜声颾颾往往移北山不必反楚骚吾道用无穷所志各有操或隠身幽讨或放迹逰遨平生事已定用心奚独劳
　　送毕之进状元二首
　　春风不开花吹云翳白日天寒食不足江头拾芋栗我马不敢驱畏此霜霰密君行当奈何开防转飘忽挽舟君且住为君一洗拂今日此良防他时未可必我生锄犁手一饭愿已毕官曹虽强汝今汝心若失扁舟行亦归还我性旷逸骑牛不骑马鼓腹吞溟渤他年作霖雨勿污我蓬荜
　　毕髯竒男子未识已心与献防进英殿脱畧独豪举二年襄阳幕归舟岘山渚同事三日留时时作险语隆准帝王孙萧然好风度诗书百万巻胸中莽回互平生苏惠州气槩颇自许人生艰难际政可观去处二子经济才用之则为虎髯公且为客王孙且为主明朝各天涯歌眉为谁妩柂师挽舟去回首空南浦莫笑参军强参军定强否
　　雨中有怀
　　世态纷戢戢客愁亦不尽坐牕木榻穿百慨逢一哂触眼败人意喜事日益泯小暑三日热重我忧躁疢崇朝一雨洗意气觉清焚香彊起坐曲肱听鸣蚓出门复有观物色相蠢蝡危芳堕檐牙水螾上堦楯失势蛛坠网得时朽蒸菌矜飞啄泥燕戢翼翔云隼此理复谁论中膓纷结缜怀我平生好意得如合脗款段屈薄宦有如骥服靷兖李困诸生豪气浮海蜃华李本达识磊落忘畦畛忼慨任闗西开口见肝肾髙蹈潘逸士未能趋县尹小王颇清修对策如射埻复有孙夫子未许连车轸聚散各异处单车谢推引言笑谁与欢思逝如抽笋作诗当晤言为我发大辴
　　奉酬天复古风
　　我生不爱言欲言令人恶总总乾坤内抱此谁与托昔者所亲人今或苦荼若生交各分离死交已冥漠事非固必存千载一转脚要知达士心阅世等糟粕不求万法脱不与万法缚索然天地中去留如解箨万事岂足为而苦自结约吾以此应世方枘入圆凿何当得蔡侯飘若云中鹤新诗近道要如病饮良药上言古心人次言时道薄落落济世志拙者但骇愕功名付吾子我独甘藜藿谁知陋巷中箪瓢有余乐
　　五月二十五日晚自天夀还呈秦少章
　　客思日百种无一适所愿入夏对灯火坐牕如坐圈开口畏祸机俛首学痴钝嘉友不在眼相思剧方寸晚凉防马出豁然对清论盈月阻良觌欢喜论缱绻上言得三益次言科举囷新诗破烦想觉人体中健重我特特来殷勤留一饭促膝对夜树萧爽无俗坌归来劳梦侵令人欲髙遯
　　政和丁酉罢摄乐清寓柳市庄居和林惠叔见寄
　　怀禄非其心事君要以道古来际遇间毎恨见不早观其风云防事业何草草卓哉张子房器博用殊少恐量世主心用此恰恰好所以收其才逺从赤松老富贵非利达贫贱非枯槁超超圣贤心吾欣愿执扫
　　迁居有感示二三子
　　四时忽代序靡靡无停息白露应节降凉飔变晨夕闲居二十载迁徙靡宁日鸟鼠有巢穴我居无定室田园固所乏婚嫁何当毕贫贱难为好仁义寡所匹总总百年内万事安可必人生七十稀我今五十一齿髪已雕丧肌肉乏腴实固穷吾素分茍得鲜终吉余年当几何任运非得失
　　发东阳
　　客行无缓程悲吟无缓声促促复促促居家食不足徘徊重徘徊欲行还欲归近怀逺弗顾强复驱车去七言古诗
　　寄鲁直学士
　　当今文伯眉阳苏新词的皪垂明珠我公江南独继步名誉籍甚传清都达人嗜好与俗异谁欲海边逐臭夫小生结髪读书史隠悯毎愿脱世儒几载俛首黉堂趋争唼梁藻从羣凫野人鼓瑟不解竽悠悠举目谁与娱幸有达者黄与苏谁复局蹐如辕驹古来志士耻沈没参军慷慨曵长裾相知宁论贵贱敌诗奏终使兰艾殊当时仲宣亦小弱蔡公叹其才不如乃知士子名未立须借显逹齿论余婴儿失乳投母哺当亦饮食琼浆壶
　　次天峯居士韵奉寄
　　天峯静者巢箕叟著书不为牛马走夜雨题诗寄日边观者辟昜皆缩手呜呼大雅乆不闻吾道悠悠付林薮伏龙鳯雏人未知腴田猥大皆稂莠将军为志穷益坚鲁儒虽死不更守鹪鹏有翅须抟风苦李当道谁开口京师车马十二门一日万亿无不有吞腥啄腐何卒卒正坐诮言芷渐滫可怜惠施多才卿不悟据梧瞑低首功名浩荡怅何许置身谋虑苦不乆盍似渊明归去来不作折腰求五斗饱食大人如肉山衮衮奔驰气如吼东山野人气亦芒郎将自昔今独否谁能脂韦化百链世态欻如屈伸肘何时尊酒话畴昔击节新诗意非茍
　　泥雪忆志康公度元老
　　正月二日多雪寒京师道路无日干巷南巷北一望隔出门但见泥漫漫归来危坐官屋底日饱太仓半升米相思更觉行路难蒙垢何当为一洗
　　和任昌叔寄终南之什
　　少陵作者今卓尔彭泽一觞意何已诗工酒逸觉有神此理浪传嗤俗子却求举选科目间仰看有道当汗顔闻君欲往更愁絶归心日夜急飞湍
　　送欧阳司理归荆南
　　荆南秀气有异才我今见之欧阳子长年读书五车过下笔神防风云起一昨新书警末俗儒衣喜好入骨髓此君矫矫出辈流一心本学妙达理斯之自信谢党与万口一律谁信尔眼明却见法令新四海文章尽蘓氏马羣一遇伯乐空近拔其尤自君始可怜平生万艰苦及壮一官归故里丈夫行道防有时用心深处良独知眼中人才不昜得鳯翥龙骧非尔谁野人一身日百谤人笑阮痴端不痴忆昔定交论心腹示我青青千载期兹事风流定不朽谢尔纷纷轻薄儿如此嘉防岂易得端知聚散非人力相期逺大莫相忆要须身健且强食
　　次君陟见志韵
　　秋风飒飒吹寒雨寒士畏寒不畏暑杜陵四海无尺椽颇思大屋连千础大庇天下寒士寒小利犹能及雀鼠平生志大不小用未解从人问科举可怜时俗喜儇媚此道悠悠付何所不如归来负寒日食芹得味絶不去人生何处无一饭饱卧便便腹如鼓
　　竹枝歌上姚毅夫
　　元祐辛未闰月既望陇西太守燕客于郡之雅歌堂客有某好余诗歌因作竹枝词五章章五句以纪其事而一章言其行乐之欲及时二章言其及时而乐三章言其乐极而悲四章言其悲而自反五章言其反正也
　　秋月亭亭明辉浮云一防天上飞歘忽囘隂雨四垂人生万事亦尔为今不行乐待何时
　　翠幕留夜灯烛光主人欢娱客满堂龙船盛酒蠡作觞秦吹齐歌舞燕倡夜如何其夜未央
　　佳人玉顔冰雪肌宝髻绣裳光葳蕤齐声缓歌杨柳枝歌罢障靣私自悲坐客满堂泪霑衣
　　酒当毒药色当斤人生行乐如浮云一杯更尽客已醺美人不用歌文君客有相如心不春
　　壶倾烛烬乐事衰堂上歌声有余哀主人谢客客已归风荡重隂月还辉皎皎千里光无亏

　　浮沚集巻八
　　钦定四库全书
　　浮沚集巻九
　　宋　周行已　撰
　　五言律诗
　　上元被差监酤妙觉书呈文叔二首
　　密雪沾游幕余寒犯酒茵坐招羣客饮愁是独醒人事业惭知己衣冠媿此身吾生自有分休问紫姑神窃禄知逾分论才昧所长幸同操犊鼻几不试渔阳醉客或遭诟少年来索尝此吾稽古力咄咄未须忙
　　走笔问讯晁四以道
　　问讯晁夫子成州去几时衣冠空攘攘鬓髪独丝丝器业终难合行藏只自知嵩山读书处还许寄晨炊故乡羣盗阻不见一人来免死依君禄全生抵酒杯衰年聊尔耳吾道已焉哉未遂鹿门去相思日几囘
　　寓居娄氏楼居
　　楼髙云隠户秋静月侵帏旷宇涵天界连山轴地机宿鸦风叶乱归牧笛声稀身世浮云外人生何所依
　　迁居柳市有感
　　缅怀彭泽令从借剡溪居水漫众流防山连夜迳疎闭闗非避世为道乆忘书乍惬幽栖趣永欣尘鞅除罗含亦有宅洲渚啓柴门未足拒风色犹堪隔世喧卜居空著论毕娶讵忘言且折薛中劵相从篱下樽卧病京师防少伊察院惠米因叙归怀奉呈
　　卧病逾三伏辞乡已四年故人分禄米邻舍贷医钱志业其如命行藏休问天吾归舟已具老去合求田
　　再依前韵酬少伊
　　亦有南堤宅栖迟可寄年免从依庑赁賸得买邻钱为道难逢世知吾独是天小桥连里巷行日话桑田
　　次少伊韵反招隠
　　伏防少伊察院和篇有招隠之句夫言归者衰病之所慕也公方振职台纲四方想望以为重讵可云乎尔輙次元韵反招隠以复之
　　我已逾衰齿公犹小五年少时能作赋平日不言钱风采桓公雅诗情白乐天朝纲方有赖未可话归田少伊察院再用年字韵宠示二篇輙复酬和一章陈徳一章叙情
　　恂恂许御史清誉自初年门絶苞苴使家惟薪菜钱文章名盖世忠义力囘天不为儿孙计何须僻处田咄咄休无赖栖栖又一年时从柱下史独贷薛中钱多病惟须药长贫不怨天归期无逺道犹滞稻粱田
　　雨后晨出荥泽道中寄嘉仲明府
　　宿雨郊原润新晴禾黍香天髙晨气静地阔野风凉忽忽忧羣盗悁悁怀故乡摄官聊免死何敢论行藏
　　谢嘉仲相招寄居荥泽
　　已解陈蕃榻仍留杜甫亭饱闻期月政愿受一廛氓万事尊中酒余年水上萍依投知有地流转任浮生
　　送李子兴新第归宁
　　新恩好骥子门户有辉光昏宦通三世山川共一方拜亲今绿绶传业自青缃买宅如来此相从及早凉
　　寄题江南李氏四照亭
　　闻道新亭好开轩四望虚葱葱佳气合衮衮众山趣野鸟来还去浮云巻却舒登临富幽兴应不羡陶朱
　　道中有感
　　皛皛平川静晖晖寒食曛连山荒白草属地乱黄云歳晚闗心事天边为客身扁舟终不恶奔走失吾真
　　次渠仅老韵四首
　　痴拙时无用归来老罢休夜寒为客梦歳晚异乡愁鸟有南枝宿川皆东海流凭髙望归路云重失沧洲世事人情了年华鬓髪侵平生忧国泪老去恋乡心四壁家千里三秋书万金号寒小儿子念汝故深情鸟暮已归宿吾今行亦休百年能几许万事不胜愁贫贱须行乐功名可枕流鲈鱼秋兴逺风起白苹洲忧患功名晚尘劳歳月侵愁来无与语老去独伤心不复周公梦宁须季子金题诗慿遣兴情极恐言深
　　次李荥泽韵
　　已罢仍侨寓虽贫强客羞闲居非素隠髙卧得清秋故国今何在他乡未免忧为儒生用拙老去更宜休
　　宿大足寺
　　尘埃得古寺突兀乱山中叠径僧居僻悬崖鸟道通塞云常雨雪山木自多风万事浮生外心花发暮钟
　　送左与言赴杭司录
　　艰难惟义重去住各愁深乔木迷归梦孤防伴客吟相看忧国泪独立望乡心到日如无事来书速寄音
　　晨至石碣院时丧女殡此院二首
　　萧寺来人少只林过雨清日光微破影云色未全晴乆客嗟殊俗中年哭后生庭前空柏子此意复谁明晓色初明野云容尚隠林蒿莱三径拙鸟雀一枝深忧患他乡泪淹留故国心平生丘壑趣衰谢媿同襟
　　送王天粹登第归
　　王氏青箱学名家千里驹朝廷求士急吾子应时须上第人皆有髙才世乆虚别君谁暖眼书信莫令疎
　　奉和林惠叔
　　摄邑聊观政无才可及人案书捐吏役檐日遂吾真听説桑麻好懽言雨露新贫居愿时熟聊试甑中尘世间同大宅何处是安居卧地有知足栖巢亦晏如松楸怀旧隠城市逺先庐衰病难堪责交游喜渐疎
　　书王仲元都廵城上小亭
　　王子吹箫处孤城城上台囘囘众山入隠隠一川来花草三春合轩牕四面开得官兼吏隠端复谢尘埃
　　原武丧女有感
　　人世刹那顷汝身能几秋一生如梦了万事盖棺休年老不禁哭夜长都是愁弃置复弃置千古共山丘飘零同逆旅生死异前途恩爱此生断声容昨梦余幻身今堕甑戏事已陈刍寂灭真为乐劳劳得尔如
　　秋霁分韵得中字
　　清晚搔头望晴天已不同霁烟才冉冉雨意却蒙蒙为客艰难里思亲涕泪中独慿心事在倚杖看鸿秋
　　春日郊行
　　野歩春郊净佳游病眼开风流可怜桞零落不堪梅水接仙舟泛山纡俗驾囘归欤月已没余兴更登台
　　闻官军防报呈彦升时仲
　　滞雨春惟冷端忧夜更长曲肱思已乱如面世难防防报闻平宼安书喜到乡鹿门心未遂谁与论行藏五言排律
　　寿郡守
　　僊系蘓门远英流富绪长胚胎潜间气庭玉焕祥光永日辉南陆融风丽北堂防余长命缕香剩浴兰汤丹穴皆威鳯荆山必豫章精神森秀发器质俨温良懿学传经济嘉猷合赞襄庆流多显赫筮仕早腾骧游刃无间剧提衡絶否臧髙情薰爱日劲节肃清霜暂借朱轓出行看皂纛颂声喧道路舆望属岩廊时遇生申旦官临指李乡众真金阙奏满郡玉炉香强仕春秋富昌朝事业芳臣千君万夀赓载济时芳
　　原武祈雨有应呈诸同僚
　　嗷嗷忧旱魃恳恳叩神祠自疏官多旷无辜歳莫饥竒峯俄变黑甘液遽如筛雷电宁无物风云自有师荒郊囘沃壤荣穗发萎枝摄邑乖为政同僚实副时民心惟礼义邦本系安危食足无他事恩余及我私白看云子粒滑想杜陵匙拂拭莱芜甑香炊定可期
　　七言律诗
　　夀沈守
　　三甲三壬五福俱胸中落落贮琼琚池塘芳草诗情逺富贵浮云世事疎一郡夀炉薫爱日层霄仙籍寄真书君王万亿臣千亿永作天官拱帝居
　　夀时相三首
　　皇天祐徳必生贤尊主功髙五帝前岳骨昴精来间气彭龄夀与遐年逺无忧患身先退近有湖山乐更全秖恐苍生须谢傅毎闻人诵衮衣篇
　　毎闻人诵衮衣篇又值君臣庆防年腊雪已先调鼎实春风还是作霖天经纶道自心源出损益时随世变迁当宁旰宵怀旧徳非公谁与济商川
　　非公谁与济商川年徳俱隆文武全省事省官民自定足兵足食务当先烹鲜取治惟无扰置器期安在不偏公夀且千君且万四方永永乐尧年
　　次僧昙隠谢见临韵二首
　　倦云小息五公山来往扁舟胜据鞌强饭未能追马革寄餐端恐识猪肝山泉周匝流清泚古木森罗照屈蟠独卧北牕怀太古元无一物到门防
　　隠迹僧居无所为蒲团曲几面清池一身有累须三迳万物无私各四时心与溪山相宛转事随尘世漫纷披山中不用诗招隠已约施岩采紫芝
　　几山出示阳桥唱和诸什窃慨英才之沈寂光景之流迈因两次其韵皆以少日为篇首一以赠监镇孙和仲一以赠知丞苖几山云
　　少日称豪弓马塲时平不复戍渔阳引杯看剑夜云黑横槊赋诗寒日黄霜落草枯闲战骑位卑禄薄困征商白头未试吴王妓杨柳萧萧古道傍
　　少日称豪笔砚塲一官家近住河阳人情易变春云薄世故饱谙秋鬓黄寒日苍凉临迥野浩歌悲壮激哀商时平民乐官无事醉倒题诗舞袖傍
　　子固嘉夫相过观几山唱和
　　万事都将笑一塲不如载酒访髙阳冻消地靣可怜绿日暖杨枝无奈黄尚徳乆从君子鲁言诗仍有起予商太平无事闲居乐且醉髙楼大道傍
　　再和子固
　　老年不入少年塲不似当时在洛阳福善坡头囘曳练石家寺里看姚黄春风杨柳东西陌古道楼台南北商流落如今归未得白头憔悴巻城傍
　　嘉夫再有冰玉交辉佳句复和酬报
　　烂烂双瞳掣电光照人皮里有秋阳谁将鼠腊同苍璧枉把盐车服乘黄合有猷谋陈稷契即看灏噩继周商近来佳句惊人甚敢竝蒹葭玉树傍
　　和李文叔见招
　　杜曲林泉可寄年功名富贵有危颠囊中佳句浑轻与海内名方莫浪传赤脚拏舟能楚些明眸度曲解回旋且过叔度留终日未问他年骑锦鞯
　　再和文叔
　　事业功名看百年千杯醉墨谩张颠闗西夫子时方弃稷下诸儒谁与传契阔十年才道旧间闗千里又言旋飘萍断梗无根柢愁唤羸童理破鞯
　　病中思归呈千之十七兄
　　白首遑遑谩世忧我今问米下扬州支离病骨难堪暑浩荡归心不待秋兵火雕零余故里功名衰谢独扁舟腐儒老死终无用收拾纶竿好去休
　　再用前韵趣归
　　故乡何处海东头地尽东南最胜州水陆归程几百驿风尘囘首恰三秋无才北使能降敌决意东归已办舟去国不缘明主弃只缘多病更宜休
　　和孙徳平病秋思归
　　春雨秋风无尽期鸢飞鱼跃各天机年光逝水催前浪世事浮云换白衣草木变衰知节改田园芜没要吾归人生万事惟心可真处何妨世俗讥
　　奉和知丞苖几山【时几山以谤被劾】
　　陆沈僚底网骙瞿玩世滑稽常自如鞍马犹堪供矍铄功名谁复念居诸胸怀金玉天知我仕宦风波丞负予尊酒夜阑听软语清谈笑谑极羣书
　　和使君闵雨
　　布谷催耕已深骄阳未肯化为霖一年铃阁传斋禁三月花时负赏心空谷灵湫能奋响丛祠古木已成隂【时取九华龙水又祷西祠】侏儒饱死浑无计属耳頽墙听雨音
　　次胡志衡韵
　　城北城南春然幅巾藜杖望晴天何须多事途穷哭莫倚髙才瓮下眠渭水来从鸟鼠穴陇山真接首阳巅登临未尽牛羊下安得羲和叱驭旋
　　和蔡八十约同归
　　十年尘土送春衣毎见春风忆翠微射策决科知已误求田问舍早须归人生岂料长身健行李还应与愿违遥望故山心独往杖藜三叹暮云飞
　　再和蔡八十约归
　　闻説寻山意已清况逢佳客作山行百年心事同杯酒万里春风出帝城秋燕欲归栖集穏春鸥无事往来轻风流定是输陶谢应笑痴人似步兵
　　五言絶句
　　兰溪驿
　　小雨滋春态余花落晚香扁舟还独往谁与论行藏
　　姑射仙人
　　易简乾坤理和平兆庶情谁知为帝力万国自生成
　　鲁直帖
　　秀润瞻眉宇清真接话言端能愈吾疾已觉意超然
　　李端叔帖
　　铁靣黄犀骨霜髭灿猬毛晚年聊混俗犹不废称豪
　　米元章帖
　　戏事刍陈子浮生甑堕休遗音余翰墨人尚想风流七言絶句
　　和丁忠节三首
　　絶庐髙隠白云间徳行人知是闵顔侧席求贤新诏黑肯教夫子乆居山
　　七十稀年几许闲星星鬓髪半衰顔寸心灰尽周公梦不恋朝衣只恋山
　　大儒出处自无心调燮功髙利物深用舍行藏皆是道不分朝市与山林
　　送禅照大师四首
　　常宁隠子书来告行隠子喜文而未及道是行也将求师而问焉友人林惠叔赠言有脱鞋之语隠子疑曰薄之甚矣非也予因述其语赠行且解按劔之疑
　　海鴈年年自往来迢迢此去几时囘春风满路真消息应是桃花处处开
　　千峯如画不安排的的天然更莫猜草碧花红春鸟呌此中何处问如来
　　行行识取灵岩路多少游人只麽囘门前有个擎天柱千万归时带取来
　　脱却多年破草鞋脚根步步如来昔人根钝真堪笑直待血流方始囘
　　知赵鼎臣赠吕令二首
　　幕下胸中水镜寒否臧定不失毫端要知四海皆兄弟莫作前人青白看
　　坐衙官似坐禅僧万物风行自饮冰纵解他心无所得不知何处计才能
　　偶书楷老帖后
　　楷公不见十三年何处髙谈洞下禅禅里相思无是处不相思处有谁传
　　春日五首
　　送春小雨作轻凉碧瓦鳞鳞动霁光紫燕衔泥归旧屋黄蜂采蜜度斜阳
　　小牕午枕梦初醒特特来寻春径行晴日暖风无俗客岸巾柳底听新莺
　　蛱蝶寻花经竹过蜘蛛结网趁丝行檐前飜翼频来燕叶底窥人欲去莺
　　深院囘廊春日长晴丝冉冉暖浮光五株恰似陶彭泽满县愧尔潘河阳
　　无赖春物恼人愁百年心事信沈浮何时买得防稽宅蜡屐自作乌衣游
　　元日同麻万纪王振叔行南寺五首
　　正月一日思悠哉水边尽日意迟囘岂无俗人一杯酒不作区区城里来
　　岸头欣欣木向荣岸下涓涓春水生晴日暖风无俗客故寻野径逐溪行
　　寒风昨夜动天起春色今朝入眼浓桥北斜斜柳垂绿岸南细细草生茸
　　南寺桥头缓缓归郤来髙阁更迟迟水边白鹭双双立树杪乌鸦个个飞
　　出自西门入北门南回东转逐村村轻黄浅绿饱经眼却得归来细细论
　　哭吕与叔四首
　　平生已作老蓝川晚意贤闗道可传一篑未容当百涨独将斯事着余篇
　　淹留也复可疑人不向清朝乞此身芸阁校雠非茍禄每囘髙论助经纶
　　朝闻夕死事难明不尽心源漫乆生手足启云犹是过黙然安得议亏成
　　朝廷依制起三王叹惜真儒半已亡犹有伊川旧夫子飘然鹤髪照沧浪
　　睡起偶书二首
　　晴日薫人午睡迷轻舟小楫梦中归觉来搔首牕前立草绿花红燕子飞
　　炉香一炷满牀书野杏山桃三四株食罢睡余还独立一身此外复何须
　　潇湘暮雪
　　冻云垂地雪纷飞日暮天寒鴈已归犹有江头问津者不知此去欲何依
　　春闺怨三首
　　春尽辽阳无信来花奁鸾镜满尘埃黄莺恰恰惊人梦欲到郎边却麽囘
　　深院无人帘幕垂漫裁白纻作春衣停针忽忆当年事羞见梁间燕子飞
　　燕子引雏来去飞杨花漠漠草萋萋牕前睡起浑无绪倚遍栏干日又西
　　示负书
　　平生万巻漫多闻一悟中庸得本真从此尽将覆酱瓿只于心地起经纶
　　留题只陁僧房
　　回舟小息取僧房一枕春风意味长江上鹁鸪啼雨罢隔洲烟树日苍苍
　　从姚毅夫乞酒
　　春来不饮动经旬空戴陶潜漉酒巾风雨恼春愁独坐提壶无事故撩人
　　示提壶
　　藜杖芒鞋一幅巾翛然无事可闗身一壶任醉春长在南北东西作主人
　　武陵烟雨
　　桃花流水武陵源烟雨冥冥暗一川试问山中避秦者不知此景是何年
　　浮沚集巻九
