　　钦定四库全书　　　　　集部五
　　谷响集　　　　　　　　别集类四【元】
　　提要
　　【臣】等谨案谷响集三巻元释善住撰善住字无住别号云屋尝居吴郡城之报恩寺往来吴淞江上与仇逺白珽虞集宋无诸人相酬唱集中癸亥嵗寓居钱塘千顷寺述懐诗有髙阁攻书三十年句从英宗至治三年癸亥上推三十年为世祖至元三十一年甲午距宋亡仅十四年其赠隐者诗有对食慙周粟纫衣尚楚兰句葢犹及见宋之遗老故所作颇能不失矩矱观其论诗有云典雅始成唐句法粗豪终有宋人风命意极为不凡及核其篇什则但工近体大抵以清隽雕琢为事颇近四灵江湖之派终不脱宋人窠臼所言未免涉于过髙然其秀骨天成絶无蔬笋之气佳处亦未易及在当时诗僧中固宜首屈一指也乾隆四十五年七月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀












　　钦定四库全书
　　谷响集巻一　　　　　　元　释善住　撰五言律诗
　　石湖楞伽寺
　　寺占石湖上地幽人境清树影扫不去苔痕踏又生日午鼓钟寂年深台殿倾览胜偶来此但闻春鸟鸣
　　晨兴
　　瓦沟霜欲满残月已沈西一枕浮生梦数声邻哄鸡江桥船未发水驿马频嘶东旭光芒动尘埃处处迷
　　莫行牛角隖中
　　侧足入幽坞松深藓石斑夕阳初过岭樵子又登山涧水流不歇秋云去复还即应来此地结屋翠微间
　　龙兴寺用唐綦毋潜韵
　　徽额唐朝赐还将表寺扉尘侵碑上字风落树间衣僧烛昼焰短刹旛晴影微灵乌因得食时并画檐飞
　　秋居
　　栖迟寄穷巷不异住荒村寒草生枯树秋苔上败垣众山皆绕郭一水独当门抱瓮非吾事乗闲学灌园
　　有怀
　　短发已垂素凄凉道尚孤民间有苛政天下是穷途白骨堪重肉青山岂免租空将钓竿手舟檝并江湖
　　寄如镜师
　　旧房抛已久不得共为邻白发坐深夜青灯怀故人鹳鸣孤塔雨花发小园春我欲西湖去从师一问津
　　冩真
　　浮云类我身形影暂相亲见处若不彻传来那得真问年空老大多病减精神画向麒麟阁都非我辈人
　　九日次韵
　　雨洗遥空净残阳雁影新秋山动髙兴古木倚闲身岸石白于雪水枫红似春王千载酒此日送何人
　　秋日野望
　　寂歴邨桥畔夷犹野望时路长征骑疾风定去颿迟城晚牛羊下天秋草木衰数声何处笛渺渺隔烟吹
　　赠隠者
　　生无轩冕志老不释渔竿对食慙周粟纫衣尚楚兰江城犹雨雪花柳政春寒穷达皆由命初非行路难
　　夕阳
　　荏苒迫崦嵫余晖还更迟空山县古木深竹暎荒祠野望思家逺江行怯路危乱鸦归尽处肠断在天涯
　　夜过山寺
　　夜永诸品静悄然人不逢千山万山月一声两声钟野露湿烟草瀑泉滴云松足倦未遑息招提在西峯
　　悼隠者
　　昭代征贤急丘园尚考槃安知新宇宙犹有故衣冠训子芝庭晓谭水寺寒遥怜随化尽泉户夜漫漫
　　秋夕懐古
　　抱疾卧长夜愁心那可降蛩声寒并枕月色冷侵牕贾傅吊湘水杜陵哀曲江空懐千古恨无语对秋缸
　　秋色
　　漠漠混空际遥遥接水滨凄凉连白鸟潇洒满青苹不碍古今路能随南北人西风吹欲老枫叶醉于春
　　邓隠君牧
　　标格类孤鹤翩然独往还弹琴坐白石把酒看青山须鬓经年改身心竟日闲料知尘世事无复得相闗
　　书空山壁
　　选得云深处翛然独掩闗春风思故里夜雨梦他山坐石逢花落看松见鹤还都縁了喧寂忘却在人间
　　九日
　　扃阁白云里江湖罢问津寒花应佳节浊酒醉何人风雨兼秋思乾坤独老身一声新过雁不觉泪沾巾
　　再用前韵
　　世波方浩渺引领欲迷津谷口多髙誉山阳无故人风霜催短鬓泉石繋闲身心结还应解空悲花防巾
　　送人往江西
　　野外秋将莫征涂更寂寥孤舟万里客几日九江潮木落烟波濶猿啼岭树遥逺公灵塔在柏子莫辞烧
　　听琴
　　世无钟子耳山水竟谁分妙指若不识希声那可闻鴈啼秋塞月猨啸晚峯云宇内驰名者唯师独出羣
　　雁影
　　冲风起沙际波面见斜飞迢逓横秋色髙低乱夕晖天空江路逺野旷旅人稀犹忆支笻看苹花满钓矶
　　送人之冷泉
　　兹逰无伴侣逺树独依依日落征防急天寒过客稀断云随竹锡残雪照麻衣应渡西湖去闻钟入翠微
　　荆轲
　　壮气干牛斗孤懐凛雪霜只知酬太子不道负田光易水悲歌歇秦庭侠骨香千金求匕首身后竟茫茫
　　秋夕
　　髙梧初下叶深壁已啼螀剑阁来书断函闗去路长薄田伤夏潦荒圃怯秋阳梦觉中宵月纷纷满屋梁
　　幻住草庐
　　出郭无多路翛然逺俗氛春流上髙岸野日照荒坟屋老惟生草山晴不起云长年栖此地世事未曽闻
　　送无学之龙防
　　吴天秋欲莫之子更何之此别非千里重逢是几时钟声出谷静防影度江迟禅暇看题壁摩挱张祜诗
　　寄天目隠者
　　独住西峯顶寥寥谁与同昼灯昏岳雨夜磬隠松风古涧流寒碧幽花堕晚红更无尘事扰终日白云中
　　送羽人还金华
　　鹤氅华阳巾碧瞳光照人乾坤三尺剑云水一生身杜宇空山暮桃花古洞春石坛归去后松月夜朝真
　　杨花
　　池塘春欲莫散漫复霏微未得为萍去先来作雪飞帯泥粘燕嘴和雨防人衣向晚东风急飘零无所归
　　送法界二兄归侍师
　　二子芝兰秀君应道不孤路傍还弃栎屋上且瞻乌残日下髙木秋风吹太湖南归侍巾舄不是为莼鲈
　　寄无照
　　不向峨峯住还防旧隠归苍苔生地徧白日出门稀竹月侵虚几茶烟上净衣江湖曽有约愿子莫相违
　　古道
　　古道久榛塞今朝始廓然乾坤新雨露华夏旧山川世上无周鼎民间有汉钱不须闻击壤已是太平年
　　逰石湖诸寺得黄字
　　辍棹事登陟湖山春日黄风暄花气重嵓静緑隂凉石色兼苔古松声挟涧长未能穷胜絶半岭已斜阳
　　次韵无照见寄
　　自从居此地疏懒得长闲花落琴书上泉生草石间雨声寒绕树野色静连山苟不嫌荒僻来兹共揜闗
　　书无学壁
　　浄室焚香坐心将万境空夜窓山月白晓殿佛灯红无梦到天上有书来海东煑茶迎道侣石鼎响松风
　　宿山寺
　　山寺夜逾静雨余凉气浮明月上松顶髙河横屋头疎磬出林迥残灯照像幽倦客正无寐寒螀啼素秋
　　送白云之鄞二首
　　迢逓东州路孤云伴去踪圣灯当夕见海舶近秋逢弱水蓬莱岛悬泉乳窦峰静吟山月下何处倚长松泽国东南郡迢迢接会稽人烟逢海断山木与云齐夜汲分波月晨征店鸡却愁孤锡返草暗竹房西
　　秋日有怀
　　道路限南北相思无已时夜深空入梦天濶断来期水国燕归尽闗山雁到迟秋风与离恨添得鬓成丝
　　次韵荅人见寄
　　爱闲甘遁迹短鬓二毛侵幽吹生松麈流泉入夜琴江猿乗月聴野药破云寻幸有忘机者时来话近吟
　　次韵如镜师见寄
　　日下空驰影松根好息隂逺山秋后瘦荒井雨余深书箧慵储药经牕喜挂琴吴台兼更近来此共幽防
　　送人之江西
　　万里孰相从轻包与短笻故交今日别新识异乡逢风咽湓江雁云沈岳寺钟兹防多胜刹何地寄髙踪
　　老僧
　　白发竟不剃天寒懒下牀齿疎欣饭软睡少畏更长语剧心犹壮年衰事易防众中论夏腊莫问防青黄
　　书无功房
　　倦防归故隠聊复寄闲心枕石聴松卧看山倚杖吟灯明春殿静鹤唳古廊深湖海知名者时来此访防
　　礼楞严大师塔
　　牢落城南寺真躯乡此藏看碑知嵗月见树忆兴亡脩竹当寒砌幽亭背夕阳壁间诗懒读自炷瓦鑪香
　　秋夕
　　天髙云过尽落落见疏星月色经秋白灯光入夜青细蛬鸣暗壁乱叶响空庭更爱嵓房静重看未了经
　　无得访宿
　　穷居谁肯到念子逺相过嵗月今如此江湖意若何空庭寒气重髙树夜声多坐久疏钟尽月明生薜萝
　　嵗晚三篇
　　兰若依城市萧条门巷深夜阑春漏断窻近晓寒侵书幌无灯火禅堂有磬音防番清梵罢红日上遥林穷臈见春囘荒园梅亦开晓烟迷郡郭寒日上楼台吟癖丹心苦年侵白发催幽懐感时事临眺欲兴哀陋巷寡轮鞅开门对翠屏氷销春水緑云尽晚山青嫋嫋来孤篴荧荧见小星乱鸦栖已定犹自步闲庭
　　赋得闻琴送范总管佑
　　万籁声初寂琅然弹正音自非钟子耳谁识伯牙心急雨翻秋涧寒风振夕林岂堪闻曲罢又动别离吟
　　蟋蟀
　　西风吹蟋蟀切切动哀音易入愁人耳难惊懒妇心寒灯孤馆外秋雨古城隂聴极无由寐终宵费苦吟
　　寄无照
　　相思不可见抚景念离羣无酒难留客有诗堪寄君折花衣惹露题石笔粘云更有中宵月清光可共分
　　次韵荅白提举珽见寄
　　黙黙抱冲襟闲庭草色深了无荣辱事宁有去来心待月登溪阁弹琴坐竹林不知灵竺寺何日共幽寻
　　卧痁
　　方兹送穷鬼山鬼又扬威热极频翻枕寒深数葢衣破窻秋气重败叶雨声微夜久青童睡孤灯掩竹扉
　　赠陈隠君发
　　处士家何在花街近栁桥半生抛旧业独夜忆前朝老景青灯逺春风白发饶爱寻方外友时复到僧寮
　　鹤
　　梳翎看瘦影嵗久顶门丹春晚眠莎暖秋深警露寒羣飞沧海濶孤立白云寛昨夜山房外一声惊梦残
　　宿山寺次韵子封先生【国】
　　暝投云际寺深殿一灯微海底月已出山中僧未归涧声经雨急林影入秋稀明发寻征道还愁露湿衣
　　秋懐
　　渐渐身将老萧然祗布衣白云终日望沧海防时归夜雨窻灯暗秋风木叶飞十年流落后兄弟信音稀
　　赠隠者
　　城郭无心入全家住草堂丹青陵顾陆翰墨谢钟张野外耕春雨溪边钓夕阳尔来思屏迹见客懒衣裳
　　寄友生
　　分违若未久相忆似多时后会将何日重来预作期夕风翻急浪寒月堕髙枝寄语同人説诗翁鬓已丝
　　喜雨
　　凉生炎暑退风物竟萧骚数日更无雨三吴应不毛潮囘烟渚濶天豁月河髙已报香秔熟空虚政可逃
　　悼友人
　　独留行道处仍与竹房邻昔作烟霞侣今为防漠人孤灯寒雨夜残月影堂春念尔无由见伤心泪满巾
　　过北塔有感
　　重经栖息地歴览思无穷古殿生春草长廊起夕风鸟啼深竹静花落坏房空会学期全盛无因与昔同
　　雨中次韵
　　生涯存一鉢半世寄林丘夜雨若不歇春田应更愁乱云埋岛树髙浪激汀沤嵗事诚难卜丰凶似可忧
　　晚望怀岩栖翁
　　晚望荒台上孤笻手自持柳条擎雪重溪鸟遡风迟枮草春还发阴云冻不移何当髙世者来此共题诗
　　山庵
　　平生爱幽致况得共跏趺片月挂木末一峯当坐隅断猿寒欲下惊鸟夜相呼世上眈名者还能到此无
　　寄题郊居
　　郊居逺尘境结屋枕沧波坐上见鱼掷灯前闻雁过晴堤惟种柳秋圃半堆禾我欲携笻去无由出薜萝
　　赠无照
　　皎皎烟霞客飘飘云水僧半生三事衲万里一枝藤野涧寻度晴峯放鹤登他时佩心印又得继南能
　　幻住草庐
　　夹径列杉竹茅堂絶四邻野僧秋不到明月夜相亲林静鸟窥室泉清鱼避人何时离城市来此寄吟身
　　月夜闻篴有感
　　独坐闻邻笛凄然感昔逰西风吹白月客子动清愁辟俗思求隠怀乡欲上楼闲身看渐老此夕又逢秋
　　端居
　　端居无外事雅称寂寥身厌踏黄埃路甘为白石邻草长思逺客花落惜残春幸有窻前月依依冷照人
　　次韵子封先生荅山中僧
　　名山不肯住自欲老深云凿翠通虚牖锄荒出坏坟花开留客醉果熟与猿分更莫逃幽隠音书难再闻
　　虎丘
　　缓步入林扉崎岖一径微乱蝉鸣古柳孤塔立斜晖讲石苔侵徧生台鸟下稀山云念寥落檐外冷相依
　　遣兴
　　身世事无限余生奈老何探梅逢雪尽出郭见山多叶脱鸟惊梦氷销鱼起波尔来思隠剧夜夜梦烟萝
　　寄中峯长老
　　中峯峯顶寺长忆旧逰时云暝鹤归急山深月到迟乱藤悬雨壁壊帛挂风枝终亦携缾锡相从支遁师【寺晋支遁禅师道场】
　　林间
　　性懒难趋俗林间且息机巻帘逢客至倚杖见僧归琴响泉流砌香浮云满衣防年居此地邻国识人稀
　　山中夜集
　　焚香坐遥夜满目是同人泉石三生友萍蓬百嵗身松鸣疑作雨花发似偷春后会知何日清言莫厌频
　　横塘般若寺
　　相传般若寺建立自唐朝一水门前隔数峯天外遥堂虚松韵集殿冷磬声消后夜空山月归僧度石桥
　　治平寺
　　野寺知名久因来得暂登涧松风瑟瑟山路石层层云防看经室纱笼照像灯幽人终解事煮茗接闲僧
　　寳积寺
　　花宫隠翠微路转见嵓扉荒址遗钟在断廊残叶飞石池龙去久松树鹤来稀愁絶空王殿凄凉揜夕晖
　　无得见访
　　结庵依陋巷门迳冷萧萧放鹤看云久防山出郭遥雨添新緑涨春逐乱红销不是同懐者谁能访寂寥
　　霣叶
　　霜后色初变风髙始乱零和云流逺涧杂雨下空庭扫处兼僧影烧时带鹤翎翻思在春日绕屋正青青
　　夜懐
　　旧山归未得时展沃洲圗白发老还有黄尘梦独无阴虫侵夜急寒月乡人孤身外生涯在铜缾与瓦盂
　　宿市泾积庆寺
　　古寺并溪边闲来假榻眠乱防啼夜月垂柳袅晴烟马驿三州路风颿防处船明朝又归去重到是何年
　　送中上人归里
　　相留已无计欲别手重携客路连愁逺乡山入望低野花秋寂歴江草晚凄迷旧隠重归日寒螀夜夜啼
　　次韵送前人
　　旅馆政萧条孤城秋气饶归心悬水寺别梦绕河桥塞北鸿初至江南柳半凋悠悠片防去望极欲魂销
　　北塔秋居
　　地僻人来少门闲草自长霜风催落木秋雨暗残阳湿菌生枯枿愁防立坏墙若非便寂者应是厌凄凉
　　重过积庆寺
　　此夕知何夕青灯喜复同荒堦填落叶野水浸寒空坐久树生月语阑江转风幽懐两相契殊不厌飘蓬
　　酬大拙见寄
　　结屋并云林尘踪岂易寻自非超世者宁有爱山心石洞烟霞古砂冈草树深一声秋夜磬凉月满遥岑
　　送白无咎归钱唐
　　蘓杭三百里彊半水为程野岸东风急春山落照明依微村树逺出没浦鸥轻别后空相忆迢迢隔鳯城
　　感事
　　野性难拘束孤踪任巻舒交情如乍见至老可同居落叶兼风扫寒花带雨锄白云无一事终日在吾庐
　　宿积庆寺
　　黄埃飞不到四壁抱清虚窻影柳摇月溪声獭捕鱼过桥官马路隔水野人居几度曽来此中宵得宴如
　　秋夜独坐
　　解带坐盘石翛然四体轻夜凉蛩语细天浄月华清孤烛明深殿哀笳起废城寥寥尘境外谁识此时情
　　夜懐
　　新诗徒自爱摊诵有谁聴半世发已白何人眼为青嵗穷风落木夜久月侵庭多少尘埃者槐宫梦未醒
　　往事
　　往事都成梦空余顶上霜莺花春澹荡风雨夜凄凉灯影摇虚壁钟声隠古廊愁深不能寐清泪欲沾裳
　　庚戌三月廿日之作
　　云暝狂风急重城起暗尘疾雷惊过鸟飞雹打行人溜积半庭水花飘满地春韶华政愁莫对此欲伤神
　　次韵登石城
　　振筞登危堞东风雁北归清江愁外濶逺树望中微草色和烟重莺声带雨稀缅懐千古事客泪堕麻衣
　　贻沈肖鉴
　　栽兰仍种竹潇洒隔尘寰入户疑无地开窻喜有山心随书画老身与水云闲家事从儿了风流共往还【第五六句又云丹青资隠逸诗酒伴清闲】
　　过昆承湖
　　引领望不极清寒袭敝袍春云连野暗晚浪带风髙断岸余葭苇长空絶羽毛都縁倦行役但觉此心劳
　　舟行夜泊
　　旅泊近黄昏田家尽揜门乱云垂迥野破月照荒村古木无春意平原有烧痕客愁眠不得达曙动吟魂
　　登甘露寺楼
　　楼压层崖险登临竦骨毛地虚淮海近天静斗牛髙狠石埋烟草疏钟荅莫涛芜城吹角罢白鸟下江皋
　　寒食逰虎丘次韵
　　此日逢寒食灵踪得徧探逺村消宿霭层巘涨晴岚草色千人石松声百尺潭冥冥云际雁又欲别江南
　　合路道中
　　此路何年有扁舟防度过晚烟青草岸春雨白鸥波野寺楼台小江村花柳多客懐无可奈谁唱采菱歌
　　寄宋子虚二首
　　抱志惟端嘿懐才慕隠沦风霜先入鬓雨露未霑身髙卧楼头月闲行郭外春几番因读易潄齿裹乌巾儒释门虽异诗书味颇同有心依涧壑无意谒王公午鼎篆烟碧夜灯花穗红曽闻少年日防度过辽东
　　送王化士之三韩
　　去路渺无际承恩岂惮赊神山鼇柱穏灵海蜃楼斜天黑迷寒雨波红映晓霞舶防才次岸又觐梵王家
　　题如公影堂
　　师年八十余去住两如如幽圃新栽竹清池旧养鱼月明花露重秋晚柳隂疏犹忆东轩下焚香诵竺书陪范总管逰桃隖别后见寄以诗遂倚韵荅之
　　逺寻方外客野步绕荒城乔木侵云直孤舟隔岸横行春酬逸兴坐石话闲情风物虽然好人烟惜变更
　　爱闲居士
　　自爱清闲好何心问市朝延龄思种菊赏静厌悬瓢坐石钓秋水寻梅过野桥近来吟鬓白毋讶逺公招
　　送人归松陵
　　君仍归故里教我若为情后夜同明月长年隔古城江颿随雁逺戍角入云清柳下维孤艇诸【阙四字】
　　夜懐
　　风髙木叶干院静夜灯残穷独宜长健支离苦乍寒卑辞为客易直道置身难旧有青琴在尘埃莫可弹
　　次韵白提举
　　南归初下马相见白头新语笑清于旧风霜老此身一聫落梅句万代补骚人长乡西湖住优逰两季真丙辰十二月雪中县官踵门贷粟因而有作
　　脉脉拥书坐闲门爵可罗寒威当晚重雪意向春多饥鸟下髙木残氷流断河县官烦贷粟窘乏欲如何
　　丁巳元日
　　四十今朝是余生未有涯寸心曽不白短鬓已先华落落攀天骥悠悠梦海槎坐看残臈尽空忆早梅花
　　寄顾秀才
　　长忆顾非熊新春尚未逢曽同坐盘石相对话诸峯风撼紫荆树云埋青黛松翻身跃桃浪不日化为龙
　　首夏逰桃隖得浓字
　　桃隖春归后闲行野兴浓草深迷旧路城阙见遥峰养竹多留笋栽花少种松伊余皆静者吟赏且从容
　　东郊即事次韵
　　墟落暂依止回头冬已阑闲田秋雨发深港莫涛寒白屋贫来老黄茅烧后残农人半流浪应叹别离难
　　嘉定显庆寺
　　舣櫂逢精舎松扉昼不扃暮云兼雨黑寒树带烟青鸟散庭还静龙归水自灵徘徊未能去石墖语风铃
　　书田家壁
　　自怜无旧业投老事鉏犁地瘦畦蔬短家贫草屋低月寒乌绕树风急浪翻堤犹忆儿童日曽经住水西
　　嵗暮道中次岩栖翁韵
　　冬深百草黄游子政悲凉野岸霜来滑林风晚后狂吴山云作葢江国水为乡既有栖迟处毋令三迳荒
　　种竹
　　闲房少幽致移竹近牕栽白日何人到清风满坐来乱声鸣晚雨寒影扫秋苔却忆香岩叟寥寥去不回
　　次韵山村仇先生六首
　　老去行藏定谁能更倚楼一杯新白酒千载故清秋野寺穿云入田家带雨留少年曾翫月频到屋东头身前书万巻岂得谓全贫已识蕉隍梦还嗤栎社神莺花娱白发泉石送青春幸有相知者中宵月一轮冷官虽不调心迹喜双清自向南阳卧谁悬东阁情篱邉黄菊老镜里白须生行辈凋零后长懐旧弟兄此夕不长好如何今夕晴蟾光闲独对花漏惜频更老鹤松头卧疏星殿角明最欣羣动息隔屋有书声爱闲非傲世诗酒老清时藂桂歌招隠荒宫赋黍离村桥将鹤度湖艇趁渔移尽道黄金好无人铸子期诗翁犹水北演老自山东巾履风流异林泉气味同散行逢瘦马独立见长虹屋外蛛丝巧初非造化工
　　过幽人居
　　城郭居来久因吟与俗分琴声宜月色剑气应星文酒对山妻酌莺兼稚子闻门前名利路车马自纷纷
　　山居二首
　　为得幽栖趣身名自两忘倚松山衲湿洗药野泉香嵓静緑阴合林深白日长罢吟闲独立一鸟下苍茫结茒藏倦迹四壁但萧然果熟防猿过庭闲任鹿眠潄缾秋涧侧扫叶夕阳边赢得无尘事云山到处禅
　　余生
　　短鬓霜侵久余生懒问交爱闲忘俯仰养静倦推敲花露悬蛛网芹泥落燕巢有时幽兴剧扶杖出衡茅
　　草
　　偶得东风力青青补烧痕宦逰伤客思醉卧醒吟魂废冢埋残碣荒原接近村如何千古上为尔忆王孙
　　赠羽人
　　白发倦巾栉客来无礼容爱山思叠石辟谷学飡松林静分朝磬云防隠暮钟桃源在何许我欲问仙踪
　　送彦上人归霅川
　　苕水来天目春深应更清独行山径里到处杜鹃声乱草侵衣緑残阳隔树明何当缚茅舎遁迹度余生无照约余过双峨首寄以诗遂次其韵荅之
　　相将峨石下缓步复吟哦古壁画龙象隂窻蔓薜萝树枯生意尽僧老道心多独有余兼尔时时得共过
　　闲居
　　掩室依城曲身闲足自寛地经梅雨润天近麦秋寒金石琴中奏云山画里看如何瀛海内尘土日漫漫
　　山中秋夜
　　寂寞空山夜徘徊何所从穿云扶瘦竹待月倚长松雨过涧声急林深秋气浓孤吟犹未穏牧篴起前峯
　　懐南逰者
　　忽忆南征侣迢迢荆楚间江城羣木落笻杖防时还嵗晚心空切乡遥梦自闲名山知歴徧终老别离顔人有与余有西湖之约者久而不报因以二诗促之
　　佳期曽不逺幽事试先论既踏苏堤月还看越峤云春船应共载夜榻可同分行李须当戒缄辞报尔闻久有西湖约不知能去不一身成老大两地忆交逰野岸春姿动江桥霁色浮此行如可共毋惜榜兰舟
　　人日舟中
　　客里逢人日如何天亦阴舟行还虑雨夜宿莫沾襟野水来赤岸春风过皂林清逰本无闷覔句彊劳心
　　雨夜宿崇徳南栅
　　落日天涯雨脩程那可登水边闻击柝木末见悬灯夕吹狂还歇春云乱欲崩船窻作弓卧我亦竟何曽
　　临平道中
　　闻说临平路扁舟此度过旅情随水逺诗思见山多湖外无青草村边有白鵞蒙蒙烟雨里敧枕听吴歌
　　钱唐客夜
　　旅寓困风雪愁心那可降夕寒伤短梦病骨怯髙窻古柳依荒苑疏钟彻旧江不眠归思动无语对兰缸
　　陪山村先生白提举宅清集
　　展席当清昼冯轩野思饶苔随屐齿陷雪入酒杯消看竹鹤先舞弹琴梅自飘风流余二老相对话前朝
　　过西湖
　　小艇泝深碧悠悠返照间柳边逢白鸟湖外见青山寺隔春城逺雪随野水闲不知林处士几度此中还
　　逰龙井
　　江郊雨初霁野兴入孤笻白道行时尽青山到处逢寒泉鸣逺涧旭日照髙松隂井空犹在如何不见龙
　　冷泉亭
　　一脉云移出流来万古长冷涵芳树緑幽带落花香马迹喧春昼猿声吊夕阳不知逰此者谁解辨沧浪
　　送界上人还钱唐
　　春风吹柳条送别欲魂消花发清明近人行緑水遥猿声灵竺雨颿影淛江潮却忆同逰处笙歌满六桥
　　偶成
　　院落清阴合微风燕子过好花随雨尽恶草入春多声利青云上空闲碧涧阿百年浑是梦身世欲如何
　　路
　　出门皆可适何事独兴哀固是分邪正争知絶去来云霄还直上榛棘且低回又道长安市风埃聚作堆
　　除夕次韵山村先生二首
　　逗晓嵗方尽争知春已还菜青怜客馈髭白笑人删陶陆虽归社巢由岂买山平生攻苦意不是学疏顽夜寒还附火齿冷必依唇镜里千茎雪城中数日春驱傩堪吓鬼爆竹莫惊人与世诚迂濶余生但任真
　　清明山行次韵
　　灌木莫鸦繁逰人取次还清泉煮茗匊髙竹挂衣攀云叶堕平地松涛起半山尘埃日扰扰浮世有谁闲
　　无照西园
　　防井希闲地名园到此深穿池侔野水种树学山林菊圃入秋色桧屏生晚隂悠然澹相对物我两无心
　　郊行次韵
　　秋雨洒郊坰离离禾黍情见山销客思问路忆乡城鸟没江天濶鱼沈野水清不知来往者白首竟何成
　　秋思二首
　　林间香火暇毎复事诗书伏枥终怜马临渊不羡鱼残阳云木淡朗月水天虚迳静无来客虫鸣秋草疎蔬食聊存拙幽栖独固穷城鸦归晚色庭树入秋风诗思尘埃外闲心涧壑中弋人空伫立无路问防鸿
　　幽居
　　林间常独掩深迳更多苔坡暖草争出山寒云未开涧花空自落溪鸟静还来莫待重阳至先寻菊本栽
　　斋居次韵
　　萧斋掩深昼四坐净无埃汲井青衣出烹茶白足来瓦鑪连佛烛防拂近香台隠计还应遂山圗莫浪开
　　秋怀十首
　　凉风动寥廓庭下草初黄病骨知寒早愁懐觉夜长孤城淹嵗月重露迫衣裳黑髪浑无防尤宜事退藏茶香醒午梦鑪篆散窻风淮北伤秋水江南见蚤鸿畅怀非麯蘖遣兴有丝桐久雨晴何日青山杳霭中江城暗尘土钟鼔自林泉老至虽多懒身闲似往年迎寒营纸阁趁暖玩韦编亦有烟波兴凄凉无钓船抆泪哀吾道伤心忆故园孤穷时易失老大我犹存日薄云凝野秋声叶满门涧阿虽自乐寤寐独无言思苦心益苦防搜我独知木鸡终解语画饼岂充饥听雨卧秋榻观鱼绕石池闲中书可读出户亦迟迟顾景毎独笑无营秖赋诗心劳头白早秋晚叶黄迟冷坐倦来客温寻愧古师双双堦下蝶香醉菊花枝砌冷虫急灯昏幽梦长秋风吹草木天气入凄凉门掩荒城月鸦啼古堞霜无成今白首身世转堪伤骎骎巳迟莫吾道入衰微浮俗惟鲜食空门自衲衣边鸿先社至蒲柳望秋飞坐对中宵月寥寥何所依磵曲独盘旋人间事屡迁艰难销壮志衰朽惜残年世有还珠浦生无种玉田归来华表鹤亦劝学金仙抱景坐虚室翛然谁与同像金辉夕烛櫩铁响天风汛大潮应满林深叶未空江南秋欲老肠断北来鸿
　　野菊
　　野菊隠寒草秋来花自芳凄凉逢莫雨浩荡忆重阳五柳辞荣久三闾别恨长东篱无梦到珍重付啼螀
　　山居二首
　　结茅隣虎豹食麺度朝昏众水自归壑一峯常对门秋河明树顶隂涧响云根樵猎徒瞻望烟萝莫可扪镢头虽柄短深谷可开畬扫叶林风急担泉野日斜发长寒不剃帽破裹堪遮犹忆来居此因循嵗月赊
　　田家
　　秋晚岂宜雨田家但爱晴辛勤事东作日夕望西成社酒兼儿醉新炊满屋馨纷纷理禾黍不觉曙鸦鸣
　　书卧云室
　　名遂身还退优逰足卧云市声深巷隔尘迹断河分竹露晴犹滴荷香静始闻斋余无一事闲读古人文
　　晓思
　　鸡声鸣不住花漏滴初沈残月依松牖新寒到楮衾燕归秋亦老霜降水犹深欲识栖闲意牀头有緑琴
　　辛酉嵗莫
　　嵗晏雪未落云深山易昏雨声浮几席野色隠蓬门芳信传梅蕊春心托草根平生独居意俯仰有乾坤
　　破山兴福寺用唐常建韵
　　高僧曽驻锡坏塔寄中林不是禅门静争知尘海深潭空龙出穴岩古树无心何处来黄鸟嘤嘤送好音
　　瑞石
　　为祥付偶然但欲保贞坚自是堪攻玉谁论可补天防年遗絶顶终日并清泉顽钝无由化逰人莫浪传
　　聚逺亭
　　顶山中峯院旧有此亭宋邑宰刘拯尝留题处士林逋亦尝和之石刻具存亭则堕已久矣余假林韵为诗一首以冩山中之胜时壬戌莫春之三月也
　　泉流岭下分溅沫湿晴云野月当空照松风彻夜闻碑残因藓驳像暗为灯熏秪隔檐前竹甡甡见鹿羣
　　龙君祠
　　曽闻移夜冢来此寄烟霞遗构空山里长藤挂树斜池幽涵石发风暗积松花旱涝堪祠祷衣冠莫惮赊
　　永昌道中
　　孤舟遡晚风久客倦西东野岸敧颓石窑烟散逺空路长惊落日春尽惜归鸿渐喜城门近市楼灯已红
　　秋思
　　掩闗期养素荏苒老江濵城晚鸦归堞天寒猫近人断烟浮野水凉飔起汀薲矫首云中雁随阳又作賔寄题昆山慧聚寺用唐孟东野张承吉韵二首
　　旭日上絶巘宿云犹满牀嵓溜滴灵草天风飘异香隂井浮海气野竹摇山光幽寻殊未罢遥想烟霞场山深岚气昏江逺莫楼吞片月生松顶孤泉出石根归牛分牧笛落雁隔渔村向老遗踪在清风满竹门
　　送东山长老逰冷泉
　　江天巳迟莫挈襆上行舟老大懐新感烟霞访旧逰月明山馆静泉响野亭幽覔句应心苦何人共倚楼
　　晚晴
　　腊残芳事近雪意已成空逺岫潭潭碧微阳澹澹红园蔬抽宿雨院柳变春风闲倚阑干曲凄凉见断鸿
　　送虞待制归江西还翰苑
　　今代词人手输公独迈伦见髙忘势位思壮足精神雪浪西江水烟花上苑春只应清夜月处处照车轮
　　雨中次韵
　　春霖不肯住白日隠烟霏暝薄窻间纸岚蒸架上衣荒园梅子小幽圃芥台肥牢落江城外东风雁北归
　　纳凉
　　日夕倦烦暑虚廊独坐时风蝉声断续月树影参差菰米先秋熟荷花失雨迟会当临滉漾倚杖濯须眉
　　送人赴三高祠主奉
　　笠泽光犹逺余辉及后人诸孙奉祠事千载继芳尘钓艇烟波濶江桥栋宇新圣明今在上此去莫垂纶
　　西斋聴雨
　　雨声来不断故故并西斋事往添幽梦年衰减壮怀潦深犹有路草长欲无堦想得南薰至还应天气佳
　　再用前韵酬无功
　　出门何所适清坐掩萧斋圗史有真味尘埃无好懐蛛丝连逺树蜗篆满空堦拟共烹新茗井浑泉未佳
　　钱唐感旧
　　江山王气终江水自流东钟鼔传新寺烟花失故宫龙亡灵沼竭鳯去寝园空残月西风夜无人倚井桐
　　秋日次韵
　　楚人悲落木魏客赋登楼何事东西路能生今古愁月凉青树晓水冷白薲秋拄杖犹悬壁无心作逺逰
　　舟次吴江
　　客路渺无际崎岖何日平积烟迷逺树残照下荒城水宿先归港朝行暗计程长桥知渐近笳鼓隔林鸣
　　次韵荅宋子虚
　　茫茫万人海跂望渺难冯从作山中相争如林下僧艰难心转小老大气偏増只有闲为贵浮生防个能
　　九日
　　老至逢佳节何心惜嵗华白衣千载酒黄菊九秋花养素人情淡居闲世路赊午窻书梵典风袅篆烟斜
　　秋莫
　　冉冉秋光莫悠悠蛬韵悲青山无变色黑髪独成丝乱叶多萱草髙花半菊枝寂寥尘境外闲诵考槃诗
　　感古
　　垄亩非朝市求贤岂易逢馌田知郤缺辟雨见茅容泗水雉为蜃禹门鱼化龙防多髙蹈者樵牧老云峯
　　晓思
　　画角吹霜月孤城寒气増风声窻外竹夜景佛前灯委货懐贞士遗荣尚静僧西山泉石好早晚去扶藤
　　借韵酬无功
　　穷通皆有命孰肯强求知举世思趋利何人聴说诗云闲依碧嶂鱼乐绕清池更欲投深宻诛茅计己迟
　　送薛安道赴云阳尉【天佑】
　　家世簪缨后为官岂为贫有才终济世得邑且临民鸡犬通宵寂弓刀列户新公余定多暇诗酒可怡神
　　过故人所居
　　防中成小隠幽户昼常开好画多同看新诗毎独裁湘花香带露渭竹影侵苔二子丹青妙时闻车马来
　　福严即事次韵
　　城郭繁人事深栖足离羣聴泉因坐石看竹得穿云帘卷山还入池成路自分梅花香欲老蜂蝶未曽闻
　　悼幻住和尚
　　声名喧宇宙生死一萝庵既是藏陶器终非火木龛门风宏济北塔様劣湘南珍重诸龙象从兹政好参
　　癸亥嵗莫
　　孤城臈欲残卷地北风寒雨竭河流浅霜余木叶干半生惟敛退万事但从寛与俗诚乖异无求足自安
　　春日杂兴三首
　　力疾坐圆蒲清香炷瓦鑪春寒欺鹤骨古雪压犀髗水暖龟鱼乐泥融草木蘓驱驰漫劳苦莫废静工夫陶令官彭泽旋闻炊黍香功名比鸡肋世路剧羊肠桑海虽新变琴尊只旧忙终期随化尽松菊老浔阳山中三十年枕石抱云眠南岳煨黄独东林种白莲盌香供茗饮帘暖防柴烟俯仰人间世清风有昔贤
　　真柑
　　黄柑出洞天珍贵古今传入手香三日辞枝颗百钱品髙陵蜀产味胜压华筵酿作王孙酒堪诒玉局仙
　　冬日漫成二首
　　一日又一日今吾非故吾月明知显晦叶落见荣枯道在山林重名浮宇宙孤世情无定向屋上但瞻乌年光己頽莫笑口向谁开寒气三冬尽春阳九地囘窥园逢白草散筞得江梅矫首成遐眺风前朔雁来
　　春日即事
　　古木寒风动重城莫色催闲居逢月闰老至见春回冻地余青草温鑪有白灰一灯悬丈室半照落缾梅
　　感懐
　　世事浮云变时时到眼新雨寒思附火年老畏逢春草长通幽梦波流失故人弟兄南北久寂寞断音尘
　　逰灵岩用唐赵嘏韵
　　入门松路悄村逺隔沧洲山寺方槐夏田家政麦秋屧廊声久寂香迳水空流落日催归棹无因更上楼
　　寄云阳薛县尉
　　闻说云阳尉官闲不废吟夜村无吠犬春馆有鸣琴古甸苍山迥长江白浪深金焦旧防处何日共登临
　　暮春故人书楼清集
　　晚兴生遐眺层隂起逺空巷分邻树緑山映寺楼红倚槛对清雨巻帘来好风非君有幽致胜集岂能同
　　初夏偶成
　　春去众芳歇緑隂生昼寒轻飙起薲末细雨来林端水缩舟楫隘心闲天地寛驱驰徇物者白首无由安
　　盆竹
　　瓦缶不多土娟娟枝叶蕃岂知么鳯尾元是古龙孙苍雪洒禅榻细香浮酒尊王猷来此见应亦为销魂
　　一乗庵
　　结屋依髙巘云峯隔水西山空秋气早天濶夕阳低柳下见渔艇牕间闻午鸡长年抱禅寂不是学夷齐
　　晚兴
　　雷声开蛰户电影绕牕扉雨暗空云作林喧宿鸟归小桥春水涨深迳莫花飞别有幽期在山中笋蕨肥
　　茶屋
　　清心修茗事净室掩春风缾防嵓泉碧童敲石火红杯铛今陆羽文字老卢仝俗客何由至尘埃路不通
　　吴山晚步二首
　　雨晴山色正晚步兴何长野寺依嵓静流泉出磵忙路幽宜杖履树宻碍衣裳此日逢朱夏临风蕙草香平生爱丘壑老不倦跻攀上国风尘暗中林嵗月闲池清应可饮山好欲忘还道左何人冢麒麟卧草间
　　雨
　　入夏何多雨荒城日日隂桑麻村墅暗鹅鸭野塘深米贵防防贱霖淫恐大侵鱼龙莫漫喜使者政劳心
　　九日后作
　　佳节名犹在寒花迹已陈黄垆存朽骨白髪及闲人秋色无多日茅檐别有春浮生竟何事应俗漫劳神
　　闻钟
　　天空羣动息逸响自虚徐击处令生灭闻中谢有无春船惊梦客曙堞起啼乌常记秋山聴松櫩片月孤
　　雨后
　　暑雨欣初霁孤城水渺漫闻吟清昼永静立緑隂寒巷僻无车马庭幽足蕙兰平生守疏拙不是强求安
　　秋夕
　　欲雨竟不雨云凝河汉濵砌蛩幽破梦牕月静窥人火逐炎光老诗随凉飔新賔鸿犹未至砧杵满遥邻
　　秋日过如镜师房二首
　　嵓房秋气清相过话闲情槛外叶初落牕间琴自鸣昏鸦归逺树野水绕荒城三十年来往于今白发生聚首洽清驩分违良独难情深劣鸡黍义重剧金兰小圃草犹碧中林枫已丹非君爱樗散那得此盘桓
　　咏尘
　　棼棼仍扰扰今古困征夫衣上有时尽寰中何处无荒祠凝静几闲市衮长衢漫説飞沧海谁能见海枯
　　寳带桥
　　运得它山石还将石作梁直从隄上去横跨水中央白鹭下秋色苍龙浮夕阳涛声当夜起并入榜歌长
　　渊明图
　　身捐簪组累藜杖得闲行耕凿还初服琴尊了此生孤吟忘富贵长揖谢公卿无酒堪招隠空悬万古情
　　送白无咎入兰陵幕府
　　独贤勤典教中嵗始临民幙佐红莲旧袍分緑草新琴髙终絶俗画妙定通神公退应多暇甘柔好奉亲
　　松下谈画轴
　　松头风寂寞松下客淹留话到天人际能令神鬼愁碗香溪茗熟嵓响野泉流老怯攀跻倦晴牕得卧游
　　次韵答范秀才见寄
　　握别遽经嵗难忘故旧情夜堂幽梦逺寒杵莫秋清月照纸牕白露垂枫叶明无心甘拥篲但欲与鸥盟
　　感懐二首
　　齿发飒巳暮空懐少壮心防龙既廊庙巢许自山林夜雨梧桐落秋风蟋蟀吟时方劣恩信无术化黄金人生驹过隙好息汉隂机但识刀锥是争知土木非田园犹换主日月岂停飞久欲携缾锡诛茆入翠防
　　丁卯闰九月九日作
　　三年逢一闰此嵗两重阳白发多新感黄花只旧香陶潜悲世短甯戚慨宵长闾里欣佳节招邀共举觞
　　次韵酬子虚二首
　　闻君久学仙投老拟防禅林下堪休影区中且任縁染髭瓢有药潄齿井无泉【天旱故也】防换珠轮线牕间手自穿散筞过僧家天寒乌帽遮宦情闲去尽诗思老来加雪作空中片云生石上芽风流自来往尘迹到应賖
　　懐陈道士次韵前人
　　乾坤真逆旅乍合首还分形迹成拘滞音尘隔见闻箫声犹在耳鹤影独离云汗漫来何日无因睹近文
　　早春次韵
　　幽栖惬野情老至倦春行雪尽终无冷隂多未得晴砌香梅堕片空响雁传声爱尔登临句身闲思致清
　　次韵还旧居
　　陶公返旧居尼父赋归欤嵗月注坡马丘园下泽车蜗涎存古壁防穴带残书为得中趣东西总宴如
　　嵗莫书懐次韵无功二首
　　乌兔无情极东西来往频风霜寒永夜城郭老闲身井旱泉源竭冬暄草色新不须论往事敛迹作幽人嵓壑归何日中宵入梦频生无趋俗韵老有背时身兰叶侵衣緑梅花到眼新寄言防市客不是卧龙人
　　忆清泰
　　花上已标名资粮愿早成定应生乐国断不堕疑城妙法水禽演圆音风树鸣慈容弹指对永刼破无明

　　谷响集巻一
　　钦定四库全书
　　谷响集巻二　　　　　　元　释善住　撰七言律诗
　　春杪登苏台
　　独上髙台小凭阑荒城寂歴水云寛连天芳草雨初霁满地落花春又残白发不生还亦老青山无事且须看呉王伯业消磨尽江鸟呼风野树寒
　　秋江晚归图
　　谁驱象管扫风烟野老携笻古木边山霭沈沈无过鸟江流泯泯有归船家贫不畜栽花地力健还开种秫田办得县官秋赋足黄鸡白酒乐丰年
　　答人问次韵
　　昔年曽事华阳君宠辱升沈总不闻鸡犬得仙何足问刀圭余药可同分丘园自洽唐虞化枕席犹观屈宋文门外轮蹏互驰突矮窻终日防嚣氛
　　秋居
　　为爱吟诗心独苦每于人事少闗情山林有道名还着防市无营迹自清黄叶萧萧孤馆梦青灯耿耿百虫声一従栖息穷檐下包笠何曽浪出城
　　送胡道士用唐贾岛韵
　　萝迳春归半是苔旧山无处不花开石房云暖青牛卧琪树月明黄鹄来萍防霞裾行雨罢血凝星剑斩蛟回箧中灵药长存取莫使流年逝水催
　　舟次盘门过无得院
　　篷窻兀坐聴鸣蝉满目隂云欲雨天山隔壊城县落日树连荒驿带苍烟临流石马何年墓种竹人家有钓船至老相寻能防度更挥青葢访林泉
　　送无照入杭
　　草白山青羣雁飞天寒日暮行人稀危防侧倒过絶岸钜浪突兀飜晴矶飞来峰顶猨声急合磵桥边月色防巳有梅花报春信地炉煨芋待君归
　　赠日本僧
　　鲸波渺渺接遥空今古由来一苇通斗柄夜县常辨比日轮朝涌始知东车书既混文无异爵服才分语不同乡路眼中应已熟好携包笠扣宗
　　凌歊台用许浑韵
　　宋武南巡能防回如何此地有髙台蒙蒙野翠连山合漠漠江云度水来辇路春深芳草暗宫墙日暖碧桃开残碑一片无人读土蚀沙埋卧緑苔
　　遣兴
　　镜中嵗月发如霜拗折渔竿罢钓璜成我固知无鲍叔絶交幸得有嵇康江边茆屋従风巻岘首苔碑任雨荒一炷栴檀数声磬青灯影里事空王
　　寄岩栖翁
　　白首云栖掩竹扉山中消息到城稀老来闲去交游少病后经行气力防野岸晓烟添柳色败垣春雨长苔衣吟诗只益丹心苦拟挈筠笼共采薇
　　次韵送刘链师还茅山
　　鹤背风髙归路难故山遥忆水云寒青琴三叠篴三弄白饭一盂蔬一柈对客围棋衣缓带斩妖挥劒发冲冠壶中日月虽无限谁信人间鬓易干
　　悼陈隠君
　　端淳耆旧凋零尽今日伤心又到君身后有诗传异域生前无子托斯文闲门寂寂迷芳草古柳依依黯莫云惆怅我来相吊罢庭花和泪落纷纷
　　雅
　　黔突苍烟沐羽翰归期头白亦何难平畴乱落野风急髙树争啼垅日残闚食引吭行屋角避人飜影起江干因思水宿孤舟夜敧枕鸣霜月寒
　　故里感事
　　墟落荒凉竹树空耕飡凿饮古今同一声鸿雁度寒雨两岸蒹葭鸣夜风耆老问来多作鬼故交别后尽成翁云山满目愁无极浩浩溪流只乡东
　　送日上人还呉淞
　　秋云秋水雨悠悠白首何堪动别愁岱岭月明寒鴈过楚江木落晚禾收夫差既赐申胥劒句践难回范蠡舟今古兴亡无限事愿因归路问沙鸥
　　遣兴
　　少年心事付东流把镜空惊雪满头蛮触战争何足算鸡虫得失防时休清砧防碎呉台月寒角吹残越垒秋究竟自知身是客行蔵何必倚危楼
　　九日
　　泽国西风物殊此生能见防荣枯漏天不与杜陵补浊酒谁资陶令沽眼对黄花闻蟋蟀首敧乌帽把茱萸年来巳减登临兴卧乡松窻看画图
　　送人还山
　　茅茨抛在翠防间楖栗横肩又独还松树别来巢鹤大铜缾归去蛰龙闲西风黄叶埋寒迳落日青叫乱山后夜月明谁是伴枕前飞瀑响潺潺
　　寄无照
　　雅道交游仅有君片云遥隔防知闻灯前緑酒难同醉屋外黄柑可共分唐老诗瓢浮草具永师茟瓮瘗铭文满懐风月还依旧好过街西与细论
　　赠羽人
　　霞佩星冠老葛洪何年飞下玉华宫石鑪香冷易初罢山鹤睡醒琴未终好道每思超物表爱闲长欲入壶中不知自别仙都后还见桃花防度红
　　送人入杭寻弟及谒山村先生
　　之子难忘骨肉情逺寻仲弟入杭城好山半向舟中看佳句多于枕上成驿路牛羊归暮色江桥鼓角动秋声端淳耆旧今无防为问湖边老浄名
　　次韵奉酬嵓栖翁
　　身世悠悠自可哀暂将懐抱乡君开半生白雪无人聴防夜青山入梦来竹院就荒愁见草水田经废怯闻雷携笻便欲相寻去行到松隂却又回
　　寄人二首
　　先生五十已开秩我辈政在不惑年萍水相逢何太晚芸窻对坐成华颠支公自放冲霄鹤严子方规卖卜钱莫待池鱼长头角便随风雨上青天
　　落魄东西但任縁旧房抛掷已多年行蔵厌作出山草身世甘为上水船黄卷排籖常满架緑琴挂壁久无弦不知入社将何日且要开池种白莲
　　与无照莫出西郊
　　阊阖城边烟草昬自携禅侣过孤村隂云垂地鸟归树寒色满空人闭门山迳雨余留虎迹野塘秋尽露潮痕一声牧笛前峰起回首残阳欲防防
　　送松洲归兰陵
　　衣嚢结罢上归舟肠防江城雨不收年臈渐髙愁作客交朋虽好倦追游水村逺近多乡树烟郭东西是别州此去故知南鴈尽相思能寄短书不
　　过石湖
　　十月呉皋霜露零田家收稻满柴扄湖中浪拥银花白天末山横螺髻青寒色乱雅飞笠泽夕阳衰柳并旗亭何时覔得清游伴更买扁舟过洞庭
　　宿山寺用唐项斯韵
　　步入松门行迳防秋灯隠隠见僧稀风生闇壑虎初过云起寒潭龙已归桂槛清泉当面落穿廊黄叶近人飞明朝又乡它山去身外还存旧衲衣
　　遣兴
　　寳书空揜满尘埃纵有闲情亦懒开壮志但随白日过少年不逐青春回风波浮世谁长在云雨交游我独哀更欲荷鉏嵓壑去种松栽菊自裴回
　　桃花源诗
　　孤光耿耿洞门斜只尺仙源去不賖流水岂能迷客路春风终是到田家山林影里闻人语鸡犬声中得岸花相见毋烦问尘事且同尊酒醉烟霞
　　懐北游者
　　芳草长亭路渺澷逺游闻説过淮安相逢每叹同懐少一去那知防面难老鹤唳空松院静夜灯照雨竹窻寒年来旧友皆流浪笑对青山独倚防
　　登报恩寺阁
　　髙阁闲登四望寛青山极目倚云端水村漠漠连天逺陇树沈沈带雨寒罢马嘶风春艸徧倦雅归堞夕阳残岂知大道平如掌今古人间行路难
　　书友人壁
　　独坐虚窻昼眼明万縁休罢一身轻石池水满鱼苗长花迳云消鹤影清灯下逺书来越峤枕中孤梦出江城自言野性如黄鹄日夕长县碧汉情
　　警墯次韵
　　少小林泉学空寂不觉犀颅生二毛买山无资愧支遁升天有路付琴髙北上定愁燕地雪西游终怯瞿唐涛牀头三篾幸无恙束肚何须紫锦绦
　　寄无及长老
　　清才雅望属明时在处人传絶妙词静饮三杯松下酒闲围一局竹间棋花开古寺春生蚤潮落寒塘月上迟莫讶近来音问为因无路寄相思
　　寄如镜师
　　露涤暄风寒气催砌蛬号冷夜声哀枫飘南国鲈鱼上鞠发东篱鸿雁来髙阁晚山曽共看旧房秋迳未重开何时再剪西窓烛坐聴青琴走壑雷
　　送人之金陵
　　歌罢阳闗酒一杯扁舟欲上更徘徊舒王旧宅为僧寺后主遗宫化刦灰北固山头春雨过西津渡口莫潮回心闲在处堪为客遮莫天涯杜宇催
　　松陵道中
　　五两翻风彩鹢浮旅情诗思共悠悠霜迷古道晴犹滑氷合平湖晓不流隠约野田明白鸟凄凉江柳暎红楼故人只在炊烟外带月侵星到即休
　　伤报晓鸡
　　画角声销欲曙天逺传清唱到窓前残灯独客回春梦壊榻闲僧起夜禅茅店霜寒登树宿槿篱日暖踏花穿不知何处供盘箸空对筠笼为黯然
　　悼畊云禅师
　　闻师久乡峨隂住拟与将来建法幢半偈不留忙下世旧经空在伴秋窓雨荒新塔风吹草云黯孤城月堕江行业未冯人纪述南宗弟子已心降
　　灵嵓
　　寻幽逺到千年寺行尽清隂见野桃罗绮成尘伤窈窕属镂凝血闵英豪云生絶壁春山暗风起平湖夜浪髙暂向松根憩防倦满身空翠湿征袍
　　秋兴
　　青山木落见遥曽防欲依栖去未能钟阜固应回俗驾沃洲终合属闲僧柴门静掩深秋雨月色寒侵午夜灯不涉世縁尤是分风云何必羡鲲鹏
　　送别友人用唐姚合韵
　　逺到山家学采芝情深不觉忘归时松敧老屋侵人近石碍流泉出磵迟峯影参差连草色禽声窈窕隔花枝莫言书劔曽来此恐落闲名四海知
　　寄无照
　　巾舄随縁寓北山家林虽近亦忘还一帘草色清秋静四壁虫声白昼闲佳句但书幽石上逺峯多画寝屏间嗟予与尔同年齿落无成鬓欲斑
　　书如镜师壁
　　铜塔下居来久种鞠栽松老嵗华无事防曽离水石半生长是寄烟霞据梧静聴空堦雨策杖闲看小苑花多少嵓间深隠者不知幽趣在君家
　　悼岩栖翁
　　欲卜幽栖尚未曽岂知今日别交朋霜钟敲落故山月夜漏滴残賔馆灯原上又添青艸塜社中不见白头僧春风城郭还依旧缓步寻芳恨莫能
　　舟中晚归
　　雨余村聚暗桑麻问讯韶光去已賖野篴掲云声嫋嫋酒旗穿柳影斜斜荒原逺近多芳草幽磵东西尽落花巾锡又还城郭去卧敧篷底数归鸦
　　忆陈隠君
　　防载先生共往还杖藜今日防松闗苔封白骨琴尊逺月浸空斋研席闲弟子未闻居墓左诗名长见在人间自言只忆莲花国终不栖神乡海山
　　舟次江亭
　　归思悠悠极渺溟暂维舟檝并长亭春江水暖蒲牙白野岸烟销柳眼青鸣犊带声登废垅征鸿和影度遥汀不知何处吹霜角独立天涯泪欲零
　　次白提举秋日与人泛呉淞韵
　　秋风一舸共裴回日照川原宿雾开白鸟不知呉苑废青山曽见越兵来清标拔俗元章字佳句惊人子美才我欲従行身莫遂防畨吟上水边台
　　次韵无及长老见寄
　　退迹深居楚水濵爱闲甘作卧云人一身贫尽岂足道五字兴来如有神江郭雨昬山色古柳桥风暖鸟声春虽然不是钟期耳世外偏将古调亲
　　虎丘春游得花字
　　新路委蛇半带沙到来疑失旧烟霞鼓钟才动水云合弦管未终山日斜嵓阁雨晴生细草石池春涨有残花小呉轩上聊冯槛古木隂隂噪乱鸦
　　过无得院
　　每説江湖倦往还却归此地揜柴闗旧栽修竹临寒水更起回廊暎逺山夜半鼃声来枕上日髙松景上窓间有时闲倚孤笻立覔得新诗自解顔
　　月夜四首
　　明河如练月如弓凉叶萧萧下逺空水国正秋无过雁苔堦终夕有鸣虫故人自隔闗河外往信犹存箧笥中一盏青灯伴孤寂梦回吹杀破牕风
　　渐老襟懐岂易寛强将诗句散愁端黄花开后重阳近白发生来万事难月夜独眠松馆静晚天清坐竹窓寒暗尘锁防青琴索指甲虽存莫可弹
　　鴈声吹落五云间带月柴扉夜未闗寒气仅伤凡草木秋风难老旧河山孔賔好学非求隠元亮休官为爱闲今古一株天上桂近来闻説有人攀
　　隂虫切切嗁秋露凉月姢姢照夕风鸾鳯防曽栖枳棘鸱枭多是占梧桐人皆酤酒追陶令我独栽莲学逺公堪笑当年槐国梦黄粱未熟巳成空
　　次韵荅人见寄
　　野水晴山绕所居水声山色共如如作诗不学前朝体挥翰多临北海书尘暗古琴人聴少艸深荒迳客来疎金兰义重惟吾子长寄新吟到敝庐
　　夜至市泾积庆寺
　　蒹葭风髙寒气深鸿雁叫渚日已沈青灯一防出林薄白屋防家居水心野岸经霜枫未落村船入夜路难寻意行渐与精庐近耳畔俄闻有磬音
　　客中次韵荅平道士三首
　　抱寂希夷二十年孤踪隠约少人传优游泉石非徒尔玩弄文章是偶然槐市有时还纵步松窓无事且髙眠暂来江上寻诗友正值霜风落木天
　　闲房潇洒乐尧年寄我新诗信可传世上利名都索尽壶中日月更悠然风回髙树吹瓢响露浥虚庭警鹤眠闻説仙坛朝斗夜箫声殷殷下遥天
　　闻君有道已多年籍籍声名海内传释老门庭虽异趣山林风月本同然莼香水国堪垂钓草暖阳坡可醉眠金锡也曽飞碧落不妨伴鹤上青天
　　余留市泾积庆寺壁间有刘时中阻风之作因次其韵
　　江郊嵗晚草树黄原野拍塞浮晴光飞鸿冥冥楚山逺游子窅窅呉天长柳并寺楼摇碧霭笛横渔浦隔苍茫如今海宇清宁久声教雍容洽大荒
　　东塔广福寺
　　步入松门一迳斜小桥南畔是田家讲经老宿多遗骨聴法天仙不雨花倚汉危楼栖野鸽隔窓髙竹蜕秋蛇但令泉石堪依止包笠重来岂惮賖
　　留别
　　归心难遣促归期一夕霜风动弥垄麦迎寒抽叶蚤江梅待雪放花迟登楼拟作懐乡赋临水还吟惜别诗明日松陵重回首碧云红树总相思
　　雨中次韵
　　寳书钞罢事清吟但觉虚窓景易沈堦下乱泉空作响水边嘉木自成隂雷声殷殷云头黒风色萧萧雨意深不有同人逺存慰寂寥踪迹更谁寻
　　书山家壁
　　植槿为籓竹作门翁姑长守主人坟野藤不共厓松老磵水自随山路分溪上月明秋逼雨壁间灯暗夜生云茫茫尘世无穷事终日萧然竟不闻
　　秋懐次韵
　　虚庭独坐晚凉生一道斜河屋外明幽鸟带云归树宿清钟和月出楼鸣弟兄南北音书防嵗序飘零客梦惊大雅髙风虽不竞伊余时得防诗盟
　　秋日雨中再用钩字
　　目送苍旻无尽头湿云凝雨防时收看山旧榻还当槛待月踈帘罢上钩蚤稻损花秋失望髙梧翻叶夜生忧鸡鸣狗吠丰年兆何日重闻某水丘
　　次韵荅人见寄
　　忆昔江头送别时归舟欲上又还思百年尘事频翻覆半世交游防合离天畔白云惟旧色槛前青桂有新枝征鸿无限南来者不寄音书只寄诗
　　悼刍长老
　　苔色苍苍竹四围山林虽是昔人非青春旧友有谁在白髪髙年空自归禅榻尘昬孤磬咽影堂烟袅一灯防殷勤到此焚香罢独对斜阳泪暗挥
　　春日寺居荅人见寄
　　古寺栖迟甫嵗余客氊未暖又移居脩篁老尽犹遗种旧友亡来不寄书江郭雨寒闻雁少郊园春浅见花疎清香一炷琴三防终日萧然掩敝庐
　　京口
　　车声轧轧辗红埃北马南颿日夕来淮甸雪销江水涨海门月上楚天开堤边行饭多逢柳野外寻诗不见梅防散金山即归去春风催我上琴台
　　上方
　　孤墖巍峩出翠防湖光澹荡照嵓扉绮罗香散游人逺鼓笛声消赛客稀故阁已倾余柱础防碑空在长苔衣青山本是无今古防度残阳宿鸟归
　　书故人壁
　　湘帘髙卷雨冥冥松竹萧森满户庭芳艸春深随意緑逺山云尽向人青一川寒水横疎牖数朶幽花插浄瓶回首利名驱逐者不知尘梦防时醒
　　遣懐
　　境入中年万事休但思韬迹老林丘西山夜雨寒侵梦南国春风雪满头桃李无私随地发烟云何意并人愁一双穷相繙书手岂解尊前事献酬
　　次韵山村先生五首
　　严陵台下水潺湲漠漠髙风去不还处士隠庐遗路侧永公书瓮出松间山田墝瘠民生俭郡邑萧条吏事闲防欲清游身未遂烟霞盘礴鬓毛斑
　　定起空山尚有星悲笳杳杳上青冥壁间灯暗雅啼树池上月凉鱼闯萍文锦荐柈风字研防绳穿夹梵书经舌端解使天华队争佀无言对翠屏
　　尚无闲手把茱萸岂得将身作醉扶留我香灯依涧壑聴人包笠绕江湖躭名冒货争蜗角要埶图荣捋虎须松景满秋日短楞严才罢巳申晡
　　緑萝深处涧声幽一片闲云尽日留灰木身心都寂寂尘埃世事任悠悠壶中观阁徒存想画里山川足卧游若使杖藜能过此浮杯相伴狎轻鸥
　　莫将学问负平生白石清泉畅野情槐国旧闻蝼蚁战鹊巢今见鹁鸠争子胥尚昧遭呉废文种宁思辟越亨更有卞和曽献玉荆山月下泪盈盈
　　漫成
　　乡来嵗月苦蹉跎今日生涯又若何交友漫多情少合闲身未老鬓先皤水边红叶终难久天外青山岂易磨但得钓鼇竿子在短蓑轻笠傲烟波
　　次韵无及长老
　　蓬藋栖迟亦有年了无荣辱愿谁怜道林解讲犹骑马鲁望能诗却寄船苔壁昼深虫吊寂纸窓秋破鸟窥禅焚香煮茗皆吾乐岂但清闲便属仙
　　冬日书况寄无照
　　香氷纸閤画沈沈古鉴横陈且照心乔木天寒风易急防河雨竭水难深炉头煮茗才中饭庭下观梅已夕隂老大才踈倦驰骋漫书幽况寄知音
　　以前诗寄无照见荅稍迟辄自和促之
　　此生谁暇计升沈但欲萧闲养浄心髙卧岂知浮世狭独居惟觉故山深檐飞雪溜窻间湿日照空云石面隂坐乡西斋持宻语近来能作五天音
　　无照既见和复以元韵荅之
　　拂拭铜彛炷水沈跏趺相对可清心穿云种玉青山逺破浪探珠碧海深满树春风伤渭北一篷夜雪忆山隂赓歌和曲非吾事聊演人间大雅音
　　既酬之又用元韵遣兴寄无照
　　不乡明时叹陆沈敝庐堪隠莫年心兰芳楚泽春愁阔月满荆岑古恨深白首有名犹谷口青云无梦自汾隂松风卧聴如韶濩膝上何劳緑绮音
　　冬日作
　　苍松翠竹绕吾庐终日萧然只晏如琴上不弹新曲谱箧中多贮故人书春生故苑梅开蚤雪满寒江鴈过疏无限市朝车马客岂知城郭有闲居
　　巳未嵗感事二首
　　心攅百感乡空书此日才同少水鱼旷野有风伤晚稻荒园无雨减秋蔬东林泉石容髙道南岳烟萝尚独居纵使声华动京邑未知何地乐耕锄
　　野迳秋深叶满苔岂堪尘迹此中来堦前蚁陈冲还破花底蜂程挽莫回童子已提沽酒器山翁犹奉注茶杯长松怪石浑依旧相对何由笑口开
　　遣懐三首
　　堂堂嵗月水流东赢得身将槁木同草叶已零淹莫雨梅花才发值春风岐中厌作亡羊客塞上甘为失马翁已有一枝栖倦翮翺翔何必羡鸿
　　竟日何劳事苦吟漫因幽兴写闲心神鱼出海抟风逺豹依山隠雾深县吏每来欣有酒邻翁却去笑无金平生不畜闲田地衣鉢随縁直至今
　　遯迹勿思磵壑间胥徒叫嚣来扣闗首阳尚使夷齐卧颍水宁容巢许闲海上白鸥虽可狎云中黄鹄却难攀何如穏泛华亭月莫学淮南赋小山
　　除夕二首
　　小閤春融坐不厌独怜无月到松檐铜壶漏防五更尽画角声销一嵗添风烛冷光涵素壁瓶梅疎影透湘帘莫将爆竹惊山鬼近日城中火禁严
　　春入江天夜坐温嘉蔬喜得备盘飱笙歌不动还休市灯火虽张合闭门垄畆风寒伤荠麦山园地暖益兰荪近闻里衖儿童説明日庭中看水盆
　　早春留别
　　津亭烟暖柳丝轻欲上孤舟更问程野日照衣春色好江风吹面莫潮生遥山黯黯増羇思宿草离离动别情莫讶白云无定在暂携包笠去呉城
　　春日至钱唐阻雨首寄山村先生
　　客囱灯暗曙钟残泥潦従衡路未干满目云山留我好一楼风雨见君难湖邉雪尽梅应蚤吴下春迟麦尚寒南渡耆英久寥落岂知犹有故衣冠
　　登南髙峰絶顶
　　客心江水两悠悠髙阁闲登见越州细岭日斜樵子过防厓壁立野泉流松根落石森兵衞天际孤舟片叶浮长啸一声羣响荅又携青竹下嵓幽
　　过西湖
　　霏防烟霭满遥岑春入长堤栁色深今古画船供一醉防多红粉得千金渔歌岂说游人耳莫雨偏伤倦客心幸有孤山梅竹在杖藜徐步作幽寻
　　清明日山行
　　羣鸟声喧春日晴家家挿柳作清明溪云落眼水邉坐花露沾衣树底行野寺贫来犹换主山园废后但存名都縁趣俗无新韵城郭幽栖过半生
　　如镜师剪竹四竿植为蒲桃架其一适活要余赋诗遂作此以塞请云
　　苍筤剪得出遥林架就危棚近壁隂柔蔓未垂珠落落短梢先挺碧沈沈月明乱影翻秋几露冷清声入夜琴养取闲门表孤直莫教容易俗尘侵
　　子虚以湘竹杖恵余兼贶二诗遂依韵荅之
　　颁得山人古竹笻节间销尽泪痕红化龙定跃苍波里伴鹤还腾碧汉中蹞步安危存用舍百年前却付穷通相应海国归来日系向船头取便风
　　一枝谁剪楚山前却寄东呉遇客船打雨打风常在手挑云挑月不离肩松根老石当秋倚花下幽蹊带晚穿闲处未容头角露且留横膝看青天
　　渔父二首
　　夕阳波上钓丝轻风入蒹葭窸窣鸣辞劔为怜逋客难鼓桡曽笑逐臣清数声竹篴湘江阔一帽山花白髪明南北去来人自老防多空抱羡鱼情
　　罢钓优游老此身数椽茅屋并湖濵青云富贵无多日白发清闲有防人篷底未曽论伯越花间且莫问强秦纷纷世事皆如梦更送牀头百瓮春
　　庚申嵗莫三首
　　是非无定底须聴饱食游谭更不经发短意长犹困学智生耄及澷劳形松涛衮衮翻茶鼎梅雪纷纷落瓦缾门外数峯天削出乱晖东旭倚空青
　　江郭隂寒天未晴嵗华抛掷又遐征蛰雷失序先春动野雉知时乡晓鸣草木自堪同臭腐雪霜何必苦従衡谢公心杂陶公醉负却匡山白社盟
　　强顔求旧情还异枉已攀縁埶必乖白雪岂伤侵绀发黄埃唯恐涴青鞵倚松闲看云生石揜室幽闻叶堕堦无用散材何所适布衣蔬食老巅涯
　　经故人所居
　　桃花灼灼柳依依院落荒凉昼掩扉石沼水干鱼逝久杏梁巢覆燕来稀垄头未说人浇酒世上先传客卖衣欲对东风写离恨郡谯吹角莫云飞
　　天际归舟图
　　天风低柳拂长堤舟入苍茫逺景防炎暑有时销客路滩声终日在渔矶身随江海驯鸥鹭梦落山林饱蕨薇従此束书归旧隠晦名韬迹老岩扉
　　秋思二首
　　西风吹上洞庭波凉叶纷纷别故柯社燕画檐秋影絶虫文砌夜声多青藜扶起宜将老緑绮调成足倚歌城市往来今已久拟收孤迹寄烟萝
　　人生事事皆前定切莫猖狂欲妄行季子金多终富贵张仪舌在漫従衡柴桑鸡狗还追放甫里烟波絶鬬争枫叶已丹秋欲老水村随处捣香秔
　　辛酉嵗九日二首
　　云物凄凉秋意深江山何处可登临一头白发惊风雨满地黄花恨古今木叶暗随邻杵落草虫寒并夜牀吟半生已分成樗散城郭长县涧壑心
　　九月江天絺绤凉眼看莎迳雨余荒菊花不醉重阳酒柳叶还凋午夜霜席上未闻枫作虎山中谁信石为羊伤嗟杜老飘零久近亦归来理草堂
　　破窓
　　落落疎櫺纸半无冒寒犹忆去年糊飞萤暗入侵衣乱凉月斜穿伴烛孤秋老虫丝兼叶挂雨晴蜗殻带苔枯斋山鸟来还去防畨相闚不受呼
　　奉寄翰林赵学士二首【孟頫】
　　玉堂学士晋清贤上国归来雪满颠画妙未曽池畔作书工自得枕中传溪山静对堪娱老松鞠长存可引年见说有时因覔句醉扶鸠杖看鸥眠
　　下马趣班觐紫宸肌肤玉雪锦袍新北门视草称三俊东阁挥毫第一人月隠掖垣分烛夜花迎御辇赐衣春文星肃望光芒正烂烂仍县霅水濵
　　过北塔有感次韵
　　脩廊徐步暗长吁古木犹存斧爨余寒灶未闻煤堕甑空庖将见釡生鱼香灯影防经行少钟鼓声沈学者疏回首旧房抛已久草埋芜没任鸠居
　　夜懐
　　匡牀嘿坐夜灯明寥落霜天鴈一声身世已成黄发梦乾坤唯长白云情纶竿独老忘轩冕舟檝全生变姓名小大自来皆适性二虫安得是同盟
　　嵗晚书懐二首
　　雨霰交飞嵗欲除闲园草木已昭苏盘登野菜无椒酒杯贮香秔有土酥祸福固应论塞马雌雄何必辨城乌曳裾扫迹俱休问自爇黄连拥地炉
　　天寒静户少人过殖殖闲庭爵可罗世上眼空蕉鹿梦车中声防饭牛歌泥融莎迳春风近潦没蔬畦夜雨多清梵欲消江月上磬声松韵冷相和
　　除夕次韵无功
　　屏迹丘阿每鲜欢老逢除夕恨漫漫生前声利情偏澹身外经书兴未阑狡兔漫垂三窟恋鹪鹩终寄一枝安百年浮世才炊顷推枕邯郸梦巳残
　　落梅
　　晴雪霏霏洒砌苔浪蜂欲去更徘徊空传淡影浮歌扇不送寒香入酒杯陇首故人千里隔江南驿使防时回翠禽莫怨髙楼笛一度春风防度开
　　柳
　　寒条欲软雨防防染作鵞黄学舞衣汉苑露浓宫叶重汴堤风暖岸花飞流莺漫叫春还老酒斾空招客自归若乡津亭管离别争如陶户静相依
　　雨中遣兴
　　雨横风狂緑野隂孤城蚤觉已春深苍松倚壑有寒操红杏出墙无古心邻馆酒甘方击瓮客窻人静罢弹琴华坟竺诰皆师友漫乡闲中作聴寻
　　徐氏园池
　　广亭髙榭接遥邻野雉笼蔵锦翼新柳色上衣芗迳晓蜂声浮席画船春秋千自湿花间露鸂防还惊沼上人莫讶粉垣深揜护青山低处是红尘
　　代悼亡
　　蓬阆思归厌世樊青鸾缓引别朱门镜中暂隠春风面花下终归月夜防簮珥独留贻婢妾田园长守有儿孙纷纷吊客皆豪贵跪向棺前酹酒尊
　　留别敬之讲师
　　麦擢虾须春欲归青山影里欵山扉松风瑟瑟吹人面野日荒荒照客衣波上燕忙知夏近嵓间僧老出门稀明朝又振归城锡清梦还应绕翠防
　　秋日次韵二首
　　息景城闉嵗月深见山还作采薇吟未曽世上期青眼独乡闲中保素心鞠为花开登古缶兰因香在守空林可人最是新栽竹鳯尾防褷已及寻
　　缁尘不到白云深昼寂空闻木客吟栢子当香堪达信石头聴法岂知心化牛鬬虎无杯渡放鹤冲霄有道林睥睨寒山旧诗巻上腾光焰数千寻
　　秋夜懐古
　　促织侵灯泣短莎夜深凉露下银河井梧叶脱秋声减江月烟销霁色多千载悠悠辽鹤语三生渺渺牧儿歌岂知世上无穷事今古还应逐逝波
　　赵子固所作兰蕙图
　　王孙翰墨妙无伦写出胸中万古春兰叶梦寒悲楚国蕙花香冷忆骚人纷纷萧艾谁遗种落落山林自有邻莫讶幽姿能岑寂石根终隔马蹏尘
　　春晚
　　矮窓日月无今古闭户争知春去来清镜静临多白发好花闲看半苍苔防传鼓吹池塘雨茶展枪旗涧壑雷海燕未回寒尚在暮云重叠锁崔嵬
　　寄道书记
　　闲愁不入酒杯中落魄江湖佀转蓬鹤发归来风月在锦心吐出语言工芭蕉叶大窻全緑芍药花开砌半红只尺林泉滞形迹对牀煎茗防时同
　　再用红字荅前人
　　抱景亭亭涧壑中眼前多作倚麻蓬鹰鸠异质无非物枳橘皆名孰是工声绕堦除春雨暗光流几席夜灯红诗筒莫厌勤来往草木争知臭味同
　　写兴三首
　　翠雾沈沈雨乍收晚窓丛桂小山幽枕中孤梦通三世林下余生寄一丘耄及犀颅便简寂病侵鹤骨倦清游明时但得身强健水曲岩阿足自由
　　目中忽忽更童耄世上纷纷自盛衰张翰吏闲归去蚤季伦财散省来迟桃花浪急鱼生子柳絮风柔燕领儿未必灵丹化顽顿拟将何物铸钟期
　　不知名迹堪为累蚁垤蜂房亦鬬强小黠大痴俱陆陆寸长尺短付茫茫米盐胸府犹登坐鞍马风流足抚觞案上簿书勤记録夜窻烧烛学研桑
　　山中二首
　　岩屋栖迟信有年岂同鱼鸟乐天渊身间尚不耽闲味地静何尝住静縁林下昼营烧笋火石间时引煮茶泉菜畦香烬青烟散月满松头鹤未眠
　　万事无求心便安莫论人世道涂难风声绕树夜将半月色到窻灯未残峭壁倚天苍藓古防厓飞瀑白云寒饥飡困卧随縁过趼足何劳作野盘
　　春晚二首
　　窻中雨霁见遥岑拂羽鸣鸠送好音我懒未能防俗事诗工自足醉人心扫堦喜拥青松鬛对客慵弹緑玉琴一枕江南三月梦桃花结子柳成隂
　　丘壑由来迹可逃岂容尘土涴云袍石鼎汤浮寒蟹眼陶杯文刷秋兔毫林塘弥弥白水满山馆亭亭青树髙得句未能书雪茧屐齿欲折心忘劳
　　苦雨
　　积潦横流路不分满空烟霭暗朝昏乌鸢跕跕堕荒圃风雨潇潇失逺村刍米贾腾愁白屋管弦声沸醉朱门无言桃李参差放佀怯春寒欲防防
　　春搜图
　　酸风射眼路迢遥斜跨银鞍度渭桥野外翻身捎劲鍉云间洒血落盘雕犬循荒碛威偏壮兽困重围力易消什伍相将归细柳亨羶酾酒醉春宵
　　读宗镜録
　　珍閟龙龛防百年我生何幸得披研真空境寂非文字妙有縁生立圣贤权实圆明般若智果因清浄涅槃天殊宗异学求源委拭目方知萃此编
　　癸亥嵗寓钱唐千顷寺述懐
　　髙阁工书三十年蓺成媒祸少人怜猖狂得意既由命坎防纒身莫问天半夜飞蚊消广夏一天凉雨润髙田虽然老朽成羁绊还在山边与水边
　　秋夕
　　井闾鸣雨夜漫漫语静长廊烛未残月色浸窻花漏迥蛬声浮席竹房寒世情竟作秋云薄礼数浑如野水寛弹铗扫门非我事委身嵓谷自盘桓
　　书鲜于伯机诗后兼用其韵
　　昭时丹鳯雊崇冈吐出神珠埒夜光眼见牋麻才只尺耳闻名姓防星霜北山水石増吟兴南荡弦歌助酒狂千载不须嗟寂寞已留遗墨徧炎方
　　登虎阜再用伯机韵
　　髙标孑孑插云冈深殿孤灯葆寂光岩畔野芳初带露树头山实未经霜沧溟自引浮杯兴佳节还羞落帽狂小艇不知归路晚到城新月挂金方
　　秋山图
　　淅淅凉风动泬寥白云红树拥岹峣扁舟倚岸不知久拄杖穿林顿觉遥楼阁蔽亏横逺汉涧溪舂激度危桥沃洲自合支公住曼倩従教隠市朝
　　赠杨秀才
　　江城已作黄花晚磵壑方惊白发秋樗散防年抛寂寞怜君此日肯相求云霄直上饶骑鹤湖海同盟愿狎鸥老我未忘千里志杖藜终约看淮流
　　冬日寄无功
　　黄鞠当堦烂漫开小窗红叶自成堆天寒但解冰霜至人老争知嵗月催万事不求真富贵一毫为累即尘埃风流来往唯吾子拟共巡檐看蚤梅
　　癸亥嵗莫书懐
　　白云深处掩茆茨回首人间万事遗愚知得时皆有命古今造物本无私阮公漫解开青眼墨子终须泣素丝腊尽雪销梅放后寂寥寒谷是春姿
　　遣兴五首
　　五十虽賖病见侵闭门终日少相寻春莺漫逞千般语老骥终存万里心花绕竹房红作陈柳垂莎迳翠成隂江南三月清明后便有蛙声聒夜深
　　博山烟霭作空蒙脉脉幽馨鼻观通一院杏花寒食雨数声黄鸟緑杨风忙中日月何曽异静里乾坤自不同虫臂防肝随所化未能劳力问崆峒
　　身前万事若浮尘过眼従衡日日新蛙黾得时多意气鲲鲸失水少精神青山古木丘园晚白鸟苍烟浦溆春回首呉淞兴无限鸭头新涨緑粼粼
　　天运循环杳莫穷生生化化古来同一百六日寒食雨二十四畨花信风此身不寄鹊巢内孤迹聊蔵人海中深院日长新睡足倚阑闲数北归鸿
　　千载谁言柳花香醉李吐出锦綉肠江边春雨一犂足天外晴丝百尺长空山无人薇蕨长流水落花莺燕忙自来贵贱皆归尽草木衰荣岂足伤
　　寄白云
　　反闗销景湖水眉吾子政是安瞑时春寒未成笋蕨梦老大得赴烟霞期松湍潄壑青灯迥篆缕萦帘白日迟清磬数声经巻罢风前洗耳贯休诗
　　追和宋马云访踞湖山仇隠君韵
　　白云飞尽碧山空屋外夭桃破晓红幽隖树深难隔世平湖水阔易生风丹光射斗惊朝士酒气薫林引钓翁未识鳯书何日下隼旟今已到嵓丛
　　过友人所居
　　春红销尽緑隂繁帘幙风轻燕子还柳絮涨天清昼永蛙声动地白云闲亭亭钜笔林间塔隠隠脩眉郭外山不是君家有泉石杖藜那得事跻攀
　　次韵荅彦上人
　　城郭幽栖鬓欲衰岂堪烟浪隔相知鸿归絶漠疏来信鹊噪虚檐辱寄诗黄葛暑烦还御蚤蒲葵昼寂独挥迟虽然两地同明月跛足何由得望之
　　光福寺用唐顾在容韵
　　浮图突兀倚云中顶冠神珠烁太空地接近村分野緑天县落日隔溪红穹堂广坐凉销夏絶壁髙山夜吼风斋鉢久虚龙象散上方留得住山翁
　　甲子嵗莫
　　时序川流齿渐増此身还顾百无能心县绛阙耽名客梦绕苍山赏静僧古树月明深巷雨逺天鸿过矮窻灯平生漫有烟波兴拟宿芦花尚未曽
　　虎丘用唐李绅韵
　　阖闾丘墓名空在代逺时殊事不同碑碣尚无唐故迹山林宁有晋遗风刹旛影动青冥外斋鼓声消莽苍中若使石头曽聴法岂能终日并禅宫
　　代悼亡
　　清镜孤鸾晓影沈但伤儿女百年心华堂遗像有时见瑶席慈容无路寻夜半窓纱明月照架头巾帨素尘侵数茎白骨归黄壤回首人间隔古今
　　赠艾幼清教授庭晖
　　故乡抛掷寓东呉客馆凄凉尚读书县令弃官犹有酒先生寄食岂无鱼江城春老花飞急槐市风清燕过初草木想当名已熟往来多识马相如
　　无照林亭
　　累土崇丘作小亭手栽花木满林坰郡中髙树巳全緑屋外逺山才半青过眼荣枯荒圃草到头聚散野池萍余生但愿身长健杖防时来对翠屏
　　自阳山归舟中作
　　小麦青青大麦黄涧松风急夜声长轿穿细路春泥滑花落清渠野水香岭上独留云作葢村邉多见石为梁枫桥寺转阊门近回首西山已夕阳
　　偶读中峯和尚和沈王王璋留题真际亭诗因而有感遂次其韵二首
　　众峯序列作愁顔鹤怨猨惊尚未闲月满萝庵人寂寞风生松岭涧潺湲王因问道来天上师为逃名去世间独抚遗编成浩叹水云无路扣闗
　　西峯泉石可怡顔地逺尘踪日月闲楼观耽耽横嵽嵲杉松矗矗蔽潺湲安危岂在羊肠里宠辱偏生马足间自是名王尊有道闲携賔従及柴闗
　　赠叔恭
　　负笈担簦计已灰归来萧寺掩莓苔呼猨别磵曽抛果放鹤它山得看梅樵迳雪晴芒屩出江桥风熟布帆开反思身外无穷事不直窓间水一杯
　　新居次韵山村先生
　　天地茫茫喜定居莫年应是惜三余青灯不作前朝梦白首犹观后世书辽海旧传千嵗鹤谢池今见九洲鱼清风朗月皆畴侣鬻茗焚香足晏如
　　晓作次韵前人
　　东旭朝隮万象明新鸿嘹呖度江城寒花独对情偏淡邻杵幽闻韵更清荒迳草衰秋欲老逺山云尽雨初晴半生已作沟中防潦倒终非待晚成
　　漫兴二首
　　栖迟久已傍嵓隈驹隟光隂自暗催江国夜寒枫叶落楚天霜冷塞鸿来清游振防寻花隖野望褰衣上石防堪笑人间未归客摩挲铜狄欲兴哀
　　平生无梦到槐安镜里青春髩已干霜气棱棱摧众草光风漠漠泛崇兰尘埃世事随时变澹泊交情到处难防度呼童课经罢看云黙黙倚危阑
　　淮隂侯
　　羣雄逐鹿竞纷纷虎鬬龙争埶未分背楚弃官皆失义下齐求国是要君蒯通诡辩诚难信陈豨【上】奸谋岂易论当日更无钟室叹岂胜竹帛载元勲
　　舟中
　　西出胥门路不賖短篷回首已天涯髙林鹊噪青山近逺岸人行白日斜旛影浮空标野寺耞声隠谷隔田家十年来往成何事赢得萧萧两鬓华
　　呉岭道中
　　山村人过犬吠窦野涧鱼跃泉鸣沙江城雨雪三春莫嵓屋松杉满地花芳草路邉逢废井夕阳川上见归雅年年寒食偏伤感能上新坟有防家
　　垂虹亭
　　长虹夭蟜卧平湖奕奕新亭画不如檐切太空喧燕爵影摇寒水防鱼它山雨过渔归久别浦潮回月上初今日岂无题柱客防应来此驻轩车
　　读时太初海昌诗巻
　　旅宦迢遥沧海濵熬波终日役疲民夜窻梦觉惊风雨寒烛吟残动鬼神览镜每伤新白发把杯还忆旧青春空余翰墨传天壌老我林间失故人
　　画梅
　　曽向孤村见此枝杖藜徐步雪晴时香飘野路传春早影上山牕碍月迟处士诗存犹可读逃禅骨朽却难追芬芬琼蕊无今古羌笛髙楼亦漫吹
　　秋思
　　梧桐百尺金井髙秋风吹叶声萧骚庄生是非付一指杜老飘零嗟二毛月明江上雁飞急木落窻间人梦劳非熊自起磻溪钓淮南小山方遁逃
　　杨尖观音院壁间有故御史周公景逺留题一再读之令人短气遂用其韵为诗悼之以寓平生交契之意
　　拂尘读罢思悠然词翰空存逐逝川银管脩文归地下玉棺承诏堕天边聊城丘垄木未拱萧寺莺花春政妍欲致生刍惜无路漫歌风雨度年年
　　论诗
　　是非不到白云中髙卧冥冥碧汉鸿典雅始成唐句法麁豪终有宋人风智愚愿作登坛将茅土偏旌葢代功狂妄末流徒好恶岂知到海味还同
　　山中
　　寂寥空谷久相容行道何须向别峯山腹引泉同煮茗岭头乗雨为栽松倚天杰阁巢灵鹤彻海澄潭卧毒龙樵客岂能知住处草堂终日白云封
　　寄无功
　　雨雪霏霏嵗暮天路泥活活古城烟出门曳杕难相就矫首停云恨莫前瞑色半窓书引睡屐声盈耳客惊眠巳闻处处添新涨早晚春湖共放船
　　懐安养诗
　　独立天涯送落晖故乡抛掷泪沾衣久知慈父嗟逃逝早办诚心好赋归三界竛竮真可吊四生流浪竟何依白毫今古无私照摄引西驰愿不违




　　谷响集巻二
　　钦定四库全书
　　谷响集巻三　　　　　　元　释善住　撰五言絶句
　　丹阳夜泊
　　趋程前路逺极望雨冥冥夜宿官河口闲田鬼火青
　　钓者
　　江上正风雪归来且揜扉白鸥无觅处终日绕渔矶
　　幽兰【二首】
　　日长深谷静萧艾漫同居莫道闲花草仲尼曽下车猿啸楚山晚月明湘水寒湿香吹不起风叶露漙漙
　　暮入吴山寺
　　袅袅松阴路萋萋碧草长入门人不见一犬吠空廊
　　春晚
　　春光不可驻徒抱惜春心一陈黄昏雨落红苔迳深
　　送人还山
　　偶随流水出闲趂白云归步石苔侵屐攀松露滴衣
　　庭梅
　　庭前一树梅嵗久满身苔不见春风面含香未肯开
　　月夜闻笛
　　篴声何处起独客易愁絶休将江上曲吹落山头月
　　咏雪
　　片片下遥空千山树色同衡门正寒饿华屋醉春风
　　送西白
　　朝行白猿啼莫行黄叶落迢迢一片心还栖在庐岳
　　牧竖
　　防云上陂陀晴林露犹滴夕阳呼伴归骑牛各吹篴
　　林下
　　林下清闲极尘中日月忙逸人耽浊酒渔父爱沧浪
　　春兴
　　冉冉春将暮悠悠日欲残东风特地恶不道杏花寒
　　晚晴
　　白云起石上随风自飘扬忽然山雨过小明夕阳
　　幽兰
　　氷雪冻不死深林还自芳独醒人尚逺囘首楚天长
　　约客不至
　　佳期成不信汗漫复谁招独立残阳尽天风鹤驾遥
　　西斋秋夜
　　晚雨过江城西斋秋气清梦囘孤枕上无处不虫声
　　秋夕有怀
　　顔色入遐想方知山水遥音书久不至一鴈度层霄
　　壶天所作兰石手巻
　　静依苍石底幽梦绕潇湘故畹归何日飘萧瘦影长
　　画梅
　　夜雪莫能到晴蜂那可来一枝横尺素独占四时开
　　有怀
　　之子宁亲去北风江路长水边成独立一鸟度残阳
　　山中
　　居山虽无井接竹引清冷絶胜公侯家银缾牵素绠
　　秋夕
　　孤馆灯初暗虚月正明寒衣犹未补风逓捣砧声
　　咏梅
　　疏花犹在眼长忆倚阑看便欲携笻去北风天正寒
　　早行三首
　　宿雨未开霁鸡声来逺空山川遥莫辨但觉水生风拂曙驾柔橹溪山行几重云昏不见寺依约但闻钟夜雨已滑道晓云犹隐山不须牵百丈揺过沈塘湾
　　兰四首
　　灵均不可见令我忆潇湘独步空林下满身风露香草长欲无地国香终有根一花才破萼蜂蝶尽棼棼穿云采清芬竟日不盈把冻雨洒轻尘飚轮几时下风叶美无度露花何萎防樵人不到处抱石弄幽姿
　　松雪翁所作踯躅花画眉手巻
　　春禽弄幽啭踯躅亚枝红想爱风光好争知桃李空
　　清溪独钓图
　　风急黄芦晚天寒溪水清苔矶成独坐应抱羡鱼情
　　访友不值
　　日转北阴禽声午院深幽人入鄽去不道客来寻
　　友兰
　　欲识古君子楚花吾友于因怀萧散志诗酒老江湖
　　贾浪仙
　　忍饥犹觅句每忆贾长江逆旅寒侵骨愁眠雪满
　　水仙
　　月下弄瑶瑟云间吹玉箫凌波引微步翠带影飘揺
　　梅竹图
　　花魁何峥嵘竹君自檀栾无心竞春华氷雪了嵗寒
　　梅花便面
　　景寒苔作衣香冷玉为骨梦断湖水濵盈盈蟾兔窟
　　吴泰伯祠
　　遗庙荒城里开扉对碧流寂寥千古上岂独数巢由
　　春申君庙
　　古木鸣鸦集遥山落日明尽知崇庙食不为祀朱英
　　春兴三首
　　禽声侵昼寂栁影向风斜苔净无尘迹飞来何处花野岸水初緑孤城山更青羣鸦乱朝日木杪见残星疎疎度寒雨澹澹作轻阴数片杏花落一池春水深
　　鸠
　　困雨寂无声深栖梦不惊朝来晴色好飞并屋头鸣
　　清明
　　春日阊门路惟闻哭墓田茅檐插杨栁墟落起新烟
　　雨后
　　小园春雨后碧草弄轻寒花片无烦扫新泥尚未干
　　独立
　　独立风埃外幽观桃李春青山久知我天地一闲人
　　水僊
　　明月照湘浦翩然凌素波花钿朗珂雪裙带舞青罗
　　黄葵
　　金杯倾玉露借问为谁干徒引闲蜂蝶棼棼满画阑
　　海棠
　　胭脂作红艳独立弄春妍虽未成遐举飘飘骨欲仙
　　萱草
　　丛葆揺新緑偏宜树北堂无花亦小草何事有忧忘
　　题郭天锡画山水窠木二首
　　叠嶂无重数茅茨有几家杖藜人寂歴流水小桥斜春风吹不醒尘世岂知名未化牛羊去空山独老成
　　六言絶句
　　冬夕二首
　　繁草霜严緑减疏星云尽光寒城头一声画角月落乌啼夜阑
　　庭树风鸣槭槭佛灯院静荧荧翛然面壁孤坐顿觉心如水清
　　渔者
　　轻刀泛入苍茫钓丝与兴俱长几畨荻花深处枕蓑独卧斜阳
　　山水
　　山中佀有幽迳水面全无落花欲觅青城道士不知何处烟霞
　　苏台晚眺
　　断岸人家高树层峦寺塔残阳江帆不徐不疾逺影天末悠扬
　　福严即事
　　村边几株红树屋外四面青山终日无人能到孤云薄暮飞还
　　秋江钓月图
　　遥村烟树依微独钓渔翁未归雨过长江新霁秋空月满荷衣
　　墨竹
　　龙孙抱节落落鳯尾弄影亭亭夜半撼牀雷雨翻身直上青冥
　　七言絶句
　　春晚登苏台二首
　　春城草满绿委蛇牢落残阳牧马嘶怅望胥门桥下水如何流出越来溪
　　姑苏台下百花洲一度春来一度游吴越兴亡无限事栁风桃雨不禁愁
　　经庸叟禅师旧房
　　苍松古柏冷萧疎日照回廊雨过初白发老僧今不见旧房留得别人居
　　赠虞秀才
　　西蜀东吴一水通可怜万里剧飘蓬如今老【阙】一湖上应有乡山入梦中
　　闻有人归自东州以四絶寄之
　　怊怅韶华去不囘槛前犹见杜鹃开松陵旧寺知归久何事经年无信来
　　若耶溪畔云门寺贺监湖边夏禹祠闻説春游浑欲遍锦囊应是有新诗
　　南北相思余百里夜深清梦亦迢迢长怀落日秋江上共防风帆立寺桥
　　短发星星迫四旬背时赢得作闲人白云青嶂堪投老终不持竿钓渭滨
　　寄西峯隐者
　　烟云出没弄晴碧中有幽人抱禅寂夜半嵓间风雨来松花吹满苍苔石
　　病叟
　　鬓毛垂雪病经年终日呻吟更可怜见説有时天气好倩人扶出卧房前
　　巳未夏日杂兴六首
　　雨过槐阴作嫩凉风囘苔迳楝花香闭门寂寂临书巻啼鸟声中日正长
　　深红淡白巳随尘斜雨横风送却春池上偶来闲照影霜花吹入鬓毛新
　　落尽红芳见緑阴小桥流水雨余深市楼横笛谁家子吹得残阳下逺岑
　　纎纎碧草与阶齐浓緑阴中杜宇啼花院昼长听正好带声飞过粉墙西
　　中庭日午橘花开蜂蝶何知故故来一陈南薰生殿角乱飘香雪防苍苔
　　榴花灼灼欲烧空白昼闲防似梦中邻叟为耽顔色好殷勤指防与儿童
　　春兴五首
　　雨细风柔栁带轻画檐干鹊送春声故人只在三湘住此去三湘有几程
　　朔鴈初归花欲妍江云澹澹晚晴天因思剪烛山夜香尽雕盘尚未眠
　　惨别河桥记往年江城几夜月空圆锦鳞只説吞香饵谁把音书腹内传
　　三月江南春日长栁隂亭院午风凉离怀漠漠深于海燕子飞来语画梁
　　长日愔愔掩竹房短歌多是咏沧浪阶前漫种忘忧草逗到忧来不可忘
　　送人之匡山
　　鴈门不作宗雷逺白社年来况寂寥唯有匡庐峯顶月夜深还照虎溪桥
　　观鳯儿花有作
　　殷勤栽得鳯儿花留乡闲中玩物华不是松根有余地秋光都属别人家
　　感旧
　　风雨萧萧送暮春百花开尽草如茵画梁尘锁帘垂地燕子归来不见人
　　废居
　　当年闻説向天涯囘首人间事巳赊庭院日长无客到东风吹落碧桃花
　　风雨
　　风雨萧萧独闭门旧交零落几人存春来草长迷行路岩壑唯闻虎豹尊
　　明皇幸蜀图
　　鸟道横空翠色新峡猿啼雨客沾巾岂知艳骨归黄壤囘首河山又属人
　　题画巻
　　倦行下马憩嵓中服矢韬弓望过鸿不是阳坡新草緑岂知沙漠有春风
　　三高祠三首
　　越国谋臣吴国雠如何庙食此江头扁舟载得蛾眉后却在三江汗漫游
　　季鹰倦作东曹掾千里思归独向东鲈脍莼羮暂时事不知尘世几秋风
　　闻説松陵此度过长虹偃蹇卧晴波往来不见天随子落日西风有櫂歌
　　题【阙】
　　东风吹散杂华云犹防青灯过夜分山雨满人寂寂不知谁此礼茅君
　　晚望
　　天外晴山拥翠螺几家住屋近官河吴江四月春归尽杨栁青青燕子多
　　孤云
　　倦迹何心化白衣涧阴松顶漫孤飞纵然风度它山去清影依然在翠微
　　鹤林寺用唐李频韵二首
　　青鞵步入翠微间松竹萧森满旧山不识史君仙去后有谁来此伴僧闲
　　松门窈窕日迟迟坐久寒生古竹枝黄鹤不来山欲老白云零落野风吹
　　息斋居士墨竹
　　一枝横偃剡溪藤峙鳯停鸾总未能只恐夜风叶响定中惊起寂寥僧
　　寄嵓栖翁五首
　　霜髭碧眼老头陀陋巷曽经几度过连月不来城里住只縁城外好山多
　　闻师畴昔裂儒冠选佛争知胜选官从此白云投老去夜深无梦到长安
　　千载祖师埋玉地万松揺动暮涛寒不知月到髙峯顶瘦倚枯藤谁共看
　　白髪山翁归旧山石牀终日伴云闲有时放鹤穿林去自有清风为掩关
　　行脚归来七十春此生赢得作闲人摩挲老眼山底冷看青天鸟过频
　　子固墨蕙
　　百亩罗生未足多数花一干自婆娑香名不入离骚巻争得僧骞楚调歌
　　闻角
　　晓角吹霜海月斜一声幽梦断天涯自非惯作沙场客谁向风前不忆家
　　友人访宿
　　雨满空山风满楼故人相过且迟留此生不作江湖梦莫向灯前话旧游
　　哀修上人
　　门外逺山青歴歴前修竹緑依依夜深明月照空壁云满石牀人不归
　　松雪道人画水村山崦图
　　西崦东村景象幽菰蒲深处有渔舟道人不惜毫端力画我沧江伴白鸥
　　琵琶行图
　　琵琶清夜动方舟碧苇丹枫两岸秋何事江州白司马尊前听彻泪横流
　　栁枝词二首
　　几树和烟弄晓晴黄鹂飞上试春声离人岂是无心折自到风前折不成
　　愁月悲风汴水湄舞腰犹学楚宫时柔条系得行人住陌上古今无别离
　　过林逸人次韵岩栖翁
　　花边曾醉少年春白首相过不厌贫近説汉家征诏急西山犹有卧云人
　　梅花次韵三首
　　盈盈粲美并溪湄高谢羣芳保令姿既有咸平香影句不须重听鬼仙词
　　草棘藂中寄此身倚阑犹忆去年春枝头但有黄昏月冷蕋疏花亦可人
　　挺挺孤标画不成倚风凝睇更含情无端夜半高楼篴吹出江城花落声
　　访人不值
　　竹下开门对逺山松声草色满间想应采药前峯去花鸟留连未得还
　　桃隖闲步
　　欲写闲情步水濵杖藜扶我自由身相逢尽是看花者白首重来有几人
　　江天晚霁图
　　担簦野老寻茅店云拥招提树插天孤舟泊处白日晚目极万里苍江烟
　　感事
　　覆雨翻云事可哀交情谁是旧陈雷夕阳满地无人见独立风前看落梅
　　晓逢山村先生
　　钱唐吴苑三百里两地相思恰五年今日河桥重相见全家尽载溧阳船
　　送人之金陵二首
　　淮甸风高木落时逺游瓶锡自相随争知百折羊肠路不似长江波浪危
　　清游莫惮路岐赊但有云山即是家此去鳯凰明月夜西风肠断后庭花
　　贻周山人次韵子封先生
　　重峯叠嶂四囬环卜得佳城紫翠间垄树未高金碗出游魂夜夜哭空山
　　晚兴
　　浮图寒耸碧崔嵬烟雨防蒙晚不开深殿巳灯门欲闭松头巢鹤未归来
　　感旧三首
　　昔年曽此寄缾盂竟日萧然一事无几度小人不到拥书闲对石菖蒲
　　楼阁嵯峨矗太虚又携巾舄托幽居娟娟翠竹凋伤尽好句无由节下书
　　古柏槎牙满翠苔中庭谁见昔人栽无情嵗月如流水日倚吟身得几囘
　　画马
　　霜蹄曾蹴河冰裂老齿贯嚼天山雪圉人何事相羁縻不得沙场流汗血
　　寄友生
　　霜余红叶徧阶前漠漠阴云小雪天老至不禁离别恨屋梁月满思悠然
　　咏梅三首
　　屈铁虬枝带藓枯想应曾识老林逋清标幸是从来瘦月冷霜寒影更孤
　　水边寒影竹边身写入霜缣意更真羌笛不吹花亦落一枝先寄陇头人
　　斗转河横月落时呦呦悲角五更吹分明一枕罗浮梦只许杖头翠羽知
　　访无照不值
　　童子开门日巳晡隔墙寒木聚啼乌杖藜不识游何处闲却经火一炉
　　冬晓
　　城角鸣乌天送曙苔阶夜冷蛬无语梅花帐底梦初囘残月半四檐雨
　　桃隖口占
　　桃坞春风花正开粼粼野水抱城囘小桥行过闻鸡犬应讶渔郎入洞来
　　雨中寄无功
　　自从杖笠归来后竹院频过话旧时一日风雨不相就相思浑似未归时
　　春牧图
　　闲依古木支笻立短褐萧然满面埃只道清流堪饮犊岂知洗耳有人来
　　观梅次韵无照
　　孤根潦倒倚空山犹保疎花草棘间游子见来心独醉满身风露不知还
　　车溪道中二首
　　苇白茒黄溪水清倚篷闲防浪沤轻板桥横处人家小修竹参天落照明
　　客里蹉跎嵗欲阑水边杨栁尚平安夜来巳作还乡梦满目西风客櫂寒
　　水仙
　　金琖谁将置玉盘仙人掌上露漙漙想应未得凌波去自向阶前弄晓寒
　　湘江夜泊图
　　断雨残云埶未收风翻雪浪打兰舟无因住近湘江岸一夜猿声动客愁
　　九日
　　行向东篱日欲斜意多世短感年华王不送陶潜酒黄菊还开九日花
　　送人归马迹
　　羁心几夜怯啼螀旅梦惊囘尚异乡今日束书归旧隐太湖烟浪正茫茫
　　春暮杂兴六首
　　草满池塘絮不飞人间囘首巳春归日长独倚阑干角闲看晴云度翠微
　　绿树童童映短墙暮云霮防北风凉闲房竟日无来客自对空王礼夜香
　　匣内青琴久折弦不将遗谱覔人传庄生漫説成亏事琴到无弦韵始全
　　筠箒休将扫落红落红多在翠苔中留连春色无多日过了东风是凯风
　　北走京江南具区归来庭树巳扶疎百年浮世谁非客闲却牀头一架书
　　脉脉轻寒透裌衣东风一夜老蔷薇杜鹃声里青春尽多少天涯人未归
　　次韵答人见问
　　潦倒何堪继祖灯传衣终是有卢能闲身未得归嵓壑聊作人间粥饭僧
　　宿报恩寺
　　凄凉塔庙几经春往事重思迹巳陈夜半梦囘禅榻上不知曾是寺中人
　　奉寄山村先生
　　江国霜寒木叶飞水深云窅思依依多年不见先生面夜夜林问望少防
　　云屋山人久别承寄以诗甚慰仰思谨次韵以谢且坚隐操
　　月落城空鹤倦飞宻云深树静相依阊门北去山如画有日同师歩翠防
　　夏日即事
　　庭树森沈晚色浓修修寒雨满疏钟白云一片归飞急知宿城南若个峯
　　怀南游者
　　故人别我南游去又见阶前春草长故人不来春草死空劳一日九囘肠
　　郊行次韵无功
　　郭西春晓宿烟开野色山光扑面来无限城中车马客有谁着眼到江梅
　　次韵山村先生八首
　　倦行山迳倚长松断碣眠莎古藓封只见乱雅争树宿不知残日在遥峯
　　绿杨深处画桥横风掠平湖碧浪生待得笙歌城郭去苎袍笻竹自闲行
　　宻掩重门夜不开铜缾斜浸蚤红梅琴声透出寒堂外引得邻僧入坐来
　　驿亭枫树着霜红天际冥冥见断鸿隔岸逺山青更好澹烟斜日值秋风
　　安行何必假篮舆竹下松间信所如我亦自知非叔夜宾朋满目懒移书
　　白雪堆头瘦影长是非荣辱总难量争如倚个青松树闲看幽泉出磵忙
　　静夜横经对短檠郡谯歴歴报寒更宿云去尽江天晓红叶阶前月尚明
　　緑绮无弦独赋诗正音虽在懒求知防当结屋孤峯顶卧听行人话岭危
　　寻梅
　　寒雾才收霁色浮杖藜徐步绕嵓幽草深不见梅花树浩浩云山叫鹁鸠
　　幽兰三首
　　梦魂长绕楚江滨却向幽厓见似人春意未深花未落莫教轻汚马蹄尘
　　九畹荒凉迹巳陈眼中萧艾自纷纷国香不解传芳事浮世何人忆楚魂
　　积雪坚冰冻不摧春风才至即花开纎纎绿叶无人佩空散幽香满草莱
　　舟中三首
　　栁牙桑眼巳俱生极目春田尚未耕纱帽茧衣船上坐翛然如在画中行
　　青山路转见红楼鹅鸭纷纷古渡头风雨满天遮望眼不知何处是杭州
　　桑鸠夫妇晚相呼天末羣山乍有无老大却思探胜槩短篷风雨过西湖
　　和靖先生墓
　　处士梅花春尚开湖阴不见鹤飞囘青山尽日陪歌笑桂酒何曾及夜台
　　湖上
　　緑云红锦两俱销急管繁弦满六桥向晚画舟沙岸泊鹭鸶梯浪影迢迢
　　孤山法师塔
　　身藏陶器见遗文千载孤高独有君灵塔尚余湖水曲梅花红白自春云
　　寓大青莲寺听惠因寺钟
　　楼中遥见玉岑峯几夜闲房得暂容我巳青莲来假榻如何犹听玉岑钟
　　南高峯顶望越山
　　闲扶翠竹上岧峣野日荒荒碧海遥隔岸越山才咫尺片帆不得渡春潮
　　暮春杂兴十二首
　　野水浮来半落红不须惆怅怨东风春归毕竟归何处还在溪光栁影中
　　门掩东风栁色深暮寒脉脉透衣襟春天最是无冯凖一日才晴一日阴
　　岩房深掩净无埃书巻终朝亦懒开不是春风苦多事栁花争得入来
　　春云迢逓覆重城风约云开漏月明夜半小庭闲独立钟声才断又蛙声
　　花残片片随流去絮落蒙蒙扑面来燕子不知春寂寞緑杨阴里自飞囘
　　雨入孤城草木新香红半逐马蹄尘却怜杜宇无情甚不解迎春只送春
　　为爱西园水石幽日斜犹并小池头不知何处杨花落一防飞来一防愁
　　公子金衣映日黄却来外啭圆吭宫花未落春犹在蚤巳无心入建章
　　老去身心岂惜春但伤泥汚落花新清阴满地韶光逺犹折疎麻问水滨
　　天际孤云尚未还青童争敢掩柴关近縁壊堞摧春雨得见城西几尺山
　　春光欲老緑阴寒稚笋搀空巳作竿无限好山都不见乱云斜雨满阑干
　　红药花开春欲归緑杨阴暗燕争飞晚来一阵东风雨又送余寒上客衣
　　废冢
　　泉台初掩巳茫然况是经今又几年金玉不知谁发去石人空倚断碑眠
　　寄如镜师三首
　　风雨青灯夜对牀月团曾试竹炉汤无因移并臯桥住不得同师上讲堂
　　緑琴欲奏听人稀扫地焚香且掩扉春色坐防风雨尽缭垣重叠长苔衣
　　稠緑疎红映短垣断云零雨暗西园日长吟罢无余事卧听松櫩鸟雀喧
　　阳鸟
　　白草黄云紫塞长梦囘荒碛思凄凉秋来度得江南岸何处西风无稻粱
　　四皓图
　　商岭谁知遁迹时纷纷古雪满须眉日长深谷无人到卧石依松咏紫芝
　　心山为羽士赋
　　悄无形影难钻仰极目撑空如许髙坐向松根读黄老不知松露滴僊袍
　　书旧吴椾石湖景后
　　风艇曽维野岸濵山光漠漠水粼粼如今闲向鱼椾见花栁亭台是旧春
　　万里江山图
　　巴水沄沄巴峡青月明客泪堕猿声眼中巳识瞿唐路剰水残山懒问名
　　西斋即事
　　乱鸦归树夕阳明识面江山隔坏城住处只縁阊阖近间时有马蹄声
　　秋兴二首
　　闲向空庭步緑莎夜深人静月明多秋风阵阵吹黄叶试问秋风柰树何
　　几夜西风叶满苔燕巢空在鏁尘埃秋归莫折黄花赠逗到明年又再来
　　首夏偶成
　　絺衣欲试寒犹在舜操将弹调未成春色不知何日去絮飞花落总关情
　　秋江待渡图
　　客路悠悠思渺然满林黄叶满村烟秋江正晚人争渡莫把闲心待渡船
　　厐徳公
　　驺从何烦到白云戋戋束帛贲丘园使君迫我今为甚更挈妻儿遁鹿门
　　孟浩然
　　北阙无心更上书病多偏讶故人疎非熊不入君王梦自把长竿且钓鱼
　　李太白
　　别梦休论隔几尘尊前一笑即相亲时人欲识天才妙试问山阴贺季真
　　杜少陵
　　江汉悠悠万里客乾坤莽莽一沙鸥干戈未息长安逺白发相看有蜀州
　　漫成二首
　　陶潜但爱杯中物杜预偏怜身后名世上不须论得失岂知千古有高情
　　尽将嵗月付逍遥我亦何心问豆苗谷底白驹如可絷云中黄鹄始堪招
　　宿东塔寺二首
　　闲向僧房看白桃客对榻有同袍夜深人静钟初定卧听风铃语月高
　　小雨轻风作莫寒香红乱落满阑干青山近隔人烟外高阁闲登得自看
　　致道观
　　窈窱殊庭晓独过犬声迎客出烟萝朱扉半掩春风定扑扑松花落转多
　　舟中
　　颿轻风熟雨霏防野岸春融燕子飞昨夜江桥縁水宿满天华月倍思归
　　送虞待制还翰苑二首
　　腊尽江南野色寒貂裘独拥上征鞍春风二月中州路一片乡心两处安
　　翰苑仙人冰玉姿久闻沧海掣鲸鲵自言夜半螭头下禁漏声中月已西
　　马三首
　　风騣雾鬛四蹄轻汗血讲珠眼镜明栈豆岂淹千里志望云时复一长鸣
　　臆若双鳬首渴乌嵯峨骏骨世间无天闲老我堪终惠肠断秋风苜蓿枯
　　雄姿猛气真龙种隅目晶荧老陈云玉金鞍被来好满身散作五花文
　　蒲萄手巻
　　枯茎偃蹇叶参差繁实罗生影倒垂记得去年新摘夜秋风山馆月明时
　　春夜杂兴十八首
　　几夜春寒入楮衾梦中犹或动防吟孤城月落江天暗灯火青荧小院深
　　自是疏慵懒出门非关性僻厌趋奔地偏少得人来到苔迳全无屐齿痕
　　莫作参差鸾鳯声俗縁深重道难成龙腰鹤背非无力自是先生肉未轻
　　白首人间何所求百年起灭一浮沤中流两岸俱无滞到海还应不系舟
　　隟中野马飞无定空际毛轮色转新但得蔗浆消宿酒不知谁是醉中人
　　净室常空北海尊新诗纵得与谁论不须竹下开三迳自乡松头学卧云
　　东洛相驩嵗月多逺游一夕负岷峨当时不乡荆门去月下谁闻扣角歌
　　由来老病为良药药病兼忘自在人江上一犂新雨足鹁鸠声里栁条春
　　花梦初寒尚未醒眼中先见栁梢青山行未卜谁为伴卧向西斋看画屏
　　朴散醇漓少古风仪秦鼔舌可争雄攫金逐鹿皆能事谁识羊裘负担翁
　　昨夜三更梦大刀晓随归思度春潮高飞未必逢矰缴湘水湘山恨不销
　　寒生细戸雨丝丝开过缾梅未有诗碧树飞来何处鸟一声声是怨春迟
　　琴水清游巳隔年梦中泉石尚依然白龙祠下藤千丈倚树拏云欲上天
　　京口归来嵗月赊杖藜犹忆访烟霞何时再到龙游寺闲看江豚出浪花
　　春入莼江长緑波白鸥飞处旧曾过半山落日长桥外沙岸渔舟晒网多
　　胶峯老宿归应久许我笻枝未寄来尊者若能归掌握水边松下共徘徊【尊者竹名】
　　夜雪霏霏落瓦沟冒寒乗兴上孤舟当时若使见安道谁説山阴有胜游
　　辩才巳老犹临帖子美虽贫不废诗最是世间清胜事此中风味少人知
　　赠别
　　断蓬落叶易西东聚散由来古昔同一夜寒螀啼到晓声声都是怨秋风
　　寄无功
　　平生落落少相知地近情亲仅有师来往风流如昨日相看今巳鬓成丝
　　月夜
　　淅淅凉风熟稻天星河明润夜萧然固知月色难长好终有碪声似往年
　　咏竹
　　雪老氷枯草木衰石根揺影自萎防无心去作中郎笛何况凌云化葛陂
　　子固墨梅
　　王孙骨朽难追千古终无两补之应恨楚骚成脱略自将霜楮写横枝
　　春日雨中至福严精舍
　　春泥路滑轿行迟满目青山总是诗两度入山皆过雨未知何日值晴时
　　阳山道中二首
　　泰定甲子二月初九日余与友人圆大虎游阳山北阜过尊相寺闻有禅者缚屋峯顶遂扪萝而上至云泉亭掬而饮焉甘凉可啜得禅者于石室中为余相劳苦煑茗为供既而语散残阳巳挂树梢矣因以二絶纪之
　　一掬云泉潄齿凉小亭幽絶背山阳道人自向峯头住闭户不知春日长
　　雨余春涧水争分野雉双飞过古坟眼见人家住深隖梅花绕屋不开门
　　春日杂兴八首
　　院栁亭亭翠扫空夕阳澹澹照东风梅花零落无心问愁絶莺声到枕中
　　野塘风涨涟漪桃李春寒发尚迟山色晚晴青不了倚笻忘却立多时
　　湘云碎剪作春衣步入青山映夕晖我巳无心事猎野禽何事亦惊飞
　　恻恻轻寒剪剪风白云飞尽小庭空晓来谁展元晖画一簇春山细雨中
　　闲房深掩静无哗石防浓煎饭后茶但见玉英飞满地不知何处落来花
　　清明渐近緑杨柔刺水蒲牙蚤巳稠沙上晚来风景好鳬鹥相逐自沈浮
　　独卧深云静掩关四围修竹满山桥危路险无人到唯有孤云自往还
　　莫见飞花但惜春岂知老却梦中身一声杜宇来深树愁絶天涯沦落人
　　读史
　　龙舆逺幸路间关扈从言归岂等闲西内南宫虽不异上皇何日得开顔
　　夜思
　　梦鹊惊飞叫不休声声还绕旧枝头墙东一片棃花月又逐笙歌上水楼
　　漫兴四首
　　梦里生涯事万殊觉来莫道世间无薰风长得连天草满目秋风草又枯
　　一枝新桂偃蟾宫出入常存掌握中赫赫炎炎能几日到头终是有秋风
　　贫富由来不两岐古今何事少人知但令海内无贫者始信人间有富儿
　　巳将身世付悠悠枕石眠莎俱自由世上尽知骑马贵不知谁肯学骑牛
　　夜雨
　　寒灯孤馆夜迢迢斜雨敲转寂寥惆怅东风空自恶不吹明月上花梢
　　偶成二首
　　纸閤余寒去尚迟淡云香雨苦催诗无知草木犹春色老石苍苍只旧姿
　　两两鸣鸠报晓晴病资药物遇清明有时步出长廊下童子唯寻拄杖声
　　秋夕独坐
　　木叶萧萧夜向深寂寥灯下百年心雨昬不见沉西月绕屋秋风何处碪
　　答白云见寄四首
　　泰定甲子嵗二月初二日予与诸公送白云间赴阳山福严精舍繙阅藏教然影不出山者三年始可讫事予时与之言别因谓白云岩桂花开又当予于此天及秋予以书经不果往云以二诗见促遂倚韵答之
　　巾缾欣得寓烟霞绕屋青山引贯花早晚杖藜终赴约夜牀毋惜建溪茶
　　驹隙光阴信有涯遁身嵓壑似莲花篆烟袅碧经初梦童子开帘巳送茶
　　山院秋风丹桂开同人讶我未能来岂知自写金仙教终日闲门掩緑苔
　　阊阖门西帆晓开我侬犹忆送君来想应旧日曽行迹荒落鸣虫半是苔
　　过如镜师房
　　寒竹苍苍菜满园西风黄叶拥篱根不知杖屦归何日巳有诗人来打门
　　拟塞上曲二首
　　金笳叫月夜将分万马羣嘶彻陈云戍卒半成边地土麒麟阁上画将军
　　漠漠黄云关塞秋边人八月拥貂裘偶来饮马长城下沙底泉清见髑髅
　　次人病中韵
　　巻衣力疾度淮河乡路迢遥旅思多归到秋城旧茒屋日长敧枕拟隂何
　　红白梅花同瓶
　　粉面桃腮一种芳净瓶斜插献空王晚蜂乱触西纸为爱寒香满竹房
　　秋夕
　　鲜鲜凉月满幽轩堦下虫呜草露繁夜半秋风入庭树梦中任作海涛翻
　　送人归杭
　　凉稻翻风江欲寒新鸿尚隔楚云端一轮皎洁西湖月好去松根石上看
　　青塘舟中
　　夕阳川上树交加碧影沈沈徧水涯村路不知行几曲扁舟但觉往来赊
　　宿西灵寺
　　夜堂灯暗乱虫鸣深月何心隔牖明蝴蝶梦囘归思作画楼时送晓钟声
　　栁枝词
　　西阊门外多杨栁寄语休将伐作薪虽是年年苦攀折也胜徒手送行人
　　念昔游次韵
　　裋褐萧然两髩疏闭门终日卧于于有时梦逐真子箬笠蓑衣钓太湖
　　池亭即事次韵山村先生二首
　　赤鳞同队戏涟漪坐上春风飐翠帷何事秋来见蝴蝶翩翾多在鞠花枝
　　櫩前嘉木减春华赢得残阳映碧纱漫説楚兰堪作佩秋风满目不开花
　　冬日偶成三首
　　清霜欲重小春天杨栁萧疎带晓烟无柰东皇苦多事又传春信到梅边
　　北风吹水日衔山防防飞乌接翅还陌上櫂歌声不断楼头新月一梳弯
　　东林送客白猨啼犹忆童年诵此诗今日凄凉身已老风前听彻不胜悲
　　感旧二首
　　緑杨萧瑟飐秋风客去门闲酒琖空夜半月明生绮席不知谁在画楼中
　　门外无人系紫骝夕阳残栁尚风流想应爱客心还在不得尊前共白头
　　芍药
　　金鵶出海曙光寒緑萼红苞露未干溱洧有人堪折赠广陵无使到长安
　　松迳
　　谡谡清飚拂曙鸣杖藜徐步介然平哦诗不觉衣巾湿元是鹤巢仙露倾【介音戛】
　　元贞初余留报恩寺尝手植四树于庭特毫发耳自徙居于此往来凡三十余年今树巳各环人臂予不得不老矣遂赋二絶焉
　　初从毫发移来种倚槛闲看过屋长不是地灵能爱惜肯教千载作隂凉
　　此地无心梦大刀每来多是访同袍如何不使闲身老树巳庭中若许高
　　题刘商所作观奕图
　　尘世清闲从古少山林嵗月自来多萧然一局青松下能使樵人烂斧柯
　　寄如镜师五首
　　西园常忆共登临此日囘头嵗月深只有緑琴堪写恨冰丝零落素尘侵
　　竹房荒圮尚为隣清话何时对故人想得东风三月莫青鞵自踏小园春
　　春风庭院雪初消仆老犹能拾堕樵九节菖蒲巻石上白头相对长新苗
　　松间清坐隔凡尘阶下神芝五色新侍立小童温似玉抱琴终日自相亲【题师画像也】
　　古塔星灯耿泬寥数行归鴈度层霄石鑪香烬琴初罢百尺松头月正高
　　晓行至长安堰往往有力者先过因而濡滞久之
　　过坝始知饶有力居间终是让无营纵然夜宿长安镇明日扁舟入鳯城
　　横山道中
　　野外霜晴尽刈禾夕阳红处乱山多笋舆几度穿林过时有惊禽出薜萝
　　解嘲
　　人人尽説虞公死我亦虽闻独未然今古世情沦好恶岂知祸福本由天
　　后赤壁图
　　眼中风物旧曽过嵗月重游复几何长啸一声天上去月明千古属江波
　　晴雪图
　　遥峰引睇白纷纷高树鸣禽总不闻夜半江风应更急好维舟楫醉芳尊
　　送王仲通归大名五首
　　端淳遗逸逝波倾君老犹能记姓名余泽未衰光耀逺子孙多得值文明
　　苎袍练练映乌靴镜里光阴髩己皤莫讶名门乡党敬岂知双眼识人多
　　五十余年湖海心青云多是旧知音一官为老炎方久乡路时时梦里寻
　　双眸曽向野人青寰宇相逢水上萍书剑北归声问逺月明何处认文星
　　客囊金尽防归骖眼老吴云雪半篸兰玉满庭朱紫贵夜风雨话江南
　　梅花相思
　　罗浮山月满苔枝翠羽双双欲下迟千古天教长防合世人那説是相思
　　暮春杂兴十首
　　野水孤城緑树新东风门巷雨如尘人生自是多离别白首哦诗又送春
　　世事时时到眼新鹤长鳬短总成尘平生愿学匡山逺息影林间更几春
　　老至衰顔镜里新田衣不染六街尘岂知尚有闲忙在清晓濡毫赋驻春
　　满地柽阴野水新粉墙额额有凝尘一双戏蝶来书幌犹绕残花觅旧春
　　游子翩翩白纻新花骢缓勒步香尘緑书巻无心问柏酒楼前醉好春
　　富贵人家第宅新芳庭徐步不沾尘田园累重烦征赋岂有闲情问赏春
　　四月秧鍼刺水新村庄儿女满衣尘辛勤但了耕桑事双眼何曽解识春
　　折得朱樱拟荐新像前先拂几间尘书灯的的含光永万古山房不夜春
　　好客相过语笑新偶逢凡俗眼中尘漫将甲子从头数白发无成五十春
　　失喜朝来得句新篇成惟恐染凡尘自收草具藏筠箧且啜花甆雪乳春
　　春字十絶无功巳尝见和子虚诸公亦防见和遂复用元韵为诗十首答之
　　眼惊篇什思清新锦绣心肠语不尘好跨玉龙游汗漫朗吟闲看十洲春
　　景入清和天气新燕穿帘幙堕梁尘莫言四月芳菲尽犹有孤花为表春
　　移家青犊小车新轻辗长衢影絶尘幸有山妻带鸡狗仙翁头白不胜春
　　时事惊心笑屡新刚肠难诎倦随尘平生竹叶元无分老貌虽红不是春
　　江工晴山螺髻新苍龙观阙久埃尘美人自去为云雨三十六宫瑶草春
　　忆作山中雨霁新緑阴羃羃步无尘归来静掩薰风户李白桃红梦里春
　　溪藤书罢墨痕新棐净明絶防尘闲对佳宾捉松柄清谭四坐可囘春
　　数声乌舅晓来新囘首韶光隔几尘漫説壶中天地别岂知犹有武陵春
　　无累无营鹤发新锥刀利禄等浮尘荣枯付与闲花草老干隈嵓冷笑春
　　世梦纷纭几度新沃焦落石海扬尘夷齐骨朽名还在嵗嵗年年薇蕨春
　　再以前韵寄无功五首
　　緑绮初调弦索新昼长松户净无尘苍苔满地无来客妙指能囘万古春
　　汲古工夫计日新岂堪无事踏黄尘髩毛白尽眉毛白老伴无多好惜春
　　相逢倾盖白头新此道今人委路尘来往风流成二老矮清对话残春
　　风俗年来日日新莫将心地涴清尘横翔斗上皆余事共乐林间未老春
　　识浪幽观不住新岂知影象镜中尘顶门迸出摩尼眼优钵花开世外春
　　西郊初夏
　　拂拂薫风燕语新路无车马动芳尘莫言水国韶光尽野店槽牀别有春
　　吴山寺
　　碧瓦鳞鳞梁栋新世尊前殿尚防尘槎牙老树空庭下卧看行人不记春
　　寳带桥晚兴
　　徙倚江桥野兴新半山落日雨清尘如何南北舟中客水宿风餐过却春【以上三首和前人】
　　李遵道画枯木竹石
　　老干崝巆立天壤河汉悠悠无梦想幽篁石底澹相依应见马犍摩背痒
　　寄如镜师二首
　　静极幽花有暗香灵禽语滑昼初长自言为爱三株树又展西一带墙
　　雨后芳园藓色浓落红颠倒满行踪近来眼界縁空濶得见邻墙几树松
　　雪次韵子虚
　　谁剪冰花散玉京梦囘疏牖作空明岂知白首防搜者敧枕迢迢听漏声
　　遣兴二首
　　茫茫碧海尚扬尘落落苍松合化薪若使金钱堪买命世间应更少闲人
　　横黄曳紫仕途游宠辱惊心易白头身后功名半张纸梦中生死一塲愁
　　次韵答无功见寄六首
　　宇内无因遇子期匣琴弦断亦多时夜牀灯火谁相对风雨劳君入梦思
　　景薄桑榆良可愁江山如待倦追游眼前事往皆成梦镜里徒添雪满头
　　半生自分草茅居衣食随縁岂愿余谒肆买书心巳懒栁桥槐市迹全疎
　　瀛海飘零嵗月赊每观落日即思家导师大愿深于海终亦西池占一华
　　南国多年傍水居且无魂梦适商于尘中趋竞非吾事拥篲残阳自扫除
　　漆髩霜侵晓镜新敝袍勤拂旧埃尘瓦瓶分得松陵水石鼎先烹顾渚春
　　竹石
　　风叶刁骚弄晚凉影传缣素岂闻香石根穉子才穿土蚤巳能齐老干长
　　诗余
　　临江仙【春暮】
　　燕子穿帘深院静画阑飞絮蒙蒙砌苔柔緑衬残红问春何处移在栁阴中　老至十分诗思减膝间闲理丝桐曲终声尽意无穷杜鹃开了余恨寄南风
　　浣溪沙【初夏】
　　草满天涯春已归緑槐阴里燕交飞一池寒水照蔷薇枕上北风吹夜雨灯前西院打扉晓来人尽説添
　　衣
　　浣溪沙【夏日】
　　帘卷薫风夏日长幽庭脉脉橘花香闲看稚子弄莺簧四月雨凉思御裌三吴麦秀欲移秧不知身在水云
　　乡
　　卜算子【秋夕】
　　夜月照西风露冷梧桐落扬子江头朔鴈飞黄葛终难着　促织吊青灯逺梦惊初觉拟抚间緑绮琴寂寞无弦索
　　朝中措【虎丘怀古】
　　芳塘水满緑杨风台殿隐朦胧几度春来幽迳马蹄踏碎残红　寂寥广坐尘埃漠漠客散堂空讲石雨苔侵遍九原谁起生公
　　菩萨蛮【灯夕次韵】
　　当年老子逢佳节万戸华灯连皓月和气满江城喧喧队子行　掩关聊共坐静对沈香火一笑尽君欢闲心无两般
　　朝中措【桃源图】
　　桃源传自武陵翁遥隔白云中漫説人间无路岂知一棹能通　红英夹岸霞蒸逺近烂漫东风将谓仙家境别鸡鸣狗吠还同
　　忆王孙【渔者】
　　悠悠世事几时休身后身前岂足忧天地都来一钓舟下中流卧看青天飞白鸥
　　忆王孙【山居】
　　半生长是白云间猿鸟渔樵共往还倚个乔松看逺山少机关世上何人似我闲
　　忆王孙【有懐】
　　天涯芳草碧萋萋何事王孙去不归城郭人民半已非信音稀几度无言对落晖
　　忆王孙【咏栁】
　　一株闲傍灞陵桥斜倚东风学舞腰游子寻春俊马骄欲魂销和雨和烟折翠条
　　少年游【次韵】
　　顶中发已成丝囘首不如归浪宕人间蹉跎嵗月清梦绕西池　百年光景无多日七十古来稀物外闲身眼前尘事休把误心期
　　谒金门【赠雕銮匠】
　　天赋巧刻出都非草草浪迹江湖今欲老尽传生活好万物无非我造异质殊形皆妙游刃不因心眼到一
　　时能事了















　　谷响集巻三
