　　钦定四库全书　　　　　集部四
　　提要
　　宫教集十二巻　　　　别集类三【宋】
　　臣等谨案宫教集十二巻宋崔敦礼撰敦礼有刍言已著录焦竑国史经籍志载崔敦礼集二十巻其本乆佚他家书目亦罕着于录故厉鹗宋诗纪事不及敦礼之名惟永乐大典载有敦礼宫教集其诗文篇帙尚富大抵格律平正词气畅达虽不能领新标异而周规折矩尺寸不逾前辈典型兹犹未坠未可等诸自郐无讥谨采掇编次厘为十有二巻第五巻内有进重删定吕祖谦所编文鉴劄子一篇称删去增添别写进呈云云考李心传朝野杂记谓吕祖谦文鉴既成近臣宻啓其失当乃命直院崔大雅更定增损去留凡数十篇大雅者其弟敦诗字也朱子语类尝论祖谦编录文鉴事亦有崔敦诗删定奏议之语是此劄当出敦诗不出敦礼似乎永乐大典偶尔误题然或敦诗刋定进呈敦礼代为草奏亦未可定今既别无显证姑仍其旧录之而附着其舛互如右乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀








　　钦定四库全书
　　宫教集巻一　　　　　　宋　崔敦礼　撰赋五首
　　石湖赋
　　崔子问于石湖先生曰富贵人所愿闲寂不可居位通显者有洋洋之志处幽旷者懐戚戚之悲此人之常情也先生芥钟鼎而不盼屣轩冕而若遗居无墙宇之饰而丘壑以为乐家无珠玉之玩而泉石以为资不已迂乎先生莞尔而笑曰子安知予之真乐哉寓形宇宙间身世同浮萍吾常委心任去留奚肯逐物而营营时乎见用则进而上紫防之掖一朝遇坎则退而归石湖之耕方其余之在紫防未尝忘江湖之梦及其余之耕石湖也益自觉公侯之轻葢山林斯予之至乐而簮绂不能以撄情者也子尝览吾石湖之胜矣其地有残墉故垒防岸长云弥迤延连缭曲幽深者越王之所城也东临具区观沧波之杳渺怒涛之轩轰风防浪楫出灭烟云者防夷之所经也西傍越溪见吴王之台想夫千军万马衔枚潜渡黄金白璧之殿化而为荒莱南连横山北睇亚字城楼观相望翼乎峥嵘其地势奇古如此自越迨今千五百嵗霜露之所防翳狐狸之所窜处至于登临之要则不得而择其所我乃披天奥发地藏平夷土涂诛薙芜荒抉万象之偃蹇洗千古之凄凉筑农圃湖山之观耸碧城昆阆之丘岫幌纳千峯之秀云庄开万壑之幽夜月兮嬉渔春风兮芳洲烟波兮鸥鹭适忘机之乐度雪桥兮鱼聴拄杖之游【皆园中名】至于水静鹄立林幽鹤鸣漾湖光于几席占山影于台亭花粲粲以昌披木欣欣其敷荣菡萏兮十里琅玕兮满城其他幽芳奇观间见层出又不可殚举而悉名于是或命篮舆或漾轻舟或舒啸以登皋或赋诗而临流或掘云于嵲之顶或采月于澄之洲若乃浩荡连空月华正中鉴秋毫于浮玉倒寒影于垂虹鼔棹踏松江之浪扣舷吟笠泽之风访莼鲈于渔父诘龙橘于江童此天下之至乐也其何得以加之崔子闻之曰先生乐哉矛头淅米剑头之炊不如枕流潄石脱富贵之危机翻手作云覆手作雨不如遗名絶俗与烟月为侣先生乐哉虽然趋朝市者患于既倦而不知归入山林者失于固藏而不肯仕先生石湖之乐诚乐矣当如江上之清风山中之明月欣然接之可以寓意而不可以留意若曰抱其道而不施怀其材而不用必欲就闲逸乐幽隠为将老之计此余所未取也于是作石湖招隠之歌歌曰清且泚石湖之水髙崭岩石湖之山湖之幽可钓可游湖之侧宜稼宜穑有美一人兮乐无涯朝出游兮莫来归曳杖兮呉台维舟兮越溪念夫君兮淹留葺兰芷兮芳洲长松卧壑兮风飕飗深山紫玉兮光彩浮万牛囘首兮挽山丘五城一覩兮礼必优宜规明堂兮备前旒去来去来兮石湖不可以乆留
　　种松赋
　　崔子居山间种松于东冈之上地旷而平培土而宻筑其殖之也若穉秧之挿其忧之也若婴儿之育戢戢乎黄茅之底眇眇乎苍岑之麓有客过而叹曰勤矣子之种松也吾闻天施地生雨露则一草木之长于松为啬经年仅益于毫末再嵗尚湮于蓬棘葢屡补而莫齐或百枚而得一形如偃葢兮待千嵗之乆化为茯苓兮由百嵗之积今子施种艺之功竭壅培之力以附土之寸根待干云于异日不其迂哉余曰噫嘻客之言过矣夫植之微者本必固长之吝者末必荣木有亟茂而先颠物有速蕃而骤零栽桃李者早华种榆栁者易隂柞薪析而愈盛樗□剪而还生然皆摧折于飞雪之后憔悴于严霜之辰随寒暑以同化与粪壤以俱沦乃若松之茂也榦排风雷根裂崖石鳞蹙百丈髯苍千尺其柯参天则鸾鳯栖其巅其肪入地则龙蛇伏其窟凛高节兮四时不能易其操建大厦兮万牛不得轻其力兹岂众木之凡姿与夫百草之弱质者所能比哉呜呼在物固然于人亦尔殖德者不贵其茍种学者匪图其易濇礼义之华实毓性情之根柢养其小以成大蓄诸微而至着若曰名以暴集为荣行以速成为贵谓片善为无益以寸长为可弃是犹冀合抱之林而不养其拱把之时望十围之木而不植于径寸之际者也
　　闲居赋
　　丁亥之秋余既反阖待次若不与世相闻者作闲居赋云释吏尘之鞅掌兮望吾庐而载旋野鹤脱于樊笼兮解病马于编嗟余居何甚小兮聊复有此池园茍余意足有适兮岂必金谷与平泉余既浸以成趣兮画人事而与辨曰悠悠其莫徃来兮垒柴门之苍藓朝吟芦花之白雪兮暮数渔舟之青烟时扪腹而徐行兮俄曳杖乎池边鱼识余之履声兮唼苹藻而不喧迟余步乎东畴兮彧嘉蔬之葱蒨撷杞菊而将芋兮袖雨露之微忽长风之吹来兮閧万栁之喧骈倾若相逾蹙若相鬬兮各献状而争妍余矫首而徜徉兮欲飘飘而俱仙穆室处之晏娱兮乐图书之舒巻耿青灯而深语兮下潜幽而穷惊倦仆之僵屏兮鼾夜床之对眠感晨鸡之呼觉兮怅流光之易迁于是戄然而起起而歌曰嵗荏苒兮风露手种木兮今槃槃世我忘兮我寜忘世去来去来兮吾居不可乆闲
　　大暑赋
　　盛夏之月龙宿明鹑火栖赤熛奋怒炎帝施威有客瞻翔阳之腾翥望火云之烧空气郁陶兮蒸体汗淋漓兮沾裳乃授简于崔子曰暑至此极矣抽子秘思骋子妍辞为余赋之崔子曰唯唯昔者侯湛成章于晋代繁钦流咏于东都在隋有卢生之丽句于魏摛子建之竒词仲宣仰庭槐而长啸孔璋寓陶烛以兴悲周人垂瘅暑之咏明逺成苦热之诗皆所以发骚人之妙思歌隆暑之歊戱者也且夫勾芒既徃祝融乃来紫纛丹幢左右从陪炎官热属前导后随朱冠缇顔嘘呵火维煽以烈焰奋以毒威御烛龙以长驱兮驾火轮而飞驰前执衡使举麾兮丽朱鸟而承旗环天地以为炉兮播造化于冶中运隂阳以为炭兮烁万物其犹铜采扶桑之高燎兮炽中街之朱光温风搅乎万里兮气郁烟而迷空土润溽以蒸熇兮时淟汨而蕴隆凝赤崒而耸岳兮闪红倐焉而惊虬丰隆盘旋而空鸣兮灏郊斐亹而复收于是隂壑烦寒谷焦冷泉沸氷天熇玉井烟合凌隂埃生西域消长积之雪北极无不释之氷乘清风而游广寒兮广寒燠其增烦排阊阖而入凌兢兮凌兢翕焉如蒸天丁退聴以屏息兮旱魃健行而肆志飞亷嘘以喘息兮吁号渴而欲毙丰山之神人心郁乎清冷之宫姑射之仙子汗浃乎冰雪之体噫神焦与鬼烂兮彼将焉其逃避若乃层潭之府极深之渊毒阳激烁隂火潜然熺炭重燔吹炯九泉与日喷薄流耀扬焆朱緑烟要眇婵娟河汉沸兮若煑川渎涌兮如汤螭龙喘以鳞折兮鲲鲵躁而甲张长鲸吓鳃以吐沫巨鳌暴骼而且僵沙石为之熟烂水恠为之糜扬虎蛟钩虵遭鼎烹之毒象鹿狐貉有釡游之伤冯夷阳侯渴死乎重渊之窟马衔蝄蟓郁勃乎波涛之乡至夫沈阳腾射散越山林赫然其晖齐攻错陈原兮欲燎野兮欲焚木枯兮欲爇叶巻兮欲焦隆曦穿漏林无清隂视万木之结防犹火伞其迷云良田坼而尘飞兮泥涂化而为缇骍嗟空翔与陆走遭燖炰以飞奔鸟苦热而不敢飞兮惟塌翼而浴泥牛喘甚于焚角兮徒使人而増悲猛兽垂鼻以吐气兮韩卢露舌而涎垂蝇昼飞以繁案兮蚋宵集而侵肌烦蝉咽以噪风兮风既至其犹火鸣鸠应以呼雨兮雨不至而奚为于是陆有交葢河无行舟宵不明烛昼不逺游食不饮渴衣不袭裘行者暍道而欲仆居者执热而露头负者澁旋而肩赪耘者肤裂而脂流走通衢兮如履乎身热之坂上层峦兮如陟乎旸谷之丘单絺甚狐貉之燠当风有环炉之忧冰台风轩如坐乎温室隂谷寒涧变而为炎洲饮寒泉以御渴兮渴不止欲化鲸而吞海气嘘吸以祛躁兮躁之极思凌云而上天佩壬甲之灵符兮于烦懐其奚益食鼷鼠之寒脯兮虽万斤为徒然又安可责效于抱朴不可热之药而服飞雪之散与夫元氷之丸者哉此少陵所以愿作冷秋菰昌黎所以思欲羾寒门袁绍所以有避暑之饮傅咸所以开感凉之尊者也词未竟客跃然而前曰子赋暑至矣读之若坐火井而居炭谷游焦溪而沐汤泉有可以清暑者得闻其说乎崔子曰大冥之墟孤相生焉下瞰冰渊之湄上直寒涯之巅左当风谷右临云谿遡九秋之惊颷凋三冬之寒威零雪积其根霏霜封其枝神泉潄其沈清露润其皮此葢木之清泠而寒洁者也于是翦寒柯剖孤茎匠石运斤师襄均声寒水之玉以为徽氷蚕之丝以为水精之珥以为防精氷之金以为悬尔乃歌南风之古曲奏绿水之清音迸流泉之幽韵动积雪之悲吟弄羽则红云含霜叩商则烈日成霖跃流鱼于澄渊舞鸑鷟于庭隂此声音之至清也可以清暑乎客曰未可也崔子曰虚堂清室凉轩寒馆含寒露以植台迎清风而立观月牖对晃风櫺萧踈左峙氷山右直雪宫暌罛庨豁闲敞开通危楼郁其将起遂凌虚而上跻鸟腾翅于甍标咸乘风而欲飞齐兽口以涌霤时梗概于滮池轶星辰于大半垂云回带于棼楣伏櫺槛以俯听闻雷霆之霍挥消雾埃于中天集微凉之澄清问素娥若有答察云师之所凴上飞闼而仰观正瑶光与玊绳尔乃蹑露舄开云扄鳯箫吟鼍皷鸣攀井干之嵼登延阁之岧嶤引雄风于洞穴植仙掌于良宵拂琉璃之珍簟弄明月之圆绡动飕飗于翠帐散霏微于绮寮曜冰槊而发霜硎冩诗人之风骚咏楚台披襟之语歌汉宫大风之謡此宫室之至清也可以清暑乎客曰未可也崔子曰雕胡之饭锦带之羮霜蓄之茹露葵之英藕菰蒲笋间之香芹银丝鲙鲫散雪飞硎筯以氷犀盘以水精庖霜淅玉满坐风生汲冷渍穱其清如氷携防篮于中园掇槐叶于高枝糅桄木之玉屑和寒滓兮与俱乃使元冥适咸蓐收调辛味兼芍药施和既醇色碧鲜以照筯相香饭以苞芦经齿冷以嚼雪人争劝于投珠志欲随于騕褭暇则饮夫屠酥献君王之寒殿荐开冰之清壶乃若卢橘熟素柰成陆采檎桃渊摘芡菱林珍水实错杂扶檠浮甘于寒水沉朱李于清泉食曹林之新梅擘太华之芳莲壶盛甘醴之液坐列饮中之仙环曲池以流杯如长鲸之吸川及其至也酒罢更阑风留月轩试谷帘之絶品破龙焙之香团汤发云腴之酽盏浮花乳之圆溅七瓯之轻雪两腋凄其生寒此饮食之至清也可以清暑乎客曰未可也崔子曰洞庭长湖洪波翻澜长江会宗六月不暄溟漭渺沔汗汗沺沺即之无穷察之无边骇浪瀑洒惊涛飞湍崩云屑雨荡日连天雷奔电激鼓作砯岩望之者使人毛髪耸立心悸而胆寒尔乃命水客泛轻舟齐栧妓发棹讴奏淮南度阳阿篙工唱楫师和鞭蝄蜽惮蛟螭罨翡翠斩鼋鼍戮水豹殄鳞族招白鹇下髙鹄然后乘劲风掲百尺泝洄沿流千里一息访乎鲛人之居入乎渊客之室造乎江妃之馆追乎海童之迹击长楫于中江想萍实之复形访蓬莱之清居思汉武之所经临澄流而沾襟吊屈原与灵胥而又昧潜险捜瑰竒摸瑇瑁扪觜蠵剖明月之胎珠濯夜光之流离若乃浮情博览忘夕宵归浑星辰而涵泳俯仰与之俱迷观蓝田之出月吐元珠于渊骊防千寻之缟练堆万顷之琉璃此游乐之至清也可以清暑乎客曰未可也然凄凉之色已动于眉宇之间崔子又从而言曰丘壑之胜林泉之竒南山之巅北山之□有风月以为助有云烟以相随有鸿鸟以为侣有田园以时耔有鱼钓以自适有琴书以自怡木欣欣而帷成泉涓涓而练飞清风飒其来临幽鹤乘而下之尔乃漱白石枕流泉傲睨乎风尘之表笑谈乎溪壑之间居水中以筑室葺荷盖以为房啓蕙帐兮松闗缭琅玕兮成堂琢寒犀兮为镇缉薜荔兮为裳饮苍岑之玉醴防白水以为浆羞玉芝以疗饥餐沆瀣而为粮纫緑芰以为佩又缀之以蕙纕于是或命巾车或漾轻舟或窈窕以寻壑或﨑岖而经丘或采蕨于崇冈或缗鱼于清流或濯缨于沧浪或开襟于山楼或皷琴以自娯或弹铗而悲讴或脱帽以纵适或杖藜以遨游或掘云于嵽嵲之岑或采月于澄之洲此山林之至清也可以清暑乎客曰善吾之愿也崔子曰善则善矣而未大也请为子言夫清暑之大方今圣天子在上洒扫宇宙清寜乾坤仁风惠气劘刷上下无严威虐焰之刑以烁民之肌肤故其民漻然休然相安以生无星火疾驰之令以惊民之耳目故其民萧然怡然相嬉以寜无竭源涸泽焦熬峻急之征故其民得以润泽其家室无蹈汤赴火汗肌浃肤之役故其民皆得逍遥于田里恩同祥风翺徳与和气游蒸而为清氛防而为泠风垂髫戴白无小大无逺近萧萧乎如游清凉之境太清之世不知暑之为暑也若乃渠魁元恶肆厥暴怒斵斮屠剔膏流节离之毒日作而人不得全其形体焚拆抵掎胁驱迫逐之祸日兴而人不得集其族类凡厥烝民莫不沸涌灼烂号呼惊蹈无有救止羣望而赴愬皇帝于是丕降霖雨雷厉风行天戈所麾咸顺使令旧染之俗攸徂之民徒奋袒呼壶浆以迎慰望云于大旱释徯苏于羣情救之火穽置之安平清暑之道不其大哉客闻之离席而前拱手而立再拜稽首霍然暑退
　　苦寒赋
　　日在斗嵗将阑隂风怒愁云繁有广寒先生问于清虚子曰吾观子忧色无乃畏此苦寒乎予曰然先生曰吾以氷肌之质游姑射之山饮吸乎风露之冷绰约乎雪月之间吾居于此不知其年而子独以为难于是清虚子对曰皇天平分为四时兮寒暑运而相推春阳舒而花披兮夏风漻而云竒秋汉回以高洁兮夜月清而流辉惟穷冬之御冷兮重隂积而惨凄故傅寓兴于雅赋昌黎发咏于新诗张生陈氷涧之句阮子形冻海之辞梁臣寓直庐而发叹陆云当嵗莫而兴悲斯皆苦寒之防畏寒之威先生夸物外之高忘人间之累谓寒为不足畏兹非余之所敢知先生闻之避席而起逡巡而言曰子之言是矣请子为我赋之清虚子曰可严霜夜结寒云昼起惊飚搅乎宇宙兮萧条亘乎万里乌蟾藏而寒辉兮雨雪飘而不止河汉沍而不流兮天地结而凝闭于是焦溪涸温泉氷火井灭汤谷凝沸潭无涌炎风不兴死蛟螭于窟穴兮僵虎豹于林坰六龙氷而脱髯兮荧惑隠而丧精莫不血冻兮指不拈气藏兮唇莫收肌肤皴而生甲兮衣被冷而如流朱火青而光防兮兰膏凝而烟浮拥炉犹坐雪之冷兮重襟有懐氷之愁嗟颛防之酷烈兮夫与我其何讐意烛龙吹于雁门兮又疑白鹤语于南州虽挟纩之言不足使楚人暖兮纵赐袍之惠何以解范叔之忧若乃孝子卧氷书生映雪意虽勤而不倦覩此寒而为辍洛生方拥被以沉吟兮宋人亦手而拆裂裸壤变为垂缯之俗兮华清不知探汤之热峻肩添诗客之思堕指凛三军之节我乃张重幄处温室衣狐裘坐熊席盛兽炭之春红酌羔羊之琼液撷粉萼于新梅鲙银丝于鲜鲫侑以郢客阳春之曲吹以邹谷变寒之律先生于是懑然而服乃浩然而狂歌歌曰嵗云暮兮风怒狂雨雪飘兮云沧浪乌蟾畏威兮为韬光地坼裂兮鳞甲张蛟螭潜兮虎豹僵温泉火井兮为凄凉江汉凝沍兮波不扬又歌曰燎薫炉兮阳和拥兽炭兮春多携佳人兮鸣玉珂酌桂酒兮朱顔酡一杯相属君当歌有酒不饮兮奈寒何










　　钦定四库全书
　　宫教集巻二　　　　　　宋　崔敦礼　撰五言古诗七首
　　次韵张伯子饷柑
　　儒官窓户寒恇怯日出光独冷不可耐大杓倾鹅黄洞庭隔烟波忽惊风露香开门问谁与知君念荒凉芳包照盘新硬句摩天扬山中千头奴丹黄丽秋阳骚人巧采摘灿灿简册方君诗追古作语壮韵转彊属和郢中人凋零不成行临风咏玉台噀雾开蜜房殷勤此珍餽玩味媿莫当但酌潘公醽一举累十觞
　　对竹有感
　　庭前抱节君五年不见汝去时双玉槊枝叶稀可数归来儿孙多已满寸金土竹盛人凋零攀枝泪如雨
　　还孟郎中诗巻用元韵
　　吟哦两夫子濯濯春月栁金石相击撞论文自为友我欲和阳春髙调不容口披玩若为称朝酣玉台酒富贵邯郸夣齿发金城栁附炎非吾事因心即我友得意自忘言咸脢岂滕口幸有君子交淡成非醴酒
　　严子文用范至能韵见赠再和
　　灯花昨夜喜诗成果符吉长跪读新诗绣筵鸣寳瑟天公怪多取未老雪满栉出门会臞仙戴笠卓午日我无作诗工而许编杜帙珷玞混圭璋蓬艾间粟秫鸥社媿相从敬行顺风膝
　　前用吉字韵问严子文疾再和问疾之诗不工甚矣既辱和章又承用吉字韵为贶率尔继作敬问起居公自谓平生不服温剂此寡欲之验也何恙不愈诗以见意
　　日来间何阔坐见月初吉欲徃扣斋扉政恐劳取瑟闻公清净縁巧笑却银栉露骨秀寒松烘旸咽暖日钟乳无千两牙籖堆万帙爱诗屡忘餐爱酒勤种秫心安身自轻却老非牛膝
　　再讯问严子文疾
　　清心止渊水养性顺杞栁不信造物儿能妨莫逆友我当诵七发澜翻倾辩口据几遂霍然何辞未能酒
　　七言古诗三首
　　泊福山港
　　我舟欲渡风伯嗔巻帆夜泊沧江津江声拍枕冷不寐起防河汉无纎尘须臾风定水波伏江妃涌起明月轮舩头把酒问明月丘枌社难忘情狼山咫尺望可到一水隔我三家村明月问之寂无语寒光耿耿如相亲明朝转柂好风色月晕北开箕有灵
　　喜晴
　　我贫可厌回肠煎负郭近有桑麻田入春十日九霪雨夜听泷泷愁不眠雨师欺压春无力勾引顽隂朝复夕丹杏夭桃冻不开来牛去马昏无色晓来鼓舞耕桑民长天洗净清无云羲和鞭日从海底照出浩荡郊原春呼儿买酒聚笑语门前且无吏呼怒今年麦饭滑流匙更趂新蚕理襦袴江头烟树晩戎戎江南婴笋春事丰我亦行抛簮绶去饱帆西上趂东风
　　九日
　　虎踞城边九日台前年黄花何盛哉去年今日瀬阳山三径荒芜手自删今年到此百愁有物情改尽花依旧花不能言心自知嚼蘂徘徊泪盈袖黄花时节年年好我生浩荡何时了栉沐从教饱风雨只恐飘零人易老客中霜风吹我衣陇头白云呼我归江湖僻处好归隐月上三更闻子规
　　五言律诗十一首
　　送梁倅二首
　　盛德宜时用屏星久此留中和凝秬鬯温润莹天球太府多材会清名万口流亨涂应好在端的上瀛洲一尉千官底公无势位分门墙时与进道义得亲熏去矣难留佩时哉盍致君南风秣陵路征斾巻行云
　　喜晴
　　顽云收四野皎日丽千门水响鱼龙落云髙鹳鹤飜近阳书幌暖绕室篆烟昏拟欲寻春去梅花水际村
　　过三塔
　　妙墨人间寳千金纸上鹥频来湖上寺三复柱间题鹤化辞辽海鸿飞印雪泥人豪今不见凝伫夕阳西
　　固城湖
　　舟泊楚城下当风十顷湾凉生氷鉴面人在玉壶间隐见云端树低昻枕上山江湖有如此一笑白鸥闲
　　东坝
　　前夜湖山月今朝瀬水船飘零良自苦浩荡有谁怜云合前村雨风收别浦烟乘凉趣归櫂咫尺是金渊
　　客枕
　　客枕愁无寐悠悠夜未分谁同对床雨惟想太行云黄犬行应健飞鸿过亦勤如何万金信别久寂无闻
　　邵智卿挽章
　　列宿郎官帐髙风隐士庐嵗寒知劲栢日暮厌轻车德齿周三老身名汉二疏回头八男子玉立照堦除【公三子五孙】
　　未识嵇中散闻诗孔伯鱼谓当从几杖何意作丘墟有道齐生死无心任巻舒斯人吾不见遗恨泪沾裾
　　赵提官挽章【子直尊人】
　　典型前軰近问学古人深有道秪藏韫无言自陆沉忧民空白首爱主只丹心逺矣平生志松风扫墓林诚身古君子耆德老先生言行纯无玷经书富满籯兰堦群玊秀桂苑一枝荣有后谁公比文盟压世英
　　七言律诗三十首
　　九月二十九日迩英开讲忝预末班讲退小集玉堂之庐即留宿直因赋唐律呈诸讲官
　　五云扶辇下清厢寳帙初开第一章旋巻班聨回广殿稍留笑语萃公堂紫霄近侍连镳过黄发元臣照座光顾我自惭陪胜会酒清人散卧斜阳
　　殿庐纪懐敬用右史舍人韵
　　官栁隂隂密着行飞来黄鸟忽成双身沾仙露香犹在眼饱珍羞赐即扛酒量不多容我醒诗魔无奈得君降官闲睡足春风幕红日三竿防上牕
　　东宫寿章
　　恭遇皇太子殿下弥月届辰前星炳耀纪佳祥于甲观溢喜气于东朝某夙荷眷知属居蕃屏逢昌辰而有喜陪贺列以无阶敢伸重润之章用祝无疆之筭
　　少阳腾耀毓青宫玉裕渊冲穆睟容主鬯克承宸极重问安勤致寝门恭温文齿胄全三善晖润登歌备四重幼海光浮天序永珠源衮衮日朝宗
　　吹铜和气集佳祥郁郁葱葱震色苍山岳东明开寳禁星辰南极注瑶觞龙楼照日浮秋晓象辂朝天馥御香分土莫陪班贺末咏歌惟祝寿无疆
　　至清口闻水阅甚盛边人言辛巳岁敌骑逼淮刘信叔军南岸欲载神劲弩至中流射之求数舟不可得今战舰之盛前未有也因成四韵
　　晓日旌旗锦满川阿童初试汉楼船露桡天与神机秘撃楫人同壮志坚行恐黄河氷可渡已闻青海箭先传佛貍莫夣淮边树防揽长蛟下没渊
　　题婺州仁风堂寄韩侍郎
　　丹扆忧勤德意通使君元侍玉皇宫亲传天上舜琴曲散作人间庄籁风已喜清微消滞郁亦知委曲到鳏穷骚人休复雌雄问千里而今乐事同
　　公余燕寝但凝香稍退朝来鴈鹜行政誉已争铜岭峻恩波仍带绣川长未应尚布春风诏会许重赓夏日章皎皎东阳嘉话在到公端类发天藏
　　江行迓宪使遇风
　　星使乘槎势若飞微官奔走遂忘危扁舟掀舞身如叶短棹欹斜命缀丝乱眼云山疑醉夣拍天波浪意蛟螭西风送我归渔浦落日衔山未晩炊
　　次韵孙抚干二首
　　踈狂自许次公醒冷淡无劳沸玉笙满屋文章天下乐多情灯火夜深明交情问我何清苦世路愁人已饱更好趂东风动行色瀬阳烟雨趣春耕
　　绕几黄云爇水沉得诗闲读契余心文章叔夜广陵散句法武侯梁甫吟且喜空嚢收赵璧不慙击壌混唐音请君便入鸥鸣社饭颗相从始自今
　　次陆倅韵三首
　　欲将从事到青州酩酊乡中便可侯此乐正须君领畧踈狂还许我追逰一年好处都能几四序难并去莫留痛饮且图连夜醉清欢何必锦纒头
　　暖烟和气满西州载酒当轻万户侯官事不知何日了风光宜及早春逰簿书丛里偷闲去景物妍时到处留莫被虚名苦拘束野梅官栁暗江头
　　文章光艳压苏州照乘何劳诧魏侯鸠杖欲寻江左胜鸥盟相约社中逰嚢空自喜陶朱得诗拙还因杜集留把玩日吟心似醉定须论月废梳头
　　再次韵一首
　　催花腰鼓彻凉州午枕惊回蚁梦侯頼有江山余古意可教诗酒负春逰登亭举酒休论晋借筯成功合继留慷慨浩歌风日暖万山佳处接吴头
　　和沈商卿
　　一官奔走倦幽寻来向江山好处吟过眼风光花又落闗情勲业镜频侵到头春事都无几飞盖长郊早趂今鸥鸟莫惊车马过我来搜句亦无心
　　和章冠之
　　光隂转眼去如飞閙过清逰正及时春事到今难着语鸟声无奈只催诗日烘花气侵轩户风晃江光入酒巵回意总将西子防对山终日未成痴【时冠之有只欠蛾眉把屈巵之句】
　　狼山
　　裹了青衫簮了缨此身便是一浮萍五年客路春风熟千里乡闗夜月明华鹤归来惊物变白狼依旧逼人清山中老宿争迎我辑杖相呼问甲庚
　　山
　　当年王气拥神州衮衮朝宗此地由自昔好山犹故色只今清泗漫安流苍烟鎻合神仙府宿藓封深魍魉囚病眼不堪重北望西风挥泪下扁舟
　　逰山
　　舟行十日困拘拳到此登临意气掀山断蜂腰盘汉表水分燕尾入淮门石埋万古英豪笔洞鎻千年魍魉魂懐昔感今无限意夕阳人去乱鵶翻
　　何家港舍舟歩至新河口
　　潮来白浪巻平沙渐见菰蒲没两涯会欲燃犀鞭魍魉可能结网羡鲿鯋三千水击鹍鹏上百万军行将士哗惊叹渔人何活计扁舟掀舞寄全家
　　闻严子文纳妾孟守有诗輙次韵
　　春市笙歌兴已阑儒宫牢落分投闲不知列屋倾城蔡自笑微官系触蛮赤脚有年供侍侧青鸾无梦到人间传闻谪堕行云侣想像髙唐鬓欲斑
　　挽太尉王权章
　　将军名字着华戎露甲曽收不战功马革裹尸忠贯日虎头食肉气如虹云屯欲倚金城重星陨俄惊玉帐空好象祁连筑新塜鼓鼙遗恨意何穷
　　七言絶句二十首
　　送芋酥与宿斋三学士
　　酥盘荐酒迎春夀芋火谈禅数夜更云脚四垂天欲雪为君两计破愁城
　　何家港舍舟步至新河口
　　夹岸芦蒿障日防拍堤波浪溅人衣隔江唤得渔船过贯栁双鲈自买归
　　郭公勾唤鲥浮水闲客招要鸥上滩岸断溪横人不到树头依约见桅竿【江岸有鸟名郭公渔人云此鸟一呌则鲥鱼出】
　　北岸行人南岸山去年人在乱山间山如相识须相笑底事区区未得闲【余去冬行东阳下蜀】
　　狼山
　　日日懐归今得归旧时风物未全非江邉鸥鸟应相笑底事尘埃满客衣
　　贪恋防官未得闲二年乡梦绕狼山如今真个山中去不是寻常杳霭间
　　行擕三尺虎臂杖归饮十分鱼枕蕉饮罢招船歌一曲冯夷亦合泣潜绡
　　夜静无风水自波隔江灯火数陵坡消樽不属今宵事奈此一江明月何
　　五载龙蟠虎踞间峯头日月望狼山归来筋力犹强健野屐登临莫厌艰
　　题得妙亭
　　行见山横坐见纵山随意好日无穷朝来爽气谁能防浑在先生隐几中
　　探潮阁
　　天留孤巘岌青防约束淮流入汴京往事不堪回首望倚栏斜日防潮生
　　题避俗轩
　　地僻便知城市隔心清自爱水云闲障尘不用西风扇香篆溟蒙正下闗
　　题汗青轩
　　地禁官清静不哗日长时试小团茶一生只用如椽笔细为君王纪正邪
　　大阅回马口号
　　前驱小队立元戎一防台星喜气浓凯奏归来铃阁静精神端已折遐冲
　　芸香亭
　　竹间当日一亭幽瀹茗焚香向此留丹碧只今俱化出独来恋恋忆前游
　　密云亭
　　落花揺曳水溶溶金现兠绵世界容只恐水流云不见桃源归路却无踪
　　傲霜亭
　　霜风吹惨入园林零落堦前满地金頼有翠蕤堪采摘伴人犹守嵗寒心
　　丁亥嵗予留建康梦登大桥仰视霄汉有金书阁字北斗落落布列其侧昨夕夜直坐石渠桥忽见七星低昻正倚秘阁而金书大字俨然梦中所见信知世事皆有定分非偶然也
　　秘宇涵风寒淰淰虚廊侵月静防防寳章玉座神深地应想谁何防百灵
　　青防风露飞檐外黄道星辰企翼邉独倚梧隂心自省十年清梦故依然
　　枕上
　　辗转孤灯梦不成念家忧国总闗情月明定到棠梨上时有啁嘈格磔声




　　钦定四库全书
　　宫教集巻三　　　　　　宋　崔敦礼　撰乐章
　　太祖皇帝师次陈桥受天命协人情为圣皇武
　　圣皇武憺显幽震逾恭翼防周帝下顾民噢咻糜沸鼎泛横流否其复飞龙秋挽天弧建神矛振汨陈遏防刘漭然施鸿祐休熯以濡羸者瘳御皇极凝前旒徧胪欢荡岱丘
　　右圣皇武二十二句
　　刘鋹僭号岭南虐其民潘美伐之俘以献为猛虎攫
　　猛虎攫噬海隅跨峤绵岭环为鑪流膏解节民毕屠帝怒惠顾思徃苏授以虣将施天诛长驱无垠抵其郛手援炎歊吹以濡长缨系颈来累累撑骸脍肉穷凶徒观城告社咸嗟歔
　　右猛虎攫二十句
　　李煜不朝伐之煜降江南平为震雷薄矣
　　震雷薄矣胡蝇之营弥江负淮隩天险矣宁曰我尽臣度肃恭威灵宇宙混同一方阻皇明建灵旗下巨舳震威而懐靡事戕戮王师如翰至则速风漰雷磕奄其覆哀哀逆俦维喙乞降欙车青盖朝帝乡妖氛杀翳旋披攘膏痿腥防徳泽滂凯旋金声奏洋洋煇燿万国俱向方
　　右震雷薄矣二十八句
　　歌词十四首
　　太白逺游
　　太白逺游者崔敦礼所作也太白在天寳间当髙力士杨国忠之徒用事不能俛首以同俗浮游四方浪迹自肆咏歌之际类多托配仙人与俱防戯周歴天下放意寥廓无所不至太白岂无意于世者忧思愤郁假以自适其屈原逺逰之意欤敦礼逰当涂吊青山之墓因集其言櫽括为楚词命曰太白逺逰云
　　人间不可以托兮【悲清秋】信长风而云行【逰泰山】浩漫其将何之兮【寻范居士】怅飘忽而徂征【淮隂书懐】天生材以有用兮【将进酒】思逢时而经纶【梁甫吟】苦恩疎而媒劳兮【答裴侍御】坐长叹以抚膺【蜀道难】鸡聚族以争食兮鳯孤飞而无隣【鸣臯歌】璚草隐于深谷兮层丘蔽以苍榛【古风】骅骝拳局而不得食兮蹇驴得志以鸣春【答友人】蝘蜓嘲龙兮鱼目混珍嫫母衣锦兮西施负薪【鸣臯歌】世道有此翻覆兮【感秋】谁察余之坚贞【雪谗】块独处此幽黙兮【鸣臯歌】乃龟息而虬蟠【孟少府书】不旷荡以纵适兮何拘挛以守常【大鹏赋】将倚劒乎天外兮欲挂弓于扶桑【孟少府书】以倥偬而为巢兮以虚无而为场【大鹏赋】运以大风之举兮假以摩天之翔【杨右相书】前期浩乎漫漫兮【敬亭山】浮四海而横八荒【孟少府书】赤玉舄以东上兮烟苍苍其逢山【古风】逢羽人于天门兮方曈好其容顔遗我书以鸟迹兮读不闲而三叹【逰泰山】偶然值乎青童兮緑发双双其云鬟笑我学仙之晩兮蹉跎凋乎朱顔【逰泰山】玉女飘飘而下兮遗我以流霞之杯稽首拜而自媿兮弃世何其悠哉【逰泰山】随风恣其飘扬兮【古风】不知东走之迷【赠范金卿】忽抚己而自笑兮【古风】问南登之路岐【灞陵行】采姹女于江华兮收河车于清溪【送权十一】卧香炉以餐霞兮【书懐】窥石镜而心清遥见仙人于防云兮把芙蓉于玉京期汗漫于九垓兮接卢敖于太清【庐山謡】乗兴任夫所适兮【叙旧】鸣驺忽其西驰【送刘副使】栽若木于西海兮【上云乐】采琼蘂乎昆山【古风】揖叔卿于云台兮恍惚凌乎紫冥【古风】饮玉浆于丹丘兮备洒扫以明星【西岳云台歌】赤松借予以白鹿兮挟两龙以相从【古风】传秘诀于韩众兮精诚与夫天通【登天柱石】西上既穷其登攀兮【登太皇峯】云飘然而无心【酬王司马】八极可以神游兮赋大鹏于北溟激三千以崛起兮向九万而迅征【大鹏赋】访广成于至道兮闻大块之幽居掇珠于赤水兮天下不知其所如【大猎】登云霄以直上兮【南轩松】入无穷而遗形【登天柱石】骑日月而羽化兮翼鸳鸾而云行【敬亭山】出宇宙之寥廓兮【孟少府】羾阊阖之峥嵘【大鹏赋】戴长云之河车兮【飞龙引】十二楼与五城【书懐】登真朝于玉皇兮【赠从弟】赐琼浆以玉杯【古风】听天语之察察兮【明堂赋】廓如云而天开【叶和尚赞】天地同乎枯槁兮【宋少府】生世如乎转蓬【効古】君子化为猿鹤兮小人或为沙虫【古风】营营为何所求兮鸡鸣趋乎四闗【古风】十步而九太行兮【望瓦屋山】世路多乎险艰【古风】传其语以铭骨兮【古风】永愿辞于人间【望庐山】忽魂悸以魄动兮【游天姥】即归路而长叹【献当涂宰】转天车于六龙兮【赠裴十七】云骈下而飘翩【春日行】风为马兮霓为裳【逰天姥】靡星旃兮【大腊赋】逥鸾车【逰天姥】烛龙衔光以照物兮列缺挥鞭而启途歘翳景以横翥兮逆髙天以下垂【大鹏赋】望四海兮何漫漫【古风】长相思兮在长安【长相思】复长劒而归来兮【寄丹丘子】谒九重之天门【赠从弟】白日照吾之精诚兮【梁甫吟】效剖胆而输肝【行路难】吐峥嵘之髙论兮开浩荡之竒言【大鹏赋】所谓代马不思乎越兮越禽不恋乎燕【古风】流波思其旧浦兮落叶坠于本根者也【谢赴行在表】
　　太白招魂
　　太白招魂者崔敦礼所作也敦礼既作逺逰又念太白自知不容于时益傲放不羁以自昏秽时无宋玉不能作招魂之辞以复其精神而风其上徒于咏歌之际外陈四方之恶内述长安之盛忧时爱主有屈原大招之遗风吁其悲夫因集其言櫽括为些语谓之太白招魂云
　　子为谪仙兮【忆贺监】薄逰人间【送张祖序】傲岸不谐兮【答友人】世路艰难【古风】折芳洲之瑶华兮【寄情人】采琼蘂入乎昆山【古风】愁长安之不见兮【登鳯凰台】坐拂劒而长叹【送窦司马】魂一去而欲断兮与春风而飘扬【惜余春赋】飘扬其竟何托兮【古风】造化为之悲伤【古风】于是帝命巫阳【招魂辞】若有一人【愁阳春赋】神气黯然【恨赋】精魂飞散【李长史书】迟尔归旋【送二季】乃下招曰魂兮归徕无东无西无南无北些【大招辞】碧海之东长鲸濆涌不可以渉些【古有所思】扬波喷云蔽天鬐鬛些【古风】齿若雪山挂骨于其间些【公无渡河】归徕【招魂辞】去无还些【逺别离】魂兮无南【招魂辞】南山白额穷竒防貒些牙若劒错鬛如丛竿些口吞殳鋋目极枪橹些【大猎赋】归徕【招魂辞】饲豺虎些【古风】魂兮无西【招魂辞】西当太白横絶峩嵋些地崩山摧天梯钩连些峥嵘崔嵬朝虎夕蛇些磨牙吮血杀人如麻些【蜀道难】归徕【招魂辞】行路难些【乐府】魂兮无北【招魂辞】北縁太行嶝道峻盘些马足蹶侧车轮摧冈些气毒劒防严风裂裳些【北上行】归徕【招魂辞】北上苦些【北上行】魂兮归来君无上天些【招魂辞】天鼓砰訇雷震帝旁些投壶玉女笑开电光些风雨之起倏烁晦冥些【梁父吟】犬吠九闗杀人以愤其精魂些【书情】归徕【招魂辞】天路何因些【酬崔司户】魂兮归徕君无下此幽都些【招魂辞】闭影潜魂【恨赋】遗迹九泉些【望瓦屋山】劒轮汤镬猛火炽然些【大钟铭】疑山炎昆苦海滔天些【尊胜幢颂】归徕【招魂辞】保吾生些【秋赋】魂兮归徕【招魂辞】还故乡些【古风】髙楼甲第连青山些【南都行】飞楹磊砢栱夤縁些云楣横绮桷攒栾些皓壁昼朗朱甍鲜些【明堂赋】金窓绣户朱箔悬些【散花楼】魂兮归徕【招魂辞】列珍羞些【汪氏别集】月光素盘饭雕胡些【宿苟媪家】鲁酒琥珀紫锦鱼些【酬中都小吏】白酒新熟黄鸡肥些【别儿童】山盘秋蔬荐霜梨些【寻范居士】吴盐如花皎白雪些玉盘杨梅为君设些【梁园吟】魂兮归徕【招魂辞】恣欢谑些【将进酒】南国美人芙蓉灼灼些【古风】洛浦宓妃飘飘飞雪些【感春】长干吴儿艳星月些【赵女辞】西施东邻秀蛾眉些【効古】一笑双璧歌千金些【古风】琅玕绮食鸳鸯衾些【寄逺】博山炉中香火沉些【阳叛儿】魂兮归徕【招魂辞】醉壶觞些【早春】青娥对烛俨成行些【赠江夏太守】玉童两两吹紫笙些【古风】佳人当牕弹鸣筝些【春日】玉壶美酒清若空些看朱成碧顔始红些【前有樽酒】连呼五白行六博些【梁园吟】赤鸡白狗赌梨栗些【行路难】半酣呼鹰挥鸣鞘些【行行且游猎】金鞍龙马花雪毛些霜劒切玉明珠袍些【白马篇】魂兮归徕【招魂辞】入长安些【东廵歌】清都玉树瑶台春些【拟古】万姓聚舞歌太平些【春日行】伐鼔槌钟启重城些日照万户簮裾明些骑吹飒沓引公卿些【鼔吹入朝曲】白日紫晖运权衡些【古风】倒海凌山索月采荪些【书情】文质炳焕罗星旻些【古风】魂兮归徕【招魂辞】乐不可言些【飞龙引】乱日长相思兮在长安络纬秋啼兮金井栏【长相思】望夫君兮安极我沉吟兮叹息【劒歌赋】懐洞庭兮悲潇湘【惜余春赋】把瑶草兮思何堪念佳期兮莫展每为恨兮不浅【同上】荷花落兮江色秋秋风嫋嫋夜悠悠【悲清秋赋】魂兮归徕【招魂辞】谢逺游【江上秋懐】
　　九序
　　九序者崔敦礼所作也敦礼居江东江东之民好祠信鬼有楚之遗风歌乐鼓舞独无楚人凄惋之词以侑祀事因访其地作为九序之歌上以陈事神之敬下以见修身行己之志云
　　春日兮繁鲜车阗阗兮句曲天縆瑟兮拊鼓满芳菲兮琼筵朝霞为羞兮沆瀣为醴瑶华玉馔兮错襍而陈前灵之来兮赤城空驾白鹤兮御清风羣仙从兮哆哆云晻暧兮车隆隆灵之去兮返太清骑日月兮朝紫皇下视九州兮尘泱茫五岳俎豆兮四溟杯觞制琼琚兮余衣集芳荪兮余裳荷佩兮离离兰旌兮扬扬欲往从兮未得望夫君兮彷忀
　　正曜
　　若有人兮水中央鱼鳞衣兮白蜺裳荃桡兮桂旗欲女迎兮风薄之神之驾兮两龙骖白鼋兮蛟螭从朝余陟兮三山夕济兮牛渚神不来兮夷犹使我心兮苦复苦濯缨兮姑溪结佩兮采石诚不已兮幽通信不坠兮物格若有临兮风颾颾作莫雨兮愁江臯神交兮意接来不言兮去无迹倐雨歇兮云收山青青兮水悠悠
　　华阳洞天
　　云冥冥兮叠嶂君独立兮山之上石嶝险兮水道寒思夫君兮未敢言无言兮皇皇山阿之人兮告我以不难木樛蔚兮下俯石避碍兮行旁余冠兮巍巍余步兮逶迟俛首非吾之愿兮斜径其将安之朝骋望兮昭亭夕宿兮双溪网蕙茝兮为盖葺荪蘅兮为车欲腾驾兮髙翔恍导余兮上隮掲北斗兮奠椒浆簸南箕兮羞琼蘂灵欣欣兮顾余亶正直兮为神予
　　中水府
　　泛泛兮吾舟沛吾乗兮东流东流兮何之有美人兮天一涯烟杳杳兮南徐云连连兮北固海何为兮清明江何为兮流注彼美人兮山之曲镇龙闗兮转隂轴约束海若兮呵水冯夏不苦雨兮冬不疾风污邪穰穰兮海沂阜丰我民报事兮罔有不恭采秀实兮山巅撷芳馨兮涧底霜籼兮水芒蕙肴羞兮椒糈神之格兮乐享惚蜿蜿兮来止
　　下水府
　　钟山崒兮江之湄药为祀兮辛夷祠神乗白马兮执素羽朝与日出兮莫云归噫嗟兮明神烈烈兮用光生乎疾盗兮奋不顾死死焉助顺兮赫然发灵湛清尊兮明水扬玉桴兮扣雷鼓扣鼓兮如何我欲言兮泪滂沱懭有妖兮蟠中土杂蘅臯兮秽兰宇豺豕兮人居猰防兮室庐愿神我福兮我祥举长矢兮射天狼使河洛兮囬波令岱华兮还光山苍苍兮水汤汤神之威兮俨不忘刳肝为辞兮沥血陈神之听兮闻不闻
　　田间辞三首
　　朝余往兮东畴景翳翳兮云油油牛驱耕兮载泥重鞭不前兮挽犂用嵗云暮兮暮维何仓庚鸣兮布谷和疾吾耜兮固吾耒趣甘泽兮及时播
　　我耕兮我田雨浪浪兮雷填填水漫漫兮种不下出门见水兮泪滂沱惠我晴兮疾耕而耨螟败之兮颖弗得秀呜呼我无时违兮时不我予时不予兮奈何蹇无忘兮吾事
　　数稻兮登塲牵牛兮入屋噭咷兮田家欢迎兮稚子三年力耕兮今逢年庾则实兮庖有鲜草借兮陶盘豳吹兮土鼓握牛兮谁歌和之兮余舞乐复乐兮嵗晏冰雪集兮堂下时亹亹兮不再荪何为兮田野
　　北山之英
　　强敌骄兮晋多垒忽登山兮望廷尉风霾兮杀气昏突枪櫑兮乱钩陈予君麾兮从君钺战陵西兮捍溪栅虹食垒兮火焚旂公之死兮去如归公有子兮愤争先勇没地兮羞戴天父死忠兮子死孝令名扬兮日月照物有始兮岂无终得所归兮孰如公喜幸生兮畏义死语昵昵兮顾妻子草木尽兮粪土委闻髙风兮汗流趾
　　楚州龙庙迎享送神辞
　　绍兴辛巳金人尝以锐师楼船蔽海而下欲以竒袭我将臣李寳受命迎拒既下海即沉牲酾酒祷龙神而行事还具上神之诡异以请于朝天子既推功不居报礼上下则惟有神之功厥尤彰灼下其事淮南漕司择傅海地建庙乙丑三月楚州盐城县告庙成漕当以上命往祭某既以漕檄为文又私自作迎享送神辞三章遗县令使嵗时歌以祀之
　　君之来兮殊廷雷隆隆兮雨冥冥从天呉兮罔象纷万怪兮如云若有物兮震奔沛吹逆浪兮扬回旌授天矛兮下讨披防雾兮祥氛地平天静兮日月清明我民防福兮万年报禋
　　辛楣兮药房兰枅兮桂楹翼翼兮新宫穆将进兮芳馨栢实兮松液芝华兮若英奠琼斚兮清酤玉俎折兮嘉牲雅声兮逺绍锵和平兮鼓钟纷繁防兮竽笙灵连蜷兮须揺傧暗蔼兮纷纭洁我心兮恭事灵欣欣兮燕宁君之去兮朱宫乗飞云兮御回风贝阙兮丰敞金台郁兮穹隆珠胎兮炫燿周玉树兮青葱天琛兮水碧众寳萃兮玲珑良辰兮髙燕命冯夷兮展舞阳侯兮海童羣仙兮启路君肯临兮尚舂容君不我留兮我心忡忡防清思兮幼眇惠我民兮盍终
　　诗余六首
　　夀词【栁梢青】
　　惊世文章门戸照人外家衣鉢多谢温存相期宅相此恩难説　今朝祝夀樽前共拜舞诸孙下列但愿从今一年强似一年时节
　　夀词【西江月】
　　暖日江南梅栁春风堂上笙歌满斟醽醁笑声哗再拜千年夀嘏　清健非缘服玉红顔不是苍霞仙姿福禄自无涯要看沧溟绿野
　　时夫人夀【鹧鸪天】
　　本是瑶台月里仙笑麾鸾鹤住人间蟠桃一熟三千嵗剰对春风日月闲　缡绶结防衣斑孙枝相应傍门阑年年同上长生酒得见沧溟几度干
　　王母瑶池景物鲜蟠桃华实不知年天教把定春风笑来作人间长夀仙　披蘂笈诵云篇朝朝香火篆炉烟只将清静为真乐合住春秋嵗八千
　　和徐尉【念奴娇】
　　吴淞江畔对烟波浩相忘鸥鸟日日篮舆湖上路十里珠帘惊笑髙下楼台浅深溪坞着此香山老辋川图上好风吹梦曽到　不用金谷繁华碧城修竹自比封君号万壑千岩天付与一洗寒酸郊岛霖雨方思烟尘未扫合挽三江倒功成名遂却来依旧华表
　　垂虹桥亭词【水调歌头】
　　倚櫂太湖畔踏月上垂虹银涛万顷无际欲浮空为问瀛洲何在我欲骑鲸归去挥手谢尘笼未得世縁了佳处且从容　饮湖光披晓月抹春风平生豪气安用江海兴无穷身在冰壶千里独倚朱栏一啸惊起睡中龙此乐岂多得归去莫匆匆
　　送凌静之【江神子】
　　吴王台上雨初晴逺烟横栁如云门外西风催踏马蹄尘声断阳关人去遮落日向西秦　不教容易纵归程语酸辛黯消魂且共一樽相属莫辞频后夜月明千里隔君忆我我思君






　　钦定四库全书
　　宫教集巻四　　　　　　宋　崔敦礼　撰表二十五首
　　进经筵彻章诗表
　　圣治崇文逺稽先训经筵进读荐及终篇庆千载之昌期昭一时之殊遇敢形歌咏用侈恩荣中谢臣等伏以皇家开乆大之基章圣袭隆平之业澶渊振凯泰岳升中治定功成光于前烈忧深思逺启我后人爰集要言是成正説永思厥道咸聚此书臣等胥荷简知并参亲近绛袍中御瞻康色之咨询锦几前陈罄防言之防绎适縁幸防遂毕华编讲天圣之旷仪举绍兴之盛礼诸儒拱侍四近环观防酒嘉肴退集蓬山之燕名香异茗出颁御府之竒既均厚于眷慈复第分于宠锡象简称横金之贵珍奁加瑞石之良捐以名驹被之沃辔恩施一日风动四方兹盖恭遇皇帝陛下神智旁通天仁安运声色玩好无所贰其心钦明文思不忘典于学载周简册仅阅嵗时彼汉世之召公卿但闻于称引越唐朝之选耆硕姑备于阙疑厯攷前闻莫逾今日于穆不已厥修乃来臣等俯愧浅闻仰承异眷拜陈庭之赐共欣儒术之逢辰诵报上之章各効忠臣之归美
　　贺皇帝登极表
　　防奉慈谋嗣登大寳文王孙子罔不或承髙庙神灵云胡不喜中贺皇帝陛下仁孝恭俭率履清躬神圣文武一似艺祖膺上皇主鬯之重积兆庶系心之勤于昭于天乃命以位功盛徳厚居帝位惟允宜仁滂泽洋与海内且更始臣叨逾偏郡际防昌辰北面觐而东面朝阻陪末序西向三而南向再钦想盛容
　　防庆节贺表
　　呜社开祥千龄有赫呼嵩请祝九宇同寅中贺恭惟皇帝陛下濬哲生知圣明天纵建中立极能保恵于庶民申命用休俾缉熙于纯嘏星虹纪旦日月増华臣仰误隆知叨分望郡百福干禄但歌周雅之篇万夀称觞阻预汉庭之列
　　防庆节贺表
　　天佑民而作之君祥肇开于甲观臣归美以报其上祝敢效于华封丕昭星渚之休恭致露囊之献中贺恭惟皇帝陛下英谋天纵圣徳日跻协帝重华继离明而布照握枢临极主震器以居尊宗社储禧臣民溢喜指南山而共祝望北阙以欢呼臣弭节江干驰诚天陛千官班后阻瞻龙衮之光万嵗声中遐想鳯楼之晓
　　防庆节贺表
　　紫枢旋电丕焕昌辰金鉴封章敷同善颂后璿穹而贡祉包舆地以储禧中贺恭惟皇帝陛下智勇自天英明冠古体元出震万物覩而风云从立极乗离四时行而日月照光鸿图而増炽履庆序以丛休臣谬领州符欣逢圣旦五百里侯甸参鼇抃以无阶八千嵗春秋睇日升而介夀
　　防庆节贺表
　　穹昊储休丕焕紫枢之瑞圣神接统有开赤伏之祥弥月斯临际天共庆中贺恭惟皇帝陛下离明布政干健凝图总壹权纲宣大猷而执竞奋熈宪度体皇极以建中庆绪光华灵祺纷郁臣误膺隆眷出典近藩奉万年之觞阻与清班之末献千秋之鉴但祈神防之増
　　防庆节贺表
　　艺祖开基七世启云孙之圣上皇与子两丁炽火徳之祥绍二帝之昌图仆万年之景命恭惟皇帝陛下龙飞首出虎变文昭钟三光五岳之灵膺千载一时之运雷电而感髙祖夙彰幽显之神交天日而表太宗足使英防之胆落即正神州之御永严太极之尊臣身留万国之西目遡九霄之上生圣人而为主虽谐夜祷之诚对天子以扬休莫预昕朝之庆
　　天申节贺表
　　寳殿奉巵喜际流虹之旦露囊献夀用伸呼岳之诚中贺恭惟太上皇帝陛下道大难名功成不有怡神昭旷凝宇定之天光观妙希夷收雷声于渊黙后乾坤而贡祉括海岱以丛禧臣谬领使轺欣逢诞节四方来贺获陪特室之朝万夀无疆恭致封人之祝
　　天申节贺表
　　玉巵介夀仰天子之有尊金鉴披章効封人之请祝乾坤隤祉宇县胪欢中贺恭惟太上皇帝陛下甄陶商周糠粃尧舜凝神昭旷道荡荡以难名观妙希夷孰敝敝而为事安受珠宫之奉坐膺神防之増臣叨守辅藩欣逢诞节五百里之侯甸朝特室以无阶八千嵗为春秋企中嵩而呼寿
　　天申节贺表
　　汉殿奉巵欣际千龄之盛尧封祝圣用伸万夀之祈中贺恭惟太上皇帝陛下观妙希夷凝神昭旷功成不有退安特室之逰道大难名诞播康衢之咏塞干渊而寖福括海岱以丛禧臣叨领使轺获逢圣旦崆峒得道固莫测于修龄嵩岳传呼徒有勤于善颂
　　谢赐夏药表
　　炎熇流金重轸乗邉之士名方飞雪遽颁解愠之仁祗服闵劳顿忘惮暑中谢伏念臣等职当汗马志在饮氷属疆事之晏寜不闻侵镐乐军书之清静无复渡泸陈力已羞记存何幸兹盖恭遇皇帝陛下翦须义重防樾恩均燕御髙明方理熏琴之化顾嗟戍役不私水殿之凉灵剂一颁清风四袭臣敢不推扬徳意训厉师徒水居而蝮蠚生时难亡于暴武穴防而鸢跕堕志终愿于裹尸
　　代平江魏丞相谢赐银合夏药表
　　三伏炎曦属谨侯邦之职万金良剂遽颁御府之珍祗服闵劳顿忘惮暑中谢伏念臣奋身寒苦遭世清平报荅隆知志有饮氷之节侥逾髙位功无汗竹之书兹分牧于辅藩庶奉扬于徳化敢縁歊郁重轸慈怜兹盖恭遇皇帝陛下防樾覆民熏琴阜物含风昼永靡私殿阁之凉扇暍仁均曲记庙堂之旧名品宠颁于飞雪湛恩深浃于零萧臣发驿端披启奁下拜簿书丛委坐消浃背之烦条教简稀用底清心之治
　　吏部进新修七司条令表
　　选部成书备正七司之典丹书奏御仰尘乙夜之观重冒聪闻冀垂睿鉴窃以緫三铨之流品最为业钜而事丛示万世之宪章必也法全而令具属此承平之乆纷然建请之烦千门万戸而吏得出入其间玩嵗愒时而士多睥睨于此当上圣解弦而更化俾下臣秉笔以裁规讨论润色咸竭其劳简要清通庶行于乆深斥圣书之陋谩希姓厯之修陛下躬揽权纲兼緫条贯月成月要明八柄以驭臣官法官常掲九章而布治臣仰慿成筭仅及终篇萧何规而曹参随当共遵于先矩神龙紊而开元理将髙掩于前猷
　　代江东漕臣贺皇帝降嫡皇孙表
　　皇穹锡羡式彰保佑之休朱邸发祥遂启众多之庆凡居覆载孰不欣愉中贺臣闻侍膳问安于周文而専美宜民受禄在成王而独隆未有方躬孝养之勤而乃已见燕贻之盛恭惟皇帝陛下继明离照协帝重华荡荡巍巍光绍配天之业皇皇穆穆遂开磐石之宗臣喜际休嘉惟勤祝颂不显亦世子孙更茂扵亿千于万斯年厯数岂惟于八百
　　代江东漕臣贺太上皇帝表
　　殊宫引养受帝祉以方隆奕世防休诒孙谋而益逺事闗庙社喜溢人神中贺臣闻男子之祥实曰人间之喜曽孙之庆尤为圣祚之光在亘古以未闻于今时而乃见恭惟太上皇帝陛下道参盛帝徳冒生民独髙揖逊之风浸衍延洪之福炽而昌昌而炽膺夀考之万年孙生子子生孙畅本支之百世臣欣逢盛事阻造贺班瓞方绵坐防云来之庆萝图有永卜知年世之长
　　代平江守臣贺淳熙改元表
　　升禋泰畤具辑神厘涣汗端门载新年纪邦圗増固海县均欢中贺恭惟皇帝陛下睿智日跻圣明天纵昭受三灵之贶规恢奕世之基发号更元冠鸿名而有赫同文布政垂寳厯以无疆臣叨守近藩欣逢盛际奉三朝之图籍阻预进趋法五始于春秋惟勤颂咏
　　代浙西仓使贺淳熙改元表
　　圣运凝休丕扬光烈王正谨始肇易鸿名极载帱以同文絶古今而冠美中贺恭惟皇帝陛下离明继照干健当天居正体元緫权纲而执竞宅中图大宏祖业以重光爰因嵗号之更用布皇猷之焕臣误将隆防欣际昌辰过于七百年豫卜周基之永不以一二数窃瞻汉厯之新
　　代平江守臣谢上表
　　理寺祥刑偶寛谴斥辅藩择守遽被俞咨惟郡剧而材踈且人凡而地要任非所称荣不盖惭中谢伏念臣智识庸虚艺能短浅沉迷州县徒阅嵗时扬厯班行莫禆尘露谓弃捐之已晩曷选用之敢希况所领州实为防府无穷之费何翅于漏巵有尽之藏几同于垂罄士亡继廪师乏见粮正须经画之规上释焦劳之虑岂臣愚戅足备简求恭遇皇帝陛下盛徳溥临至明旁烛知臣早亲于吏事粗达民情谓臣乆次于卿曹靡干官谤爰膺眷记擢畀烦难臣敢不防励驽疲勉思夙夜赴功趋事庶兴頽弊之风足用爱民谨布寛平之政
　　代平江守臣谢赐御书戒饬手诏碑本表
　　诞布纶音竦风雷之皷舞载颁寳墨仰云汉之昭囬拜赐知荣窥文増惧中谢臣闻易儆有位邦用辑寜周迪厥官民其康乂眷言治本允系士风惟习尚之既淳斯事功之克建恭惟皇帝陛下离明布政干健御天摠揽权纲将丕凝于庶绩细书诏札用申饬于羣工刻琬琰以无穷垂日星而有烂河图洛书孰窥宸翰之精周诰商盘咸诵王言之大臣滥膺寄委与被恩班佩服终身誓竭驽骀之力珍藏十袭岂徒箧笥之光
　　代浙西仓使谢御书戒饬手诏碑本表
　　叨持星节方披九地之图宠拜云章祗奉十愆之戒观瞻荣耀伏读凌兢中谢臣闻易俗移风圣神之能事视仪聴唱臣子之至情属兹积之乖上轸焦心之念出丝纶之命具播于尧言刻琬琰之文载均于周赉凡居厥位罔或不勤恭遇皇帝陛下离照当天干刚布政茂建非常之业大明责实之方一札细书儆于有位百辟卿士各黜乃心期益励于官箴更荣分于寳轴窥文増竦振鼓舞于雷风传玩无穷灿光华于奎壁臣滥司澄按与被恩颁佩服终身誓竭驽骀之报珍藏什袭岂惟箧笥之光
　　代谢赐厯日表
　　课验畴人书成太史更程时叙得先后天之宜防绎日分正大小余之次吏因作事民获趋功中谢恭惟皇帝陛下统辑化工混齐政纪诞膺神防合四千嵗之上元综覆清台定八百年之差日缉熙昭度宣布同文臣敢不动静稽参夙宵祗奉按图识知春秋晦朔之期防诏劳农授夷隩析因之叙
　　代谢赐厯日表
　　启驿端披奉书下拜具知早晩罔失初常中谢臣闻尧定四时钦于厯象舜齐七政审厥玑衡惟气叙之无讹斯民冝之允协恭惟皇帝陛下抚辰凝治作极体元后天而奉天黙存辅相底日不失日用谨程爰颁告朔之文式致授人之敬臣逢时用夏率赋颁春遵以务农不爽窃脂之候顺而作事自消伏蛰之凝
　　代谢赐厯日表
　　嵗籥方春厯书颁朔式谨王正之始具昭民事之宜下拜知荣仰承惟恪中谢恭惟皇帝陛下抚辰凝治作极体元后天而奉天道黙存于辅相底日不失日叙必正于初常爰分命于庶邦俾咸遵于丕则臣敢不夙宵深考动静详观宣化难穷虽自惭于己学诏条恭布当申饬于农功
　　代陈丞相郊恩加食邑实封表
　　泰坛髙燎丕荐明禋兊泽旁流式均大庆褒嘉所暨震惧为深中谢伏念臣遭际非常进登逾分嵗月已晚无薄効之可论夙夜靡遑念隆恩之未报方涤牲而祗事属懐绶以载行旅币献球莫修于贡入奉璋执豆阻与于骏奔迨熙事之备成乃鸿恩之误及増封衍食叠宠骈休此盖恭遇皇帝陛下功格乾坤诚通幽显圣能飨帝既并贶于三灵福用锡民俾均欢于四表敢期刍豢亦畀防躯自省无劳尚媿翟阍之役莫知图称独殚犬马之恩
　　代建康陈丞相乞致仕表
　　顷上嚢封深期得谢仰膺纶诏遽俾断章既感恋于恩私乃因循于时叙不胜衰羸之疾再伸危迫之诚中谢伏念臣猥以庸才出逢休运周旋中外曾无毫髪之功荏苒年龄已迫桑榆之景老将疾而偕至神与力以俱殚所宜待尽于穷阎讵得过尸于荣禄昨披悃愊愿上印章乃烦训谕之温曲示抚存之厚虽恩慈广大未忍弃捐而灾病侵陵实难强勉近从新嵗益困旧疴形骨支离几同于槁木视瞻茫昧但见于昏花进趋愈觉于龙钟思虑多成于废忘藩维寄重岂疲苶之能胜管钥任严非耄衰之宜防傥不求于休谢必将速于颠隮载惟古者告老之臣本以心存知足之义迹深嫌于避事志切戒以沽名幸此安平固匪辞难而欲去有如朽惫自甘没世以无闻惟思反于丘园庶少延于喘息伏望皇帝陛下仁深恻隠明烛幽防悯其垂尽之年乆婴衰疚察此再三之恳诚匪虚文特颁涣汗之恩俯遂乞骸之请俾得优防晚节涵泳圣时终全畎畆之余生永荷乾坤之大造其为荣幸曷究敷陈
　　牋三首
　　代江东漕臣贺太上皇后牋
　　母道夙隆克膺多福庆流浸逺诞育曽孙喜溢两宫欢均万宇中贺恭惟太上皇后殿下躬行柔顺徳备谦恭播太任之徽音神无恫怨钟文王之孙子国茂本支阅兹四世之休相乃万年之祚臣属将使指莫造外朝朱芾斯皇想动慈顔之悦景命有仆永观丕绪之光
　　代江东漕臣贺皇后牋
　　兰殿椒房夙深积庆金枝玉叶有衍储休中贺恭惟皇后殿下昭示母仪顺修隂教德嘉嫔于妫汭祥袭庆于文孙浸隆盛大之基益固灵长之祚臣属持使节阻造外廷咏芣苢之诗化已成于和乐诵螽斯之什福更享于众多
　　代平江守到任谢东宫牋
　　九棘平反已污近列一麾分牧复玷名藩祗荷宠灵惟深战惧伏念某艺能谫薄智术迂踈顷备属于南衙获承顔于东禁浩穣天邑裨賛何功登进月卿侥逾己甚敢意恩纶之误更纡郡绂之荣揣涯分以曷胜仰生成之有自兹盖恭遇皇太子殿下禀资玉裕毓粹渊冲焕辉润以照人体温文而接物有如庸妄亦荷眷私某敢不奋励厥心恪勤所事磨铅防蹇虽自叹于拙艰济剧拨烦愿少图于报効
　　钦定四库全书
　　宫教集巻五　　　　　　宋　崔敦礼　撰劄子十五首
　　进重删定吕祖谦所编文鉴劄子
　　臣昨蒙宣引奏事令臣删定吕祖谦所编文鉴奏疏八册臣学术荒踈仰被圣训不敢不竭愚诚今已删定了毕其元降出本一一贴黄声説所以删去与増添却重别缮写净本八册进呈但本朝继五代之后其始文字未遽纯粹难以求备又不可无以充一代之言如国初臣僚是也至如名在当世号称直臣言虽有疑不可登载亦不可无聊以备一人之作如邹浩之类是也大率本朝自仁宗以后开广言路于是鲠言谠论表表愈伟臣今于元降出本内取其缓而不切者删之别摭要而有体者増之至于一篇之内时有难于传后之辞难以小疵遂害全篇不免参校刷本有所删除及其间脱错亦一一改定悉已贴黄声説臣虽罄其区区大惧智识浅短不能仰副圣意所有元降出本册谨随劄子上进仰乞睿察
　　代乞罢緫司市易劄子
　　臣窃惟国家财用养兵之费居什七陛下天姿智勇规恢逺图所以优恤卒伍者甚轸圣虑近以沿江诸屯军士有口累猥众不能自赡者特降缗钱毎縂司二十万俾之市易以歳入之息分给之甚大惠也夫商贾之逐利不过什一今緍钱二十万囘易歳责十万则是五分之息夫以县官二十万缗而资以总所之权借以养军之説市廛列肆车运舟载凡民间有一孔之利其势可得者必笼而取之州县不敢禁关征不可呵鼠雀之蠧侵牟公家之物并縁之奸渔夺商贾之利所在塲务课额率皆亏损州县往往督责又故为苛留巧取百端道途怨嗟商贾防于不行臣甚为朝廷惜之臣姑以淮西所见者计之若总司以歳所收十万之息尽行给散建康及司马两军亡虑七八万人多者所得不下二三缗少不过千钱得之者既微未足为惠而不得者宁无怨言所谓不患寡而患不均也夫结军士之心有义有利二者要并行而不废利以养其身义以服其心古人固有投醪于河俾士卒同流而饮盖欲其均及之也楚师多寒王巡而拊之三军之士皆如挟纩此以义感之也如闻今次所赡给之金絶微以朝廷黄榜措置使此曹终歳望之而所得止此此所以不能服其心也仰惟陛下躬履节俭声色不迩货利不殖凡为帑藏之储以备军需结士心耳所愿岂与商贾细民计较区区小利哉臣愚欲望圣慈详酌罢去总司回易一事以便民旅仍乞断自宸出御府之金令江上诸屯之军毎歳或间歳大阅一次松江兵屯有五多寡不同多者捐五六万缗俾以其半为教阅激犒之费以其半给口累之众者如此则人人皆沾其赐虽所得不多亦且均平有以服其心也况今日楮币流行江淮之间不重见镪而重交子至有堆积见钱以买交子惟恐不得者如臣所陈陛下不过歳捐三十万交子则霈然矣岂惟名正而惠周可以振士气而数路细民商贾不至失业寔受不赀之赐也取进止
　　论立法制劄子
　　臣窃惟立国之权惟法度政令而已祖宗之法度要使天下遵之而不敢议人主之政令要使天下信之而不敢疑若夫因一事而立一法因一人而剏一令则天下窃议而人心益疑矣仰惟陛下刚健出于天纵宏规逺畧冠古未有甚盛徳也然比年以来祖宗旧法或变于小臣之献言而朝廷出令或徇于一夫之私意为之特降指挥如此等类不胜其多臣姑以到江东所见一二言之夫巡辖逓铺自有司存若其稽迟行法可也今乃因有阙误特令守倅入衔夫州郡之事孰非守倅者可尽入衔乎此亦未免为文具也岂非因一事而立一法乎路分钤辖与转运判官提举前于茶盐官着在乾道新书所至未尝不遵守今忽特降指挥申明如此则乾道一书毎事皆当降指挥然后遵守何其繁也岂非因一人而下一令乎此特其小者犹未至于害政也至于兵戎之职各有临制阶级自都总管而下又有副总管又有路钤辖路分都监亦犹诸军之有都统制副都统统制统领之属今许路钤辖因训练得专奏则诸路副总管路分都监及诸军统制统领茍有为之地者皆当援例而降指挥矣平居无事未计利害缓急之际军政不一岂不乖乱况其间挟势妄作之人必至率意生事帅臣不敢号令监司不敢谁何紊乱常制莫甚于此此令一下舆议讙然知必有谓良由结交植党茍相崇重欺罔圣聪变乱法制充其类而长之将何所不至外议以为权要近习有主其人者臣在逺方不得而知但观近数年凡权要近习所主之人所立之事号令一出无敢执违论駮者而士大夫頋望如此岂不负国昔赵充国有言吾年老矣不以余命为国家言之谁当言者况臣蒙恩最厚非充国比年将七十方欲乞骸以归若隠黙不言徒与天下窃议寔负陛下伏望断自宸自今以往凡小臣献説必察其所由来详之慎之毋轻立法凡朝廷出令必合天下之公心毋徇一夫之私意俾天下咸知王言之大王心之一则绥先王之禄底蒸民之心端自此也臣无任惓惓
　　奏论教化劄子
　　臣闻民俗之厚薄关于天下之治乱尧舜之民比屋皆可封也所以为治朝桀纣之民比屋皆可诛也所以为乱世自昔圣帝明王所以移风易俗以寿天下之脉知夫不可以法防而禁止于是一以教化为先暨秦汉以来风俗益而时君世主不务崇尚教化方区区于法禁之间法愈繁而奸愈生禁愈宻而诈愈出是以董仲舒王吉之徒始推原所自而以教化不修为言窃观文帝之世一以君子长者之道待天下镇之以渊黙示之以淳朴用能海内富庶兴于礼义断狱数百防致刑措教化之效讵不已然乎臣仰惟陛下勤俭之徳仁孝之资尚忠厚以迪民彛崇朴素以先天下是以四海之民观感而化悉趋于善然而比年以来民俗日薄闾阎之内田野之间习嚣嚚顽庸之态扇乖争陵犯之风以疾视为常情以雠杀为美事及其极至于灭人情絶天理不可胜言汉魏相所谓今年子弟杀父兄妻杀夫以为非小变者此之谓也而士夫方循习为常恬不为怪盖病在腹心发见于外已非美证而顾以为缓岂不戾欤虽然近民之官无如郡守上之所使以承流宣化风俗不善宜责于此臣伏望睿慈发徳音下明诏俾四方长吏颇以敎化为务乡射食飨之礼可举者举之孝友睦婣之俗可旌者旌之要不专于法禁而务以移风易俗使民回心而鄕道兹至治之本也且昔之为郡其民有为不善则闭閤自责今使陛下之长吏人人各以风俗为任则陛下之民其有不归于善者乎惟圣意留神幸甚
　　代陈丞相乞住罢白劄施行事劄子
　　臣待罪帅藩职事之外年老识昏每恨无以仰裨圣徳敢因近事輙効愚忠窃闻号令出于人主行于朝廷布于中外古今天下之所同也间有军国机宻之事或虑行遣稽缓则自御前批降指挥用寳行下此所以令天下信而不容伪也未闻有内臣或都承防司数百里外以白劄传防处分事者臣自到任以来一年又半矣凡三次被受指挥皆是白劄其一发北来人王济等送都统司支破请受其一催勘杨百宁侵用官纲其一今次天申节断屠事臣各已遵依施行矣此三事者非甚机宻之事若付省部行下何所不可夫省部行移则有印御前批降则有寳其文书可騐其经由可攷天下无得而疑者舍此而用白劄虽是小事无甚利害臣之愚虑窃虑白劄既信于天下则他时缓急有支降钱物调发军马处置邉徼干国家大利害等事既是地逺其势不得覆奏又所取遵依状止令付差来人回或申元承受去处其间诈伪岂可尽防若严重知体之人必至奏审则往来之间遂失事机若缪懦无识之人耳目习熟以为当然即便施行岂不误事又文字或不附逓差使臣虞赍送所至妄自张皇颇有惊动官吏奉之如奉勑使犒劳仆马馈遗酒食之费有至二三百千者州郡如此其他可知兼又访闻诸军将佐或总领诸司及两淮州郡时时有之如此实于朝廷事体非便亦有外方施行之事而朝廷不预知者万一诈伪决至误事悔无所及大率奸民巧诈如度牒交子茶盐钞引之类犹能伪为况此白批幅纸岂难撰造使其奸细容心于其间当不止脱漏馈遗而已也臣愚欲望圣慈自今以后在外有合处分之事乞从御前批降或从省部行下庶防号令信确人不致疑而于事体甚正异时缓急不至误事天下幸甚
　　代江东帅臣亢旱乞米赈粜劄子
　　臣等近以江东一路亢旱依凖七月二十五日御笔指挥预讲救荒之政臣等商量别无长策惟州县镇市鄕村之间有米可籴则饥民不至流移已措置那簇钱防分头差官于得熟州军收籴尚虑道路遥逺米到迟缓及多寡有无殊未可必遂于前月二十一日具奏仰干圣造乞于桩积见在米内兑借米三十万石糓二十万石应副分散诸州县赈粜今月三日准尚书省劄子奉圣防见灾伤人戸实数别具闻奏臣等有以见陛下轸念饥民俯赐允从之意然尚有愚见须至再冒宸聪窃縁江东九郡其间只太平一州圩田颇熟信州或望半收其余皆已申到或云损及七分或云损及九分以上臣等体访诸州相乘除大约通一路损及六分以上其间州郡亦已有申称縁旱禾无收民间见今阙食乞行赈粜者今若诸州差官检到实损分数攅造支账须是十一月初间才得圆备自此申奏待报及得报之后方敢斟酌多少轻重以分拨数目又取防诸司有米所在通融兑便以省般运之费或有地里僻逺及水路不通去处未免差雇舟船车脚往返之间动是一两月即见冬深民多流移救之无及臣等窃见目今人情皇皇若速得囘降指挥虽未及分拨即先次散给小榜具宣陛下忧恤饥荒借兑米糓之意俾民间晓然知所感戴圣恩免起流离之念兼桩积之米间有乾道二年收籴者经隔十余年亦恐愈益陈腐不乘此时以陈易新则无时而可伏望圣慈详酌检防臣等前奏早赐处分施行不胜至幸
　　代江东诸司论淮东不当和籴劄子
　　臣等近者传闻朝廷已降指挥令淮东总领所支降钱银于淮东路和籴十万硕桩管者臣等窃谓今歳旱伤甚广幸而旁近一二州军得熟邻郡有可吿籴客旅有可兴贩以臣等所闻淮东一路惟扬楚间颇熟然亦出米无防今若朝廷和籴十万此声一出则一路闭籴价必腾踊非唯邻郡无告籴之所而客贩阻遏饥民愈见费力且如建康见分头亦于彼处收籴及招邀客贩以济目前既闻有和籴指挥人皆疑惑其他州郡亦可想见且常平仓古今称为良法者盖縁米贱则收籴米贵则出粜及价平乃止凡以为民耳今歳亢旱如此粒食既艰臣等方望朝廷出粜积米以平市直而更下和籴之令亦恐有传闻不实以淮东大熟奏闻者伏望圣慈详酌如已降指挥即乞且与权住来年秋成收籴未为晩也臣等狂愚抵突天威惶惧之至
　　代论私盐妄通平人之劄子
　　臣窃惟私盐之禁在于絶私贩今州县鞫盐囚必使多通买盐之家私贩仅获数人而买盐被系者往往倍之狱吏得之以为竒货且平时买盐者囚既尝享其利矣决不肯供通所通皆鬻而不售者耳信而追之适足为私贩之助臣已一靣约束外欲望朝廷指挥行下州县应勘鞫盐囚不得妄以买盐为名追逮平人若情理切害有碍结狱者在县则申州在州则申监司方许追证庶使无辜之民不致枉被禁系
　　代论大囚到官先供大情然后送狱劄子
　　窃照乾道四年指挥应録大辟先附囚口责状一通覆视狱案果无差殊然后宣读所以深革造次轻忽之然今复有可议者夫愚民吐辞初无条绪今供责之欵粲然可读而皆合于法者狱吏修饬为之也鍜錬既久囚耳聆其状而心记之熟矣若曰未尝为盗而诬以为盗此愚民所得辨欵辞之间不能惑也惟均于杀人而杀人之情可以生可以死均于为盗而为盗之情可以重可以轻责于欵者有毫厘之分则定其罪者有天渊之殊囚既不觧法意惟习于欵辞之熟一时附口责状安知其曲折而尽变其欵哉窃谓欵之大情宜察其初方其捕至公庭未属于吏其情最不可忽欲望朝廷特降指挥凡初捕凶盗委自长吏屏息捕人防差无干碍吏人当防责供大状然后送狱狱成傥与元责状异同则别委无干碍官吏究其所以异同之因如是则吏不容奸刑不滥及足以仰副哀矜庶狱之意
　　代平江守臣乞截拨牙契钱修城劄子
　　臣闻州郡之有城壁如家居之藩篱也人之一家而藩篱葺治则室庐严谧居处者得其所安茍为不然頽圮断阙行道之人皆得以迳则不特起盗窃之萌而气象萧条甚非有家之盛观臣窃见平江当四逹之冲井邑广袤民物繁伙为两浙剧郡一歳之间使命往来凡四经过而城壁不治乃视他郡尤甚臣自到任以来周视四围多因积雨霖沥歳久不葺遂致摧毁頽墙败堞非惟盗贼私贩夤夜度越无以限制而敌使观瞻之际甚非所以张国威壮形势也臣检准绍兴六年三月一日指挥逐州城壁若倒塌稍多所用工力浩烦审度实用申尚书省又检准隆兴二年十二月五日勑节文应内地州郡城寨合行修葺者听守令量力措置臣误膺委寄假守辅藩目覩城壁废壊如此岂敢惮烦避事茍安歳月不任其责今差官检计得修城之夫约用若干工其所支费约用钱若干米若干窃縁本府财力窘匮用度至广防其所入犹不足以供常费寻刷根行得惟有牙契税钱一项虽増亏不常以中数计歳收钱约有若干可以拘收应副修城使用方欲开具因依申奏朝廷乞行支拨间凖今月二十一日指挥令提举司拘收前件牙契税钱拨制司充上供觧发臣既见城壁废壊不能自已取之于官既无所出募之于民又值去年水旱之后民力殚残无以供应故敢不避斧钺之诛冒犯天威欲望陛下详览臣所论修城利害特出圣断许令本府将今年所收全年牙契税钱免充上供觧发专一应副修城使用俾臣得以究心竭力缮治城壁屹然为当道壮观内以为奸民之防外以彰形胜之威臣不胜大愿惟陛下裁择
　　免迁移城下坟冢劄子
　　准县牒备准使帖委敦礼告示迁移坟冢事窃见城脚坟冢亦有民间旧来祖坟累经修城未尝迁动盖不妨补砌城壁今若尽令发掘深恐未便今来相度除暴露遗骸疾速召人收瘗外所有坟冢欲各钉六七尺木桩上书坟冢二字以为标帜其间有主坟塜即告示各家自行看觑无主坟冢即责令地分人照顾仍乞自使府行下监修官责令部役人不得于有坟冢处取土作践及乞出榜立赏许令告首欲望钧防一例行下两县施行
　　代论起发官物雇舟之数劄子
　　臣窃见所至州县凡遇起发官物和雇舟船百姓惊惧如遭驱掳呻吟怨呼之声所不忍闻道路不通商旅断絶此伤和气之大也臣尝询之其説不过有二曰官雇之直太薄曰留滞之日太久官雇薄则典剥衾裯以为赔备之资留滞久则侵耗官物有拘没舟船之患此百姓所以不肯就雇者也欲望朝廷量増地里水脚之直应有装发米钱且就所起数内尅支如米糓之属则照时值折变支给仍严立减尅之禁先支其值而后装发所有卸纳去处亦立为条限如限内交卸不了许人越诉庶防民情不至嗟怨为利甚大
　　又代论纳税不销之劄子
　　臣窃惟有产则有税自古然也今州县之间毎遇追催则叹息愁恨盈于田里者无他焉盖赋税已纳而官扰之不已也夫已纳而被扰勾稽不明之过耳且输纳赋税有戸钞给之纳戸有县钞付之勾稽今则不然县钞之与簿书徒为文具钞之下县者十无五六而簿书经年无勾稽之迹及至刬催则曰欠曰足惟案胥之手追者未必欠欠者未必追设有已纳被追执戸钞而去则钞留于案身拘于门其脱身请钞之费不啻于倍纳民安得而不怨哉况主簿自有勾稽欲望朝廷申严行下如遇纳税其主簿随受纳官辰入酉出税才纳过随即勾销若县道刬催即移文主簿取见欠不得只慿案吏便行追催若有已纳被追之人许执户钞越诉依条施行
　　代论过界盗贼劄子
　　臣访闻楚州淮阴县五月初六日夜有淮北清河口刼贼一百余人过界前来本县杀人放火刼夺财物及刼去县狱罪人一名并官军弓弩器仗又伤损县尉驱掳知县侯立中前去却至初九日放囬臣颇闻防淮对境比年以来排铺甚宻今有盗贼百余人过界安得不知盖縁淮南跳河之徒多往北界盗马惊扰及至盗贼前来作过是致北界亦不禁止仰惟陛下圣谟神算方此养威持重以图逺畧止因防边州军不体朝廷大计屑屑细故隠匿事端今来盗贼作过至于杀掠军民驱掳官吏窃恐边臣未必以实上闻欲望圣慈令两淮帅臣及统兵官同共相度纵不可依彼排铺即乞于防淮诸县如淮阴之类荒陋去处量増戍兵以防盗贼若置而不问窃恐他日有甚于此重劳朝廷处置取进止代陈丞相论淮岸跳河及彼界来归人劄子
　　臣待罪建康宻迩两淮偶有见闻须至奏知臣窃闻近日淮上跳河之人多往北界盗马今年正月十五日及二月十六日北界尝两遣人兵至安丰军对境争閙濒淮居民亦有奔走逃遁数日而后定者又臣近日颇见枢宻院劄下淮西总领司备据光州申觧到归正人王椿奉圣防令淮西安抚司宻切差人伴送至建康府御前军收管支破请受如此者不一朝廷招纳归正人以系中原心固为甚善如臣之愚实有过虑臣窃见乾道四五年间敌取归正人朝廷不得已发遣被遣之人号哭呼天大出怨言怒骂而去又闻隆兴二年敌骑过淮以取归正为词江上汹汹日惧反侧之变幸敌即引去遂以安帖仰惟陛下厉精尝胆规恢逺畧神谟庙算固有定论异时兵威一振边境肃清则凡厥庶民悉归版籍顾此屑屑一二未甚有益于事今来沿边州军不知朝廷大体时时有所接纳窃恐影带奸细为国生事万一敌人或指名取索决至纷拏臣又闻近有饶州百姓马狗儿者因过彼界为逻者所获申到敌廷乃不杀不留却牒盱眙军发还其意可见恐必为他日取人张本欲望圣慈戒敕沿邉守臣重立赏格严行禁戢跳河盗马之人及有彼界来归者只一面令説谕遣回不许接纳免起争端以贻后悔














　　钦定四库全书
　　宫教集巻六　　　　　　宋　崔敦礼　撰记六首
　　平江府教授防壁记
　　乡里必有学学必有师儒古之制也周之党庠术序之法行仕焉而归老则教于其乡大夫为士师士为少师由汉至唐州郡兴学文学博士之员列于僚佐国朝庆厯间天子开天章阁与大臣论治所先务慨然诏天下皆得立学于是设教之职有可充选者部使者郡守许以名闻熙宁以来简置悉由于朝清其选号为外道舘阁姑苏大郡先自范文正公出守割南园之地以创学宫继以前辈名儒相承讲道文风之盛济济乎洋洋乎为江浙冠吁其盛哉余掌学之明年诸生合辞以请曰学旧无题名前人名氏将湮没不传今稽之图籍自乐圃先生朱伯原而上所可见者五人又访之耆老自林元孚而下继之三十有五人虽官资嵗月不能尽省而先后之次皆可考识愿刻诸石以图永乆余曰子可谓知本矣仕于郡者分职而治夜漏未尽已起缨弁束祍诣长官白事退则困吏牍埋没不得出气其所可否闗民休戚甚则系人之生死教官抱尘编对青衿空谈其间课程无补于簿书弦歌不应于期防真若缓不急者而天下之治乱风俗之厚薄其原盖出乎此诸儒教导余不得优劣独攷其次安定先生翼之实首居其任先生所至务以体用之学训学者东南之士出其门无虑二千人其徒刘执中奏事熙寕间谓今学者明夫圣人体用以为政教之本皆由师之力今门人在朝若钱藻之渊笃孙觉之纯明范纯仁之直温钱公辅之简谅在外明体适用以教于民逮数十辈其余政事文学出于时不可胜数当是之时天下无事内之风化醇百姓安外之威灵宣四夷服治道运行诸产得宜恩肥土渥逺近咸抚固曰上之徳亦一时人材出于先生之门者与有力也余生乎后时不获亲而炙之幸与二三子搜次名氏因书其事以示后之人庶乎为典教之丕式且亦知教事之为重云乾道壬辰冬至日记
　　髙邮主簿防壁记
　　凡人有尺寸才皆欲随短长自见防非其所类墨墨不得意若事适当尔欲开空造有出意见作可喜事则拘碍尺度动辄出位髙邮淮东壮邑也邑无丞簿实賛令事钩考外若监事若常平向总于丞号剧烦者簿悉主办绍兴辛巳郡其邑凡郡之体畧备丞事悉分于诸曹簿所掌唯钩稽在余初到官适逢朝廷布旷大之泽诏省簿事图籍皆庋阁不复用则所谓簿者乃无毫髪以见清晨谒上官不交一言而退庭内闲闲日影布地时有二三子抱书在门门外弥望菜畦晩色葱翠防防闻灌溉声亦有老农圃时辑杖来谈田间占候事饭余细履好风吹衣且不知身之有我也况为簮笏累乎防旧无记问之老吏得前任名氏若干人书于壁
　　代严子文滁州奠枕楼记
　　乾道元年疆陲罢兵烽火撤警邉民父子收卷戈甲归服田垄天子轸念两淮休养涵育俾各安宇二千石能宣主徳属之民则居者以寜流者以还否则境内萧条民戚戚不奠厥居八年某月滁人阙守诏用右宣教郎辛侯防安至之日周视郛郭荡然成墟其民编茅籍苇侨寄于瓦砾之场庐宿不修行者露盖市无鸡豚晨夕之须无得侯慨然作曰是可已也耶自兵休迄今江以北所在寜辑鸡鸣犬吠邑屋相接而独滁若是守土者过也余何辞于是早夜以思求所以为安集之计郡之酤肆旧頽废不治市区寂然人无以为乐侯乃易而新之曰凡邸馆所以召和气作民之欢心也非直曰程课入云尔即馆之傍筑逆旅之邸宿息屏蔽罔不毕备纳车聚各有其所四方之至者不求皆予之以归自是流逋四来商旅毕集人情愉愉上下绥泰乐生兴事民用富庶既又掲楼于邸之上名之曰奠枕使其民登临而歌舞之面城邑之清明俯闾阎之繁伙荒陋之气一洗而空矣楼成而落之侯举酒楼上属父老而告曰今日之居安乎壮者擐甲胄弱者供转输急呼疾歩势若星火时则思太平无事之为安水旱相仍秉耒耜者一墢不得起籴甚贵衾裯不易斗粟时则思丰年乐嵗之为安惊惧盗贼困逼于饥馑荡析尔土六亲不得相保时则思按堵乐业之为安今疆事清理年糓顺成连甍比屋之民各复其业吾与父老登楼以娯乐东望瓦梁清流闗山川増气郁乎葱葱前瞻丰山玩林壑之羙想醉翁之遗风岂不休哉侯喜其政之成移书二千里乞余文以为记余曰是不可不书也故为之书侯有文武材伟人也尝官朝名弃疾幼安其字云
　　地藏经文变相图记
　　敦礼世居通州自少时侍家君读书问诗礼外无他及常言我先祖慈祥仁厚出于天性赈贫恤孤惟恐不及防物生命如防头目视物之伤如其所爱故通人称之不以姓以字而曰放生先祖盖甞谓佛菩萨中誓愿宏阔莫大于地藏显见果报使人知戒惧修省莫详于是经绍圣间乃以菩萨相及经文求诸变相命工绘画指授规模精思讲究数年而有成既成刻之佳木作文以纪其实于是菩萨救防众生种种果报掲之图像一目而尽观相生善无有蔽惑靖康以来其板不存而所施本复不可得至今中夜以兴梦寐追想常恐斯世之不获见敦礼闻家君斯言未尝不为深叹而流涕也隆兴改元之冬里人陈姓显名者袖出是画且欲独出己力镂板而鼎新之家君展阅披玩再拜感泣曰此祖遗迹也散施四方几数万本自失其板迨今几四十年广求博访竟不得不图今日获与诸孙罗拜瞻礼视其下之文皆腐烂漫灭不可辨命敦礼志之敦礼俯伏敬谢不敢曰我先祖得古佛心法而于佛书无所不读读无不得防归多所著述皆极至当敦礼愚无知不足窥测万一安敢补其亡家君曰因前人之志以成其羙而乆其传善事也其又何辞不获己乃追述而为之言曰尔时世尊居忉利天于大圆满光明等云中于檀波罗蜜防妙等音中广説地藏菩萨摩诃萨功徳不可思议尝立大愿欲使罪苦众生尽成佛境我然后方成正觉惟是菩萨威神誓愿比诸菩萨最为广大世之不知佛者乃以方袍圆顶作菩萨像列之神祠庙庑间及于歌呗有阎王殿临地狱门之句遂使世人生狎劣想我先祖因得向往所画入菩萨本地藏菩萨实与宝衣天冠之数复取其经文章分句析而作是相凡防世间若贵若贱若愚若智若长若防若大若小覩此变相悟诸报于见在世及未来世尘縁妄想永断诸恶及事理障不以口腹屠戮物命不生贪嗔而肆欺忍并诸罪业皆悉断灭及为一切而作方便应观是像作如是观
　　建康府溧阳县报恩寺度僧田记
　　建康府溧阳县报恩寺萧梁天监中所作也初在县之西北五十里元祐间改筑于东门外今其址也乾道三年余始卜居是邑见于寺者惟頽檐腐栋虵鼠穿穴如逃人家单鉢不陈像设陊剥过者动心焉五年众请蜀道渊住持渊素为一方信向至是慨然以兴作为己任勤身苦志不避寒暑尽力于治寺门廊殿经像楼阁斋庖库庾严饰畧具钟呗日闻粥鱼斋鼔之声不絶一日渊与其徒谋曰吾支倾补壊粗成禅席今将时葺而嵗増之庄严殊胜作大道塲则岂吾力所可独任亦頼方来之士心同力全臂股相用乃克有济而寺素空窭无以度人四方之逰者泛然惟传舍之视茍不为之计寺之兴废未可知也乃饬其徒慧如者循诸方例募置常产为度僧局铢积寸累得膏腴之田若干畆凡志于学利于众劳于寺事则以嵗之入度之设为科条至精且宻于是人劝其功堕者思进懦者思奋欢喜踊跃而作佛事渊犹惧其无以示后之人也乞余为之记吁佛教之盛于世非特曰死生祸福之説足以儆动人也盖为之徒者类能维持其法深计而善殖之是以至于愈乆而不泯也吾儒之道根于人心被之天下若饥食渇饮不可以一日废学吾学者解褐而仕仕则以道徳为迂阔以诗书为陈腐无有能长虑逺图为名教地者相薫以此虽有贤者作岂易得志于其间哉余观渊之用心而有感于吾道也故为之书淳熙三年十一月二十五日静海崔敦礼记
　　海虞山寳严寺田记
　　常熟县之北有海虞山而西有道塲曰寳严寺寺有教院荒陋不足安众又无神灵降依为之惊动祸福以来四方之供单鉢不陈像设无飨余毎过之虽怜而力不至也一日主僧徳章来谒曰吾院有可兴之理邑人刘姓康名者自言其父尝以报慈寳严及吾院俱贫不能给欲施田以办百斛为三寺助粥饭縁生前愿力胜追修百倍是不可坠乃舍之如其数而三分焉今梵宫相望粥鱼斋鼔谹谹隠隠振响山谷间刘氏与有力也吾将自是庄严积累兴无尽供愿求一言记之以劝来者余曰近世多田家连亘阡陌至不可畆计扬珠捣玉露积而不收及其较封洫辨疆畎争尺寸如争死利害刘氏除悭舍有割膏肥之地而作佛事如执左劵乐然付之畧无难色是可取也矣故为之言康孝而乐善其父讳仲荣
　　序八首
　　送郑与之赴召序
　　乾道改元三月句容尉郑君与之以封事献诸朝越日有诏徴郑君赴阙下古之刚介鲠亮之士得位于朝立玉陛方寸地明目张胆指朝政阙失言当乎古论事拂乎当途抗天触神忤雷惊霆听之可福于民利于国否则放弃窜斥寄一死于千万里外与之江左一尉官至卑且甚踈逺而一旦披腹心呈琅玕剑锋差然累万余言书纸数十幅寄牋西风朝奏而暮召虽古之士遭际有不能及吁亦荣矣将行告辞于同寮江寜尉崔敦礼酌而别执醆而言曰与之敢言髙论旁若无人真能破羣议骇动时听今其行若登僊世俗荣之执政乐之富贵爵禄夫何忧又祝之曰与之以儒术致身推所学足以成厥功无诡随无去其本善为吾儒主盟与之喜曰非子其谁为我言言竞遂书以为序
　　送汪防政赴召序
　　乾道改元宰相既虚席天子若曰皇天畀付予有家辅賛弥缝繄相臣是资曷可不择择必遴选日乆言臣合辞曰是冢宰实百辟长不可以乆旷跽而陈词得请天子曰不然朕志自定固有待退毋庸辞乃越月有诏参政汪公赴阙下公辞不可遂行江寜尉崔敦礼职徼巡礼出送境外束带执笏立道左修属吏敬将进敛板而前曰参政硕大髙明全徳备道行方事实为今世推仰迩者起山林长东方诸侯天下士若民无大小无众寡无不愿用以相今其行坐庙堂握钧轴何疑虽然上选付既重则委任必隆天下属望既切则责贤必备方今外难虽寜内治未振人材散逸收拾爱防之意未周政令迫趣中和乐易之化未全戎备懈弛长顾逺虑之图未究士俗浇薄镇浮起懦之风未畅凡天下翘首想望未得者属在参政参政其必有防此记曰惟天下至诚为能经纶天下之大经立天下之大本又曰至诚无息不息则乆参政念之哉
　　平江同官小録序
　　宦逰之途广交际之情泛风俗之大患也古之时诸侯裂土而封士之仕者各于其国不在西封在东境世其职因以为姓氏官曹之所聫接朝夕之所同事非其宗族则其父兄之执非少长之父则其里巷之亲戚后世九州四海相易而仕平时风马牛邈不相及懐章随牒丛萃而羣防秩既满又飘然而去君南我北了不闻在否世系不省爵里不传十年之后升沉反覆卑者走尘土髙者上霄汉情隔势絶相忘若不相识吁岂理哉姑苏大府当四达之衢峩冠来仕者骈倚而叠足长洲令沈君喜僚寀之多贤念交防之易散编次名氏聫成大帙俾余题其首呜呼此足以振頽俗矣今人道途相邂逅解车缷马相劳苦一语惬意问姓氏退而书之以示不忘同官之好前辈敦厚风俗讲之为至其谊重其契及于子孙今乃畧不记其本末则薄矣余既嘉沈君之意而乐名教之有助也于是乎书
　　韦苏州集序
　　韦苏州诗集十巻并续添七篇大丞相观文魏公守平江命教官所校也自大雅防阙作诗者并驱争驰其才思风韵固不可一槩惟自优游平易中来天理浑融若无意于诗者此体最为髙絶韦苏州以诗呜唐其辞清深闲逺自成一家至歌行益髙古近风雅非天趣雅澹禀赋自然者不能作至今观其逢杨开府诗云朝持摴蒱局莫窃东隣姬一字都不识饮酒肆顽痴武皇升僊去憔悴被人欺读书事已晚把笔学题诗乃少年豪縦之人耳按苏州在广徳中已为洛阳丞去武皇升仙才嵗余当时作诗尤称絶唱岂初识字把笔学为者又广徳中洛阳作云生长太平日不知太平欢野居云结髪累辞秩则其少年在太平时本自恬静至作汉武帝诗力诋神仙畋逰之事又似在天寳间讥讽时政者岂苏州心知天寳之时乱欲去不能尝为是秽迹自晦之计与不然亦自序之过也方苏州在时其诗未甚贵重后三十余年白乐天始爱之东坡先生亦云乐天长短三千首却爱韦郎五字诗坡岂薄苏州者以乐天之文之华丽宜于无不爱也大凡浮靡之词易説平淡之音难听理固然耳今丞相观文公贵本尚古嗜好与众絶殊顾于此耽玩所甚好不少置其职斯文者曷敢不敬以承诗之本不一以葛蘩本正参以诸本是正凡三百防而嬴又得九日一诗附于巻末若苏州之名氏与仕与年则有姚君令威之所书在云
　　送沈定海序
　　有地百里有民与社而立之令天子之官自宰相至于郡刺史事阔而虑不专不専故情有不能亲势冇不能及者令得行之奬一善一境之人劝惩一恶一境之人惧士而为令足以行志矣而今之人多避而不为严其法使初改秩者必为令限以陞擢之格非甞厯令不得选其治理效不以次用至矣而幸免者犹以为喜非不欲为也有所沮也有贤令焉大吏仁且明足以知之则供茧丝菽粟奉常入外从容无事勉民以孝悌之义励民以忠信之行职也茍不遇焉捜抉刬摘举逋籍按条目而责之令视令为一逋户绳以峻法督以健吏惟恐不严且急令不得已横征悉索敲搒以奉期约朝夕困吏牍不得出气论教化谈忠厚则溺其职矣沈君子麟懐定海之绶将行告于乡闾敦礼与之别而为之辞曰定海今剧邑其地岸海其民劲质易以徳义服子麟清纯雅亮文丽而学深有君子之风其容粹然其气温然足以使其民囬心而向道为贤令信其无疑今有行犹惧大吏之不遇而为令之贤者沮也于是为言
　　送张徳昭归通州序
　　余宦逰江南遂家金瀬之阳泉甘而土肥掘云采月偃蹇江湖间足以自乐地僻左与淮风马牛乡里人迹所不到首丘懐土郁不能释夜半有客剥啄扣门揽衣起听觉非吴越音启户而入之海门张徳昭也徳昭于余有伯仲行至亲且甚厚去故乡见似人犹不可得徳昭茫然而来黧面蹇足千里而访我喜可胜言挽须握手掀豗剧谭访亲旧之在亡问里巷之盛衰不知身之去澄江之上狼山之旁也兄其归矣无以为兄祝为我谢乡里崔仲由年三十五无显名厚实于时今且为耕田夫茍得归里固将有借以见长老可教我者愿寄东风
　　送严江隂守序
　　有地千里分土于社而为之守天子之官自宰相至于部刺史事阔而虑不専情有不能亲势有不能及者守得为之古之人下车见百年之老问风俗之所宜与其民疾苦出于郊视五谷羙恶然后为条教劝民为善置师帅伍长班行之后世为吏者以功利为急入其境茧丝丰乎金布溢乎论教化谈忠厚则溺其职矣江隂新使君严公家呉防之旁朝夕坐一室左右图史论辨古今事当否捜竒抉怪日哦其间一朝戒行李束书防懐其绶而行人以公之简古而屈于郡为惜也而不知其所乐焉今人坐黄堂阅吏牍对鴈鹜行较铢寸升斗岂其所欲哉势驱之也在上者用不赡按虚籍而责之郡曰供我偿我地要则事丛州大则责繁江隂居浙之西偏岸江而地狭赋入之上于大农者少公时举按簿籍仅仅不余咏中和之诗作清静之歌欢乐子弟安燕长老使道院之人闻义而不闻利此古循吏之化也可以世俗语哉于其行苏之人士各赋诗以识别而属敦礼为之序
　　送秦倅序
　　乐于近宦而惮于逺吏世俗之常情也古者为吏长子孙其习乆因以为姓氏故服其官惟其长子孙而守室庐扫坟墓终其身无征行之劳后世东西南北之人相易为仕懐章就戌交午于道路于是有飘零之艰有违离之思有山行水宿﨑岖险阻防履之勤有风霜氷雪寒暑雨露凌冒之虞有土风气俗语言嗜欲不能相安相通之患士大夫裹章服受一阙于朝较长量短必便且近是择得则喜否则戚戚以为忧吁今古事不同其类皆然男子之生桑弧蓬矢有四方之志何至牵于世俗挛拘局束如是哉秦君羣用家金瀬之阳一朝戒行李告朋友将贰政于泸溪泸溪距此三千里风马牛不相及人以羣用之贤而吏于逺为惜也而不知其有乐焉今人闲居里巷相慕悦庆吊称问相徴逐可矣而杖屦之所游不在西封在东境四方山川之竒岩谷之秀烟云泉石鱼龙草木之变可喜可愕可惊可惧曽不得洞心骇目宏意气助为波澜羣用将泝大江上康庐过赤壁山览周郎之遗踪南登岳阳济洞庭观怒涛之轩轰羣崖之喷泄溢九州而吞七泽南望衡湘北望江陵山徘徊壶头问沅江之源访酉阳之逸曲固将览天下之胜絶大肆于言辞其乐岂易量哉可教我者愿寄西风















　　钦定四库全书
　　宫教集巻七　　　　　　宋　崔敦礼　撰论五首
　　易论
　　易者卜筮之书乎曰非也圣人惧天下之人蔽于卜筮之学而为之也以易为卜筮者假易以为怪者也曰周官之筮人太卜皆言掌三易何也曰周官非周公之书战国隂谋之书也唐虞之典谟箕子之九畴三代之诰誓皆言卜筮未尝假易以为怪也此有以见周官非吾圣人之书也曰夫子賛易或以卜筮以蓍为言者何也曰原圣人作易之本也古者易之初兴何为兴也以卜筮而兴也卜筮之兴何为而兴也天以此与圣人也天不与天下而与圣人者何也曰天之与圣人将与天下共之也天生灵蓍与草木等尔乌知其可筮也惟圣人则用之以四十有九而天下之数无遗算天生灵与鳞介等尔乌知其可卜也圣人则灼之以七十二鑚而天下之象无余蕴天下之象数举尽于蓍则吉凶祸福之防藏于兆眹人之智识思虑所不能到者举可得而知之也此圣人意也亦天意也然圣人忧天下深虑后世逺惧天下之民蔽于卜筮之说朝灼暮揲蓍规规然惟枯茎朽骨之求而不知修徳以致福为善以避祸也于是不得已取蓍而则之以为易易之有象以之象而定之也易之有数以蓍之数而揲之也蓍之象数既寓于易圣人于是因其象数之所寓而系之以辞如是而为君子如是而为小人如是而可以趋吉如是而可以避凶事有可以行则告之以征凶征吉之辞事有不必行则告之以征吝利贞之辞翦翦斩斩如防曲直不可移易是蓍之灵而先知者圣人以取而寓于易所谓蓍者已为刍狗已为筌蹄矣人能玩其占于方册之上动静取舍惟易之听圣人以为吉从而趋之圣人以为凶从而避之是亦蓍之最灵者也不然揲蓍以为筮而求其数之衍耗灼以为卜而观其兆之隂阳如是而騐其吉凶而于圣人之易无或拟议焉可也圣人既取蓍以作易后世不当以易而听于蓍也后世不得已而以蓍占事可也不当假易以为怪也观国之光利用賔于王圣人释观之六四人臣进而得君之辞也而周史筮之以为有土之兆困于石据于蒺藜圣人因困之六三居非其所自取危辱之辞也而武子筮之以为滛乱之占公用享于天子圣人择大有之九三以大臣而膺君宠之辞也晋侯筮之以为战则克之祥斯皆假易之辞委曲迁就而信其说者也至于卦爻之辞有不委曲而迁就则又自为一说以饰其意毕万筮仕于晋遇屯之比曰合而能固安而能杀公侯之卦也圣人屯比之辞有是乎成季之将生也筮遇大有之干曰同复于父敬如君所大有干之辞有是乎卦爻之义果如是则圣人必言之于辞圣人不言之而自为是说以强合其事不可也圣人有其辞又委曲迁就之不可也斯皆假易以为怪者也故曰圣人既取蓍以作易后世不当以易而听于蓍也后世不得已而以蓍占事可也不当假易以为怪也
　　诗论
　　古诗三千篇仲尼删之存者三百后世儒者从而和之曰仲尼删诗善者全而用不善者全而去非如春秋诸经或因或革相错而成也余谓圣人之于诗非特删之盖尝修之修之云者如修春秋之法一言一字必致其谨而未尝轻也谓仲尼删诗而不言修诗者不知圣人作经之法者也轻吾诗者也六经之文载在方册巍巍煌煌如天地之大日月之明河汉之浑浩山岳之峻峙雷霆风雨之变化天下后世不敢以拟议也天下后世不敢以拟议者以其为圣人作也然而易之书成于三圣春秋作于仲尼礼乐周公之制仲尼从而定之天下后世不敢以拟议固也书之五十八篇不出于尧舜禹之典谟则出商周训诰誓命之文不出于臯防稷契赓歌吁咈之言则出于伊尹傅说周公召公之徒进戒纳诲之作天下后世亦不敢拟议固也至于诗所存三百篇是三百篇者上而王廷之公卿次而诸侯之大夫防而奔走之小臣岩谷之逸士下而至放逐之羇臣伶伦之贱伎又其下至于舆台皁闾阎匹夫与夫妇人女子闺门房闼之陋其情动于中而形于声因之而成诗是于述作之端初未为严且宻也而天下后世亦不敢拟议焉非惟不敢虽欲拟议不可得也自秦燔书诗亡者数篇后世髙才絶学之士因其意而补之类皆羞澁暧昧不能得其万一吁诗之为诗出于当时王廷之公卿者不可及也而诸侯大夫之诗岂不能及之出于王公大人者不可及也而奔走小臣岩谷逸士羇臣贱伎之诗后世岂不能及之出于贤人君子者不可及也而舆台皁闾阎匹夫与夫妇人女子闺门房闼之诗后世岂不能及之有求其说而不得则曰民有喜怒而不能为诗皆当时贤者断之礼义而代之作此非通论也夫圣人之于诗既删之为三百篇矣而三百之中其初固不能皆合于则胥当于理而中于道也而今之诗所以当于理而中于道者圣人修之也修之之法严故天下后世无得而拟议也硕人之诗曰巧笑倩兮美目盼兮素以为绚兮古诗也素以为绚者谓绘事后于素功也子夏曰绘事后于素功礼亦可得而后乎仲尼信其说知礼之不可一日后也故特曰巧笑倩兮美目盼兮而去其素以为绚之一句则知圣人修诗立法之严审订而商之皆如此是岂特曰删之为三百篇而已哉又按仲尼修诗乃在于反鲁之时而仲尼反鲁当鲁哀公十一年也春秋自哀公以前诗之篇章词句与今之诗多相戾皆仲尼修而改之也有于一篇一章而易其序者若楚子诵武之诗其卒章曰耆定尔功其三曰敷时绎思我徂惟求定其六曰绥万邦屡丰年古诗也仲尼修诗则曰敷时绎思我徂惟求定之句为赉之什而继乎讲武类祃之篇非武之三也以绥万邦屡丰年之句为讲武类祃之什而继乎酌之后非武之六也此于一篇一章而易其序也有于一句之内而变其文者子舟诵烝民之诗曰刚亦不吐柔亦不茹古诗也仲尼修诗则曰柔亦不茹刚亦不吐先柔而后刚惧其刚之太过也成鱄诵皇矣之诗曰惟此文王帝度其心莫其徳音古诗也仲尼修诗则曰惟此王季帝度其心貊其徳音以文王之徳而归之王季尊所本也此于一句之内而变其文也有于一字之间而润饰其意者卫彪傒诵板之诗曰敬天之怒不敢戱豫敬天之渝不敢驰驱不之为辞非所以示其戒仲尼修诗则曰敬天之怒无敢戱豫敬天之渝无敢驰驱无之者示戒之之意晋伯瑕诵北山之诗曰或燕燕居息或憔悴事国则有怨而自怠之意仲尼修诗则曰或燕燕居息或尽瘁事国则有匪躬服劳之心也此于一字之间而润饰其意也类而推之不可槩举则知圣人修诗如绳墨曲直毫厘不敢违如权衡轻重铢两不敢失修之之法比春秋而加严焉不如是不足以垂将来而诏后世也岂特曰删为三百篇而已哉故曰谓仲尼删诗而不言修诗者不知圣人作经之法者也轻吾诗者也知圣人修诗则三百篇之诗皆曰圣人之诗亦可也
　　礼论
　　人生不能无羣羣不能无争人之初倥侗颛防而无知后为物役而机生情动而本逺雪霜风雨雷雹暴其外于是知架巢空穴挽草木取皮革饥渴牝牡之欲敺其内于是知噬禽兽咀果实是故有得失之殊途有好恶之异尚有有余不足之异致其有不得所欲则击夺随之交焉而争睽焉而鬬齿利者齧爪刚者决然后有一人焉出而治之谓天下之民之争求以止之必有以痛之斯畏焉于是加之鞭朴以笞捶其肌肤施之刀锯以残割其形体而名之曰刑然其争又大焉者力大者抟势强者轧徒众者夺啸呼踊跃草野涂血则向之痛之者不足恃也必有以胁之斯服焉于是为之师旅什伍之法为之旌旗钟鼓之用为之干戈介胄弧矢矛防之械为之熊罴貔防虎之威而名之曰兵息争之小以刑息争之大以兵然人之争心无时可已也人之争心无时而可已圣人惟曰吾有兵与刑营营乎日为杀人之事可乎不可也故有防术焉就其起居动作之间创为之法委曲而节文名之曰礼人有贵贱不知贵贱之等圣人则设为朝聘位序之严车服采色之别使之有等而不敢相越人有长幼不知长幼之序圣人则立为射乡饮食之节摈相绍介之仪使之有序而不敢以相乱人有男女不知男女之别圣人则严之以媒妁之词重之以币帛之贽使之有别而不敢以相狎礼之制行于天下天下之人乃始日循循然束防于名分之内常有所碍而不得肆其欲故其于息争也有甚于兵刑之临之焉周之衰二百余年诸侯迭霸非不盛且大然睥睨周鼎缩手不敢取方且歃血会盟以尊周室周非有兵与刑以制之也礼存焉也呜呼圣人息争之道至于礼而极矣或曰礼本于太一谓出于兵刑之后何也曰太一礼之本也从而表饰之使着于世圣人也易之有需需饮食之道争所由起也故以讼讼而不能止故以师师之与讼能比而蓄之不能有所辨故辨上下定民志终归于履而后已此圣人意也刑兵与礼之序也
　　乐论
　　古之圣人所以愚民之思虑役民之耳目者何其至也圣人爱民之心固欲其智不欲其愚固欲其安不欲其劳而必求所以愚而役之者是非圣人忍于愚民役民也天下之民至弱而强至柔而刚彼其思虑可使惟吾信而不可使之自信其思虑彼其耳目可使惟吾用而不可使之自用其耳目如是而天下皆君子则可不幸而有小人者杂乎其间则将任其思虑耳目之所及无所徃而不至矣易曰鼓之舞之以尽神孟子曰杀之而不怨利之而不庸民日迁善而不知为之愚而役之之谓也乐也者真圣人愚民役民之具欤民有思虑耳目其喜怒哀乐感于中而形于外有不可强而使之也今无故而使人喜虽千金与之而容不改无故而使人怒虽白刃临之而色不变喜怒之不可强也如此而乐之所感则有可以使人喜可以使人怒者矣强而使人哀虽泣而不悲强而使人乐虽笑而不和哀乐之不可强也如此而乐之所感则有可以使人哀可以使人乐者矣故有作为发散寛大和动顺成之音则民莫不跃然而思喜作为粗厉猛起奋末广贲之音则人莫不奋然而思怒作为志防噍杀困瘁趋数之音则民莫不愀然而思哀作为啴缓慢易繁文简节之音则民莫不泰然而思乐夫民之喜怒哀乐出于其情之自然不可强勉而乐之为乐独能使之喜则喜使之怒则怒使之哀则哀使之乐则乐如木偶在伎人之手左右动作惟机缄之从虽有思虑耳目莫克自信自用是故有以愚而役之使然也夫乐之愚民役民一至于是窃尝求其所以可得而知乎曰不可也圣人因人心之自然审声音之所感而寓之干戚羽籥钟鼔管磬之末以为乐非有变化之妙而足以动荡人之精神非有机械之巧而足以舞蹈人之手足非有药石鍼灼之方而足以流通人之气脉方其民之听之而喜也知其为喜而不知其喜之由非惟民不知之而所以使之喜者虽圣人亦不得而知也及其民之听之而怒也知其为怒而不知其怒之由非惟民不知之而所以使之怒者圣人亦不得而知也及其民之听之而哀听之而乐也知其为哀乐而不知其为哀乐之由非惟民不知之而所以使之哀使之乐者圣人亦不得而知也虽然彼圣人者亦欲制人之喜怒哀乐者也曰救其始也天下治乱之端善恶之理吉凶悔吝之殊皆生乎喜怒哀乐而喜怒哀乐者发于其心动于其情不可以形求不可以力致者也天下之事有可以形求而力致而刑罚得以威之号令得以语之政事得以治之至于不可形求而力致而吾无其术以愚而役之则邪僻乖乱之心得以乗间而入虽有刑政号令何所用之譬之医者之治病也病寒邪以阳药治之病热邪以隂药攻之此皆切脉观色可以形求而力致者也至夫思念志虑之防一失其正而丧心失神之患随之攻之不能助之不可虽有卢扁无以治之呜呼天下之治不先求其不可形求力致者而御之刑罚可得而威邪号令可得而语邪政事可得而治邪
　　文帝论
　　世言文帝和亲匈奴及其背约入盗令邉备守不发兵深入以为文帝仁厚之至甚非通论匈奴之陵汉固也而于文帝为已甚帝屈己而优容之非仁也势也帝之治以略言之曰仁则似矣观其犯跸者有罚法也而帝必欲杀之以泄其怒盗环者有诛法也而帝必欲族之以行其威帝之于事其小者不能忍如此彼其二十三年之间遭匈奴之慿陵今年冦河南明年居北地今年入云中明年掠上郡待之愈寛而冦之愈急礼之愈下而侮之愈不已包羞忍耻如此岂其本心哉况匈奴尝杀一都尉帝即赫然震怒欲勒兵自将鼔行而前当是时非羣臣切諌于外太后固要于内则兵连祸结矣相其胸中日夜愤惋求一快意非浅浅也然卒不与之敌者非仁也势也帝之时外有匈奴之忧内有诸侯之患诸侯徃徃尾大于身指大于臂包陆梁不轨之心觑间伺隙以幸国家之有事使文帝忘自照之机懐泄迩之念扫境内而从事于匈奴则诸侯之兵必乗虚西向汉之社稷未可知也且文帝尝幸太原欲北伐匈奴丞相之兵未及越境而济北之叛师已起是其于匈奴之强安得而不少忍也哉譬犹一身之间有腹心之患有肤腠之疾今有人病方在腹心未知所以疗之之术而肤腠之间有不利焉不能少忍以待腹心之安悍药毒石杂然而并进而肤腠之疾未去而吾之腹心已困有不速死者防希矣此文帝和亲匈奴之志也其后一传而至孝景用主父偃之谋分建子弟而诸侯之势弱矣再传而至于武帝中国旷然无内顾之忧于是力征深入大举以伐匈奴匈奴消缩逺遁甘心欵塞请命于下吏而终汉之世邉陲无警呜呼汉之为汉所以图匈奴者何其不茍也哉
　　防问四首
　　中庸发题
　　礼记一书其言制度文为之用刑名度数之学备矣而根原所自皆由中庸大学中出学者于此茍有觉处则威仪三千曲礼三百皆吾性分中物耳今日之説请先自中庸始中之一字圣人传心之机要授道之关键子思之学出于曽子曽子之在圣门其传道之际盖辛苦艰难而后有得非如古者以圣传圣之易也古者自尧舜至于禹汤文武周公相传是道或应于猝遽之间或契于数百年之逺彼以心传此以心受心机所照一一相印天地鬼神四时日月不能间碍至于夫子从而防者皆中智之士难疑答问其言无不及惟中一字未尝敢以语人夫子之不语人非秘也盖中智之士人欲未除利心犹存其于道也可使得之于自觉不可使受之于听闻得之于自觉则其得也难而功大聴之于所闻则其得也易而无力是故必托宿于物假途于事随其根性示以入路教人以礼乐使人于礼乐上求中教人以仁义使人于仁义上求中教人以忠信使人于忠信上求中教人以孝悌使人于孝悌上求中庶乎触之于彼应之于心一念了然中固我有然而七十子三千之徒竟无一人能领其机者幸而有一顔子不幸交臂而失之夫子忧焉于是举其极处示之而名之曰一夫一也者所谓吾无隠乎尔者也所谓如有所立卓尔者也夫子尝以此示之子贡曰赐也女以予为多学而识之者与对曰然非与曰非也予一以贯之使子贡能领此机则必一语之下雷惊风动间不容髪惜乎不能识之黙无一辞以措于是不得已又以此示之曽子曰参乎吾道一以贯之惟曽子识夫执中之要正在于此故略不嫌避当机而发应之曰唯一唯之对大中豁焉夫子平生忧勤焦劳求得其人分付是道而曽子一唯毕其能事呜呼大圣人之门陶链人物可谓难也已矣曽子既得是道见夫传受之难如此故常覆防此机不敢轻示观其答门人之问则曰夫子之道忠恕而已矣是亦圣人设教之遗意也乃若子思亲得其传于曽子者也谓夫子没不及见而师之又世无曽子此问此唯寂寥谁传于是尽以所学作为中庸以示后学中庸之书出而圣人传心之机要授道之关键一切陈露而不可掩漏天之机泄神之秘而出于子思之不得已学者读其书识其原茍能于意言之外自有觉处则无负于子思无负于曽子无负于吾夫子矣其勉之哉
　　问民力
　　民者国之根本也根本一揺枝叶随仆是以有天下者爱防休养非甚不得已不敢少挠其间故虽廊庙焦劳而迫趣之声不至田里国务倥偬而急呼疾走不见于道路惧揺其本也恭惟主上圣徳如天含覆万宇国家晏安无有外事方欲培根固本以图不世之烈视一物之不平一民之失所救防保惠惟恐不及虽尧舜三王之用心不是过也是宜人情愉愉既泰且舒有以上副九重爱养民力之意今州县之间骚然无聊邮无羽书之驰而符檄如星火军无发兴之急而调度如鼎沸四境无战争之声烽燧之警而吾民惊惧忧患如不朝夕此其故何哉意者上下逃责无敢避其事与然澄源则流清宜必有术矣周之时外有昆夷之患北有玁狁之难命将遣戍若不暇给今观鹿鸣诸诗君臣上下优防燕乐天下之民方且为饮食之用方今中外乂寜而煎熬峻急乃反如是何也诸君讲闻髙谊忧国爱民岂无可行之防愿详言之有司将采以献
　　问三江五湖
　　楚泽云梦之广楚人能赋之晋都山河之固晋人能言之四方山林川泽之辨不由其人而议焉未见其当也诸君吴人也敢以吴之事问书曰三江既入震泽底定范蠡乗扁舟出三江之口入五湖之中则三江接于震泽若无疑矣说者或穷其源而取山岷山崃山之逺或循其流而取江岷江九江条分之叙或别其势而取松江浙江浦阳之隔意者三江之名固自有所邪禹贡所载何独于震泽言之也司马氏史记索隐以呉松为南江毗陵为北江阳羡为中江图志是其说谓三者在震泽上下入于海则势有所泄是以底定此为得矣然禹之导江悉汇于彭蠡而南北中之流始分故彭蠡潴然后三江入则三江之名又似在彭蠡之左右者前之说果信乎否也五湖为太湖之异名谓其所纳之流有五也张勃言之图志又从而是之矣或者以其旁之四湖与太湖而五其说不为无本及观国语载吴越战于五湖而左氏直谓之笠泽异名之说似未可轻议然太湖之广三万六千顷环五百余里周旋长洲毗陵阳羡霅川之间自湖至海并岸之浦百数则所纳岂止五而已哉至于周官言扬州其薮泽曰具区其浸曰五湖则太湖之与五湖本自为两途前之说又皆不足据矣岂得无至当之论古者博物君子耻一事之不知穷河源探禹穴无所不至今三江五湖近在于此而不穷其实不可也愿详言之以祛所惑
　　问地利胜败之异
　　兵无常机地有定势不易之论也昔者地形图于充国汉宣得以成功山谷陈于马援光武得以决胜盖兵虽以临机为神至于审形势择地利则防之上者也主上以圣神之资运英武之略当宁慨然有复古之志士生斯时防被教养其于山川之险要所当讲明而熟究也今愿有问焉汉髙由南郑出故道袭陈仓而破之遂下三秦取之之易如此及诸葛亮出散关司马勲出子午道掠秦西鄙皆欲由陈仓以窥关中势非弱于汉也然卒不能越其险而北或云魏延尝言于亮请从褒中循秦岭而东当子午而北不十日可至长安亮不用其计故无功乃若勲之败则又必有说矣不然髙祖陈仓之道果可行矣否乎桓温自兖伐燕由金乡凿钜野三百里以逹于湖其行可谓径矣然仅止枋头而败及刘裕寻温故迹乃长驱河上与诸将表里进平河洛其功视温反倍或云温之失在于得谯梁而不能通石门若裕之于石门亦尝通矣否乎夫其地同其强弱之势同而成败乃异岂得无至当之论冠圆者知天时履方者知地形为其服而不知其道古人耻焉愿悉言之无略










　　钦定四库全书
　　宫教集巻八　　　　　　宋　崔敦礼　撰啓三十首
　　贺梁丞相进书转官啓
　　敷告治廷诞扬褒册公宰之尊无不统有嘉定令之勤帝王之制可举行爰茂报功之典槐阶増峻衮路生辉恭惟某官敦大而有容刚方而无挠宪章文武而所识者大渊源游夏而不失其传非王道不陈得孟轲之直养以天下自任如伊尹之先知克左右以宅厥师善弥缝而藏诸用属兹宪令浸紊条纲润色之讨论之丕用厘于邦采主张是纲维是葢息纷于教功追春秋笔削之严辨庚甲后先之次既着为律疏为令以庶邦惟正之供必爵以徳録以功使万世有辞于永爰昭异数用焕徽章进巍级于文阶衍真畬于采户宠随名至徳与位尊萧相图书较若莫逾于画一汉家号令焕然可致于登三福禄无穷勲劳甚盛敦礼夙防知己每剧铭心自怜蹇剥之多尚费乾坤之造望相君翘材之馆想见光华系诸侯泮水之宫坐倾意气
　　贺陈丞相加少保啓
　　诞扬明制光拜殊恩星使从天奉三孤之典策夏车照路新一品之威仪中外耸闻搢绅交庆窃以盛徳者必宠数极而后称位高者惟物望重而乃宜浩乎天下之显名至矣朝廷之尊爵善美兼具古今所难恭惟某官广大闳深光明杰特屹如底柱立于中流巍然巨山镇夫羣岳忠诚结主身虽外而眷益尊道义芘民口不言而人自服乆厌烦于揆路兹均秩于留京条教简清恩威浃洽万室享阜丰之乐十城防安静之休嘉绩殊庸倬彼政成之最崇兹峻秩优哉帝简之深乃眷贰公是为亚保班行肃穆具瞻希冕之尊旗纛光华咸识通旜之显褒荣絶等礼貎加隆赏中伯之蕃宣斯为盛甚锡周公之衮绣伫即还归敦礼揣分至防受知特异兹与观于盛事实倍喜于常情再念孤踪宻依数仭窃起梯云之望因忘跃冶之惭跂外朝左棘之聫益倾意气置清庙黄钟之列尚丐吹嘘
　　贺陈丞相帅建康啓
　　拜恩中陛分镇陪京天语粹温亲授保厘之册民情爱説尚存憩茇之棠开府云初载涂有喜恭惟某官为国大老作民先知安危治乱而自任以诚去就行藏而弗失其正徳业深厚虽处晦而誉益尊道义纯全故不言而人尽服顷厌钧衡之柄屡淹屏翰之居惟尔多方咸渇为霖之望敷此大惠暂勤典钥之行眷是名都素孚善政吏既谙于条教民乆洽于恩威聊资卧防之安用释顾忧之重人惟求旧恐席暖之未遑民具尔瞻见衮迎之非晩某逖违墙仭屡易年华自惟踪迹之乖莫致寝兴之敬仰镇临之甚盛欣穷困之焉依愿少须臾观报成于政最于女信宿行赋咏于公归
　　代丘守贺扬州王枢宻帅开府啓
　　抗旌临部拥节开藩紫极凝严照星野斗牛之次碧油整暇防云屯箕翼之师威誉耸传疆陲震肃恭惟某官洪深而刚毅敦大而直方敏识絶人负天地英明之气壮猷经逺通古今治乱之原早被遇于冕旒乆賛猷于帷幄晋国作三军之制共嗟谋帅之难卫公临五筦之兵亟奋请行之勇是用暂辍西枢之望徃分北顾之忧当一靣以建牙总全师而制阃百城倚重无邉风塞马之惊丹诏防荣当相印命珪之锡某揣材无取荷眷实深自违行斾之光袛剧揺旌之想地殊吴楚怅莫及于马牛风寄东南同贺成于燕雀
　　代叶仓贺虞使相帅蜀啓
　　宠辞台轴出抚坤维希冕篆车偹威仪于亚保高牙大纛严节制于中权典策传行搢绅耸叹恭惟某官洪深而刚毅敦大而直方敏识絶人负天地英明之气壮猷经逺逹古今治乱之原勇见义以必为智临机而益果笑谈却敌亲焚赤壁之舟慷慨兴邦誓击中流之楫蕃裔丧气朝野承风乆积望于要涂旋跻荣于魁柄彰施王度掌握化枢乘千龄相与之期恢万世无疆之业勋劳甚盛眷注方深遽形纳政之辞期遂退身之逸观来章之屡却终去志之莫回裴令未衰宜防北门之寄衞公虽老暂临西海之师锡徽号以便蕃贲宠章而赫奕肆畴体貌勉寛顾忧传檄而定三秦当有光于汉业破斧而征四国岂乆咏于周人即观衮绣之归式慰冕旒之想某受材无取荷徳最深惟廊庙之势严怅门墙之情隔永懐恩遇祗剧铭镌兹盛事之播闻倍常情而増喜驰使臣之轺传乆睽礼絶之仪望丞相之安车行展班迎之敬
　　代贺沈枢帅荆南啓
　　光膺帝制出镇帅符登四辅以賛猷乆积西枢之望总十连而作镇用寛北顾之忧邮驿播传华裔耸聴恭惟某官济时钜徳命世宗工负应变之材智酬方而无滞励匪躬之节勇见义而必为早被眷于宸旒亟进跻于政路谟明国论化斡天枢惟荆椘之奥区控巴吴之要会属大事而当一面孰为上行谋元帅而作三军莫如公重爰辍筦枢之任往分制阃之权草木莫不知威旌麾为之改色贤于长城逺矣姑卧防于雄藩是以衮衣归兮伫疾驰于召节某居惭庸鄙夙荷奬提闻显册之传行激懦亷而起立旗旄夹道伫听呵从之临鞾袴迎郊当致小侯之敬
　　贺魏丞相复职啓
　　发号明庭还荣秘殿隆名赫奕具昭帝简之深懽诵流传咸切公归之傒恭惟某官经邦元老间世巨儒事业着于两朝徳行冠乎一代出藩入辅惟偹罄于忠劳坎止流行了不惊于得失退遂碧溪之乐逺追緑野之高辞荣鼎鼐而道益尊晦迹山林而名愈白徯应简注显有褒嘉虽舆论之未充谅纶恩之沓至人惟求旧即观周衮之迎民具尔瞻悉起傅霖之望敦礼自违墙仭屡易年华属稔积于罪愆洊遭罹于忧祸哀思匪极但惊日月之流名姓不祥恕致寒暄之问
　　贺许正言啓
　　恭审光被宸纶晋司言责正人生气公论属心窃以草茅寒素口诵当时之故而常苦无路以献诚搢绅大夫心知时政之非而不敢出位以要誉虽在道人使諌之世常懐有阙莫闻之忧设为补遗之官専以风议为职上而君举之得失下而官聫之正邪大而社稷安危兆眹之间繁及号令否若防防之际凡闗有政皆得肆言浅之至于诵祈招道饘粥而人不议其迂深之至于引帝裾攀殿槛而众不指其过士而得逢其亨防时哉足展其生平而况三宅并登四门无壅有猷则告何用不臧恭惟某官雅量渊沈清规峻整博大高明之学追配古人雄深辨丽之文标表后作一日掀翔而名塞乎宇宙十年流落而志适于江湖迨趋访对之严深结眷知之异七日复而有道虽云消长之常六月息而遂高益见扶揺之逺玉府擅校讐之誉粉闱扬端靖之风爰陟諌坡允符舆论昔日布衣得方寸之地犹能明目张胆以进谠言今以争臣亲咫尺之天岂惮逆指犯顔而论大事谅三进以及霤当一言而兴邦流涕陈风俗之原愿闻耳矣抗防陈高丽之役更切迟之敦礼倾幸攀縁猥防盼睐自别慈恩之防浸迷簿领之尘下馆翘心仰高惟乆尺题展敬修问莫遑侧听诏除倍倾意向国多君子未可议共知吾道之尊朝得直臣必太平敢先有识之贺
　　贺吏部陈尚书新除啓
　　恭审入觐宸廷晋长铨省方召还之下谓当政路之立登逮除目之行靡有舆情之未厌恭惟某官洪深而肃括敦大而直方素所经纶措国势于寳鼎之重若时规画玩敌人于指掌之间与道偕行遇坎则止有蕴莫见善刀而藏孰谋不臧而召后来之失何见之早允合当时之言兹趣冠于禁严实渐跻于翊辅论国体于治乱安危之际士方倾属于斯总人材于身言书判之间公特游戯焉耳敦礼顷縁文艺滥托门墙逖闻成命之传爰修竿牍敬致责贤之义少賛防埃
　　谢魏丞相荐剡啓
　　泮水充员正负素餐之媿公车剡奏遽膺华衮之褒方捧檄以欣然觉登门而荣甚恩深特逹感极镌铭窃以进身之阶未免求闻于先逹知音之遇所难见听于钜公盖惟人物之评允系钧衡之论攀縁匪易遭际甚艰固有扫舎人之门而借以求通至或上宰相之书而竟于不报若乃事逢其适志遂所图胪情之墨未干荐士之章已至靖惟忝冒可谓阔防如敦礼者刍俚材防株愚智短啖牛心而快赏夙勉壮图咀熊胆以自强居懐僻学兹滥巾于讲席获肆志于尘编仰屋著书萃嘲评于尚白闭门作字殚思虑于炙青但矻矻以惟勤颇栖栖而焉薄窃尝闻道于昔日所愿记名于下风然细者为桷大者为杗莫匪因材而有取顾拥不中绳巻不中矩则将无用而安收深懐跃冶之惭徒起望洋之叹敢图裁鉴罔弃凡庸以一言一行而识其生平之为遂三沐三薰而置之子弟之列宠其防分被以美辞念读书仅记于姓名未尝博极且作语漫知于平仄自媿拙艰而乃借其学赡之称加以文雄之誉谓宜到逺更厚所期在己反求于实何有登膍胲于尊俎之列昔固惧其非堪饰土木以锦绣之文今愈知其甚过兹盖恭遇某官甄陶士类表烛人材以罗络古今之术而下取于空踈以经纬天地之工而俯收于谫薄荷恩若此抚己知荣敦礼敢不勉厥进修益其涵养于斯二者何以副溢美之言茍有一焉亦足为知己之报
　　代赵宰谢诸司列荐啓
　　下邑承流方积素餐之愧剡章合荐误膺华衮之褒宠忽出于非常誉深惭于过实窃惟建业要冲之地是为名流鼎集之区开帅阃以建藩登使车而揽辔非搢绅之重望则廊庙之近臣皆一时钧鼎之储简九陛冕旒之眷孰不萌于攀附期少借于辉光然取知固难于异同而求进岂无于遇否惟善人能举类曲借吹嘘诸大夫皆曰贤诚为希阔顾兹公举宜属异材如某者识昧以踈性愚且拙隆师亲友觕知行己之方应举覔官徒为干禄之计夤縁宰邑强勉莅民推所学则必务于力行持其已则敢思于自怠察催科之积必简其目以深防吏奸惧盗贼之肆行每严其责而力除民蠧讼不忘于审听刑惟近于用寛虽懐黾懋之诚未见毫厘之效而乃迹其学术褒以防勤有畏威不扰之称借揆法当情之誉退求诸己实愧乃心兹盖恭遇某官名冠伦魁道升阃奥奕奕明堂之柱栋煌煌清庙之璠璵方其参率佥言俯收后进自惟凡陋之质曷称奬提之恩某敢不益励前修愈坚素履诸公令出门下固已防交举之荣贱士见遇大贤当力图知己之报
　　谢蔡总卿京剡啓
　　郡序充员本无题目公车剡奏乃有姓名深衔特逹之恩輙叙感铭之悃窃以有俊即俊为政举尔所知惟贤知贤观臣以其所主自往古进贤之浸逺致清朝荐士之絶希但问燕公嗣鲁公甥类皆然耳不数顔氏孙闵氏子良可怜哉炎炎噂之门扰扰驰奔之地掣其肘而夺者悉由非意谋于心而诺者寕复自如此所以佥人腐夫掉臂而争先端人良士巻舌而藏口若乃事无其素人莫之先一见已定其生平片言遂加于褒饰正宜于古人求耳岂得于兹世见之必有轶材乃堪明举如敦礼者株愚智短刍俚材防蠧编虽力于讲论徇曲不离于陈腐本非时用偶然束缚于官常方自山来安能曲折于人事亦惟凭藉使者二天之大乃得栖迟诸侯泮水之间而术业荒踈性资简质自甘为迂儒之陋学何以辱明公之重言敢意误知遽先论荐贡昌歜于玉食窃叹嗜偏登太羮于庙堂亦将存古曲借吹嘘之赐亦知刻画之劳事既罕而遇难恩愈深而感切兹盖恭遇某官性天宏阔心地坦夷觧十二牛而硎若新材具见恢恢之裕息九万里而风在下功名观鼎鼎之隆方且以奬提后进为政经以收拾英材为己任顾兹庸妄亦被荐扬敦礼敢不勉厥进修厚其涵养心焉自省何以副溢美之言学以力行亦足为知己之报
　　贺萧察院啓
　　光膺芝检进陟栢台国用正人士无异论或谓朝家有硕大无朋之福乃付纲宪于庄重不挠之臣颙昂之色足以肃穆周行正大之言足以维持公道精神所向风采益新众皆曰贤国由是重恭惟某官天球比粹庙琏凝珍以懿文奥学根柢六经以亮节清规羽仪多士汪翔令问登陟华津议礼奉常乆着详明之誉绳愆宪府更观謇谔之风即被殊迁尽施素蕴某夙亲余论窃叹英猷竦闻除命之来倍极得人之喜绣衣行部阻陪贺客之趋鐡柱端朝逖仰官仪之盛
　　上平江汪守啓
　　改命頖宫抗尘大府望门墙之峻坐知观海之难亲道徳之光预期防露之润恭惟某官本朝硕徳吾道宗师声塞天地而居有谦虚抑损之诚学洞古今而逹以直方正大之气天之所降以开觉一世上之所待以经纶四方渟台鼎之防偃息藩州之望惟从容中外之际皆能为国之光辉顾寻常进退之间初不系公之轻重竚孚舆徳益懋熈图敦礼乡校诸生儒科晩进一命埃尘之域十年萍梗之踪得次省曹不才宜汰滥巾师席非称为惭寕独冷之为懐窃羣嘲之是虑斯文不坠寄子敢自许以抗顔天下中庸有公庶得归于折
　　迓平江丘守啓
　　宠膺宸綍就易守符四境闻鸡犬之音既允沾于河润两界接耕桑之迹将均芘于棠隂凡在帡幪率同庆抃恭惟某官气有所养而刚大学无不通而高明四十围溜雨之皮材自难于小用九万里培风之翼志不局于卑飞籋巍级以舒翘踔华途而登步将膺柄用姑试事功班郡国之春去天不逺见长安之日易地皆然当即驰尺一之书岂乆纡丈二之组敦礼顽冥益甚竒蹇异常迟次省曹披沙见类滥巾师席附赘为惭侧闻千骑之来深激寸心之喜诸侯泮水庶善颂之可赓刺史二天岂私恩之敢兾
　　通向守啓
　　政成苕水地易吴都符竹洊分优被九重之眷溪山相接载披三辅之图荷兹帡幪敢申欢庆恭惟某官天趣高明风防峻整材锋淬砺数千牛刄发于硎宦路扶揺九万里风斯在下揽辔着澄清之略拥麾高办治之功飞盖鼎来政及班春之赐环催拜伫陪半夜之谈敦礼鈆椠陋儒诗书素业省曹迟次既类披沙讲席滥巾更惭附赘先生万古愧奚有于师资刺史二天倘可逃于吏议
　　通乡守啓
　　随牒转移将道枌榆之里望风懐想敢修桑梓之恭敬掣斋铃用驰书牍恭惟某官夜光寳器乔木故家一朝解十二牛地有余于游刄六月息九万里翼姑戢于垂云行颁尺一之书入奉九重之对敦礼乆焉飘泊适此经从凤集江华有媿杨公之瑞鹤归辽海空惭丁令之来
　　代人通乡守啓
　　十年流落未忘越舄之吟千里来归愿识荆州之面披承非逺欣幸良多恭惟某官徳宇粹夷性天昭彻政妙斵轮之手材全防刄之神借重江城聊佩左鱼之贵言还帝里即符画鹿之祥某逺逐宦游饱闻政誉徒愧小人之懐土望旧国以怅然愿同君子之居邦事大夫之贤者
　　代王宪答向守啓
　　光膺中诏易镇巨藩接壤闻风已着恩威之素褰帷布政载观条教之孚恭惟某官敏悟絶伦清机昭理六月息九万里乆展修程一朝解十二牛共高余刄歴试循良之绩即登严近之途某宦路差池风期辽邈方喜承顔之迩遽承贻翰之先感佩之私敷宣罔既
　　代李仓回向守啓
　　显膺宸綍就易藩麾遗爱在人増苕霅溪山之胜先声及物动吴松风月之辉与在听闻良深賛喜恭惟某官清机昭理沉识潜防鼎鼎弥高发盛名于一世恢恢多裕絶敏悟于千人使星高峻整之风侯屏着循良之誉奏计方优于吏课改符旋被于恩书褰帷露冕而见吏民伫闻异绩珥笔持槖而列侍从即展宏图某自顾凡材滥将隆指轺车游歴屡逢倾盖之欢铃閤从容行慰盍簮之愿
　　代叶仓答张守啓
　　锋车趣觐荣分五马之辉函教鼎来遽被双鱼之贶服防谦之过厚惭展庆之有稽恭惟某官庙琏珍凝籯金学富植丰规而辉国流华问以被民朝一人而防尤首膺鹗荐昼三接而用锡亲畀鱼符岂州县之职徒劳将公侯之家必复祥已符于画鹿世当嗣于青氊某乆矣游从兹焉幸防扶风之课最于三辅知河润之溥沾刺史之职察以六条庶露行之有頼
　　贺马守啓
　　显膺宸綍出镇辅藩九棘平反夙著名卿之望一麾分守爰膺良翰之求恭惟某官天趣高明风防峻整发盛名于一世絶敏悟于千人卿序聫华垂近金鳌之直藩城择牧聊分铜虎之符眷威誉之素隆兹舆情之允恊纡丈二之组即闻奏课之优驰尺一之书当奉受厘之对敦礼诗书素履鈆椠陋儒迟次省曹披沙见汰滥巾师席附赘为惭侧听千骑之临深激寸之喜先生万古愧何取于师资刺史二天庶可逃于吏议
　　谢丘守京剡啓
　　泮水投闲本无梯援公车剡奏乃有姓名檄初捧以欣然门获登而荣甚窃以昔者论荐存乎至公士之求知贵于以正故车下之歌不由于借助而河东之辟尽絶于属书古道邈然流风竭矣容容徒炙手之附帖帖惟捩鼻之从有以先容虽枯木朽株而増重无因自至以夜光明月而见疑是非罔出于本心取予浸流于市道敦礼不肖抑又奚云方自山来不知曲折于人事岂堪世用偶兹束缚于官常僻拙自喜既莫求先容謇讷无华又不能巧进畧无蜉蚁可援之势徒有蚊虻求附之心倘诸公令出其门固所愿也求贵人借助以势讵肯为哉自甘为无用之迂儒何敢防荐贤之重诺岂意高明之鍳不遗介特之踪登太羮于庙堂亦将存古贡昌歜于玉食窃叹嗜偏兹盖恭遇某官高明自得于天资予诺不随于世俗以收拾寒士为己任以矫拂頽风为政经曽是妄庸亦叨奬防敦礼素虽至愚而极陋今益自信而不疑直道是行终戒用人之诮厚恩难报漫懐知己之私
　　贺王守改知建康啓
　　恭审政冣侯藩位隆连帅江山相望既惠养之素孚旌棨就临喜教条之均被帡幪所暨闿怿惟同恭惟某官奥业丕天清防辉国海涵地负浩乎学问之内充月润日光倬彼声猷之外发以一日而先多士由片言而结上知防书増东壁之辉持被应列星之次歴华贯于凤阁鸾台之地誉处弥休望清光于鸡翘豹尾之间班行益峻属倦承明之直荐分刺史之权智妙神明仁深寛宥折狱无非于破的拨烦罔见于全牛徳洽庐陵召伯之棠犹在化行宣郡齐侯之政已成爰膺斧扆之求亟畀玉符之托由列郡而付留都之重实劝乃功因近藩而开师阃之崇就宏斯政矧时建业实号要冲箕翼舒张列千屯之玉帐虎龙蟠踞护万雉之金城人物浩穰山川盛丽居守之任兹借重于名臣入拜之阶姑积资于钜望敦礼迂违陋学偪侧凡材追时好以取世资偶叨科级去民亩而就吏禄遂困尘埃惟平时慕用之深有迩日趋承之便官程迫趣方恨逺于崇墉邮驿传闻喜获依于大芘
　　服阕上周内翰啓
　　自逺声光浸罹忧患哀思匪极但惊嵗月之移名姓不祥莫致寒暄之问追兹终制薾尔残生收召散魂强追陪于人事飞驰精思实向慕于师门伏审演润金鼇讲论清燕明灵具介福禄丛臻恭惟某官学富经纶器全端亮髙文大册发为天子之光劲节冲规播在舆人之颂虽躬谦之已甚如物论之浩然雍容翰墨之林枢轴钧衡之望谋参禁宻被眷宠以方深礼絶坐间谅登庸之非晩敦礼伶俜弱质孤露余年省厥艰难有如痛定奄然喘息岂自意全永纒风树之悲曷胜松楸之恋从先王之礼姑不齿于三年和夫子之琴冀得门于数仭金气澄肃玉堂靖严惟善含于天和即进登于台轴
　　上王尚书啓
　　随牒转移乆客诸侯之幕望风倾想未登夫子之堂盖惟位貌之间殊且复姓名之埋没蔑闻介绍敢干冐进之诛自分陆沉但近退藏之守迹虽隣于简外心实注于高明不修参之仪曷见依归之悃伏惟铨衡多暇寳练维和积有休祥丛防兴寝恭惟某官以堪舆浩直之气负邦国经纶之材智虑精防而发之以刚论议慷慨而据之以直力行己学亲结上知善防竒谋允矣渊衷之合公言直道翕然众正之孚周旋八座之班行重叠诸儒之讲席禁途积望乆已熟于民瞻揆路登庸谅方深于帝简敦礼迂愚自守蹇薄多竒治乱之原亦尝志一二大者功名之事岂得无尺寸望焉初心坐叹于乖违半世已成于蹭蹬顾屯邅之已甚曽趋操之不移窃尝向慕于门墙所愿依承于几杖事随势夺时与命暌披云雾之天曷慰平生之志望星辰之履不知精爽之驰
　　上方平江啓
　　祗奉诏纶载新郡绂政成甄越己膺计最之褒地胜吴松更倚老成之重江山改观草木知威恭惟某官吏道宗师士林耆旧材大备更于盘错望尊咸服于典刑数千牛游刄之余硎若新而不顿九万里培风之力积既厚以弥高时惟黄髪之英深简丹心之眷去天不逺既颁郡国之春易地皆然更近长安之日岂乆纡丈二之组当即驰尺一之书敦礼鈆椠陋儒门墙下士系一官而漂泊瞻数仭以翘思侧聆千骑之临深激寸心之喜
　　上范舎人啓
　　逖违风度浸越年华望北海之洋乆已遡精神于门墙之下歌南山之粲庶防定平生于言语之间敢勤躧履之迎用慰执鞭之慕窃以先觉逹后觉虽有迪于见闻下风应上风亦相寻于气类万寳毕趋于都防众流争凑于巨川寥乎大雅之衰甚矣斯文之琐碎焜燿既不能混融天地之纯全朴鄙艰深又无以轇轕日星之经纬哇咬众作卤莽一涂遗音泯泯以无闻余沥涓涓而将竭钦惟文伯大起儒风道四时之气而泄其龢落百氏之华而食其实测之益逺灏灏大而浑浑全动而徐盈涵涵停而秩秩积骛英猷而溥畅靡羣作以披纷张咸池而乐洞庭已钧天之奏登泰山而小天下益知丘垤之卑然而道大则物必兼容名盛则众斯咸慕虽问途岂资于老马然致士方揖于怒蛙敢叙悃私重尘听莹伏念敦礼株愚智短刍俚才防素蕴壮图啖牛心而快赏居懐强学咀熊胆以助勤殚思虑于炙青萃嘲评于尚白顾欲摅摛踊跃而渉其级颇觉沉浸醲郁而作为文扬雄深戒于篆雕枚乗终流于骫骳规规摹古欲捧腹以效颦忽忽求竒竟谨毛而失貌间闗干禄黾勉应书裂繻上国之游倚袂公车之后仲舒对防本独守于春秋徳裕擢科欲不藏于文选虽自觉学行而失歩亦未忍转衣而为裳抽余韵于乙冥索微言于栗宻旁魄而论都邑人多笑其为狂矜夸而赋山河已亦知其成癖访遗迹于官馆城池之异覃苦思于垣墙藩溷之间成章不知所之深负小子斐然之媿不敏庻斯逹矣愿闻先生莞尔之谈虽磁石鐡以类相从实风马牛势常不及岂意广文之席适迩舍人之门麈尾余论妙理时闻鸠杖胜游髙风日至披冲襟而向道饰芜累以修容战蚁讵足以胜雷髯虵岂容于登俎斯文不坠寄子敢自异于名论天下中庸有公庶获依于折衷恭惟某官包罗百氏磅薄九流以辉煌汗漫之作而执耳文盟以博大髙明之资而盱衡士类一言嘘善四海倾风自顾虽无玉佩琼琚而放厥词庶防足免明月夜光而投之暗鼎一尝而未美鸡数蹠而尚知览进学解而誉史才必得之畦迳之外诵鹪鹩赋而许王佐亦觇于辞气之间敢期战塲吊古遂识其精思正恐吴江落枫不如其所见仰祈裁鉴曲借甄收
　　贺镇江张尚书啓
　　抗旌临郡揆日开藩风月万家顿改江山之观耕桑千里已闻襦袴之謡将敬掣于斋铃敢情驰于书牍恭惟某官器涵端亮道蕴直方流华问以被民凛清规而照国星辰曳履居文昌八座之崇铜竹分符拥东方千骑之贵兹坐棠之未久知游刄之多余上计独优岂待五月而报赐环催拜即陪半夜之谈敦礼深媿材凡每勤意予方懐章而言迈愧投辖之无从自违行旆之光愈极揺旌之想室迩而人甚逺虽阻奉于色辞波及者君之余喜宻承于芘润
　　钦定四库全书
　　宫教集巻九　　　　　　宋　崔敦礼　撰启十九首
　　问李殿院启
　　汉殿追随偶防科级秦淮邂逅浸阅年华伏在贱防竦闻登用亦尝得余论之末私窃髙下风之行以为朝有正臣自应享安乐得贤之福士无异论岂特为夤縁托契之光伏惟执法居中自天业祉恭以某官受材英特养气浑全髙明博大之学地负而海涵雄深辨丽之文波属而云委植丰规而晖日絶髙举以培风踔厉亨涂汪翔华问深结宸知之异晋司台察之明柱下昂藏众目为真御史班心突兀世有此古丈夫而自肃穆端朝雍容造膝以纪纲不立为大耻以风俗未正为深忧剔除巨蠧扵盘根错节之时排斥贵臣于盛意隆指之际凛然风采之盛鬯厥精神之敷不特淮南惮汲黯而寝谋抑使晋人畏晏婴而聴命岂非忠纯不二而学足以守其道辅以机变无穷而辩足以申其言用能谋无不从绩乃可底敦礼夙闻髙谊深叹絶尘礼虽后扵众人喜实先扵流軰兹布尺题而展问窃倾下馆以翘心趋延英门而大言莫究欢愉之素弄大夫印而遂拜徒均瞩望之情火铄流台纲严靖愿益精扵调卫庶茂对扵光亨
　　通漕使启
　　岩邑警巡假声猷之自旧頖宫诵説托封部以为光适当受察之初敢后修容之敬恭惟某官清机昭理涵徳真淳材推防刄之神政妙斵轮之手给饷馈不絶粮道方资流马之功见言面略无防防更奉单车之聘辑劳能之甚卓积誉处以弥休行被褒嘉晋膺宠拜某尘埃一命萍梗十年俾汰才省署之中乃得禄吴门之近方息肩之云始属抗节以言还徒以旅进之间莫罄久违之悃遡仭墙而企踵未卜趋参凭尺素以函心曷穷称述
　　通陈运使启
　　卑栖赤尉甘奔走扵尘埃瞻望皇华行依承扵条教幸由天假恩有地归恭惟某官徳宇邃夷性天昭旷文章政事为仕路之表仪儒雅风流揖古人之标致徊翔中外更练事功顷分守扵淮邦己蔼闻扵政誉得贤吏严明之要知足破奸当公堂剖决之时言皆中的民隠灼知扵纎芥吏欺洞见扵秋毫囹圄屡空里闾不扰至今通民之相语咸言召父之复生铭徳政扵无穷爱甘棠而勿翦星霜浸越位貌益隆属戎事之方兴正邉疆之未靖六师贾勇将电扫以风驰万口张颐非鬼输而天雨爰屈澄清之略往司飞挽之权天子有事匃奴军储是急关中既得相国粮道何忧伫书盟府之勲即正台衡之拜有心所冀不谋而同某淮海防生簮缨下列早奉箕裘之训滥叨科第之名重惟桑梓之奥区曾是蕃垣之旧服更时已久尚腾籍籍之欢声拜履无从徒戴家家之畵像不图今日获趋下风金就砺木从绳行克承扵约束鸡司晨犬吠盗当祗服扵使令
　　通魏丞相启
　　省曹掌故尝叨进牍之私郡序司文更倚建牙之重托洪钧而惟旧企森防以知归恭掣斋铃敬驰书牍恭惟某官端朝首徳柱国宗臣气全浑厚而养之以纯诚识造髙明而达之以刚大感防明昌之运发舒经济之图排难厌纷亮节着艰难之际賛元经体真工藏辅相之中辟公道而多士兴明大纲而百揆叙裴度稍从扵緑野谢安实系扵苍生闵烦政路之崇借重吴门之近香凝燕寝面千里之湖山吏退公衙赏万家之风月虽上眷优隆扵敬老恐朝臣图任而贪贤敦礼名第凡流淮鄊下士一命簮绅之底三年棰楚之中念作吏以困风尘尝橐书而上京国望翘材之馆窃叹扵无阶伏光范之门敢嫌扵自賛重尘藻鉴深枉名论欲乗时渐致扵亨衢使职近居扵华省得鱼难兼熊掌方安需次之渺茫失东复收桑榆所喜坐曹之清简已驱车而于迈适开府之云初望不素然幸寜有此鲁侯戾止行与聴鸾声之龢周公归兮恐难稽衮服之拜
　　通问梁舍人启
　　攀縁科级尝叨末契之光睽异色辞益叹絶尘之逺敢修狂斐上叩崇明窃以同年之义在昔所敦末俗之浇扵今特甚队趋行入曾不问其孰何君北我南了无知其在否交情淡薄古道凋零倘拘分貌之间遂隔门墙之望则将习久无复余风因忘贵贱之殊輙叙兴居之敬恭惟某官风华灵茂天韵浑沦秉清徳以照人植丰规而辉国正辞简古鄙众作之小成奥学博通卑羣言之近用早奉大廷之防亟先多士之胪贯穿道原老先生率皆敛手昭陈国体圣天子亦为改容道与时行宠随名至骛休名而旁畅踔华贯以立登太一前临拂芸香而夜直列星上应含鸡舌以朝趋兹峻陟扵殿坳用宻亲扵帝仗峩冠紫殿珥笔丹墀其在有唐或倚登扵相位至扵近代亦平进扵左班即被殊迁用摅素蕴敦礼殊愚智短漫漶才踈学自守扵僻迂文敢専扵雕篆抽楚謡汉风之余思所愿尽心恭南昌北部之贱官未知免戾念昔慈恩之防获偕驺御之僊年除月迁已分云泥之隔气求声应尚怜草木之同坎令方深朔风增劲愿益调扵冲粹以茂对乎光亨
　　答费知府启
　　光膺除书荣领祠馆伏惟庆慰某官文髙艺苑望重儒林懐郡守之印章适所向之弗偶奉僊家之香火何自取之太亷载惟么麽之资岂有揄扬之助过形谢牍益重愧容感戢维深敷宣罔既
　　答常熟赵簿启
　　籍甚多才之誉所愿识贤粲然一纸之书胡为及我恭惟某官珍凝庙琏秀毓天潢材磊落以不羣识防明而无滞鸾凤翔千仭之上岂枳棘之卑栖鲲鹏抟万里之遥伫风云之横奋敦礼久焉仰徳幸矣为僚末路飘零将露行之防润髙堂焕烂期烛影之分光
　　囘吴江邵宰启
　　秦淮风月尚懐挥麈之谈吴防山川行聴落枫之句久焉契阔幸矣逢迎恭惟某官襟韵踈明英华灵茂泳修汉而擢秀抱明月以扬辉种河阳一县之花此其暂耳览防府羣山之玉众窃迟之敦礼随牒宦途滥巾师席羣嘲漫解初无诸公衮衮之荣一笑相逢頼有故人恋恋之意
　　囘吴江吕宰启
　　里巷防从共饮投金之水官曹聮接更依浮玉之堂怅一别之时深披尺题而心喜恭惟某官夜光寳器乔木名家材推防刄之神政妙斵轮之手鲁恭有三异之政行亲见之公琰非百里之材岂久淹者敦礼宦途随牒师席滥巾媿无诸公衮衮之荣頼有故人恋恋之意种河阳之桃李预期寒谷之春采泮水之藻芹坐释广文之冷
　　答钱倅启
　　光奉宸防荣闗郡政别驾贰扵刺史行观条教之孚广文独为冷官幸托仁贤之芘披尺题而增喜跂数仭以驰诚恭惟某官质粹天球珍凝庙琏七貂世胄金张之业有辉万石家风齐鲁之儒何及骛隆名而旁畅演芳润以宏敷佩王祥之刀已共期扵国器题陈蕃之座姑少屈扵隽防即着康功径跻要路敦礼诗书素履铅椠陋儒迟次省曹披沙见类滥巾师席附赘为慙召诸生而诲之正切羣嘲之虑事大夫之贤者庶防余论之承
　　代召倅通梁倅启
　　光奉明纶荣参陪阙当年防侍交闻曵履之声今日簮朋并列题舆之任遭逢希阔感幸并兼恭惟某官庙琏器珍籯金学富泳修汉而擢秀抱明月以扬辉蔼然誉处之隆籍甚人文之羙暂淹逺业来佐大藩别驾屏星实凌厉云霄之渐明光画省防登庸衣鉢之传某自愧材凡忝聨世契虽未识老莱氏之子固稔闻万石君之名不自意扵飘蓬将获叨扵倚玉趋朝并命顾畴昔之难忘同官为寮独扵今之何幸
　　通陆倅启
　　賔位偶虚猥应辟书之宠官曹相接遂叨寮宷之荣跂数仭以驰情修尺题而展敬恭惟某官簮缨望族诗礼名家蕴奥学扵籯金粹清姿扵庙琏解吕防之佩知器逺之难量题仲举之舆信材髙之未究伫观环节之下召置闺台之间敦礼与世则踈向风甚久政恨承顔之邈敢期聨事之亲末路飘零幸借露行之润髙堂焕烂愿分邻烛之光
　　囘姚都大启
　　比叨严召获对便朝进西府之末僚还北门之旧直追邯郸之歩已故迹之俱忘下楚些之招觉残魂之渐返恭惟某官至仁嘉善尚义隆谦枉庆问以先之流好辞而宠甚永言登受之谨更重袭藏之荣感佩维深敷宣罔既
　　答上元尉启
　　书劔西来琼瑶逺及披朶云之字已观作者之风宣防棒之威更托邻封之芘伏惟某官风华灵茂学问防纯抱明月以扬辉泳修汉而擢秀宜东观石渠之选岂南昌北部之淹州县之职徒劳人亦聊尔耳神僊之人不易得讵可量哉敦礼密借余辉警巡下邑左右有所虽云循故事扵长安东西相望尚足诧英词扵文伯
　　囘教官启
　　青钱妙选窃钦屡中之才黉舍英防行遂披承之愿覩芝眉而非逺辱珍翰以为荣恭惟某官天韵浑沦风华灵茂玉井之莲十丈种学甚髙丹山之凤九苞摛文特丽暂伫云霄之歩宠临芹藻之宫槐市风行聊振扬扵木铎花塼影转行入侍扵金銮敦礼久闻北斗之名未快景星之覩簮朋盍契窃欣倚玉之光麈尾生风伫聴悬河之论
　　囘黄教授启
　　逖仰风猷铺闻道艺典教之官独冷所愿得朋明经之望鼎来预惭夺席披尺题而增敬企数仭以翘思恭惟某官天韵粹温风华灵茂泳修汉而擢秀抱明月以扬辉学士登瀛洲即奉夜谈之对诸侯集泮水漫为晨入之防敦礼刍俚材踈迂愚智短薄宦防同扵附赘横经何有扵解颐防面无期每恨荆州之未识为寮何幸获同鲁国之从防
　　通建康陈留守启
　　充赋大廷尝玷权衡之鉴效官下邑更依庥庇之余幸出自天恩归有地恭惟某官一代首徳四方宗师网罗百氏而发为渊深简古之文根本六经而富以总揽宏博之学约而能肆赡而不华天下皆以吾道之寄命有归扵明公明公独为斯文之指南以尽其能事蚤出班行之秀亟膺倚注之隆峩豸冠扵霜台惟直道公言之是徇含鸡香扵粉省凛清规劲节之不渝蔼然直声着在舆论倦锦帐握兰之直从虎符分竹之荣畿辅承流皆一时之重镇湖山相望沸两郡之欢声至今击柝之相闻尽是甘棠之旧防奏课若此入拜则宜兹尚屈扵宏材烦总司扵留钥属邉疆之未靖正戎事之方兴必慈恵足以抚柔吾民而威望足以震叠方面然后国倚长城之固人归爱日之温仰寛顾忧惟得君重第恐夜谈思贾朝命旌黄不容嵗月之稽即正钧衡之拜有心所冀不谋而同敦礼生则甚愚性惟嗜学方辞科举之累欲尽文章之功急禄为亲求全扵孝养低顔就列遂困扵吏尘将偷职事之余益广平生之学庶不忘扵黄巻期可致扵青云重惟骩骳之文辱在甄收之数防厚知之已久趋下风而莫遑不图幸防之来乃备使令之末鸡司晨犬吠盗当祗服扵教条金就砺木从绳行敬遵扵约束
　　代人通陈察院启
　　简自帝进居台察正人登用有识叹嗟窃以御史耳目之官实曰朝廷纪纲之地明目张胆足以论庶事之是非正色立朝足以别羣工之邪正自非有夷达寡求之操而能秉质直不欺之诚则何以清肃官聨尊崇国势洪惟甚盛之旦大起至公之门副上所求扵今尤重恭惟某官清机昭理奥学潜防道义自得扵古人趣尚不随扵流俗堂堂正论每拒诐而放滛挺挺丰规足亷顽而立懦汪翔盛问更践华津兹优结扵隆知遂晋膺扵要用一防克正四面属观必将开拓正途尽洗士风之弊维持大法益清邦宪之源即被殊迁大输素蕴某欣闻成命倍激懦悰方祗服扵官箴媿莫陪扵宾履国多君子未可议乃知吾道之严朝有直臣必太平敢先有识之贺
　　迓运使黄察院启
　　光奉纶音荣司漕计当踞虎蟠龙之地鼎防输将妙木牛流马之思坐观赡给声光所暨原隰有辉恭惟某官天韵深纯风猷整防气刚而大凛清规亮节而不渝道直以方抗崇论宏言而莫屈顷奋鹏程之健峻登乌府之班造膝沃心天下咸受其隂赐明目张胆朝端尽服其精忠清议被民英猷辉世眷言江左实号畿封方蚁聚以云屯用严边偹岂鬼输而天雨以济吾师是用畴举异能仰分忧顾有如钜徳实称重权天子有事匈奴军储是急闗中既得相国粮道何忧苐虞金节之颁召置玉除之列入陪严近大究设施敦礼漫漶学踈株愚智短夙禀颛蒙之质徒多涉猎之功追时好以取世资偶叨科级去民田而就吏禄遂困尘埃闻澄按之来临幸帡幪之有頼绣衣直指行先星凤之瞻大厦既成获戴云天之芘







　　钦定四库全书
　　宫教集巻十　　　　　　宋　崔敦礼　撰启十二首
　　代贺王宣抚加枢密启
　　诞扬显册登进元枢甲兵之问不至庙堂方托顾忧之重柱石之臣宜居辅弼爰膺宠数之隆廉陛势崇旌旗色动恭惟某官兴邦硕哲命世宗工负应变之材智酬方而无滞厉匪躬之节勇见义而必为登歩政途汪翔民誉竒防懋昭于筹幄壮猷密布于机庭倚注方深勲庸滋茂眷言地重是天维要险之区勉为上行辍斗极凝严之望建油幢而立武开幕府以信威天子方委以腹心敌人可玩于股掌器博而用无近式恢经逺之圗劳大者爵必尊遂冠本兵之任宠随名至道与时行方将传檄而可定三秦岂但折冲而决胜千里焕乎懿绩迈彼前闻某芘迹门墙受恩镕冶耳侧丝纶之下心縻旌防之间庆公论之咸孚激懦而増奋辕门蒲伏徒嗟迹逺以无从沙路欢迎行见功成而入拜
　　代王宪贺王枢密启
　　涣号明廷升贤右府文昌六曹之长积誉处以弥休北斗七政之枢畀事权而滋重邮音传播士论佥谐恭惟某官负器疏通受材肤敏功名自喜深惩无用之空言慷慨必为卓有可观之大节践敭隽轨登歩亨途铨筦清华卢李之贤莫及经帷防穆尧舜之道是陈更任使以浸多辑劳能而更伟上心所简人望攸归肆畴济实之材爰正本兵之柄精神遐畅敢轻秦国之无人勲业增华共庆西平之有子某属将外指侧听中除叩賔閤以无阶越舆情而倍喜
　　代李仓通留守贺洪枢密启
　　显膺凤诏荣绾麟符便郡承流已奏治平之最陪京司钥就分委寄之隆綪纛有光簪绅相庆恭惟某官应期良弼名世真儒亮节丰规骛英声而旁畅髙文大册靡众作以分披徧歴清华之途遂登宥密之仕稍退休于真馆旋起镇于名藩以匹夫失所为深忧以比屋安居为至乐仁声周浃政誉汪翔尚淹帷幄之明谟来镇江淮之都防闗中留相国固已增天堑之雄江左见夷吾当尽复神州之旧某枣昬有素樗散无堪属误领于使华喜密依于乡荫驱驰周道尚暌台座之瞻邂逅都门行见衮衣之入
　　代梁倅贺留守启
　　诞敭显册出镇陪京起安石于东山式慰具瞻之望分召公于陜右用寛忧顾之深朝野耸闻搢绅交庆恭惟某官四方魁杰一代宗工明古今治乱之原若指诸掌上逹文武弛张之要不出其环中早被遇于上皇荐结知于英主彯缨麟阁政事多所讲明峩豸乌台奸宄为之敛避昨敌马之南牧窥襄汉之上流凛然独坐之尊屹若长城之阻以身督战运妙谟于帷幄之中为国宣威殄强冦于笑谭之际功勲硕大事业彰明迨参秉于国钧益穆宣于天纬素所蕴蓄固将行道以济时及其经纶真是庇民而尊主虽谗波之遽起致玊铉之微欹从容不改于壮猷进止自安于常度方且养恬闲馆玩味真腴居绿墅以优游结丹之怀想眷言江左实号畿封擅虎龙蟠踞之雄萃箕翼张舒之盛若时谋帅尤重得人爰膺倚注之隆全付保厘之寄闗中既得相国姑借重于帅藩衮衣以归周公即跻荣于鼎席某簪缨末绪樗栎凡材抱黄巻以防心曷探其域奋青云而振翮尚负初心叨居半刺之聨愧乏寸长之効不圗今日得拜下风修属吏之仪行获依于芘润托洪钧之造尚有冀于提撕
　　代丘帅贺曽漕启
　　祗膺眷擢荣领漕将行歩褰帷逖仰光华之盛専城剖竹幸叨临按之余闻命之顷驰心以喜恭惟某官珍凝庙琏学富籯金流华问以被民植丰防而辉国九卿惟月煌煌苍玉之光五马行春奕奕朱轓之贵硎新不顿斵久逾精尚资心画之余旋畀计台之重伫观成绩径践要途某一别时深尺题问阻匪自为于简慢盖有恃于髙明欣闻揽辔之临获在提封之内补苴罅漏自怜五技之穷激浊扬清正倚二天之覆
　　又代丘守贺吕漕启
　　被膺书赞荣总漕司锦帐含香久振望郎之誉綉衣将指就扬肤使之华恭惟某官岳峙瓌姿鼎涵淑气表表士林之标的堂堂相阃之规模暂淹材刃之余用领计台之重三十钟而致粟一石聊寛负海之劳九万里而击水三千未快垂天之便倚奏红陈之课径登紫槖之班某滥职藩宣获叨庇赖固所愿也繄幸防之适然寔能容之将悔尤之可逭
　　又代贺胡漕启
　　祗膺帝眷入按畿封素洽恩威不改憇棠之旧载行郡国谅多骑竹之迎恭惟某官负器疏通受材肤敏周旋三辅洊敭济剧之声镇抚十连更借偃蕃之重辑劳能之甚卓积简注以资深萧何吾能用之早着飞输之绩贾生不见久矣亟膺圗旧之求不但骊驾辇车而运九年之储固将簪笔持槖而备半夜之问某藩宣亡补旷败为忧技可笑于五穷锦防同于百衲畴昔熟于条教何日忘之乃今奉以周旋固所愿也
　　又代贺沈漕启
　　寓直寳储观风畿甸星霜俄易久睽芝宇之瞻綉斧鼎临正托云天之覆欣闻除目实倍常情恭惟某官风韵纯沦声华整防抗崇论宏议而莫屈凛清规劲节而不渝夙蔼着于英猷久徊翔于荣路霜台峩豸凛生白简之风星使乗轺尝鞠緑扉之草旋膺召节趣觐严宸从容陪右府之筹密勿坐郎官之帐谋谟深简眷注益隆伟江左之奥区实吴中之要防当踞虎蟠龙之地鼎防输将必木牛流马之能乃臻赡给有如钜徳实称重权天子有事匈奴军储是赖闗中既得相国粮道何忧苐虞金节之班召置玉除之列某荷知有素向徳尤深顷季弟备数于幕莲数辱品题之重而贱迹纳交于棣萼防同莫逆之游不圗今日之逢获就下风之列识韩荆州之面固夙慰于平生仰苏刺史之天幸密依于巨庇
　　又代贺吕漕启
　　疏恩帝制易节畿封安习教条未改憇棠之旧载行郡国谅多骑竹之迎闻命之初驰心以喜恭惟某官受材肤敏负器疏通衍芳润以宏敷骛隆名而旁畅侯蕃偃息洊扬恺悌之风使指光华屡见澄清之志硎新不顿斵老逾精虽易地以皆然喜去天之不逺固将簪笔持橐以备半夜之问岂但辇车骊驾而运九年之储某绵薄何能蕃宣亡补企旌麾而有仰托封部以为荣激浊扬清正倚二天之覆补苴罅漏空怜五技之穷
　　又贺沈漕启
　　恭审光被纶言晋司漕计起冦公于河内共徯于登庸留萧相于闗中漫劳于累绩恭惟某官清机昭理奥学潜微鼎鼎弥髙发盛名于一世恢恢多裕絶敏悟于千人徊翔郎闱卿寺之清班敭歴使节守符之要选硎新不顿斲老逾精辇车骊驾而给转输方观成筭簪笔荷槖而列侍从即展宏圗敦礼鈆椠陋儒诗书素业省曹迟次偶类披沙师席滥巾更惭附赘窃欣巨芘之有托私卜羣嘲之可逃庆抃之私敷宣罔既
　　又贺沈漕启
　　伏审拜命汉廷观风吴防春闱程试尝叨衡鉴之明星节鼎来正托云天之庇遭逢若此闿怿惟深恭惟某官朝琏凝珍天球比粹海涵地负浩乎道徳之内充月润日光倬彼声华之外发舒翘巍级振羽亨衢凛白简以趍朝奸邪敛迹耀綉衣而持斧草木知威从容陪右府之筹密勿坐郎官之帐汪翔滋久简注弥深眷长江方面之冲正列郡输将之防六师严壁方蚁聚以云屯万口张颐岂鬼输而天雨是用峻寳储之直肃分使节之光苐恐不待席温即膺环召给闗中之饷馈未究设施陪天上之班行倚登严近敦礼迂踈陋学猥微材追时好以取世资偶叨科级去民亩而就吏禄遂困尘埃自惟防逖之踪尝被品题之重与韩弟子之列已夙慰于平生依苏刺史之天幸今承于巨芘
　　又贺浙漕陈宗丞启
　　恭审持节观风彯缨入觐久不见贾想闻天上之咨嗟吾能用萧坐使闗中之赡给某官行全忠恕性迪诚明文防乎经笑诸生之尘腐学醇乎道阅理趣之精微敛所养足以涵道真发其才见于应时用顷者淮壖之政畧施材刃之余宇定而天自全鉴明则尘不止故能疏观利病静阅贤愚吏欺洞见于秋毫民隐详知于纎细三月报齐侯之政已闻课最之优二星惊蜀吏之占果叶使华之遣歴考此邦之近事间被清朝之异恩犹须迟之岁月之间详试以观其效然后录其循良之绩防用以旌其功未有坐席始温赐环俄至朝握符而飞皂盖暮揽辔以纡綉衣宠光之隆敏防如此若时浙水视昔畿封天日所临人材易见迁之近庶其可以行观而言察任所难抑亦待其望重而资深伫筹心计之精即在禁严之地某顷叨末掾尝被厚知贺厦诚深窃自同燕雀之喜登仙路逺恨不为驺仆之随














　　钦定四库全书
　　宫教集巻十一　　　　　　宋　崔敦礼　撰启十三首
　　代马守到任通张漕启
　　寝燕凝香自昔享名藩之乐室如悬磬厥今同凋郡之风师乏见粮吏无继廪财既穷于竭泽费何补于漏巵适兹困之承喜有帡幪之托恭惟某官赋材精敏负器疏通鸣玉登朝早着月卿之望褰帷行部更杨星使之威积誉处以弥休辑劳能之甚卓伫颁金节召置玉除某受察云初辱知有素补罅苴漏敢辞五技之穷涵垢匿瑕正倚二天之覆
　　代人贺留守张舍人启
　　承闻大号显拜殊恩凤阁跻荣备极宠优之异鹿坡赞画更当方面之冲朝野耸闻搢绅交庆恭惟某官元精上瑞间气全材九万槫程自整顿垂天之翼八千鼓箧独铿锵掷地之声徧践清华洊扬中外乃眷艰难之际尤深注倚之専天设金汤任莫隆于居守云屯貔虎谋允赖于折冲名位至崇兵民攸系爰以西垣之直出分北顾之忧华夏望风江山增气萧何吾能用矣方蔼着于威声马周暂不见之谅已深于怀想伫前大拜益究逺圗某困顿旡堪迂愚已甚兹滥居于曹掾愧殊乏于材称欣闻成命之传实倍常情之喜趋庭敛板行参前列之染翰舒牋徒若贺成之燕
　　代建康倅贺张舎人启
　　光奉赞书显膺异数宠优事特峻登纶綍之司任大责専兼付兵民之寄除音一出舆颂四驰恭惟某官负世轶材受天间气文皆贯道鄙众作之小成学本辅时卑羣言之近用以一日而魁多士不数岁而登要津功业着隆搢绅钦叹眷筹幄赞谋之任尤重得人而陪京留钥之司实难谋帅乃如首徳素简上心亟跻禁掖之班全付事权之峻佐裴度而平淮蔡姑暂屈于蕃宣思马周之识事端谅已深于注想即膺召节入践政途某媿乏长材滥居半刺虽吏责之甫及实旷败之是忧自惟牢落之踪尝遂参承之幸不圗今日获趍下风凤凰之鸣髙冈讵敢萌于攀附燕雀之贺大厦深有赖于帡幪
　　贺建康留守张舎人启
　　光膺书赞荣被宸恩眷宠用隆入侍禁严之防事权増峻出分筦钥之雄除目布传羣情闿怿恭惟某官一代魁杰四方宗师罗网百氏故其学浩博而闳深根本六经则其文渊源而简蔚清规辉世奥学丕天衍芳润以诞敷骛隆名而旁畅大廷发防冠胪传于唾手之间真主结知驰骏坂若走丸之易敭歴方丈蓬莱之清选周旋鸾台凤阁之上防顷分守于辅藩已蔼闻于嘉绩居之以明敏而有拨烦济剧之术持之以简素而成减驺彻乐之风吏欺洞见于秋毫民隐灼知于纎细旋闻报政之最亟被赐环而归眷江左之奥区有陪京之巨镇云屯貔虎今号要冲天设金汤古称地险方平时无事之际所任犹难况今日多艰之期其责甚重有如钜德素穆师言寛上顾忧非公孰可是用峻跻法从全付重权命毕公以保厘姑暂辍秉钧之任忆马周之敏识谅已深侧席之思伫膺召节之班即正台衡之拜敦礼迂违陋学猥防材追时好以取世资偶叨科级去民亩而就吏禄方困尘埃不圗幸防之临将遂趋承之便声名四海久愿为之执鞭部属一官兹苐勤于贺厦
　　代丘守和严到任启
　　萍梗飘流方叹越吟之在楚耕桑交迹窃欣鲁柝之闻邾虽防薤之无从喜伐柯之不逺恭惟某官珠玑咳唾锦绣肝肠文章自以诗鸣问学不为俗绊春风道院想铃閤之多余夜月澄江宜锦囊之益富岂乆纡于铜竹行趣对于金莲某别日未多向风已剧遥企坐棠之盛惟勤与梓之恭三年违枌社之期因深怀土九里接洪河之润幸借余波
　　代贺詹司谏启
　　辍自郎省擢登諌垣受知方深有识相庆咸谓朝家以硕大无朋之福乃畀言责于端靖不挠之臣仁义之学足以推广上心正大之辞足以翼扶公道绩乃可底国由是尊恭惟某官粹比天球珍凝庙琏以清规亮节羽仪多士以懿文奥学根柢六经登歩华途汪翔休问郎官上应列宿方陪锦帐之防天子诤有七人更倚皂囊之献伫闻筹合即副岩瞻某久仰余光欣闻成命佩鱼符于甸服莫先贺列之趍酌兽尊于天阶逖想朝仪之盛
　　代丘守隣郡贺冬启
　　听嶰律之宫声一阳来复望鲁台之云物万福攸同恭惟某官岂弟宜民中和布政昔襦今袴恵均洽于阳春佩犊带牛人自安于化日当景长之履叙宜川至以防休某属领州符阻趋賔阁分光隣壁窃依赵日之暄托讯邮函敢致周正之贺
　　代前人贺虞丞相加食邑启
　　钜典庆成异恩鼎至以功受赏有加命秩之崇与国同休更启山川之锡凡居闻听孰不欣愉窃以天子必有尊方懋隆于孝治朝廷莫如爵盖允答于元勲亶惟命世之英式赞非常之庆忠嘉深简光宠用休恭惟某官博大而髙明洪深而果毅孟子之道性善必本乎仁义之归臯陶之为帝谟允迪于圣智之事钦惟舜徳克继尧勲虽巍巍其有成功防谦不伐常业业日致其孝归羙惟勤益增显号之荣永奉慈顔之喜广爱形四海既昭誉于徽章上贤为三公实相成于盛事爰锡屏藩之宠用旌弼亮之劳福禄无穷勲庸甚茂某侧闻孚号喜极懦诵使臣言逺之诗徒倾意气望相君翘材之馆想见光华
　　代王宪答赵明州启
　　叨膺宠数滥总祥刑濡辔在行莫奉数行之牍启函下拜遽传两喜之言佩谦柄之勤隆揺心旌而倾遡恭惟某官珍凝庙琏秀毓天潢流华问以被民植丰规而辉国朱轓布政课屡奏于甘泉荡节宣威箭无传于青海勲劳滋茂宠眷弥优姑倚重于维藩即跻荣于夹辅某材资驽缓性禀枵疎兹荐领于使华媿莫承于隆指下大夫之位刺史敢云风采之新长诸侯之居东方庶托帡幪之大
　　代人谢婺州到任启
　　将输逺服已媿罔功假守近藩又叨申命肃涓时日祗见吏民首宣九重侧席忧勤之怀次道一相同心辅赞之实咸识此意举忘其灾伏念某识不逮中器非致逺诗书事业初无防刃之长州县尘劳自觉斵轮之老向玷朝行之选浸登宰掾之班一去脩门三更华节当军务飞书之日及饥民待哺之时俱竭忠勤遂觉旷责精神消耗齿髪凋衰已絶念于功名行收心于香火眷言近甸厥有名州古号剧繁建汉都尉之治今隣浩穰命周保厘之贤适更荒歉之余已有流亡之众田闾叹息仓廪穷空虽冒昧以兹来殆徊徨而是虑信不素孚而欲使豪强相劝而倾廪恩非夙着而欲使贫弱有恃而安居方当视印之初益有临渊之畏究殚驽钝凭赖寛仁兹盖伏遇某官宏业熙邦大猷经世凡匹夫之失所愧常轸于纳沟俾多士之适宜要独先于执度岂圗委使猥及懦庸某敢不巨细必亲夙宵匪解麰茧之丰有望傥苏难食之民犬马之力已疲终冀均休之请因脩谢礼并露恳悰
　　答总管启
　　总汉籍之伍符方徯踵门之幸拜荆州之十部遽先移牍之临恭惟某官材力骁雄性资沉鸷传秘编于圯上禀秀色于山西金甲牙旗未究安边之略碧油红旆聊为清部之行敦礼毎切向风未谐识面倾盖如故将期幸防之逢投壶雅歌当奉从容之乐
　　代方守答赵明州贺奉祠启
　　宗藩在望方欣鲁柝之闻邾真馆投闲自笑越吟之病楚捧尺题而増媿遡森防以知归恭惟某官璿萼储英珠源毓粹壮矣维城之托屹然磐石之安绛节宣威箭无传于海峤朱轓布政课屡奏于泉宫简注弥优勲劳甚盛胙五色之土聊分青社之封诵九罭之诗即见衮衣之入某漂零末路衰瘁余生卧病淮阳心惭非据养疴瘴浦分合退安辞上彻于天阍恩许休于田里伏枕对画蛇之俎方纳履以言归启函披素鲤之书徒摄衣而下拜
　　代贺苏给事启
　　辍自谏垣晋登禁夕批敕尾论愈切于囊封朝奏殿中地益亲于伏閤眷任之意方笃正大之言可行邮音传闻舆颂交作恭惟某官禀天刚粹负地直方挺挺丰规足亷顽而立懦堂堂正议每距诐而放滛风烈不坠于家声智畧深承于睿眷将罄谋猷之告更跻论駮之司元素多仁人之言愿闻尔矣叔翰负宰相之器众窃迟之某久托余光欣闻成命属谨官箴之守莫陪贺笏之趋朝有直臣必太平敢先士论之庆国多君子未可议益知主势之尊

　　钦定四库全书
　　宫教集巻十二　　　　　宋　崔敦礼　撰杂著十八首
　　代平江守题御劄奨谕碑
　　乾道九年秋七月平江阙守诏以臣知军府事九月军须了办防恩赐御劄奨谕平江防府经费广赋入不继匮乏之声彻于天听臣既受命出守视事之三日按仓廪察府库郡之所须枵然无遗始乃惶汗失措以不克称塞为惧又念职分守土茧丝丰耗已则是责不敢喋喋以渎君父于是棰防驽钝夙夜究极以振空竭殿司就牧之资水军列屯之餽月费钜万仅逃乏军之诛宸恩优异遽赐褒勅奎画云章震耀心目登拜跽诵以荣以悸窃惟圣天子在上规恢逺图显著纲纪昭融勤懈吏道毕振一时人材奋励怂惥以趋功名之防臣之绵薄有此冒宠自揆惕曷敢以私所赐敬用镵之琬琰垂耀方来非特虮虱小臣得以承无穷之光亦将传玩四方以为有位者之劝云十月日具位臣拜手稽首谨书
　　龚养正芥隠铭
　　子龚子家于呉门有室甚隘促膝不容举头则碍托而隠焉名之曰芥蹙蹙乎较蚁穴之居蚊睫之馆仅为之配人有过而问曰体以养移气由居改孟子所以夸数仞之崇髙少陵所以羡万间之覆盖今子独不然抑又何故龚子于是抚掌而笑掉头而言曰吾不然吾不然吾岂与子论小大之间哉子其索我于形骸之外吾自视斯室空洞踈阔足以纳太虚而包法界其于川渎流注山岳凝结反而求之无乎不在吾方陶然而居休然而泰罗万象于几案之间揖八荒于轩户之内者也崔子闻之曰芥哉芥哉龚子其得所隠哉安而止俾勿坏
　　广运潭铭
　　唐天寳纪元之九年陜郡太守韦坚有请治汉隋运渠起闗门抵长安以运山东之赋有诏从之乃絶灞浐并渭而东至永丰仓复与渭合又凿潭于望春楼下以聚舟越二年潭成天子临幸嘉焉锡名广运窃惟唐都长安左崤右蜀沃野千里所出虽多所用滋广故常转漕东南之粟以足闗中然歴三门底柱之险多风波覆溺之虞杨务亷议凿栈之役而人被其害李齐物建开山之请而舟卒不通裴耀卿议置诸仓而北运亦艰厥费尤甚至是乃用坚请既复旧渠以兴遗迹又凿巨潭以聚众艘连樯挟橹舳舻并进珍竒寳货错杂布列吹笛鸣皷辐辏楼下都人士女耸观可谓伟已当是时如崔成甫徒知制得寳之曲而未能勒铭章以示不朽囘视郑陂之颂新丰之碑得无愧与敢因阙文而为之铭曰唐受天命长安是都国用不给东南是输开元太平费日滋益惟是漕渠议者冈识有臣曰坚是究是图爰得遗迹起汉讫隋乃浚治之以便粮道役无淹辰渠以成告南絶灞浐并渭而东循环周流防于永丰层楼屹然下瞰天府凿潭其旁漕舟所聚是经是营大输东南万艘并下舳舻相衔篙工柁师芒屦短袖连樯挟橹鳞次辐辏有尉成甫制歌以扬和者百人鲜服靓妆鸣皷吹笛来凑楼下都人驾肩欢舞叹讶天子望见喜形于顔爰赐嘉名曰广运潭时惟耀卿是兴北运歴时浸乆人以为病粤有齐物凿山为门舟不能入水益怒奔猗欤此潭克绍前古我作铭诗勒之岸浒
　　砚铭
　　异哉崔子之砚也镂兽以为模环山以为池兽有炳蔚可见之文山有清明秀异之姿斯二者皆象夫君子所为异时藻润邦光粉饰王席则出而用不然且柙而藏之所谓天在山以蓄徳含其章而发之以时者也
　　鼎铭
　　韩子所载刘师服侯喜弥明聨石鼎诗读之数遍鼎之形模可以尽得依仿模画为龙头豕腹蔕芋萌状颇谓得真以白金令善工就之着铭其上铭曰制虽古意则新玩其器怀其人
　　御风列子賛
　　驰骏马而上峻坂马弊则穷驾轻车而适四方车折则止何者彼其所以行假于物也至哉列子御风而行飘然冠裳与风适迎是亦未免于有待也使风定籁息则吾不知所以乗吾闻至人神动天行彼其扶大虚御正气游乎八荒之外则行乎止乎吾安知所以然哉
　　张魏公像賛
　　堂堂魏公千古之英名震天下如雷如霆世之以成败论人物者咸曰公开揔戎之府提百万之兵左图右画规模则宏而迄无成谓公之实不称厥声抑不知忠许国而有为躬任重而不惊凛凛乎清中原吞强敌之气歴九死而不变其孰知公之忠精呜呼公乎人安知公之然哉盖公之所能者人也于时则有所不能此余所以览遗像而抚膺乾道二年重午后一日
　　仓耗解
　　崔子朝出逰市寂然若将暮贾匮农囷闭而不张钱井金沟谨其阖藏收列肆于九衢刀布滞乎千商至于白藏之府红腐之仓賨幏积墆琛币充梁亦且籖筹寝乎防计关石罢乎低昻怪而问焉有客言于余曰是为春孟望之后一日其名为仓耗财赋出纳必有耗竭人所共畏焉崔子曰信然欤客曰是日也着之令甲以为可戒子何疑之有且时之在天有凶而有吉人之于事有避而有就反支为封章之忌甲穷为用武之凶循火焚于阳和之后戒作室于恶月之中夏则戢土工之役春则禁斩伐之施毋留狱于秋月止发盖于冬时人之所畏安得不畏之况夫仓耗之名有自来矣余非隂阳家流盖尝攷之传记春孟之月日月防于娵訾其宿为危室壁奎之分其象为天仓储粟之所今兹既望则月之满者向乎亏月之盈者向乎虚司出纳者忌夫虚且亏也故于是戒之崔子曰是可畏也矣虽然子所谓耗者将天夺而鬼缩之与抑水毁而火铄之与抑雷霆击而取风云巻而去与胡为乎谨关钥固扄鐍兢兢乎独于是日也夫所谓耗无日无之人之由此常不自知曷于是日而独畏为请为子言夫耗之本男不耕耘游手而嬉妇不布帛组丽是为荒南畒而弗勤抚机轴而居竒丰年有啼饥之叹大寒兴索裘之悲则末作之民耗之矣侈奢隆富猗陶埒名公盗山海货殖私庭镪藏钜万利不周施田连阡陌贫不置锥则兼并之民耗之矣庻人之室侈拟公侯琳宫梵宇帝居同侔倡优僣乎后饰土木被乎文绣错金翠与珠玉络绮锦而编绶则习俗之侈耗之矣疲羸之夫懦瘵之民被甲荷戈伛偻不胜混迹剽猛羣驱连行待哺张颐竭廪空囷则无用之兵耗之矣事不省官羊牧交并官不择人牛骥同鸣骈倚叠足排厠鳞征无事而食塞局填扄饕窃饩廪自为身荣则不急之官耗之矣视民之利欲渔而获视公之财欲欺而得谓自营为有功以阜国为无益谓厚己为得计以利民为失防起重敛于无名窜簿书于昬惑恣渔蠹与鼠窃涸利源以竭泽肆奸赂于苞苴空帑藏以贸易则贪鄙之利耗之矣吁山林之盛不足供无穷之焚江河之广何以实有漏之巵一线之溜有穿石之患单极之绠有断榦之期茍六耗之不去将吾财之弗遗夫世之所以为耗者若是而客乃因日月之交防察望之盈亏吝出纳于是日严警戒而畏之是所谓蔽于天而不知人不揣其本而惟末之齐者也
　　平江劝农文
　　国家务农重糓屡下明诏戒勅四方毋伤民事及春和时又遣刺史亲行阡陌劝种艺于农民尔农民其听刺史言古之时民年二十即受田一夫而百畆春将出耕于野里胥平旦坐于右塾邻长坐于左塾民毕出然后归是以地无旷土邑无敖民衣食足仓廪实而民无饥寒流离之患呉门土沃而泉甘赋入之上于大司农者素甲于江淛歳大熟扬珠捣玉充牣盈溢年来习尚侈靡末作者胜雕文刻镂以相夸耀歳一不登民有饥色扶携转徒累累然于道路非从事焉者寡食其力者不至耶刺史甚媿焉今既节其调度时其力役皂衣白梃之不得扰于田野尔农民其各安业深尔耕易尔耨疾尔获毋或失时及秋百室既盈妇子既宁刺史将劳农休息飨朋尊烹羔羊与尔共乐岂不休哉
　　谤规
　　人知谤之可忧我以为喜之尤人知谤之可畏我以为爱之至昔者子路乐闻有过道入堂奥徳盛名播郑有乡校谤议沸腾侨也不毁其政以成诽木谏皷圣则设之道路之谤圣则纳之而今之人云胡不思闻誉而恱闻谤而怒过则不知为祸之助淤泥生莲粪壤成芝扁扁巧言得道之资谤者为忠誉者为防谤之为诚誉之为欺我欲闻谤而未得之敢作斯言以为谤规
　　题韩子苍帖
　　东坡每得士则喜语人曰所向无一遂独于文人胜士多获所欲岂造物者专以此物见厚耶余谓陵阳之得黄君其庻几矣
　　跋蔡确帖
　　忠怀公墨帖及送将归赋其死生祸福之説读之使人叹息公初贬新州晁美叔谓人曰以言语罪人今日长此风他日虽悔无及呜呼美叔深智逺虑所存者大矣使信其説则后来之祸岂遂至于不可救哉
　　留穷文
　　子云之逐贫退之之送穷辞各伟丽余反之作留穷屡空先生正月晦日揖穷鬼与之坐而告之曰子髙阳之裔颛帝之支衣必缕裂食必用糜生号穷鬼没为穷神死以是日人谓送贫吾与子游于兹有时矣其相得如胶漆之固其相与如鱼水之情故不敢追逐流俗结栁车缚草船载糗与粻系牛引防以送子行子能舍我而他之乎言未既歘然若有笑于列者曰先生欺予哉夫安贫乐道虽士之常贫而无怨亦人之难人有兰宫秘宇云楣虹梁棼橑布翼栋桴髙骧蔕倒茄于藻井饰华榱与璧珰此宫室之丽人所共安也而先生以余之故独得夫瓮牖而蓬窻六珍殊品四膳异肴穷海之错极陆之毛尹公爨鼎庖子挥刀列方丈以华错陈员案而星罗此膏梁之味人所同愿也而先生以余之故独得夫藜菽而箪瓢翡翠火齐流耀含英悬黎垂棘夜光在焉碝磩防致琳珉青荧珊瑚玉树周阿而生此众寳之竒人所娯心而侈目也而先生以余之故常捆载垂橐曽不得一金之为资固宜絶我弃我屏之逺方门神户灵叱为不祥逐故就新招迎富康而方且眷眷留我而不忘敢问所以受知于先生者何如也先生曰吁子来前子之俦朋非三非四在十除五满七除二顺厥天常立为名字凡所以日训诲于前使吾佩圣人之道而不为流俗之归者皆子之志也且夫刻剥侵削肥己瘠人渔民之财以资厥身此可以富矣子则曰奈何伤吾之仁其名曰仁穷禄可茍求位可力致见徳不思惟利是嗜此可以冨矣子则曰奈何伤吾之义其名曰义穷觊觎贪饕进进不止矫矫亢亢防顾亷耻此可以富矣子则曰奈何伤吾之礼其名曰礼穷笼以术数周以心计揣摩低昂而防市利此可以富矣子则曰奈何伤吾之智其名曰智穷为奸为欺为鄙为吝乖诞弗恤货殖是徇此可以富矣子则曰奈何伤吾之信也其名曰信穷凡此五穷为吾五友厄穷相随贫贱相守教之诲之使我不茍吾其在下得此五友磨砻训励以饬厥躬吾其在上得此五友杰卓清特以奋厥功使千百世之下凛凛乎仰吾之清风所谓富贵不能移其志势利不能动其者也若夫慕外物之谓乐谓贫贱为可悲斥吾五友而去之兹余之所不忍为己而五穷相顾失笑曰先生知我矣愿与为友无相弃
　　代祭陈运使文
　　惟公徳粹而夷行和而恭魁然重厚长者之风问学之源则有所从了翁之门黙堂之宗早跻朝行厥问显融璧水是师金闺是通命登宰寮纪纲弥缝命掌掖垣卓然词雄佥曰宜哉金鼇之宫公谓不然予惟外庸其车皇皇于江之东尚期还归克畅厥功云何天夺夜舟俄空念兹同寅周旋从容十日不见奄然长终顾视陈迹挥涕沾胷歌此奠诗以告我
　　祭陈运使文
　　惟公奥学本于家传钜材见于时用外台将指方持金节之华逰水兴嗟遽赴玉楼之召咽悲笳于晓日拂归旐于秋风酹以清樽敬致灵輀之奠潸然哀涕为同行路之伤
　　代祭林枢宻文
　　惟公醇明硕大端介直方于仁则柔于义则刚其柔维何政安且平分麾乗轺父母其称其刚维何不畏彊御洪枢宥府委焉如屣公之退休凛乎髙风优游乐康八十而终念尝相从闽海之涯绸缪话言有伟其辞云何一别遂隔生死寓哀徃奠呜呼亡矣
　　祭梁宪恭人文
　　端良之徳令淑之姿克昌髙门妇道有辉富贵康艾百年其期奄斯沦没闻者嗟咨清酤薄奠防其歆之
　　福建提举钱公俣墓志
　　淳熙五年夏五月朝请郎提举福建常平茶事钱公以疾卒于家越明年冬公弟秘阁脩撰福建路转运副使佃以书来曰先兄有日矣嫂氏图所以托不朽者聚族党而谋之咸以子冝诸孤不敢违杖而走敢请某捧书泣曰某幸托公门辱平昔之爱厚今当铭公墓虽哀甚文不能绪亦何敢不力顾念铭所以信后世者以其公尔今取诸姻亲之私得无以某故反鬰公徳美亡以畀后人以告脩撰脩撰反命曰事问可传不可传言问可信不可信何疑亲为且前軰钜公为此可考也某矍然不敢当益谢不获则序而铭之公讳俣字廷硕一字惟犬其先吴越王防属有赐田居常熟之李墓者故世为平江常熟人曽祖仁贵不仕祖衎累赠右朝议大夫父观复尝为尚书戸部员外郎累赠通奉大夫公自少頴异读书不求渉猎务极源底戸部公既及全盛时从诸老游窥其堂奥于易学犹深公既尽闻余论又担簦负箧追四方名儒讲道理问经义尝受春秋于师古先生遂尽通其防盖公之学非利禄计者也甫弱冠从乡进士举考官徐良能见其文不凡有本源意必老儒曾多识前軰遂以为选首启封乃公大惊异之公自是声发骙骙游上庠率占前等厥称哗然绍兴二十一年中乙科授迪功郎调绍兴府山隂尉未赴丁戸部忧未终丧丁太夫人忧公率其昆弟执哀几毁免丧朞年始求仕授泰州州学教授自一命阅十余年而仅得禄同时流軰悉清显矣公貌夷气粹益和且平泰兵后庠序不治然士子闻公名乐公之来相与接踵来归充溢于门公发明经义贬异植正学者往往优游厌饫得通其意防时议省两淮冗员教官在省中士子羣诣请留守上其事获请泰讲席頼公独不废乾道二年任满以荐格转从政郎召除太学正公从容学省敛以静晦人莫窥其涯际五年考满以训导有劳改宣教郎六年除宗正寺主簿以书赏转奉议郎七年迁太府寺丞未几兼仓部郎中始人皆以公儒者不嫺于吏及司出纳掌储峙简明精宻咸就条理方知公为有用之才也是年转承议郎八年迁宗正寺丞以丐外得请知袁州九年转朝奉郎未赴郡淳熙二年以秘书丞起于家公有庠序名又徊翔中都众望乆属馆阁任人物者屡以言欲上輙止至是士论谓冝既而兼权司封郎官适庆夀肆赉曺事纷委公酬答裕如事以毕举引同列嫌罢权除秘书省著作郎转朝散郎四年除将作少监转朝议郎五年以疾请除提举福建路常平茶事方待对而卒公清方笃诚明白纯粹居无一语妄亦不能曲宻处己接物气仁色温至论古今辨是非议论奋发扶正疾邪有凛然不可犯之色与人交遇所合輙倾倒见肺肝至非其与一壁絶外之其学师友渊源于经术必究其微言大法其文简深安重专慕桞子厚之风平生无他嗜好于世事虽服食亦不问自旦至暮悉沉冥于文史藏书数千巻朱墨精谨皆手自校夜漏尽三十刻犹青灯荧然闻诵书声已而援琴抚曲家人知其将寝虽至老亦然居家抚昆弟怡怡侃侃无一毫间言仕中都不事趋竞当路仅脩常礼未尝前交一谈达官以故尝一诣之客众不得道欵宻终其去不再往是以囘旋委蛇卒不大振然而其自视仰无愧俯无怍孔子所谓言忠信行笃敬虽蛮貊之邦可行者至其终无一语及家事谈笑不乱安坐而逝自非践履实地合于诚明之学讵能然欤平生所着葺其遗藁得文集五巻诸经讲解十巻易説三巻藏于家公娶同郡马氏封安人三子曰怀忠曰言忠曰作忠其伯仲尝以国学荐试南宫皆力学能文有志持门戸者二女长适某次适迪功郎临安县尉陈绅始公怀冝春太守章还家上冢指其东麓曰他日必我于此毋令逺吾亲也诸孤从其志以淳熙六年十二月七日归公县虞山戸部茔之侧其铭曰赋之厚矣而曷艰其施仕之亨矣而曷戾其宜学不陪细旃之论文不登清庙之诗与随而夷宁介而踦众趋我违迄止于斯呜呼刻铭幽宫于以昭之














