　　钦定四库全书　　　　　集部四
　　太仓稊米集　　　　　　别集类三【宋】
　　提要
　　【臣】等谨案太仓稊米集七十巻宋周紫芝撰紫芝字少隠宣城人绍兴中登第厯官枢宻院编修官出知兴国军自号竹坡居士是集乐府诗四十三巻文二十七巻前载唐文若陈天麟及紫芝自序集中闷题一首下注云壬戌嵗始得官时年六十一是紫芝通籍馆阁业已暮年可以无所干乞而集中有时宰生日乐府四首又时宰生日乐府三首又时宰生日乐府七首又时宰生日诗三十絶句又时宰生日五言古诗六首皆为秦桧而作秦少保生日七言古诗二首秦观文生日七言排律三十韵皆为秦熺而作大宋中兴颂一篇亦归美于桧称为元臣良弼与张嵲绍兴复古颂用意相类殊为老而无耻贻玷汗青集中尝引苏轼之言谓古今语未有无对者琴家谓琴声能娱俗耳者为设客曲顷时有作送太守诗者曰此供官诗不足观于是设客曲乃始有对因戯作俳体诗曰设客元无琴里曲供官尚有选中诗云云是数篇者殆所谓供官诗欤然其诗在南宋之初特为杰出无豫章生硬之亦无江湖末派酸饀之习方回作是集跋述紫芝之言曰作诗先严格律然后及句法得此语于张文潜李端叔观于是论及证以紫芝诗话所徴引知其学问渊源实出元祐故于张来柯山龙阁右史谯郡先生诸集汲汲搜罗如恐不及叶梦得石林诗话所谓冦国寳诗自苏黄门庭中来故自不同者也畧其人品取其词采可矣乾隆四十四年十一月恭校上
　　总纂官【臣】纪昀【臣】陆锡熊【臣】孙士毅
　　总　校官【臣】陆　费　墀














　　太仓稊米集原序
　　始余来东南闻士大夫诵宰掾周公少隐诗文毎击节赏叹以谓清新伟丽自成一家非真有悟觧不能名一世独恨不见其全逮守九江之明年嵗次甲申冬至后三日今吏部侍郎陈君季陵经从集庾楼上出公太仓稊米集七十巻命余为序是时敌再犯淮沿江郡多故欲读未暇乾道改元乙酉春和议成边城撤备民讼少得余力观书一日卧爱日堂取公古律诗记铭书序杂著数十百篇细读而哦之窃骇古人闗键难名之竗公尽驱入笔端葢前軰文采专以格致为髙埀世不朽端不偶然噫此岂可与新学小生口舌辨哉然王震序曾南丰之文谢克家序陈后山之诗或谓巨题晩进不当为若余则于天下无所畏读余序乃知当为不当为自有定论而公诗文虽不待序而必传无疑也左朝议大夫充敷文阁待制知江州军州提举学事蒹管内劝农营田使眉山唐文若序
　　宣人之为诗盖祖梅圣俞圣俞以诗鸣庆厯嘉祐间欧范尹苏诸钜公皆推尊之后百余年又得竹坡先生继其声而周与梅在宣为着姓且亲旧家也竹坡同时有王次卿僧彦邦道常三人皆能诗王死于兵不复传彦邦学为诗而未至道常笔力颇过彦卿其后亦无闻惟竹坡之诗声厌服江左天麟未第时从竹坡防公谓子曰作诗先严格律然后及句法予得此语于张文潜李端叔故以告子且言郭功父徒窃虚称在诗家最无法度天麟钦佩此语退而学诗不敢越尺寸久而自定然后知公之善教人前年过九江公家在焉往拜遗像哭而吊其孤诵其余文以语太守唐立夫舎人立夫急取公文集相与阅于庾楼上读之声震左右立夫最重许可至是击节且为序之竹坡于书无所不读发而为文章不让古作者其诗清丽典雅虽梅圣俞当避路在山谷后山派中亦为小宗矣彼郭功父辈执鞭请事可也官晚而名不达自兴国守罢居九江贫不能归宣城而江山之胜盖为晩助云公名紫芝字少隐乾道丁亥上元左朝散郎充集英殿脩撰知襄阳军府事提举学事兼管内劝农营田使充京西南路安抚使马歩军都摠管兼提领措置屯田陈天麟序自序
　　昔余为童子未冠入乡校方学科举文文成掌教者善之于是长者稍从而称其能焉余曰是足以得名不足以名世也乃喜诵前人之文与其诗往往为之废业而前日之称其能者悉咍之不齿也一日先君戱为客言是子肩有诗骨在法当穷而又好诗穷固必矣自是好之不衰如人饮酒日甚一日然卒亦不能工也中年取少时所作而诵之悉皆弃去可呕也老来取中年所作而诵之则又皆弃去可笑也今老矣而竟不能加安知他人诵之不呕且笑耶小儿曹未尝学文不识诗病误以为好而掇拾其遗得若干巻録而藏之问名于余余告之曰文章一小技于道未为尊也使有补于世教犹□庶几不然徒费纸札耳不足録昔者山谷先生书告其甥曰文章直是太仓一稊米耳黄公之文可与马迁扬雄刘向之徒相为表里若其诗则杜子羙苏子瞻而下不数也而犹小之如此况不逮其万有一者乎后数年而集亡当于东家酱瓿上而求之其必有得矣












　　钦定四库全书
　　太仓稊米集巻一　　　　宋　周紫芝　撰乐府三十首
　　吹台曲
　　天门玉钥双龙开霓旌羽葢天上来管弦嘈杂入霄汉美人侍燕黄金台羽觞行酒欢未足燕姬成行列红玉梁王半醉起更衣夜按玉箫亲度曲曲终举袂俱争妍拜舞樽前称万年三山玉女朝羣仙当时弄玉飞上天至今防下草如烟
　　越台曲
　　玉顔如花越王女自小娇痴不歌舞嫁作江南国主妃日日思归泪如雨江南江北梅子黄潮头夜涨秦淮江江边雨多地卑湿旋筑髙台匀晓妆千艘命载越中土喜见越人仍越语人生脚踏乡土难无复归心越中去髙台何易倾曲池亦复平越姬一去向千载不见此台空有名
　　巫山曲
　　楚宫夜半旌旗动晓逐君王猎云梦君王醉挽金仆姑笑射双雕落飞鞚霜风猎猎吹白羽狨鞍下时日未午天上台髙翠被寒雨湿烟霏夣神女行云飞去不可留却望阳台无处所魂凝睇逺烟凄迷猿啼巫峡东复西江边猎火一万炬貂裘醉拥君王归章华千门复万户侍女焚香迎辇步君心谁能念旧恩忍泪悲啼不成语愿夀君王一万年常向阳台梦云雨
　　白苎歌
　　大埀手小埀手江南白符世希有吴姬十指玉纤纤白苎新裁舞衣小秋江四面绕吴宫吴宫霜橘树树红吴王夜燕不知晓但见红日升曈昽美人低鬟复囘袖持酒献君君一笑人生得意不行乐白日如梭夜催昼吴山依旧吴江清离宫故苑难为情不知谁遣南山鹿还向姑苏台下行
　　五杂俎
　　五杂俎垅头水往复来玉关骑不得已从士子
　　五杂俎云际翮往复来长安陌不得已千里客
　　五杂俎夜茫茫往复来鴈南翔不得已思故乡
　　茘枝香
　　千秋节当八月五御楼巻帘看马舞黄衫玉带分两行绣衣宫人击雷鼓梨园法曲凄且清相传犹是隋家声宜春北院蛾眉小初按新声未有名侍女焚香跪瑶席更看真妃作生日恰值南方驿使来旋采风枝露犹湿当时盛事人争传茘枝香曲是新翻宫中行乐事亦秘此曲不许人间闻马嵬梦断香尘息满山茘子无人摘却归西内冷如氷一听遗音泪空滴
　　武谿湥
　　五谿妖蛮盘瓠种穴狐跳梁恃余勇汉庭老骥闻朔风两耳如锥四蹄踊南方毒雾堕跕鸢五谿谿深军不前健儿六月半病死欲渡五谿无渡船将军誓死心独苦本为官家诛黠虏谁知君侧有谗徒刚道将军似贾胡人生冨贵一衰歇防令薏苡成明珠祁连髙结衞青冡文渊藁葬无人送至今行客武溪傍谁为将军一悲恸
　　公无渡河
　　清江漫漫日夜流江边无风人自愁冯夷击鼓河伯怒蛟龙掉尾鱼吞舟人生一死亦难处何不相从听媪语公无渡河公自苦人心险过山嵯峨豺狼当路君奈何劝君収泪且勿歌世间平地多风波
　　饮马长城窟行
　　长安城边边地永万里沙场地无井秦人掘土土作城城下窟深秋水冷汉家将军号都防西征上陇寒日暮野驼跑水无处寻饮马长城窟边去长城窟古来战死多白骨征人半作马下尘犹向隂山鬬驰突去时寥天霜雁鸣归见玉闗春草生将军功髙封列城鬬死伍符无姓名
　　金童歌【并引】
　　汉武帝作金童仙人以承露盘魏明帝青龙间诏以
　　车西取及临载仙人乃澘然泪下唐诗人李长吉作歌以哀之杜牧之为贺作集序独于是诗有取焉予因读长吉诗爱其竒古然味牧之所谓其于骚人感刺怨怼之意无得而有焉乃为续赋以系乐府之末
　　武皇开疆三万里滇池初穿栢梁起更铸仙人承露盘万歳千秋奉天子当时谩説邜金刀谁知更有当涂髙铜雀台髙阿瞒死八方才人閙如蚁玉井绮栏心未厌犹取金仙着前殿金仙辞汉忆汉主登车殷勤埀玉筯独捧金盘出故宫囘头忍看咸阳树魏宫羣臣眼亲见朝着魏冠暮归晋可怜长安肉食儿不如顽铜犹有知
　　日出东南隅行
　　春风淡荡春雪浅陌上柔桑青宛宛青天易雨亦易晴吴蚕催眠欲成茧罗敷采桑南陌头翠鬟鬌光欲流罗襦吹香白玉佩青丝络笼黄金钩君王年少如秋水欲学鸳鸯对飞起赠君身上双明珰结君同生亦同死罗敷敛衽前致词词多慷慨中含悲念言夫婿良家子委身结髪为夫妻人生匹配各有偶愿逐狗走随鸡飞江水可竭山可移妾心皎皎君当知
　　乌夜啼
　　黄门急诏下趣封南郡王鸾辂俨且深班剑列成行建以左纛斾树以羽葆幢骨肉厚恩义门户生辉光分封得大国四境弥土疆那知以嫌猜将身触嗔怒征我还上都令我不得住夺我封矦印被我五两组低头屏气息对客不敢语红窓昏夜灯白泪堕秋雨郁郁两大树依依近墙宇鸦鸦枝上啼腷腷振两羽沉沉夜未央紞紞方三鼔侍儿闻之喜揽衣中夜起起敲斋閤门秉烛具肴防再拜前致词灵乌未可鄙吾闻乌夜啼霈泽覃万里杲杲方平旦使者已在门官家有诏书为君敦厚恩旧愤知己释徙封意增勤客有鲍书记当代称能文命作啼乌曲乐府传清芬人生欲冨贵生身恨不早富贵岂不好危机亦难蹈古来兄弟间生死在一朝煑豆然豆豆叶焦灵乌莫厌声哓哓
　　上之囘
　　汉宫三十六复道髙崔嵬皇情极游豫警跸北之囘苍螭挟龙辀风伯清路埃羽衞森戞击玉舆久徘徊青娥絶望幸故宫秋叶催举头望霄汉白露零玉阶
　　得寳子
　　莱宫中春草緑君王无事欢不足宜春北院小蛾眉日日霓裳按新曲侍女倾心复尽计歌舞君前不如意今年新得太真妃从此龙顔不胜喜望春楼下纥那歌枉说扬州古铜器梨园乐府两部齐尽歌乐府新歌词君门谁道九重逺嵗久欢声闻逺夷渔阳万骑仓黄入帐中妃子吞声泣当时掌上不忍看玉骨埋时烟雨湿属车尘逺空邮亭邮亭牧竖嗟娉婷凌波袜在香未絶万人争看俱伤情一朝持入咸阳市空得千金贾客惊
　　昭君行
　　汉宫侍女知几千争妍取宠俱可怜谁知恩爱托画手黄金买得昭阳眠昭君自恃玉顔好未信光隂镜中老不知万里嫁单于憔悴蛾眉葬秋草忆得昭君初嫁时含羞忍泪无人知朔天漫漫沙漠逺空抱琵琶说别离捐金得宠固可耻委身絶域不如死世间妍丑何曾分自古贤愚亦如此
　　乌飞曲
　　江云欲雪江风吹王敦城头乌夜啼云深月暗风转急惊乌绕树无安枝狂风忽来飞不定夜半无巢何所依情知天公有风雨何不结巢髙树栖君不见秦氏庭中双桂美庭乌生雏八九子乌生岂不念髙飞托君庭隂飞不起那知君家轻薄儿弹丸脱手两翅埀无巢悔不巢巍巍有巢悔不常髙飞人生祸福难豫期
　　秋兰词
　　萟兰当九畹兰生香满路纫君身上衣光明夺缣素孤芳一衰歇凋零湿秋露佩服得君子亦足慰迟暮采摘良不辞新枝忽成故向来桃李场红顔照当户纷纷自芳菲荣枯复谁顾
　　金错刀
　　美人临晓镜睡足含春娇手持白玉尺睥睨金错刀欲将双防凤对飞宫锦袍谁知逰冶郎经年事游遨但知山上山不说大刀头君看良家子尽属六郡豪一朝着衷甲万里随炊刁家人剪春衫欲寄道里遥缄封望絶塞蓬首时自搔荡子防当归行人日儦儦别去隔生死不保夕与朝寄言楼中妇清泪且当收犹胜作征衣逺寄边城秋
　　湖阴行【并引】
　　余游于湖过王敦故城诵温庭筠所作湖隂曲虽辞彩光耀夐絶古今而诛奸戮逆固已无憾然敦之包藏祸心盖亦久矣东晋君臣不戒履霜以翦豪厘曾不若石崇厠婢知其他日必善作贼乃为湖隂后曲以广其意
　　石头城南五马渡一马成龙上天去晋家天子再御朝洛阳敌骑空无数当时枉道马与王髙官饱食丰豺狼车前已赐兰斑物江上空余剑防场日光射天惊贼垒封豖长蛇梦中起仓皇只欲玩遗鞭谁信龙媒已千里黄须有智人岂知不料将军未死时着新脱故真是贼白犬下齧天应迟谁道晋朝公与相不及金谷园中儿
　　隋渠行
　　黄榆落尽河水氷隋渠两岸无人行雪花漫天大如掌北风吹马南人惊县官藏氷避炎热健儿凿氷手流血安得身随花石官当路谁人敢呵喝黄流千里冻彻底舳舻相仍冻衔尾天公便合囘阳和桃花水暖流春波望春楼上天顔喜齐声争唱纥那歌
　　长干曲
　　黄昏明月上朱楼帘旌射月香雾浮画栏垂手楼中女对月低眉不举头人似长干桥下水一去悠悠几千里谩道嫁鸡逐鸡飞长千夫壻那得知
　　五男父
　　白头垂垂五男父一生辛勤立门户五男炊白割红鲜阿翁采薪供五男悲风惨惨寒日暮翁入采山遭猛虎猛虎磨牙卧道边五男持防谁敢前
　　魔军行
　　五岭南来山最多驱军日涉千坡陁山中食菜不食肉十室九家俱事魔县官给钱捕魔鬼八万魔军同日起将军新破强敌囘马前班剑如流水生斩妖精拔羽幢传首天庭藁街死当时平田作战场至今遗骼无人藏旧居虽在人不见破屋萧萧围短墙
　　野妇行
　　新安野妇双髸垂红膏涂靥深画眉青襜两幅不掩骭赤脚一双深染泥饷耕如賔有翁媪头戴银冠相媚好银冠犹是嫁时妆马上不知人絶倒长年相见无别离竟死不识愁眉啼红顔暗逐春光老暮栉常随落日低秋娘一尺春风髻下蔡阳城尽风靡倾城可爱亦可怜野妇谁知有西子
　　输粟行
　　天寒村落家家忙饭牛获稻催涤场燎薪炊黍呼妇子夜半舂粟输官仓大儿担囊小负槖扫廪倾囷不须恶县胥里正不到门了得官租举家乐去年有米不愿余今年米白要如珠路傍老人拍手笑尽道官兵嫌米麤良农飬兵与敌竞敌骑不来自亡命田家终嵗负耕縻十农飬得一兵肥一兵唱乱千兵随千家一炬无孑遗莫飬兵飬兵杀人人不知
　　寒食曲
　　三月江南好春色买酒家家作寒食男呼女唤俱出游扶路醉归欢乐极街头尽日无人行多在山村少在城踏歌赛愿一时了上冢归来闻笑声岂料如今一百五画防满城椎战鼔子孙半作泉下人薄酒不浇山上土死者已往生者存随分欢娱各儿女烹鱼裹菜当盘飱花作红妆鸟歌舞君不见江南江北多战场去年白骨无人藏
　　木芙蓉歌
　　吴江十月霜华浅秋空无云霜日暖芭蕉树暗帘幕垂木芙蓉开红婉婉银床露重梧叶飞金钱扫地秋兰萎无人自对秋风笑黄菊葵花不同调慢緑妖红解醉人徐娘未老秋娘少少年时节欢乐多红莲影落秋江波若耶女儿白如玉夜半采莲闻棹歌惊风吹浪鸳鸯起囘头日月飞梭里对花不饮今蹉跎泪湿秋风当奈何
　　雍门行
　　忆昔长安昼闭门敌兵四面如云屯嗣皇明圣日月出尽刬宿蠧清妖氛黄门急诏忽夜下驿骑四出争驰奔明朝都人看传首贺客纵横各持酒利剑空膏六贵人冨贵囘头信何有一身成粉骨成尘当时近前丞相嗔髙台曲池已荆棘援琴谁作雍门吟【六贵人谓蔡攸等】




　　太仓稊米集巻一
　　钦定四库全书
　　太仓稊米集巻二　　　　宋　周紫芝　撰乐府二十首
　　艨艟行
　　汉作楼船三百尺江南父老何曽识船头击鼓转红旗船尾踏车人不知君王英畧似汉武要挽江心射蛟弩天戈指日殄匈奴先遣偏舟下江浦三年血满秋江红洞庭揺落悲秋风漫山栅水作城寨逆气不腥河伯宫惊涛卷地喷飞雪艨艟一出千艘空将军自驾木城去莫叹龙骧作阿童
　　五谿道中见羣牛蔽野问之容州来感其道里之逺乃作短歌以补乐府之阙
　　淮田一废不复秋五夫扶犁当一牛畨兵大入郡不守青窠未熟官来收狐狸昼啸荆棘里此事最贻廊庙忧羽檄征牛牛蔽野问言万里来容州容州价贱苦易得四蹄才堪一剑易来时草青今草黄道路既逺多死伤沙场草浅食不饱夕阳时见乌衔创江北江南几阡陌几牛能满千家仓愿言田父各努力防见西风禾黍长将军官大马亦壮使敌骑窥汉疆
　　黥奴行【范琼】
　　山西骁将真黥奴两斛笑弯金仆姑偶然浮云变苍狗身骑髙马称金吾敌兵仓黄忽南渡地黒天昏两龙去贼臣僭伪谁适从将军一呵百官惧仗剑前驱趣翠华路人辟易空囘顾至今愿返河阳狩荆棘艰难窘天步未悬北阙新头颅犹带安西旧都防前年纵兵肥水头横尸千里行人愁帐前骑士勇如虎帐下娇娥双脸羞藁街流血天忽怒小儿跳梁健儿舞寄语卢龙与范阳中书相公今尚父愼勿更如奴跋扈
　　秣陵行【宇文粹中】
　　秣陵城门夜不开城头椎鼔鸣春雷绯衣擎火燎民屋万井一炬飞红埃道傍横尸人不识血流但见秦淮赤府中官吏一百人尽取姓名书罪籍元戎被执不得归贼坐黄堂纵呵斥明朝传檄下九州九州牧伯不敢収可笑官军櫜羽箭环视走卒撄城楼将军楼船下巫峡胆落双旌俱巻甲日枭五十三头颅一战何曽短兵接今年新起故将军灞陵醉尉勿浪嗔文致太平武定乱非渠谁复清风尘【此诗末章归美李纲】
　　射鹿行
　　白羽红旌绕山麓争向山南射奔鹿猎夫举网常苦辛谁寝其皮食其肉腹中着子初成斑梅花碎防真珠圆防桃压髻玉簪短去作谁家头上冠贵家金多逐时好尚蹙蛾眉嫌不早一皮可直三万钱竞作苞苴当珍寳大者有茸胎有纹举无遗族如何寃玉缨琼弁者谁子始作此俑知非贤
　　督耨词
　　十里一候五里置渡海梯山来万里赐入长安卿相家夜暖金猊香彻髓琼香入骨作晓酲斗帐烧烟隔秋水青娥添火窓欲明红锦薫衣人未起梅花不用波律来零藿何劳香传记兰闺半掩春昼长参差吹竹罗红妆令君一去三日香更遣小儿缝紫囊夜来宾客满髙堂谁家有女嫁韩郎
　　汉宫词
　　汉宫五月多南风宫槐覆砌花阴浓彤庭破晓瑞雾薄寳槛茙葵迎日红池面鸡头青蹙衂菖蒲有花池水緑殿阁风清白日长五丝结防献君王汉皇年来新受箓自篆天书辟邪毒六宫此日多欢娱就中何人恩宠殊黄金钗横绛囊小争带君王亲冩符
　　竞渡曲
　　江风猎猎吹红旗舟人结束夸水嬉短衣青帽锦半臂横波鼔鬛飞鲸鲵江潮漫漫江水濶浪花击碎千堆雪画桡擘水挽不囘白羽离弦箭初脱岿来醉作踏浪歌应笑吴儿拜浪婆朱楼相映緑阴里两岸人家欢乐多饭筒角黍纒五防楚俗至今犹未改日暮空歌何在斯不见三闾憔悴时
　　牛女行
　　天孙晓织云锦章跂彼终日成七襄含情倚杼长脉脉灵河南北遥相望天风吹衣香冉冉乌鹊梁成月华浅青童侍女骖翔鸾玉阙琼楼降华幰明朝脩渚旷清容归期苦短欢期逺昔离今聚自有期天帝令严何敢违犹胜姮娥窃仙药一入广寒无嫁时
　　双鹄飞行
　　忆昔江乡遭乱离两翁避地双鹄飞一鹄南翔一鹄北北鹄堕地南鹄栖天长地逺去不返巢倾卵覆令人悲去年贼兵初聚党今嵗王师方解围舂陵万户才有几骆谷一家空独归归寻故里不知处白骨支撑满涂路城西有屋无人居城东有地无屋庐仿佛相从旧游处泪栖双睫还欷歔
　　鷰衔栢行
　　双鷰何时来瀚海寄巢脩椽巢不改春深巢稳初养雏双雏引颈仰哺呼雄将雌出双雏孤雏危堕地声雌随雄归见雏泣主人将雏纳其室双雏脱死翅欲开衣素臆去复来明年主人开夀燕画鼔停挝歌舞遍双雏傍席争囘旋共衔青栢置樽前口不能言对以臆再拜夀君如栢年
　　石妇行二首【俗呼望夫石在当涂】
　　贞妇生江南少小称丰秾委身事良人相与欢笑同良人去不返两鬂常鬔松谓言有膏沐未识谁为容日日上山望水逺山复重藁砧竟不来望望终无穷一朝化作石僵立由天公天公表坚贞令与山始终仙衣綉藓晕寳髻摇花丛滔滔日月逝此石存髙峯清名阅千古劲节摩苍穹恨无采诗官作诗颂遗踪用之邦国间庶以消淫风
　　生男有闺房莫娶青楼倡生女事姑嫜莫嫁游冶郎倡家从人无定准游子一去忘故乡山头义妇无人识踊身上山生死隔人将此妇作石看不信此心元是石相从岂复无它人髧彼两髦真我特江流可尽山可平不尽悠悠千古情早知郎去无消息悔不将身事尾生
　　拟客从逺方来
　　客从逺方来遗我故人书故人久别离一别万里余相望不相见各在天一隅感君慇懃意字字如明珠上陈昔懽乐次问今何如昔别俱少年老大今苍须良时不我与嵗月空踌躇余生如梦寐尺素徒巻舒为我谢故人逺致双鲤鱼恨无木篇报君以琼琚
　　拟青青河畔草
　　四序相推迁日月倐已逝春风入猗兰光艶照罗绮一朝霜雪至容华苦憔悴佳人惜朱顔结褵奉君子安知逺征途中道成弃置昔持鸳鸯锦裁成合欢被今织回文机中有相思字相思日夜切尺书无雁寄谁能知妾心脉脉含逺意
　　拟燕赵多佳人
　　沙丘有余风赵女多跕纚【音洗】燕丹养勇士后宫出女子至今余倡优吹弹满都市佳人北方来倾城尽风靡妙舞萦纤腰清歌发皓齿一歌四座欢再歌宾客起囘眸与目成哀弦忍重理愿为双飞燕与君共栖止人生不行乐嵗月如流水
　　拟梁父吟【并引】
　　诸葛孔明耕南阳时雅好拥膝为梁父吟而三国志不载其词唯秦佚文有之观其词防非亮所作特亮好歌此诗尔其后晋陆机宋沈约皆有之其词与亮所歌不同余过淮隂经韩将军墓追记田彊事乃拟古词而为是诗
　　驾言方北征遵彼淮阴路悠悠墟落间中有淮隂墓将军蕴竒畧功名照今古谈笑下燕齐北面师降虏一朝遭谗诬衔寃复谁诉谁能为此谋宫中汉家妇
　　拟司马相如琴歌代文君荅二首【并引】
　　卓文君欲奔司马相如相如以琴心挑之今乐府有琴歌二首而无文君词为代文君作荅歌以补其阙云
　　凤兮凤兮胡不归胡为四海求其雌其室良迩知者谁邂逅相遇君独知彼美人兮伟容仪愿与君兮相追随归丹山兮栖髙枝
　　凤兮凤兮鸣噰噰雄将飞兮雌将从天寒惨惨多悲风双翮欲举心所同山石可凿金可镕妾心皎皎如日中
　　莫愁歌
　　莲花深红莲叶緑平沙月上鸳鸯宿青腰三板兰作桡月下莫愁歌一曲移船入花花转深花深调苦难为音江边夜半谁为语只有婵娟知此心露华渐白月渐午刺舟自覔来时路明朝系缆柳边门却在夜来潮落处
　　拟桃叶扇歌三首【并引】
　　王徽之爱姬作扇歌三首词固佳絶而意若有未尽者为再作三诗以足其意
　　倚杼织氷纨殷勤作扇为君惜朱颜相期日相见裁纨作扇纤纤如白玉歳寒不改姿持用可郎目扇复扇扇亦已好但恐秋风至弃捐在中道
　　秋闺词
　　西风动帘幙蟋蟀鸣髙堂蔓草湿零露秋闺知夜长佳人掩朱户背烛解罗裳愿言鸳鸯梦双飞入方塘清影横疎櫺奈此明月光依依照长夜炯炯明愁肠不恨郎不归恨月入我床披衣复起坐嚬翠挑残缸开缄取素书解结罗带傍一读再三叹再读泪数行终夜不成寝曙色忽满窓虽云有膏沐谁能理晨妆
　　倡楼词
　　桃李艳春风荣华照京洛九陌飞香尘朱楼响索美人倚脩栏青娥巻珠箔白面谁家郎巴商载金槖大艑何岢峩系舟楼下泊哀弹杂清歌日日楼中乐谓言如江流偕老有盟约一朝买婵娟蝉鬂轻梳掠情从新人欢恩与旧人薄去年与青棠今年赠芍药人生有荣谢曾不待衰落倡女不嫁人深心失期约
　　霁月谣【和罗仲共效李长吉】
　　江鼍吹浪江水急雷师鞭鼓旌旗湿黒风驾雨霹雳鸣怒龙拏空半天立须防阴云空四埀广寒殿冷风披披玉觞燕罢王母归红鸾簇扇香雾飞
　　挿秧歌【和罗仲共效王建作】
　　田中水满风凄凄青秧没陇村路迷家家趂水秧稻畦共唱俚歌声调齐树头幽鸟声剥啄半雨半晴云漠漠五白草斑谁敢闲农夫饷田翁自作去年两经羣盗来妇儿埀泣翁更哀蚕藂烧尽不成茧陵陂宿麦无根荄今年挿秧忧夏旱旱得雨时兵复乱官军捕贼何时平处处村村闻鼔声
　　古离别二首
　　弦断何由续镜分难再圆感君绸缪意赠我双纹鸳百年防有尽此意终难捐
　　行行重行行此别深可惜临分意难传欲语泪复滴我欲从君游恨乏双飞翮
　　长短歌
　　礲石磨砖作新垒角楼亭亭四边起谁家一曲长短歌长安贵人葬蒿里东方作矣事若何口珠腰带黄金多墓门重闭子孙泣树上纸钱空满柯君不见胡骑南来相州路仓皇尚覔韩王墓解鞍下马拜墓前更遣羌兵作调护凭谁试问尔何为定恐当年识吾父









　　太仓稊米集巻二
　　钦定四库全书
　　太仓稊米集巻三　　　　宋　周紫芝　撰诗四十首
　　壬午秋日观桥刈获五首【时年二十一】
　　清晨起盥栉巻箔坐南轩红日忽满树飞鸟相喧翻农夫告铚艾导我之前村露晞芒屦滑地僻秋芜繁行行不逾里委蛇到其门父老喜客至为黍烹鸡豚劝我当力穑醉中多好言低头谢父老我志久已存归来三叹息黙诵归田园
　　交亲不相知笑我营小筑人生如风灯一灭不容续胜负棋一枰信手安用覆与君共此世百嵗但信宿进退均有求要各随所欲君轨趋朝市我履在林麓胡为浪相笑吾计念已熟客来不与辨聊用铭我屋
　　代马嘶北风游子思故乡冨贵人所羡危机亦难防幕上巢岂安剑头炊易伤乃知三亩耕此策为最良寒士但藜藿肉食余膏粱脱粟众所食万钱谁得甞终然均一饱果腹俱徜徉饭蔬岂不乐厚味生祸殃以此较得失岂复无短长
　　人言秋日短无事日更长篱落既补治稼穑已涤场薄暮有微兴悠然步东冈东冈枣与梨累累半青黄幽菊虽未吐已含风露香风物良可喜客来有杯觞但使常如此贫贱亦何伤
　　祠宫昔所筑古屋栖真灵谁知员峤徙亦叹曲池平我即废址北结茅寄幽情髙秋肃万籁仿佛闻箫笙夜梦着琼冠结佩朝玉京谈笑悟至理俯仰了八纮安能事香火餐霞学长生明朝日复出抱耒还躬耕
　　题龙眠画四马图
　　裕陵神谟与天通昆仑以西俱凿空渥洼初来九夷服尽得大宛三象龙于阗凤脑世未识但见蹴踏长秋风鬼章锦膊惊絶代更看吐蕃狮子骢奚奴肮脏双眼碧锦韀错落青丝笼最后一匹号雄健见自往来天防中羽林骑士铁挝肃鸣珂蹀躞缨埀红诸畨入贡御闲溢君王昼坐蓬莱宫为临玉陛阅神骏诏冩真形谁最工龙眠妙伎非俗画不数当年老曹霸三骢岂是拳毛騧俶傥权竒颇闲暇籋云之姿迣万里太一来贶天马下内人传看十二蹄一笑微生咫尺威自从鼎湖剑坠龙媒上天久不归只今空对画图泣忍听鸟呼金粟堆
　　游麻姑观【宣城有麻姑山山中有观】
　　清秋禾黍罢南亩幽事少凌晨有佳兴振防事轻矫微踪蹑飞猱雄眺髙木杪上有仙子祠栋宇颇倾挠腾虚想云軿遗像空鸟爪黄冠三四辈生意良草草更欲问丹炉云山遂穷讨道人笑不言此意未遽晓但云须趣辕山静虎出早胜践良独难仙事亦杳渺了知世俗人尘凡隔蓬岛
　　小壶贮江蜡二梅幽絶俱可喜作三絶
　　遮眼梅花不要多着人无复奈香何月明羞看铜壶影矮树斜枝忆短坡
　　吴娘解滴酥成蘂天女能融蜡作花付与诗人说妍丑风流二士夲同家
　　天上姮娥白玉肌蘂珠宫女鬰金衣相逄月下浑无语笑指壶作伴归
　　病中戏作本草诗
　　长空青云昼风巻雨余凉生开病眼垣衣洗雨緑生光芍药翻堦红照晚幽人却扫惊半夏独杜衡门心颇逺提壶劝酒意甚劳花间伏翼终日号大枣如安可得竹叶岂宜空蟹螯何当如淮注石斛天南星移碎红烛锦纒更命刘寄奴囘雪香柔体如玉人生富贵不早休乌头成白空自愁浩歌自驾木兰去范蠡实能知逺游君不见赤车使者将君命五加皮币不少留一朝逐客便当去王不留行空泪流又不见浪荡子长负羇槖石下长卿无住着贾论空髙逺志孤屈草初成竒祸作何如独活考涧槃不遇自然同此乐嗟余知此解马衘蜗庐僻在陵阳角谁能更朝紫真坛丹砂岂解驻衰顔五色神符亦安用菖蒲谩说能引年玉泉泠泠潄虚壑独寻鹤虱负朝暄故人逺引羇旅夕寒水石畔思清言何时从容乃如此烟蓑去作牵牛子平生甘遂丘壑贫常有忧怀思洗耳
　　道由于潜将游西菩问之路人则云过之已逺
　　人生如落花随寓皆可喜但恐兜罗緜牵连入荆杞我马今未羁犹堪作幽事道逄西菩山欲问参寥子举鞭信蹇驴褰裳渡流水隐约望三山展转才十里吴儿指似侬但隔一山耳涂穷殊可笑兴尽亦复止吾曹坐天阨万事无不尔小者今复然大者斯已矣
　　越台夜雨
　　夜暗秦淮雨灯昏越女祠寒窓归梦短秋枕客情知鳬雁初何定鸡虫事亦卑明朝江上去重理钓鱼丝晚游戒珠寺寺王逸少旧宅寺僧秉烛观王右军画像出访鹅墨二池归已三更
　　悠悠倦徂征忽忽厌羇旅出门复风埃况乃迫繁暑兹游惬初心突兀见精宇髙人昔所庐树木亦竒古微风入冠裳林影散廊庑僧窓静无尘灯火照眉宇阅此坦腹姿须髪稀可数乐死固不虚顔色如处女平池渺清深淅沥过新雨谁言临池工至技本天与鹅羣久已空团扇复何许兴尽且当归夜半月方吐
　　归云洞
　　南华老明师遗像颇清古昔为挂空月今作归云土云来初无心云去定何处空余暗窦泉翠盎含白乳华堂谁复枝缺甃久未补林深自成风山润疑欲雨穷幽眼未餍曳杖足已苦入山无与迎出山信谁阻有客自去来山僧无一语
　　次韵次卿见寄
　　此生怀抱向谁开唯有华颠苦见催万事只今浑是梦寸心堪笑已成灰路长安得诗飞去交浅唯愁雨不来此意喜君无冷暖尺书频寄塞鸿囘
　　食二首
　　鄼矦昔微时刀笔一小吏起依日月光勋业髙百世道大原不容功髙亦为累所以韩彭徒累累就庖胾萧何于是时身任天下寄坐安刘帝心赖有东陵计东陵固明哲避地有深意此物原不凡世俗岂知味此味当自知未可语儿辈
　　元和数才子例指到元白香山诋中奄进寸辄退尺元侯躐要涂崔子实卵翼两公贤与愚何啻白与黑二武有直气诋评恣呵斥苍蝇从何来污我盘中食想像懐昔人抚几三叹息
　　游衡廊山山中有梁武帝杯渡禅师像
　　瀛渤从来是一沤何妨飞锡到中州解将瓶鉢横云海懒向秦淮障逆流
　　次韵韦深道见寄
　　不见苏州五字诗韦郎有句解人颐长才白柄林间事折角乌巾世外姿失马未应无后福亡羊政恐坐多岐人生一笑真难事白发逢君苦恨迟
　　宿琴髙岩二首
　　琴髙古仙人控鲤飞上天丹鑪访遗迹邂逅余山巅石壁削寒玉万仭凌云烟隠雨有石屋埀钓临平川旧闻钓处石可坐八九筵邑宰颇呼客醉歌日留连里胥厌追索挽石沈深渊髙秋见涯涘巨石呈方圆斯民不可扰此理甚坦然岂非仙圣居未易污荤羶余生欣晚遇想像追真仙净緑不敢唾薄暮聊周旋
　　长川抱空岩春水三月深有鱼嵗一来细如寸钋网鱼聚干腊白艇争分阴与人作苞苴囊纱走权门人言投鲙残成鱼只侵寻岂有仙家庖烹鲜赤刀砧又言弃药滓入水成纤鳞仙事亦渺茫讵可穷本因不知谁作古遗祸今犹存杀鱼嵗亿万可易千黄金仅令贵公子醉嚼聊一欣世俗自乃尔仙人亦何心
　　宿隐静作
　　短策羸骖山路长松阴十里午风凉飞来一水自碧落屹立五峯藂寳坊青鸟也随人听法老禅聊为客烧香泉声绕枕浑如雨月色满岩疑是霜
　　次韵石端若惠长句
　　仲容无双天下士草木自应殊臭味嵇康似鹤在鸡羣子阳如蛙真井底小巫神气惊大巫一见敛顔羞欲死眼无皂白敢妍媸口有雌黄谁訾借令巻舌终自羞吾颡峣然宁不泚伯仁大腹号空洞步兵醉语无臧否君方二子不啻过视我当如发蒙耳浪将五字比长城要为庖丁作余地人言政佀韩潮州欲借新声与侯喜苍顔槁项日摧颓囘雪流风更雄伟乃知愚知本相悬何啻人间三十里我诗颇似西台书时虽可喜终可鄙人言嫫毋不自怜捧心成颦亦成耻少年有意慕黄初岂料永嘉闻正始诗坛新拜少陵侯颇笑棘门儿子戏劝君此语勿浪传俗物还来败人意
　　次韵端若再惠长句
　　功名本是儿时事过是悬知终少味向来欲度骅骝前无命能居百僚厎未容晚辈识风流顿遣前贤隔生死党狱十年犹未开谗口嚣嚣苦相訾且将皮里着阳秋敢复眼前分浊泚顔之厚矣终自羞论少卑之人亦否路逢俗士呼与言公独未知其趣耳无人为吊楚客魂谁肯更作将军地此心此语只自知闻君足音惊且喜词倾三峡颇壮观气吞云梦真竒伟时从雾豹得一斑行看飞黄日千里如君人物尚淹留此事宁非肉食鄙枘方虽自与凿乖瓶竭那知是罍耻一生恨未识荆州万事政须咨伯始忘形已自到尔汝论事何妨襍嘲戏人生一笑不易得莫遣征航有归意
　　次韵伯尹赠竒童二絶句
　　它人有子但豚犬是家此郎真芝兰异时笔厎问珠玉已在只今眉宇间
　　昔闻徐卿有二子今喜衞家称一儿只有九方真具眼固应知是渥洼姿
　　次韵伯尹晚游松林寺
　　詹矦学古淡胷次无炎冷髙情屏嗜好邃宇极深静清心乐幽禅世外得佳境静悟已闻法踊跃更深省应复嗤卫侯耄期犹自警能事两禅师句法颇清颖无谁可悟言举世我独醒故来追若人两耳静鼃黾我生尘埃中况迫桑榆景安得薝卜林婆娑共清影君今富春秋器业窥魏丙兹游慎无厌流光不俄顷恐未免簪缨问道勤造请
　　次韵韦深道独乐堂十絶
　　廊庙登元勲四海歌画一羣公各交章君乃卜少室人生防蜡屐千古一草堂得失了自判较然不须量棐几坐永日岩花动微风未知堂中人此乐谁与同达人信死生过眼阅暖冷了知梦境中此味独差永曩喜韦苏州有句尽平淡只今把君诗去眼不可暂鬻钱走京师我笑员半千王阶求自试北牖输髙眠闻君开华堂图书富千古应笑碧衣郎试吏坐蓝缕爱酒惜杯干懒衣愁客至世无锦江翁谁识幽人意草木各有态臭味久已分愿言兰芷藂东风佩微薫跂首望蘅皋逺目聊增明相逢定何夕剧谈到参横
　　病后二首
　　山有生前约花留病后开得闲如我少扶歩与谁来闭户深防客哦诗穏送杯夕阳如有意催月与徘徊病起身还健凭髙喜欲颠乱山推不去一水忽当前逺碧飞双鹭平湍落钓船自今如不死余日尽诗年










　　太仓稊米集巻三
　　钦定四库全书
　　太仓稊米集巻四　　　　宋　周紫芝　撰诗四十四首
　　次韵詹伯尹舒天用和答二首
　　豫章有竒气铿然两青萍埋光久未识神焰凌太清二子廊庙姿肯负丘壑情防当来冠裳未可终岩坰我生如眢井芜秽久不凿况此一日别辄作数日恶碧云晚自合红日丽林薄思君在何许行行绕飞阁
　　白桃
　　缃桃落尽又春回雪白桃花最后开怪我此生新入眼问君何处旧移栽枝头已暖犹余雪江上从今不数梅只有玉人宜玉树翠鬟应近小妆台
　　次韵刘元素
　　白头烦恼不堪醒满引休嫌酒趣行世事可惊嗟豆落人生安得俟河清旧交倾盖由来久年少论心苦不情谁与寄声刘校尉肯来同此看春耕
　　次韵黄梦及见寄
　　长卿未老久倦游家无斗酒不得州平生拙甚屋背鸠羊头可烂身不侯言辄触讳恐转喉怒逢醉尉常反眸庙堂戛击方鸣球老人行歌聊饭牛我贫木奴欠千头夜长昼短懐百忧岩栖谷汲谁与俦草木黄落空悲秋饥鹰小呼即下韝老顽不受良工锼长年憔悴拟四愁浮生无根同舞沤更以外物为赘疣黄侯皎皎清且修怜我南冠如楚囚落笔衮衮不肯休人物眼前无此流合持五线裨冕旒姓名下覆黄金瓯万里一秣看骅骝去年操瑟不见收闻君欲买吴江舟明珠白璧惜暗投千金价重苦未酬感君尺鲤论绸缪逝将好我那肯魗微吟有句亦复搜敢撼大树看蚍蜉元龙气髙百尺楼此而未遇彼则不人虽曰畸天乃侔防当有驲旌林丘钓丝未可归沧洲
　　和郑文昌雨中看花之作
　　郑侯好客如郑庄客常满座酒满觞春来洛城被花恼千金一醉姚家黄慇懃置酒急招唤更来古寺窥红妆春风微寒春雨细秉烛看花花已睡春光骀荡与妖妍夜色侵凌增娬媚卧枝不起终无言脸泪欲埀如有意樽中有酒客当歌我醉欲眠人未起君不见春来雨急风屡颠危芳堕地无余妍扫花恐被落红笑持杯欲倩何人传愁多满懐乐事少人自惜花天不怜烹羊炰羔且为乐酒酣耳热亦不恶明朝有兴却重来莫遣残红抱青萼
　　题王摩诘画袁邵公卧雪图
　　东京数人物矫矫称袁公经纶有能事早嵗初未逢何许结蓬茅草树风淅沥幽梦寄一椽暮雪深几尺平田已无路况复知公门人言公苦寒谓死寜当存鸣驺入空谷暖律破寒沍岂伊逢异人天实起僵仆汉明号贤主杖击无名郎寃囚我自理微绪渠当昌摩诘亦可人六幅冩竒事浩荡懐逺图徘徊有佳思炎天挂空壁一洗毛骨寒意岂在氷雪髙风薄云端
　　浴罢书妙严壁
　　云散香槽客未回月团重瀹睡余杯小牕斜日无人语只有松声入梦来
　　杖藜
　　杖藜欵幽步苑囿粲景物汪湾小池间草树极幽郁泼剌跳鱼鸣聿役科斗出髙荷为谁芳清芬苦飘忽鹭下复飞去偃蹇不易屈空余扁舟闲菱藻互蒙宻余生本江湖幸不困簪绂豹席与椶轿愿此寄清逸一水便有余焉用跨溟渤
　　秋晚二絶
　　凉月初欣薄露天井梧吹叶又凄然墙根可笑无名草依倚秋风翘碧鲜
　　月向寒林欲上时露从秋后已沾衣微萤不自知时晚犹抱余光照水飞
　　次韵徐南美题彦符拳石
　　翩翩佳公子逸气凌青云戯写苍石姿遂逼仇池真平生三昧手举世谁与伦清诗为披拂警语良亦神一朝入双眼二妙俱可人
　　次韵南美再赋简仆与王次卿贾善长
　　交防得二子淡如秋空云长头喜问事坦腹意自真但饱北山蔬固应嗤阿伦句法未得妙画品如入神岂兹一漫士可并千载人
　　读髙帝纪
　　始皇坑儒生秦室遂颠覆取冠溺其中何乃踵前躅亭长初秦民秦事鉴已熟事有异取舎安用自窘束方从丰沛豪起逐中原鹿君王自神武将士岂局促当时分汉茅素行甚汚辱屠沽与刀笔杂然非一族叔孙晚见推韩彭旋烹戮一弛复一张往往如转轴髙皇躬独断此理深照烛英风渺何之遗事空简牍
　　读淮隂传
　　淮阴一世豪勲业满天地晚莭不自全遗恨在百世君臣如父子焉得置猜忌功髙良易疑地大苦难制折棰下燕齐羣豪自风靡岂有须假王而可镇齐伪祸生固有胎失在此举尔沛公窘荥阳齐卒尽精锐颉颃楚汉间事若反掌易信岂不自王何乃遣汉使帝意自此疑齐楚终易位哙等何足羞鞅鞅遂失意晚路说陈豨咄嗟甚儿戯吕姥何能为公乃自失志
　　二月二十八日雪晴歩上西山亭示天用兄弟二首
　　山崦犹残雪人家欲禁烟客寜嫌鸟语晴亦借花妍愁色连千里春风又一年亭髙莫回首白发满江天晴色牵人出春风恼不归鸟争呼永日花各醉斜晖杖策从谁去持杯与愿违兵戈愁外满人物眼中稀【时睦州乱】和人摘茶陆鸿渐茶经云叶如栀子花如白蔷薇皮日休茶坞诗云好是初夏时白花满烟雨乃用茶经语也盖茶至着花则晚矣
　　结庐闻似辋川家更趂东风摘露芽短梦唤回春正好枯膓搜尽句方嘉酪奴语陋真堪笑瑞草名髙岂复加明嵗莫教烟雨里白蔷薇秀小岩花
　　次韵姑谿兴国寺晚眺【姑谿李之仪字端叔东坡门人】
　　禅房花木有残红此地还因曲径通竹影看摇金琐碎风铃解语玉丁东人来白鸟横空处山在先生倚杖中絶唱未酬才已尽夜灯搔首鬓如蓬
　　钱申仲大夫索四亭诗各赋一首
　　白云亭
　　登临思昔人有意在山麓举首瞻孤云怅懐思宰木云亦初何心意乃自感触人生风木念此念何由足忽忽不可留悠悠空满目愿言结斯庐聊用慰幽独
　　芳美亭
　　春风始用事天意有反覆坐令氷雪姿吹作锦绣谷粲粲都花依依照人目花气欲薫人醉眼红緑想当瓮头春颇为客频漉慎勿遣红雨零乱飞满屋
　　遂初亭
　　为贫作漫仕未必胜陆沈冠缨日羁縻鬓发空侵寻昔为云出岫今作鸟归林暮年一丘壑往往谐初心窻明设浄几衣露张鸣琴缅懐靖节翁更赋归来吟
　　通惠亭
　　昔人品淄渑惠山压东南谁知十里隔通此一勺甘初不劳箨龙漫山走嵌岩方池汲清碧地脉通溶涵甆瓯落飞雪石鼎鸣风杉悬知与佳客午梦回春酣
　　次卿与余终日坐竹间以何人有酒身无事谁家多竹门可欵为韵余得上七字
　　养疴慕夷旷避俗防讥诃用兹结神交长年与婆娑脩篁不见天万玉方森罗隠几张净琴共鼓南风歌人生要行乐取乐不必多傥无一笑适奈此风月何
　　典午方中否举世无贤人髙爵岂不佳竒祸终相因七子各见几引身良及辰至今白眼徒往往多怒嗔愚智不同调孤髙固难羣自信茍不疑俗说空纷纷
　　人言不如意十事常八九君看得意人夺去亦难守子云草文覆瓿人不取更喜渊明门春风五杨柳当年富贵士泯黙亦何有乃知百世下静者差得久
　　昔年嗜酒人常恐不到口卧瓮寜免贼窥窦真若狗幸兹身无事家复有名酒竹亦不待寻清隂到窻牖长啸风满襟相劝杯在手不知平生欢重复有兹否
　　人命甚脆弱百歳良逡巡日月不可恃齿发寜长新但恐防欠间二首仍六身尘冠急须弹荷佩便可纫愿言同耦耕永继沮溺尘防看此水头有人行问津
　　子猷爱竹者起卧与竹俱未知有何好不可一日无我亦澹少欲鸿毛视金珠眇观霄壤间无一可与娱眷言此青士平生有葭莩可怜杜中舎羽林观万夫
　　人生天宇间动作均有寄谁知林下人亦复有幽事短歩舒微芳长吟抽逸思有梦烦青奴无弦须緑绮寒日忽满窻香销人未起慎勿唤客来昬昬败人意
　　次韵伯达大水见懐二絶
　　雨涨平池緑似淮半扉春水眼慵开无钱得买扁舟去莫道旧来今不来
　　相望千家信不通悬知春在雨声中蹇驴欲去愁泥滑安得西飞六尺鸿
　　次韵赵思诚沈彦述春日和答
　　三千客里贤公子八咏诗中瘦沈郎他日功名埀竹帛只今歌笑共杯觞鸟能娱客时相劝雨亦怜花不打香唤取春来同一醉天教闲日为君长
　　次韵次卿宴坐烧香二絶
　　燕堂窻静一帘埀鹊尾薫浓客未知稍忆风流王子晋月明闲弄玉参差
　　薄雾霏霏欲满空炉烟不动寳薫浓莫将俗语讥时辈更学东京范蔚宗
　　三月二十二日逰昭山前一日讷禅师死
　　今日天色佳晴光与山秀道人邀我出共访山中旧马首转岩阿佛屋露螭兽残花趣春事白水决崖溜山行乱人影香火各奔辏禅师秋月空遗像孤鹤瘦平生三昩句髙压岛与昼风吹水成纹妙语本天就莫言鸠摩罗临死出神呪
　　与松林道人求竹栽
　　人生殊臭味不异莸与薫嵗晚期金兰矫矫惟此君缅懐古招提脩竹如云屯道人淡无与所居竹为羣余阴满牕户肯惜为我分他年蜗牛庐浄几横清芬疎疎便可意霭霭亦足欣千亩不足侯万夫寜是军客问有何好仰屋不必言幽径傥可开迟子日欵门
　　次韵李姑谿过王次卿留终日
　　昔日风流李泰和暮年流落竟如何追随天骥元分路蹭蹬金銮不上坡人物眼髙谁睥睨江山兴在且婆娑幅巾倒载归时莭想得扁舟漾月波
　　次韵端叔题余所藏山谷茶诗尾
　　翰林门生两苍璧似是天人人不识学得黄初五字诗不作人间万钱食晚向江头看药栏花前一笑聊开颜自言千载司玉局尚记桥山分省宿今朝玉乳打团龙昨夜新诗刻红烛我识风流李元礼人物流中有泾渭平生漫刺不浪持晚得龙门略相似诗成袖手初相羊便识从来锦作肠梦回却诵矞云句彷佛官焙闻余香从今下客牛马走问字不妨时载酒
　　次韵端叔叠前韵见贻因以为别
　　夜光分得千金璧从来有限未省识一从韶濩到两耳三月遂令忘肉食髙楼同倚百尺栏江山满眼方怡颜先生官冷不坐局古寺分牀雨中宿清谈亹亹不断头几度寒窻防残烛晩嵗升堂来问礼谁遣黄流入清渭金华上天朝紫皇往事空劳公举似明日山中归牧羊九回日断思公肠他年华屋傥遂约笑语尚闻兰芷香青丝络马不须走一杯且饮姑谿酒
　　次韵沈彦述官舎书事二絶
　　幕中从事最能诗恐是当年杜牧之渠为秋娘方覔句莫将公事恼痴儿
　　晚得休文一解颜识君曽是画图间阳春白雪何由和句有雌霓诵亦难
　　撷野蔬示小儿
　　荒村无鸡豚何以供刀机山蔬杂百种此物含妙理幽居有胜事一笑随稚子朝甑饭鳬茈暮鼎羮马齿笋包出土肥蕨芽含露紫试采少陵苣更撷天随杞举杯香覆坐揺喉滑流匕悠然理尘策果腹万事已君看金谷楼步障五十里韭虀及豆粥为具咄嗟耳回观竒祸作一死政坐此寄声肉食徒吾事勿轻鄙
　　题赵侯画沧江逺岫图
　　公子风流絶代无名髙当与大年俱自从剪得吴江水不爱滕王蛱蝶图





　　太仓稊米集巻四
　　钦定四库全书
　　太仓稊米集巻五　　　　宋　周紫芝　撰诗四十五首
　　次韵吴思道赠姑谿道人
　　残生拟覔山中伴万事厌从儿辈谈笑我防家常作客羡君买地已成庵早将辽海千年梦换得曺谿一滴甘闻与道人新结社懒云今不是常参
　　次韵次卿擕酒见过
　　睡过花时无好懐柴门谁闭复谁开拟从月夜放舟去更趂东风擕酒来须发且休论早白悲欢正可付残杯君无旧雨仍今雨相见应湏日百回
　　送虞伯瞻以宣城尉为上元方田官
　　曩时人物询石渠风流文采知诸虞老成不见典刑在定识载行家有书此郎胷中有泾渭不比当年防陵尉可怜汗血名家驹未有长途试千里空鞭赤免鞬臂弓射杀穷山赤丸子只今廊庙方赓歌羣材并用肩相摩将分壤地辨垆防要追禹迹穷岷嶓悬知使者欲推毂岂止朱墨精研磨简书可畏君莫厌防见天边给飞传时来富贵亦偶然且尽十分金潋滟
　　收次卿近书二首
　　故国春空老三吴信不通客犹如社燕书或寄賔鸿鬓发风埃里林庐梦寐中西归如有意一笑复谁同白水彭门道秋风古战场人应思故国楼更在斜阳消息凭鱼素游从问草堂兰芽知己茁何日见诸郎
　　怀旧一首【并引】
　　三月晦日饭余方开渊明诗编诵停云未竟而彭门故人忽遗逺书喜不能胜因效其作以寄意焉
　　三月既晦维暮之春居我穷巷门无杂宾谁与晤语千载一人歌此好言以侑清樽酌我春醪载笑载欣言念我友在彼彭门江濆之别于今三年夐夐只影祗复自怜素书聿至式慰我心蔚我嘉木有莺在林尚求其友载好其音人而不如有懐其愔何当言归昔盟是寻眷此二老实为兰金
　　晚霁
　　翠叶看成幄浓春唤不回愁今连落絮雨欲到黄梅扫地花狼藉开门燕往来晴峯数防出暝色一禽催过张参军故居曲肱亭旧基在焉山谷老人名亭且有诗所谓邻鸡呼不起拥被聴松风者是也
　　脱手新诗咳唾成曹刘鲍谢未为能少时不厌家如磬嵗晚聊因酒作丞天与吾人终淡泊才如此老不飞腾盖棺何物无遗恨太史知公解曲肱
　　雨余便有秋意夜闻络纬声甚急
　　朝来三尺雨一洒遍原隰秋风扫快霁凉气便相袭幽人倚寒窻睡眼已生涩淅沥闻井梧风枝摆余湿推枕夜未央牵幌月还入凄然裘褐念感此络纬泣嗟我岂不知索衣寒无及家机卧空轴麻缕无可缉殷勤语秋虫相煎何太急谁能太早计不死防当给吾言甚酸寒不足劳掇拾书之示二豪以当一笑集
　　入秋初种芭蕉
　　着叶芭蕉三四根怕秋全似可怜人老来安得无余事细聴维摩说是身
　　中秋无月夜半大雨忽忆去年江楼之防
　　去年秋半西江口夜上江楼饮江酒欲问青天借玉盘等得浮云变苍狗天风惨澹含清秋夜色苍茫江水流移床傍檐看月出月未肯出令人愁圆芦吹裂客罢语恐在丹霄复何许一声初自耳边来三更却向楼前去人生无定可堪论东西南北似浮云故人吹散天一角惊鸿零落秋江羣今年不聴鸣江橹月黒风悲窻绕树一杯无酒可浇愁夜闭蓬门聴风雨
　　九日至苏家园
　　良辰不浪出坐久无谁言闲携老铃去旋覔登髙樽悠然理孤策徐行当华轩步穿鼪鼯径来过鸡犬村炊烟起茅庐衍沃多平原翳翳桑柘宻霭霭禾黍繁黄童与白叟相携负朝暄我求方寸地拟设常关门谁知南冈底近有苏家园心知淳朴处可避喧嚣烦归来得好语髙意谁当论他年刘子骥定覔桃花源
　　过双庙
　　廵逺功名絶古今后先俱死只侵寻两家子弟犹相訾百世何由识此心
　　行迈一首
　　秋山凄无风木叶寒自萎羇客不得归行迈日靡靡瘦马嘶暮涂忍饥渡寒水落日晚更明栖鸟惊复起人生各有求谁能异生死行行重行行辛苦那得尔乱石摧前輖旋车亦当止饥寒苦见驱临风一长喟
　　暮宿一首
　　朝行绕山麓暮宿投孤村父老颇见招落日犹在门庖烟不满灶汲水复抱薪为我炊黄粱一饱裁逡巡百金得香醪湛湛盈清樽我虽不解饮亦足濡我唇濯足扪饱腹燎衣暖余薫愿言息劬劳少浣尘埃昬慇懃戒鸣鸡未用呼晨暾
　　汴隄冬日二首
　　榆柳风微不动尘平沙如粉衬车轮今年汴上三冬暖已带长安二月春
　　当年漫漫雪如尘古汴重氷欲折轮暖日如今着行客长安三度见青春
　　将出京
　　老恨愁千斛饥须粟一囊遂成迟去鲁还作薄游梁客思风尘恶乡音道路长何时秣归马看我理晨装
　　雪后再至菊坡
　　长安二月春风里马似游龙车似水青鞋久惯踏江沙黄帽岂堪随马尾梁王旧筑黄金台台荒草满谁复来云中羽葢去不反坡底菊苗寒欲开老僧相对话乡井童子瀹苗分乳杯为言诸老有遗迹细寻石刻摩苍苔春风无情固相似倦客逢春还少味篱边踏雪忆故年渡口呼船梦千里人生万事要随縁到处一身俱偶然林间春动有佳兴更防官焙来同煎
　　寒食滁阳阻雨
　　去年束书薄游梁今年下马古滁阳滁阳寒食少人出满城山雨惊淋浪闭门客舎颇无事五白大呼同舎郎樽前谁唱醉翁曲鸟歌花舞催红妆竟须薄酒浇永日肯放羇愁煎客肠功名老矣白发出嵗月防何归路长江头借草作寒食细雨梨花思故乡何当秣马明发便可一苇横长江千村万落鸟呼客山南岭北花吹香仍须戒妇速作黍防见鹿门归老厐
　　游醉翁亭
　　醉翁诗里识滁山蚤嵗神游只梦间云外浅寒欺短帽马头深秀得烟鬟时防妓女人犹说倒着接防谁与还文物风流今扫地乱泉空绕玉孱顔
　　谢公墪
　　风流谢文静世俗未可屈但怪东山云肯为老桓出谁知奸雄心本自畏豪逸君看新亭防此意未易诘坦之独何者手版遂倒执烦公挥猬湏谈笑安晋室暮年淝水师苻秦甚窘急幅巾碁局间百万一战袭功名亦余事聊为儿辈立平时诮虚旷闻此自羞涩万古终悠悠客意颇萧瑟忍看西州门更作羊昙泣
　　卞公祠
　　卞公古刚者直莭不可挫岩岩六龙子矫矫中兴佐可怜谢幼舆梭飞齿还堕志懐不事事见靣辄欲唾非关执鄙吝要欲激疲愞茂岂驽骀庙社因迁播维公抗剧贼婴此不测祸平生忠义气临絶不自奈愤心握两拳爪甲穿掌过英风渺何之末路悲坎轲髙堂风入帷坏壁尘生坐清魂不可招聊为歌楚些
　　游定林
　　青山绕招提危磴迎屐齿泉声去悠悠秀色来亹亹定林得幽处胜践发新喜当年手种树来禽杂青李横斜照壁诗平淡如止水尚想扶风帐横经多士子奈此后学徒发冢用诗礼朝回丹青像暮撤配食簋空余古祠荒老木寒藤委遗像犹便便念往悲复起举似与山僧山僧岂知此日暮归去来林深足荆杞
　　采石道中示伯尹
　　飞尽杨花京洛春又将一舸到江滨聊凭浅碧浮烟水为洗软红随马尘紫蟹黄鸡秋渐近东阡北陌酒将醇只今我与君同梦他日君容我卜邻
　　伯瞻作酒官植竹局中见索鄙句
　　虞郎种粟秋不收一生坎轲多穷愁有才无命百寮防人笑猕猴骑土牛蚤时脱身隠吴市晚嵗作吏分糟丘贵人官髙印如斗君独鸡栖马如狗骑曹只可呼马曹漫仕何人知漫叟平生好竹心未阑小分云岭青檀栾横窻尚恐翠露薄得雨便作秋声寒向来麴糵一扫尽风月已足供蹒跚吾门如市心若水箕坐不知身是官念我平生絶韵友相从久结无情欢君当下榻我亦往风雨对眠聴梦残
　　次韵次卿寄李姑谿时欲问舎宛陵
　　我亦平生愿执鞭拜公眉宇记当年泰和人物真图画李白风流是列仙雪里已无回棹意文中新有卜居篇幅巾还作溪堂梦何日相从句水边
　　河鲀三絶
　　水没春江不见沙河鲀吹絮荻生芽平生所欠但一死可更杯中论镆邪
　　钓蓑常恨此盟寒两嵗珍庖屡入盘细雨春江从此逝不应犹弃季鹰官
　　一饱欣然下箸余庾郎鲑菜复何须当时献纳堪怜许只解区区说防鱼
　　戱蛙
　　梦回闲看绕灯蛾窻外蛙声两更多莫遣盘中种鲑菜要留水底作笙歌
　　为蛙答
　　偶作长吟君莫嗔一聊占小池春斗升虽未分公廪青紫犹堪作卖人【语在建康实录及南史中】
　　次韵李子泽过次卿谿堂二首
　　溪雨防纤作晚晴斜川风物唤渊明归来定自有新句醉着乌巾一幅轻
　　时人但数李北海恶客逺过元次山笑我不能同一醉也来谿上看烟鬟
　　次韵次卿穿池得古研
　　功名到手莫嫌迟妙琢先分紫玉池他日北门当视草只今南涧且题诗人间未忍终埋没神力应先作防持好替青氊成旧物知君家有寜馨儿
　　次韵次卿鸣琴终日二絶
　　大音固自元无曲緑绮何劳更着弦此调最髙人不防未知今复为谁传
　　平生有味在朱弦想得清风入指寒小阁香消帘不卷知君不为俗人弹
　　代人赠别二首
　　缕金歌里越姬羞红蜡光中翠黛愁贪向樽前话离别不知郎酒十分流
　　越奴年纪似罗敷年纪无多情有余别后此情能记否好凭北鴈寄南书
　　端午日小雨已而复晴
　　断云飞雨过平川吹作栾碧玉天酒緑强能开病眼绦长那解系流年闲收艾叶晴窻外忍对榴花白发边细葛香罗天上有乌纱白簟北窻眠
　　五月七日南堂见杨花
　　柳深何处可藏鸦窻绕长廊緑暗纱造物惜春知有意薫风时一度杨花
　　五月八夜月色明甚望麻姑昭亭二山
　　天髙月白夜漫漫倚杖来看月下山老眼直穷烟霭外诸峯浑在有无间翰林耽酒今何处仙女乗鸾去不还天恐两山看未足故飞明镜照孱顔【昭亭盖旧名敬亭相看两不厌只有敬亭山李白诗也】
　　读林和靖集书其尾
　　泉石膏肓挽不回笑看嵩少仕涂开暮年封禅无遗藁平日江湖只钓台月自黄昏人已老鹤无消息客谁来吴儿不解髙人意秋菊何当荐一杯
　　六月四日大水
　　夜雨声喧万壑雷奔流明日自天来深疑瓠子河初决复讶浮山堰始摧水涸成梁真漫尔山行乗橇信悠防望中何物关诗眼银海光中碧玉堆
　　潘泽之恵合谿芦菔种
　　庾郎鲑菜只春蔬新向金城得上酥防见银丝堆细缕酒香橙熟鲙江鲈




　　太仓稊米集巻五
　　钦定四库全书
　　太仓稊米集巻六　　　　宋　周紫芝　撰诗四十三首
　　忻师开小轩秋霜之侧范龙阁名以絶尘要予作诗
　　虎谿大士轩虽小龙阁老翁诗更新积翠但令常到眼软红元不解随人抗容俗里自得计望拜马头渠岂嗔只好与君供一笑世间何事可闗身
　　次韵刘元亢读白乐天与刘梦得书
　　香山天下士直道可事君口语作竒祸后来成积薪巨栋虽已捐白璧原自珍百年付春梦千载期斯人可怜肉食子议者空反唇文华一照耀今古无搢绅才高固不世盛德终少隣鹿鹿数余子琐琐非公伦丰盈与名誉讵可钟一身暮年林壑意觞咏全天真君子与小人两者自此分寄言顔巷徒勿语伤哉贫
　　五月二十四日避暑东寺折简邀子容不至
　　凉飚呼不来恶热苦难避城南有佳人相望隔秋水愿言倚琼瑶相携谢簪履花木通禅房茶供幽事君方从簿书相仍日填委咫尺如参商况乃在千里日暮殊未来清风为谁起
　　次韵元亢见贻
　　人生如浮云梦境无真乐功名绕床卢聚散合钱醵可怜灯火读圣处恨未博我非金闺彦敢静玉闗柝衰年未免俗万事随猎较安得共芳洲相期采兰若眷言平生欢宁负嵗寒约唾手可书绅君意良不薄
　　次韵元亢雨中见寄
　　穷巷结蛙庐仅有一席广风雨不出门山林负清赏怅怀念幽人道阻不得往弥漫隔江汉契濶异霄壤清风吹句来念我作技痒安得从君游此意良惘惘
　　酌明寂泉
　　脩途缭重冈病足倦游歴山根得蒙泉石盎贮深碧亭虚绕朱栏緑净明水色老禅黄蘗米弃置久复忆振策望青云清泉裂崖壁至今一掬甘长饮山中客金鼎松风苍龙破圆璧醉腹浇彭亨真味付冺黙何当谋挈瓶徙倚终日夕清甘不可猿鸟与同吃洗我两月尘烂煮南山石
　　题王定父淑问堂
　　平生心笑伯州犂罗织虽工不当威莫采黄金铸刑鼎要令青草入圜扉于张必大君须记六蓼先亡事恐非闻説堂成已无讼卧看庭树转斜晖
　　次韵元素登城暮归二首
　　天遣刘郎又白头少年文学似求由朱门华毂聊安命藜杖芒鞋可散忧大隐未成聊小隐浊流谁得寘清流赋成凖拟吾先读王粲秋来正倚楼
　　晚来飞鞚上城头欲蹑华镳苦末由醉里有乡须着屐人间无地可埋忧功名于我真聊尔人物似君无此流想对青天囘白鸟半钩斜月挂江楼
　　中秋月下作
　　去年城南作中秋江云遮月烂不收幽人独对秋风立姮娥似隔重云羞更长忽听晓鼔急梦去只有残灯留今嵗不知身在此门枕长江风自起樽中有酒坐有客江面如天月如水秋风满树凉叶飞新欢欲尽还成悲身其余几事不偶老之将至吾今衰人生阅世自有数万事反覆难预知何当举酒一再拜与月更作明年期
　　宿蒋山
　　薄游践初心寓便晚静山空秋有声人寂夜更永华鲸催晓色有客动深省焚香礼大士杖策上危岭黄金明窣堵妙音生佛境眼穷天无尽地转江万顷缅怀梁武帝问法昔造请识师鸟巢中道契言自领防令天龙宫金碧粲絶顶我来脩法供汲水具乳茗愿同桑下留覧胜毕余景还从天际归悠然理烟艇
　　九日登凤凰台
　　落木惊髙秋旅食念行役含羞古祠花青蘂未堪摘云山不着脚佳节似可惜一啸百尺台往趁凌风翮羣山如玉玞千古围故国孤城打寒潮往事谁记忆玉树那得花金莲去无迹兴亡更六朝溅血几飞镝重瞳飞上天毰毸避矰弋何年覧德辉古榜犹可识父老无由询残碑少遗刻空余吊古涕自对斜阳滴
　　次韵元中芭蕉轩
　　道人悟无生开轩有深意是身如芭蕉妙语良黙契婆娑坐芳藂聊复此游戏秋风鸣环佩晓露湿苍翠闭牕得隂多凉簟惊雨细索句清梦余时能助幽思我亦个中人平生防佳致此乐倘见分杖策时一至
　　符川逢次卿遂约同舟
　　被褐念游客落防逢故人晚嵗风露寒一笑樽俎春余子岂不佳数面聊成亲平生不漫与知君意良真少日共林壑剧谈唾冠巾皎然两玉壶不受一防尘各以口腹累老大成参辰政坐造物儿有意相怒嗔荏苒时不再俛仰迹遂陈秋风吹前谿摇荡生碧鳞不如载扁舟相视聊饮醇醉听篷底语共卧南谿垠
　　次韵国师对月见怀
　　老子闗门不著书奄奄真复似曹蜍月来林下苦相忆诗落眼前欢有余满挹清光归酒面小分秋色到吾庐胷中拍塞愁千斛特地烦君一扫除
　　寄徐季长
　　念昔桃始华别君漳水头相别几何时天事司蓐収阙月六度圆相见间何濶百年飞电中能得几囘别别君几何时忆君如饥渇饥渇良有时思君无时节野人苦幽独相值谁与亲流落在苍莽坎轲一伤神相望参与商相隔云与泥草木忝臭味笑谈极相思相思一何久行行重囘首囘首征雁行中有来书否
　　送王天民归双泉
　　旧闻双泉居缥渺在寥廓仙人上丛霄遗甃结飞阁广庭三百步一木可四角刀圭分苍虬鳞鬛自皴错至今风雨枝疑有孤栖鹤王郎吹玉箫飞鳬下双屩时乗三峯云来绕月城脚人生多乖离未践绣水约知心念独君时来慰牢落我欲从之游何当解羇缚
　　圩氓叹
　　圩氓筑败圩饱腹无粟菽强扶南亩犂辛苦望一熟挿秧在中田秋来半黄緑白雨忽翻盆积潦囓圩腹波头巻春雷汹涌裂坤轴仓皇未出门白水已半屋攀椽栖木杪寝饭杂鵞鹜客行舣孤舟系防怯水宿叩门乞灯火父老迎我哭我亦一酸鼻软语聊抚祝老稚且相収愼勿辄弃逐行看散陈红官仓有余粟救尔无逺谋每饭慙食肉
　　八月二十日种竹八本
　　东冈新种八龙孙北岭清阴肯见分留取一林听夜雨莫教千亩僣封君
　　次韵次卿中秋月下书所见
　　三载彭门梦新年故国秋月当千里共酒要十分酧翠幕知谁巻双鬟不奈羞寒螀莫相恼啼作晚窓愁
　　题大着肚【并引】
　　金陵朱世英官长沙或有画箕踞而坐者号大着肚旧有賛颂皆鄙语朱为题小诗其上以易之其尾云但将贮酒三千钟莫话容卿数百辈余爱其语有味更作此诗以广其意
　　平生颇笑王防稽坦腹惊动郗家儿暮年羞澁为怀祖计较毫末如儿痴嵚更诮周郎鄙自说空洞终何为达人大观无不可无盐未必非西施了知倚杖清言者外示夷旷中难窥不如此老身如寄万事棱真得计掉臂行歌眼看天拥膝长吟腹埀地羞遣家奴捧玉环肯为门生作经笥白肥如瓠君莫轻终年贮酒真酒结喉道士倘复见敢托石鼎讥彭亨
　　次韵元杰病中书怀
　　本来无病是维摩人说烟霞久卧疴独闭衡门春尚在却携藜杖句还多已将名字传三语懒作悲凄和九歌止酒渊明今复饮便须俗客到无何
　　次韵几圣见贻二首
　　梅花雪后有残枝留与幽人照夕晖已借水光浮净几更将山翠染春衣囘中漫叟移舟去月下渊明种豆归知我短坡无客到肯携长麈为翁挥
　　坎止流行念已轻常闗虽设是吾扄事如痛定何堪说出为饥驱岂有情满座自倾鸜鹆舞半岩拟作凤皇声醉中深意知谁解付与前身阮步兵
　　李似表雪中置酒席上次韵
　　东风吹玉尘十指寒欲堕西斋借微温妙语惊咳唾诗成酒行间一扫飞电过坐令止酒陶酒戒为君破但愁飞絮零似我霜髩鬌他年玉堂人伴直谁对卧恨无屈宋才共续离骚些
　　次韵元素对雪十韵
　　云冻风仍急天低雪未収山寒飞鸟絶江晚一蓑幽晓树梅初放风帘絮自投孤鶱迷逺鹤痴立看饥鸥马归鞍速韝鹰猎羽遒连城理睥睨千骑冷貔貅何处囘兰棹谁人拥钓裘闭门怜我病得句付君搜上瑞书三白登年在九秋何当明月夜同作广寒游
　　甘菊数本旧植之地沮洳湫隘颇有悴色十一月二十三日移植墙下明日小雨数刻欣然便有生意
　　小草偷微生崛强沮洳间托根倘失所憔悴无好顔嗟哉一大地宁无尺寸闲造物惜不与无乃亦太悭栎社岂不恶盘错未易栞下可百牛蔽上可星斗干此物有逺韵何人悯清孱我移东篱栽往近九畹兰天心固有在生理似可还小雨喜霡霂低枝湿斓斑春苗已足采落英行可餐为我制頺龄使我升飞仙物微自有知报君以长年
　　蜡梅六言三首
　　剪蜡枝横陇月酿花蜜满蜂房谁遣凌寒枝上中含百和花香
　　云佩风侵玉冷仙裳雾巻罗黄家在蘂珠宫里衣薫鹊尾炉香
　　桃花占上林簿兰芷擅离骚经欲吊花中遗逸聊寻世外林坰【此花香韵俱絶而二书俱不载故有花中遗逸之句】
　　再赋三首
　　孤根雅宜幽处空明宛似僧房我作蒲团燕坐时参鼻观清香
　　浅俗微嫌菊陋麤粗不爱葵黄花里谁方髙韵人中可比黄香
　　移种定从天上世间那有此香白髪人应羞看鹅儿酒可争尝
　　送詹伯尹之大梁
　　寒风转平林密雪吹重裘游子当北征朝曦趣行辀人生防有别一诀宁复愁念君最少孤束发勤清脩夀母岂不力白发今满头功名唾手事嵗月逝欲流长安小车儿哆口笑土牛君才岂不髙逸气横九州弊帚已千金白璧价未酧愿言慎行李去去君勿留
　　次韵何师与梅花二絶示刘凝逺
　　月姊宫前玉树春杏花菖叶不同村多情谁道天无意先与梅花雨露恩
　　何人急遣蓬莱使唤得春囘江上村谁信广平心已冷老于花似太无恩
　　文殊老人寄和张载共赋堂诗要余同作
　　世无陈太丘民隐念谁诉儿饥不肯乳咿嘤复谁慕殖禄膏妻孥居官付羇旅何心书下考絶意蹑髙步张侯名家郎作吏得竒趣提携念疲劳忧勤急朝暮散作千家春一洗五里雾簪缨被余辉草木饱朝露官闲理朱丝云静落飞屦当期卓子康扬镳各分路飞书恐到来筑屋宁久住诗成梯几间酧酢语交互酒杯方流行喜甚捷官渡歌诗载懽谣鞭棰息嗔怒翰墨良从容流冗自奔赴声今诧父老名亦借童孺觞豆落明珠万壑疾东注宾从俱邹枚含毫各惊顾战须老将鏖兵思勍敌遇主人方燕喜饮至非草具人生俟河清俯仰有新故寄言三不欺令尹勿轻忤民今知己疲着艾岂胜炷锋传固应须轺车少当驻鲁山久寂寞冠虎宁有数苦恨郭林宗未遇黄叔度名尝仰韩老雅意良黙喻何当奉周旋看君琢幽句愧无脱手弹可逐马中兔只今钓斜川临流与谁赋
　　读涪翁黔南诗作
　　阿香名字本无双流落真成窜夜郎蚤嵗浪言肠是锦只今空复鬂成霜名传故国犹惊座诗入浯川尚满囊天为少陵增秀句故教迁客上瞿塘
　　次韵元亢和邦师喜其归自钱塘
　　道人青眼为君开前度刘郎今又来白雨饱催湖上句红妆谁把醉时杯篱边采菊山千叠渡口呼船谿九囘便恐横翔到蓬阁试寻林下小徘徊
　　送吕霞卿吕当世弃官而出家今为道士
　　得钱梦秽官梦尸等为臭腐焉用为世人爱官如爱命君独弃官如弃泥道人胸中少荆棘一色但种枣与梨华名自毁不足耴【语在真诰】髙位疾颠无乃危鱼须忽复入君手三命循墙急须走朝持玉磬诵琅函夜着黄冠朝北斗天上云车久未来壶中日月空长久吴山楚泽两西东与子一笑殊怱怱防当握手五百载摩挲金狄还相逢
　　赵丞家野堂
　　近喜崔斯立新成背郭堂傍厓深置屋唤客小飞觞稍遣花经眼频移竹过墙官清公事少梦熟鸟声长藤倚樛枝瘦芸翻乱叶香骑曹休问马聱叟漫为郎丘壑胷中事乾坤醉处鄊人间一游戏出处两俱忘
　　元夕睡起
　　元夕不复饮夜寒谁与娱人随千骑出自对一灯孤有梦须黄妳无情问紫姑鼇山在天上囘望隔中区
　　次韵元素野步
　　金隄不复上蹒跚矍铄何劳强据鞍从我泥中甘蠖屈看他髙处作鹏抟锦江春色能供醉濠上游鱼亦可观闻有平沙邀晚步定随明月下林端















　　太仓稊米集巻六
　　钦定四库全书
　　太仓稊米集巻七　　　　宋　周紫芝　诗四十一首
　　姑谿书报録近作因寄宣毫越简
　　五云书札何时得古锦诗囊久未倾急遣能言管城子仍烦解事禇先生饱霜穴兔秋方健照雪溪藤捣更精南鴈去时人尚逺双鱼欲到眼先明
　　次韵王次卿喜刘元亢登第
　　刘郎才思似春闲文在阿房季孟间尽把胷中着云梦还从笔底看波澜我无富贵询唐举人说科名污次山驰马行看归旧物舞衣先喜慰亲顔
　　奉酧韦深道见寄诗
　　葢世功名岂不佳韦郎心事本烟霞秋风自老千章木春雨谁分一部蛙夜鹤政愁云出岫鲈鱼防遣客思家从君细意论幽恨准拟应须到落花
　　韦深道和诗且以书坚扁舟之约仆以禁烟归扫邱墓未暇先寄此诗
　　阙然不见十年余借屋新来共一湖已向双鱼逢尺素更因五字得明珠子猷心欲随烟棹摩诘居应似画图防待厐公归上冢便求奴饭马青刍
　　次韵邦伯达春寒
　　岭外梅花使已来江南正月未春囘顽云放日归蓬牖残雪将寒入酒杯便有社风催燕到何须羯鼔打花开老于春事浑无意睡起羣书正作堆
　　髙公墓【并引】
　　起居舍人髙公惠连余之妻曾大父也少年登进士第以才名推重一时见知于章圣皇帝公博学多闻晚喜阴阳地理书颇窥其妙尝为庐陵守庐陵士子千数而嵗罕登第者咸归咎于郡学公为卜地而徙之其后刘公沆与欧阳文忠公皆第甲科卒践二府曩时公之诸孙尝谓余言公之父少卿公与公之墓皆其手迁意必能昌其后而今乃无禄仕者公岂私于吉之士独不欲其子孙之盛大哉无是理也宣和辛丑予避冦难屏迹山间每饭余辄曳杖逍遥于墓木之下遂作此诗【防谓方腊】
　　髙公古遗直三年立螭头载笔有公言髙论肃冕旒少年取巍科妙学穷九流晚窥青囊书穴地生公侯当时千载人继出欧与刘如何百年后零落归山邱墓门梗荒棘长松泣髙秋佳城定天与政自非人谋我来倚墓木伴客聊遨游斗酒与只鸡谁为桥公羞
　　次韵章季常题石鱼研屏
　　苍崖百丈悬江滨江潭下跃吞舟鳞戏将双影倒挂崖石上妙絶始信阳侯神短屏谁为琢山骨与君一障西风尘世间百怪那可解清诗宛转聊穷因问谁幻出水厎石掉尾鼔鬛波粼粼固应凤咮与龙尾明窓净几长相亲君家机云好兄弟玉山对峙髙嶙峋为贫聊试漆园吏手板拄颊心看云要収江湖入几席钓竿拂水埀风纶谁当为我语石鱼莫爱浪翻月白千顷江镕银但愿玉堂常伴直对此风流千载人
　　次韵何丈即席
　　春风无力柳嫣然花欲争春作意妍坐上诗成云态度樽前人鬬玉婵娟凤箫初暖参差竹檀板还催大小弦恶客正应妨作乐主人浑似孟公贤
　　次韵子容池亭晚思二首
　　便到青云尚黒头有亭莫赋二宜休如君岂是池中物要趁官闲作浪游
　　漫叟江湖闲日月辋川图画小池亭谢郎春草有新句付与老人双眼青
　　次韵次卿林下行歌十首
　　风吹苏小门前柳雨暗罗敷陌上桑遥想锦江春色暖被花恼得少陵狂
　　闻道全家隐鹿门竹篱茅屋寄江村厐公事业无多子只有平安遗子孙
　　事向闲中种种休春来林下兴还幽上山双屐与谁着挂杖百钱时独游
　　郡郭东边是草堂岩花时杂涧花香愁从把酒杯中少日向读书窓下长
　　愁多应怪独醒人心事全凭麴米春醉后逢花堪一笑狂来曳杖却成真
　　身世无营策最良年来幽事不多忙飰牛欲起方朝露种豆才归又夕阳
　　卖酒缯鱼只数家卜邻元在水之涯扁舟定自桃源去斜日红飞两岸花
　　人情危甚剑头炊未可云鹏笑一枝冠冕窟中元不到云山堆里复谁知
　　得酒固应聊复饮有田何苦不亲耡客来深巷闻鸡犬便是渊明归后居
　　勃窣蹒跚不上堤却来林下小徘徊已知脩竹有千亩更为桃花求百栽
　　闻蛙
　　草合平沟涨緑醅乱蛙声在古城隈何时细雨春风夜还我西池鼔吹来
　　次韵赵钤饮次卿家时牡丹盛开而仆不及见
　　扬子草仍有居河间好事复多书独来林下相寻处醉倒花间得句初人去不知红烂熳春残忍看緑扶疎明年许作樽前客准拟篮舆唤阿舒
　　林间烧笋戏作
　　满山稚子欲翻篱莫管春风上畨时来伴野僧参玉版不知今日已茶毗
　　夜读艾子书其尾
　　万里投荒海一隅八年蜑子与同居可怜金殿銮坡日浑在蛮烟瘴雨余竒怪谁书方朔传滑稽空着子长书不知平日经纶意晚作儿曹一笑娱
　　雨意甚浓方起而止
　　欲成冻雨又吹残香稻埀埀不救干谩对醨云讼风伯还将火伞付炎官未容涨緑浮烟艇且看晴云转玉盘谁与天工论赤地尽倾银汉作波澜
　　次韵赵明叔喜雨不寐
　　云忽油然雨沛然黄童白叟尽成颠唤晴鸠妇鸣屋角饱水秧孙明稻田御史平寃魂亦喜羊言利死谁怜草窗下子扬子凉入孤灯夜不眠
　　送强幼安
　　慈固必能勇刚亦能近仁内荏色徒厉定知非仁人强公本仁者笑语生阳春散为三年泽不及千里民庬恩出岂弟雅量含清醇应容盗耴氊肯叱吏吐茵谁知乃中刚临难气益振前年摄虎符折冲如有神隣封堕贼手齿寒已亡唇孤城危累卵夜卧寄积薪清诗见横槊髙防开重闉羣奔窜狐鼠万刃抗一身岂但虎渡河遂使盗入秦至今忠义士不数逺与巡嗟我挟策子缪作升堂宾忠风激中肠别语聊重陈公议谁能掩伟绩终难湮隂功及黎庶天语形丝纶富贵当自兹照眼功名新【贼谓方腊】
　　东坡老人居儋耳尝独游城北过谿观闵客草舍偶得一蒻笠戴归妇女小儿皆笑邑犬皆吠吠所怪也六月六日恶热如堕甑中散发南轩偶诵其语忽大风自北来骤雨弥刻
　　持节休夸海上苏前身便是牧羊奴应嫌朱绂当年梦故作黄冠一笑娱遗迹与公归物外清风为我袭庭隅凭谁唤起王摩诘画作东坡戴笠图
　　娄黥庵纳凉
　　娄黥无骨可封王生事全凭药一囊闭户翻经头已白开门延客酒初尝竹从春后知无数花自山来别有香未有数椽容我老聊分一榻借君凉
　　晚浴崇教寺
　　闲居谁与游幸此招提隣时乘下泽车访我物外人往往听鱼鼔相随作朝昬斋得饱佛饭暮浴霑僧巾情熟自不厌无求亦何嗔我生束世故欲解未有因愿丏一滴甘为洗千刼尘无冠顾安整有衣聊自振道人小轩窗池净花色新芭蕉过微雨苍翠争藂筠劲节秋益好柔葩委菅榛岂但娱老眼亦足观是身欹眠寄静榻小休只逡巡茶甘犹在口龛灯已前陈日暮行当归击柝催重闉
　　次韵元杰暑中书事
　　刘郎家世尽名卿晚嵗怜君尚带经道在莫嫌榆歴歴诗髙何媿草青青杜门不出人应笑与世相违我独醒谁与林塘共清夜緑荷时照两三萤
　　次韵李子泽中秋无月
　　月在愁云黯淡中緑樽谁与共秋风君家自有人如玉嫋嫋停停似楚宫
　　次韵春卿游黄蘖道场
　　长安多贵人被服萦寳带名字埀鼎彛功勲压崧岱一怀上蔡悲乐事钟我辈知君汗漫游食蛤据背若若笑痴儿洋洋飞大葢梯空瞰千山阅此烟雨态小阁亦何有长松防微籁聊将身世梦净洗佛祖戒行乐要及时幸此无籍在只今况丰年禾黍已斾斾狂风不鸣条积雨不破块赏心失幽期噬脐有余悔晓猿倘未惊斯游君勿怪便当买薄田徃抱躬耕耒
　　八月二十一日大热夜半微凉
　　八月大地千里赤蓐収权轻苦无力未许寒蝉饱风露聊为秋蚊增羽翼蒲葵呼扇腕欲揺絺绤捐衣汗犹滴谁遣秋风半夜来先向髙梧寄消息
　　和李似表丞防梅发用胡士曹韵
　　江头雪屋知谁家雪中冷艶空争华不知何郎闭东阁坐看江梅初着花谷厎春囘犹未透天寒防薄姿微瘦黄昏有月谁复知举世无花出君右人生一月几胡卢枝犹在手霜满须湖边孤坐不饮酒西湖处士空清臞知君不学崔斯立幅巾漫对枯松株鉄心虽冷白自胜金缕醉歌欢岂无明朝花在有新句诗成阿买还当书
　　次韵次卿约寻梅二絶
　　拟摘寒梢一防春佩囊无句久生尘寻花防得王郎意应为江梅似玉人
　　想得瑶林玉树春髙标元自出风尘殷勤欲共梅花笑却恐梅花解笑人
　　寄题折将军家忠勇堂折有边功上赐大旗御书忠勇二字以表其功将军因以名堂
　　折侯古将家雄筭詟边土将军最晚出骁勇不媚妩十年守雁门飞矢射猛虎平生程不识不作一钱数誓言大宛马唾手端可取夜半奏捷书欢声晓飞舞云旗涂黄金彩错映寰宇谈笑开华堂忠勇掲天语功成倘坚壁镇静古所与何当使敌人开户玩处女置酒日髙防缓带击歌鼔要令无智名折冲在樽俎
　　东墙橘将熟催以长句
　　木奴嫋嫋半埀墙故恼幽人苦未忙雨细不妨无赖緑帘疎时与可怜香谁将磊落黄金颗为赋甘酸白雪囊只有天公真解事便须先借满林霜
　　夜宿东寺雪中寒甚
　　古寺初投棰荒陴已授更雪飞穿幕片风作撼窗声今日招提境当年敌骑营可怜王处仲江上筑孤城
　　哭普儿
　　胷中欠梨枣种此无明根造物初戏剧忧伤裂心肝夺我破殻雏长鸣犹未翰况乃渥洼种堕地已足观此理竟莫晓老泪空阑干端如卜子夏泪尽双眼眢母哭不忍听听之鼻辛酸人言有子尔欲遣吾心寛有生无短长视死同一叹晓人当如是自晓终为难究竟无奈何哀哉亦何言安得大灵骑云欵天门






　　太仓稊米集巻七
　　钦定四库全书
　　太仓稊米集巻八　　　　宋　周紫芝　诗五十九首
　　次韵答子容三首
　　载酒念畴昔幽情日相过十年登鬼録奄冉今已多旧盟难重寻俗子终殊科只今惊大巫为我驱妖魔但恐费推挽劳君戒蹉跎愿随翩翩子徙倚南山阿
　　二
　　老懒不出门冺黙抱穷独赖此千载人洗我双病目公思如悬河倾防归四凟我如眢井泉凿地日不足幸分一滴甘濡此将槁木行当奉周旋归囊粲珠玉
　　三
　　故交天一涯涂路困脩阻新交同一邦对面日晤语知君相知心政在亹亹处朝屐穷幽深夜床同晓雨似闻跫然音振翮便轻举俗物多败人公其勿轻许
　　次韵苏如圭乞猫
　　苏侯家四壁每饭歌权舆庾郎鲑菜盘三韭罗春蔬饥鼠窜旁舍不复劳驱除何为走老黥贯鱼乞狸奴颇知红锦囊万巻家多书我时醉着防过子城南居手擎乌丝栏棐几自巻舒寒具久不设趸尾亦足娱犹恐遭咬囓备豫须不虞狸奴当努力鼠辈勤诛锄无为幸一饱髙卧依寒垆
　　食蛤蜊一首
　　旧闻若士升中天俗眼未识乌鸢肩防食蛤结汗漫卢敖尚肯游人间髙谈谩骂沈昭畧坐视元长稚弱更言且共食蛤蜊忿气难平两讥谑下临无地髙无天更作儿女争妍平生我亦笑二子岂知真味含芳鲜何如结屋清江曲风雨闗门酒初熟自烹折鼎吹湿薪笑倚胡床摩醉腹但愿年年对蛤蜊一杯荐我梨花玉
　　演师跳珠泉
　　阿事穷奢供亿在寰宇云锦张风防明珠溅飞雨须臾就变灭庆吊只仰俯何如西山泉迸石互吞吐寻源上层巓流脉下深坞散作跳空珠累累不堪数虽无千金赏玉漱罗堂庑道人得摩尼夜光还合浦不知方外士得失两安取此意谁复知寒流自千古
　　琼师苍筤轩
　　絶境渺天末招提入云端汪湾一溪水似与山屈盘僧房各上下处处闻惊湍道人更幽独开窗对檀栾细雨洗轻碧微风生暮寒云梢自袅袅玉佩时繄我絶韵友久结无情欢相逢如故人弃置良独难婆娑防清影夕阳殊未残何当分清隂与子同考槃
　　蜡梅一首
　　彼美青楼倡顔色岂不好春风桃李花过雨堪一扫粲粲星冠女云宫在三岛雾帔巻黄罗披风出云表焚香礼夜坛香雾生杳渺恨无脂粉顔千金聘嫋嫋刘郎竟不来含嚬防清晓谁怜傲霜枝照眼自明了永怀蕊宫姿微黄淡飞标清蟾耿寒枝与月自相恼真赏久未逢残英惜空老
　　次韵雷飞卿雪中掉小舟见过
　　别时江上草离离相见寒枝欲放梅目送征鸿天外去梦惊烟棹雪中来青云谁料未十里白发政须同一杯老日相逄能有几春花欲动莫先囘
　　次韵似表谢胡士曹分梅花
　　李侯自以诗名家诗成与月争霜华谁将尤物调韵语拄笏骑曹分好花花寒力浅香微透恼乱诗翁作诗瘦对花欲作楚狂颠草赋谁居广平右但愁急管吹边隅便应买酒烦长须参横想见緑衣舞月中笑语花微臞天香艳艳与谁好君家兄弟元三株明日新诗入花蕚人间此事应久无【唐李乂兄弟同集号华蕚】可怜多病闭门叟对月痴坐空中书
　　雪中过庆老方丈
　　云满江天雪意酣拥炉聊复听巴谈老人不出真藏六来客何劳说后三已借团蒲揺短梦更浇春饼荐余甘此生试向闲中看何止人间七不堪
　　次韵答春卿寻梅
　　霜梅槁立清江濆谁当为挽归来魂青鞋醉江沙路玉防簪防惊王孙临风想见花有语此郎词赋如文园花开无情落亦易闻香当欵知谁门怕看落地白雪满便恐缀枝青子繁温风明月不易得绕树莫放花黄昏知君共醉有佳客此意归来谁与论烦君与问花无恙尚堪一笑同清樽
　　饮沈都曹家梅花下【时东南已扰】
　　去年夜走山百盘山中飞雪朝漫漫不知春向梦中尽更有梅花醉后看今年冬温寒力软春入梅梢已堪剪挿花重饮故人樽犹得一枝供细橪岂知藂棘避戈鋋还对粉香惊婉娈花前楚客狂欲颠月下吴牛空自喘明年尚恐贼连营零落肯教花满眼只今犹可醉余香杯行到君莫嫌满
　　次韵舒天用元夕观灯喜甚成诗二首
　　河陜欃抢渐欲平不应戎马尚连营声传万井灯花丽月到中天夜气清烂醉且须游阆苑论功终合拟长城归来防手无人识唤作风流阮步兵
　　乐事悠悠不系情生涯狗茍复蝇营嫌渠灯烛红纱乱为我歌词白雪清岂料脱身归故国可怜行乐记王城开元盛事元如许何日中原不用兵
　　次韵元司理元夜三絶
　　火龙衘烛御城游喜入升平四百州惆怅长安今夜月为谁重上汉宫楼
　　忆得葆真池上春水晶帘底看灯人当年京洛随车客今夜江湖卧病身
　　花落残缸睡味酣九霄谁正梦传柑百千灯满虚空界半夜囘光独闭庵
　　次韵同舒天用和元侯三絶
　　舒郎人物是清流不解蒲萄得一州郡守无灯亦行乐也随賔客上江楼
　　乱离灯火不成春月下归时有几人我老尚堪陪一笑世间无似此闲身
　　游骑归来尚半酣一杯谁与瓮头柑小窓梦断龛灯在影落疎梅月上庵
　　菖蒲山子歌
　　南人生长在山间家家有窗窗有山吴峰楚峤不知数但见云埋雨洗堆烟鬟谁知长安绮纨子一拳何处镵云根阳侯疏凿出岩穴上有斓斑皴藓纹下有千嵗不死瑶草苍须繁痴儿持此矜王孙朝携磈礧登朱门暮拥红旌辞帝阍开元承平二十年四边无警不控綉衣半是花鸟使达官避路谁敢言大艑岢峩春浪碧处处争看太湖石天心不肯干太湖八州万口空嗟吁累石作山齐华岳千峯万峦撑碧落樛龙夭矫揽云雨仿佛去天无一握锦防东下飞龙舟咸阳苑籞空萧索杜陵野老哀江头菖蒲之山兮谁尔留
　　次韵罗仲共山村题咏十首
　　晏坐销长日禅心薫妙香已成三折臂安用九肠
　　二
　　花片风前落江流雨后浑少陵新得句应似浣花村
　　三
　　丧乱何时定江村愁杀人日长空有睡花在不成春
　　四
　　老去家无定名髙席未前如君尚穷约谁与问苍天
　　五
　　避地成真隐依山结草庐此身无籍在随寓即成居
　　六
　　北阙书难上南方贼未诛诸公在廊庙谁与问唐虞
　　七
　　欲问濯潭路悬知隔数村晓来茅屋梦相对饱朝暄
　　八
　　有醉销千日无诗学四愁几因君得句技痒不能休
　　凢
　　塞北兵戈满竹西歌吹空何堪故乡梦真在白头中
　　十
　　两国兵难解三春花自飞愁因春鸟唤心逐暮鸿归
　　次韵草堂主人雨中十首
　　反鎻衡门谁复开草堂殊不见兵埃雄风斜巻云头去雌霓横遮雨脚囘
　　有家怜我无乡地好事知君不世情借得小窗安净榻卧听风雨入荷声
　　虎头山下元无路龙骨溪边尚有窗风里荷花吹不倒雨中鸂鶒自成双
　　少年结客不思家酒涴春衫白苎麻今日江村烟雨里兵戈满地鬂双华
　　满谿烟雨湿芙蕖緑叶红花锦不殊闻说宛西桥畔宅小园无地不荒芜
　　醉里青春挽不留眼前戈甲几时休溪边雨细花吹尽陇上风寒麦又秋
　　乱来嵗月摠如流头白江村不奈愁老罢此身何处着尚堪同倚雨中楼
　　含桃熟后莺还语柳絮飞时燕亦忙风物但随时节好不知人意自凄凉
　　浴鳬飞鹭下横塘花过莺归草自长恰似碧鸡坊口望浣花谿上一茅堂
　　避地偷生只闭门不堪搔首对醨尊行歌野哭江头路雨叶风花摠断魂
　　避兵遣怀六首
　　鸟噪乌江渡鲸吞白下州地分元帅重声入敌营愁近磔巡江尉将俘北阙头兵行速如矢甲缝露氊裘
　　二
　　江濶烽烟冷城危战骑骁敌从诸道入将拥溃兵骄万国昼多垒三军夜击刁干戈空满眼谁议筑坛髙
　　三
　　避地苍黄夜悲凉郡郭西扪萝危絶磴杖防困深泥掩面怜痴女囘头愧老妻惊魂犹未定边马莫频嘶
　　四
　　野宿宁堪度风飡寔自怜妻孥浑在眼戈甲暗凋年夜月翻惊鹊炎天看跕鸢射敌无一矢南渡几楼船
　　五
　　心折来时路身行乱后村土兵呵白昼野妇哭黄昏贼去烟留屋人归日在门舂陵四万户今日几家存
　　六
　　阊阖乾坤大封疆四百州蒙尘二圣哲伐叛六春秋地入强邻濶官封悍将优奉天哀诏下感泣万方愁
　　次韵常元明西坑见寄二首
　　西坑只在乱山间寻得仇池十九泉有句能催千嶂雨无人共钓一川烟
　　南来敌骑欲凌川北岭人家自烧原闻道西坑堪避地拟寻鸡犬问桃源
　　寒食杂兴三首
　　寒食只数日天气殊未佳轻云澹微茫细雨吹横斜青春似无情不到愁人家霁色忽浩荡平原绣芳华走马恶少年挟矢射防牙白羽呌饿防举网连五豝防当斩长鲸封侯鸣皷笳时危何不有寒士空泥沙凛凛羞侠气悠悠但咨嗟
　　忆昔在京华醉长安市长安白面郎快马如流水罗照暮春鬬草携佳丽就中五侯家云幄耀金翠九陌过香軿都人拾遗珥歌喧乐佳节日暮多沉醉荣华一消歇祸乱苍黄起北狩随两宫血属六万指征车去悠悠河水日弥弥浩歌哀江头老泪不可止
　　北邙何巍巍髙冢如鱼鳞慨彼墓中士中朝称贵人万金树丰碑千金琢麒麟自从敌骑入乱离隔中原生者各奔窜死者啣长寃子孙无奠享白杨悲馁魂峩峩缨冠子往往无丘坟举酒西北向野哭望白云我今上先陇覆杯松下根时危不自保念之殊酸辛
　　寒食夜月下作
　　一百五夜对明月二十七种无蔬柈莫嫌万防飞花恨且结三人对影欢流落忽成身老大乱离谁不涕阑干颠狂自笑那能寐立尽春风午夜寒
　　送詹伯尹丞泾邑
　　西溪寒食柳花飞正是琴髙欲到时薄禄仅酧三釡志新篇莫负两松诗催科未办何妨拙作吏能清不用知髙论平生期活国一方疲瘵看君医
　　题冯尉緑浄堂
　　不种平池玉井莲巻帘堂下水如烟溶溶自涨晴江緑脉脉还通暗谷泉谁道冯唐今白首始知梅福是真仙客来莫吐青铜面要看蟾宫上下天
　　野饭
　　野饭聊娱老登盘春物佳芼羮横荻笋煑饼荐槐芽鱼尾初埀剑台苗未着花谁言庾郎瘦蔬腹渐禁茶
　　明皇羯皷图
　　禁籞莺声外天袍拥御黄曲名翻茘子春苑绕沉香白雨花奴手风鬃舞马床向来歌吹地何处是渔阳
　　送智上人
　　道人饮山流顔色颇秀整经营一庵足偃蹇万事屏忽随铜峯云飞下铜峯顶欲了一大縁此意极勇猛白昼多豺狼横涂半坑穽为言普陁林谁能保腰领要凭降魔力化作清净境师亦初无言薄俗时自警尽洗歴刼寃愿力周涬溟瘦藤行可支慎勿厌驰骋









　　太仓稊米集巻八
　　钦定四库全书
　　太仓稊米集巻九　　　　宋　周紫芝　撰诗四十五首
　　张载扬言扬州燕子无屋可居即船为巢命黄叔鱼赋诗今年春余始见叔鱼诗于宣城遂同赋
　　塞北健儿归去日扬州燕子却来时空寻画舸藏风雨更为傍人话别离回首凄迷春水路伤心零落旧巢泥斜阳不见乌衣巷一读君诗泪欲埀
　　送吕右丞罢镇宛陵【圣从】
　　汉室承平久侯邦拱卫尊勲华埀日月展错动乾坤开辟规模大纷更制作繁民劳箕敛日人痛凿空痕鸣镝侵榆塞穹庐指鳯阍羽书飞始急鱼鼎沸初浑内禅皇图逺春宫晓日暾羣妖悉葅醢黄髪半腾鶱公入登丞辖忠称自諌垣论思知蹇蹇属意本元元蠖濩资扶掖竒庬力引援敦盘盟易失虎兕敌仍存转战知何已风尘忽再昏仓皇趋帐殿奔北弃弓鞬倾日心应折瞻天眼欲眢徽音求太姒基命本姜嫄大物归明辟苍生荷国防推符迎代邸结绶拥尧轩防上真人出涂山万国奔囘天功不世徙突事堪论已复安西土犹烦防北门要须调鼎手为洗泣隅寃万杵坚城垒千兵列戍屯贼锋忧防钞原燎畏烧燔坐啸初何事渠凶不足吞持平本寛大余事到平反论说波澜濶提携礼数蕃时悬徐孺榻亦置穆生樽有客安圭筚忘机在鸟猿疾驰看騕褭妙琢愧璵璠始下横经帐还攀欲去辕月楼空窈窕风斾舞缤繙竹帛勲猷着丝纶诏册温磻溪未容老琳馆且辞烦閟计今犹在忠怀不易谖白麻终拜相左衽待称藩巨蠧消奸宄良农植本根抗章陈上防补衮要嘉言镇薄敦流俗疏壅防治源微生有荣耀洗眼在山樊
　　元素僻在草野羣盗纵横久不得问新作鼎来喜次其韵三首
　　兵气纒沧海斜阳入暮林魂伤春落絮泪湿晚啼禽只有衣成结浑无髪受簪残生已飘泊老日更侵寻
　　二
　　自失云桥路空伤烟树林天骄犹射月青犊未成禽尚怯矛头米空横柱后簪春光无赖好花落共谁寻
　　三
　　近闻君隐处茅屋带平林但可占鸣犊谁能黜展禽书应藂浄几尘已暗横簪杖防终随子云山上百寻同仲共兄弟访赵行可行可置酒二首
　　倚杖山头寺维舟柳下堤莫催金騕褭且醉玉东西乱后兵犹满风惊鸟未栖看君飞动意两目在鲸鲵
　　二
　　坐客三珠秀王孙玉树髙酒宁闗尔軰山合对吾曹游子家何定将军战未鏖相逢莫相失羣盗正如毛
　　读陈公葆真宫诗有感而作
　　念昔全盛日天子方祈年崆峒拟问道桂馆延列仙葆真号上宫柳色参云烟方池下见厎上映壶中天长安二三月游女飞朱軿蹒跚步金堤依约遗翠钿芙蕖倚红妆弄影秋江边我亦时结客曵杖相周旋不知客中人有此稀世贤临老诵公诗抚巻徒惘然
　　初夏
　　絮飞长陌又春余緑满菖蒲夏已初双蝶不来花防防一莺时到树疎疎平生懒作折杨曲万事可占长柳书只有故山真耐久伴人闲处作踟蹰
　　贼退后经旧居
　　反侧虞戈兵流离厌山谷师兴解重围乱定出荼毒提携望郷闗老稚甘趼足故里成邱墟门巷亡诘曲大木亦已薪蔓草行可束东隣杀翁媪祸难云最酷白骨在草间零落不相属西家各奔窜系掳及僮仆当时黄金囊掉头不肯赎新交半亡没变故谁记録举家竟何归寄食叹局促凶年大军后旱气日熇熇涸井不供炊垢腻那得浴不知病瘦躯何以度蒸溽自从闗陜乱威弧殊未韣十人九无家荡析岂所欲微生何足论主食久不玉但愿早休兵四海各安俗
　　悯雨叹
　　南方久不雨旱气日益酷起视夜何其星斗灿满目朝云蔼空蒙暮雨思霡霂雷师方鞭车风伯忽舞纛百神各颠倒谁为调玉烛两宫方蒙尘百执被驱逐万里沙漠行长征犯三伏悬知臣子心北望眢两目愿兴肤寸云朝隮暮渗漉天公倘悔祸何止望一熟皇舆既言归壤地亦旋复谁当挽天河下洗忧愤辱
　　和人题徐献可倅防池莲二首
　　风流别乘水中仙百丈新移玉井莲试掉小舟花里去便如苕霅雨中眠
　　西风吹雨緑杨湾香满红妆一水间不把监州比螃蠏看花谁似两公闲
　　毅果出示次卿诗编中有彭门见寄之作乃追和元韵
　　徃忆乌衣郎北走彭门道六年隔音容万事挂怀抱相思枉停云尺纸开小草为言清夜梦莞尔同一笑黄楼天末路逺何由到我亦仰屋梁恍若落月照神交见顔色此理固良妙抚事思少年相期在嵩少是时海内安王师未征讨尚有邱壑姿可寄沮溺傲一从胡鶵骄斯民困征调一死抗贼徒竒祸发词藻造物苦见憎与俗坐殊好微躯此栖迟长夜悲静悄苍狗变浮云世事那可料伤心埋白玉急景转飞鸟幸此好事人遗编为倾倒老眼倐巳明权门益慵扫
　　毅师以次卿诗编见示以二诗还之
　　云锦当年事伤心不忍思江寒収骨后山晚断魂时直节君何恨天心我独疑老怀无处着更复把君诗
　　二
　　人物忽扫地风流谁复知子猷心爱竹摩诘少能诗畴昔山林意残年丧乱悲明珠在沧海好句莫多遗
　　蔡生缚氊根毛笔戏书小诗
　　卧沙细肋防勲余防鼠何劳强挽须毛颖典型空复在髯郎今巳号中书
　　九日度折岭
　　脩途苦悠悠行迈日靡靡间道避羣防担倦行李重冈颇峻极一上三十里荆榛塞旧蹊设险防贼轨凿空破狼石猿径仅容趾俯身视悬崖骇汗如流水囘首问仆夫仓皇谋进止邓公固忠臣王阳真孝子经营能几何蹈歴乃至尔佳晨怀故乡絶顶步屐齿醉防落清樽浮香嚼金蕊嵗事行晏阴四郊复多垒浩歌归去来吾行且安竢
　　宿灵河寺
　　风飡倚虚壑险步跻云梯惊魂栖客枕夜宿投招提殷勤入檐月肯为幽人低沧海念横流万方喧鼔胡为困行役窜伏随麑南枝越鸟巢北风代马嘶耿耿念徒旅依依怀故谿脂车待明发胡为尚栖栖人生如醵饮暂聚还复暌百年能几何行乐戒噬脐
　　秋霖叹
　　去年阴山雪平地三尺余人言土中蝗入土不用驱今年嵗枯旱野食无豆蔬西来三尺蝗旧嵗雪不如秋田有遗秉未足饱一夫细雨生谷芽屯云几时舒群凶剧豺虎诸将劳驱除横尸作京观流血如决渠髙穹厌杀气荆棘满郊墟尚复此恒雨未知当何如岂欲令斯民竟死不少纾天亦念赤子理岂有是欤防当开晴云却返羲和车我廪虽巳殚我地尚可锄庶用种宿麦更作来嵗储
　　次韵赵鹏翔秋夜叹
　　朝弹雍门琴暮歌梁父吟秋容日欲老客愁秋更深问言愁何许万里怀归心昔在洛阳日颇遭边骑侵骨肉尽奔迸嵗月良侵寻譬如痛定人当痛难重任辞亲就薄禄夜寝无完衾家亡河间书囊鲜鸿寳金谁能援一臂使子无陆沉老得平坂惊鳯翔长林佳名一朝白髙义千古钦
　　山谷先生吊秦少游诗云少游醉卧古藤下谁与愁眉唱一杯解道樽前断肠句江南唯有贺方囘此以言语文字知少游者也余乡人有官藤州者谓藤人为余言少游既病洗沭步上光华亭手持白玉杯命取江水立酌一杯而逝呜呼此岂徒然者哉东坡题少游自作挽词以为能一死生齐物我是真知少游者也
　　古藤阴下偶婆娑南北随縁意若何白玉杯寒亭上月缕金衣断醉时歌还将万里澄江水尽洗平生绮语魔能道秦郎解忘物岭南唯有雪堂坡
　　嵗杪雨雪连日闷题六絶
　　春前旧雪连新雪雨后春寒带腊寒残日送年能几许一番风雨嵗将阑
　　树头雪过梅犹在地上春囘柳未知旧嵗新年浑似梦冻云寒雨不胜悲
　　春囘九地初颁歴人傍千门复看傩尽是汉家无事日白头扶杖意如何
　　去年代马渡淮流江北江南处处愁破敌只今犹遣将冨民何日定封侯
　　鞭牛迎得春来了爆竹催将嵗欲徂莫把流年作悲喜人间万事有乘除
　　大雪今宵一尺余王春明日嵗云初丰年已识天公意上瑞仍烦太史书
　　凌歊晚眺
　　故乡南望几时囘落日登临眼自开倚杖独看飞鸟去开窻忽拥大江来伤心不见姑溪老抱病聊寻宋武台嵗晚无人吊遗迹壁间诗在半灰埃
　　次韵伯尹登严子陵钓台
　　明光宫中枭夜鸣汉鼎何人窥重轻老髗未污属镂血四海掩鼻愁羶腥当时避地岂得已岩栖水宿俱非情谁知举世无真隐此意独髙严子陵一钩明月满蓑雨桃花水涨春江平生涯颇似真子端欲钓鱼非钓名故人巳作飞龙起犹着羊裘钓烟水异时侯霸岂其俦未可轻将衮衣比心知不为世人屈无故不作三公耳富贵浮云只眼前执防长怜子扬子丈夫名节倘未立安用区区识竒字
　　环翠亭
　　客意长随倦鸟还翠屏空梦小孱顔更将临老双愁眼来看平生未见山西子为谁颦逺黛湘娥何事髻烟鬟千岩万壑无人处便是辋川图画间
　　种德亭
　　万縁冝作梦时看只有情田种德难但把胷中着梨枣不愁庭下欠芝兰倡条冶叶浑无赖错节盘根颇耐寒莫笑襄阳厐老子全家长享鹿门安
　　蔡澄源録三家诗见借各题一诗以还之
　　翰林才大今师伯目短曹刘数仭墙我亦当年曾问字云泥无路可升堂
　　早时得句唾成珠晚嵗分符雪似须聊复把公诗过日何心赋我食无余
　　少年湖海识元龙老去功名事已空笔阵旧知无与敌诗城今复有谁攻
　　睡起有感
　　日长谁复欵幽扉睡到斜阳恰尽时缺月要圆云未肯青春欲老絮先知天扵我辈元无分梦比人间更不疑门外故人千嶂逺灯前华髪万丝埀
　　次韵伯逺春雪
　　风寒欲下欺春雪天近先埀压地云堆得楼头成玉色吹来酒面作波纹凭陵暖日竟何事调防新花谁解纷温诏始闻如挟纩九重应复念三军
　　光武二十八年五溪蛮反马文渊年六十三矣踊跃请行卒致困败班定逺久在絶域上疏请归词甚切至其畧曰臣不敢望至酒泉但愿生入玉门闗遂老中朝辛亥季春三日灯下读此二传感而赋诗
　　平生长叹马文渊功业遨游二帝间洛社龙飞初有意峤南鸢堕不知还虽迷槃瓠壶头路肯愧祈连冡上山政坐不如班定逺乞身生入玉门闗
　　题赵周賔家夜猎图
　　翰林作醉石偶似苍于菟龙眠见之笑为作匹马弯雕弧云是将军出夜猎上有仇池行草书云沙苍茫日欲下道逢伏虎南山隅心知是虎不是石双急控皆卢兵明朝白羽饮顽石摩挲欲尽金仆姑君不见赐累千金新垣平连佩六印栾将军致君大畧岂在尔封矦细事不到君先生言语妙天下瘴海七年皮肉皴邂逅英物数蘓李曹蜍如生亦如死龙眠有眼识天人异世同成一竒事君当什袭勿漫摹此人此画人间无
　　五禽言
　　余避贼山中婆娑岩壑间终日寂然不闻人声惟春禽嘲哳不絶于耳乃用其语效昔人为五禽言亦山中一戏事也
　　婆饼焦
　　云穰穰麦穗黄婆饼欲焦新麦香今年麦熟不敢尝斗量车载倾囷仓化作三军马上粮
　　泥滑滑
　　山中流水声聒聒春禽说雨春泥滑谁为春禽语莫报幽人明日雨幽人明日欲上山山头雨足花斓斑
　　提壶卢
　　提壶卢树头劝酒声相呼劝人沽酒无处沽太嵗何年当在酉敲门问浆还得酒田中黍穗处处黄瓮头新緑家家有
　　思归乐
　　山花冥冥山欲雨杜鹃声酸客无语客欲去山边贼营夜鸣鼔谁言杜鹃归去乐归来处处无城郭春日暖春云薄飞来日落还未落春山相呼亦不恶
　　布谷
　　田中水涓涓布谷催种田贼今在邑农在山但愿今年贼去早春田处处无荒草农夫呼妇出山来深种春秧荅飞鸟
　　水西壁间见吕居仁絶句次其韵
　　秋霜落后题诗处醉墨淋漓苦未干不见穷愁孟东野乱峯空锁一溪寒









　　太仓稊米集巻九
　　钦定四库全书
　　太仓稊米集巻十　　　　宋　周紫芝　诗四十四首
　　题圣龙泉时方避贼山中
　　泉声来自古龙湫山底惊雷万壑秋溅雹打窻空破梦飞流无尽不湔愁
　　次韵伯尹食糟民示赵鹏翔
　　十年用兵九不熟人家有田不种谷尽枯膏血作军储却买官糟贮饥腹冨者鬻田贫鬻妻夜困桁杨晓敲朴长腰一粒不下咽输入官仓常满屋昔年贯朽内府钱诸公何苦开汉边自从代马饮江水便恐黔首流饥涎黄尘白骨尚满眼锦裘绣防谁当前烹羊炰羔固不恶饥民食糟真可怜元矦幕下短主簿肯与斯民作调防不愁吏考拙催科宁脱青衫赋归去詹侯老文称大手乐府诗髙古无有安得狂歌彻圣明便叱风雷清九有却驱羣贼作良农还我昭陵旧丁口
　　山中避盗后十首
　　丧乱今犹尔安危了未分叛初射月羣盗忽如云妙畧归诸将深忧轸圣君灞陵逢醉尉应有故将军
　　二
　　避地今犹雪移家春复深岂无花到眼可奈鸟惊心茶动容时摘兰香得细寻山中有幽事青犊未成禽
　　三
　　浩荡奔流急仓黄突骑来拥旌方满目纵炬巳成灰去踏青山道归看白骨堆须烦郭中令一为洗氛埃
　　四
　　横道俱虵豕亲交信絶疎别来应隔嵗乱定始收书转徙移家后存亡雪涕余微生一蝼蚁播越念皇舆
　　五
　　夜燧余三月新愁有百端惊魂频雨泣枵腹任风餐射雉山居险薫狐穴处难敌来犹可尔冦至不胜残
　　六
　　黯防春归日荒凉贼后村皷犹闻去寨火未息平原不恨室庐尽重欣老稚存此方惟是姥亦复饭王孙
　　七
　　今日报贼去下山犹复迟羣儿收泪笑老眼顾人疑梦入乡闗屡魂应躯干离一春三避贼十事九成悲
　　八
　　翠巘几曲折徃来三数家捣皮催作纸拥焙看烘茶山尽始见日溪晴时露沙武陵知便是隔岸有桃花
　　九
　　贼去方烧县兵来复打城艰难唯有骨生死两无情欲住家何有谋归计未成人言李御史满腹是精神
　　十
　　可怪子刘子全家肯见存长分夜雨榻复共草堂樽磊落吾何取笑言君益温它时此心在结草报深恩
　　侯元进赋待鳯堂佳句见邀同作
　　见说封君竹风枝饱嵗寒防看双鸑鷟飞下碧琅玕恶鸟良复厌闲花吹自残絶知门可欵梦对小檀栾
　　题赵钤家墨牛图
　　昔我筑室花姑川短蓑青防耕春田一犁落尽菖叶雨双犊自分春草眠向晚归来卧牛背小巷疎林日犹在系牛柳下门未闗隣翁携酒牛边醉囘头往事无十年田入冨家牛卖钱草荒春陇贼烧屋十口有家无一椽眼昏头秃不如意此画一见心惘然河间岂是田家子书多自可天禄比平生眼厌玉骅骝水牯作图聊复尔北陌东阡唤未归空遣农人告春事田间望月看吴牛老子从来乃如此便当火急解龙泉换取四蹄耕雨水
　　贼后收拾残书作
　　此生空作短檠痴老去犹慙阅市资岂有邺书犹挿架更无班史可充饥今朝过眼亡三箧它日还君欠一瓻乱叶纷披在悬磬春风可是故相欺
　　燕欲来巢
　　乱后乌衣巷欲空拟寻茅舍伴蓑翁戏将鶵去春风里衔得泥归暮雨中炙手不嫌门户冷傍人如献语言工明年记取来时节应是桃花满院红
　　三月三夜得梅花数枝灯下作
　　故人逺客天一涯寄我万里风前枝方壶含澌不受污可着玉树瑶林姿孤芳妙质不可说天香肯复须人知老人不作世间梦但见玉友如儿时急张青灯当明月要看疎影横屏帏花寒不睡斗欲落笑语似与人追随持杯未怪此宵乐论情忍负平生期囘头却忆青山道处处相逢花不老短篱飞雪山更寒古木啼乌月催晓清魂屡往途路遥故人久别相知少只今如此邂逅何莫厌诗成苦相恼
　　桓公祠
　　蘓峻兵方急桓公气未平一身唯死节四海但孤城嵗月人间梦功勲纸上名可怜山下老浇酒问阴晴
　　次韵元进寒食感事
　　寒食江天雨弄晴夕阳花草一川明持杯欲下它乡泪上冡宁无故国情渐喜三春逢禁火防须五斗解朝酲知君屡作东莱梦我亦飘零叹此生
　　次韵元进再示
　　屋角鸣鸠唤晚晴眼惊新火一畨明兵戈处处伤时事花柳村村恼客情无复御廊分冷食只将蹋鞠醒春酲德公上塜知何日满眼春愁太瘦生
　　雨后过琴南岩
　　夜雨喧旅枕晓径深春泥奔流自山来转眼忽渺弥微生抱羇蹇老病凌欹危青山岌当前客意恍若遗空崖倚天立怪石从云埀云间笙箫声隐约天风吹斯人已仙去孤踪何之钓石屹中流谁来把纶丝一水绕山麓浅碧涵涟漪长年抗尘容照水羞华髭羡门不可遇惜哉吾巳衰人生不学仙万冡空累累于今岂未可抚事聊歔欷
　　读枢密张公梅雪二诗公讳叔夜
　　禁中颇牧谁最良上前论事张子房张公九尺须眉苍谈兵说剑眼为方金城有防若未试便恐谈笑无戎羌时平不用临边手乞得南州作醉郷黄堂酒尽客未起清畎风多禾自长只今白雪醉中句犹带东阁官梅香单于敢挽射日弩当年谁上东封章王城三月断信息贼军螘附方跳梁白头侍郎最先至拥兵直入趋咸阳中人传诏天为喜戎师夜遁军威张太宰官髙亦动色毬路带禠腰金黄功名无成落边土此老此功谁更数想得韦韝毳幕寒夜听边声泪如雨
　　次韵元进以长句见勉
　　一雨俱囘草木春槁枝着叶定何因烦君笔厎三昧句洗我胸中千斛尘忧患此生真已了风烟万里正愁人白头攘臂干戈里欲遣何人唤孔賔
　　次韵元进病中书怀
　　一竿烟雨钓羊裘稍负初心只自羞拟学倦飞双去鸟可怜无定一虚舟未成大隐定小隐为用人谋更鬼谋君有胸中经济防不须犹说二冝休
　　次韵元进书事
　　七尺看君玉作山倦游莫赋鸟知还大椿本自八千嵗天马终縻十二闲笑我生涯真草草如公人物未班班他时一枕江南梦犹记相从水石间
　　次韵元素见寄
　　吾曹心事寄微言此意难从世俗论妙句已先醒醉梦尺书何止到寒温因縁只睡心情懒习气唯书眼力昬知有草庐能避地满村烟雨一柴门
　　次韵奉荅冯逺猷
　　翩翩绮纨子粲粲洁衣服朱门酒肉臭不饱膏防腹凄迷百草中得比兰与玉手持白瑶琴欲皷朱弦曲閟兹清庙音未易可流俗名家千里驹歴块步巳独妙年振华镳肯折盐车轴中原暗风尘国步日窘促勒铭树髙勲要是一防足期君乃如此使我安小筑
　　刘将军寳刀歌
　　将军寳刀玉三尺夜半有光如日赤苍水使者谁敢扪蓬头剑士眼不识鸊鹈膏莹秋水光切玉如泥不动芒秋风夜作蛟龙吼人言乃是真干将知君老将家有种谈兵论事书撑肠不愿君持此刀日解三千牛愿刳月支作饮器却纒锦绦朝未央妖腰乱领不自保丰狐老猘谁跳梁酒酣起舞为君语时危此剑知难藏
　　雨过
　　池面过小雨树腰生夕阳云分一山翠风与数荷香素月自有约緑初可尝鸬鷀莫飞去留此伴新凉
　　五月十八日魏宗明官舍作
　　黄尘白骨已无人青谷朱楼尚有村今夜三更山吐月共倾双泪看金盆
　　蔡长源以老马见借驽甚戏作
　　羸骖已老莫嗔渠涉世迂疎我自愚马不能言当臆对未知吾孰与君驽
　　吴思道示藏海小集
　　文物风流数建安此生犹及见波澜清诗更遣何人到余子悬知一笑看犹恐向来无鲍谢谩劳当日话吴韩【事见李姑溪跋尾】知君有意分膏馥老眼空惊白雪寒
　　读郑公奉使録
　　劲敌难交玉帛欢只因献纳是争端郑公不请长缨去有口真堪伐可汗
　　诸公有意勒燕然不道昭陵闭玉闗却遣氊裘窥汉鼎拜公遗像独何顔
　　小蔡许借徐诗未至
　　马中未必无骅骝人中岂可无曺刘龙媒西来几万里异士一出三千秋李白坐诗窜夜郎退之论佛流潮州天公可笑无老眼两翁憔悴令人愁平生四海黄太史长庚配月何曽死西江自是南国纪公有髙名政如此人言此老酷似舅坐上拈花独公喜分得西江一流万古正须公一洗我老耽诗空瘠臞起死鍼盲正要渠子岂有意能起予书来并寄囊中珠
　　次韵费茂和风月亭新成
　　十室熈熈俗自恬令君岂弟不多严簿书遣吏且堆案风月撩人时到檐賸种幽花无限好满倾春酒十分甜何劳结屋深防客清节如君有厎嫌
　　孙耘老酒间出麻姑像要余作诗
　　青丝一尺髙鬔松玉顔微驻丹砂红云軿飞来自何许满山落叶元无踪长天如烟月如雾便恐乘鸾月边去烦君急与问中郎从此更谁知痒处
　　夏热叹
　　祝融当权不可夺海水欲沸山欲裂黄头父老见事多谓有此身无此热老人何得怨天公山堂日日多南风乌纱欹防剪云叶白髸吹雪飞鬔松已挹蔗浆浇热恼更注井花囘睡容人生如此亦不恶饱食安坐初何功蒙尘况驻奉天辇避暑望幸骊山宫敌兵入汉作巢窟战骑横戈嵗驰突旌旗耀日红蔽天铁甲烘云气销骨安得壮士如恶来上诉帝阍闗钥开尽防天河作飞雨四海八方无一埃秋禾不槁敌不来我亦髙枕喧春雷
　　送许体之守贵州
　　人物久衰谢斯文寄渺茫先生推老成词采今擅场交游数辈行犹及晁与张大坡渺云汉小坡与相羊岂兹丝纶手不入鹓鹭行尔来南中守雨露新汉章南中俱乐土佩带安农桑铜花秀铠甲芝菌生桁杨霜林茘子熟酿瓮千家香使君啸铃阁宾客醉髙堂古来多循吏治行何曾彰愿公饮无何坐使斯民康
　　许贵州出苏叔党
　　老坡骑鲸上天去小坡落笔如风雨能添老树着岩间为石传神自翁语两坡俱死真可惜君有一拳何处得谁向九原呼此翁为我五日画一石
　　立秋前三日夜雨
　　残漏催灯暗风梧带雨鸣细听惊梦防浑作断肠声乍冷秋应近无眠句又成愁多推不去头白更忧兵
　　乱后并得陶杜二集
　　少陵有句皆忧国陶令无诗不说归常恨两翁埋槁壤顿惊双璧堕穷扉风催锦里花枝少草长江南豆叶稀自古髙才多寂寞遗编读尽泪频挥
　　读徐伯逺书外家遗事作二絶句以纪之并序
　　繁昌焦洧之妻洪鸿父女也一日遇巨盗于江中不受贼污投江而死两侍儿大曰冝思小曰匀奴善琵琶有姿色皆吴氏女本姊妹也亦相随赴水焉洧葢伯逺之舅故着其事甚详
　　就死由来不自疑玉顔那为贼锋低了知今日投渊妇犹胜当年断臂妻
　　杀气骎骎战舰骄春江漫漫湿金翘但将红袖供歌舞却为周郎笑二乔




　　太仓稊米集巻十
　　钦定四库全书
　　太仓稊米集巻十一　　　宋　周紫芝　诗四十首
　　秋旱既久巳而大雨
　　霜旱忧千里灵湫卧蛰龙丛祠亦何力女觋遂论功冻雨云霓过秋田冦盗空饥肠蒙一饱欢甚雪髯翁
　　夜雨不寐
　　嵗已随流水身犹转断蓬秋风双髸短夜雨一灯红衰病无多力穷愁莫漫攻残年消厎物溪外两三峯
　　次韵罗叔共纪事见寄【罗竦字叔共】
　　中原困干戈此事昔固闻何尝大江南代马动成群踊跃万骑入苍黄两龙奔五年三避敌十室九见焚相公既降敌【杜充也】盗贼俱官军遂令江以南填山满屯营老稚五六辈相呼走荒村君昔东道主窜身亦荆榛两家三十口既死惊复存共求草中生有似麞与麕平时巳蹭蹬老恨有此身湛湛两玉壶烱烱无一尘犹喜埀尽中得此千载人珠玑皎在前自然洗妖氛恨君济时防百未有一伸半通犹绾盭两肘空悬鹑无人作防扬恐得按剑嗔浓云巻肤寸未许膏斯民念昔仲夏夜赤气腾天曛雨足下埀地诛斩当奸臣敌将果夜遁王师防殊勲班荆记是夕同我二三君君歌独慷慨泪下霑衣巾愿言补周衮八表均尧仁昆虫及草木同播一大钧良防有如此吾生岂非辰吟君洗兵马大雅何深醇安得清庙瑟朱弦奏春温
　　七月十八日夜独坐静寄月出麻姑背开户徜徉夜久不寐
　　秋日忽复翳暮色横陂陁黯黯窻户暗森森修竹多我懒不防灯枯藤与婆娑青山忽吐月隔竹翻金波须防满幽林欵乃被岩阿开门望天汉星宿方森罗秋风入梧楸白露霑芰荷夜寒有惊鹊飞鸣绕南柯苍生愿安枕壮士方横戈谁能请缨剑故地收闗河我意忽不惬隣鸡复当歌诗成月巳落奈此老狂何
　　次韵魏宗明携酒小集
　　山翁烂醉习家池碎剪黄花防玉巵亹亹听君真有味皇皇怜我欲何之难陪痛饮心先醉强作朱顔老昜衰明日囊中有新句尚堪醉墨冩淋漓
　　次韵吕居仁
　　诗成邂逅得穷愁眼见郎潜又白头人物向来山吏部篇章今日谢宣州
　　狗监连衡苦未平秋成戈甲尚乘城梦魂几欲随公去为问髙安路几程
　　楼上看山酒一巵人间此乐岂儿知秋风吹落霜前雁寄得西来别后诗
　　白髪书生谁复论萧然深闭一蓬门自知赤壁功名晚羞与周郎作耳孙
　　题裴晋公画像二絶
　　朝论当年汹汹时此翁竒事少人知梦中缚得吴元济犹说绯衣是小儿
　　瘦着轻裘似不胜书生事业复谁能莫嗔小鸭可禽兔真有禅师解放鹰
　　玉友初成戏作二首
　　小瓮鹅黄拨不开晚风吹螘转荷桮灯前细酌情何限病后朱顔老却囘我亦平生笑余耳人今何处有陈雷方从欢伯作幽事莫唤酪奴相继来
　　旧交谁复可相忘晚向林中得此郎政恐大儿妨笑语频呼小友共囘翔坐来乌有聊为客醉后无何即是乡多谢故人分玉粒夜灯和雨捣新香
　　捡故书得旧冩真戏书
　　杨柳春风濯濯枝深慙张绪少年时期期尚有胷中意种种真成髸上悲暮四朝三心巳了年头月尾老俱遗此中空洞今何有曲尽周郎更不知
　　八月三日早起
　　金枢坏残月旸谷宾朝曦九日浴沧海一日腾上枝上枝邈何许但隐山半规须臾挂铜钲飞上天一涯光景被草木含幽姿微暾入圆吭飞鸣各嘤咿物意自欣悦人情伤嵗时巻我东窻帘羣山抺脩眉炙背翻故书搜肠出新诗俟河几时清种豆落为萁人生行乐耳冨贵终何为丈夫风云防事业肩臯防时哉不我与浩歌君勿疑纫兰可为佩制荷可为衣驾以白玉虬骖以苍精螭翩翩八荒外渺渺天风吹世俗付一笑造化真小儿
　　雨作留水西溪涨不可复归
　　东谿打桨过西溪南岭云飞北岭时鸟语屡呼人载酒山行不厌雨催诗静中秋色人间少客里泉声夜半知老去随縁皆可耳愁霖未用苦相欺
　　病中王邦宪见过以诗为谢因以当别
　　别后衡门久不开壮心消尽已成灰白头羇客病中老青眼故人天外来相见有时那昜得语离终在莫频催山城归路应残腊早寄春风岭上梅
　　病起负暄菊篱一首
　　卧疴初肃霜小间倐冬老境知几何半落呻吟中医师固楚产砭灼矜神功巫师杂荒怪呼吸生雷风江乡鬰毒雾御湿无鞠防况复窘行役六月伤蕴隆寒热遂百战药石徒屡攻槁项与黄馘苶然非昔容逮兹脱九死更生本苍穹今晨颇欣悦步我菊篱东无谁与共语梵诵庶可终忧乐有乘除涉世殊穷通幸兹未暝间有乐聊复从
　　送詹伯尹赴三衢酒官
　　东观谁临未见书起居君不解何如懒从陇耕春雨聊听糟床滴夜渠满世棘荆浑未定白头书尺莫全疎官曹有禄仍无事看着斑衣从版舆
　　辛亥冬无雪天气妍暖如禁烟时书所感三絶句
　　夕阳微傍小窻明便遣飞虫作意鸣天共梅花元有约谁教草色上荒城
　　当年白雨打凉州春色还催禁籞游记得端门迎辇路轻氷一夜緑杨沟
　　去年和雪卧榛丛雪里旌旗分外红江上只今无盗贼楼头昨夜已春风
　　仁宗皇帝飞白歌
　　八神警跸羣灵趋风师雨伯当前驱汉家四叶圣主出共扶日御升天衢当时农桑三万里地上钱流已如水左有稷契右皋夔四岳九官真济济太师当国天下安貂蝉绣衮身如山范公特节下金銮名落百蛮毛髪寒郑公有口伐可汗可使一言无契丹太平天子坐埀拱蝉蜵蠖濩朝千官侍臣愕立蓬莱殿看草宸奎防云汉中人传赐宣口勅雨露恩光极昭焕公家什袭宫锦囊五彩属天惊夜光试从父老说嘉祐百年厚德知难忘自从丧乱双眼暗犹喜人间得时见小臣拜舞喜欲颠安得身随千官朝九天眼见万骑无控四海复似昭陵年
　　雪中睡起书北窻二首
　　断云疎雨暗楼台春在寒空不肯囘梅亦羞人花未笑柳知何事眼慵开久拚双髸縁诗老忍放痴愁入酒来犹有暮年文字业睡余重秩乱书堆
　　窗下梅花冻玉壶梦囘闲听雪跳珠樽中酒尽何由得枕上诗成可自娱身世固应浑是梦功名知巳不成卢明朝醉倒春风路试问黄公覔旧垆
　　次韵元素自东皋寄新诗贼退犹未久
　　北风代马自长鸣月到南枝鸟共惊留我小溪囘短棹看渠红斾作长城人思厐老皆知隐贼说康成亦畏名乱后欲从君一笑满林荆棘未堪行
　　先生老去以诗鸣乱定诗来眼倍惊但把明珠照兼乗未须白璧换连城人言陶令尝耽酒我识真不钓名晚日追随叹才尽始知天马足能行
　　奉圣山中邂逅忻师相与话十年旧事为之惘然二十一日同游陈侍讲附子园偶作此篇
　　不见跳珠巳十年旧游重说固依然此生如我岂非梦到处逢师真是縁倦客来看栽药圃先生昔侍讲经筵人间作计无多子也合归耕种谷田
　　过石壁
　　两峯夹天髙一水绕山麓鸟道盘山腰下临千仭谷仰视寸草青千章罗巨木转峡防哀湍惊雷裂坤轴日月所隐庇光景不到目道险当舍车重趼摩两足不知谁凿空穿穴入山腹平生蜀道难耳目闻见熟兹山亦尤物初未挂史牍了知天宇间万险自重复穷人重锱铢凌冐取危辱嵗晏霜雪多归途戒当速
　　出石壁
　　倚空山崭岩平地石龃龉脩途绕危磴千里无寸土山髙不见日雾重自成雨入壁天始明出壁日过午青苍断崖谷开豁见天宇稻田碁局方梯山种禾黍道傍两三家稍稍闻笑语始知在人寰邂逅得徒旅倦防饥欲啼游子欢自许携孥老一防白髪无处所何当把春犁望月耕陇亩闭门了残年危磴不复取
　　徽州道中观山
　　老去心安一味闲江南江北饱看山不知今日徽州路始落千岩万壑间
　　暖日岩花上翠藤半岩松桂耸亭亭南来到处无山似唤作东川小锦屏
　　上饶道中望月岩
　　瘦马度莽苍悠悠忽长年群山不知数衮衮来眼前忽逢天上月下挂苍崖巅炯如碧玉玦中空窦云天岩柯亦薄相为作蟾桂圆阴晴无显晦千古长婵娟坐令马上梦忆我江南川江空月自吐万顷含风烟静闻欵乃声入我独宿船误从尘网中见似喜欲颠何当追昔游摆脱区中縁买地结茅屋攀云蹑飞仙朝吸白露光暮饮山根泉清欢倘可结浩歌与周旋
　　于潜道中戏作
　　徐娘虽老风流在学得啼眉时世妆只有于潜旧家女但携篷沓嫁新郎
　　收伯尹三衢书
　　近有南州使双持赤鲤鱼花时孤客泪乱后故人书一别真如许三年少定居时危消息好老去莫情疎
　　正月十日雪
　　维时孟春月嵗事司勾芒微阳力犹弱未足扶百昌风伯偶偃斾电师亦潜光坚氷顿欲解蛰户不肯藏群阴势未屈寒飚忽飞翔积阴既得泄雪意亦异常痴云迷澒洞烟水俱苍茫行人有堕指裹足畏前冈疎梅强解事一笑矜芳香谁怜百草死万木寒仍僵东君始用事抗此凛冽刚那知假微暾乃复为此祥幽人解春衣酒券仅可偿倚此数日暖苍黄索衣裳万事多反覆天心难重量赖我有残榼聊足资清狂此意谁复论醉眼空望羊
　　铜爵研
　　藳街夜腹空燃脂可怜汉祚终陵夷老瞒自在作家主欺它寡妇并孤儿洛阳宫殿皆頺圯更作髙台半天起台上吹香十里闻台下洗妆漳水浑当时歌管一消歇囘望西陵空断魂百年嵗月空中鸟花不长妍人易老台倾人去不复存碧瓦澄泥为谁好那知流落向寒窻乞与诗人赋花草
　　次韵伯尹见寄二首
　　种种星星苦见侵已无心作四愁吟三秋令我频成梦一月劳君几嗣音臭味每嗟无草木因縁已定只山林此心耿耿从谁语遗恨依然泪满襟
　　从古何人解识真夜光欲到了无因只今怀璧还归赵它日挥毫有过秦余子不应霑厚禄此郎宁合坐长贫白衣苍狗俱成梦富贵功名不在人
　　次韵常元明寄侯元进【道常字元明宣之诗僧】
　　丞哉风味似崔矦松下行吟万事休乱后只应堪一笑官闲如此复何求看花欲下春衫泪射月先忧塞草秋赖有道人三昧句为君一洗向来愁
　　太仓稊米集巻十一
　　钦定四库全书
　　太仓稊米集巻十二　　　宋　周紫芝　诗三十九首
　　和赵鹏翔赠李生【赵翼之字鹏翔宣城主簿李生善画京师人】
　　人间作画如作诗妙由心得非人为五日一石十日水此事无乃亦可期向来鄗恕先妙手真复竒经年不肯下一笔胷中邱壑谁当知忽然有兴不可遏冩作槎枒风雨枝囘头却笑阎立本缓急与人为画师李生闻是成逺后一生落魄唯饮酒贵人金多不可呼闲日为多画日偶心知公子非俗人平生笔厎波澜翻故作沧江与巨石要看万里风涛相吐吞谁知此老不足数自笑一生常苦辛桃花水暖小艇窄十年辜负江边春时危力小去未得画图入眼空伤神
　　次韵韦深道哭陈谏议【韦许字深道】
　　自是羣奸误圣君初心岂愿作忠臣平生劲气埋黄壤当日嘉言在紫宸諌议裂麻方伏閤诸公鸣玉自埀绅向来六子俱诛灭此道于谁较屈伸【諌议谓陈束】
　　叔达许分萱柳二栽作二絶
　　华颠老去几霜秋知处元应不奈愁但得稍分花到眼谁能更覔地埋忧
　　锄荒巳出墙根路剪緑仍分雪后栽便与数椽容我老当留一径待君来
　　谢元不伐寄灵岩七诗用梅圣俞韵
　　灵岩胜絶天下稀开凿乃自太古出山名初岂有显晦胜处要须诗黼黻自从梅老登列仙尤物谁怜久埋没具茨笔力扛九鼎坐遣清诗入山骨据食蛤谁与游綘节云车到仙窟云间招手疑有无月下吹箫真仿佛飞云杳蔼风吹香翠润空蒙雨埀湿谁从洞口看金书想对神清时独立我家灵岩山脚厎识面何由恍如失虽无幽梦到三山尚有明珠容什袭
　　送别徐南美
　　谋臣如云将如雨欲剪天骄奉明主御营飞诏肃虎貔妙畧纵横自神武谁骑驳马蹄双朱梦从璜溪亲帝舆手提大钺杀两将日御少却公重扶此公堂堂出当国羣盗相看少顔色江上鲸鲵尽扫除草中狐兔无窠窟折冲自可销戈兵寸地尺天归圣明帐下偏禆何足数幕中賔客公独称愿资硕画戡祸乱坐遣四海歌升平书生白首亦安用尚可平戎作短行
　　送侯元进罢泾溪丞
　　单于饮马窥长江巨鼎一沸俱仓黄我携老稚不知处流离夜窜泾山阳山中小邑真蕞尔井邑无声但流水乱石巉峥虎看人贾客稀疎市争米忆昔相逢羣盗中过我天宫寳坊里人言覔句崔立之恐是前身侯叔起当官论事嚼寒氷醉后诗成只弹指三年兵火梦中游别去何堪日千里人生直气忌太髙论少卑之亦聊尔功名唾手良偶然邂逅庸奴亦如此如公人物自有余似我苍华真老矣只今满世尚干戈应念相思遣双鲤
　　李使君示开化诸诗【李处励字勤仲自衢守移宣】
　　使君一出承明序当年两佩峯鱼峯小儿骑竹马笑挽朱轓归故闾门外春风吹画防小阁香浓绮疏碧蘓州五字老更竒东阳八咏人谁敌山堂闻说公自开烟雨遥供翠鬟色更向招提山窟中竹杖穿云饱经歴夜上孤峯看明月晓趁钟鱼着僧屐诗成知复几牛腰倒廪倾囷公不惜他人举似与何人知我耽诗老成僻平日看囊止一钱惊见纵横着圭璧当遣儿童勿浪传按劔从来少人识
　　赠元具茨二首【时具茨作宁国宰名勋字不伐具茨其号也】
　　平生结客少年塲人物如君见未尝早嵗风流知漫叟一时师友是黄香相从便作双鳬去欲见应须一苇航只恐涪翁门下士九重应合奉清光【勋师山谷山谷常为作字序】名在金华季孟间流传佳句落人寰异时文采今何在扫地风流唤欲还賸馥见分虽有意小巫自顾独何顔源明不恨生衰俗尚喜人中识鲁山
　　罗仲共兄弟文集为贼所残
　　照眼明珠两陆离机云兄弟似当时文章未许轻霑丏神物何为欠防持白璧悬知从间道青氊亦复付偷儿谁言举世无苏暐收得香奁第一诗
　　何元静以诗索花次韵诗尾致剪花之约
　　城南有客身倦游饭无脱粟衣无裘短墙雨湿花木晚穷巷草深篱落秋心常自许玉人辈人言恐是原宪流千奴安得封君禄偶有一花聊可目防椽作架恐未暇春到听花飞上屋衡门无酒客不知寒谷少春花更迟慇勤未足供一笑慙愧烦君作好诗谁遣春风吹急雨枝头会见花无数夜窗月白得暗香晓枕风微战轻素已办并州快剪刀为剪长条送春去君当酿酒买肥羔莫倚悤悤陈草具
　　后数日以诗偿剪花之约
　　春风吹云不成雨暖日将春到花坞知君不羡鹤林神但将诗作催花鼔饕风虐雨一扫空国艶天香为君吐金刀盟在不敢寒急走送君花满盘何郎要将汤饼试不放枝头朝露干樽虽有酒莫谩把客未可人谁共看想当风暖月更白流苏帐挂香团栾应笑老翁门寂寂咫尺谁来草宅暗香和月与谁同芳条委地无人摘春与幽似少情雨打风翻漫狼藉
　　送舒永丰【舒宾王字利用少年登科为信州永丰令终焉宣州人】
　　斯民如草木九圣含春温秋风一披拂零落难重陈嗣皇囘日御杲杲升朝暾谁令天骄子欲肆长鲸吞王师一倡乱诸将皆星奔可怜尔羣苍终不负汉恩固亦念颠仆所喜邦本存舒矦名家郎翔鸾未鶱腾稍分民社寄似欲亲拨烦盍敷寛大诏力补疮痍痕勿谓蕞尔邑安能着华轩妙割俱有用鸡牛无足言君看密县宰视民真子孙汗马无寸劳大傅岂不尊扶衰其有意愿复矜元元
　　次韵何君与晚晴
　　花深雨过一鸠鸣唤起何郎对晚晴暮霭连山明白鹭夕阳囘处带啼莺浮生可笑能几屐万事政须论一枰想得追随共飞葢玉觞零乱酒催行
　　次韵刘元素暮春书怀
　　断肠风雨落花时空遣刘郎赋柳枝涉世功名真螘穴送春歌吹只蛙池尚堪短防时乘兴犹有寒桮可共持更愿余生似东野云龙无地不相随
　　次韵元素再用前作
　　春晴无复少年时那作惊乌夜绕枝愿与君游云梦泽不愁人夺鳯凰池北窻付我常髙卧手板看渠自倒持拟伴遗民钓烟水萧规真欲效曹随
　　元素将与余别再赋前篇因以留之
　　江头云雁欲飞时倦翮依然在一枝少竚晚潮青版舫共听朝雨緑荷池伯生醉熟慙空洞梦得诗髙有防持南浦分襟定何日悬知清梦与君随
　　送元素
　　重来樽酒定何时藜杖同谁把一枝雅量久知吞梦泽髙飞犹恨隔天池凌烟事业归骠骑乐府歌行付总持自载笔床茶灶去喜君风味似天随
　　次韵元不伐暮春再游俞氏园期任道卿刘长孺不至
　　素心失前期幽事萦老念小筑犹未成残年作逋欠五字俯见投光芒肯收敛遐想徒意消从游知礼僭流离兵盗余有籍犹未占尚想南冈花依依弄残艶栖迟倘防意往返殊未厌如何两公子盟寒久无騐我语良可删公当为磨玷载酒苦未能兹焉负深歉
　　春晚絶句二首
　　春来白水欲平田未拆秋千已禁烟伤雨落花空着地倚风轻絮解漫天
　　鸟声时向静中闻尽日阴晴漫不分庭下落花如落絮眼前春思似春云
　　访张元明山斋【张贲字元明池之青阳人为宣司理】
　　张矦诗似岭云闲飞鸟何心只愿还醉里有官如物外眼前无客似山间来听春枕连宵雨看画秋屏着色山老去此身无处用固应容我作跻攀
　　次韵张元明书刘氏草堂
　　草堂闻出碧鸡西一色桃花去路迷有眼固应元自白无腰畧可为人低池塘看浴双鳬雨帘幙时衔燕子泥想得君家旧蓑笠依然犹在太真谿
　　四月二十八日江元楷置酒坐客皆醉卧已而主人亦就睡戏作数语以纪其事
　　西园春事防歌管罢丝竹青钱落髙榆幽鸟啭空谷江矦不能闲折简到吾属净扫南窻尘共把一樽玉重觞各颓然睡味久乃熟两鼻雷艶艶当筵烛因知欢有余谁谓饮不足伟哉三玉人曾不愧坦腹应怜俗子陋礼法困窘束坐中饮湿生起舞自成曲主人亦忘客去留随所欲可笑陶渊明欲睡客须逐
　　题张元眀四鬼捕嬾龙图
　　五月江南地无黍帝遣雷师下行雨百神受职羣龙奔一龙藏头翳云雷师奋虬叱四鬼拽取老龙朝帝阍张矦直气不可屈云间睥睨旁怒嗔归来面壁聊一吐画作新图走儿女潜虬怕死不肯行夜乂飞天髪毛人间空笑虎头痴笔底风云遽如许今年雨足年亦丰蜥蜴蝘蜓俱论功龙方下避千里赤疾雷破柱颂天公天公有令那得尔寄语痴龙莫辞死
　　次韵赵伯武病中即事五首
　　卧疴念经时勿药有新喜便应走骎骎谁复称起起啸歌理壶觞婆娑在窻几想当呼浊醪与客谈妙理
　　二
　　赵矦佳公子妙伎数三絶对君如春水熇熇消内热一为药石误良防能契阔便当亟相过共此良夜月
　　三
　　爱酒知有癖耽书久成痴官曹足余暇幽防约屡枝但恐蒹葭陋缪倚琼玉姿况无弹丸手突过黄初诗
　　四
　　病余春巳归飞花满空堂萱草欲成窠戎葵粲微黄髙门有贺客新篘怯初尝人生贵强健余事亦茫
　　五
　　平生沈东阳鹤骨俨如故朝来闻巾车载酒定何处暮归坐东轩翰墨有佳趣当时乌丝栏为乞锦囊句
　　送费茂和二首【费介字茂和尝宰宣城】
　　谁言令尹拙催科鞭朴当如岂弟何楼下久传于蒍曲人间方唱纥那歌虎知低首须应杀雉巳成雏不可罗太史若书神爵传慈祥未媿昔人多
　　前贤零落谩知名后辈何由识老成谁遣斯民俱卧辙因知循吏本无声眼前公事何时了月下清樽且复倾想得新栽池上柳送君归棹亦多情
　　汪才任寺簿得刘遗民钓台于泾水之上将作小亭而未暇有诗次其韵【汪伯虎字才任旌德人】
　　眼前时事只纷纷林下谁来吊逸民断石至今留故物赤栏何日照江濵飘流嵗月人空逺料理风烟意转新拟借一椽埀短钓此生真欲继前尘
　　秋暑卧病示庄簿【庄革字时然为宣城簿】
　　老火倏巳尽金行殊未刚弱枣渐可剥七月犹骄阳赤日不可向白汗惊流浆谁将穷谷氷为我濡枯肠况兹老病躯息偃真在牀敲秋赖风玉微飚袭衣裳言念北征士万里方拓疆秋云静边日光耀剑防场君今饱韬畧论事时抗章诸公颇动色有防云甚良何当给锋车结佩朝明光一皷收闗河再鼔擒戎王兵戈既静洗不复忧边防万夫各解甲四海均清凉
　　雨后微凉再示庄簿
　　蓐收始用事健行肃干刚微飚生淅沥一雨洗亢阳香罗阨团扇玉椀辞蔗浆况蒙慷慨词犹卑懦膓当食忽亡匕起立遂失床鸡鸣中夜兴呼灯冠裳自从两河割四海失故疆向来桑麻区半作荆棘场黔首未安堵皂囊思献章闻有圯上书今代谁张良风云须嘉防日月依末光当宁方侧席谁能荐吾王鸷鸟尚埀翅老眼空望羊秋风一夕起抚事增悲凉
　　观大阅
　　落日鸣笳鼔西风巻斾旌熊罴千骑肃锦绣一川明猛士方投石将军未请缨不须夸剑舞却縠是书生
　　复愁二首
　　秋风嫋嫋秋云愁寒日耿耿还西流昬鸦接翅带逺水暮雨满山昬北楼微凉渐欲入枕簟白云复恐霑梧楸横戈壮士半茅土云壑布衣悲素秋
　　江南郡邑半成灰江北诸藩信不来此日兵连殊未解向来边衅复谁开三闗故地何时得二帝征銮几日囘白髪草莱无逺防时埀双泪只兴哀






　　太仓稊米集巻十二
　　钦定四库全书
　　大仓稊米集巻十三　　　宋　周紫芝　撰诗四十八首
　　次韵冯逺猷夜雨屋漏有作
　　我昔在田间秋霖伤嵗熟常忧床床雨夜下东屯屋饭牛起晨耕短蓑聊栉沐违湿因五迁劳形真仆仆坐歌南山粲那惜清夜促平生小冯君秀齿粲氷玉生余华屋姿岂识霑濡辱谁知折角巾肯念滹沱轴防将秋雨謡冩入朱曲知君有过秦妙画行见録衮衣坐法宫当宁调玉烛吾庐虽独破受冻死亦足
　　饮魏宗明家分韵得酒字
　　闭门苦秋炎散髪卧北牖小雨度微凉西风飒衰柳起邀马服君步过云中守云中雅好事酌我玉巵酒诸公饮方豪何曾问升斗而我才饮湿已复困濡首臭味本自同初何间能否不然琼瑶林何以着老叟欢同一笑间义重千载后脱弹无新诗刻烛媿敏手诗成愼勿再坐客惊欲走
　　感韩碑用李义山韵
　　长蛇封豕矜雄姿弄兵三世窥皇羲自从羣骑入中土侥幸嵗月寛诛夷锦纒红帕五十载肯输赤豹兼黄罴宪皇神筭本天授指顾不劳戈一挥元和上相拜元帅黄金铸印手自持三军踏雪砍墉入夜摩贼垒朝搴旗侍中西平老将种属鞬拜舞行相随绯衣小儿却健武未怕贼首如虎貔功埀竹帛不可掩名在万古谁能訾行军司马号大手苍珉承诏镵瑰词平生直笔有公议从人乞米知羞为狗功须赖发纵者尽勒殊勲归鼎司宫中小女强解事敛祍雪涕埀丰頥絺章绘句随断裂厖恩下沛惊淋漓空余大雅配吉甫【元和圣徳诗云谁作歌诗以配吉甫】春秋庙享存歌诗当时左右无諌者应慙鸣佩趋龙墀襄阳太守独何事殷勤自刻平吴碑将军更勒燕然石蛮风瘴雨侵蟠螭张功耀武示万世二子无乃为已私晋公纯德古未有彊藩悍将亲平治羣奸闻风胆为落自奋老拳擒宛脾都人尚想白羽扇野蔓已理黄绢词唐家晩嵗事如此谁令举世跻纯熈君不见郑公之死肉未冷停婚碎石恩还追文皇英明犹复尔功臣谁肯躬胼胝玉谿慷慨书万本要识元老为邦基
　　寄题元具茨双梅庵
　　髙节知公冠九州梅花却对令君羞诗如往日陶彭泽人是只今陈太邱挽得繁枝供宴坐小分疎影入清流簿书堆里浑无事玉雪香中醉即休
　　读东坡儋耳新诗
　　先生流落久居夷属国前身事巳非万里岷峨空入梦七年海峤不思归桄榔叶暗蛮村雨茘子红埀瘴岭扉政坐诗穷闗底事云鹏谁道摠卑飞【东坡有云鹏今悔不卑飞之句】
　　次韵时然惠徽州近作
　　庄矦四海习凿齿鸾栖一枝亦聊尔沸镬那寻衮处州独跨羸骖度徽水羊肠路绕十八坡危磴天悬三十里扪参歴井不复休一握去天真有此军符夜下星火急吏习文书日填委青山倥偬未可厌方外周旋人有几坐看云生拄颊间便恐诗成横槊里万壑千岩入句来天遣江山助竒伟我昔经行五岭头芙蓉峯髙天正秋凄音怨曲不成调细雨寒烟空复愁晓得新诗惊欲倒句似当年山色好一生忍泪泣秋风可笑区区郊与岛
　　题吕节夫园亭十一首
　　吕节夫兄弟买地筑屋于麻川之上凿山疏泉种药艺花为游观之所十有一官闲则居之食不足则出而仕当世髙之其弟仁父为余道其名且使赋诗
　　云林堂
　　髙情恶喧嚣结屋傍空旷草堂寄云林逺目聊自放偃蹇良不疑世情真可抗不知堂中人谁同倚藤杖
　　半隠寮
　　显晦固有时出处本同致乘流与遇坎等是一戏事真隐了无心宁须论朝市君看半隐名是中有深意
　　嵗寒披
　　山中与谁语俗士不我过时携登山屐闲上嵗寒坡不知青女威柰此苍官何从今桃李花漫漫空复多
　　朝阳台
　　残月坏金枢朝曦吐旸谷南台凌日观杲杲明万木白露亦巳晞桐阴转檐曲危坐读黄庭想像巾一幅
　　众芳阁
　　草木有盛德俗眼未易观幽姿不可见微香在林间植我东篱菊艺此九畹兰芳意似有知为君笑朱栏
　　藤洞
　　云山无何地胜余草木苍藤饱风霜夭矫作岩谷幽香出空洞清樾交翠麓想时携客来班荆对碁局
　　学圃亭
　　疏泉灌空畦折柳樊小圃闗心有幽事寄意在衡宇但恐经纶人兹焉忽髙举愼勿厌荷锄烟蓑湿春雨
　　巻书阁
　　机云佳兄弟胷中几石渠万事资不理三箧补有余它时防髙勲已复得异书安用结飞楼傍架时巻舒
　　舒啸轩
　　渊明磊落人啾唧倦吟讽聊将舒歗声一为洗喧閧寄言枭獍徒请勿恣嘲哢君看半岭间依稀有鸣鳯
　　越香堂
　　佳木寄深坞自与春有期幽姿谁复省轩轩颇矜持真赏倘已逢清香袭人衣士为知己死此语良不欺
　　容安轩
　　生理须几何安分一枝足向来髙明中百鬼作祸福何如此衡茅长年乐幽独愼勿将蜗牛轻比蛮与触金华老人分老潘防漆墨十月二十三日久雨新霁弄笔北窻戏作此语华严经云须弥山笔大海聚墨不能书冩一字法门
　　老来窻几漫尘埃谁与潘郎防漆煤一字法门书不得又撩风月作诗媒
　　东窻对雪六言四首
　　月观云台何处瑶林玉树谁家幻成银色世界雨此天女寳花
　　天净银潢渺渺林寒玉佩有月时翻瑶草无人来踏琼田
　　拥鼻驼裘不暖浇肠蚁榼还空助我茶瓯玉雪煎成石鼎松风
　　睡起山惊堆玉诗成研欲敲氷飘瓦莫嫌碎防打窗留伴寒灯
　　闻雪二首
　　黄昏雪意未全成寒入重衾晓更清风里未看穿幕片梦中先听打窗声
　　朔风初唤梦魂囘晓枕时闻急雪来未有春衣堪换酒明朝谁办送寒桮
　　次韵庄簿对雪
　　月姊云冠玉作肤白鸾飞鞚下天衢欲酬平地雪三尺正要浇愁酒一壶林下闭门须好句庙堂调烛费嘉谟它时琼佩朝银阙共醉寒江记老夫
　　读外舅髙晋翁诗集
　　结髪论人物倾心慕老成扫门嗟齿暮洗眼失氷清心苦弹冠名应脱屦轻眼髙空尔辈醉熟自平生长啸蘓门冷微颦下蔡倾千兵森武库五字筑诗城鲍谢萹章丽阴何句法精聱牙徒自放贞耀复谁旌草露功名薄春云嵗月更鸭头江自緑马鬛墓还平踪迹荆襄在文华剑佩荣尘编愁独把清泪一纵横
　　吴几圣许分蜡梅栽二首
　　林下幽姿恼杀人书来分我月黄昏杜陵老子堪怜许枉乞桃栽一百根
　　越罗新学染宫黄不着红蓝一防妆移取防衣歌舞树莫教晓梦怨余香
　　几圣以三诗寄蜡梅栽次韵
　　寄将琢玉风前句剪送和香雪后枝要识此花真面目细看无色画中诗
　　酿蜜成花此似难移根深恨老来看丰肌弱骨须调防可怕寒梢白露团
　　惯见江边雪様梅此根常恐自天来悬知老去醉中眼便是姚黄花嬾开
　　次韵沈给事对雪长句二首【时元用守宣】
　　洒天飞雪被长峦落絮萦风醉后观塞上餐氊公独记月中囘棹我知寒已书上瑞归天阙又挽丰年到笔端悬瓠功名知有意微生底处更求安
　　翠失千峯与万峦烂银宫阙纵竒观楼空翠湿衣裘重诗就风生齿颊寒聊与江山分絶致浪陪樽俎问更端莫嗔郢曲无人和七子风流负建安
　　次韵庄时然徽州山下见梅三絶
　　冻蘂寒梢也自芳断桥深坞独闻香山中行处花吹面马上归时诗满囊
　　雪后花开人未归津亭谁共把寒桮句中解道梅如雪梦里可无人似梅
　　春到梅梢雪作堆庾郎愁眼为谁开白城里未曾见徽岭句中浑寄来
　　雪将晴闻梅已有开者
　　腊雪自知春欲囘冻云元不耐朝晖便须急买寻山屐莫放梅花一片飞
　　题雪堂大研一首
　　河间多书人共知未见紫岩方玉池东坡老人上天去流落人间君得之寳匣初开眼光相约君家与同看麝煤霮防云满天尺璧坚温玉微汗峨眉山髙两苏出自是斯文有秦汉先生著书书满家晚得穷愁坐城旦只今虿尾人争传异时趺不须断百年荣辱一梦余空与髙人作竒玩安得大手揭阳君为我铭此元賔研
　　次韵具茨老人观腊月十五日按兵
　　六花阵合红满川鼔声喧旌暗天锦裘绣帽不动鞭腰鞬两弓谁更先城狐社鼠空百千一呼辟易投戈鋋霹昼射蛟螭渊妖星夜落蚩尤躔谷城老父书谁传可为帝师防万全脱兔一出忽复旋风声鹤唳惊虚常山蛇势孰后前四头八尾屡变迁何止内政分轨连部伍聊足相纠联势如漂石奔流泉蒙冲未数浮江船三军不用呼飞燕功成唾手岂待年长安贼平不改万里玉闗沉夕烟降王曵组未解纒白麻晓下彤庭宣兵雄泽潞非公贤谈笑自足空戎边
　　沈元用太守和具茨诗张元明两用其韵见邀同赋
　　汉阳千骑嘶秦川六龙御日升中天翠銮亲巡耀寳鞭神武自作诸将先子阳盗据众万千井中蛙腹不受鋋虎头谁敢当文渊一洗万古空英躔风威巳落诸蕃传上兵伐谋军贵全固应玉陛当周旋朱幡犹此阅望安危以身谁肯前愿扶国步整播迁劲兵出塞鏖祁连长缨曵首来翩联尽驱酋长朝甘泉未慙骠骑羞戈船先声旋下齐与燕称觞拜舞呼万年黄童佩犊无征农桑万里通人烟蓬头舞剑空腰纒要分颇牧来藩宣古来千里制一贤长城未必能防边
　　横谿小市再宿慨然有感
　　小市人烟南北头清江贾客去来舟儿时风物依然在老去光阴不奈愁可怜白髪无好意更对故城思旧游烟尘蓬勃兵火急嵗晩棹歌归去休
　　夜宿长林明日游仙坛宫
　　麻川过长林路转无百里积雨断津梁日乱十六水忽从冈阜间稍得千家市凌晨上仙祠遂作折屐喜水流自汪湾山亦甚雄伟小邑颇下临扰扰屯聚蚁一笑相与言黄冠有仙子为言庭前菊霜余烂黄蘂采之制頺龄可以坚髪齿不须事虚旷至道亦良迩神仙固可学吐纳乃余事斯言虽甚简中亦含妙理
　　星源逢共兄弟别后道中奉寄二首
　　晓色凄迷客梦长贾胡留滞更他郷自随匹马家千里眼见故人天一方霜落驼裘朝着防雨来山驿夜分床与君相别无多日已听鸣鸿欲断肠
　　十年四海不解甲一日三秋更忆君别后光阴逐流水老来踪迹似浮云心怀邱壑情虽在眼暗风尘首重分满眼尚添新战骨何年真起故将军
　　苦寒二首
　　风吹雪天漫漫厚地欲裂江水干悬知北客未省见太古以来无此寒氷檐埀笋风撼屋布衣生棱体生粟老翁炙手厌朱门明朝晨暾更堪曝
　　天容黯惨悲风吹寒日欲出寒云埀千门昼闭人迹絶万里长空鸟不飞豺虎号寒声怒急行人指堕毛为立易水风髙燕地寒白头书生望云泣
　　具茨老人读书寮
　　具茨四壁无斗储载行书多常满庐胷中嵬几石渠三箧补亡无复余起居谁不解何如校书著作虚诏除元元本本穷古初雌黄付与金银车朅来穷山嵗三徂催科政拙民力苏黄童佩犊耕菑畬戴白未见空欷歔焚香晏坐临绮疏三年不识园中蔬迩来结屋聊巻舒手抄平生未见书曼倩两目如悬珠四十四万何多欤较公所得无锱铢门生校雠谁与居我欲从公路郁迃着鞭何时跨蹇驴不求奴饭马青刍得公竒字归自娱
　　送元具茨归黄山
　　元祐宗师数圣朝两公分路久扬镳具茨人物真竒伟双井风流未寂寥可怪鲁山犹簿领不应聱叟是渔樵何时收拾江湖句归作歌诗补舜韶








　　太仓稊米集巻十三
　　钦定四库全书
　　太仓稊米集卷十四　　　宋　周紫芝　撰诗四十九首
　　乞蜡梅
　　老翁真是可怜人却覔花医病眼昏乞取疎枝更疎蘂莫论桃叶又桃根
　　腊尽氷消未见时春风应入近南枝悬知老树开花早苦恨幽人得句迟
　　秀淮亭晚眺【时往无为】
　　未得三吴去东来且过淮要须烦晓浪聊为洗风霾飘泊从人笑穷愁费力排平生临水意老去若为怀
　　次韵赵师是题乌江连云观二絶
　　项王才器固无双秦鼎虽轻可独扛丰沛故人如不用济师犹得问长江
　　连云台上倚阑干着眼何妨尽日闲公子胷中有云梦更须为助借江山
　　送潘择之尉南巢【潘若虎字择之恩牓入仕】
　　潘郎胷中有文艺白髪青衫初试吏少年欲射汉庭防晚乃去作南巢尉寒防结屋八九椽导骑挽弓三数辈但愿君如梅子真人物风流亦何媿
　　题善应师毋我庵【医僧日成】
　　今君无我亦无人谁识毗邪妙悟身宴坐只应山是伴夜禅唯与月相亲支郎好马元成癖懒瓒垂洟却是真更待众生摠无病万金良药不妨神
　　元夕访忍毋我已睡复起
　　残缸零落数枝红春在空蒙薄雾中月似氷轮人似玉车如流水马如龙山僧睡起三更后游客闲来一笑同明暗短檠君莫厌此灯无尽法无穷
　　次韵忍毋我春日三絶句
　　瑗入平林啭鸟鶵日烘花气满庭隅道人元不闗春事肯把新晴饷客无
　　雨余绕屋一渠水日落满帘何处山我亦时来开病眼怕将春色照愁顔
　　春意全灰病后心粥鱼斋鼔听禅林鸟啼南岭梦初断花发故园人懒寻
　　灯下读韩致光外集
　　吴宫花草弄纤柔西子妆成特地羞笑我老情难娬媚爱渠好句尽风流香奁诗在人何处断腕名髙事已休更欲与谁论此恨遗编读罢一灯留
　　春寒
　　寒意苦未解春阴连昼霾文书堆午枕风雨闭寒斋花落空惊眼愁多欲满怀客情须一醉安得酒如淮
　　试湖阴徐道乆笔
　　山中三窟遭荡焚十年遗种无礽云管城已老既谢事柔毛遂出收防勲骚人手握奴管人间自此无莸薫徐生晚出颇自喜妙伎天与人皆闻羝羊退舍栗尾避族非东郭不肯论往嵗江南说诸葛至今有口皆能言眼前厚利聊取足身后典刑宁复存骍牲自是犁牛出忠臣岂但孝子门古来取士贵阀阅未必元成俱有孙
　　送孙秀才兼寄达道人
　　当年御史凛霜风见说金狨玉面骢汗简有名知不朽皂囊无稾岂非忠梦思故国兵犹满身落它乡路更穷只有老禅真具眼识君应在典型中
　　鰔鲊
　　放筯朝盘空食指昨夜动软玉开香包桃花防春瓮平生江瑶柱异名寔同用何当登禹书永作淮海贡
　　淮军及境而退喜甚成诗
　　近喜横戈队南来偃斾旌濒江犹树栅带甲谩持兵夜柝初寒枕春田已趣耕使君今尚父应便是长城
　　题米元章祠堂
　　绣谿遗迹巳茫茫父老时能说漫郎苍碣尚余唐翰墨古祠犹是晋衣裳旌旗还向江湖老檐庑空悲草木长我亦敢持寒具手为公来炷影前香
　　次韵魏定甫早春题咏
　　腊雪初晴梅欲花有人闻说鬓如鸦清诗勾引江南梦应向今宵还到家
　　三十六畨风未囘防红难倩剪刀裁魏矦句里有春色不打凉州花自开
　　雨后桃花可意红一川杨柳醉春风舞衣歌扇重撩理百尺朱楼烟树中
　　白头憔悴未归身羞作须江入社人自是愁多无好句不闗诗瘦与伤春
　　柴扉春亦借融和客少髙轩谁肯过醉里我应慙毕阮诗中君合是阴何
　　正月十八日谒客意甚不乐已而过正师犹未起书小诗窗间而已
　　玉壶花暖日烘窗夺我寒衾晓梦长慙愧髙人方拥鼻小炉沉水宿残香
　　张老借东轩昼睡
　　谁言知处是闲愁一入华胥万事休借得东轩还宿愿何须云梦泽南州
　　畦蔬一首【并引】
　　余旅寓既久而食益不足乃畦舍西之地植野蔬而食之聊以当肉课艺有成情见乎诗
　　猗嗟老人如水中槎携壶挈榼泛宅浮家飘然北来寓此一蜗食无亩衣无桑麻藜苋满腹杂以蚬虾以鼔我腹妻孥笑哗旅人之食岂曰不腆不足则求我顔亦腼乃即舍隅蒿莱是剪艺此春蔬侵畦覆畹雨叶风枝忽其满眼撷之掇之以芼以烹聊以当肉亦足彭亨揺喉泽吻茹葅啜羮如天酥饭在家僧彼哉膏粱孰为重轻安得长江载扬我舲买地五亩抱瓮躬耕驾言聿归以毕余生
　　解人敦武郎冨君为余言解池广二百里其利不赀又有六小池官虽置戍以为厉禁而民寔擅其利或悉以属县官则盐不复成其事颇怪作小诗以纪之
　　天意悬知损有余小池分水计非疎谁知当日萧丞相亦解区区说海鱼
　　春日小诗三首
　　乱离囘首又春风江上人家一半空燕子多情依旧舞桃花无语可怜红
　　乌鸢啣纸欲成窠寒食羇愁不奈多梦到鹿门亲上冡花前老泪欲悬河
　　兵戈无地可窥临风物依然恼客心未有莺时春欲尽已无花处緑成阴
　　抄宛邱先生集见和许贵州诗因以悼之
　　台阁诸公尽要途一麾新拜岭南除当时为我歌新句别后何人哭讣书梦断世间青琐闼醉倾天上碧琳腴平生交旧壖张辈余子纷纷可作奴
　　米元章为须江太守闻有怪石在河壖莫知其所自来人以为异而不敢取公命移置州沼为燕游之玩石至而惊遽命设席拜于庭下曰吾欲见石兄二十年矣闻者以为言坐是罢去余游濡须而石犹在询之邦人信然乃作此诗
　　漫郎与世苦不偶俶傥如公世安有平生学书笔似锥晚嵗得州大如斗淮西道院长江边天公付与公髙眠使君闭阁作竒字门前白浪春风颠人言异石天所出三十六峯如洞天亟呼我兄更再拜俗眼相看颇惊怪唤钱作兄真可怜唤石作兄无乃贤望尘罗拜良可笑米公拜石不同调愚智相悬乃如此何啻人间三十里是非从古无公论彼此相笑何时巳巉岩对客初不言尧桀纷纷渠自尔
　　芍药今嵗着三花
　　春归那肯为侬留尚有三花慰客愁十里红楼卷珠箔不知谁在古扬州
　　羣山台暮雨
　　杰观寒江朱栏俯平野羣峯江上来屹立罗万马山容多态度显晦入模写朝云结烟鬟翠色逺相射夜月横脩眉娟娟亦闲雅天生此尤物政复为闲者冯夷翻怒涛汹汹风榭神女亦将云时从楚台下造物出竒杰娱客助挥洒时方苦积潦百里无十舍我虽非官曹对酒那忍把人生急行乐有味如啖蔗悲喜有乘除归愁耿长夜
　　须江暮春杂题三首
　　三月阴晴江上天江花落尽水平川红蚕老去桑埀椹黄鸟飞来柳扑绵千里心常悬梦里十分春摠在愁边时时更谢苏司业乞与杖头沽酒钱
　　须江旧事与谁论万古悠悠入夕曛楚子名今推伍伯阿瞒功独葢三分空埋冶父山邉骨已散濡须坞口军欲为英雄吊遗迹笔头无古战塲文
　　淮上风埃满客衣二年楼阁送斜晖心如落絮随风去春与残花作伴归塞外夕烽悲鼔角江边飞雨湿旌旗只今便覔东皋路巳失南山种豆期
　　寓舍杂题三首
　　久作乘风去重寻听雨眠更无轻絮落又见小荷圆芍药何人种茂葵一笑妍乱离归未得且复此经年老去书中得心因病后衰栖栖身是梦种种鬂成丝鸟自知时节人犹说乱离倚楼天万里无地置吾锥客路犹飘泊江山未定居卖刀安得犊弹铗竟无鱼一饱非难事平生不愿余但能休旅枕便可税征车客舍有井极深而寒今嵗大暑日汲以供盥濯喜甚赋此
　　重廊阴阴与天隔下有井泉余百尺乍埀修绠已复寒深注花甆不胜白山城夏旱百井眢盥濯从谁问涓滴暮年来此看老黥日倚银床卷深碧炎官火伞空自张玉川清风已生腋翰林醉熟呼不醒宫中谁赋花娉婷中人传诏玉起立井花吹面诗还成诗成白雪真同调咫尺囘姿妃子笑此郎自是醉谪仙肯作官家诗待诏北窻老子贪昼眠蓬头突鬓良可怜但将饱睡答长健安得新诗追昔年我生无誉亦无毁老去功名薄如纸日向山堂洗睡容空费君家一壶水
　　六月十二日过笑庵道人颇出近诗
　　无人与作绣川游共看荷花一雨秋乞得道人三昧句破除千斛庾郎愁
　　来寻午枕林间梦分得羲皇牕底风且与笑庵同一笑不知家在大江东
　　笑庵两和前韵复作二絶
　　莫把须江作浪游笑庵如水气如秋但知有道能忘我便恐无天可寄愁
　　新诗时出笑谈中清似松江夜雨风邂逅碧云来入句老夫真欲媿辽东
　　徐使君送氷
　　江南地暖不藏雪六月无氷破烦热俱在炎官火伞中暍死行人不堪说今年渡江当入淮淮人荫子恰复开【淮人谓藏氷处为荫子】眼明一见玉壶面仿佛肺腑无尘埃使君忽遣铃下走金盆分似来铃斋方圭圆璧不可数玉峯中立髙崔嵬蔗浆退舍不入口井花避席当停杯我生坐甑安得此借以清风亦聊尔明年公复侍甘泉御府分光照窻几却忆敲氷饷野人囘望江城在千里
　　寓秀师房
　　寂寂疎窻秋更催班班菊蘂为谁开山曾有约终相负鸟解嘲人怪复来阅世了知心是梦倒床须放鼻如雷又从白足西庵老共试斋余双井杯
　　雨过凉甚
　　龙脚蜿蜒苦未收乱云携雨过西州倚栏斜日到烟树囘首数星横夕楼乐嵗岂闗羇客事好风聊为老人留今宵枕簟凉如水又向华胥作烂游
　　望黄山
　　宿云忽解驳晓色明朝暾髙秋寓逺目万象秋毫分羣峯杂遝来突骑从横奔骅骝独骧首迥出凢马羣嵩髙实维岳罗列如儿孙玉京与金阙亭亭在云峦羣仙骖苍虬冠佩朝至尊往者风露夕妙奏闻清圆名理以弦歌异事父老传丹成已仙去流脉在山根至今兹山下幽泉湛余温安得从浴沂聊以濯我冠一沐去尘土再沐生羽翰朝游参安期暮躅追羡门振足八荒外垂手青云端










　　太仓稊米集卷十四
　　钦定四库全书
　　太仓稊米集巻十五　　　宋　周紫芝　撰诗四十七首
　　次韵郑使君白菊
　　平生郑康成不种花婵娟但闻书带草罗生满堂前佳菊苦解事殷勤为公妍红油防霜日一笑真嫣然秋风转寒枝束素争囘旋团栾立芳砌皎若璧月圆使君颇牧手年来出临边燕衎自折冲賔从时招延苦爱白玉姿临风嗅芳鲜扬州东阁梅自此复谁怜安得白云词冩入朱丝弦渊明眼独醒载酒知谁先骚人始精蘂【精蘂谓菊语在楚词】世尘聊自蠲幽姿倏已空二士穷益坚人生五马贵行乐须何年絶胜杜陵老江花恼成颠才名与冨贵似公真两全新诗如脱弹一出万口传锋车行复来琬琰殊未镌且当对香雪燕寝凝沉笺
　　次韵逺猷旅夕二首
　　西风满眼莫登楼囘望乡闗去末由晚色不催金络马夜灯空梦玉搔头梁王行识相如赋楚国方悲宋玉秋万里长途知不晚一杯聊为老人留
　　久占无何作醉乡人间万事只逢场潘郎已老谩华髪梦得多情还断肠政恐新愁无处着不知清夜为谁长烦君试草思归曲付与蛾眉小抑扬
　　王将军与李伯时二马遗张天民
　　龙眠笔意天与妙尺素幻出双骅骝一马不动尾四蹄踣铁边风秋一马争前趋平坡欲下方囘头两马交颈万里愁龙媒未免羁长秋风鬃雾鬛不受囚锦韀坐遣驽骀羞将军六郡良家子卷送归君深有意蹶如厯块一过都肯以鞭鞚烦圉奴人间岂有渥洼足不与天骥争长途草黄沙晚天欲黒纵有权竒少人识眼中千里不易得时危愿尔一努力
　　湏江雨中
　　须江楼上倚秋风草树荒凉故垒空吹尽角声人不见画桥和雨系艨艟
　　择之得鹿割鲜见饷以诗为谢
　　潘郎尉居巢月止万钱俸遥怜寒孟郊午食勤夜诵空庖无鸡豚敢设亚父供【南巢有亚父井官吏至者必先祭乃敢从事事见东汉】如何得伊尼割鲜勤逺送老夫极惊喜儿曹亦嘲讽悯我太常斋此意君良重饥肠罄一饱状若蹲鸱冻茅檐坐局促山禽听晓哢安得随少年短衣飞挽鞚烧野得惊麋即之那忍纵寒声防麌麌一矢中聊复从左盂猎我江南梦【春秋左氏传曰江南之梦杜预楚之云梦跨江南北】
　　秋意三首
　　雨细方淋露云疎欲防霜老情常落莫秋物半青黄榆塞弓窥月天田马犯疆防城江上急时节近重阳【八月露下而雨谓之淋露九月霜降而云谓之防霜皆东南方言】
　　老去何曾健秋来白髪新万方多难日四海独愁人论媿倾三耳年今已六身太平犹眼见知复几青春病骨骎骎老清愁日日深寒添青士节霜与木奴金迹共云无定愁随月满林幽虫泣床下可是不知心
　　次韵逺猷东池晚思
　　多事冯公子含情不柰秋东池寄飘泊画舫信夷犹烽尚连三月诗应拟四愁且须倾酒椀未可唤归舟
　　次韵元素见寄
　　秋来烹鲤得明珠颇胜当年获异书里社相从真是伴江湖作计未全疎愁须强把樽中蚁老亦宁思组上鱼囘望花姑溪北墅可能无路到华胥
　　人间何处不蘧庐匹马来游偶束书晚嵗光阴频入梦鴈来消息莫相疎淮南乘兴非闗米筯下烹鲜喜有鱼避地偷生落闲处功名无复似包胥
　　次韵王彦猷参谋避兵山中寄茶字韵诗卷
　　诗如摩诘自名家未数刘颠赋雪车问字谁携子云酒敲门拟送玉川茶囘头拾得风前句扫地先除眼界花老去无缘浑似梦相随真欲问毗邪
　　扁舟流浪作浮家病齿凋零脱左车千里归心秋后燕一年春事雨前茶它时我自开三径此去君当判六花相见已还平日愿豚蹄何用祝污邪
　　绣溪秋晚二首
　　羇客三年别风裘九月寒暮鸦啼日落红叶坠霜干地接淮山逺天浮楚服寛须江无父老旧事说曹瞒
　　二
　　不作黄花梦空悲紫塞秋泪悬江上防心结雨边愁久客犹千里残年念一邱倚栏多少恨暝色满江楼
　　歴阳道中二絶
　　斜照孤村一水闲维舟尽日柳阴间此生已作淮西梦更看江南隔岸山
　　江边孤垒古濡须憔悴斯民百战余赖有丰年慰羇客软炊云子荐鲈鱼
　　将别须江作
　　落叶江头枫树枝秋风又入去年衣淮南米贱聊乘兴笠泽鱼肥却念归老境但知随物化幽期常恐与心违羣山堂下山干防不见祠云作雨飞
　　九日郡楼独坐
　　西风斜日可怜秋已作重阳更上楼门外白衣来独晚坐中司马醉应休茱茰香在人何处黄菊花开泪欲流山意娱人不胜好苦无佳句若为酬
　　过雨二首
　　短日收残雨西风送夕阳时光双去鸟世事一炊粱卷箔山堆案翻书月满囊诸君方给札不拟献长杨
　　二
　　自落山边日孤飞雨后云树将风报客天遣月争曛诗苦穷堪忍兵强老怕闻残更随梦尽长日与愁分
　　次韵黄子才野步饭怀禅师道场
　　闻说寻山屐闲穿近郭村眼明山净绿心爱水清喧幽事付余日狂歌终放言地经殊代逺名为老僧存境胜醒朝梵蔬甘饱夕飱僧应只灵运客或是文园覔句闻吴咏投文吊楚魂梦时惊逺籁背喜曝防暾厯井窥云窟穷山绕石根蹇驴当复跨促席未容温儿辈休嗤防吾曹自引援浊醪聊共把蠧简付重论归和山中句挑灯老眼昏
　　十六夜月色甚明与客棹舟至普宁寺
　　昨宵明月共千里今夕极天无一云不知谁令太虚空着此皎皎白玉盆长空与月慰愁眼良夜得酒含防醺天公有约不可负急荡两桨凌江濆更携江上满船月来打寺下三更门脩廊夜寂风叶乱古佛不语残膏存老禅今夕但拍手狂客数辈空余樽髙谈剧语天亦怒白璧故遣云相吞人言祸福真倚伏欢常有余饮不足篙师促客归去来夜半风颠浪如屋
　　朝盘二首
　　郭索何人捕草泥朝盘新见玉团脐却思烟雨江南夜红火青蓑入稻畦
　　江近秋深足鲙材半青橙子带香开黄金鳞鬛丹砂尾落纸看成白雪堆
　　塼炉
　　秋风吹孤鸿浩荡去乡国心悲淮山秋家近楚江侧囊无狐白裘柰此风雨夕经营尺寸地便可寄幽寂塼炉规旧制蒲团买新织虽无琢兽红可醉珠履客防当与狸奴曲肱分坐席急雪度寒飇夜窻鸣淅沥诗成醉梦残缸耿虚壁何必游八闗吾手自可炙
　　山鬼行
　　黒风夜度鹙鸧髙黄狐出窟山鬼号江空人静雪飞急城头击柝催鸣刁老翁愁寒小儿哭薪如黄金米如玉将军半醉猎城南铁马敲氷响山谷
　　次韵明叔九日见怀
　　准拟重阳共一杯幅巾临水复登台飞花扑面君相送落叶满山人未囘故国只凭幽梦到断肠频寄尺书来此生终向江湖老黄菊红茰笑谩催
　　十月十九日江晴放舟
　　云静天无滓霜晴日乍暄风平初放防江稳自流船贾客眠吹笛篙工坐意钱吾行聊尔尔百丈莫频牵
　　雪后殊未有梅颇怀故山二首
　　淮山落莫水苍茫雪在梅梢冷欲僵要与玉奴苏冻骨不知谁有反魂香
　　真色生香无世尘参横犹记梦囘人风前懊恼梅花使不寄江南一防春
　　王静翁言客有赋食虎肉诗者词甚壮要余同作
　　六郡良家家好武相试翘闗恃负弩夜从恶少数十辈醉上南山缚骁虎短衣匹马不挽强虎而有翼谁敢当旁观睥睨方缩手一脔割鲜君巳尝平生饮血如甘露羞作车中三日妇但当一饱不揺防谁说万钱难下箸寝皮食肉君勿嗔乕为人害当复去可笑长杨射猎儿日暮归来数狐兔
　　次韵黄子才冬至日醉卧王丞家梦还家如平时
　　黄郎本天才骥足尚少屈平生嗜烟霞投老成痼疾乞食方叩门携防未入室何为作斯游瘦马醉自兀朝饥乃见驱妙思何由逸诵君思归吟感我羇旅日道颇风埃嵗月苦飘忽尚须营一饱不愁屈两膝可怜蓬阁姿未珥螭头笔丞哉苦风流威令寛且栗悬知千里驹肯为牢之出胡为倚寒窻清梦恍若失但愁一线红又过白驹隙妇眉谁与画旅髪归亦栉吚嘤儿女欢余事听造物
　　次韵赵茂卿书事
　　自昔人髙马服名胸中有防似金城玉阶方寸何由借榆塞风尘几日清万里有家无梦到一樽和泪与谁倾竹西囘首扬州路肠断故园春草生
　　王彦猷用色字韵见贻和荅
　　人生殊用舍初不系失得念君垂天鹏未作六月息佳人絶代姿蛾眉本倾国人皆倚市门孰乃有国色风云倘复遇冨贵或见逼一朝得天骥遂可空冀北况今登俊良百吏归黜陟洗眼看横飞故山勿轻忆
　　冶父寺
　　楚俗乐战鬬征诛专莫敖蛇豕肆吞噬一举夷蒲骚【音消】小器良易盈举趾凌云霄轻敌取败衂缢死由矜骄浅识耻邓曼安在夸雄豪至今冶父山遗迹真寥寥何年化龙宫金碧争岧嶤耽耽羣于菟跪伏尾自揺乃知道力妙智数何能髙曩者罗与楚蚁忿较一朝慈哀洗万刼自足消兵刀道人结界地逺引离喧嚣欲礼大士塔恨无野僧包临风一怅望短髪空爬搔
　　贾主簿家蜡梅
　　腊月边城风雨沙带香谁剪蜡梅花寒灯枉作江南梦春在墙东主簿家
　　仆将南归笑庵以诗见留次韵
　　思家一日似三秋病眼凄然怯上楼十幅风蒲催我去数枝烟竹为君留还将晓枕灯前句分作孤蓬雨后愁便合北来寻老伴人间何处有汤休
　　挂席
　　挂席下晴江归从我北窻年今真晼晚事亦付竒厖酒可浇肠饮城谁缓颊降买田如有路誓欲老吾邦
　　归自须江泊舟于湖舟中书事
　　一自风尘起飘零十载过危情窘荆棘老眼暗干戈草草真聊尔栖栖可奈何功名麟阁晚兴在鹿门多避地依淮浦伤心听楚歌边烽明夕峤戍鼔击寒波江控曹公坞山连冶父坡凭髙怀更逺吊古事应讹久客横归棹长年着短蓑风髙饱帆腹潮稳转山阿渐喜乡音似还成醉脸酡凄凉想茅屋留滞厌江沱井邑疎星火津亭长薜萝连樯自来往坏壁本嵳峩蜂目今何在黄须迹巳磨余生能几屐急景付飞梭嵗熟如堪隐诗成可自哦平生南亩愿无地与婆娑
　　复故庐一首【并引○时归自无为】
　　余拙于生理闲居寒饿无以自活须江主人恻然念旧挽而之淮客寓逾年妻孥念归乃返故乡有庐数椽为贵公子居纵客夜饮篱落俱焚久之见还开门入室酒肉遗臭不絶于鼻稍加营治而居之四顾云山顿还旧观喜溢于中言不能尽聊寓短章以冩我心
　　我卜我居于城之隅缭以羣山带以清渠日出扶桑月翳金枢朝云夕烟变灭巻舒乔木丰草蔚其周庐羣书在床浊酒在壶蹒跚簪裾亦复晏如淮水之游谁脂我车逮其归而四壁其徒柔柯既剪稚竹日疎山为改容木为槁枯吾亦浩然言念归与今我来思为之踌躇扊扅在门鞿靮在涂驾言曷归杜门寔娱寒止皲瘃饥止瘠臞人谁不死焉识其余
　　雪后留报恩方丈三絶
　　文脊坊边雪作堆报恩溪上冻全开一天云叶卷风去四面玉峰攅马来
　　浇睡莫教茶乳薄留香不放画帘开道人知我无余事特为寻诗借榻来
　　老禅心地已如灰愁眼能令一笑开落日无情且归去梅花若在却须来
　　张元明罗仲共赋郡池白莲仆时在淮西十二月中休方德脩始出巨轴追和
　　花似当时傅粉郎不须汤饼试新妆固知桃李无国色犹恐兰荪是俗香人在匡庐新结社诗传淮楚梦还乡波沉不见香罗袜空向牛腰得夜光
　　送舜卿游建昌【雷虞龙字舜卿好谈兵出入军幕】
　　并门当日倚长城笑遣妖凶巻斾旌江上长鲸知巳灭草中封豕不劳平十年当念疮痍苦此日寜论战伐名虎帐夜谈资婉画为言竒防是休兵






　　太仓稊米集巻十五
　　钦定四库全书
　　太仓稊米集巻十六　　　宋　周紫芝　撰诗四十首
　　官军屡捷淮寇渐平五首
　　遥传班马动归心铙歌马上静喧豗从此自应如振槁将军勲业似淮隂
　　拥道行人拨不开槛车行看缚戎魁羽书便恐椎门入知是淮隂露布来
　　风声鹤唳是王师大似秦苻欲破时黄屋乍闻天一笑此欢应有近人知
　　枣熟梨黄河朔秋颇闻箕敛不胜愁迎师已欲携箪食脔防何劳费万牛
　　新得降畨壤地开玉觞争奉万年杯明年御枣红千颗又见青徐入贡来
　　立春日闻捷
　　未献椒花颂先颁凤厯春亚双燕小埀鬂防幡匀兵已知尘逺欢应与嵗新遥闻汉天子喜色动中宸
　　题李彦恢家龙眠七马图
　　古来画马知几人当时只数曹将军龙媒貎得照夜白七十万匹空云屯但令韩干作弟子未许韦偃窥藩垣风流扫地五百载始得龙眠空马羣龙眠自是天下士胷中元有真骐驎寜王玉面久不见风騣雾鬛惊犹存四蹄翻风不受絷意在万里絶驰奔安能局促盐车下更与蹇驴分短辕先生既老谁入室后来只数城南孙孙郎继死骨又朽人间此马如浮云劝君掩巻勿浪出世无九方谁与论
　　题彦恢家仇池四石刻
　　伏波南来自交趾可笑汗牛推薏苡人言包裹足珠犀谁识闲身谢簪履如何当年元相国胷中饱饮贪泉水胡椒八百亦安用坐此杀生真可鄙龙眠主簿亦儿嬉银钩虿尾搜遗竒三年独有一钱在归来清节人皆知囊空安得紫丝帐车重只余黄绢碑自言所至辄寓目穷搜屋壁翻阶墀不嫌尤物触时禁恍然入手心惊疑君不见峄山篆刻焚野火磨崖万仭髙崔嵬何如四石横棐几左提右挈行相随
　　正月十五日同圆明老师渡谿西雨作不可囘三絶
　　伴师同拄一枝藤野岸凌兢踏断氷老去莫辜元夜眼试凭江阁看渔灯
　　旧时好客孔文举无事长随支道林灯夜羞归对妻子传柑知我已无心
　　一别风尘客恨长鳯城灯烛记防茫人生相见知何定夜雨重来此对床
　　次韵和荅圆明老师二首
　　平生作剧谩逢塲枘凿由来苦未当笑我弹冠方适越看谁纫佩独沉湘捧心政恐元非病怒臂前知不自量它日小松山下路合分风月与徜徉
　　囘首云庵日又低孤防欲渡晚风吹桃花水暖拍隄去莲叶舟轻随棹移老罢转知身是梦愁来只有鬓成丝人间无地安双足万事从头媿老师
　　次韵元素赋余新居
　　一樽能此共窥临草色凄迷步履深黄防青鞋聊偃蹇白衣苍狗自浮沉瓮头酒熟须同把窻下诗成亦共吟待得吾庐真可爱更须绕屋树成阴
　　元素再邀同赋
　　载酒何人肯见临情于老伴莫嫌深诵君词赋疑仙去笑我功名付陆沉且可闭门留客饮不知拥膝是谁吟幅巾趁取春犹在来听黄鹂唤午阴
　　元素再邀同赋
　　家住三峯颇下临畏人小筑不辞深南齐谢老栖空在东海麻姑信已沉恨子不当青琐闼伴人犹作白头吟我穷无物能娱客只有苍梧满地阴
　　望故庐一首【并引】
　　余有先人敝庐邈在城南建炎之乱焚荡靡余后徙卜陵峯之巅下视旧址隐然在目前乙卯季春二十有六日晚雨新霁夕阳满山逺目所遇可数毛髪稚子指故处以示余望之怅然念昔游之如梦悼海宇之未宁乃继前篇聊以见意
　　城去江邈在一隅我家舫亦足轩渠草耕木茹瓮牖蓬枢有客二人寔邀望舒长须之奴玉川之庐何必仙去方丈蓬壶何必校书起居何如无祸为福徐行当车我乎谁交谁乎我徒春蛙嘈杂夏木扶疎大盗遽起山摧海枯我焚其巢将焉适欤善刀而藏为之踟蹰望我故处宛其在涂我友云亡云谁与娱愿洗甲兵肉四海臞奠我新宅以饱三余
　　次韵赵戒叔灯下见榴花明日重午
　　醉防风前着榴花烛下看嫣妍为谁好流落未妨欢故国应千里归涂梦百盘明朝是重午努力愿加餐
　　次韵戒叔增明阁晚眺
　　朱阁瞰流水曲栏横晚天薄云初过雨髙柳却鸣蝉杖履且终日风尘今几年莫将懐逺句重说旧林泉
　　刘公祠【刘晏燕人以救宣围战没】
　　昔嵗金人始南渡官军夜遁如脱兔孤城何啻累卵危劲敌不殊羣蚁附夜提王师来解围燕中老将如猛虎平明横槊属两鞬疋马驰从敌营去峥嵘但谓气可吞仓卒不知身已仆平生三箭得天山白骨看成一丘土马前班剑不动尘犹胜车中三日妇
　　送江子
　　六朝固陵夷佳士亦间出风流数后来诸江有人物总持伟文采文通颇超越清忠若休映对贼能抵突定知苏属国不为延明屈斯人黄巻中愿见未可必谁知有来云遂入诸子室相从忽三年不见无十日人生防相别此别殊惨栗相望江湖时危盗如栉愿言加餐饭栖迟且蓬荜时来亦腾骞安用苦密勿尺素倘可通公当念伊鬰
　　次韵圣谟见寄二首
　　十年悲两京万骑开幕府谁知鹿门翁逺引脱罪罟吾衰固安用文字考前古尚烦金兰交吊此饥寒苦厐公不可见贱子何足取
　　青衫几痴儿敛版上公府固应横海鲸不可污池罟髙才乏近用初不异今古功名亦偶然惨戚良自苦冨贵如公等唾手自可取
　　次韵木南稀见赠
　　上章分得鉴湖春贺老前身恐是君常病薫莸难共器岂容鸡鹜可同羣已无若若累累意颇坐竒竒怪怪文稍许白头亲杖履少年功业付终军
　　蠧鱼
　　山堂夜雨如决渠黄梅半熟书生鱼树头朝日忽复出聊向空阶翻故书老人耕凿无膏腴缃囊细字时相娱自欣引睡得黄嬭便恐无意呼青奴读书本不求甚解姓名足记知有余此虫何乃徒饱腹死葬书叶真痴愚不如化作石帆山下蠒织成吴绫光满眼乞与袁娘作舞衣常把花枝侍君辇
　　西斋闻禽【时往池阳】
　　西斋草树颇蒙密竹暗城头不通日风晴髙柳恰飞绵花尽黄蜂未成蜜北窻也复可怜人乱离十载空伤神病对青山疑是梦眼惊新緑已无春羁怀有句喑不吐终日无言闻鸟语寒窻窈窕不嫌风晩色溟蒙却宜雨穿条隔叶止复啼白粉画眉金作羽应为山翁久惯听听久不知心转苦庙堂何日议销兵携手尚堪归乐土还我花姑溪上椽卧听春禽啭桃坞
　　五月二十九日对雨怀旧
　　危坐东窻日自长幽人不出雨何妨未论饱饭三秋乐且说髙眠一枕凉晴后却疑犹防滴夜深应是更淋浪此声有味知谁解安得君来与对床
　　余既作前诗已而复晴客有诵余旧诗者其畧云开门更待西南月无客来分上下牀闻之恍然如梦中语漫不省记为何诗也乃和前篇以足之
　　贫共闲身味转长雨随农事不相妨莫嫌旅枕喧朝梦要与书檠作夜凉黄犊催耕思莽苍短蓑埀钓念沧浪开门更待西南月无客来分上下床
　　后二日望东南大雨久之白龙翔于云间掉尾而上老农云白龙见则旱祥也
　　白昼钩帘望处长初于眼界了无妨坐看云岭埋烟雨聊借西轩作晚凉巻水翔龙方矫矫转山飞瀑更浪浪丰凶许事谁能问独对残书月满床
　　旅夕
　　秋云翳长空防雨饯残暑新凉入郊墟中田熟禾黍秋虫自知时入我床下语西风几何时秋意遽如许晓色催鸣鸡孤砧急寒杵游子未得归留滞在江浦生理思田园饥寒念儿女持此两鬓霜世路复焉取起视夜何其江月方欲吐便当随孤鸿云霄肃双羽
　　次韵章季常见予所赋彦恢家七马四石二诗
　　灞陵老将身未矦连城价重谁当酬龙眠三嵗亦何有满载缃囊归汗牛苍珉照眼裂趸尾尺素抹电飞骅骝春风吹晴作妍暖棊窻剥啄惊纹楸慇懃唤客出竒玩一笑终日君家留此郎胷中有竒防未能竟借前箸筹波澜収敛入诗律报章还得明珠投九重真龙想天骥入木八法余银钩只今尤物不到手空花老日生双眸章侯叹息恨未见但听寒雀空嘲啁平生欵乃不成曲无声可和绵驹讴
　　次韵季常叠前作见寄
　　人生冨贵如五矦禄丰位大功不酬朱轮华屋令人羞一蓑不如归饭牛自驾欵叚马少游胜骤玉腕尚书骝少年蹭蹬在邱壑晚嵗风雨悲梧楸江边短艇苦唤我此心勇往谁能留幽期正怨齿髪悮事定不须防筹言虽太漫君莫笑与语俗人真暗投香秔炊熟碧鲈美横江已办秋风钩胷中它日几云梦四海不劳围寸眸肯听儿女昵昵语秋虫悲笑徒啾啁阳春白雪一落耳竹枝凄怨慙蛮讴
　　次韵冯逺猷观水
　　带雨山云晚尚繁黄流先已涨江干海边鸥鸟恐不下濠上游鱼谁肯观锦里十家俱半壁龙门八节定无滩早知四载归神禹疏凿谁能泄浩漫
　　次韵子雍同达书记游安林
　　江湖流落一乌巾同障西风满扇尘试为支郎吐幽句了知长吉是前身欲寛江上三年梦更碾禅房一掬春不为相逢苦相挽行吟应在楚江濵
　　逺猷家髙丽松扇
　　三韩使者身堂堂手持汉节归明光寳刀不受戎王燕便面空含风露香双鸾织花大如月凛凛犹余嵗寒节莫将七寳画团栾乞与谁家小桃叶
　　西斋金鳯花开百余日相继不絶难其能久而惜羣芳之不留也
　　昨日晴天花满树今日风前已飞絮闲花可是天与红着意东风吹不去偶然乘此花树空遂擥春晖学飞翥人间此鸟乆不出拟欲髙翔入鹓鹭凌傲风光不自羞狼藉空庭复谁觑自应敛衽避芳尘一笑非闗迫迟暮可怜开谢百日中浪遣花神费调防岭梅何事挽不留零落风枝怨寒沍
　　赠别木南稀
　　月下吹箫王子晋醉中骑马贺知章无家只卖文为活有酒聊凭醉作乡夜雨对床惊客枕秋风无泪把离觞阆州此去如天上说着城南只断膓
　　徐使君新作采菊亭
　　使君占吏师老手便治剧论功饮无何课最上殊勣人言神爵中有此二千石拥麾几何时千里静森防遂移佳菊苗步着东篱屐南山忽当眼净几分晚碧黄花行欲开吹防尽佳客丰年公事少闲日颇自适便恐趣公归翺翔步丹极晓枕梦催班朦胧想山色
　　陪徐使君登秋浦楼
　　白髪衰顔已倦游倚楼端为使君留天连逺峤云埋树波撼孤城水绕楼有客自伤愁外眼何人解冩雨中秋世间无此登临胜休把城南说阆州
　　二十三日雨霁再陪徐使君登秋浦楼
　　细雨愁云特地晴重来水秀复山明江风吹面沧波动岚气侵衣翠润生南浦落防催画角丽谯残照满双旌未知九日齐山防樽酒何人与共倾









　　太仓稊米集卷十六
　　钦定四库全书
　　太仓稊米集巻十七　　　宋　周紫芝　撰诗五十首
　　睡起题西斋壁
　　熟睡闲欹一幅纱梦残庭树落疎花屋头正喜鸠唤妇墙下忽闻蜂打衙
　　题刘生画王子猷严子陵二图
　　人生不相知相视粤与秦臭味倘复同万里心相亲何必儿女曹尔汝相怨恩浩歌反归航讵识此意申
　　二
　　四皓挽复来子陵呼不起天下复归心两京同一轨义重势乃轻理自固应尔卖菜苦求益可笑真俗子
　　登杜牧之翠微亭故基
　　秋草无情上舞台清江犹抱故山囘紫防郎为谁携酒斜日西风菊自开
　　中秋大晴采菊亭对月
　　风与秋容一様清云随风尽十分晴江从采菊亭前过月到双梧顶上明塞草又黄人亦老霜须浑白酒还倾不应造物知愁极故着玉蟾娱老情
　　秋蝗叹
　　驱车入秋原蒙蒙尽禾黍田父刈且歌笑言杂儿女路傍骑马翁下与田父语问言田家劳云何乐如许父老仰天叹恳欵话心膂今年遭嵗凶夏旱连秋暑谁知勤饷妇社瓮蒭緑醑君看西来蝗落地辄盖土入境不入田食草不食秬老农亦何幸此乐讵天与为言相君贤为惠寔在汝羣凶满江淮杀气自消阻防虫初何知仁者亦复与知公意在民有谷宁忍咀劝尔但自欢蝗来不须御
　　谒昭明祠
　　歴年有攸归脩短良亦异天乎不祚梁斯人乃即世于皇元良资盛徳真岂弟髙文贯百家妙学穷六艺悠悠悲徂年凛凛尚生气伟哉千载人享此百世祀金朱焕灵宫奔走恭祀事遐瞻俨森寒神雨倐复至伛偻奠椒浆悲风肃兰佩想像折芳馨兹焉独长喟
　　次韵元杰听谿亭见寄
　　贫病相牵各异乡心随南鴈与翺翔感君三絶出妙手慰我九囘萦别肠山色为人分浅黛泉声何事碎鸣珰千岩万壑山阴路谁与临流共一觞
　　清樾晚雨效韩渥三絶
　　池上风荷香扑衣红妆镜里雨如丝试呼小艇寻烟去便是苕溪五月时
　　白鹭一双飞暮霭乱鸦无数立官楼角声吹尽栏犹倚雨落黄昏人白头
　　黄昏帘幙人谁巻暮雨阑干客自凭独自不知多少恨一池荷叶碎秋声
　　齐山有岩穴宛转山间秀色可喜号小九华
　　衰容迫迟暮驱车厌行役路逢玉孱顔庻用慰愁寂谁知九鳯羣夐与秋水隔落日自凄迷转盼失虗碧幸兹登临间防遇晚乃获玲珑八九峰模冩在寻尺鬱云开层巅飞瀑挂苍壁凛然削寒玉秀色粲可摘缅怀融结初岌嶪自开辟悬知孤客恨为了爱山癖聊将小岩峦入我寻山屐何时解尘鞿卜筑在泉石遂当挹诸峯罗列归几席
　　齐山依小岩作观音阁
　　乱山空洞自成龛十里秋风响桧杉我亦来脩香火供便疑身在普陁岩
　　池口观楼船
　　湘水妖氛静楼船尽日横风涛心自恐舟楫眼初惊伏莽膏金钺将军驾木城太平无此物指日望销兵
　　饮酒三首
　　髙皇扫强秦纵横成妙畧三杰岂不雄曾不出笼络曹参晚为相痛饮事杯酌当知清净化寓意在酬酢魏武独何为屡下禁酒约兵戈纒九州猜忌恣暴虐堂堂孔北海醉语杂谐谑斯人犹杀之四海何由廓古来成败事纷纷真一噱
　　昔我在田亩薄言事耘薅种秔亦种秫可食兼可醪清香满寒瓮夜滴喧春槽洗我玉花甆酌此鹅黄膏阅嵗更阉茂下田但藜蒿里胥厌追索县籍书逋逃迩来兵火急斗粟千钱髙不饮动逾月憔悴成楚骚丈夫命运薄困阨例所遭究竟无如何随縁且陶陶
　　浊醪有何好所贵资清欢如何毕阮辈头没杯案间我饮但涓滴而作饮酒篇儿曹见之笑谓我狂且颠政应坐自失说梦痴人前一酌忧已亡再酌当陶然此意但自得此理讵可言万古一渊明何由与之论
　　秋晚念归
　　风寒黄叶未全落露重流萤巳不飞惆怅西风秋欲老旅巢无定客思归
　　亲征诏下朝野欢呼六首
　　茫茫禹迹混殊方谁遣中华作战场今日澶渊寻旧役防看兵气扫欃枪
　　天戈未指敌先摧掩耳谁能及迅雷便遣风师清辇路奉迎北狩两宫囘
　　谁信妖凶胆自惊君王亲驾六騑行江边红日三更出怪得欃枪夜不明
　　汉业当于马上成谩劳诸将久经营庙堂早扈南阳驾已为苍生洗甲兵
　　雉扇遥闻拥翠銮逺方耕凿尚偷安谁知黄钺临戎地江上秋风玉帐寒
　　请看介子请长缨白髪书生百不能谁扫浯溪题嵗月漫郎端欲颂中兴
　　青阳道中望九华诸峯作
　　平生爱山意瞑目想竒崛东南号多山万岭空峍屼不知罏防工铸此一尤物峯峦与天近紫翠争日出何年飞三山此事亦恍惚要欲移嵌岩下作仙圣窟我愿从之游飞升蜕尘骨山行尚悠悠客意殊忽忽弱水不可渡瘦马聊自兀落日囘寸眸飞鸟但灭没
　　次韵吕仁父教授题余秋浦诗卷【时归自池阳】
　　病客还随倦鸟翰霜风犹带客衣寒谁持马上归来句换得天孙云锦端
　　汗漫谁从食蛤游嵗穷真似贾胡留恨无摩诘丹青手貌得潇湘两岸秋
　　试从秋浦望长江犹有遗踪在茫满地黄花秋日晚伤心不见紫防郎
　　烧芋
　　幽人日晏方索米朱门醉头扶未起人防何敢望一囷鲋死知谁濡斗水粪火拨灰聊效颦玉糁夸羮未须尔紫团包玉不洗泥火初匀香透纸从来真味贵天全大羮不致名太始馋涎为止翁欲颠饥膓不鸣儿更喜口腹为灾莫漫夸五畆应须急料理但托长镵仍短镵谁能畏首复畏尾未知春雨荷锄归空羡吾家烧芋美
　　十二月二十九日雪中煮茗
　　旋扫飞花煮玉尘一杯聊饷作诗人未知折脚铛中雪何似浮蛆瓮里春
　　雪后小霁撷菊苗荐茗
　　短窻烘日见深明墙角泥干路欲成槐叶索淘春渐近菊苗荐茗雪初晴寒藂且对天随子大白谁浮阮步兵愿借芳香明老眼要翻书叶送余生
　　小儿渍蜜雪见饷用前韵
　　黄蜜香和糁径尘紫兰儿饷白头人谁知茅屋三冬雪中有蜂房一掬春
　　雪后北墙
　　携儿一作北墙行泥雪初干杖履轻病后茶枪浑不要眼前蔬甲喜全生鸟声渐软春应近梅萼催香日自晴忽忆读残书未了却须归趁小窻明
　　冬至前七日极暖
　　风日炎洲似暄妍趣嵗华三冬开蛰户十月见梅花翠管书云近黄羊赛腊賖却愁迟暮雪随意作横斜
　　冬至晚晴可喜
　　云物才书雪未稀楼台忽复带斜晖日从银色界中出鸟向瑶池影外飞可忍便教烟欲瞑防须更待月同归羣山即是三山顶八极聊将寸目围
　　送黄子才还姑苏用陶渊明王抚军座送客诗韵
　　嵗事忽已晏行迈良亦腓谁知出岫云意作无心归嗟我寡徒旅只影夐无依况乃逺离别与子千里违中原念乱久意绪转愁悲迢迢两溪水淡淡浮斜晖岂无双頳尾尺素不可迟慎勿不相念弃置忽如遗
　　奉寄黄端冕用送子才韵端冕其犹子也
　　至言如秋霜既肃百草腓谄谀忘中正千古良同归倘无骾槩士举世将畴依衮职或可补鼎镬安得违所以长沙傅恸哭为时悲谠语数十上子今有余晖我欲从之游周道苦倭迟倭迟不足惜子言愿无遗
　　陈公园梅极盛顷尝与客游观花下兵盗十年今复过之追念存殁怆然有感三絶
　　忽忆梅花空断膓十年依约梦中香如今濯锦江边路不见栽花黄四娘
　　玉雪惊看乱后枝梅花虽在鬓成丝当时一醉还如梦今日嫣然复为谁
　　溪上长眠双玉瓶只今谁在复谁倾花知何事遽如许人亦看花太瘦生
　　纸阁初成
　　小阁春温借隙光风帘不挂最宜香窻前睡鸭吹云缕聊与幽人度日长
　　除夜杂兴三首
　　华髪日就槁萎萎如秋草秋草剪复生髪秃不再好雅意怜儿童软语媚翁媪镊白挽流光持杯锡难老我老不足惜汝生念不早兵戈常在眼流离犹满道且当篘残缸瓶空莫辞倒醒视夜何其东行日杲杲
　　忆昔元防日汉家全盛时奉随观国賔得见汉官仪中郎授国玺属国钦朝仪万邦瞻咫尺龙姿喜元知皇天厌久治夜见蚩尤旗防生脱九死饮此除夜巵河阳狩未还蝼蚁何足悲
　　昔年避羣盗夜窜苍山阿偷生嵗忽杪妻孥共婆娑村醪薄如水我顔安得酡夜半黒风起挝门惊荷戈今夕复何夕奈此欢乐何人生不自保聚散如羣傩更当增兰膏照此杯中波
　　立春日雨中三絶
　　满天云物正埀埀何处青春欲到时花信未从风里得丰年先自雨中知
　　先自逢春老倍伤两檐疎雨更淋浪眼前无复新幡胜只有寒葅照庾郎
　　春光先已到谁家风里头小燕斜只有幽人了无事卧看疎雨湿梅花
　　张载杨示元道州诗巻罗仲共有诗在巻尾次其韵
　　吾道嗟牢落斯文得主盟马从西极到鳯入九霄鸣翰墨推前辈篇章集大成向来侯叔喜何得有新声
　　正月二十七日种木五株
　　三峰真奥区陆海冨佳实此物冠九州未数梨与栗园丁力扶持璀璨成妙质镂花淹宿露红晕生晩日玉顔醉自頳丰肌滑仍宻风味照盘飱名字愈痹疾衞矦报琼瑶盛德岂埋没野人献根株春雨助芽蘖何当埀露颗照眼行突兀畴敢与茘子飞电争置驿况复具苞苴缄封鑚巨室一酌呼吾人甘酸渍崖蜜人生鲜知味相饷不可失
　　正月二十九日种柳三十五株
　　故国兵火余壤地日窘蹙千里无鸡豚遗祸及草木火攻阨焚巢云栖急新卜尺地无寸荄山腰见茅屋小径卧修蛇萦迂绕山麓埀杨剪孙枝封殖勤养育正须清阴成门巷森结曲防风恼春絮细雨滋浅緑悲凉听残蝉徙倚扪饱腹种德须百年种木十年足十年吾巳老光景日夜速吾事倘复济亦足快所欲何必羡张绪风流标简牍















　　太仓稊米集巻十七
　　钦定四库全书
　　太仓稊米集巻十八　　　宋　周紫芝　撰诗四十八首
　　悯红椒树子作
　　东篱委榛菅狼藉纷琐碎披藂得红椒磊落本谁艺蓬窠颇自矜枝叶相掩翳日月空复明雨露不霑施结根一失所埋没苦憔悴移栽俯西轩吾乃借一臂要令逺条且密叶敷晩翠秋霜染丹砂红寔相防缀馨香发潜德错节振淹滞人生良可惜防遇亦难值生理倘复存余恨当弃置
　　悯白菊两枝作
　　鲜鲜凌霜菊艶艶粲云绮团栾双毬枝婆娑照窻几颇讶银台俗深憎泽兰紫琐碎悬万铃金钱坐堪拟彼美谁家姝轩然两仙子一登君子堂衙官列桃李殷勤极调防出斛埋地底结草障飞霜分渠泄流水那知病根株咬齧遭蠧蚁人生意外忧多智亦谩尔朝来踏雪泥呼奴亟移徙东株真已萎西株有生理萎者不自持生者能有几君看金谷园花木亘百里忽然竒祸作过眼尽荆杞悠悠可奈何归步一笑喜
　　山居闻蛙
　　忆昔东南居结屋古城背野色带危墙花阴弄寒砌月彩淡防云春风入衣袂万籁悄无声独立与谁对殷勤古壕蛙为我作鼔吹号昏初两三閙雨忽鼎沸悬知世俗憎自可幽人意兵兴如电速十年满天地弊庐飞刼灰生涯转零替尔来三间茅风雨仅可蔽青春不改色人事有兴废一闻羣蛙鸣懐旧如梦寐抚事为叹嗟伤心极流涕
　　二月四日大火吾庐独免
　　颠风尽日恶顽云吹不开行人对面不相识千岭万岭沉风霾不知谁纵一炬火坐遣万屋成飞灰我闻人火曰火天火曰灾茫然不复知从来但见通衢半瓦砾男呻女泣声酸哀避兵十年常作客几见连甍变荆棘此生忧火复忧兵一事不成头雪白学禅灵运本忘家好赋子云终有宅向来穷巷冷如氷今作权门手堪炙惊魂可招烟欲消茅茨犹在书脱厄心知造物可怜生留与云窻看山色
　　二月五日再火吾庐复免
　　昨日北风如箭疾城南一燎三百室城西片瓦不复存今日风髙火仍急池鱼已作沸鼎焦槁木那容飞鸟集糗粮不峙恐民流楼橹俱空忧盗入传闻此火颇异常宋衞陈郑实同日城中有屋无二三道路横尸十六七三州飞报急上闻诏书亟下隆寛恩既令折劵已逋责复振仓廪蘓穷民东南无事官失职火政不脩户无耤坐令恶少恣焚烧更以深忧贻玉食小人何幸独晏然饱食怀慙面仍赤
　　羣不逞乘时纵火以病良民有捕于官者辄送遣之或厚与之金使之出境二月二十八日敝庐为恶少见焚虽复仅免而官不为直不能言安三月六日徙居寓舍
　　平生有窟如屋鼠乱后飘零无定所身随海燕作去来心似賔鸿识寒暑异时无地着妻孥晚得三间蔽风雨迩来忧贼夜不眠恶少屡来窥屋山不知今夕定何夕忽置束緼茅茨闲念非曲突可得免何由外户常不闗公庭得贼尽纵遣上诉官曹多怒顔青山元与我有约俗驾苦遭神勒还山光无情鸟不语主人当去心依然人生泛泛水中鳬身如逆旅家蘧庐东西南北皆可尔梦幻泡影真须臾只今兵犹满天地黔黎谁复能安居鸣泉绕屋花满眼有窻况足翻吾书暮年卜筑倘未可且借一椽聊自娱
　　酴醿盛开伯颍许携酒
　　洗雨梳风玉作肌温泉初试太真妃莫惊雾帐人方睡怕作风轩雪又飞未有酒樽酬玉艳枉教春色到柴扉诗成不为花游说要看山翁倒载归
　　上已日雨中小集
　　老去伤春头绪多花前不醉奈渠何重来倦客还脩禊已去蕃兵却渡河薄酒为人浇磈礧恶风将雨作么魔世闲何事非陈迹莫谩相逢説永和
　　书淳师房六言三絶
　　茗椀要看三昧斋盂来饭伊蒲坐对禅房花木梦成午枕江湖
　　长卿自是倦客支郎殊复可人懒识闲中味好老于方外情亲
　　罂粟汤翻白雪梅花句嚼春氷助我看山老眼借君倚壁枯藤
　　次韵任道卿见寄
　　连璧终慙玉一双何曾有句似澄江九霄鸿鹄终掀举三峡波涛看击撞长袖婆娑终解舞短歌哀怨不成腔诗坛老将元无敌合为奔军作受降
　　次韵道卿登楼有作
　　谢眺楼头烟树低雨余帘幕卷雌霓山从云外分千叠水自天来落两溪南圃飞红香满砌画桥春涨緑平隄登临日日伤愁眼栏下夕阳还复西
　　次韵鲁庵道人
　　一事无成雪满颠漫凭老眼寄韦编谁将爱酒周光禄错比能诗孟浩然心与功名无宿约天分泉石了残年相过更待秋风老来钓琴公斫鲙鳊
　　夜雨达旦枕上作
　　夜雨不复止寒声晓仍酣悬知变平陆天水相溶涵今年春雨多既失麦与蚕五种殊未入此雨宁可堪日者诸大将幕府开潭潭连营跨淮楚仰食江以南郡县脱兵火百城无二三何以供厞屦坐贻有司慙是事姑且置我穷谁共谈有茅两三椽往往如漏篮中夜屡起卧吾寝安得甘昼止方稍稍暮作还毵毵了无山鞠穷何由御烟岚有躬不暇阅忧心顾如惔何当烦雨师驱车反龙骖一饱庶可期寒饿少已谙小人无逺虑口腹空馋贪
　　重午日晚眺
　　野艾伤心碧藂流满意红兵戈人事别风物嵗时同山倚斜阳外江横醉眼中楚寃终未洗谁为饷丝筒六月八日始开北窻得数峯于林樾间命力斩恶木而山态始尽出
　　老去舍轻舠小室坐悬磬六月不出门端居阅晨暝安知咫尺中有此大殊胜今晨穿北垣万象忽辉映太虚本无穷眼力恐自竟遥岑蔽清樾了不赴将迎翠幕空繁柯烟鬟入幽凭双峯始幡然起应髙士聘长瘦有余光名与天地亘马鬛亦已頺蓬颗没防径兹山与周旋安得往脩敬斗酒时自浇先生醉初醒落月挂长松悲风绕危磴裵囘想音容彷佛听嘲咏
　　七月十六日晚雨已而月出
　　将雨日已晏既晴天亦曛风从莽苍来云向西南奔忽于苍玉玦拥此黄金盆我居在山顶升沉阅氷轮三年东冈头入我圭窦门平生金兰友老去无一存愿言结神交相与论素心素心不可说月亦终无言
　　暑夕
　　卷箔日巳落移床月未来蛙号还作吹蚊聚竟成雷我自羲皇卧谁分河朔杯更凭风露夕小为洗尘埃
　　夜枕
　　夜枕欹残梦寒灯照白头楼空千嶂晓簟冷一窻秋时事兵方急天星火已流欲寻三径老何日两京收
　　中秋月下怀西山亭示周都曹
　　顽云拨尽玉团栾飞出青天白玉盘月似不闗常夜白风应先作九秋寒兴来有意携双屐梦去还思把钓竿遥想风流三语掾不知谁共倚栏干
　　次韵道卿咏雪约遵欧阳文忠公令不得用鹤玉洁白等字
　　鲁史书平尺王春喜可占弄寒初照砌逐吹旋萦帘水逺还迷望山髙遂失尖欺梅时满树妬舞或陵防鹊冻痴如梦儿娇喜欲拈人应横短櫂谁且卧穷阎壮士知何畏衰翁亦懒觇打窻时蔌蔌拂帽更纤纤兽炭寒仍在驼裘晚自添鹧鸪茶椀酽鹦鹉酒杯甜嵗事新愁破诗章旧令严遥思庾楼夜万里一寒蟾
　　用晦访别为作长句
　　东风吹雪满征鞍夺我濒湖一笑欢老病不堪频送客乱离容易莫求官故人知有山公在游子应怜范叔寒留得余年可相见不须囘眼泪阑干
　　十二月二十六日北墙扪虱
　　今晨颇无事步游古墙根眷兹万家邑稍苦三户村于时积雪散复值朝阳温解衣聊自得班荆与谁言欵欠良已久吾虱庶可扪平生谢澡刷懒惰从朝昏坐令边缝间朝生暮仍孙囘臭比跖香位卑道仍尊与世倘无求中有至乐存勿语儿女曹此意难具论
　　次韵道卿观诸葛生制笔有感而作
　　任矦富三冬志在食五鼎平生名教地不对纷华境细书抄蝇头何当避炎冷毛锥捐脱兔髙与堆阜等遂呼东郭防一一拔项领妙制窥良工危坐销日永锱铢辨柔劲束防较欹整那因将军恬始拜管城頴乃知鬻伎穷不异束麻檾苞苴入朱门蠧蚛不窥省吾曹坐书痴微言姑自警他年草窻长物俱可屏潜夫倘或着封禅慎勿请相过有余日防待风云静
　　次韵静翁雪晴有作
　　晓天晴日丽朱楼残雪晶莹客舍幽寒柳江梅浑欲动官军防骑几时休颇无佳客堪同醉当为衰翁作少留便典春衣买春酒同将一酌散千忧
　　次韵道卿效离合体见赠
　　秾李有佳色不如兰芷香鸣禽矜爪觜肯入鸾鳯行若士自有偶俗子自有肠騐志贵同术异趋徒参商望羊久自叹相思不相忘伟哉德祖贤长年与徜徉逢君青云衢弱羽难翺翔槁项与黄馘珠玉俨在旁唧唧秋虫吟敢赓韶濩章夜光入我室什袭徒珍藏
　　早归
　　野日破朝雾宿阴囘暖风人家村崦外春梦竹舆中天碧鹭斜起水深桃卧红山阴几岩壑应接自无穷
　　题徐伯逺渚堂
　　徐矦当登瀛结屋在幽渚于焉穷心迹无乃异出处西风肃髙秋黄鹄时一举自谓可过之邱壑出肺腑俗眼殊未髙此意吾窃取长卿少倦游征衫涴尘土羞陪漉酒翁共作斜川语鱼鸟杂冠巾蒲莲暗樽俎江湖满天地置身岂无所黄帽与青鞋造化久见许平生钓饵兴临老尚龃龉兹怀固冺黙感激聊自吐安得载笭箵孤蓬听秋雨
　　次韵道卿尝新梅
　　梅梢着子叶青青红萼犹存味已清竹外一枝和雨摘钗头双蔕为谁情雪霜自是元同操楟柰何由与并名商鼎欲调应有待不随盐防下莼羮
　　送元楷官莪桥
　　相见还须复语离更看花雨湿征衣乐丞有酒聊自隐季子无田安得归长钓不妨埀白雨乱防时看落斜晖何时去作津亭客更待秋风一叶飞
　　次韵道卿喜贼平【时东南初定】
　　无人试请一长缨贤似防边万里城共说庙堂初奏凯似闻淮海已无兵黄头父老农桑晚白面将军剑佩荣息马投戈知有日黒山青犊已先平
　　小儿生日
　　锦里先生聊醉饮玉川居士以诗鸣人言骥子能扶步天遣添丁欲助耕穷苦助吾縁底事饥寒怜汝若为情相看只有身长健共沥余樽作小頳
　　林老借可正平诗编以诗还之
　　苏家人物自有种法防且放僧弥贤谁知癞可东溪句参得涪翁双井禅落叶飞云空自好流风囘雪不成妍更须防检新编看恐有隔林机杼篇
　　送罗仲共罢酒官归山中
　　虎额一山同避贼草堂三月更通家音容久隔头俱雪云雾相看眼各花晚厌微官犹麯糵早知豪气已聱牙北扉青琐真如梦且复西谿踏钓沙
　　次韵常元明见寄三首
　　月明惊鹊未安巢生事如僧止一包但得有门容看竹不知何地可分茅愁来漫载盈鸱酒老去难穿中鹄髇独有诗縁难洗尽强随春鸟作啁嘲
　　已分功名哙等髙平生谁问六花包千头愿种封矦橘三脊仍慙缩酒茅乱后诗囊成长物梦中惊胆落飞髇我非执防明光客知有何人肯见嘲
　　我如病橘缀寒梢璀璨何由入贡包交旧半应归宿草乱离真已压前茅毛锥早信难当敌铜弩何由学射髇愿借澜翻千偈手为余一洗向来嘲
　　次韵道卿瑞香
　　春意催花不自禁紫团犹复畏轻阴兰荪有意窥芳馥桃李含羞漫浅深鬭鸭并栏风冉冉红油垂幕月沉沉任郎便是花东道不学香山梦后寻
　　次韵道卿竹间桃花盛开
　　玉立疎疎不满栏小桃宜向竹闲看看花何必三千嵗带雨宁须十万竿却怪靓妆情脉脉不嫌青玉瘦栾栾何郎粉面堪怜许拟学风枝耐嵗寒
　　送徐彦思三首
　　好事何人说醉翁贤良名在著书中只今文采犹如此当日渊源岂易穷遗恨可堪惊别雨新诗不复咏流风慙公千里相求意枫落吴江恐未工
　　凛凛忠言公自持伪书初赦两淮时膝当不为奸雄屈心亦唯应草木知独任安危百年事宁辜父老一生思抗章终有论功日便到銮坡巳恨迟
　　枘方乖凿固应殊草木相求世久无可怪风流如孺子不嫌人物似曹蜍两溪风月空劳梦千里歌謡尚载涂他日鹓行一囘首冷鳬乘雁只江湖
　　二月二十六日伯逺邀游小园明日有诗次韵
　　园荒不见二疎归风引长藤欲上篱燕子作巢春寂寂竹枝揺月影离离谁为五柳当年传又诵三堂此日诗我欲一邱藏曲折此心唯有子相知
　　二月二十八日静寄轩作
　　看得阶前碧草浓小桃犹作亚枝红五更梦断鸡鸣雨三月寒生燕子风归意拟寻黄篾舫春愁最恼白头翁鹤长鳬短知多少尽付轩渠一笑中
　　驼山寒食二首
　　时节近禁火东风犹小寒絮飞争渡水秋稳欲平竿酒忍愁前把春仍乱后看吾归须少日花在莫吹残过眼夕阳雨满襟寒食风鸣禽说春事暖树落嫣红杯莫频停手花令解笑侬人生不相见可忍更怱怱
　　张元明为道卿画竹间梅
　　我作东窻竹外开断魂香自雪边来细寻水墨图中意似对檀栾坞里梅笔下悬知有氷玉胷中元自少风埃可怜能事王摩诘解令春从一笑囘
　　太仓稊米集巻十八
　　钦定四库全书
　　太仓稊米集巻十九　　　宋　周紫芝　撰诗四十九首
　　题周掾西山亭
　　江静云恬眼界空危亭髙枕丽谯东风来雨后凭阑处山在人间拄笏中春去平芜随处有鸟啼斜日满林红伯仁空洞浑无物容我清樽一笑同
　　次韵道卿闻新莺
　　草长江南春欲阑晓莺声在緑阴间定应春恨知公子故作清歌学小蛮催尽落花风自暖唤醒愁眼日长闲隔枝时见黄金羽始信庭柯防解顔
　　次韵道卿县楼观雨之集
　　楼下江声杂雨声断云初掩断霞明吹残恶热凉生面防作奔流緑绕城扰扰惊禽栖不定娟娟缺月坐来生遥知举白酬丰嵗醉里凭栏句又成
　　道卿论吴中夏果词颇夸且借苏内相春菜诗韵作诗仆亦同赋聊为江南解嘲
　　江南五月菱垂叶叶底紫菱如紫蕨棃香溅齿蔗浆寒熟堆盘水精滑红姜抺缕杂吴盐纤手淹梅带微辣芳林露下摘金桃入眼胭脂红脸抺木甘酸天下无百果论功谁可甲朱樱万颗滴堦红满架蒲桃更肥茁橙香栗大芋如鸱此品秋来不胜说老翁空作解嘲诗但恐年衰左车脱
　　次韵罗仲共灵泉夏夜二首
　　灵泉无暑竹连山絶似秋霜五月寒我欲访君安得往江湖满地一渔竿
　　泉声落枕唤诗成杰句中含万壑声起看四更山吐月又扶藜杕到天明
　　夜访伯逺偶题长句
　　夜携桃竹上山枝来叩徐矦种菊篱怜我风霜犹短褐喜君人物是长离酣歌强对老来酒忍泪重听乱后诗一笑相逢真我辈此情慎勿遣儿知
　　驼山秋晚二首
　　诗翁老去无人数晚嵗移家在河浒败絮蒙头那复霜破屋穿天只愁雨大儿窻下抄竒书小儿灯前诵论语明日羞囊余几何客至无钱具鸡黍
　　溪边茅屋知谁家门前水落溪露沙枯藤绕屋挂秋实黑如防漆红丹砂蜀葵花空已收子鸡冠树髙犹有花客来倚杕主人出屋头日暖听蜂衙
　　闻张伯真割奉粟二十斛见遗而书未至戏题小篇
　　老去空嗤守钱虏我亦无钱买田亩未容残月喘吴牛空对杏花耕宿雨昨宵夜诵偶连明今日晨炊忽停午长腰闻有尺素书腹饱先悬待椎鼔浣花老人殊可怜忍饥更索饥膓语故人禄米肯长供司业酒钱时亦与平生无句可惊人未审何由坐斯苦几时去作多田君满田防防多黄云长年饱饭作谷伯且免劳人勤指囷
　　九月十六日生日示内
　　从我怜君二十年备尝险阻与艰难试看剪发师陶母肯为亲舂媿阿鸾香火结縁聊为老杯盘为夀小同欢鹿门愿遂平生志更享全家百嵗安
　　次韵道卿见贻
　　楼下秋空月似波与君髙目在庭柯新愁别后知无数白发年来畏转多嵗月催人驹过隙世縁相缚雉罹罗多才似子仍多学他日金銮稳上坡
　　次韵道卿催梅
　　江上连朝暗飞雪花信风迟寒凛冽东阁观梅殊未妍扬州何逊心应折何郎思苦花欲开羯鼓不倩天公催诗翁自是催花手能挽春从天际来帐下玉人羞起晚弄粉含姿半骄蹇应怜冶叶与倡条有意凌寒入芳苑君诗好更谁与论防令寒谷生春温氷姿一笑忽满眼谁道鹤林花有神
　　次韵道卿梅花长句
　　月娥窥水晚纤纤风味能囘铁石严满地不禁飞处急一枝犹得醉时拈国香无意欺兰蕙天质应羞拟絮盐冷蘂依然在空谷何人重傍少陵檐
　　次韵邵文伯怀桐渚与陈子髙唱酬之乐
　　谪仙骑鲸上天去万古风流一丘土去天尺五城南杜晚上瞿塘望江渚两翁憔悴人不与造物嗔渠作竒语陈矦笔势谁可御九鼎自可独力举梦中尺锦君尽取时向胷中作吞吐邵郎诗髙孰宾主一笑相看两相许清歌那忍听金缕渠坐诗穷君勿怒衰翁老气不可鼓篆鼎瓦棺心好古此别相逢定何所他时剥啄叩君户藜杖经行尚堪拄
　　次韵静翁雪中见过三首
　　年年飞雪闭寒斋老怯风威不下堦客至未妨频叩户人生何必要笼街莫嫌纵饮方投辖闻道中兴已勒崖自笑下愚移不得从渠抚掌笑髙柴
　　故国飘零万事乖十年不见雪中堦要令幽子安圭窦少待凶酋脱藁街援笔何由赋梁苑闭门只合老苍崖君来看我煨黄独自采春山带叶柴
　　端门万马想初囘跪贺群臣拜玉阶我约江鸥分雪浦谁将乌防踏天街从游久欲真浮海送客悬知亦自崖犹有升平临老眼尚堪方岳看燔柴
　　二十八日雪霁读晁无咎集呈别乘徐彦志且以奉怀
　　苏公论士昔未闻四客辈出俱同门龙媒忽下洗凢马野鹤一举空鸡群虞皇七友廊庙具元和十子非渠伦张公屈宋排衙官清词丽句氷雪寒秦公笔下有过秦平生目短曹刘垣金华仙伯学杜甫句法自许窥公藩晁公磊落天下士帝遣长庚下人世旧闻一醉百梨花醉后狂歌满天地诗成只在倚马间髙谈颇似悬河翻当时七发真少作秦汉以来无此文今日晴窻有佳色积雪为洗烟埃昏千山排峦削寒玉万木拥户明朝暾试携尘编醒病眼隠几一笑空炉芬是中有味知者少此意便欲从公论
　　题南金慎独斋
　　圣道不可穷探取随已欲平生所受用政可一言足子思着中庸暗室戒慎独危微恐惧心此念旋已熟学从西洛来标牓相品目袖手看屋梁表表如鹤鹄谁知胷中尘往往盈斗斛伋也而有知宁不贻彼忸吴侯蚤作吏未肯事边幅得妙自圣处了不闗世俗颇知幽隐中日月所照烛不敢欺秋毫髙情洁氷玉愿言从君游着鞭蹈前躅
　　题彦恢家草堂【李宏字彦恢慕石徂徕为人家有守道堂吕居仁宣城四友之数】
　　昭陵厚德如乾坤廊庙补衮多公言徂徕官在百寮底有时论事惊天阍皂囊欲上谤已满霜台不到名空尊李矦自是千载士人说赞皇今有孙长安御史一骢马人物眼髙争荐论南牀小忍便可得直气肯受髙官吞青云垂上却囘首得州如斗车朱轓两公相望空落落当年风采今仍存古来名节与富贵轻重略等常平分天公相爱似有意黄鹄欲举方腾鶱未开青琐霄汉上故着草堂烟雨闲人生穷达固难料时来鹤亦能髙轩愿公努力善自爱更进药石禆华勋
　　次韵道卿残腊步游林薮草木渐有生意三首
　　抱病嵗忽杪杜门谁复来感子阳春句为嘘寒谷荄君才那易得辞华陋邹枚草木不足羡云衢路当开春意私节物荣枯竟何哉封矦与裂土且当付舆台
　　老意惨不乐青春为谁来艺兰在九畹谁能起残荄桃李忽满眼其寔亦枚枚耕田种芝草玲珑殊未开荣华竞春事于我何有哉当浮白玉阙下睨黄金台
　　人生有荣瘁否极泰必来君看九地春寸草无余荄白首始一遇蒲轮迎老枚祁隐不可招诩径行当开我欲寻卢敖卢敖安在哉但当急洗眼看子登云台
　　读元微之诗有感
　　从古才髙少识真此公句法老尤新世间言语浑无用天上吹嘘却要人但遣前旒知娬媚莫嫌后榻有嚬呻梦中富贵能多少空使清流作怒嗔
　　舟次句茨【时寓白湖】
　　移居来近玉湖中渔户新添白脚翁覔句深慙何水部浮家全似陆防山寒政恐无黄独地湿应须要鞠防晚日飘零天不管双鳬乘鴈听西东
　　雨寒连日大风病中作此诗
　　门外湖光潋滟中春寒那听雨蒙蒙吹残梅雪如山雪颠得江风似风双燕拟来寻旧约小桃浑未试新红黄防独拥眠方熟剥啄何须来恼翁
　　暝立
　　山隔湖边路人栖柳下扉船从几席过燕掠水波飞鸟亦昏才定牛知晚自归幽人常暝立日日到斜晖
　　次韵黄文若寄灯夕不出之作
　　少小从舞雩鼓瑟常屡希结髪事坟典愿言探防钟鸣漏忽尽残星独晖晖征鞍老涂路白露霑裳衣齿髪倐已暮富贵终难祈佳辰念京洛流车看騑騑结客少年塲儿女如瓠肥红灯白昼暖醉盌黄金挥囘头二十载狗盗相因依时光了如梦菽粟不救饥飘零少行乐老大空歔欷今年四海静扊扅张外扉芙渠焰明缸金波丽春帏秾李樽前歌游子月下稀铮铮银漏中扑扑春蛾飞此老最可怜已杜御冦机但知草中和浩荡歌皇威晶荧一短檠搔首悟昨非风流如黄香不作传柑归更携袖中珠来寻北山薇诗盟倘可同愿复无余遗
　　题赵安定像
　　乌巾白角云锦裘长胫肮脏髙结防王孙自是真龙种世上悬知无此俦醉里哦诗诗欲就风月平欺两肩瘦秋风为神玉为骨画手何从写竒秀仇池客多谁在亡髙准虬髯唯汝阳紫皇苦欲奏璈语此曲至今空断肠肠断公歌侍儿拍瓮里黄柑自春色老坡不见空凄然此诗此意无人传
　　题包鼎大虎图
　　人间妙伎古亦有画虎从来易成狗何人为作老于菟鼎死百年无此手想当运笔亦有神睥睨知谁看囘肘便恐阴崖风雨来何止草中狐兔走易生惊猿羞挂枝周昉稺犬空复肥画中生意似可喜此虎一出无余姿迩来丧乱书阨苦唯有君家此画古妖狐一丘渠自安狡兔三窟无人取建章宫殿空咸阳猛士知谁守疆土藜藿不采虎在山安得有臣如此虎
　　忻师介轩
　　念我昔年少刚介颇成癖多钱嗤守虏饱饭嘲谷伯有口能雌黄反眼辄青白阿奴恃火攻未必出下防一笑当尊拳仅得贷鸡肋只今真老大须髯已如防折肱成良医忤物知何益要令空洞中下视沧溟窄峣峣固难全容容聊自适知雌在守雄外曲当内直此理吾巳明师独未之得愿言戒覆车聊用铭子壁
　　三月五日晚霁大风
　　雨后风扉拥青嶂家在斜阳晚潮上沙头飞尽雪色鸥柳下初横短蓬舫皇天恶料风忽颠贾客仓黄囘五两老人倚杕不肯归看打南湖白头浪
　　九江王兴道早嵗休官作易安奚疑二室要余作诗
　　心如止水不妨清身似无官不为名但把一椽供偃蹇从他百鬼瞰髙明路迷鸡犬家何在身与渔樵席屡争眼看青云有矰缴鹪鹩巢小未宜轻
　　朽骨枯茎未必灵行藏何苦访君平问津世路心先懒买地江干计巳成解向急流求勇退便知幽事合闗情裕陵将种今谁在但恐君王问姓名
　　倚杕
　　雨脚收寒久东风倚杖频浪翻双鹭起船过小鹅嗔客饭长腰米林居折角巾浇山一掬泪囘首故乡春
　　寒食日归郡舟中作二首
　　归櫂浮江水寒衾拥醉眠乱花飞送客细浪稳随船泪落浇山酒愁生禁火天一从胡骑入飘泊到今年世事聊相挽吾归亦有期白湖为客久寒食到家迟接屋花仍在遮门柳自垂向来歌社里应着老人嬉
　　春事
　　春事无多日江村有数家等闲飞燕子容易落梨花草色过薄雨柳阴暝淡霞诗成不归去暝立看栖鸦
　　湖居春晚杂赋八絶
　　雪屋临湖忆系船栁汀吹絮又经年白鸥大似知人意分与沧波十里天
　　雨后春湖拍拍流近门谁系两三舟水边寒食飞双燕栁外斜阳卧一牛
　　数日东风闭门小桃知有一枝新花飞不复到老眼可是春寒欺得人
　　倚牀相伴一枝藤强作春游老不能花底婵娟诗妩媚枕中日月睡瞢腾
　　黄蜂归后燕成家杨栁初飞一两花已是无春可拚得乱红何苦恼霜华
　　晓镜烟凝水绕湖晚汀飞鹭又成图早知鱼鸟堪同乐愁得华颠政不须
　　两日东风着意颠南湖风浪不行船飞沙走石成何事吹得杨花也上天
　　湖水波连野水边欲晴鸠唤未晴天懒吹云去风无力打得花残雨可怜
　　雨中立杏花下
　　浅红疎蘂出墙头事往人空锁北楼鸟为春愁浑不语花知人意亦含羞东风脉脉情何限细雨蒙蒙泪不休却忆去年花下醉依稀记得小蛮讴
　　恭闻巳迎原庙圣容入行在所
　　兵气满京洛桥山万木悲园陵囘望逺衮绣自天埀日月瞻遗像衣冠拜赤墀樱桃荐原庙重见汉官仪



　　太仓稊米集巻十九
　　钦定四库全书
　　太仓稊米集巻二十　　　宋　周紫芝　撰诗六十首
　　雨后二首
　　造物有佳思放晴娱薄游湖光散鳬鴈野日下羊牛水欲满旧壑草还青逺畴云来犹倚杖雨过忽横舟晚日纤纤出痴云阵阵囘风林无定翼晴汉有残雷白水自天去青山随眼来峰髙月未吐更拟着诗催
　　将归白湖而雨
　　世间那得此间身恐是前生贺季真白水窻闲频入梦黄梅雨细却留人重听欵乃烟中曲净扫离骚几上尘但得南风送归棹未应幽独解伤神
　　中元日雨中録所见
　　颠风急来万木萎迅雷不聼人掩耳南山栖鸟失故巢北山翔龙巻湖水翔龙掉尾不肯收眼看沧波接云起想当舟楫避惊涛无数鱼虾趁龙尾
　　读张载扬所示近诗颇怀其人
　　眼中人物欠曹刘老矣逢君接胜游诗与漫郎推行辈【元具茨也】字从坡老得源流羸骖又踏千山去黄菊空催九日愁横槊想多秋后句诗成须着锦囊收
　　次韵仲照秋怀四絶
　　日斜楼阁暮云中黄菊红蕖满院风酒熟未酬花烂熳诗来时听玉丁东
　　老去篇章谁与酬秋来又喜与君游遗音固自成三叹妙语不应慙四愁
　　白发新愁满眼中骚人零落怨秋风年来诗思成何事聊伴寒螀泣露丛
　　秋在幽人行乐中好山欲尽更须穷花姑水绕几时到罨画溪遥路欲通
　　秋雨连日
　　老鬓风吹急愁云带雨飞白添平岸水红掩傍幽扉力尽方谋食天寒未授衣此身慙社燕秋晩亦能归
　　次韵罗仲共教授闲居三首
　　为米要令陶令出无氊今坐广文穷悬知嚼蜡世味薄未抵扑衣山色浓大盖且从渠自拥小槽当与客频中家谈安得从三老华萼同编是古风
　　了事痴儿不到诗间中鼓吹自应竒莫教句法惊人甚便恐功名入手迟性癖雅宜嵇叔懒官闲只有漫郎知庭梧想得西风急秋意防生楚些悲
　　拟筑扬雄宅一区碧鸡坊外且成居湖江君尚作浮宅风雨我当无敝庐平日梦游嗟路逺新凉见面恰秋余便须载酒相从去要识平生未见书
　　白湖闻鴈三首
　　斗落参横天雨霜梦残灯尽客思乡丁宁莫作呌云去老眼不禁秋夜长
　　晚向濒湖寄一椽只凭沙鴈与周旋北来南去莫惆怅我亦飘零那记年
　　华人流落几秋风南望中原信不通好寄书来苏属国君王方射上林中
　　九月风雨终日用怀载扬韵
　　九日清尊强挽秋满庭风雨复谁游俗人言下无三语此老胷中有九流白发不妨欺短防黄花应解笑痴愁客情老去何曾好双鲤书来几日收
　　九日不出
　　白发谁怜我黄花最忆渠酒杯今日把筋力去年殊身逺秋如梦谋疎老更愚客愁浇不下强欲醉茱萸
　　桥成
　　尚忆防秋日疎渠转曲城万方知盗息此地看桥成拄杖知频过游鱼莫漫惊明朝趁虚去画柱晓霜明
　　雪夜
　　病眼怕遥夜宿炉依小温酒醨嫌雪厚书细苦灯昏残腊归时梦他乡尽处村可怜双白鬓深闭一蓬门
　　读蔡中郎传
　　人生无先知颇欲邀后福自言茍依违安得有颠覆伯喈英伟资髙义甚敦笃不为左囘天辄作流水曲立朝有公言谁能保家族朝奏皂囊封暮就洛阳狱晚节不自守一跌变前躅起依千里草九徙如转轴卓死固已久安得复嚬蹙琴中知杀气此理反未烛陋哉王司徒避谤私欲戮公忠信安在志操等流俗何能起頺纲此辈真碌碌
　　责鸡
　　豢犬欲司夜畜鸡要鸣晨二物一失职遂辜畜养恩嗟我笼中鸡芥羽光照人峩冠事饮啄缄口随晨昏我怒欲尔烹鸡笑复自陈君看多言者以忠获怒嗔台评与幕辨呶呶常杀身幸此北窻卧颇似羲皇民五起笑朝士三号惊梦魂使子卧红日谢客扃柴门此意殊不恶诮我无谆谆
　　客舍二首
　　日日湖边路频来我不嗔故山无百里客舍遂三春红落含桃过青垂小杏新光阴花委地飘泊燕依人畴昔江湖意儿曹摠不知幅巾霑雨过拄杖看云移鳯子飞应逺莺儿语最迟闲从梅雪后直到麦秋时
　　送张颠东归
　　张颠佳处是清髙不但诗狂酒亦豪自说平生耽翰墨未尝名讳落官曹书工耻作云间牓画好能添颊上毛早信人间苦荆棘不嫌门外长蓬蒿
　　薄暮一首
　　物外无余子愁边有是翁梦囘惊日脚雨罢看云峰天与长闲处湖供不断风犹嫌太多事身落乱书丛睡熟不知雨梦残无限凉莺飞时到眼鹭起不成行熟分苍玉莲香擘翠房扫门还待月近水更移床
　　静夜二首
　　家与重湖近门当永夜开鹭随波浩荡人共月徘徊晓色催星落飞云带雨来长须汲水去小艇淂鱼囘湖影入散髪晩沙横断汀冠欹从自落门设未尝扃鬼着林边火萤翻水上星时闻有船过月黒夜防防
　　雨晴望青山太白墓在其下
　　世间尤物如异人青山不入诸山群晚来浓翠欲成滴雨后数鬟髙切云人言兹山下埋玉太白祠扉落岩谷至今樵牧无斧斤余润油然归草木往嵗小生来酹公秋山未霜叶尚緑是时落日在屋梁彷佛如照公眉目今我不乐湖水滨青山到眼无朝昏更欲再拜望拱木公已乘鸾上天门帝乡渺渺不知处谁能为我招清魂死生夜旦何足道不敢复作湘累文
　　仆去嵗作湖居十二诗向开叔有诗次韵乃为谢
　　三年湖雨一茅茨坐遣幽人识面迟遗恨忽从愁里尽交情先向句中知重寻故里空劳梦亟买归舟防有期何日剧谈听亹亹满倾春酒细论诗
　　得木犀
　　三年身在菰蒲里手把岩花意惘然折得秋芳香满袖梦魂常绕故山前
　　夜苦秋蚊达旦不寐
　　昔年记淮邦茅庐蔚秋草两耳无晨昏秋蚊困飞绕利吻极惨伤群飞固轻矫悬知孀女祠未可较多少至今梦中雷客枕疑已晓那知三家村复此终夕挠青烟郁蒿艾横空益奔扰手倦劳扑縁眼病恶薰燎谁言天宇大微物吝除剿何必养嘉羞便可付丹鸟
　　归自白湖舟中作
　　客舍三寒暑扁舟入往还残年不如意老色日凋顔暗谷鸣佩晴峦结翠鬟江禽浑识面似欲唤人闲
　　寄家龙谿寺小阁初成【时寓横冈】
　　三年波浸白湖门佛屋新分水北村窻可近书真窈窕室才容榻颇深温妻孥共社同香火鱼鼓催人作晓昏雪颔已疎怜我老云踪无定与谁论
　　次韵雷飞卿送其女兄南归
　　兰皋飞佩一凄然别酒深倾玉满船谁唤孤防落天际尽驱秋色到愁边燎须心在人能说拟絮才髙墨未干莫向南湖频着眼断鸿疎影在云烟
　　次韵陈季陵阅猥藁见寄
　　相思一日九回肠多谢来书细作行镜里有霜怜我老鼎中无脔付君尝衰顔本自羞连璧佳句仍惊得夜光五鳯楼髙无此手曹刘真是及肩墙
　　次韵文殊老人题寳顶寺
　　门连弱水不可渡山似妙髙知几寻得雨僧分香积饭行檀人施防蹄金重新佛屋龙天喜巳退魔军嵗月深老去愿随君共隐谁能拥膝更长吟
　　杨次公侍讲得古印于洪井其文云东海开国次翁之子德润以赠徐伯逺伯逺有诗次韵
　　王谢风流本自长天教洪井发珍藏定知东海新金斗可继文安旧印章【内相徐公伯逺祖封文安郡故有文安开国印也】去岂无江上恋鹊来今得石中黄传家巳作他年兆莫把功名付锦囊
　　次韵雷飞卿游山时余以病不往
　　一病能令百念阑霜蓬零乱照衰顔心知只可开三径炙手何劳叩八闗老喜社中多臭味梦思方外有跻攀劝君莫放寻山屐嬴取浮生半日闲
　　渡陂南用斜川韵
　　万物自有得吾生感行休及兹天气佳步寻水南游青板得野航竟渡一苇流乘流本无心岂有不下鸥开口月有几百年终一邱与世似异趋此行谁我俦村醪亦足醉对影自献酬未知垂老日能遂此乐不事定防当谐不复怀预忧但愿营自安孰是都无求
　　归陂北用斜川韵
　　薄游不尽兴归卧当少休曲水虽陈迹斜川有新游浩歌独长往岂亦慙此流侨寓三家村飘如浮水鸥屡争渔樵席共守狐防邱削迹屏冠服索居谢朋俦樽中有余滴子献复父酬殷勤问穉子汝复乐此不穉子掉头笑老夫豁深忧但令常复尔过是吾何求
　　舟中次韵飞卿赠别长句
　　早嵗从田叹不逢老随乘鴈听西东青山约在何时了白发欢成一笑空昨夜清歌催别酒只今寒月上孤蓬相逢莫怪长相忆举世交游无此风
　　雪后望文脊诸峯哦韦苏州门对寒流雪满山之句得两诗【复居城中】
　　雪压寒林春未囘晚山犹带玉崔嵬谁将旧日韦郎句貌取郭熈平逺来
　　新来嫋嫋娉娉雪犹在重重叠叠山莫作故时峯岭看玉京今不是人间
　　送方元相宰钱塘
　　云路飞腾合到君不应犹现宰官身未分东观消长日聊为西湖作主人天近得声知亦易民饥当念可须嗔簿书丛里江山在了事何妨得句频
　　向开叔借陈公诗巻以诗奉寄且易乙藁
　　谁言静寄是穷儿尽得陈公晚嵗诗一读便醒双泪眼头风更拟倩谁医
　　平生不识陈惊坐传得新诗喜失牀闻道明珠犹满眼烦君为我一倾囊
　　舟过道场山下将往游舟师告以雪涂不可行而止
　　风蒲饱朝航霁色急新涨云山绕平湖水墨澹屏障夷犹柂初囘突兀山入望何妨倾寸眸便足了千嶂想像钟磬音隐约霄汉上我欲一往游遐瞻兹可畅暮雪犹在涂遗事不得访人生蜡屐縁一世能几两登山追胜游脚力须少壮重来定何时吾防今可杖老愿复尔违抚事一惆怅
　　老日
　　老日那容惜晴光到眼休蚕知今日浴麦复几时收黄犊分青草花鳬趁緑沟谁能更归得已是一春留西湖山下梅花坞行可里许至陈御史园亭
　　倦客厌卑栖白日坐飘忽呼我同舍郎缓防扶勃窣縁山得人家附影蔽深樾湖水一镜明梅花千树发扶疎弄清影仿佛见罗袜凄迷香雾中身已在月窟穷探意未已取径无诘屈谁家歌舞园花乱竹复密御史投绂余课竖种梨栗吾曹不解事尚此学操瑟当从汉阴人抱瓮日搰搰
　　寒食前五日作二絶
　　杜鹃新听晓来声暖气催花一夜成寒食只今无几日故郷何处不闗情
　　寒食风埃满客巾西湖烟雨送愁频日髙未起鸟呼梦春晚不归花笑人
　　三月二十二日春雨终日
　　此情谁与问天公幽事全归白发翁袖手寻诗红烛里巻帘听雨緑阴中杯盘眼见樱桃熟时节心惊柳絮空谁为羇栖到三月还家犹及舞雩风
　　奉酬德庄见和【赵彦端字德荘有诗文行于世号介庵居士集】
　　横飞衮衮见诸公着眼何由到此翁胡粤相忘千里外金兰投分一言中诗縁渐熟情难洗老色来煎念已空销尽客愁知底事爱君囘雪与流风














　　太仓稊米集巻二十
　　钦定四库全书
　　太仓稊米集巻二十一　　宋　周紫芝　撰诗六十二首
　　酌六一泉颇懐昔游
　　孤山屹中流长隄转湖尾泯然怀昔游踊跃尚壮齿道人引清甘一掬托分似重来固依然嵗月今有几华堂失雄观缺甃久未理谁令走鼃黾投笔便如鬼龙宫空一炬狗盗忽四起佳处不负人环山自湖水并游适相契况我二三子少留当何之再来吾老矣
　　黄文若携秦别驾侍儿像见过戏题二絶
　　能事空传王右丞句如徐庾转难名明眸正似溪光様自古无人画得成
　　谢家林下小梅花不着红蓝染綘纱莫笑画师无国手玉肌元不受鈆华【秦别驾名亘】
　　罗叔共五色线中得真子渔父词拟其体仆亦拟作六首【叔共名竦】
　　好个神仙张志和平生只是一渔蓑和月醉棹船歌乐在江湖可奈何
　　禁中图画访真晚得歌词献紫宸天一笑物皆春依旧扁舟钓白苹
　　解印归来暂结庐有时同钓水西鱼闲着屐醉骑驴分明人在辋川图
　　趁梅寻得水边枝独棹渔舟却过谿人似玉醉如泥闲歌五色线中诗
　　人间何物是穷通终向烟波作钓翁江不动月横空漫郎船过小囘中
　　花姑溪上鹭鷀滩辜负渔竿二十年无可载不抛官携取全家去不难
　　次韵黄文若春日山行过秦德久六首
　　百金聊作杖头沽旋剪春苗荐野蔬便可且倾陶令酒未须真忆季鹰鱼
　　眼前风物一畨新江上桃花恼杀人可笑草窻下客满庭吹絮不知春
　　阶前春草唤愁生屋上鸣鸠报晚晴忽有好诗来照眼似逃空谷听人声
　　不作林间曳履行老来春日摠无情还惊柳上风催燕又见花边雨弄晴
　　樱桃花下小窻扉闻说婵娟是栁枝茗椀已烦罗袖捧篆香仍借好风吹
　　鸟啼花发未春阑日饮无何意自闲更唤小蛮娱醉客主人风味似香山
　　追和向苏州罢吴门作
　　幕北传烽飞夕埃庙堂今日要真才肯将身向急流退要问客从何处来寳墨光翻银汉落画船恩重锦防开胷中邱壑公元有便恐鸱夷挽不囘
　　追和向苏州顷在吴门尝用韦应物作凝香阁旧有白公桧今不复存为补植之
　　韦白两公名欲埃芗林一出未难才树从居士池边种香入苏州句里来陶令北窻应好在何郎东阁为谁开二疏归后今重见遥想都门张饮回
　　追和向苏州舟次京口闻召诸公简朝中知旧
　　圣主思清战骑埃尽将尺一起群才匈奴莫向云中入尚父今从海上来绣祫不当氊毳用玉闗宁为犬羊开公冠已挂知何事犹有忠肠日九回
　　古风二首别李守若虚
　　东南富佳郡此地复名城拜防奉温诏谒帝辞明庭悠悠出金阙斾斾揺熊旌兰风蔼防和玉露湑以零征鼙肃郊垒啸咏闲斋铃防生等薜萝托根符余荣误遭一笑盼永怀千古情千古不足多喜遇罕所并白璧勿漫予按剑徒取憎
　　逸足思长途劲翮慕逺汉壮志忽蹉跎功名失华旦孤芳不自惜靡靡同草蔓饥寒日劬劳霜雪念衰晏眇焉尚遐征遄车指芳甸故国念离忧髙轩增老恋防当酬知心努力加餐饭防勇或可贾未和南山粲
　　叔共出近诗百余篇携归灯下读竟题小诗其后三首
　　避地两家三五口只今那忍记当时谁知临老相逢日犹得重看乱后诗
　　翠鬟当户山如染匹练绕檐江自寒纵有鵞溪谁冩得要从无色画中看
　　东平不复叹涂穷有侄贤如阮仲容净观庵中诗作社水西山下酒分钟
　　读巴东集二首
　　熟睡能令敌退师髙谈聊决庙堂疑风尘洗尽浑无事却巻波澜入小诗
　　谈笑成卢事亦难一言能借百年安群奸未死公休恨但遣枯枝作嵗寒
　　次韵韩伯嘉拟陆龟防坐眠行倚食学书吟八题
　　口角澜翻二十年书多却厌腹便便年来抝折枯藤杖参得跏趺面壁禅
　　黒甜有味要须尝一枕谁同夜雨床世路风波难着脚老来当以梦为乡
　　【以下原阙】






















　　昭陵一杯酒蚤嵗功名塞天破九庙邱墟只囘首狐埋未几狐掘之天上浮云倐苍狗更凭顽石作灵祠颇似当年栁州栁不如梁公摩虎须为言百嵗不祔姑提师十万复谁可兴邦一言还要渠人间万事本难料老将未须轻腐儒
　　河桥晚思三首
　　出门犹未夕阳低倚杖还惊露湿衣等得树头鸦定后防邀林外月同归
　　雨后津桥饮断虹暮林重噪一蝉风月来烟陇挂玉玦云向碧天成峭峰
　　秋水平堤带雨浑小桥分港到篱根晚来幽事亦可喜忽有渔舟时傍门
　　次韵德庄送别
　　千里辞家复卧疴赖君一笑肯相过梦看赤鲤春腾浪归见牵牛秋渡河空里嬾能书怪事酒中自可作无何一竿忍负平生意重钓花姑溪上波
　　乌防前头没马尘个中元自不无人风流公是习主簿文字我慙阴子春此日定交真有意一生吊影复谁亲相从又失秋来约已结茅椽着病身
　　题黄县丞墨牛
　　一牛饱卧春草緑一牛下坡引黄犊长安可笑人海中眼前见此三觳诗翁老去饥满腹归把春犁岂非欲人生所愿能几何百亩良田一牛足
　　鹿苑假
　　挂席月未落辍棹日将午亟寻墟里烟尽阅菱芡浦烈日方在舟腾云未成雨濒河得风岩佛饭过斋鼔龛灯明广殿妙炷绕残缕窈窕几僧窻欵欠无一语我来兀昼梦得句瘖不吐欹巾倒乌纱堕扇横白羽凉襟亦已披归杖当复拄为君趣扁舟夜雨轧鸣橹
　　次韵崔都巡马上望天目山
　　雨后青云万里开翠螺新染玉萦回将军马健随风去天目山髙入眼来稚子能文非好武君王赋韵不为才且将横槊新传句独对西风侑酒杯
　　苕霅舟中戏题【时赴官行在官舍在西湖上】
　　永日扁舟破浪迟青苹不动栁埀埀满川安得飞来雨看湿红裙雪藕丝
　　再赋二首
　　故国辞家逺苕溪转柂深交游千里隔嵗月二毛侵满意悲烟树移时看水禽唯应陆鲁望相见可知心云暗千家雨寒生两岸秋水翻波入户人靓玉明楼山色遮愁眼荷香满客舟水晶宫里梦还作此生游
　　船晓
　　瞑鸟惊飞急孤舟犯晓行柂牙侵月白防腹受风轻云破千峰出秋随一雨生倚樯谁共语蓬首看参横
　　舟中晚色二絶
　　望处天仍濶云边雨未成秋风莫吹散留作打篷声
　　二
　　风急雨初过天髙日未曛翠鬟堆晚岫水墨画秋云
　　临安道中晚晴书所见
　　客路鄊关逺云山暮色添秋髙尚寒薄雨过却风恬附陇田成陛倾崖水作帘此行殊不恶未愧贾胡淹
　　二
　　何日王摩诘潇湘画短屏扁舟横逺壑晚翼在青防木杪收残照云间得数星吴姫不惊客拜月下中庭
　　西湖寒食
　　落花残絮忆西园寒食归心似纸鸢无复御廊分冷食又看茅屋禁清烟
　　十日不至湖上
　　我始跨匹马蹭蹬来东吴东吴亦何有政复为西湖西湖如静女婉然真彼姝湘娥结烟鬟水镜涵空虚晴光固不恶雨态亦自殊窈窕一僧窻烟云媚朝晡上下数白鸟飞翻与人娱只今雨鸣叶便作破跳珠寒窻挂薜萝身疑在菰蒲咫尺不得往况乃千里余始来梅欲花旋复春去徂幸兹得少留驻我西征车尚可具小舟红妆醉芙蕖
　　苏公隄
　　翰林一去几经秋犹有平隄绕碧流谁向西州还度曲此翁零落已山邱
　　次韵闗子东笻杖【关柱字子东关演之兄杭人有诗文行于世】
　　林下相从政要君春来花草各欣欣须烦无语木上座时伴能言郑广文徒步饱看山入眼醉归应有句凌云谁知九节仙人杖解与先生立茂勲
　　闷题【壬戌嵗始得官时年六十一】
　　命薄官如虱年多髩似银酒醺虽有圣钱少本无神含笑花欺老妨眠鸟閙人青山浑可恋白眼莫相嗔
　　湖隄步游客言此苏小墓也
　　野水横分青草陂谁埋玉树与琼枝湖边山自向人緑门外栁今何处埀行雨行云钧是梦施朱施粉未相宜一从蕙死兰枯后刚道桃花好面皮
　　题净空泉二首【泉在北山灵峯寺】
　　谁穿巨石贮清泉不见超公旧讲筵龙伴白云归寳藏鱼随流水下春田
　　欲寻遗事苦无碑老宿犹传古律师尚恐蜿蜒在空谷水清不敢唾方池
　　送别
　　扁舟忆东来梅冷殊未芳故人念客寒满意倾酒浆坐中东床君笑语芝兰香相从忽三月共饮湖水光花事乃如此碧草日夜长子归我当留语离意难忘似闻小山居一苇仅可航防寻霅川盟着屐登上方
　　晚雨薄寒枕上作
　　睡过花时常掩闗老人欢意自应阑愁边可奈雨如许客里不禁天尚寒数月乡音无鴈到一年春事巳梅酸梦余犹忆江头路拟唤归舟下急湍
　　奉酧德庄见和一首
　　老于春事岂相闗只有翻书意未阑白眼何由常玩世黒裘元自不遮寒饱听风雨眠方熟细说穷愁语更酸日诵离骚三百字便知新句有惊湍




　　太仓稊米集巻二十一
　　钦定四库全书
　　太仓稊米集卷二十二　　宋　周紫芝　撰诗四十一首
　　楼居杂句五首
　　吴江横絶断云间白鸟归飞去不还烟树青连越王国暮潮声过海门山
　　湖光山影入楼明晓色催人梦自惊画栋去天无一握青山衔月恰三更
　　上方重阁乱山前喷雪跳珠日夜泉蹔借小楼听雨睡更携官焙与僧煎
　　五月江南烟雨时吴侬初喜饷杨梅緑枝红雨连山暗应似泸戎摘茘枝
　　人间第一东南郡天上飞来碧峭峰更乞老僧双不借为君穿尽玉玲珑
　　雨中湖上晚归书所见三絶句
　　菰蒲风里棹歌迟属玉双飞欲暮时荷叶吹香送归客片云催雨湿燕姬
　　谁家歌管载凉州何处跳珠入柂楼山雨忽随云渡岭明眸还与水争愁
　　风荷忆伴醉顔红湖水重来照雪翁此世相看最长久只应南北两髙峰
　　孤山新作三贤祠【白乐天苏东坡林和靖】
　　两公才力尽骅骝俱得东南第一州易湿青衫江上泪难禁白发海边秋此生名字依然在晚嵗功名亦未酧处士若无当日节更将何物配风流
　　晚至灵峯
　　緑树千枝与万枝灵峯寺里看杨梅青山行尽且归去红子熟时应再来
　　山前山后僧来浴两两三三松下行自是眼边无俗物老夫不浴更身轻
　　五月六日湖上晚归初见荷衣二絶
　　藕湖烟水欲沉沙已着芙渠一两花拟借短蓑随雨去共谁同把钓鱼车
　　烟柳谁家树拍拍西湖尽日风和靖宅边山雨急苏公隄下藕花红
　　晓起趋郡湖上作
　　湖色初分宿雾余緑蒲深处听跳鱼一枝聊作乌栖树五晓尚随人趁虚老矣坐曹真戏事归欤怀旧却情疎未开禁钥听传漏残梦犹堪付竹舆
　　五月二十二日再葺静寄
　　晚将华发试青衫静寄从来是旧衔俗子未须怜怨鹤老夫元不负耕岩晴山有约长相见恶木妨人要尽芟自笑飘零苦无定今年来此诵琅函
　　初凉
　　白露初垂叶轻阴渐着衣幽虫近床语黄叶到堦飞暮雨村常暗秋风客未归短檠还有意凉满读书帏
　　武林逢邵文伯
　　昔游俱少年满镜青丝长别来二十载四海一战场物色到朋旧十客八九亡今年好时莭匹马不犯疆将军鏁金甲万玉朝明堂长安人海中衮衮逢此郎惊视乆乃识两防俱垂霜抚事念晼晩含凄谷酸伤便当呼醽醁暖热浇中肠我笑谓君言语离且勿忙人生如生鳬相值不可常况此秋物佳草木交青黄与君着防屐尚可相扶将愿言迟明发歴井升南冈
　　次韵文伯与余逰孤山
　　客尘费爬搔佳士要推挽谁与同薄逰君来慰愁眼并湖得名山水色淡平逺清泉手可掬汲绠不畏短何人谈醉翁但取瀹茗防古干不受寒霜露阅嵗晩向来后庭花想像空婉娈堂堂两使君摹昼暗丹粉名莭冠今古风流未渠泯防士一癯儒万像共偃蹇珠玉俨在前未肯作寒窘胜逰那可既客意殊未满更当穷两髙岂复悔重硏果腹尚可期尝鼎安一脔
　　秋夜闻雨
　　堂空自生秋凉簟已无暑齿虫含微酸唧唧相对语天公知客意夜寂谁与处慎勿遣西风吹断芭蕉雨
　　酌龙井泉书聪师房二首
　　十里泉声咽断岩绣衣衮闭朱龛老翁不要千山雨只乞龙君一酌甘
　　八十霜髭不出门老师犹是辩才孙髙人已复如云散旧事那堪与客论
　　太学落成二首
　　偃革逢华旦三雍识汉仪明伦先太学首善自京师圣主脩文日诸生望幸时宸奎在轮奂万目仰宏规当宁敷文德贤闗喜气多横经将正坐讲艺忽投戈云拥桥门路风揺辟水波小臣歌圣化无地献菁莪
　　秋日卧病效唐人作语
　　画阁兰膏欲尽初小窻留住玉蟾蜍欲知此地愁多少一夜秋声入井梧
　　此夜秋怀谁得知幽虫相语替人悲自从啼破黄昏后直到寒窻无月时
　　西谿道人全一堂
　　道人不爱葛藤禅参得维摩妙法门颇怪后三犹有说要从全一便归根昭文琴在何须鼓惠子书多亦费言闻道山中少来客炉香清坐与谁论
　　次韵季长感事
　　久将华发寄林泉尺一呼来近日边身退巳甘无事老眼明重见太平年鼎湖龙去心虽在长乐钟鸣喜欲颠解道贞元朝士少刘郎定自有新篇
　　种罂粟
　　墙根有地一弓许人言可种数十竹翁来只作三年留仅比浮屠桑下宿竹成须待五六年我巳归乡卜新筑园夫笑谓主人言不如锄苗种罂粟二月春风上翠茎三月轻红照深緑嫣花落尽罂不空碎粒圆时粟初熟乳膏自入崖蜜甜满贮醍醐饮僧粥与其种竹供后人孰若栽花资老腹人间作计真眼前万事皆尔真可怜十年种木尚不肯百年种德知何縁倚锄自顾颇羞涩病眼对花空惘然
　　周秀实陈庭藻携酒见过徜徉湖山间甚欵明日秀实有诗乃次韵
　　少年怀二妙一日如三秋岂料京洛间嵗暮方从游空疎坐晚缪清楚知前脩周郎古名士功以一战收太邱亦贤者盛德令人羞周旋奉谈笑领畧开羁囚有如我辈人夫岂公等俦窈窕寻逺壑共赋临清流青山傥在眼白发从满头西湖如西子好句岂易酧不敢妄作语恐有不下鸥防君妙篇章何以冩我忧人生每如此万户不足矦斯盟傥未寒小艇尚可浮
　　送乔民瞻赴官闽中
　　我昔游梁走千里囘望江南隔江水是时公作桐汭官不复东来问行李人言左史有重客玉面青衫气豪伟酒催红蜡诗欲成月堕秋江客方起我从京洛尘中来哦君新篇眼如洗溅血惊魂二十年长梦清樽奉簪履相逢吴防不相识昔年强健今如此如公自是台阁人老困一官何乃尔只今尚作入幕賔无事不令公怒喜丈夫要当列鼎食何止忍饥分斗米且须拄颊望闽山饱看麦秋丹茘子
　　送闗康子将还青阳治旧田
　　闗郎人物妙人间莫作云长一様看不到青云知有命频遭白眼坐无官纫兰秋浦应须尔索米长安政恐难我欲买田犹未可但令归梦逐征鞍
　　书杭僧法惠事后见边郎中观音感应记
　　眼中铁弹不辞枯眢井重波事亦殊不用三三前说法要须六六后还珠
　　次韵叶兵部九日不出十日登北髙峯
　　登临一笑与谁同此事人间未易逢莫恨清樽负重九且看黄菊笑西风江连碧海潮初上山近丹霄路欲通向晚归来得新句便知云梦落胷中
　　顷嵗盗起徽严间兵既临城部使者而下皆弃官以走别乘强防安摄郡事解衣髙卧而贼不至城遂以全仆尝作送行诗以书其事后二十一年嵗癸亥防安始得州相遇于钱塘防安犹能诵鄙诗而余漫不复省矣手録见遗读之惘然为题三絶其后
　　当年玉食轸深忧两月东南弃八州只有孤城强别驾醉中看雪倚江楼
　　使君功大苦难酧埋没孤忠二十秋便拥一麾知未称伯郎犹解得凉州
　　江上孤城欲破时闭门髙卧复谁知我无文字铭金石安用烦君冩恶诗
　　张鼇诗【并引】
　　青城山道士张鼇者清献赵公客也鼇从公游甚久尝于夜半酒间得双鳜于盆盎如左慈为曹公得鲈鱼故事人颇异之后数日别公而去出怀中秘书一篇以授公曰读此书则黄金可成愿勿泄也公笑而不答命取火焚之鼇喜笑曰公自是可延寿一纪巳而果然钱塘强行父防安清献出也尝作诗纪其事出以示仆且使同赋以附巻尾
　　曹瞒举汉鼎一目窥九州凌轹欺孤儿大防口舌羞左慈有道者何为与之游堂堂清献公盛德岂操俦鼇乃元放徒为公亦少留了知髙世士至意俱难求先生两琴鹤清节贯白头雅宜鸿寳书取火遽自投公今骑箕尾笑谈阅千秋椿年亦细事蚁梦轻封矦强矦公自出矫矫亦此流作诗纪异事誓将踵前脩媿乏大手笔为公着嘉猷
　　去年闻载扬在武林及余至而载扬病已久逮其归则逝矣乃追用往时九日诗韵以悼其亡
　　与君一别几经秋忽作脩文地下游诗忆向来云态度人今何在柳风流西湖烟月生前恨客路风霜晚嵗愁胜日交流半零落数行老泪倩谁收
　　次韵德庄惠南城纸衾且示妙句
　　范公古遗直富贵不自娱平生一布衾嵗晚眠粗疎至今镵新铭尚得司马书此老抱刚节岂与公孙俱乃知枯槁士白单良复须【南城谓纸衾为白单】衰年忍风露蹭蹬来东吴感君借余温此意知何如青氊寄幽梦蕙帐羞吾庐得此林下具烂锦不愿余况乃粲佳句薄袖翻明珠恨我无苍珉为君载趺愿与氷雪姿卧起同巻舒荆土作翠被此俑无乃愚问言拥六尺岂不贤一襦
　　十月二十日晨起见枇杷
　　枝头红日退霜华矮树低墙宻防遮黄菊巳残秋后朶枇杷又放隔年花
　　夜宿净慈明日当宿斋宫
　　上方枝防记当年仿佛天宫五日间老去新添唯白发重来好在只青山已怜雪意催寒急更遣泉声唤梦还明日郊宫禋社稷此生犹得缀朝班
　　太仓稊米集巻二十二
　　钦定四库全书
　　太仓稊米集巻二十三　　宋　周紫芝　撰诗五十八首
　　斋宫夜雨明日大雪
　　郊祭严祠事斋宫肃夜寒鸾刀催宰急庭燎及晨难雨湿牛羊俎烟埋币帛坛南山忽清晓万玉已巑岏
　　闻耘老犹在霅川【孙耘老名有功徽人能诗】
　　湖上虽相见重来失后期风尘为客久舟楫送归迟鴈逺无消息梅残恼别离何时酌君酒烂漫说新诗十一月十一日夜步行中庭月色明甚作诗三絶
　　氷轮渐出海西头身在三吴近海州赖有梅花管羇客细分疎影上駞裘
　　香风嫋嫋月娟娟月满中庭夜悄然只恐大罗天上有人间今夕是何年
　　少年邀月伴清樽老去空余满袖尘多谢蟾光深有意尚来同我作三人
　　二十一日雪中归资国
　　出门天意已垂垂湖上囘鞭雪满衣人在水晶宫里住马从银色界中归树头云冻依然在湖面鸥寒断不飞今夜灯前有残榼拥炉深闭一篷扉
　　蜡梅大有生意
　　幽芳念初分厚地冻始裂耐寒怜孤根忍苦度尺雪谁持万金良起死医寸蘖伶俜初囘姿荏苒似看叶灌木犹未成已与凢草别平生氷玉交胜韵颇竒絶微风折轻黄香雾湿寒月棐几着氷壶余芬散清樾只今满眼花想像疑可折感君分似意老味倍欣悦添我小窻春芳意未衰歇盛德不可忘封殖宁敢阙
　　石佛道中隔水梅花满山
　　平明跨羸骖遥遵石头路循山一谿横隔水得幽处树疑虬龙骧石作苍虎踞云庵有遗屋突兀在烟树方壶岂不佳弱水无船渡空余恼幽香梅花满春屿心知姑射仙兹焉饮风露水自平湖分香从一山度风姿不自持照影各矜顾安得从之游徘徊着双屦
　　书东窻二首
　　枕上青山翠扑衣西湖郡更似西施苦无能事王摩诘领畧烟鬟却要诗
　　湖上梅花春意囘水光山影入衔杯无人许我分幽事故遣双飞属玉来
　　次韵强防安嵗晚感事
　　寒日催残嵗新诗得夜光雪犹随处有梅亦为春芳愁鬓何从白流年有底忙官闲应放腊燕寝自凝香
　　嵗晚杂题四首
　　安稳三冬计栖迟一舍寛巻帘唯水近倚杖得山看老罢人谁数天寒嵗又阑自无稽古力未可怨儒冠
　　二
　　草色无人地梅花近腊天拟飞犹未雪将尽欲新年漫与空成恨无求合信縁平生为晚计老去更茫然
　　三
　　倚杖千山里穷年一水濵有官羞隐吏无句作诗人雨送灯前梦傩催腊后春孤山林处士笑我是比邻
　　四
　　老病时携客斜阳更上楼山寒犹有雪湖晚最宜鸥诗可书幽事儿能伴薄游人生每如此吾意复何忧
　　次韵防安寺丞感旧见示
　　当时长啸敌先摧不费官军一炬灰残冦自惊风鸟散使君方看玉山頽撄城捍贼今亡矣抗疏论功有是哉相见可堪谈旧事为公搔首一裵
　　甲子立春口号四首
　　梅花消息未阑春入千门笑语喧人道上元新甲子从头却数太平年
　　春来玉烛又初调尽喜官仪是汉朝御道雪晴方试辇彤庭日暖渐闻韶
　　力争和议众初疑事在君王子母知旧日塞垣啼鸟处如今长乐晓钟时
　　晴日初生禁籞春苑花宫树一畨新君王勤俭无行乐只作银钩赐近臣
　　元夕前三日书事
　　旧嵗冬余雪今年雨复晴奉常新奏乐蕃使近朝正灯火鼇山路风光鳯辇城须烦天一笑四海尽无兵
　　二
　　落日沧江上潮囘水自平云连子胥庙山接阖闾城海岳朝吴防衣冠奉帝京端门旧灯火还向此时明
　　饭余过摠持庵
　　饱饭度永日问隣从小园闲携居士杖来扣摠持门花木无人见文书听客翻更将方外事细为老夫论德庄别后以诗见寄再游钱塘始见之次韵奉答且以叙将别之意
　　分作经年别还成一笑同看君须防漆羞我鬓吹蓬共醉宁非梦縁诗各坐穷相逢又惊散往往似征鸿
　　二月二十三日薄雪
　　湖上春风结暮阴乱云堆雪晚来深便随柳絮飞将去谁管桃花冷不禁自苦多愁成客恨不闗难测是天心乘除妙理谁能防明日朝暾忽满林
　　次韵子东春雪
　　春光早已到千林尚有余寒压晓衾解作飞花朝蔌蔌絶胜疎雨晓涔涔无田亦有三登意是瑞何妨一尺深雪里故人谁过我西湖嵓壑似山阴
　　湖上戏题
　　一湖春水緑漪漪卧水桃花红满枝去住云情浑不定阴晴天色故相欺风前柳作小垂手雨后山成双画眉何必娉娉仍嫋嫋西湖应便是西施
　　后二日又题一首
　　家在东湾古渡头柴扉草阁枕寒流无人拟弹能言鸭有眼那惊不下鸥月里踏歌何处社樽中载酒几家游溪南溪北村村水春雨春风日日愁
　　后五日又题一首
　　几日春风大放颠晚来寒日露晴天浪纹随棹湖如镜日脚翻鸦月似便可饱看花入眼不应直待柳吹绵庾郎分得愁千斛肯与青丝作少年
　　湖居无事日课小诗
　　春湖潮满入青天浪拍东风打钓船人在空蒙飞絮里鸟啼红白乱花前
　　天上阴晴不可猜两畨云黑又云开鹭从落日山边去鱼趁晚湖潮里来
　　茶了诗窻饭后杯儿书未熟急须催鸟于花外唤客出山自眼前将句来
　　老向华胥占一窻无心更梦小云郎城居可似湖居好诗味颇随茶味长
　　花枝满树雨添肥晴色十分春又归一生万事无不尔行年六十尽成非
　　多情白鸟去还来无事风扉闭复开山下一防冲雨过水边双燕得泥囘
　　海内名流诗有宗时传佳句落闲中不道建安六七子可是近时三数公
　　次韵同季夜宿松园兼呈清照师
　　鹤骨松园老霜髯八十春相逢看日夕留客赋诗新鬼亦来听法谁应可作隣折腰营斗粟宁不愧斯人强防安用余与曽同季唱酧韵作二章见寄谨用韵为谢
　　江国从游地花今几度春老唯羇客在情独使君新未敢论倾盖应须托善隣如公真盛德举世更何人花落青墩寺谁从作好春锦囊题句近旧斾得州新老手摧强敌余风睦四隣他年数循吏神爵有斯人
　　寄李司农三首
　　东阁当年夜华灯照别樽防碑思鴈塔佳客愧龙门岂料三吴路相逢一水村只今悬望眼犹欲黯离魂徽水定何处谪官今几时长沙应有赋南磵可无诗柳絮催春逺梅花寄客迟谁怜忆公久头白少相知谢眺南齐守司农古汉官杯今与谁把山亦要公看细札颁何日离骚读又残侍郎兄弟在往往上金銮
　　客舍春寒
　　毎日东风吹暗尘小池幽树不成春妨他燕子闗何事折尽梅花恼人愁里了知身是幻老来惟与睡相亲去年湖水浑依旧欲买扁舟钓白苹
　　洗马行和闗子东韵
　　忆昔四海多甲兵令严细柳将军营铁衣健卒持满立黑头壮士从军行眼前千马复万马寸土不耕犁与骍自从虎皮蒙剑防此马不闻鼙鼓惊只今尽浴长安水七十万匹俱长鸣风騣雾鬛久不试日餍官粟无斗升庙堂伊吕自有策不与韩白齐功名圉人但喜马肥健野老安知无战争有君如此岂不乐俟河几时今得清不须天育骠骑种云雾晦防方降精我欲刻石上浯水白头弄笔羞书生不闻铁骑响鸣镝但听玉箫吹九成
　　读楚词三首
　　借令无防拒强秦何至甘心受虎吞楚国已墟三十载区区犹念尔东门
　　方从黄棘望囘骖可笑襄王又信谗巳分世间无鲍叔便须水底覔彭咸
　　人生长防是同流却遣何人为国忧鼎镬轩裳俱一死屈原何得畏阳矦
　　夜中闻雨枕上作
　　老去飘零日春愁烂漫中诗窻窥窈窕睡枕听朦胧弱柳妨晴态小桃吹落红颠风莫相恼花事不闗侬
　　为人贺沈镇江生日
　　一麾新领浙西州重说当年八咏侯要遣敌人知宿将故乘轺传作遨头朅来京口颁明诏便合甘泉从禁游红袖相扶客为寿莫嫌和月醉西楼
　　甲子重新数中兴济川人为圣时生五花名肃金銮殿八阵威寒铁瓮城贺客杯觞方潋滟使君忠力转精明祝年有意留公住只恐调元要老成
　　春寒
　　杨柳毵毵一水间梅花憔悴雨春愁巳自难禁酒病骨何由更耐寒
　　种兰
　　桃杏花中偶并栏依然风味是幽兰莫因移种长安市不作春山一様看
　　种萱
　　万事全归两鬓霜新愁尽属少年塲如今乞得忘忧草巳自无忧可得忘
　　次韵张元明同边郎中游西湖二君讲同年之好有此游
　　十里春波翠染衣小寻鱼鸟共追随船头风急何妨醉湖上山多尽入诗藜杖偶来飞絮里芦鞭犹忆看花时两公人物如连璧同上金銮亦未迟
　　皇帝亲祀髙禖十五韵
　　厯欲緜洪祚郊宜筑巨台有司脩祝册天子祭髙禖意与群情合春随上瑞来翠舆瞻玉座桂酒奠金罍喜色囘中壸欢声入九畡熊罴占已兆弧矢射将催异礼闗宗社余波被草莱灵基千嵗永玉叶万枝开制度新仪着歌诗旧典该鲁侯徒复宇后稷始封邰帝德应先格天心亦易囘至诚参造化妙响疾风靁厯数周家久封疆汉地恢山河今壮矣瓞信悠哉准拟螽斯咏防臣愧不才
　　校李从一台阁集因效其体
　　细诵台州句湖边草舍幽好山来竞秀清濑与争流吏可供书札儿能伴校雠小窻谁共此唯有夕阳留
　　二
　　旧斾来分赖唐朝有百人诸公皆冺灭此句独清新异世名空在今年迹巳尘何由吊髙冢一望石麒麟次韵子东奉命祠髙禖斋宫望临平山
　　遥想祠宫晓色寒巻帘聊此看孱顔官闲颇似苏司业诗好全如庾子山覔句不妨烟雨外浮家犹记往来间旧游有意重囘首恐上金銮未得还













　　太仓稊米集巻二十三
　　钦定四库全书
　　太仓稊米集巻二十四　　宋　周紫芝　撰诗五十八首
　　甲子春日二首
　　燕来不拟着帘遮要听双飞语日斜芳草满庭人不扫东风吹尽石楠花
　　海棠枝上晓莺啼栀子花边蛱蝶飞贪看游蜂偷蘂去不知双燕得泥归
　　与王漕乞张右史集二首
　　文采推前辈儿童识姓名日边张右史江左谢宣城自恨空飘泊无由见老成著书如可得尚足慰生平
　　二
　　张绪风流士文昌古淡诗发扬知有助埋没竟多时公已勤雠校神应作防持何当遗珠玉璀璨满书帏
　　对雨
　　风细寒犹甚愁多睡更浓闭门春色里尽日雨声中草各争先出花皆称意红故人书信少不记此衰翁
　　晚行湖堤望南山诸峯
　　曳履步逺壑挽衣枝短笻霁色过急雨余霞漏微红照眼一湖净环湖几山重不知何禅灯明灭苍翠藂但闻烟霞间绕山鸣乱钟暮年行乐意不与足力穷明晨倘可迟尚堪歴诸峯有幽固当探无客谁与同余子不足偕形往影自从言旋且当尔兴在何由终
　　谢曽同季示近作因以为赠
　　老色秋蒲晚朱顔玉树春年方贾生妙诗似庾郎新黄墓初倾葢青墩欲买隣知君真似舅笑我作陈人【同季幼安之甥】
　　同季再见和二首复用韵以谢
　　花似今年好情非旧日春光阴愁里尽风物眼前新爱酒聊呼伴无醯懒乞隣姓名谁挂口肥瘠付秦人海内同为客西湖共送春定交前日意识面此时新一笑欣良防余生得善隣风流美无度往往似前人
　　送秦德久守安丰
　　师行朔野不记年两淮千里无炊烟君王偃革似建武始遣循吏来安边今日安丰非故垒夜闻渔歌隔淮水况当两国不交兵髙堑深沟岂须尔朝不鸣刁夜灭烽吉语上闻天自喜但令南亩栖余粮尽驱流冗归故鄊防见今年八九月处处枣红梨子黄四郊无兵门有防淮上山青淮水碧樽前一曲柳枝歌酿酒击鲜公燕客客有为予言笋不可食食之令人瘦者戏作二絶为解嘲
　　庾郎三韭坐清贫眼看将军肉十斤防遣胸中有千亩不妨人似沈休文
　　园蔬本自不全贫今日真成笋作斤巳恨此生相见少更须侬作解嘲文
　　今日林中颇得佳笋用前韵
　　闲寻黑靥猫头笋自把长镵雪色斤恨我家无渭川竹姓名不载马迁文
　　作葅须趁笋如银莫待成竿费斧斤安用截筒纒五采为人催草吊湘文
　　刘主簿许饷苦笋未至
　　苦竹冈头竹似云刘郎何事不挥斤杯盘倘使同吴俗荼荠谁能作楚文
　　未敢烦君便指囷且看分笋不论斤此君自是盘中虎空想斑斑箸下文【杭人重苦笋呼为吓饭虎】
　　西湖春事五首
　　两髙南北拥烟鬟浑在溟蒙细雨间寄语丹青王右相不须水墨画春山
　　老去无心作好春晓来风雨故欺人从教髪白桃花笑不管帘埀燕子嗔
　　颠春柳絮风前落卧水桃花鉴里开沙上鸳鸯忽惊起背人飞去不囘来
　　寒食人家画鼔挝踏歌声里月生华无人来祭皇妃墓空唱吴王陌上花
　　半埀罗幕防红妆闲系青骢在緑杨楼上日长时度曲路边风过忽吹香
　　晚出郡城
　　天街打鼔出城门暝色侵衣欲破昏湖上晚峯横玉玦马头新月上金盆
　　次韵强常州见寄
　　门前冠佩眼中稀家在西湖水绕扉每对鳯姿羞羽翼更因鱼目得珠玑身闲聊伴苍官语诗瘦空慙笨伯肥别后清言应亹亹不知谈麈为谁挥
　　天申节湖上早归
　　昨夜雨如许今朝云复开鸟声呼日出湖水上隄来赞祝人天喜锵鸣剑佩囘归途似明镜影落翠鬟堆
　　食新秔有感
　　玉粒新秔五月黄中含风露晚秋香但令云子流匙滑莫管吴侬眼下创
　　次韵曾同季悼其防子
　　曾矦名家郎家有玉颊儿渥洼出名驹丹穴生长离春风入庭户独秀兰与芝未干弄麞墨遽草骑诗我昔少年日屡作哭子痴须烦六如偈为洗长年悲
　　韦深道寄苕霅舟中六言五首【韦许】
　　画舸一防烟浪薫风十里荷花更着千岩万壑相随泛宅浮家
　　水绕卧沙鸂浪翻擎雨芙蕖向晚柂楼独倚共谁同看跳珠
　　韦郎无意剪白次山亦漫为官要遣苕溪风雨饱君笔下波澜
　　满眼红妆迎笑昔年游客经行忽得风前丽句似闻蓬底波声
　　我作三吴短梦小安近水茅茨解养能言鸭子闲看似酒鵞儿
　　西湖月夜
　　月到中天火未流水边风露已含秋问谁乞取西湖角红藕花中着钓舟
　　菩提小轩骤雨晚晴
　　杭颍雌雄本自殊淡妆浓抺是吴姝满倾涨玉千钟酒来看镕银百顷湖白鸟去边山泼黛緑蒲疎处雨跳珠不知能事王摩诘貎得西山落照无
　　早发北山由麦岭饭大通登烟霞洞阁
　　濒湖两峯髙屹立晓相望苍凉升海日肮脏露千嶂羸骖絶坡陁岩谷饱追访缅怀洪荒初蕴蓄含万象浑沌久已死倐忽真巧匠谁令凿空手出此竒险状中虚纳游云谷静荅幽唱暗穴下无底涛声想悲壮十八老声闻附石出遗像谁其架脩椽置屋云雨上青山不知数绕屋森百丈忽于两峯间万顷见烟浪澎湃海潮声往往入藜杖天公知爱山令我拜嘉贶眇焉隔仙凡欲往漫惆怅便当学枯禅绮语蠲宿妄自足伴周旋长年此遐放
　　题孤山柏
　　台城依旧绕长河结绮临春往事多但见张妃似西子不知擒虎是阎罗当年已老琼瑶树此去空留铁石柯乔木自存非故国何须仍唱后庭歌
　　次韵周秀实寺丞七夕三首
　　乌鹊桥成不恨迟隔秋相见岂无期姮娥空傍月中去嫁得星郎是几时
　　夜深闲把玉东西月下楼空画幕埀人似天孙酒如玉梦中犹忆少年时
　　无限栏堦月下儿遥瞻星斾却嫌迟催教织女梳云髻想得无心理杼丝
　　数日秋暑不复可堪马上作此
　　江上丰隆醖秋热老病摧頺可堪说人行落日生黄尘马畏长涂汗流血君看此处安得诗空学吴牛喘残月北风何日挂駞裘长啸灞桥驴上雪
　　叶宣义家夀祉堂
　　吉人为善天所彰效有迟速理则常叶矦天骥少未骧读书过眼下十行易如翻水成文章学既日富名日昌谓取富贵如探囊当时余子皆擅塲呼不成卢空绕牀直气勇决何可当买田筑室龙池阳夜光穿屋万丈长人言家有明珠双青衫归侍防几傍仿佛月中丹桂香要看玉树争芬芳击鲜不羡游诸郎大裘执玉郊圆苍厖恩厚泽均四方翁年九十鬓不霜锡以命服闾里光门前贺客俱奔忙手持牛酒填康庄遂摘天语名公堂不须灵夀扶徜徉髙文戞玉鸣琳琅省郎言语如君房天公报德殊未央传家奕叶夀且康王母昼着云锦裳麻姑行酒倾琼浆壶中日永醉玉觞赤松黄石相扶将孙仲益尚书诗赠吴益先吴出巨轴索诗
　　少年名字满贤闗荐墨谁能借一言子产自应知季札退之先已得何蕃【孙公时为学官】江无九肋空多士树有三珠且共门【益先兄弟凡三人】晩路相逢叹流落可怜不第独刘蕡
　　木犀方花一首
　　西湖八九月秋叶日夜凋两山各峥嵘气与秋争髙天亦念幽絶芬芳托孤标要令列仙臞一洗桃李骄往往遣暗香时时入髙飇緑叶未改色防黄澹烟梢可爱不可名模冩徒自劳向来蜡梅花相去无丝毫但恨此花迟不借春雨膏尚可配精蘂傲霜分两豪金钱不知数狼藉蒙讥嘲可怜贵人家渍蜜纷煎熬坐令林下姿半入金猊焦闺房漫脂泽此恨何由消
　　登北髙峯一首
　　鼔楫去故里携孥客东吴湖山森照耀鱼鸟相嬉娱举目见两髙欲上徒嗟吁人言不可往无路登云衢尽力贾余勇遂复酧宿逋白鸟入苍烟灭没在太虚晓日沸晹谷万川纳归墟海门豁中开怒涛喧朝晡尽注百丈江拱揖朝伍胥银湖大如许仅可方覆盂诸峯如培塿琐细不足图寸眸一俯仰八极无遗余苐恨苍凉日悠悠迫悬车临风一怅惘言旋戒危涂
　　资国巨松伐为东观材
　　文字初离五阨余缃囊缥帙秘新储何人合在天东壁十八公堪作校书
　　徐五十六索勤有种德二轩诗各赋一
　　首【徐从龙字羙租】
　　平生长笑韩潮州欲持谠议回冕旒读书城南
　　晩所赋无乃不为韩符谋人间达官可力取钓
　　名但以诗为钩汗牛充宇作底用富贵面热渠
　　当羞书生有书但自读不必区区苦投俗偶然
　　一掷便成卢雁塔朝题暮天禄吾言可咲君必
　　防奔军之防何足慿临机应敌自子事此是宋
　　襄仁义兵
　　结庐湏种木乐饥湏种糓种木十年能防长种
　　糓眼前无乃速人生安得俟河清谁能忍饥百
　　年　待徳成君不见千古一臯陶此事世亦少
　　颇能化俗成唐虞何乃防国先六蓼慎勿説梦
　　与痴人着意劝渠渠不晓南隣门耀三防光比隣牛马谷可量浮云变防那得常安乐只有襄阳厐
　　中秋携小儿歩湖隄
　　病里三年月相随过两州为侬分素魄携汝作清游草树悲今夕家乡隔去秋有身真似梦无地不闗愁
　　二
　　门接银湖浪居仍在寳坊更烦山吐月来共水分光叶冷初翻夜虫悲拟泣霜幽人看不足白露满胡床
　　送方元相还郊居
　　云从南山来邂逅成一雨秋风忽吹散霡霂不到土出固初何心归亦乃其所但恨山中人吊影无谁语笑口曾未开语离遽如许到家应重阳精蘂亦已吐长衫随父老社瓮酌田祖悠悠卧黄云坎坎击醉鼓人生行乐耳何必浪自苦恨我系防官何由共鸡黍
　　古风二首
　　夜梦乘轻舟挂席浮天池天池亦何有涛澜靡津涯中有三神山楼观何巍巍晶荧白玉阙彩错黄金旗紫皇遣天风下吹仙人衣仙人不知名人言是安期我欲就与语弱水隔渺弥鼔枻方少前风动辄去之仙人不得见遥睇忍言归愿言哀劬劳举手援尘姿探囊得灵丹往往分刀圭使我生羽翼桑榆增暮辉
　　矫首望寥廓云日清四方枭獍各屏迹孔鸾亦髙翔鳯羽可为仪用以朝帝皇八音奏韶濩五色呈文章帝皇在殊庭敛佩方锵锵顾瞻丹鳯俦髙目振鹭行斥鷃独何事乘时亦飞扬短羽无逺志控地抢榆枋卑飞固可笑摧折亦足伤愿附翼托身云汉傍
　　放
　　老黥得规小利小儿夺以为戏儿痴但作一笑看槁死生存两无意乃翁不忍缩头何如去曳长江尾流水长者亦念汝清江绣衣何忧苦
　　不睡效张文潜
　　寒沙宿鹭水无声湖月留人睡不成便拟闭门寻好梦更听鸜鹆转三更
　　观潮示元龙
　　越山莽苍天山髙海门屹立通江涛江头久客归未得来趁吴儿看晚潮潮头初来一线白雪浪翻空忽千尺地中鸣角何处来水上六花人不识惊涛倒射须臾空千艘已落空蒙中锦防半臂浪花里越商巴贾争长雄江湖险絶长如此风静潮平亦何事人间万法有乘除却遣风波在平地
　　客许惠木犀而花殊未开三絶
　　秋雨不肯止木犀殊未开小斋寒索莫谁剪一枝来
　　二
　　黄菊无多子孤芳正要渠谁能把秋色分付木芙蕖
　　三
　　旧日江南路霜裘晓树间无香供晏坐有梦到秋山
　　旅夜
　　栖栖羇客眼长开防防清灯落晓灰北鴈有情书未到寒衾无梦雨频来今年白髪看仍少去日青春挽不囘别后故山应好在小窻辜负翠云堆
　　次韵飞卿
　　随计京华忆去年梦魂合眼到家山早无半菽能糊口晚得三钟只汗顔老嬾不堪朱墨里此心终在水云间尺椽分我江边路留与他年作往还
　　次韵李子至与陈相之定寻梅之约篇尾见及
　　谢朓樽前忆语离别来怀抱只愁知鹡鸰原近识君晚鸿雁书遥寄客迟何事不嫌霜后鬓尚邀同醉雪残枝今年新得梅花句华萼诗中第几诗
　　次韵相之和李子至寻梅诗
　　江南洛社各天涯何事髙人亦见思句法风流云烂漫旅情飘泊燕差池樽前病骨难供醉花下枯藤可强枝莫唤孤山林处士扬州何逊自能诗




　　太仓稊米集巻二十四
　　钦定四库全书
　　太仓稊米集巻二十五　　宋　周紫芝　撰诗四十七首
　　刘文卿烧木犀沉为作长句
　　海南万里水沉树江南九月木犀花不知谁作造化手幻出此等无品差刘郎嗜好与众异煑蜜成香出新意短防日度春深石鼎生云得烟细梦回依约在秋山马上清香扑霜霁平生可笑范蔚宗甲煎浅俗语未公此香似有郢人质能受匠石斤成风不须百和费假合成一种性无异同能知二物本同气鼻观巳有香严通聊将戏事作薄相办此一笑供儿童
　　晓雪
　　湖色催清晓风前一雪轻不妨梅自笑要与水争明万木云遮尽千岩玉琢成可怜青竹叶寒甚与谁倾
　　时宰生日乐府四首【并序】
　　岁十有二月二十有五日太师魏国公之夀日也凡缙绅大夫之在有位者莫不相与作为歌诗以纪盛徳而归成功篇什之富烂然如云至于汗牛充宇不可纪极所以祈赞夀龄无所不至猗欤盛哉昔未有也某緜陋不才加以门薄而地寒人微而器窳如瓦釡嚢瓢宜在草野虽欲挽而致之与鼎俎笾豆之器杂然前陈于郊社燕享之间有所不可而钧播之下万化斡旋根荄飞走并用无遗前者防自筦库置之省闼俾司吏牍以主其藏虽未得与鼎俎笾豆之器杂然前陈固巳不在草野间矣感之私无以自发方且含茹吻颊之间而不得吐防都人士夫奔走为夀得不呈露鄙素为下俚之辞尾贺客而前以谒钧庭之下乎乃作乐府四章再拜而献倘欲被之金石流之管与一代之乐谐和韶濩则有所不敢至若附魏晋以还曺刘诸人残音余韵流传后来则又非其人也譬如茂林时鸟感动至和而振翮一鸣盖有不知其所以然而然者仰惟真人出御大寳由中兴以来毎遇是日必即大第赐湛恩之燕赐钧天之乐所以宠异师臣以示旌功报徳之意考诸旧牒所未前闻廼作御燕曲朝庭修两国之好结百年之盟休兵息战使各保其骨肉父子之亲公之隂徳岁所全活不可以钜万计天下休休乎日向于安平泰定之域繄公徳是頼廼作班师行时方偃武文教诞敷民和年丰国足财阜礼之坠者复振乐之废者更新百度彰明万邦悦附实我周公迓衡之政廼作升平謡四方无虞五兵不试国肃以清民庶以宁当是时也家被更生之赐人懐欲报之心皇天无私仁者必夀此天之所以归徳于公也廼作祈年歌窃惟公之洪猷茂烈度越旷世虽盈编溢册不能具载而质之四诗亦可槩见后之贤者闻而悦之将欲鼓之舞之长言而永歌之庶几或有取于斯焉谨序
　　御燕曲
　　新阳入谷春欲回瑶池春早桃花开黄金三尺瑞兽暖云横雾绕珠帘埀碧腴分香自紫府百壶流泉酒如许御厨排燕罗八珍更饬梨园赐歌舞黄门宣诏天上来欢喜时闻传帝语红銮畵幕宻防遮参差吹竹凌丹霞双成持觞萼緑劝五云遥望羣仙家仙家日月真长乆地乆天长圣恩厚愿公岁岁复年年长帯宫花饮宫酒
　　班师行
　　汉兵出塞将军行棘门灞上空屯营羽书夜半急如火淮田千里无春耕庙堂有议如建武十岁边头不鸣鼔君王无事两国欢长乐宫中瞻圣母鹰饥虎饱不足图三军渐欲销兵符红旗尽巻夜烽冷铜花绣甲金糢糊横议当年猬毛起公持一言天自喜尽収诸将入神京十六卫闲清似水榆关一骑不动尘隂功何止活万人封侯铸印不足説朱顔一笑三千春
　　升平謡
　　负石填海海可干铸铁削山山可栞俟河之清岂易得眼见太平真复难春风辇路宫槐緑花绕汉宫三十六喜入天顔人尽知奉常新奏升平曲前年被衮郊圆天今年执玉朝涂山汉官威仪乆不见三代礼乐俱追还太师功大非人力早向壶天赐新宅消得官家驻六飞画鼔咽咽燕瑶席紫宸朝散千官行四方警奏虚封章衮司无事铃索静牙牌报漏春昼长但闻羣贤岁歌舞夀曲声中玉觞举青衫小吏亦复欢自采民謡裨乐府
　　祈年歌
　　十雨五风年岁熟万落千村俱种粟人从南亩把金犁谁在庙堂调玉烛昔年避地今安居前日荷戈今佩犊开元宰相不开边当时米贱斗数钱自从罢武销劔防外户不闭俱安眼人防更生家受赐父老欢喜儿童颠君不见天上宸章灿星斗翔鸾惊飞翠蛟走为言一徳似阿衡上格皇天赞元后皇天报徳亦可知仁者必夀天无私但愿天心锡难老貂冠畵衮常光辉四国无兵谁不喜共説升平自今始黄帝垂衣坐法宫千岁常师广成子
　　冬至前九日湖水尽氷后二日晚晴小舟循湖心而归氷已稍开书是日所见
　　积雨凝宿隂寒冰结湖背鸥鹭不敢前龟鱼各晦敲冰得湖心鼔棹作澎湃万玉朝明堂丁冬响环佩谁来贝阙中小现银色界夕阳似知人微温散珠琲为我开糢糊遥山影空翠境胜不可名语恶聊自悔安得王右丞万象归防绘遥怜西子寒眉目增防缀
　　将登南髙示同舍
　　万壑千岩要尽穷漫将筋力试衰翁请君速办寻山屐同上南髙第一峯
　　三年身在翠鬟堆惯见湖山眼厌开要上云峯最髙处试看潮过海门来
　　过赵徳庄官居有懐其人
　　送君南浦草青青记得江边一醉醒骑马却来寻旧处依然苍竹近寒防
　　读君古锦囊中句可是红莲幕下才试问风流李长吉如何不寄近诗来
　　次韵关子东闻太常新乐
　　今岁涂山禹防成俟河真得见河清官麤无路朝元去卧听钧天奏乐声
　　湖上杂赋三首
　　青腰载雨入菰蒲旋斫渔竿学钓鱼小向湖心作容与天教来此伴舂锄
　　山边骑马醉王孙湖里撑船晚过门寄语金丸莫轻弹我无花鸭觧人言
　　三年原不下胡床饮尽山光与水光莫把渠侬作官看此身便是贺知章
　　次韵何子楚题吴传朋石渠大字
　　中郎徃昔游鸿都眼见帚垩心成书乃知法亦天授后世岂复斯人徒周王百度新复古道家山是图书府吴侯妙翰絶古今髙榜横空近风雨大字三尺古所难细书不要乌丝栏四蹄自抉水边石两翮忽举空中鸾知君自是文中虎便恐声名传帝所借令头白下凌云寄语韦郎耐辛苦
　　次韵庭藻雨中不出湖上
　　幅巾饱看西湖春徐行当车不动尘有时乗兴未遽反武林无此寻春人湖山如螺湖水白几见青天月生魄年年马上看吴娃舞袖双裁越罗窄长安贵人百不忧胡为亦复多穷愁出门载酒不可徃倚杖看雨如穷秋万事不由人作计我欲除愁唯一醉此生巳老复何求五字但知公臭味春风吹雨山泽晴青山有约翁有情故人官髙少闲暇可唤白鸥同此盟
　　梅花为风雨所残三絶
　　五更风雨各无端留取残枝与客看何逊借花心欲折玉奴愁雨晓应寒
　　山西铁面故将军新种梅花十里春此地数枝留不得东风可是恶欺人
　　先生旧日经行处闻有寒枝笑晓林便倩东风吹雨去急携藜杖与僧寻
　　梅尽一首
　　昔家大江南沮洳不堪处五月梅子黄江云日成雨频年客东吴蜗椽坐羇旅堕鸢忽当前海气复如许食无山鞠穷为病入腰膂游鯈与争席共此一洲渚人生能几何生理亦良苦今朝有竒事儿童报佳语送梅喜追饯入伏宁伛偻便当挂西悠然望南浦借风翻緑荷分香度清暑
　　陈相之许惠近作乆而未至雪中偶书二首
　　春意方回腊梅花又满枝自怜为客乆颇恨得君迟渉世身犹尔攻愁酒若为人生俱昨梦消遣可无诗短策何由去长须唤不来诗今如此少门欲为谁开净几尘飞尽寒雪自堆无人伴牢落灯火送残杯
　　奉答相之再示两诗
　　白髪刘郎在无心唱竹枝倦游闲未得见事老尤迟与世知何用求田便可为元龙人物胜况有建安诗老媿才都尽人愁雨不来酒樽无客把诗巻为君开山色螺分翠江涛雪拥堆新篇慰愁眼喜色动寒杯
　　次韵关子东湖上杂书四絶
　　道人结屋在林邱俗子何由得少留一闭衡门三十载为公今过虎溪头【清照庵】
　　上方重阁到云天一落天星今几年不见老坡寒碧句满林风玉自苍然【夀星寺】
　　旧闻春草满池塘何事新题荇蘂黄寄语藕花从此去不须满意着红妆【水荇】
　　两边山木子规啼不管还乡客梦稀应为老翁推不去故将好语劝人归【子规】
　　再寄李司农二首
　　不作徽州梦空吟楚水边仓皇相别日欢喜得书年客有谁投辖诗应我执鞭长安望归日消息几时传衰薄功名晚羇栖岁月深篇章唯楚些儿女尽吴音见面知何日从公话此心时光肯相待白髪巳如林顷与徐美祖汪养源同游杯渡道塲余来钱塘而二君再游以诗见寄
　　当年三士各清狂下马同寻古道塲人在诸峯朝着屐天教我軰夜分床胜游巳是成陈迹晚路何堪更异乡闻道重来苦相忆为君日转九廻肠
　　苦笋
　　庾郎鲑菜不满腹三岁杯盘入吴俗江头四月乌贼来经日杨梅雨中熟是时苦竹方生儿锦绷时露骈头玉杭人吓饭正要虎日以千金换盈束人莫不食鲜知味妙理听君论反覆舌头谁识苦中甜今乃苦口后为福蔗中佳境甘似饴厚味可人终腊毒江南山多岂无此苦甚何止秋荼酷天公时为饷馋人雨洗风吹满山谷从今不敢料吴侬但煑虾蟆当粱肉
　　和张元明食生荔子
　　五月麦秋闽岭寒岭头风雨荔子丹旧从圗畵见眉目何曾生食知甘酸天生尤物亦甚悭路逺致之良复难宫中妃子一破顔犹须驿骑来长安绛纱囊小欣乍识晚上苏台醉瑶席人如玉笋擘轻红诗似春云惊坐客书生馋相絶可怜诵诗口角空流涎何时遂作七闽客日啖玉肌三百丸犹胜穷愁杜陵老暮年奔走巴山道万里泸戎摘荔枝一生辛苦无人知
　　将别湖居二首
　　昔年尝判武林丞来伴西湖寺下僧又作移家新活计却携行脚旧枯藤
　　西子湖边一短窓几年和雨看湖光青山换得微官去鱼鸟应须笑漫郎
　　与同舎郎观潮分韵得还字一字江字三首一字江字为坐客作【时自西湖徙城居】
　　人生如微尘同一霄壤间可笑蠛蠓眼但窥瓮中天钱塘俯沧海八月壮涛澜始疑疋练横旋作万马翻海门屹中开方壶忽当前不知何巨鳌为我戴三山银光射杰阁玉笋埀朱栏须臾击飞雪喷薄上帘颜相见各惊顾日暮殊未还那知在空蒙但怪毛髪寒平生云梦胸始信宇宙寛安得凌云手大笔如脩椽尽挽巻天浪参差入豪端
　　烈风惊洪涛浩荡吹海立迅雷忽飜空掩耳嗟不及汉兵百万骑已夺秦关入击石惊倒流势若三峡急沧波忽喧豗众目俱骇栗人言海潮来昔为子胥屈谁当语冯夷四海今已一王春防涂山白玉执万笏江河及乔岳祠祀已咸秩海神防当知万嵗拱帝室
　　神州古都防有美东南邦壮哉八月涛巻地奔长江惊涛裂巨石洪钟殷朝撞万瓦响飞雹千艘碎舽艭滟滪不足数况乃峡与泷翩翩坐中客才器俱无双九牛可逆拽五鼎乃独扛诗成咄嗟顷恶语徒喧哤
　　次韵徐美祖梅花
　　我得孤山已恨迟水边无复昔年枝花随此老俱成梦诗似徐郎今有谁陇使醉将春作信广平应解玉为肌五更笑语香中意只有罗浮晓月知
　　人日雨一首
　　王春雪三尺人日雨一犁五种虽未入二麦颇亦宜人情岂不悦天意似可期官居着穷巷睡味无人知起焚石鼎烟烂读离骚词看云生屋角聴雨鸣空墀緑水添清瑶孤芳悦华姿万物有佳趣吾生日已衰贪痴速竒祸安分伤寒饥乗除理巳定智巧那得移不如酌我酒此事姑置之
　　次韵艾主管二首
　　三径频招客羇懐可自寛湖分一水近窻纳数峯寒好句贫犹得衰颜醉亦丹官闲乐如许何地更求安病畏空縁浅愁知醉境寛五穷空抱艺六巧岂胜寒鹤骨全凭杖霜毛不受丹春云莫成雪僵卧有袁安
　　二月十四日过初师房
　　故国三年梦青春二月余闲寻窻窕来伴客踟蹰花倩风调防愁应酒破除老夫乗兴罢归了读残书次韵李彦恢简钱侍郎因叙将别之意
　　两淮持莭记当年奏计归来雪满颠应念故人今老矣载瞻行斾只依然欲知鸿雁劬劳日便是鹓鸾咫尺天况有金兰在坡禁一生交分岂轻捐
　　次韵彦恢再示前作
　　此生难数綘人年髙位由来免疾颠自笑晚途聊复尔相逢云路岂其然归心只欲开三径薄宦何由托二天他日据鞍如可强故人虽老未轻捐
　　次韵赵签判用李漕韵见示
　　九陌尘中度嵗年不堪乌帽着华颠名虽已愧周公瑾诗或时参孟浩然岂料晚途莲幕客肯来同醉玉壶天人间富贵须公等佩楪从今可尽捐
　　彦恢被防使京西将归待次用前韵送别因呈郷里亲旧
　　知公直节自当年终不留衣与大颠胷次已能呑梦泽功名宁复愧燕然登车莫厌尘吹防移棹应思水拍天归去交游如问我为言百事老俱捐









　　太仓稊米集巻二十五
　　钦定四库全书
　　太仓稊米集巻二十六　　宋　周紫芝　撰诗四十三首
　　胡夫人出尘庵诗【并引】
　　毘陵胡夫人仪真钟离君之妻也君倅髙邮而卒后数年夫人夜梦道人气貌豪伟长袖舞剑授以七枣使食之诘朝欣然若有得自是不食无漏身轻如云夜亦不复寝矣道人与夫人约住庵两岁当来度汝夫人旧不识字忽能书亦时作颂其余与平日不少异惟朝暮奉香火以供上真甚谨间梦童子青衣玉盘啖以仙果状似含桃赤如明霞意其为丹砂也又数月梦道人授以符篆自是亦能写符人有病祟者求之无弗与食之亦辄效焉余有孙女四岁两眼赤烂雨泪栖睫治之乆不差食夫人数符瞳子遂了然其清如水绍兴丙寅结庵毘陵名以出尘余闻而喜之乃作数小诗以遗夫人云
　　漫説丹砂乞转精安期大几时生防令方寸无荆棘火枣交梨亦易成
　　看着桃花两度春尚须香火奉髙真世间安得无尘镜人似灵犀觧辟尘
　　当日飞升云路赊夫人原属旧仙家莫将林下能诗女轻比神仙萼緑华
　　瑶池人摘几番桃月下犹吹弄玉箫为病书符何日了云軿看即下丹霄
　　次韵君叙湖上偶作
　　政恐情须我軰钟畵船同载舞衣红可怜燕子无人管不忍桃花过眼空客睡喜听门剥啄君诗来送玉丁东何时却覔孤山路共吊梅花树下翁
　　次韵君叙雨中偶作
　　春风作意恼春懐更落残红上紫苔无限好诗飞得去几人今雨肯重来梦回故国空千里酒忆徴君共一杯看取西湖天下胜客愁应为此时开
　　冷泉亭放闸
　　呼猿洞口水潺潺忽巻奔流下九天乞得少陵三峡句为君题作倒流泉
　　万里西兴浦口潮浪花真似海门髙谁将一夜山中雨唤作沧江八月涛
　　西见榴花分韵得花字
　　青春苦难挽白日良易斜花飞尚满砌栁宻惊藏鸦寒忽当日山崦知谁家红榴笑疎林始着三两花繁隂防朱阁芳姿夺明霞颇忆少年日千金醉繁华当时石榴裙六幅围绛纱美人隔秋水相望天一涯想像系楚腰依稀似丹葩对花谁与论搔首空叹嗟
　　次韵同舍四月十日迎驾二首
　　日来金阙丽苍龙风入宫墙展鹿葱夹道焚香迎歩辇两班鸣玉从羣公
　　时平廊庙半夔龙赵将何人説李葱一见黄麾识全仗始知赤舄有三公
　　次韵艾主管四月十日迎驾
　　十年不见羽书驰万里风尘静九围又荐樱桃入原庙春来无事几家肥
　　次韵庭藻天申节锡燕书事
　　千秋舞马初登床新歌乐府传霓裳当时提封三万里人间何处无农桑迩来重见太平日侍臣复上开元觞云门一阕天乐奏瑞兽三尺南金黄师臣拥佩燕防酒虎臣杖节严秋霜成功乃自师尚父异姓不数汾阳王紫皇万岁夀明主斗魁六宿来文昌三呼徃徃出灵岳由汉以来无此祥诸公自是列宿数玉阶合望重瞳光圣朝御极日杲杲风雨顺序天苍苍虞阶巳复罢干羽汉郡防看开乐浪小臣拜手亦稽首愿祝地乆仍天长
　　次韵庭藻再赋天申节锡燕书事
　　蓬莱殿角薰风凉法宫无事垂衣裳人间乐奏万斯曲枝上日转咸池桑天皇初开紫府燕御前催赐黄金觞谁乘风云依日月臣有力牧君轩黄望云仰见天不逺簪花莫厌鬓如霜五风十雨自中国语从重译传名王年年五月熟荔子又见北使朝连昌圣君当宁占寳厯太史执笔书殊祥云间双阙日五色下被四表同尧光风姿矫矫华省郎珩璜结佩鸣水苍但将两耳听韶濩付与孺子歌沧浪传杯遥想水殿冷畵鼔咽咽清昼长
　　诸公约游诸山而雨分韵得莲字
　　华省缪通籍羣公接蝉聨坐曹苦无事笑语相周旋蛛尘生印窠雌黄入遗编赐沐不反舍环湖走层巅况乃三神祠仿佛在云烟蓐食戒明发着鞭飞晓鞯白石望磊磊跳珠忽溅溅咫尺不得徃使我意惘然谁当却丰隆旷荡开青天同升太华顶共摘玉井莲斯盟可重寻慎勿轻弃捐
　　次韵王兴周斋宿省舍
　　念昔始觧事结交少年场一生徒苦辛两鬓今成霜颇亦恨晚岁始得同舍郎邂逅笑语间仿佛芝兰香朝吟共棐几暮归霑余觞忽奉太室祠共荐房俎羊晓陪奉常班琼佩参翺翔只今坐斋宫夜雨谁对床王事间何濶咫尺遥相望聊持鹧鸪椀为浇冰雪肠五字忽鼎来古锦翻诗囊无力攻长城有眼惊夜光跂彼笑织女不复成报章何当毕祠事共上南山冈更约顔李萧一笑同徜徉
　　次韵苏君叙暑雨大有秋意
　　五月痴云烂不収麦风先借一天秋聊烦细雨催幽句更把新凉洗客愁人物似君真楚楚功名怜我亦悠悠谩将无限思归意欲向回中着钓舟
　　次韵艾主管观仆楚词赘説见贻
　　传记区区考异同文章空愧楚人功穷年弄笔知何事芸叶香中作蠧虫
　　次韵袁时良司理二絶
　　白头身落乱书藂粗遣残年不记功乞得门官歌楚些始知君徳被昆虫
　　人説篇章晚更雄建安诸子未为功今朝春草传新句昨夜灯花缀玉虫
　　再酬艾主管袁司理二首
　　鼯防终成五技穷老于文字苦无功谩将平日雕龙口细为离骚説豸虫
　　两公才力可争雄翰墨频収战胜功笑我穷年辨乌舄却将人事校鸡虫
　　孙耘老惠龙尾砚漆烟墨报以二诗
　　自喜新交得管城政愁无地唤陶孙郎不惜分龙尾付与诗人了一生
　　诗翁无复思如泉墨客能回漆作烟何意峥嵘四君子肯来相伴一灯前
　　今岁中秋无月闰八月十五日夜月色明甚二首
　　月欲离沧海云犹暗夕楼天教双病眼重看后中秋玉色依然在霜华只自羞一杯遥酹汝容易莫西沈秋意关心切蟾光见面难欲成邀月饮颇恨与谁看天近瞻银阙云空见玉盘老夫浑不寐欢喜一凭栏
　　次韵庭藻秋懐三絶因以见招
　　拟趁牛山九日杯烦公催取菊花开青天有月无人唤却唤樽前恶客来
　　山横鸟外白云边酒满秋风落防前老子要诗那得句湖天欲买不须钱
　　不见元龙少日豪还将万事等秋毫只今风味犹如许醉看霜前斫两螯
　　奉酬陈彦育用庭藻韵示三诗
　　欲遣新愁入酒杯好懐知复为谁开此生怜我星星乆何事令君得得来
　　广文贫甚坐无氊白璧朝来忽满前但喜囊余长吉句絶胜家有窟郎钱
　　南徐隠士诗兄弟君更眉间有白毫一染函牛鼎中指暮年方悔嚼空螯
　　次韵庭藻观潮
　　八月既望秋风髙羣飞海水催江涛【海水羣飞扬子云语】水来中州八万里至吴乃折微伤豪【语在卢肇海潮赋】当日潮来如箭激万弩迎潮射鸣镝风吹海立犹至今雪巻千堆溅青壁人间有海诗有翁健如驾浪长江风诗成便可作图畵岁好莫漫占凶丰坐中客怕噤不语凭髙下看冯夷舞残音到石未肯回澎湃犹能作宫羽人生快意难预谋眼辜盛事心懐羞老病无人唤我出闭门枉度三中秋
　　次韵庭藻再赋观潮
　　海门白浪如山髙还从巨海驱洪涛何人戱出此伟观撩公杰句争雄豪诗成飞电欲争激战胜何甞费锋镝更复尽出武库兵不念长卿家四壁当时年少今老翁愁将白髪吹秋风来趂千人万人出尚记时节如元丰袖手人知公作语歌儿停歌复停舞越山迎浪看潮头白玉传觞急飞雨胸中如公多庙谋八珍未献伊鼎羞笑人欲买江边宅看潮饱度残年秋
　　次韵彭叔容
　　彭郎作诗调最髙语中起伏多波涛维其有之是以似千佛名经中一豪潮从海来与山激彭郎诗成疾飞镝词锋何止却千军脆敌何堪守坚壁去年载酒呼衰翁萧萧两鬓吹江风手持牦尾白玉柄坐中风味王安丰今年不出无一语想像红旌浪中舞卧听东来响怒涛安得西飞有双羽晚岁莵裘谁与谋有如此江真可羞防待潮来复潮落短蓑独速吴江秋
　　次韵李宗丞秋怀二首
　　河朔三株树霜髙不受侵日边初识面诗里复论心愁莫令知处杯须畧放深弟兄俱絶唱一世少知音身作三吴去霜从两鬓侵羇栖临老日牢落少年心好句何曽得清秋几度深越江怜久客时送海潮音
　　晓色
　　晓色明龙阙金炉近御床黄帘犹巻月清跸已鸣霜海宇无兵革公师在庙堂但闻宫树鸟日日啭朝阳绍兴丙寅嵗当郊祀积雨弥月已而大雪前事之夕雪霁月出越翌日天宇开霁日色晏温天子乃躬祀于郊丘赋诗二十韵
　　寳厯三千嵗龙飞二十春胡弓不窥月塞马自无尘礼乐湮沦久君臣制作新诚心躬庙飨大祀肃郊禋宻雪埋羣嶂凝隂翳上旻九枝腾晓日万骑出严宸辇路晴沙輭宫城宿雾匀崇坛方肇造苍璧遂前陈秀色霜明俎华滋露湿裀馨香登秬黍茧栗荐黄犉月引笙箫度风传賛祝频依稀望璇极髣髴降天神皎皎星埀象沉沉夜向晨一人宣玉册百执奉朝绅欲识苍穹意当知肸蠁臻歴年绵圣祚敷锡恵斯民回驾苍龙阙旋军羽卫屯拜恩元老重沛泽万方均盛世无遗典中华有圣人书生亦何幸奔走缀祠臣
　　次韵艾主管约同居酬唱
　　老年无句上诗坛晚向荆州始识韩马歴险艰知足健树从黄落见根蟠不妨论好同胶漆巳复书盟在肺肝许我三冬共灯火不须冲雨过苏端
　　再次韵艾主管
　　艾侯人物似芝兰不数淮隂袴下韩笔底波澜惊浩渺胸中书传想萦蟠厉施固自无妍丑楚越何曽异胆肝一笑相从亦何事共看明月上云端
　　次韵蔡平仲梅花用玉局海南韵
　　老翁肠断江南村谁将楚些招归魂月明常忆看花处断桥流水天黄昏一行作吏此事废日渉漫记柴桑园天怜羇客老且病玉琢妙语清而温当时饱吃惠州饭十年来负蛮乡暾花飞白雪飓欲起瘴湿黄茅人闭门为公复诵海南句寒牕掩巻凄无言伤心起酹玉局老夜半独沥鸱夷樽
　　次韵仲平雪中之作
　　少年何尝屈此膝自料一生能几屐谁知腊月雪蔽空三日衡门断人迹心知无事止坐诗天觧穷人无乃力故山欲放雪中梅空恨此中无铁石中郎官热亦怕寒着意説穷聊作剧北风吹酒天始愁玉雪满空心自怿想君盐絮方入诗怜我鬓须同一色山行安得趂骅骝快踏琼田四蹄疾









　　太仓稊米集巻二十六
　　钦定四库全书
　　太仓稊米集巻二十七　　宋　周紫芝　撰诗四十六首
　　时宰相生日乐府三首【并序】
　　某尝歴考自昔大臣身辅帝王名埀书传而得光明盛烈足以夸耀后世者不可殚纪如商阿衡周尚父之徒虽号为杰然不可跂及然皆未免于兵于是后世喜言兵者皆曰是数人者以此而定乱以此而成功徃徃亦以是説而説其君盖将以邀利于一时而其黩武之弊有不可胜言者矣夫善师者不陈班固所以言尧舜之兵也不战而屈人扬雄所以言尧舜之兵也由唐虞以来不知其几千百年世间有好战以危国者未闻其以不战而定乱也今太师大丞相魏国公以尧舜无为之道而事君以尧舜好生之徳而用武用能不战以成功自修盟以来至于今日不交一防不遗一镞而天下大定其不世之功无穷之利使有班马之文苏张之辨安能一书再书而足况若某之拙于文辞宜不能措一字于其间而向之巳陈者又不复以黩聪明之听日者郊祀之夕瑞雪収霁大礼告成太史占星殊祥并出某猥以贱吏骏奔祠事礼成而归道闻父老之言欢呼载路尝欲述以为献无因而前防太师之夀日乃敢采为歌诗作乐府三章相与行道之人夀而祝之以示区区报徳述生之意词虽鄙俚意实郑重盖尝以谓方今揄扬盛徳称颂大美者日至于前不啻若匏金石之并奏未尝一日而不入于耳也然则安知厌闻雅颂之音者听蒉桴土鼔之乐负薪扣角之歌而无取焉此某之折扬皇荂所以得至于钧庭之下也谨序
　　帝居七星中紫宸黄金掣销天开门中人传诏不动尘御府拜赐天炉芬郁金苏合百和匀双虬镂合盘雕纹云锦织帕劳天孙金狻猊拥春空云流霞一酌千日醺寿公遐龄天语温朱弦白雪声调新洞庭之乐人皆闻官家异礼尊帝臣八师七友无此勲圣贤一出五百嵗开辟以来能几人东方曼倩何足数三食仙桃识王母何当移植上林中嵗嵗年年见花吐溪上人家自一川武陵邂逅非神仙但令父老不识战人间何处无桃源自从罢武得生活埀髫小女皆能言肯为八方开夀域庙堂政要公调元甘泉羽书久不至六乐初成礼初备万两黄金铸景钟八级层坛筑圆陛侍臣晓入明光宫彤庭暖日升曈昽匏鼎俎耀前列大圣制作埀无穷太常为旂玉为辂路穏沙平试天步日边风雨晓前收夜半笙箫月中度君臣有道道格天五星同色三台圆千官拜舞皇舆旋青城路逺闻鸣鞭黄麾羽葆识全仗绣衣靁鼓鸣钧天羽林骑士如流水未央宫阙明山川千门万户不知数尽卷帘幕瞻龙颜道傍父老百嵗许醉倚春风自相语昔年旧事一日新廊庙功成不因武羣生欲报知何縁再拜愿夀公千年海上神仙不知数无人觧説三山路舟中彷佛见霞裾弱水波深不堪度青天那得白日升仁能爱物功乃成秦汉之君俱好武枉从方士求长生从来定乱必以战公以不战为中兴两朝岁活数百万报公福禄知难名只今潭潭开二府富贵如山泽如雨经殿时闻御幄香日对清光接天语归来下马复过庭一德楼边栁隂舞天上频移瑇瑁筵琼浆赐酒如流泉盛事传观作圗畵蕋珠何处求羣仙皇天报徳何时足政恐天心似人欲防从四世数五公何止长年是公福
　　次韵苏元藻对雪长句
　　晚来风定雪初平到手杯行不暂停夜色逺欺江月白天花宁羡野梅馨遥瞻玉阙心先喜一见瑶林眼自青回首西湖在何许借君诗作逺山屏
　　次韵艾主管岁除有感
　　蓝尾先迎替腊春流光依约似行云功名如梦日月晚儿女满前恩意勤此夜自倾桑落酒谁家政舞石榴裙穷谙岁岁年年事老坐竒竒怪怪文
　　雨中梅花犹有存者
　　江雨无情不管人残梅有韵故相亲闭门无事仍无客花作羞娥酒当春
　　正月二十八日雪晴睡起
　　沉水空蒙睡欲醒寒窓窕日初晴谁将昨夜堆檐雪为作空阶滴雨声
　　梅树花边日脚红鸟偷微暖啭东风寒唤起无人见独倚栏杆看雪融
　　次韵余宅仲答陈先生
　　何曾留得守囊钱长坐羇愁只断编我巳自成穷活计君犹为看小行年莫惊乆客推难去况有吟诗尽可传更看同升门下士中兴自昔要真贤
　　送钱端修侍郎二首
　　人间编削要研摩富贵声名不奈多似我岂容窥玉海如公真合上銮坡依光日月心应在回首湖山意若何白鹭洲前留不得却归京洛拥鸣珂
　　晚窃官囊五斗陈笑谈犹喜奉冠巾望尘罗拜何曾觧拄笏看山了不嗔自古知心能有几如公厚徳更何人锦防画舸江边路愁看飞花落絮春
　　次韵陈先生
　　羞对湖山照病容浮家全似陆龟防扫除故里三年梦邂逅幽人一笑同酒防驱愁常恐薄诗能穷我不须工两家好客今安有为作缁衣补国风
　　三月二日同游西湖诸公有诗次韵
　　水绕青山寺人携白玉觞晴春方烂漫醉眼自微茫舟穏欺风软杯深送日长谁家载歌管红袖立斜阳
　　上巳日雨中熟睡二首
　　吴波越峤翠争流过尽残春懒出游花下看谁飞白马雨中怜我拥黄防
　　细数兰亭岁月长当年旧事乆凄凉但欣越女山前雨暗入罗敷陌上桑【江南以上已雨宜桑】
　　次韵孙子绍山矾
　　造化出尤物余芳若为容遥知补陀山天香落岩风题评付大手妙质烦天公捧心陋嫫母彼美唯孟庸但恐两无情一笑花遂空赖此絶世姿堕君幽句中相识苦恨晚着语今复仝愿偕九畹兰结根永相从可怜金钱花亦荐白玉钟勿遣倡条滋乱我风露藂
　　赵观察作斋名烟艇孙耘老作唐律相邀同赋乃次其韵
　　知君心本在沧洲故掲寒斋作钓舟巳遣江湖频入梦便呼鸥鸟与同游浮骖未可追前事畵舫犹堪拟胜流笠泽有家归未得断肠芦叶荻花秋
　　次韵方元相见寄
　　数椽元着乱山藂强入天街踏软红老去只思青眼旧诗来犹数白头翁身游吴越千山外春落邯郸一枕中赖有可人俱在眼举杯惟欠与君同
　　睡余飞絮满庭有感而作是诗
　　春水緑波南浦路两岸谁栽杨栁树含桃熟尽未闻莺荷叶生时巳飞絮絮将春去不可回人伴云闲更须住我亦随君似落花欲趂春风到何处
　　酴醿小壶色香俱絶灯下戱题二首
　　芳条秀色净如霜折得残枝近笔床月冷灯青花欲睡可怜虚度此时香
　　春事何时属老人好花知复为谁分何当碧玉壶中雪飞作香罗髻上云
　　次韵庭藻酴醿
　　忆昔在江国屡醉酴醿春平生看花眼老暗京洛尘王城一见之玉顔犹可珍但恐花见怜憔悴非昔人是事姑且置饮我樽中醇幽姿不可名清芬难具陈谁登玉宸殿与梅差等伦山矾岂其弟月姊当与亲颇笑凡质陋始喜国色新此论那可废此寃聊可伸【鲁直水仙诗云何时持上玉宸殿乞与江梅定等差】
　　效王建体二首
　　金兽分香赐老臣全家望阙拜君恩教坊催乐排春燕中使传宣劝御樽
　　日转彤庭栁影移微凉殿阁麦秋时侍臣朝罢归来晚又见金盘赐荔枝
　　送冯逺猷使君
　　雨露朝来下九天左鱼还得旧青氊莫辞去国逾千里犹胜为郎动十年客至何妨常有酒民残政自不须鞭欲安逺俗惟无事圣主休兵本息边
　　江上当年忆语离相逢虽健鬓如丝心知渉世着几屐眼见承流换两麾台阁异时须献纳庙堂今日要招携九江太守多仁政此去知公得吏师
　　涷雨行
　　五月江天未徂暑日日江云酿江雨眼惊雪浪打秋涛巻地风来雨如许穷人赋屋才一椽茅茨零落仰见天风栖不定夜未晓旅食过午庖无烟家无鞠穷病在腹两股重膇成蹒跚麦虽黄落雨未止云欲漫乱风还颠诗成有泪収不得人生如此亦可怜君不见章台走马张京兆弹压功成在谈笑不将钩距作神明自此长安无恶少迩来持莭镇七州令行幕府如清秋尚书地已八座贵况复功方三辅优应笑南来双病鸟千里依人作昏晓邓林有木暗如山谁与安巢着林杪
　　阆州太守以桃竹卭杖二物遗余宅仲而宅仲出以示仆喜而作诗
　　万里何尝入巴蜀少陵诗中识桃竹更言九节奉真仙无乃卭山有遗族平生二物防到眼谁与周旋慰幽独忽然渡海飞苍龙夭矫当前峙双玉江心石竹夸坚刚摩挲紫焰生寒光孤笻莭髙不可及外虽似曲中直方阆州得此不敢藏亟遣二士相扶将余侯新佩太府章六尺肮脏身健强未须御府赐灵夀行勒金狨朝未央老人勃窣不足数惟有泉石成膏肓东吴自是山水窟心虽欲往身未偿防须呼客共蜡屐借君拄杖聊徜徉
　　送袁司理归天台
　　长安少年郎意倾裘马中水鳬偶相值兰臭岂复同谁令千金璧照此白髪翁得之非人力舍去真天穷五月畏涂暑千里苦炎熇天台大士庐妙境在寥廊解鞍修净供茗椀应自瀹安得从君游享此方外乐妙哉揭阳君文起八代衰平生诵公文手自不停披只今老眼暗刮膜无金篦天台有巨刻君其为致之
　　次韵文若与余相遇武林之作
　　南来冲雨着征衣山下黄梅正熟时老大相逢真是梦寒温以外只谈诗乐丞游宦聊因酒陶令弦歌政坐饥人物似君那易得一蓑归钓未应迟
　　送曽宏父守南徐
　　异时连佩汉鱼符两奏殊庭报政书黄屋要闻当日句朱幡又拥使君车风流举世推前軰文采须公侍禁庐想得西楼未回首巳催尺一到南徐
　　雨中对竹清甚效江西作六言一首
　　雨色挼蓝泼黛风茎戞玉鸣珂不复作可人语奈此数君子何
　　次韵伯逺食杨梅十五韵
　　徐侯嗜吴梅健啖殊未防喜气入新诗脱手如弹丸遥想苍玉枝尚帯白露漙日食三百颗语客疑诞谩何妨携束书常作东南官掇彼南山粲奉君一酌欢南山有佳树采采何时殚恨我无报章上可追建安谁知丹砂粒亦满黄金盘回甘似蔗境嚼齿余诗酸安得移此种飞舟下惊湍红园夺朝霞翠宻回翔鸾大胜万里来日晒中枯干归期渺何许且复同甘餐调冰渍崖蜜却暑资微寒
　　与叔容上天真台题石壁用坐中语也
　　我生犹得问天真净洗频年马上尘此地何妨来着我老僧原自不嗔人
　　天真寺白拒霜
　　天上登云寺人间白拒霜山僧方宴坐魔女不施妆玉色宁非韵氷姿不受香须当和月看夜宿賛公房
　　次韵仲平十八日观潮
　　吴儿轻生命如线赤脚翻身踏江练南人惯看心不惊北客平生眼希见海上潮来雪不如中郎诗成锦初烂句法岂但窥澄江壮士何从挽天汉飞流溅沫不足论万壑千岩此为冠觧言越峤翠摩空岁与浪花争隠见我亦苍顔阅九州始问江神得竒玩六年东望西兴云岁月崩奔一飞箭拟将匹练作江图归与故人夸伟观倘从江海识波涛分逐秋篷共流转试令海若语冯夷慙色自应须满面谁当更草海潮篇词采风流付王翰
　　次韵相之木犀【三首】
　　木犀韵胜无人画合在诗翁阿堵中巳写幽姿入新句莫将遗恨怨秋风
　　异时茅屋东边树黄粟吹香趂水流旋买残枝供燕几为谁辜负故山秋
　　兰芳九畹是同流薜荔江蓠格未优不为岩花作佳传灵均空説楚江秋
　　雨后顿有秋意得小诗四絶
　　九衢残暑厌风埃两日隂云遂不开造物固应知客意急催新雨送秋来
　　只今风露欲凋荷前月牵牛巳渡河络纬独知秋色晚芭蕉添得雨声多
　　近晓残更挽不留窥檐起看月西流空庭草树俱无语只有寒螀觧説愁
　　秋深时节在家乡忆得黄花未着霜故国不堪回首望緑樽辜负五重阳
　　次韵子绍雨中游北山礼白衣大士
　　官冷长如赐沐闲门虽漫设昼常关劳君马上风前句画我湖边雨外山落木半岩秋色里曲栏千尺暮云间白衣大士应怜我忍对髙人不厚顔














　　太仓稊米集巻二十七
　　钦定四库全书
　　太仓稊米集巻二十八　　宋　周紫芝　撰诗五十八首
　　九日陪李徳仪兄弟游石屋
　　秋云易雨秋日出九日隂晴苦难测气如昨夜太暄妍云似今朝好天色天公要渠作好语着意安排费天力重到孤峯最上头四年不见烟霞秋吴山长与越山对海水自随江水流江水相见只如此老大岂知尔许愁上山燃火入山腹下山骑马寻石屋十八大士栖两岩共向山中礼尊宿人言石缝泉作珠却绕山根走鸣玉珠泉得名固不虚虎泉作酌不满欲山僧应复笑我曹醉中泉石防讥嘲泾渭分流正须尔美恶贤愚亦如此宁将鸡肋奉尊拳莫着阳秋在皮里此语如何可便参聊供山僧一笑喜【跳珠虎跑山中二泉名】
　　题齐安新刻雪堂图
　　名驹汗血乆不闻天遣两苏空马羣当时二十出西蜀已説贾生能过秦玉堂词翰不起草建隆以来能几人功名后世只忠谠流落一生常苦辛心知才大难为用小折波涛入嘲弄偶结江边一把茅来作黄州十年梦劝君慎勿剪柔柯雪堂杨栁公亲种扁舟夜入赤壁江手持杯酒酹周郎酒醒月落赋巳就东方欲白天相将迩来不知谁好事尽写公诗画圗里短轴虽在人巳亡空着江波接天起浮云灭尽名不磨千古长流似江水
　　次韵庭藻题寒林渭川二图二首
　　烟水苍茫认翠峦寒林正在有无间何人乞与并州剪分取江南一半山
　　烟梢零乱一川寒换得天孙锦绣端却忆东窓旧时竹年来新笋尽成竿
　　送苏元藻
　　苏侯新拜外台官目送扁舟杳霭间我亦漫同千里月天教饱看七州山欲知此别无穷恨政坐相逢一笑闲携酒却来湖上寺不堪重对小孱顔
　　游多福寺寺有佛牙光色殊胜而安定郡王墓在其后二絶
　　吹尽青丝两鬓华旋裁林下老生涯巳携斋鉢分僧饭更炷香云礼佛牙
　　千古风流挽不回满山秋叶寄余哀奏璈人去今何在谁酿黄柑荐一杯
　　蝇馆晨起效栁子厚
　　拂席坐清晨幸脱尘事窘闲焚石鼎熏细诵华严品从迷索初心悟意嗟岁晚庭芜日延蔓零落费锄垦何当畧边幅乃或穷奥阃余年倘无恙愿就一防隠悠悠借至言廓廓穷妙本防须师瞿昙未足慕嵇阮
　　勅局晨入效栁子厚
　　朝阳下屋角白露收莓苔苍黥知我至钩帘唤风回破晓中庭花时傍修竹开事简吏亦暇日髙官未来取我囊中诗炷香拂轻埃所恨诸公间疲驽愧非才敲茶惊午梦共瀹风前杯支頥坐昼寂细影移髙槐斯须各回鞭跨鞍尚徘徊虽非大三昧亦号小蓬莱
　　寄题阎郎中家园亭四絶
　　人间建业江山地天上星郎水石居拟作扣门看竹客可能容我小踟蹰
　　岭上孤松欹落照水中花岛散余霞人疑五栁先生宅又似三堂刺史家
　　筑成凉榭初宜月剪尽繁枝始见山天亦料公闲未得故教幽事颇相关
　　属玉双飞下緑蒲小溪分水照林庐疏泉漫作江湖意不种封君万尾鱼
　　相之庭藻邀赋齐氏赤芝诗
　　归雁亭空剑防塲天教人物发幽光书传父祖人犹説名到仍云泽转长朱草只今应有谱紫兰何处不闻香我无笔下芝房曲付与南宫二省郎
　　九月十六日示内二首
　　又见黄花日清觞且对飞白头夫妇少无事笑谈稀官小何时去家贫几日肥更须烦徳曜相伴老残晖小阁秋风冷青灯病眼昏酒重斟夀醆儿喜有双亲书种吾家事郎曺汝旧门人生唯老健余合付乾坤
　　木鱼歌和碧岩子【并引】
　　碧岩子夜宿官舎闻有持木鱼报曙者乃作歌蝇馆主人闻而和之
　　秋蟾欲落霜满屋道人悬鱼击刳木谁将发发水边声惊断鼻中曲此生自是在家僧便恐个中縁巳熟安得华鲸吼夜廊去趂云堂五更粥
　　刘蕲州见和木鱼歌再赋二首
　　秋雨平欺玉川屋向晓寒窻风撼木道人闲作木鱼歌使君肯和无曲枯鱼剥啄渠自鸣客梦依稀我方熟此身安得在蕲州去覔君家咄嗟粥
　　五更木鱼鸣绕屋唤起乌衣晓登木敲残千叠万叠声乱尽长清短清曲天边孤月犹复明世上黄粱欲炊熟老人虽起亦何营但饮南窻一杯粥
　　碧岩子作诗为小儿求纹褓戯作三絶
　　近来闻道得明珠丹凤今年第几雏防遣梦中分赤锦不妨衣上有天吴
　　逸骥忽生千里马新诗来乞百家衣老夫安得天孙段只有羊裘坐钓矶
　　旧来人说陈惊坐真有诗如孟浩然莫厌敲门覔纹褓此翁衣鉢要渠传
　　次韵庭藻与陈相之李子至定寻梅之约见示
　　西湖三见青春靣无人共醉山间梅晚逢诗老看古雅如入周庙观山罍我所思兮在何许昔望长江隔淮楚三月春前始识君倚杖看花聴君语我今欲赴同襟期老情可得如年时清欢既少饮不足枯膓欲尽诗应迟衣冠此地多佳客相逢四海无南北天将此乐付公等一枝方访春消息老夫老矣何能为折花梦作春山归
　　次韵庭藻折梅懐周秀实
　　风流扫地难挽回二老人物似苏梅时从花底饮落雪醉卧沙头双玉罍平时交分心相许晚岁相思各秦楚孤山篱落固依然纵有此花无此语周郎别去当有期归来不复如时天应知客颇有恨花亦忆君尚未迟我游东吴身是客梦到江南与江北安得马背如孤鸿万里从君聊一息只今春草还萋萋防须急唤王孙归次韵庭藻追记去岁与余游西湖舟中闻火而归
　　漫郎移舟入小回醉着幅巾歌落梅老夫但倚紫藤杖袖手耻看黄金罍忽漫相逢遽如许醉后髙谈俱楚楚百尺君卧元龙楼醇酎我羞公瑾语从来悲乐难预期人生快意能几时红光属汉势未巳短艇掠水归嫌迟只今俱是京尘客君居巷南我巷北天寒饥饿不出门遣骑时来问消息江边乆客知何为白头拾遗徒歩归
　　蔚斋
　　山云未成雨敛藏方寸间防当不崇朝一雨膏人寰人言隠雾豹依约在南山试从管中窥何止见一斑人生患无才富贵天岂悭二士伟人物万里来间关行陈治安策遂拜咫尺顔岂容十里湖长吟对烟鬟愿君如鸾鹄摩霄共追攀云出豹亦变何止铜与纶举首望长途分当落榛菅鹏飞君方髙鸟倦我亦还
　　次韵庭藻读少陵集
　　李杜文章万丈髙就中诗律少陵豪风流自是渠家事奴仆从来可命骚
　　濯锦江头可一杯碧鸡坊口草堂开十年剑外无相识黄四娘家几度来
　　玉烛初调大厯年先生偶脱万兵前谁教早献千金赋可得看囊更有钱
　　睡余赋东墙雪竹
　　饱食枕方便过午茶未杵拨火理残香倚窓翻故楮寻我东墙隅枝笻散腰膂朔风寒萧萧修竹静楚楚枝头雪犹在秀色乃如许竹固不受寒岂但不受暑老翁日日来相期伴君语谁能与俗人昵昵作儿女
　　章彦漙决狱五羊归登鬰孤台得东坡石刻见遗报以小诗
　　一见苍碑眼自开便疑身在鬰孤台可怜决狱章廷尉不帯将军薏苡来
　　四圣观后山亭
　　附山结真祠朱门照湖水湖流中入池秀色归净几风帘防旌幢神卫森剑履清芬宿华殿瑞雾防玉扆仿佛还神京想像轮奂美祈年开新宫祝厘奉天子良辰复难防岁暮得斯喜况乃清樾中飞楼见千里云车倘可乗吾事良巳矣当赋逺游萹未可回屐齿
　　太一宫成奏告礼毕秦枢宻有诗示秘阁次韵一首三絶
　　圣主均休锡庶民亲祠遥望属车尘云旗欲下精诚格绛阙初成制作新肃肃衣冠严祀事雝雝箫鼔降明神椒浆一酌能多少散作人间万国春
　　汉家何事筑通天漫费当年九府钱跻世本期开夀域祝厘端合报长年
　　玉帛新祠太一神庙堂生育转洪钧侍臣俱从甘泉驾万世何人继后尘
　　至治非关黍稷香可须巫觋降殊祥公今重草周公颂不和东皇第一章【楚词九歌祀东皇太一为萹首】
　　次韵伯逺梅花
　　徐侯顿朱墨岂复知花时美人忽含笑临镜窥涟漪朝来摩两眼喜作云雾披须烦春草句咏此玉雪枝小惜无人共赏林下姿毛褚二三子亦足相遨嬉
　　立春三絶句
　　暖风融雪晴方好春意催年老自悲故国未归空有梦梅花欲动又题诗
　　地下青风欲到时土牛何得觧先知墙边雪里梅花树巳借清香入旧枝
　　多病谁怜泽国人眼明羞见防幡新满倾吴地千钟酒细説长安六度春
　　再赋立春效王建三絶
　　苍龙阙角晓光明日近彤庭瑞雾温殿下百官犹未入阁门催引谢春幡
　　御沟氷暖欲生涡律管灰飞气自和巳进玉堂春帖子六宫无事笑声多
　　圣明天子见升平二纪颁春下禁庭今岁御前争进表明年七十贺慈宁
　　七闽山中竹皆有实多至万斛民赖以食岁且不饥作乐府短歌以纪异事将以俟采诗者择焉盖诗人之职也
　　七闽山中地不足徃徃连山暗脩竹今年是处生竹花竹米登囷日千斛大家炊饭饷田夫小家作糜饥饫腹官虽赋田无上地民不扶犁得中熟福唐太守不敢藏青版成囊献黄屋黔黎鼔腹慰天心宣付汗青书日録山中父老雪满头何曾眼见天雨粟漫将葆旅属珠星谁问庙堂调玉烛人言丹鳯餐竹实玉粒先来自山谷防见双飞入建章万年枝并看鸾宿
　　奉和黄文若赠刁文叔
　　昔日风流守流传父老知诸孙今若此天意了无疑醉里开愁眼灯前得近诗闻名真巳乆识面更何时
　　次韵文若赠黄叔鱼
　　倦客愁如许他乡岁屡更衰顔人共笑遗恨老难平我欲随归梦君谁共月明嗣宗贤叔侄况有各才名
　　晓枕不寐书所感三首
　　昔年残梦晓初回花上啼禽近小斋可笑只今春梦里五更欹枕听笼街
　　南市津头忆买船花姑溪上钓晴烟老来安得孤篷夜横枕蓑衣听雨眠
　　白髪心知万事休力耕犹欲种春畴五更卧听鸡催晓残月开门起饭牛
　　晚霁欲归三絶
　　雨后儿童喜欲颠老翁不出自欣然晴天霁色浑无用只乞斜阳了断编
　　花树前睡足时斜阳忽到雨边枝白头可笑闲居士又写春晴入小诗
　　印颗初封马在庭杖藜犹傍竹边行老兵莫漫催人去且听幽禽説晚晴
　　分双鱼笺赠徐伯逺
　　水底双鱼不上钩粉金翻样滑如流我无三昧诗中手乞与君脩五鳯楼
　　次韵戴文举陈季陵见索故藁
　　短兵无力可交绥强敌当前敢出竒况我龙钟临老日值君三五少年时拟将冲雪骑驴句换取看花走马诗病思谁能更搜索但拳双臂作支頥
　　送文若归嘉禾二首
　　乌防犹冲九陌尘扁舟谁钓两溪春乆凭归梦寻香国忽喜清樽对故人满眼穷愁嗟我老此生交旧独君真华亭一水无多地细作来书莫厌频
　　将军十载半鸣珂才武怜君中异科但把长吟作回雪不妨濒海看熬波方愁只影身如寄便买扁舟意若何一别应须五年事好诗从此为谁哦
　　西湖词二首
　　吴中小女结烟鬟自打青腰唱采莲欲趂歌声过南浦藕花深处不通船
　　湖天无尽月如霜露湿荷花别是香何处渔郎觧吹笛并头惊起两鸳鸯






　　太仓稊米集巻二十八
　　钦定四库全书
　　太仓稊米集巻二十九　　宋　周紫芝　撰诗七十三首
　　次韵吕仁父十九日朝谒初自宫南门
　　未央宫阙转光风谁识萧何第一功禁殿潮连银海濶御楼霞似赤城红旧来双舄飞翻处今在春秋赞祝中自此翔麟驾君辇试从紫陌看方瞳
　　月中与儿曹露坐二首
　　葛巾藤杖竹方牀旋扫花隂坐晚凉儿小但随翁看月夜长谁念客思乡
　　客去无人与对牀风微聊借月为凉杯中小友多情甚勾引衰翁入醉乡
　　罂粟将成
　　庾郎十饭九不肉家无斗储饭不足穷儿朝来忽乍富墙下千罂俱有粟只今锦烂花争妍想见云翻釡初熟一饮醍醐生玉池再饮沆瀣充朝饥味虽似淡中实美暖能扶老甘归脾黄粱岁割一万斛谩饲谷伯如猪肥君不见蛾眉仙人家海涯自种紫芋羮蹲鸱尚説人间无此味天酥酡固不可知愿借东坡玉糁句题作此罂粟诗
　　小儿灯下读细书戱作
　　一生青白强锱铢老眼昏昏亦废书长剑竟辜真事业短檠空照旧虫鱼临风忘酒殊妨事隔雾看花不管渠犹与蝇头较多寡小儿曹合戒前车
　　次韵鲍仲山官居临大池傍鲍题以协趣取谢宣城所谓后协沧洲趣之句也
　　参军诗古清而臞清瑶绕屋分西湖长安城中开八陌心知此地人皆无草阁波平少傍舍卧看晴沙鸟飞下眼无公事儿自痴句有澄江官颇暇吾生巳老心懐羞为饥索米亦有求闻君稍动谢守趣令我转忆江南洲诗成况复终少味五字故坚不知畏可怜未识故将军应似当年防陵尉
　　次韵仲山再示协趣韵
　　青衫老吏骨亦臞身游魏阙心江湖眼看白髪不胜数梦绕故乡何日无况我携家得官舍背水开门故墙下不见湖光意阙然欲唤归舟心未暇一闻羞处令人羞人生如此当何求春动飞来属玉起无人貌得河中洲【阙二字】嚼蜡元无味鲍谢诗髙心独畏西风长怨草虫秋自笑酸寒溧阳尉
　　次韵仲平喜雨二首
　　旱欲流金水欲裂百千火聚作此热秋风忽送雨一犁应念田夫汗流血庙堂调烛随弛张五色线补虞帝裳书生拟作丰年颂临弄笔鬓如霜
　　田作何郎炊饼裂饮氷不救中肠热千山云路鸟欲飞六月行人驹汗血风师偃斾那复张雷师鞭雨沾帷裳雨中仿佛云子香行看玉粒秋饱霜
　　题蔡仲平博士行田记唱诗轴
　　当年车骑两聨翩来按钟陵水复田可但痴儿了公事尚余诗思入风烟
　　令君颇似太邱贤水旱忧君记昔年父老犹能谈旧事想随佳句共流传
　　次韵孙子绍判院喜雨之作
　　丰隆欲鞭车风伯不借便我欲讼风伯云意亦复变帝命谁敢迟民事那可缓油云始肤寸崇朝忽弥漫深忧轸渊衷冻雨洗霜霰知谁挽银河倾泻落天半喜气同雨来孙郎语良健应怜占籍者就食免流转天子坐法宫斯民乐芳甸云山倘可寻野水不辞乱幽人得新凉妙作寄三叹君锋不可当我复那能殿
　　钱塘初见黄爵
　　侬家大江东黄爵家江西江东黄爵不忍吃江西黄爵贱如泥赤罂封口上有印白绵卧酒中含脂君不见浯口漫郎真漫仕万事平生不如意一囊红粟不一咽千里苞苴谁复寄有时鲑菜念故乡并刀落脍思饱霜青未堪聊入俗黄爵那知亦渡江时平漫説尔可咀击鲜谁遣今得尝残杯欲尽客欲去臛雁烹鱼岂论此酒闻风味不可名惟有此郎难着句九原谁唤儋耳翁添入当年老饕赋
　　花次元啸斋
　　手种琅玕岁巳成要听风雨近鸣戱将落月千寻影幻作长离半岭声蕙帐梦残秋雨急锦囊诗了夜灯清便须写入朱曲安用能回越石兵
　　七月二十日秘阁曝书二首
　　芸香时近曝书筵缥帙缃囊得纵观不是圣时修故事岂知藏室有清官
　　香罗剪帕金描鳯红字排方玉作籖身到蓬山瞻御墨眼惊奎宿射珠帘
　　题徐季功画墨梅木犀二首六言
　　夜色无人能画徐郎挽上寒枝仿佛孤山尽处黄昏月到花时
　　细雨欲催秋晚幽花巳着寒枝似我江南九月西风马上归时
　　题徐季功画二古木二首六言
　　千尺龙蛇夭矫半山风雨凭陵谁为梅花赋手能回古木寒藤
　　何处千年双榦未嫌雪虐风饕楚士两龚介防孤竹二子清髙
　　剪芦藩出木犀二絶
　　小幽絶为谁通分得清隂落坐中可笑森严木居士肯来相伴竹坡翁
　　特地移藩唤木犀眼明初见岁寒枝临风想像香来处不到黄昏满树时
　　题王季共蓬斋
　　小结茅庐寄一椽夜灯聊与客周旋闻知急雨来何处题作蓬斋亦偶然政欲搔君江上寄莫嫌惊我醉中眠老翁辜负渔竿乆何日烟蓑上钓船
　　次韵子绍游夀星寺寒碧轩
　　好竹连山万壑青落星天近接飞甍流杯共把人须胜风玉相看眼倍明故老旧游云巳散孙郎长啸鳯重鸣闲来却倚朱栏看苍雪依然入句清【东坡题寒碧诗有纷纷苍雪落夏簟之句】
　　别方桐川
　　一麾投老始专城共理聊烦助圣明欲识斯民之不病要知循吏本无声官闲莫道州如斗客满何妨饮似鲸它日桐川楼下酒防须分与故人倾
　　秋懐二首示陈李二省曹
　　客枕难禁夜醨樽不觧愁秋声归草树霜力到衣裘依约江南梦留连海畔州君休问新句只有大刀头
　　二
　　细数平生旧谁人到白头飘零无借在生死任羇愁太白今诗伯元龙昔胜流吾衰巳如许何得奉君游
　　次韵李郎中休日不出二首
　　文昌不作吏曺忙赐沐归来日更长青士寒生庭下雨木奴香借树头霜唤回短梦知何事寻得新诗又夕阳遥想南巻踈箔起防双鹭入鹓行
　　簿鸽痴儿作底忙闲中得味独君长登临莫负山如玉岁月还成鬓作霜谁把酒浇陶靖节天将诗付沈东阳明朝湖上看双璧兄弟聨镳作雁行
　　次韵杨吉老秋懐古风
　　相思复相思一别遽如许相望隔参商相期邈秦楚遡洄愿从之道路长且阻道阻不足忧岁暮心独苦踏车纵丝娘头绪几千缕寒螀声酸嘶入我肺与腑自我之来思悠悠六寒暑赖此同社郎清风生玉麈
　　送冯清叟使北三首
　　上尽西湖几翠峯偶依征驿度边风遥知载酒寻山句尽入弯弓落雁中
　　君王慈俭不临戎国好长因汉使通遥想南归寒巳尽榆关草色正春风
　　黄云朔雪马凌兢去踏河边六尺冰博望封侯君亦喜归来洗眼看飞腾
　　实録院与道山隔墙堂后修竹仆饮余必曳杖婆娑其下时闻奉常阅乐之声故诗中有云韶之语
　　风条无叶自萧骚玉立修篁不受凋咫尺蓬瀛横雪观依稀丝竹度云韶天怜人老悲双鬓官似僧闲占一寮日日杖藜摩饱腹未知何以答清朝
　　次韵王参猷用前韵见寄
　　文字何当仆命骚余年虽在鬓全凋元无旧曲能三叹为借新章作九韶千里奉祠犹去国一官何地可同僚吹嘘直上青天去谁挽斯人入圣朝
　　谢曾使君惠丹邱集
　　旧説江西一禅公家得法自当年回风流雪何人似寳鉢天衣几世传后学安能窥制作老夫犹喜奉周旋寒读罢无人语只有灯花欲鬬妍
　　题吸川亭
　　三峰拥中州二水俱北汇状如吸川鲸有屋负鲸背主人颂酒徳量与刘阮对防令百川流入我三尺喙回视瓮间人无乃真防軰天风驾鲸波风静水可爱想当持翠螺时依太白酹尔曹固何知此意有君在
　　题控鼇亭
　　神仙邈何许仿佛在中天弱水不可渡况乃风引船六鼇戴三山来此知何年上有百尺楼缥缈翔飞烟平生持巨钓一举遂可连以手控六鼇于此相周旋可恨世俗眼未识方壶仙絶境不可到望望空惘然
　　次韵刘尉雪后东冈寻梅
　　雪压东冈千树梅忍寒谁肯为渠来却愁花底人如去羞得南枝不敢开
　　赠赵徳庄
　　赫奕宗枝秀棱层玉树新相逢又残岁话酒几青春病不妨诗否家应入望频少寛归去日去别易愁人
　　时宰生日诗三十絶
　　某尝谓人臣而位极宰辅固亦足矣然而茍无功徳足以惠利而流传后世则虽尊位重禄足以超冠百僚使人歆艳以为一时之荣可也至其道徳之不闻功烈之不着徃徃为人轻鄙姗笑无所不至盖公议之所在有不可掩者当如是也夫庸庸者固不足论间有盛徳大业足以自表见于一时者则当时之人纪而书之后有作为诗章以歌咏之腾之众人如出一口盖公议之所在其不掩者亦当如是也五帝逺矣三代于周为近三百六篇可考而知在文武成王时则有若太公望周公旦召公奭在宣王时则有若樊侯仲山甫是数公者皆有歌以美其功徳太公之诗不多见微系其防于大明其辞曰维师尚父时维鹰扬周公之诗七月二篇公所自作及遗成王东山而下则专美周公之诗也召公之诗有十四篇皆美召南之治而巳而鹊巢甘棠行露则为美召公之诗也其后周平王之元年卫武公兵佐周有平戎之功烈乃命为三公且使入相于周诗人作淇澳之诗以美之又其后则有若郑之武公与其父桓公皆有贤徳而并为周六卿司徒之官诗人作缁衣之诗以美之又其后有若鲁之僖公亦有贤徳诗人四篇以美之此二三公者未尝为周转相不过为司徒之官与一国之君耳然而犹皆有诗焉周公大圣固所不论若太公之为师武公之为相皆于兵有功于王室余不过听讼断狱好贤乐善寛俭爱民是皆一功一行形于歌謡者然耳未见其卓然大功非前世之所常闻非后世之所可及如吾太师相公者也今公以道徳为天子之宰以儒术为一世之宗以尧舜不战之兵而定乱以成康礼乐之治而化民神功妙用超冠今昔书契以来所未前闻也观其真诚一徳上契天心忠言嘉谟下符主意隂功仁泽旁及羣生能使两宫相见宗庙再安回累卵之危成泰山之固疑若出于神授天与非人所可得而窥测者矣夫传纪武公年逾九十诗祈鲁侯万有千岁夫以区区鲁卫之君犹得国人颂愿之词若此其至是宜风诵章句之流皆愿作为歌诗以祈吾太师相公无穷之夀以为社稷生灵酬报功徳之万一也然则图章叠句溢箧盈囊汗牛喘驭万益而来殆不足以怪其多且至也今百执事之列如某之职疎而伎小文鄙而辞陋固不当自效一鸣以干僭越犯分之诛窃尝怵惕而恐俯伏以思粤自岁在壬戌则尝作歌诗与太师父老鼔舞堂下讴吟于九逹之逵而公亦俯而能听矜而能容未尝有一言以督过之则某今日之诗亦若可以复进于钧庭之下矣况今黎庻乂安朝廷无事年谷丰衍星宿清润而月在嘉平将兴嗣岁日景晏温颂声洋溢此皇天眷佑有宋是生贤佐之辰圣天子嘉景运熈洽之隆图师臣眷遇之宠锡之燕喜恩渥有加玉醴天庖来从帝所钧天广乐下奏私庭宜有词臣博士太史献诗作阿衡佐商之颂草山甫崧髙之雅而区区之言尚敢以为献实以至和之泽均被含生虽龟黾之虫亦将鼔翼鸣脰而不能自巳也小诗之三十章姑以伸颂愿之情而巳倘欲叙述功徳之美载之简册之间虽累千万言而不尽也况于八百有四十言乎谨序
　　从来建邺是王都天产臯防为帝谟可笑晋人无眼目渡江惟笑见夷吾
　　绣衮貂冠举世荣隂功难报本难名令公清徳流无尽依旧秦淮绕故城
　　秦汉功由百战成庙堂何代不谈兵凌烟阁上从头数谁觧垂衣致太平
　　向来诸将各云屯一折渠魁世自分但见鹰扬称尚父不闻防扈有将军
　　梯山蕃使入疆频岁捧瑶觞奉至尊申观万年方祝圣王春正月更朝元
　　万骑边声乆不闻蓬莱宫殿日长春君王勤俭无行乐闲作宸奎赐近臣
　　黄帕防鞯御坐来临戎乆不按龙媒内前沙路平如掌玉辂观成试辇回
　　绍兴天子圣神孙明道宣和典故存曾与诸生迎御辇又瞻青耜载耕根
　　当年轮奂落成均法驾天临近至尊万国儒生瞻圣化一声清跸在桥门
　　天禄初成幸翠华隆儒恩意日尤加只应东壁圗书府便是瀛洲学士家
　　仲春之日祀髙禖天仗亲临晓雾开坛下百官称贺了钧天声里帯花回
　　双阙傍边是玉津禁园花栁一时新东游原上无行幸分作慈宁殿里春
　　谁移蓬岛在人寰诏赐新居五百间紫塞无兵清似洗丹楼不动屹如山
　　御墨亲书六字牌阁名新赐属元台内前夹道炉烟里争看翔鸾舞鳯来
　　御府分香夀老人紫皇亲赐玉壶新圣恩无极年无尽恰似长生殿里春
　　大事因縁意未深知公济物自初心聊将石室岩前雨来作商家旱岁霖
　　一语能平百战尘两朝赤子尽归仁十年困卧边亭鼔同祝公年是几人
　　南北交欢万国宁不将黔首比金缯时人未防新盟意要与思陵作中兴
　　时相论功固自贤真儒一出定千年能回銮御归长乐何止隂得旧田
　　北海来归几过年朱顔依旧照貂冠不将一节更夷险谁觧如公耐岁寒
　　知公清徳自天然犹复游心到简编应笑向来张相国后堂賔客少彭宣
　　黄金新铸景钟鸣公作铭诗纪告成从此圣朝郊祀典文章无复数西京
　　衮衣调鼎春光轩经术传家侍禁筵试问一门三畵防何如隔座两貂蝉
　　四海文衡孰主张半随西路擅词章三君八俊今何处知有宗师在庙堂
　　太平和笔一番新瑞表丹邱亦异闻不遣枫榆作连理谁知六合巳同文
　　葆旅占星固异常闽山竹秀米千囊天公巳遗鸾鳯食便恐双飞入建章
　　胸中治国计谁良只有休兵是秘方肯为八荒开夀城能仁须号大医王
　　住世神仙五百年长生东出笑谈间不从方士论炉鼎自有隂功觧驻顔
　　帝城春近俗熈熈师宰功髙不事知天上中人传诏日御前蕃使贺年时
　　岁杪四絶
　　湖上青山一水边暮云楼阁九重天春旛影里迎新岁爆竹声中送旧年
　　天寒细雨还成雪日暖晴云却防霜可惜梅花残腊月十分天色似江乡
　　此生无事不随縁世路何心更着鞭年尽未归春偶尔春来若健亦欣然
　　端门行欲贺新元窃食无功只厚顔可笑腐儒黄巻客亦随朝士紫宸班














　　太仓稊米集巻二十九
　　钦定四库全书
　　太仓稊米集巻三十　　　宋　周紫芝　撰诗五十四首
　　虚飘飘【并序】
　　元祐间山谷作虚飘飘盖乐府之余当时诸公皆有和篇戊辰腊月二十有八日夜读淮海集见之亦用其韵羞狗尾之续貂于顔有腼悟白驹之过隙与世亦踈庶几见者不我诮焉
　　虚飘飘虚飘飘姮娥临月榭神女渡仙桥风撼花浮水霜吹叶落条飞云转眼下三峡宻雪满空来九霄虚飘飘虚飘飘比人生命犹坚牢
　　虚飘飘虚飘飘水边看海市云际现天桥弱栁绵吹径嫣花锦缀条卧云雌霓【入声】饮沧海过眼夕阳低碧霄虚飘飘虚飘飘比人生世犹坚牢
　　戊辰除夜四絶
　　千里家山一望间白头夫妇且樽前诗中游戱无三昧客里光隂又一年
　　七年长梦采江蓠此夜樽前倒接篱莫问年来何岁【原阙】新春皓薄晓钟声残烛晶荧守歳檠年向白驹光里度诗随蓝尾酒中成
　　立春前五日史馆对雪二絶
　　九天飞下玉花繁喜入长安十二门独醉且须温腊酒迎新又欲帯青幡
　　昔年踪迹寄江头雪屋梅村自一邱醉里却疑身是梦烂银楼阁看瀛洲
　　韩信
　　韩信功髙世共知区区安用假王为固应渫血长安日巳在荣阳蹑足时
　　范增
　　西楚兴王亦有人半扶炎祚作谋臣老生不觧归明主事去方知是失身
　　次韵子绍立春二首
　　自息中山鬬长安几见春司天得南正迎日法髙辛送老年华速催耕雨意新又闻寛大诏飞舞下天津【东汉故事立春日下寛大书】
　　客乆悲残岁春生尚薄寒簪花人似梦巻白意先防黄犊还惊眼青葅巳入盘新年有行乐老去逐君难
　　闻西湖梅尽桃花巳有开者
　　不到西湖忽换年今朝欲挂杖头钱催成栁色多如许落尽梅花最可怜
　　日日湖边踏浅沙西湖乆住巳成家刘郎去后空肠断忆着都观里花
　　送叶泉州二首
　　近日泉南守新除武部郎汉廷多长者循吏得惟良海国蛮珍聚兵厨腊酒香不妨聊卧治未要薄淮阳
　　二
　　天上星郎贵人间五马荣倒樽知客满闭阁自诗成闽岭千山隔吴船一水轻九重宣宻诏何日问归程
　　送冯均州二首
　　闻説京西道均房虎更多定须叹来暮政欲饮无何过客虚厨传饥氓费抚摩君看归谏议为郡拙催科
　　二
　　从事持三尺将军控万庙堂应记忆江汉乆流传又复分新垒归来更几年他时休怪我今日自华颠
　　寓宿省直有懐方元伯
　　古屋頽墙乆寂寥寒防依旧长芭蕉主人应在花深处独对东风醉小桥
　　次韵子绍题竹坡二首【寓舍有短坡植竹其上子绍榜曰竹坡因自题曰竹坡老人】
　　孙郎忽唾寒玉来过当年玉川屋更作纵横一尺书为榜南坡两三竹结庐归卧今尚无白头寄食犹中都移栽自种短墙底他时此计知何如
　　次韵季共月夜见懐竹坡用子绍韵
　　五十九年蘧伯玉家无担石居无屋喜君马上风前诗似我南坡月中竹寒有意过我无雍容车骑子甚都更当为作子虚赋王郎文彩今相如
　　次韵季共再赋
　　乌衣诸郎美如玉笑我秋风巻茅屋才髙渠是判花人头白吾羞汗青竹此君那可一日无桃花不复怨都得公明月千斛珠我羞鱼目真不如
　　次韵季共再赋
　　无方可试蓝田玉空想云庵卧玉屋赖有人间百尺楼下临此地千寻竹衰翁乆巳一故无聊睇逸骥方过都公是风流小摩诘我为无用长侨如
　　次韵季共再赋
　　铅刀不可切坚玉敝筐岂能持大屋强驱跛鳖当前锋看公诗成如破竹君房言语举世无射策未许防帝都巴人下里不足数云韶九奏方纯如
　　次韵季共再赋
　　蕴石知公似荆玉谁作璵璠荐王屋白髯应笑虎头痴青衫谩把鱼须竹老此安能为有无曺防岂可当大都弹丸脱手盘走珠句然如此今谁如
　　次韵季共再赋
　　平世欲献初无玉何尝生存梦华屋苦遭田父亦与饮不问主人时看竹十事如意八九无暮年犹喜见子都那能从公得三絶但可一身观六如
　　次韵季共再赋
　　鲈鱼忆鲙松江玉船作浮家当渔屋寒梦着雨中蓑长钓复埀波上竹平生仅识之与无敢攻诗城跨二都归舟欲上知可呼念舍公去何所如
　　次韵季共再赋
　　公哦新诗戞鸣玉欲办陟厘须满屋谁遣蓝田邱壑人来吹缑岭参差竹心知游路岂复无颇如六鹢飞宋都小巫羞澁见大巫神气比公真蔑如
　　读婆娑集书其后
　　早縁文字得声名佳句流传益可珍读到青蒲当日疏其他犹可是难能
　　寄幼安使君
　　平生清徳畏人知岂弟真宜作吏师日饮无何方得计民歌来暮却成思何妨道守催科拙自是穰侯见事迟天与一供燕坐乌墩山好助公诗
　　食回鱼颇念河鲀戱作二诗
　　皤腹鳞鳞品自珍红鮰浪欲与争新世间那有西施乳宁有河鲀觧药人
　　芦笋初生水绕村河鲀旋煮荐清樽十年不踏江南岸杨栁飞花欲断魂
　　巳巳寒食
　　七度逢寒食连年客异乡鬓丝嗟老大冡木念青苍乱眼花无数伤心栁着行病余春又过不拟近林觞
　　次韵庭藻韩园燕集
　　故老归来有乔木更结飞楼绕湖緑城南去天无尺五中有人间几岩谷骅骝晓踏金谷园花边立马丝竹喧金屈巵行碧落酒绣罗襦醉双纹鸳吴姫遗钿客堕帻白眼举觞天宇窄春防别馆花如烟借草传杯地为席君居当东我复西莫嫌酒涴身上衣遥知第五桥边路桐叶题诗人未归明朝雨骤风苦恶残榼虽存不堪酌更须拭眼到风篁急呼海棠偿旧约
　　再和庭藻韩园之作
　　雨后斜阳乱森木湖上山青河水緑将军一色种桃花锦帐红丝裹山谷人生莫爱归田园结庐人境无人喧何如功成销金甲雨中看浴银塘鸳长安黄尘没乌帻归来横改一窝窄何如载酒作醉眠田父时来与争席春风欲起春日西花下跨鞍花满衣恨无龙眠老畵手写作诸郎聨骑归竹坡有酒亦不恶客无可人时自酌君怜羇客倘见呼来岁西归有新约
　　题陈公悦足轩
　　饥人未食长流涎芋魁作饭腹果然八珍九鼎纷满前鼎中一脔不下咽吐而去之惟欲眠贪夫嗜利絶可怜牙箸落手喜若颠家有窟郎无数钱跨州连陌空多田千头万尾不当縁髙防未倾金碧鲜客食不下日十千弃祸忽起踵复旋利激奴軰非关天太邱诸子图畵传元方季方两聨翩元也作诗如涌泉髙歌大笑倾四筵只今为郎近日边季也勇退髙腾骞结庐庇雨无余椽栽花移竹今几年种谷只取田一防鸡肥酒熟客可延人生安分作当捐眼前取足须随縁倩营莵裘将老焉伯氏欲挂神武冠归作两翁相对间政看寳帯黄金悬未可便情诗盟寒
　　王元道剪牡丹见饷二絶
　　知君流落在天涯八节滩头忆旧家想对东风开病眼几行和泪洛西花
　　巳是飞花落絮天东风犹入竹坡寒緑樽恨我无醇酎红艳烦君送牡丹
　　次韵林梅卿西湖载酒时仆以病不赴
　　西湖岂复似人间付与瀛洲学士闲百榼满倾桑落酒两髙聊作道塲山一年春事方三月万里风烟静八蛮白髪可怜欹病枕兰船空忆棹歌还
　　马山观道傍卖芍药口占
　　沙河帘幙近苍【阙】芍药丝头十里风谁道升平本无象江都花是旧时红
　　次韵陈彦育诸天阁晚眺
　　飞阁青云上何因一笑同春归怜客去酒圣与谁中相国名犹在唐朝事巳空更将诗説梦强欲付衰翁
　　次韵子绍送春七絶
　　混沌七窍凿可恨倐与忽人生寒暑间万古长出没
　　二
　　孙郎惜春句平澹古未闻譬如春江波因春自成纹
　　三
　　来禽着青子红叶防残春但使风味胜不愧桃李门
　　四
　　微生感年衰谁能惜春尽政恐厌黄梅吴杨出蒸菌
　　五
　　西湖天下胜咫尺安得徃青春不可追老力亦难强
　　六
　　招提在南山共着蜡屐登世无谢康乐此事谁复能
　　七
　　青春不识回岂但春去闲何以永我日妙香横博山
　　送乔郢州
　　使君双斾拥朱轓竹马先迎近郭春且听郢人歌白雪莫因骚客念东门新诗为我应须寄徃事知谁与细论唤取莫愁烟艇子有时来伴石头樽
　　次韵章季常饮冰长句
　　九衢乌防吹尘沙心知痼疾无烟霞病眼不禁书叶遮岁月逝巳空吁嗟故乡日逺老日加无地可种青门緑蒲朱笼来迩遐挥金截玉争矜夸御府诏赐珍复嘉金盘璀璨无疵瑕章郎文采如景差便恐余子俱公邪故遣丽句开天葩语胜未必甲丰华深山穷谷寒无涯一读尽噤池中蛙老人昼卧横乌纱举杯随分浮水花饮甘欲借归齿牙千金难买官焙茶百金未尽先藏义【用贾耘老语】
　　染衣亭【冯敏叔家】
　　闻説郊居胜新穿五亩池暗通山窈窕深住碧涟漪惊起红鸂鶒吹翻緑荔枝雨添衣色秀波渡袜尘迟照眼谁重唾临流自可诗水清鱼莫种秋近荻须移剰欲添风月何妨更渺弥却怜韩吏部埋瓮作痴儿
　　玉井桥【冯敏叔家】
　　水满双鸳沼花开玉井莲亭浮幽渚外人渡小桥边白羽参差在跳珠次第圆风髙与芬馥露重借嫣妍青板钓鱼老朱栏听雨眠时从客容与宁借鹭聨拳何日回征棹归来赋短篇共邀池上月同看水中天
　　次韵伯逺端午日拜碧香之赐
　　紫府腴照玉壶来霑隠吏北山隅遥知拜赐瞻金阙应笑流涎湿领须醉靣看君红作缬衰顔怜我緑凋蒲明年何止分琼液细葛香罗世亦无
　　次韵仲平去恶木葺新轩一首
　　自我来东吴窃食偷燕闲頽檐赋官居漏雨穿屋山有如防虫盘屈沮洳间入门儿女愁出门车马喧年来得新巢易地稍立言短墙蓬藋蒿颇亦费剪芟视公有华屋未敢窥其藩恶木屏除翳云山借空观郎曺二三公相过缀游观清吟屡刻烛夜语常更端但恐陈太邱开纳晴川定复讥中郎寸碧瞻孱顔两家合争雄人物俱翩翩不如醉明眸堕马倾低鬟付此百年事试作一笑看我如云水僧故乡未言还安得从杖屦婆娑共跻攀
　　晚集江园防者五人黄叔鱼林平父黄文若刁黄叔与仆也以暝色帯飞鸟为韵余得色字
　　少小谋一邱老大犹未得幽园固佳处入眼自叹息赖此千载人相逢共京国追凉坐花隂持杯饮湖色斜阳入疎林晚色忽复逼忽忽行语离两别遂南北日落未可归山髙更须陟佳防岂易逢莼鲙不须忆













　　太仓稊米集巻三十
　　钦定四库全书
　　太仓稊米集巻三十一　　宋　周紫芝　撰诗三十九首
　　次韵徐伯逺题钱少愚畵孤山月梅圗
　　钱郎名与大年齐貌得孤山一段竒月色昏昏人寂寂梅花淡淡水漪漪戱将三昧传神手【东坡有赵昌花传神之语】催动千林破腊枝不用摩挲窥妙墨暗香疎影在新诗
　　次韵仲平示曾庭坚侍御
　　曽侯为生亷易足天与一居山绕屋看山有味聊与娱嚼蜡无情本非欲子建波澜今尚存断那用鸾胶续防当踏月夜相过曵我江心旧桃竹
　　次韵季共古意三首
　　艳女涂修眉贞女重妇徳纷纷桃李花岂复无顔色争妍固可怜落知不足惜我欲采江蓠怅望秋水隔
　　二
　　人生结绸缪捐情誓苍旻恩爱那得长故交不如新蹭蹬廹岁晚坎悲斯人举世亦何有知心繄夫君
　　三
　　客从逺方来独立江水湄江水何悠悠白髪空离离病足修长途弱羽思归飞歌君伤秋曲泪湿游子衣
　　袁时良雾隠斋
　　袁侯家多文颇似班叔皮厥后有仍云文采如当时流风今尚存所恨世未知一官事桁杨相处似未宜西斋附寒防花竹揺风枝惟因有余日隠几哦新诗愿君扫秋茶决狱称吏师何必大门闾可使髙轩驰防当专北门诰命司文词斯文可华国当代称羽仪他时豹一斑宁须管中窥时来固有待道在亦可斯只今坐寒相从叹兀谁聊呼管城軰文字相娱嬉
　　王兴周以苏养直诗见借今日偶携至直舍且诵且巳自喜亦自笑也为题三诗因效其体
　　江湖久入平生梦猿鹤空懐老去羞输与苏郎门日月小舟长系白苹洲
　　身如倦鸟欲归去盟与白鸥真复寒更把后湖风月句着官仍对吏书看
　　有树移云尽欲平牙籖巻尽俗尘清谁知吏案文书里时有沧江风雨声
　　次韵子绍秋热悯雨之作得诗而巳雨足故诗意小异
　　我欲蓐收回老火乞雨天公殊未可忍饥但复念壁立回首谁能看甑堕天将夜雨送秋来可近书檠吾巳惰耕犂泽泽水涓涓归买一防犹不果老翁何日在田间君上青云应记我
　　次韵庭藻兄弟唱酬之作
　　黄耳书来得近诗楚骚宁复为秋悲防令好句能传信更有何方可乐饥岩壑树髙元是桂阶庭人秀尽成芝脊令风雅谁能继神物应须与防持
　　夜闻潮二首
　　江隔西兴老翠鬟转头即是海门山八盘岭下移家住安听潮声到梦间
　　春雷隠约地中鸣惯听由来梦不惊莫怪诗翁归未去故乡无此海潮声
　　次韵仲平太博中秋斋中对月二絶
　　秋蟾此夜一盘明影落斋坛分外清想对风光无处説夜深聊复以诗鸣
　　软红堆里十朱轮此地何尝有一尘月亦怜君最孤絶故来相伴作诗人
　　次韵仲平十七夜太社行礼月色如昼
　　从来方社要斋明玉豆精华酒防清风里笙箫云外至耳边环佩月中鸣
　　龙辀来下未为轮九奏迎神不动尘想得椒浆初奠后夜归犹有月随人
　　九日不出邻墙木芙蕖盛开
　　九日无行乐何人慰独居拟翻金潋滟聊醉木芙蕖秋与愁相似花应意不疎衰顔谁复管薄艳更怜渠
　　九日竹坡昼二首
　　紫萸香度酒杯空分付重阳一枕中老至上山无脚力试凭幽梦到南峯【前此小儿軰欲上南髙不果期以九日又不果】
　　近篱青蘂欲成金料理衰翁伴醉吟醽醁偶从天上得白头还对竹坡斟
　　十日雨中对花
　　客有谁持酒花犹觧过墙西风吹畵幕细雨湿红妆此地当愁眼回头隔异乡几时欹醉防一朶荐重阳
　　九月望日月色如昼
　　静坐无人鹊转柯冷蟾分影照金波月如白玉盘初挂天似青铜镜始磨正好中秋无此色不知今夕定如何锦袍太白凭谁问应趁春风上大罗
　　九月二十四日试吏省舍雨中独坐终日是日诵阮嗣宗秋懐十七首因效其体
　　素秋倏欲杪鹑火亦巳中霏防值零雨黯淡悲西风出庭落叶下古木寒条空何年琢翠巘洞穴窥玲珑歳乆人迹絶乱石拥前峯稚松絶可怜崛强榛菅藂但恐岁欲晏霜雪日夜浓物理有变灭人生苦龙钟异哉清切地兹焉得从容聊为商声讴独和寒虫
　　次韵仲平祠宫书事二首
　　月黒祠宫夜天寒谁与偕遂闻宣室召先遣太常斋胜事诗能説牢愁酒可排明朝看方朔割肉更诙谐
　　二
　　秋晚催年急愁多与病偕客尘游净几落木下寒斋吏部诗如许衰翁老易排无心羞阘茸有句似俳谐
　　次韵仲平种金橘
　　黄落江南尽蒲栁金橘可曾眼中有频年惯见小阿奴万里来从洞庭口吴中夏果争团栾杨梅五月红欲然后皇佳树最晚出苍柯宻叶垂青圆万物因人作轻重玉食供王当有用琐才谁緑荔枝奴【龙眼号荔枝奴语在本草】结绶弹冠必王贡驿使飞来无此实吾皇盛徳如帝乙正林桃李知几何草木簿中无品秩山中移栽初种时妙手封植公所施他时饷我三百颗更乞书尾苏州词
　　次韵子绍九日杜门
　　晚吹悲落叶微云淡秋阳幽花趂佳节緑酒生寒光秋物谁可人木奴半青黄想当持两螯与客荐一觞未须落乌纱着屐登上方池边木芙蓉亦足醉流芳醉辄遣坐客醒复翻书囊心逺门常开足适屦可忘念我安得此用卧秋日长衰年廹蹇崕病力难取勷昔与羣少年登山名跳梁醉中看茱萸尚忆故态狂岁月挽不留老大徒自伤但念拜东野相从日寻常
　　绍兴十九年秋九月丙戌皇帝以太师益国公像御制赞文称载勲徳命秘书省珍藏小臣备员史馆获预荣观再拜稽首赋诗二十韵上进
　　真人乗六龙垂拱御八极日月一照临乾坤尽开辟向来草昧初庙议资玉食当时无逺谋从事日锋镝维师有尚父端拜奏竒策投戈休五兵执玉朝万国展寀礼丈【阙】勒功归帝籍异报旌殊猷圣意益烜赫御府传丹青金匮秘东壁天语粹尧谟宸奎明寳墨想当缄锦囊喜色动咫尺伊谁防此恩从古所未识在昔闻商宗良弼梦天锡惟肖得形似审象劳刻画凌烟与云防辅佐亦努力辛勤入图畵文字纪功徳何为得斯名徃徃尽兵革安能不战胜有此旷世迹谁持云汉章雕镌付金石千秋事明主万世垂典册
　　次韵子绍同黄超然诸公山中之作
　　人生邱壑意徃徃老未决煌煌金朱人何尝树风烈转战作蛮触肝胆殊楚越晚为林下游如热就炎暍不知谁尔嗔自欲作此孽诸郎名坐曺十日忽巳浃竹舆走骎骎山溜随活活青山不相违相见两欣悦共赋临清流班荆坐林樾谁持歩兵酒相救文园渇风啸苏门登衣飘御风列问酒挂百金登髙扶九节况乃落星岩似与世人别尚想儋州翁清诗散飞屑遗迹倘可寻斯游未宜辍伟哉二三子风姿各磊落应怜老病足无用饱刍秣那得嘶北风长歌唾壶缺眼看磊落士抗论自超防各鸣白玉珂共上黄金阙笑我不出门与世无乃拙长须夜光持清澹两竒絶咀味乆益寒牙类贮冰雪谁当笑我起着鞭追徃辙同乗一叶舟共载西湖月
　　送王彦猷归淮西
　　不食濡湏坞口鱼只今巳是十年余我犹疋马随人后君亦华巅与世疎此日又分直馆禄几时来读道山书梅花莫付长安使行卜昭亭岭下居
　　子绍许分双井茶未至
　　睡眼昏昏睡不开可怜辜负小梅须烦双井一杯雪唤取竹坡春梦回
　　子绍分以双井以前韵为谢
　　双井瓯翻云脚乳孙郎诗似腊前梅更求琢玉敲冰句要伴茶甘一并回
　　次韵仲平斋宿慧照
　　中郎自是庙廊才平生忧国心如斋太常章句十二万説论不与心相乖周王五礼乆不作后夔八音今复谐君不见周南留滞汉太史夜瞻爟火空兴懐朱且可奉祠事畵舸未用思清淮行当入对青琐闼可但走马章防街持竿我欲钓烟水岁晚黄防仍青鞵诸公方蒇太平事翁也漫作优人俳
　　次韵仲平陈郎中孤山见梅用黄法曺旧韵
　　緑髪朱顔日枯槁心向梅花两倾倒谁知更有少陵翁江上情多被花恼三年家住孤山下玉树濒湖得春早山髙有月韵最胜水近无风香亦好凌霜我欲念花寒对酒花应怜客老孤芳一别今几时更恐山林迹如扫【阙】　　　梦成空遗恨此生常草草醉挽芳条欲问谁满挹清樽酹碧昊
　　次韵陈郎中再赋孤山梅
　　南枝先回北枝槁玉山谁向花前倒庾郎巳老怕愁多何郎怜花为谁恼今年冬温得雪迟西湖地胜着花早旧时处士作诗处篱落横枝为谁好清霜着树月满枝白雪堆花门不扫丽句谁能鐡石肠頼有广平文独老借令一笑有余妍赋此新诗不须草归寻手种桃李花痛翦繁枝投有昊
　　移植官梅巳着数花得四絶句
　　昭文馆外无花看吴树津头买树栽花本无情天有意忍寒教为老人开
　　六尺墙边满树霜分明不是世间香黎郎可笑无风味要把渠侬聘海棠
　　旧日溪边醉防斜玉防如雪照乌纱如今欲折疎疎蘂无奈霜蓬不受花
　　惯作梅花树底眠老来何事作弹冠诗翁句里无官様只合孤山月下看
　　郊祀前二日雪
　　嶰竹吹新阳端门飞晚雪忆随侍祠官走贺屐齿折帘垂白玉楼风度苍龙阙斋殿宿皇舆修廊向鸣玦寒风吹忽散万象森可阅星言催夙驾天仗含璧月圣心有忱诚天意有施设谁为白雪歌入奏黄金阙














　　太仓稊米集巻三十一
　　钦定四库全书
　　太仓稊米集巻三十二　　宋　周紫芝　撰诗三十七首
　　郊祀纪事十首【并引】
　　岁巳巳之中冬十有四日日南至天子亲祀于南郊禖以执事宰属被防为外符寳奉玺玉以先驾十有一日皇帝命出寳函于御府乃拜受于殿门之外十有二日晨飨原庙夜祠太室悉奉玉以从十有三日驾幸青城幔寳幄于端成殿之西庑而宿焉明日乃事于圆丘是夕命朝欲雨而止夜月如昼微风不揺事皆可书退而纪次得十诗云
　　内门朝日上金铺宝玉龙函出殿余红烛两行分御道辇官三百奉腰舆【奉寳用辇官三百余人谓之腰舆皆龙烛爇香而前尽故事也】
　　二
　　内郎进表未平明八玉排行御路平今夜皇舆宿斋殿九重和气满宫城【内侍二人号曰符寳郎是日进表得防乃奉寳以出】
　　三
　　晓趋宗庙拜衣冠云叶低垂防翠銮日采回光天意好龙顔生喜近臣欢【驾次太庙天意欲雨倐复开霁上大悦】
　　四
　　班声催急尽冠裳尚听严更转警塲何事君王虚小次佩环垂玉立寒霜【上酌献既降当入小次而不入露立甚乆羣臣骇异】
　　五
　　日照青城瑞色新风微金殿自无尘麝煤光照乌丝轴亲写宸章赐大臣【上以原庙之明日作喜晴诗赐师臣称襄赞弼亮之功】
　　六
　　水晶帘透月翻光宫漏频传夜未央帟幄微臣亦何幸侍祠来宿殿西廊
　　七
　　紫坛烟暖不飞霜坛下千官列雁行雪色珠冠光射月侍祠臣里识君王
　　八
　　清跸声中下辇来景钟初动八音谐登歌巳奏迎神曲天歩雍容上午阶
　　九
　　龙麝香从十里传绕墙红烛自生烟纎云不度人声寂风马云车下九天
　　十
　　楼上红鸾扇影寒楼前宣赦万人看清台奏瑞初呈了五色祥云簇彩竿
　　恭和御制郊祀喜晴诗
　　圣学渊源贯九邱雍容元祀得迟留明庭未欵宸心肃云驭先回晓月浮三礼秩宗归大圣一言悟主付千秋巳通爟火亲祠事更有何人敢告猷
　　恭进郊祀庆成诗五首
　　嶰竹初回律圆丘始告防礼应先吉土诚巳格髙天上圣锵环佩羣公执豆笾谁为郊祀曲传写入朱
　　二
　　黄屋登原庙青圭祀泰坛尽循周制度还列汉衣冠扇影金根静旂翻豹尾寒近瞻天有喜宗社庆重安
　　三
　　百执称元祀君王服大裘祥光将盛布雨意倏前收月白明雕俎霜寒肃缀旒欲知天意格蠁荷神休
　　四
　　圣主翔龙日重熈飨帝时笙镛陈备乐茧栗荐纯牺奠彻初燔燎神归欲受厘礼成人共庆廊庙有宗师
　　五
　　圣夀三千岁精禋二祀余天心亲道徳四海混车书奎画宸章丽台躔上宰居小臣长拜舞犹得奉皇舆
　　腊月尾雪意甚浓欻复开霁
　　晓来丰隆车屡却羲和辙雪意满江天云山绕宫阙氷花剪欲坠乱絮飞复歇娉娉腊前梅天寒亦髙防羞随小桃枝献岁取俗悦应留玉树姿相伴寒江雪含情若有待此意何由説安得孤山圗畵此两竒絶
　　后数日始得薄雪
　　残腊不附火冬温渠堪説身疑在炎方隆冬有余热天公费许力醖此一薄雪草青先得春麦短未濡蘖因风始空蒙着地忽滴歇人生亦复尔过眼倏变灭谁能将空花认有作嗔悦急须营一杯烂醉梅上月
　　次韵季共大雪早游竹阁书所见
　　忆昔司酒毋濒湖赋官屋颇如贺知章上疏得湖曲诗虽竟坐穷天亦稍从欲三年看飞雪万岭琢寒玉有时横轻舠不敢唾净緑但当忍涕洟岂不念安燠是时走绯衣荷担晚相逐坚冰凿涸隂推日在北陆收藏备赐颁功用等神速归来阅空庭玉立僵冻木青灯照诗肩屡作颈缩髙轩客谁过寒瓮酒空熟只今古城隅回望苍山麓﨑岖失岩岫红腐困饘粥王郎飞晓骖此意知有属文懐断悲当倩鸾胶续话客想回舟敲门亦看竹恨无摩诘手风姿写幽独忆君肠九回得意日三复平日交游尽如子一夔足他时追汗漫便可摆拘束人生何自苦成败碁一局
　　次韵季共再赋
　　寒深方闭门雪重忽满屋谁能起僵卧赖此阳春曲曲髙虽和寡喜甚得所欲心知夜光珠大胜暖花玉歌君窈窕词侑我荔枝緑颇疑蜗牛庐忽作驼裘燠穷儿偶作富贫固不待逐我老况才尽文字羞二陆上水船苦迟脱手弹惊速寒如猬张毛痴类乌栖木儿时弄笔手老欲袖间缩打听悉窣坐睡便清熟瞑想西湖雪巳没孤山麓那知公是时洗鉢饭僧粥防桥风雪驴并酌不相属政如冠上貂难使狗尾续病骨尚畏寒少待吹嶰竹春山走倭迟呼客慰穷独新游亦不恶旧观疑可复欢知当有余饮岂叹不足述作付陶谢囊囊归自束相从笑痴儿日暮方生局
　　次韵季共再赋
　　住作山中居懒甚不出屋谁知五斗腰须用作钩曲索米无如何问舍岂不欲空懐西谿鱼红鳞脍寒玉不知坐中山修眉为谁緑敝裘裹粗缯随分了寒燠傥忍作海夫虽臭亦可逐如其不能然未可叹沉陆此事谁当论唾面恐自速如君秀芝兰非世闲草木交盖乆巳倾谈舌未易缩不知人谓何此念吾巳熟年来有新游妙语敌岳麓县知南屏谦颇为调茗粥何人余羊羔金帐意有属浅斟醉糢糊低唱声断续谁同白傅春楼下雪中竹更题竹上诗伤神想幽独但恐世间求此乐未容复况乃籋云姿自是千里足行看锵八鸾何止刍一束应怜老病翁短髪悲曲局
　　雪中归坡二絶
　　天寒归路雪霏初家近钱塘十里湖乌防举鞭谁畵我固应全似防桥驴
　　小梅冷一花明卧榻尘空六尺横多谢去年湖上雪随风时到竹坡鸣
　　时宰生日诗六首【并序】
　　太师益国公之夀日天子出御府之珍燕于其家伐鸣鼍之鼔调云门之瑟饮以玉醴荐于天庖以锡公无穷之夀盖有年于兹凡百执事之在位者与夫州牧侯伯之在逺方者内自中朝南连闽粤西扺巴蜀莫不长言永歌愿祈公夀以相圣天子之祝皆覃精研思以吐为雾縠鞶绣之词固亦丽矣彼不能者将何以复容其喙乎尝试以天人相与之意而言之则是若有得于心而应于言者焉徃者上诏将作以建公第防阁层檐上摩丹霄宸奎妙画烂如云汉乃取商伊之一徳掲精善之美名圣意所在谁不晓然而求天心之所以克享于公者犹未易名也岁在丙寅天子亲祠于南郊前事之夕天且大雪翼日丰隆回驭雪止月出星宿清润天色晏温人皆异之上心大悦今岁在已巳天子复祀于南郊陈五辂建龙旂司服献大裘典瑞秉苍玉酒在樽大羮实鼎将事于圆丘十有二日庚寅朝原庙天且欲雨隂云四垂曾不旋踵倏大开霁十有三日辛夘上次青城日出扶桑丽于玉阙有司夜举祠事天髙月白纎翳不陈爟火既通微风不动明日肆大霈于端门天顔悦豫太史奏瑞黄云绕日都城称颂欢喜一辞咸曰猗欤休哉此吾君相所以昭格于上穹之效也夫以丙寅之祥固甚显异庸庸蚩尤容或未晓后三岁而天显其灵尤甚昭著应如影响事若符契天虽不言若与之端拜而议矣此岂人力之所能为哉然则向者吾皇之比徳于商臣有若蓍之前知百辟羣工目击意喻万邦黎庶罔不是孚则公之信于君可谓深矣抑公之格于天可谓至矣于是摹写徳容形之缣素歌咏大美刻之金石而天语粹温宸翰赫奕海宇流传一日万口皆书契以来所未前闻也追惟前日扶携老稚流离山谷心口相语初不自意得见太平之日今乃身游庙堂和气之中日覩礼乐文明之治怡然相与周旋揖逊于俎豆笙镛之间亦巳幸矣则其伏拜于公堂之下以献区区之祝为不可后也拟古风六首质而不华俚而不经前不足以攀古人之辙后不足以蹑畴人之踪固不敢吟踔而前至于述圣意之所归明天心之是格其事迹昭著若谆谆然有言以命之则敢谓庶几焉谨序
　　后皇开玉堂仙官俨成列奕奕峨长缨珊珊鸣佩玦中有一真仙容华灿氷雪维时值中原格鬬弥岁月帝命下抚摩聊用究施设王纲坠莫举独以一手挈至言等药石黔黎尽生活帝曰伊谁能何以报殊烈爵之白玉浆奏以云门阕徘徊上璇穹千秋拱云阙
　　二
　　轩皇出御世垂拱坐法宫时闻康衢间处处歌儿童霓旌旋羽盖问道来崆峒天师广成子道实与帝同一言忽相契四海俱同风天师初何言涿鹿未为功盖以清浄福下浃寰区中君臣俱好生自然格苍穹天道本好还报以归其躬一千二百岁此夀何由穷
　　三
　　南山一何髙山髙亦何有上有摩霄松苍虬立盘纠下有千岁芝食之令人夀挽之为天枢循环转维斗紫宸傍七星坐阅几晚昼帝以殿厥居山龙埀衮绣后皇植巨木载物见坤厚用以抟洪钧功乃周宇宙才大用固难徳盛功亦懋社栎其何顔繁柯日滋茂
　　四
　　鳯管吹新阳夙驾欵寒谷銮车次原庙隂云立纷覆皇天倏开霁羲驭亦返轴明庭朝百灵云韶奏新曲天神下璇穹精意俨森肃霜华防雕俎夜寂响鸣玉燎烟升紫坛龙旂防黄屋齐明坐宣室肸蠁来万福大沛均四方穆穆熈庶俗熟知廊庙功一徳天所烛
　　五
　　晏婴昔事齐颇作君臣乐魏绛欲安晋赐乐乃备作区区二小国功利亦云薄舜徳本好生臯夔坐酬酢朱干舞堂陛防凤翔寥廓大哉廊庙功礼文灿交错登歌奏郊社率土被和乐仁声沦肌肤有识自忻跃四海悉归仁大信初不约不拍洪崕肩夀亦等山岳
　　六
　　太极肇两仪君臣亦爰分风后力牧来于今几何人中古称伊周当代知无伦公功出其上未易今昔论功固未易论报亦难具陈杰阁标盛徳备燕昭庸勲丹青绘缣素奎画形丝纶凌烟古亦有兹实所未闻何劳不罗拜金猊祝炉芬永相天自许耆夀尊师臣
　　次韵子绍腊雪书事
　　君莫爱广寒殿冷月姊归夜乗白鳯空中飞何如长安城中千门万户雪玉皇后阙人间稀明年王春月书正瑞麦埀黄腊前【阙】衮衣丞相穆天縡白髪野人歌圣政吾生老矣直宜休此心欲话谁当酬短犂青防耕雪垄破晓何时归饭牛诵君新诗如七发酒酣起舞耳亦热满夜方伴月婵娟开户不知风凛冽
　　元日三首
　　八风占岁暖先催喜色还从太簇回庭下衣冠天咫尺雪中宫殿玉崔嵬
　　去年残雪在楼防日上黄帘禁殿开白髪小臣揩病眼误随云气到蓬莱
　　三尺金猊暖御炉黄麾枝下奏番书喜看万里朝元使又上今年第一鱼
　　春意二首
　　客思知多少衰年倍感伤寒犹噤鸟语雨不听花香去路如天逺春愁着斗量拟抛彭泽印挂席上归航
　　二
　　雨细无多子云间又夕阳鸟呼髙枕梦花醉老人肠倩酒推愁去凭诗伴日长王孙归未得草色自东墙
　　寒食病起二絶
　　桃花落后燕双飞三度清明换客衣犹有江南故乡梦起寻杨栁挿朱扉
　　异乡多病复谁怜怕见清明二月天雪白吴儿觧歌舞羡他携手上湖船








　　太仓稊米集巻三十二
　　钦定四库全书
　　太仓稊米集巻三十三　　宋　周紫芝　撰诗六十五首
　　病起借季共筒字韵呈相之季共
　　樽前风味笑衰翁病起飞蓬一半空春与落花何处去醉如霜叶不成红一生浑作邯郸梦九载香吹嶰谷筒老去新愁尚无数却须分向酒杯中
　　再用筒字韵呈相之季共
　　栁边轻絮不禁风春事如梭过眼空巳有细枝催暗緑忍看疎雨打残红强将瘦马欹乌防只合秋江把钓筒赖此同游两陶谢诗成浑在笑谈中
　　再用筒字韵呈相之季共
　　似僧寮外看春风晏坐寻诗不写空春事可怜樽酒在旅情犹念舞衣红去家乆似千年鹤时节看沉五防筒节物苦催双髩白故乡常着梦魂中
　　恭进奉安中兴圣统庆成诗二首
　　欢声何事入康衢防殿功成圣统初欲卜万年新厯数重看四海旧车书云韶奏乐来天外寳册鸣銮上帝居合与典谟埀奕世浯溪文在复何如
　　礼行廊庙喜书成重此商周説中兴九叶承家传鳯厯六飞当位纪龙升人将尧禹方勤俭天付萧曹作股肱拟为中和歌乐职小臣芜陋亦何能
　　送守宁道住显忠庵
　　报恩席止三千众钱氏庵头六尺床今日道人无旧梦闭门打睡不开堂
　　谢吴司户寄诗巻
　　万里来西极龙媒定不疑人应如此少老恨识君迟白璧元无价青云未易知小低湖海气安穏过天池故国云山梦长安白首郎病眠三日雨门静九衢坊别后谁倾盖书来喜失床爱渠诗似玉应用锦为囊
　　春晚偶题
　　春与桃花作伴归不须更着雨频催帘埀尽日无人处栁送晴天落絮来愁里酒杯谁共把眼前书叶懒重开那知造物怜幽独忽遣啼莺唤梦回
　　食生荔子五首
　　五岭人夸荔子珍老翁何事始尝新凭君试擘轻红看不帯开元一骑尘
　　着枝犹有露华腴谁把红纱罩玉肤龙眼也随君并熟一生空作荔枝奴
　　小队将军过五溪相看犹作梦中疑回头欲问罨摩勒乞得微甘是几时
　　瘴岭蛮村万里赊可怜生不近京华荔枝犹想南中树末利先看近世花
　　东来坐见玉肌丰识靣中郎旧谱中絶胜诗翁红万颗暮年流落到泸戎
　　季共见和诗次韵为谢
　　当日梨园夀太真荔枝香曲赐名新麻姑蕚緑双回袖舞彻遥知不动尘
　　禁中分赐尽甘腴旋琢壶氷积雪肤闻道风流黄阁老长须遗送玉川奴
　　人把江瑶比荔枝枇杷楟防更何疑桄榔叶外和烟树想得青红半熟时
　　樽前风味要人夸瘴雨蛮烟度岁华乞得水晶三百颗绉红时看眼生花
　　雾縠囊悬小树红芳香应入笑谈中世间絶韵须真赏人物当先数阿戎
　　季共闻余赋五诗犹未之见以三诗见索因次其韵
　　闽岭今年荔子迟生枝入眼可无诗诵君胜句须衔璧老将何由更出竒
　　梦对清樽看玉山荔枝空嚼水中寒心知不与公同味始信人生一笑难
　　杨梅卢橘自成双敢与氷纨作雁行莫怪老翁频着句书生説食是膏肓
　　米元晖待制岁以赐氷及荔子分遗季共而今年荔枝不至有诗次韵
　　诗老盟成恐未寒今年荔子不同餐空排白玉千峯雪却忆红砂九转丹
　　销得銮坡荔子香玉郎言语似君房金盘何日分新果五线先看补舜裳
　　醉墨犹多御府珍访求公后出华勋知君家有荔枝帖不减当年王右军
　　谢陈仲襄主簿惠诗巻
　　霜雪频欺老芝兰日鬬芳官犹似仇览句拟学韦郎郊岛无前軰曹刘可雁行他年尚相见此地必升堂
　　李太白畵像二首
　　欲与天仙论等差短长何止但词华谁人觧屈将军手为脱乌皮六缝鞾
　　少陵诗瘦平生苦太白才髙一醉间投得江心波底月却归天上玉归仙
　　季共置酒酒间出龙眠数马以示坐客最后出起云妙甚为赋长句
　　君侯酌客黄金杯六龙下食慈明催醉开畵苑出天马逺自大宛西极来起云礧碨最后出真龙八尺髙崔嵬青天欲雨雨未作怒云泼墨乌成堆长鸣自怪两耳立路转欲从双镫回王良造父眼未识骅骝骕骦天与才朝从燕代暮南粤万里一息何辽哉公今此畵何处得外家中郎李公客人间英物有防持世上丹青少顔色双花蜀锦青丝囊还公此畵公须藏天寒夜半黒风起邂逅恐逐飞云翔【季共蔡天启得此马于伯时】
　　韩干畵郭家师子花此畵本江南故物自腕而下绢素烂脱李伯时得之马忠肃家补足之蔡天启貌本以传其甥王季共
　　神驹堕地无渥洼象龙不复来流沙开元畵手老韩干为作郭家师子花当年故物不堪看踣鐡四蹄俱脱腕英姿逸态犹精神仿佛风鬃血流汗龙眠畵足不畵蛇意象异世同一家由来四大各假合得此三昧无等差中郎名髙自年少畵工如山不同调人间意气惊薾云笔下风流尔得妙王家人物小安丰作诗论畵公所同一洗万古凡马空九原谁唤杜陵翁
　　季共以师子花见借作诗归之而报甚宠且言隆近为余作数马竒甚乃作此诗以见愿借之意
　　畵史俗士非畵者支郎好马能畵马为君肯作数骅骝班郎应歌天马下前人妙笔俱絶伦后人骨冷唤不闻试借云衢千里足洗我眼中凡马羣【隆畵僧】
　　季共以隆师四马见示后三日作长句以归之
　　少陵説马谁擅塲老韩曺覇江都王只今传法谁得妙支郎为爇龙眠香沙平草细春日长何人识此真乗黄归君蓬斋君巻藏似君千里方腾骧
　　次韵相之木犀六首
　　拂色青衫不是妆蘂珠宫里淡鵞黄紫罗裳亦元无用薝卜花应自有香
　　髙树层隂作翠云月华霜晕醒余薫人间韵少花俱俗天上香来世未闻
　　西湖南北两边山牢落孤芳不奈闲好遣长须挽黄粟付他桃叶伴云鬟
　　故国幽姿想自妍只今谁与着诗怜竹篱茅舍花开处望断江西眼欲穿
　　留香欲住正须隂逺引山林却要侵絶韵有谁能畵得郎潜诗妙最知心
　　玉折兰摧事巳休倡条无数緑隂稠此花独与苍岩桂风雨平分万壑秋
　　次韵吕晞朴九日见示
　　敢乞兰金作诏泥年今巳是古来稀一天细雨家何在十载黄花客未归万事可怜俱老境故人犹欲借余晖但当洗眼秋风里饱看云鹏作意飞
　　次韵陈簿席上见和
　　黄鹄摩霄未易知倦飞寒雀本来卑颇惭陶令归田早政坐穰侯见事迟偶有酒供鸜鹆舞苦无人唱鹧鸪词秋来湖上山方好食蛤重为汗漫期
　　河伯小史白事歌
　　冯夷宫中地无土五更排衙朝击鼔大官拥斾呵马归小史白事当前语自言赋命颇竒穷一生自足风波苦船须把缆始敢放雾可藏身亦时吐防危虑患岂不至徃徃不知遭网罟河神笑谓小史言祸福不计愚与奸恢恢天网自不失琐琐尔曺何足论小史速退巻舌走顾视俦列圗前奔
　　峡守秦徳修楚塞楼成索诗为作长句异时鲁直迁涪江过之命此名且书牍今亡矣
　　使君才气号无双千骑新来绾汉章此日楼台新楚塞当年翰墨记黄香民安乐岁州何事江入清樽客满床十二巫山应在眼定无遗事説襄王
　　淮上声名彻冕旒几年边鼔卧清秋五花未从甘泉驾百尺聊新楚塞楼暮雨巳随烟佩去长江空抱峡山流客来欲吐闲句莫把城南比阆州
　　题苏养直像三首
　　先生初出后湖时日落山寒醉不知更上蹇驴何处去防桥风雪要渠诗
　　名满人间未足多胸中万顷着烟波松江风月无人见谁与真畵钓蓑
　　水上柴扉闭不开苍山羔雁九天来玉京巳有神仙籍莫怪青山唤不回
　　十月九日霁色可喜
　　屋角梅花欲弄晴耐寒庭草尚晶莹防霜云重知何事留得芭蕉作雨声
　　朱门深闭得香多晓日烘帘气自和此地有无一席固应宜着病维摩
　　江上南枝暖欲妍小春时节又经年谁知一防还乡梦直到梅花树子边
　　次韵季共蓬斋新梅
　　王郎巧催花妙语起槁枯譬如返魂香能使死者苏诗成花亦开小草时巻舒颇如风前栁胜韵花中无蓬斋姑射仙不待折简呼芳姿倚醉玉未用须人扶自君作周旋此徳良不孤移根始山中一笑烦王都坐令桃李花浅俗皆凡夫棐几滑以净云窈而虚酽白夺寒雪软红空九衢我乆离山中问花今何如殷勤培弱榦何日课獠奴于花茍得计于我亦何愚此意倘复遂瘦地良可锄诵君种花句抚巻长嗟吁
　　闻朱虚真请老二首
　　平生恨未识朱游毎得清诗慰客愁泛宅清苕真得句挂冠神武更何求
　　乆厌朱袍裹玉仙幅巾藜杖老山间从今鱼鸟縁应熟只恐鸳鸯债未还【朱作长短句有道人还了鸳鸯债未还之句】
　　次韵范元卿题友山堂
　　人间南北无同异四海苍生俱一世借令卖友取封侯一掷成卢亦儿戱东平风度人所难不将白眼看青山少年结客知无益老唤南山相与闲人情自是有新故相好乃能保朝暮故人落井巳下石红袖弹筝未移柱玉峦排秀天清明乱峯入眼心先倾向来刎颈或蹀血此地一笑终忘形平生爱山心愿见喜色津津应满靣宁愁偃蹇不受招一鹗孤飞谁可见
　　无住庵主为余写真报之以诗
　　骅骝田絶足韩干真畵者傥欲万口传当畵千里马吾才如跛鳖子不觧腾跨初无籋云姿何劳人摹写支郎妙人物名声遍日下事茍不当急操笔有用舍一逢菘韭翁终安陋朴野无盐元自丑强欲相纷赭至技不可名厚意徒乆假我欲报之诗有作非大雅
　　孤山之颠旧有开氏四照阁次年部使者献西湖图神庙阅图乆之问开氏四照阁安在部使者失对其知名如此昨防马过下山见赭衣荷锸数百人问之则军中藏氷于此也
　　出头杰阁想峥嵘当日佳名逹裕陵岂料生存华屋处将军于此窖寒氷
　　次韵相之见进口占雪中新句且许约季共携山谷书伯时画过敝庐
　　寒欺玉树雪横斜遥想诸郎拟玉华【玉华盐名出金楼子】更借蟾蜍千里月细看薝卜一林花公名巳在曺刘上我辈裁堪屈宋衙闻道髙轩开二妙竹坡犹有雪煎茶
　　次韵季共和相之前作二首
　　谁从玉阙蓬莱殿吹下仙人蕚緑华风急有时翻栁絮月寒无数着梅花时开病眼看三径胜着青衫趂两衙欲煮南屏山下雪问谁能防老谦茶
　　雪意鬖鬖整复斜似人霜髩不胜华只今瘦骨欹风防空忆寒江钓浪花妙舞正看回激楚两峯旋欲战彭衙不将盐絮轻相比似我南玉色茶
　　寄题张常州乌墩新作濯缨亭二首
　　使君如氷壶不受古俗尘何为觧豸冠濯髪天地津开门纳沧波自与云水亲知谁分清流照此千载人
　　二
　　濯缨须沧浪弹冠必新沐昏昏不可受皓皓亦易辱借令困一尘未易涴氷玉勿从渔父谈恐自成窘束
　　送孙求仁官黄冈
　　黄冈古淮邦其大不如斗谁知隔岸山万马日奔赴有数着诗人此地实林薮顷来当盛年王公号贤守三年江上杯快饮竹楼酒东坡营雪堂始种坡前栁至今有遗迹过者为回首后来老门生【张文潜尝谪居于此】词翰玉堂手谪官茅三间门巷无鸡狗孙郎饱文艺贫病亦巳乆着履知有土捉衿乃见肘抱经官残州一饱亦难偶论文有余日为我访白叟遗事倘可书尚足寄衰朽慎勿止寒温作书问安否
　　谢吴司户寄舂陵四首
　　何年山崭嵓化作龙起伏安得挽天河着龙吐飞瀑
　　二
　　往穴城南分山得遥碧谁持列玉峯来照蜗牛席
　　三
　　吴山非不佳故山终眼明南来一拳石似我小峥嵘
　　四
　　孤峯真崛竒凝目见太古便悲江上山培塿不足数










　　太仓稊米集巻三十三
　　钦定四库全书
　　太仓稊米集巻三十四　　宋　周紫芝　撰诗四十七首
　　次韵季共蓬斋夜坐三首
　　幽人懐故乡夜坐听秋雨耿耿不成寐凄凄亦良苦酒白应自斟茶甘为谁煮喜意入寒灯诗成看花吐乐饥焰短檠玉虫缀钗股当亦念衰翁秋风卧何许
　　二
　　寒斋秋意髙夜乆羣籁息眼前无一尘谁与共此席平生乐虚旷颇怪言不食遥知髙世意仰靣看屋脊秋虫曾何知悲鸣乱胸臆君亦意不眠佳月良可惜
　　三
　　露井飞雕梧碧月借秋色颇闻遭防軰恼睡成反侧君岂劾防手姑缓藁街磔我亦见事惯流年反多歴谁能与此物更较胜负敌一笑谓狸奴无乃尔不职
　　读韦庄浣花集戱题二诗
　　春风吹绉一池波付与蛾眉席上歌试倩韦郎追正始风流犹不似元和
　　晚唐风月一番新弄粉调膏防注匀谁与花材诗宰相聘将花蘂作夫人
　　相之季共各携李伯时畵轴见过分韵得人字
　　人生不相知白头反如新知心不在乆觌靣还成亲况我五安师二妙俱可人元龙百尺楼人物谁与隣风流小安丰玉树髙嶙峋聨翩两竹舆访我南坡春遂遣小叔雅娱此照坐賔【叔雅昔人酒樽名】王春三月雨浸浸如游尘是日天为喜霁色明清晨各携古锦囊共出畵苑珍太邱重千载髙标澹风神丹铅表邱壑制度殊冠巾渊明撷秋菊醉靣玉色匀龙眠赋逺游濯髪天池濵二老不并世异世真同论当年天厩马调御皆服驯絶域来象龙地行俱麒麟老眼阅神骏摩挲得逡廵客意亦复悦领我杯中醇尚苦江夏帖入我幽梦频倒箧倘有意叩门君勿嗔
　　文若自华亭携家来游西湖袖出新诗其归乃和前篇聊以当别
　　黄郎满袖出新诗别后篇章欲造微老骥但含千里意翔鸾还帯九雏归如君好事真前辈笑我为生尽昨非小别不堪频作恶防桥杨栁亦依依
　　次韵林察院贺章正言得子
　　海中仙果着新枝可是香山得子迟【刘梦得和乐天诗有海中仙果子生迟之句】雏鳯逺从丹穴至神驹初出渥洼时平生种徳无遗恨他日传家有是儿闻道长庚曾入梦巳应能作上楼诗【唐人载李白襁褓中其家携之上楼问颇能作诗否即应声作絶句一首所谓不敢髙声语恐惊天上人者是也】
　　全一道人分以石芝味极平淡咀留牙颊间良乆乃甘而世罕有识者或云九华山中亦有之
　　淡中得味世谁知晚岁因君识石芝甘蔗何曾有佳境人间只好诳痴儿
　　自闻青壁是芝田心到莲峯最上巅且覔微甘供一笑海中无药觧长年
　　席间分韵送王季共得浦字
　　乌衣説诸王人物世足数至今有云来眼色照天宇谁知静秀中有志良未吐时从云梦胸喷作秋江雨中郎骑生驹世亦号文虎才髙公自出歩骤真接武名当在户前意岂甘哙伍三年工曺一舸辅江浦风流各云散相见定何许臭味苦无多酒行君竟举
　　飞卿携去腊书见过中有诗次韵
　　强着端与沐猴随人作计偶乗流昔时来徃从三径今日﨑岖念一邱千里回思家似梦十年赢得髩双秋缁尘满靣君应笑京洛相逢只自羞
　　题钱少愚四畵
　　一防伤春恨看成两鬓霜如今无此梦莫畵两鸳鸯【鸳浦】一作东吴去回头又十年可怜江上雪空落钓鱼船【钓雪】事去空千载何曾有若人只应烟树里便是永和春【兰亭】雨足三湘岸烟含七泽秋可能无尺地分得庾郎愁【秋观】隆茂宗鄙余所得苏后湖像别为作短轴超然有物外意
　　髙人本难名畵手不可俗世无痴虎头丹青涴氷玉支郎唾俗畵为我作短轴遂出三昧手观此真靣目衣冠有山林风味到僮仆悠悠跨蹇驴眇眇出寒谷薄暮殊未归落日下古木未知适何门敲门看修竹无酒意阙然鸱夷尚空腹长须颇觧事归骑不敢趣更复问前山谁家酒堪漉
　　仆访吕晞朴排岸方造舟翔鸾不及见后数日有诗次韵奉谢二首
　　太常何敢醉如泥休沐相寻见亦稀倦着青衫君未可老遮乌防我当归翔鸾寺里停烟棹西子湖边看落晖安得剧谈同一笑孤篷六尺去如飞
　　此生随分本何知人品非髙论亦卑早岁囊书羞贾传暮年学圃羡樊迟江乡老去多归梦乐府秋来得妙词【晞朴近示秋郊二章词意古雅有乐府之遗风】八节上滩休入句花姑载酒可相期
　　河鲀之美唯西施乳得名旧矣而未有作诗者戱作此诗
　　吴王宫中半吴女选入吴宫歌白苎姑苏台上看西施羞得红妆不歌舞青丝笼髻云剪衣玉埀双乳肤凝脂香罗对画两鸂鶒半约胸酥人未知迩来红鱼新入馔西施乳入诗翁眼酽白还惊春雪温细理不知燕玉软坐中嘉名思昔人未许八珍当禁脔更将人乳作蒸豚可笑此郎风味浅不知柱下风流张相君暮年饮乳不饮醇帐中侍儿知有几当时西子今未闻白【阙】自笑竹坡老烹鲜谁饷杯中珍江瑶敛袂敢争席一尊伴我抛青春
　　寄秦峡州书尾悼侍儿之亡故篇末及之
　　当年淮水未归时紫塞天尘玉座知今日临边须老子莫辞万里拥双麾峡城真在楚云间闻説丰年讼亦闲獠洞无兵秋日永满倾醁看青山断云飞在旧阳台无复防王梦里来十二前何处是郡楼凝望想徘徊
　　吴中舟行口号七首【自吴归宣出守兴国】
　　白头人自日边来泽国风防破浪开巳近玉楼船又去却回愁眼望蓬莱
　　雨入青秧水满川吴侬相对话丰年时人尽説吴中好看我苏常买薄田
　　西来蕃使换毡裘渡海风防入帝州醉里宫花红压防千年今日记千秋【是日舟次海昌道逢金使】
　　当年戈甲过埀虹闻説楼船照水红贼去烟波巳如镜却还风月与渔翁
　　昔年谁此试青萍很石中分剑气精光熖未消刘项起始知不杀是神兵【虎邱山有大石断传后皇试剑于此】
　　乆陪三馆瀛洲客屡拜苍龙宰府茶更覔惠山烹雪乳余甘归与故人夸
　　水从吴尾入湖流身到江南第二州故国旧交应笑我十年飞雪上人头
　　海昌舟中雨过晚凉二首
　　白板艅艎鐡裹头吴歌声在藕花洲故来急雨归何处和月吹凉入柂楼
　　卧随鹤鹭入荷香笑却蒲葵借晚凉冻雨酿云遮薄日小舟添水送归航
　　晓发吴江晚上姑苏台
　　挂防早拍云涛堆落防暮上姑苏台天沉海峤鸟飞去雨入太湖云不来西施白苎岂复唱吴王故苑俱成灰谁能与子论许事倚栏共听渔歌回
　　登埀虹亭
　　云水苍茫共渺然眼看飞鸟没苍烟山围百雉吴王国风急千防震泽船白髪飘流身巳老断编零落事空传谁将无色胸中畵貌取吴中万顷天
　　惠山泉二絶
　　石龙喷雪绕山斜桑苎祠闲一幅纱只对清流巳无暑未论絶品觧宜茶
　　山僧知我去匆匆旋印红泥乞老翁拟唤人间三昧手共分天上小团龙
　　仆归自武林防舒元相徐美祖诸君皆惠诗乍归老倦未苏姑以塞后时之责耳
　　红尘染尽去时衣愁入双蓬鬓髪稀故国几番随梦到长安十度送春归懒看乌防朝诃马却忆黄防昼掩扉鸟倦知还我巳老防令双鹄贴云飞
　　相国风流元有种徐卿裠屐固应稀青衫好着君犹未黄髪无多我合归清梦晓听湖上雨暮年犹借水边扉南来未是安巢鸟拟趂西风着处飞
　　王元东寄长篇病中未能和韵先寄此诗为谢
　　白璧尝遭按剑疑古来投分要相知惊人未有平生句絶妙空贻幼妇词我亦去为庐阜客君应多寄辋川诗来书更觉寛陈债八节滩头上水时
　　次韵元相阅猥藁见赠二首
　　无物能娱老防搜兴漫长数茎空撚颔一瓣与谁香【后山诗云平生一瓣香敬为曾南丰】岁月揺双鬓莺花恼客肠更哦秋士句聊与伴啼螀
　　挽得非来句频哦送夜长诗今逼何逊人亦似黄香拟答琅玕赠慙无锦绣肠秋风又撩客啾唧动寒螀次韵美祖用元相韵以广后山之意读之汗下愧不自胜
　　晋魏分骚雅诗流本日长应传少陵鉢莫炷老僧香俗眼无泾渭从谁话肺肠感君韶濩耳来听菊篱螀
　　二
　　白璧光元在青云路亦长海天从逐臭郎署防含香唾玉分新句浇愁浣俗肠从今秋夜枕雾草厌闻螀
　　谒梅公墓
　　当年蛮锦织梅花此日苍藤立暝鸦白水碑残犹结客颍州兵乱巳无家何年有客常留剑举世知谁可押衙我一举杯浇马鬛更从底处问侯芭
　　次韵飞卿二首
　　赦黄新拜日边书畵舸行游雨外湖粗有微官如漫叟苦无髙论似王符江边孤垒应千里天上神州梦九衢物外故人今逺别固应怜我不同涂
　　闻道州闲可读书緑荷朱阁绕平湖慙非万里青云器未称中兴赤伏符来暮不应歌叔度乆穷聊免哭唐衢君当别我休辞醉我亦匆匆恐问涂
　　将赴兴国别同社五君子
　　欲倾杯酒话平生又觧孤舟作晓行有友五人那忍别去家三岁若为情一时但恐无耆旧四海谁言有弟兄归路若随清梦到江南虽逺不多程
　　宿能仁作【时赴兴国】
　　吴防送我作东归双玉重新见两溪脚踏故乡犹未穏仍携十品过江西
　　仆将有江西之役证公老师自龙谿来访仆于家巳而遂至春谷送别二首
　　两翁投老各华颠徃事重论亦黯然只有髙情无岁月相看依旧似当年
　　羸骖相逐犯风埃行尽千岩未肯回送我漳淮三百里道人何止过谿来
　　过九华作
　　隔路仙凡欲问津马头空厌没黄尘伤心不到牛栏港九子山应觧笑人
　　梅圣俞尝为建徳尉仆过是邑询之果然且言今有梅公堂在焉
　　百年遗像锁寒防气压长江贾尉轻谁道都官能【阙】防固应梅福自知名人犹能説当时事诗亦悬知早岁成泉下玉山呼不起可怜华屋漫峥嵘



　　太仓稊米集巻三十四
　　钦定四库全书
　　太仓稊米集巻三十五　　宋　周紫芝　撰诗四十六首
　　夜宿尧城寒甚明日山中有薄雪马上赋二诗
　　剪水飞花防翠峦未教全放玉孱顔分明六曲屏风样和雪新描着色山
　　云意悠悠晚尚坚玉尘犹未破清寒不知谁把千岩雪付与诗翁马上防
　　梅山宗老惠近诗明日自山中来访余尧城驿二首
　　梅山寄我近来诗便恐诸郎气尽低双井派中真法嗣莫将轻比顺阇黎
　　参得诗中句外禅颇知经岁杜禅关要须觌面亲分付不免烦君一下山
　　过狄梁公墓
　　髙后王诸吕汉鼎几半倾绛侯入北军有意诛鲵鲸兵纒未央殿血溅长安城禄辈仅诛灭四海殊雷惊唐家女主祸未可方西京艾猳剪宗枝贼计殊未成三思本么麽白面不足黥举朝无直节但畏罗织刑梁公挟大计赤手无寸兵为言不祔姑祸止谈笑平功比汉诸人优劣不用评事茍以理胜口舌亦可争师曲举必败势力未易凭老妇虽至愚理在见自明不然此危邦讵可一言兴
　　琵琶亭二絶
　　旧事无人作短行湓江空自绕湓城黄芦苦竹依然在犹替琵琶作怨声
　　捍拨难传不尽情琵声裁尽继琶声风流扫地无人説只有空江旧月明
　　陪李使君登庾楼是日云雾不见淮山
　　跨江云梦不胜寛楼在江声汹涌间试防坐中寻得句说君眼力尽时山
　　楼前江水防镕银江外淮山色未分安得长驱鳄鱼手爲开南岳岭头云
　　九江赵倅新作环季亭
　　小擕樽酒作清防寻得方壶最上头山在断霞明处碧江从白鸟去邉流苦无健句争天巧赖有新亭慰客愁他日东南论胜地未应只数庾公楼
　　题东林香山像
　　大唐受歴三百年文士辈出俱可传情虽妩媚中骨鲠当时只有香山贤香山年少谪湓浦卧听琵琶心独苦想得囘舟夜半时半湿青衫泪如雨别来江月几畨圆黄芦苦竹空凄然风流扫地复有但见东风吹白髯可怜画手无前辈欲倩虎头呼不起琼枝玉树了无踪铁拨鹍弦何用尔明朝一舸下浔阳月明依旧空江水
　　借书【到兴国】
　　牢落偏州少士夫一防求借是书无道山堂外长廊下黄巻如云记石渠
　　课吏抄书戱作
　　雪花飞上白髭须茧纸犹抄细字书莫笑老翁儿戏子政縁长日要销除
　　湖亭懐旧三絶
　　铃索无声讼牒空妙香寮外水冥蒙长安故旧如相问今在江西道院中
　　校书天禄想诸郎应在蓬山语昼长记得去年秋七月日斜香转曝书廊
　　白头武部最风流便是汝南陈太邱折角乌巾人似画与谁同伴两山防
　　沈季卿出元具茨王相山诗巻相示两翁虽存没异途而均为不偶读之良増慨叹为题轴尾
　　沈郎帯减不胜衣瘦甚由来政坐诗试数交游尽前辈便知文采照当时子猷何处寻脩竹漫叟今谁吊旧祠人似浮云忽吹散老夫虽健鬂成丝
　　寄题陈医安乐堂昔山谷闻四休居士之言曰此安乐法也陈君盖取是语以名其堂
　　六尘欲要净三摩辛苦修行奈老何只得四休安乐法一身受用已为多
　　自笑区区老倦游庐山今是我莵裘暮年欲覔安心法他日敲门问四休
　　送陈鄂州
　　旧识君家小仲容步兵今复此相同谁教楚楚青云器来照鬖鬖白雪翁庐阜故山休入望武昌官栁正摇风只应黄霸归朝日巳在天邉尺一中
　　牕明
　　牕明有斜日几静无一尘向后有余恨乱鸦来聒人
　　病起步至湖亭
　　雨从今日十分晴病后春应一倍増着地巳无残岁雪挂檐犹有上元灯
　　薄罗初欲换单衣社肉裁分燕又归唤得春来却催去满庭红雨杏花飞
　　病余犹着杖藜扶临水依然一老夫不用苦烧红蜡烛桃花解笑白髭须
　　吊梅
　　飞尽江南泣雨枝韵髙犹共雨相宜洗妆只有唇红在也胜桃花好面皮
　　伤心不见玉扶疎丹杏缥桃亦甚都只恐此君零落后余芳要自不如渠
　　春日连雨湖水大至二首
　　楚地春三月他乡客二毛愁懐须着酒寒力尚欺袍细雨淹花湿颠风拍浪髙昨朝红药柱今日整渔舠
　　二
　　白雨鸣珠琲春江灌玉壶漫郎囘小艇摩诘画新图山近醒愁眼州闲养病躯如何樽酒地更与防南湖
　　秦少保生日诗三首
　　岁当作噩律始催杓檇龙角星纪囘祥云下覆穷九垓帝车御极云旗排夜色清润明三台昴精叱驭天上来上帝欲遣清风埃汉家双阙髙崔嵬日趋龙尾朝蓬莱父师有鼎调盐梅公賛庙画众允谐龙顔一笑天欢咍虎皮防甲巻不开白玉雕爼尊有靁五风十雨无烟霾爟火夜上通天台礼成一代谁可偕功髙欲报帝所懐大用永配德与才夀庙祝之言可该拍肩俱愿齐洪崖跨鼇昔上环州山恍如梦见非人间黄金作屋碧玉椽灵芝仙草香流泉琅函玉轴架挿天神龙守钥秘不传天书错落御墨鲜泥金描鳯寳带纒中有紫府遐龄仙主张东壁宗众贤天风猎猎吹广寒霞浆酌客春昼暄蘂珠琴心乆精妍灵根坚固玉链顔三官四辅谁可迁防公衮绣当帝前拾尘筭刼不计年
　　右文天子朝明光汉陛晓列千官行罢朝不归按霓裳黄门羣袭御殿香翠盖趣驾黄微张日髙宫树遮囘廊侍臣进册俨在旁香罗覆帕牙籖长前规尧舜后三王六维鉴策最良圣心自约昔未堂日有所就月有将公书万巻胸中藏海涵地负谁可当官粗住下百报忙独畱真儒传紫皇茶瓯拜赐近御床天顔咫尺瞻龙章金叶旧事不足方人如禇马才亦常说定惟服寜可忘设施行当见庙堂可使风俗还轩黄有时问道崆峒乡广成之师夀百昌千有三百岁未央
　　二月二十三日遵奉圣诏出郊劝农谨赋诗一首示诸同寮
　　星言出郊坰缓辔遵微涂陂池湛新緑阡陌开上腴春色向晼晚农事日巳趋有司奉汉诏训辞宣帝谟父老数十辈龙钟白髯须扶杖前致词谓当极勤劬曩也事格鬬今当反田庐农桑遂温饱里胥絶征诛兹焉不少力是自贻臞椒浆酌大斗起坐时欢呼有如一日蜡相期恱须臾殷勤颇自愧小信殊未孚傥非获三登何以谢汝徒同寮数君子妙畧懐永图愿言规迟暮共此丰岁娱
　　次韵漷宰题妙香寮
　　香严参鼻观可受郢人斤谁能论许事且炷松炉薫借此沈水力侑我棐几文小阁亦窈窕青烟散敷纷与人共婆娑此意良殷勤恨无博山赋可冩蜀锦纹老人住江东来作江西云江湖渺归思先弟无余芬焚香此幽事此外何所欣如人嗜昌歜岂复思羶荤令君出新语种学窥多闻但恐燕寝句颇惭韦使君更当宿残火薄雾防氤氲
　　刘德秀县丞凢五和前篇仆亦五次其韵
　　刘侯一诺重胜获金百斤秀句忽复出华名愧微薫但怜沟中断枉错黄金文君欲强推毂谁当为解纷顾我絶世好百念独此勤鹊尾得古制鹧鸪玩斑纹时从孤峦顶防上秋空云遂作小方寮调防留清芬忘言聊复尔念意亦可欣了知法界中清静无五荤倘非此地胜是妙数得闻谁知几席间中有造化恩遂此草木性一气防氤氲
　　楚泽是鱼稻不论斗与斤老守睡足处饱饫闻余薫时歌郢人曲细和湘累文天风一披拂花砌飞缤纷乐此尽日静颇无终岁勤刘侯过我数坐乆衣成纹时惊燕梁句有似春空云千年论徃事一炷同清芬有客乃如此我意岂不欣人生如草木鼻味殊芗荤海天得彼趣妙香吾所闻庶希清浄化上答明圣恩从今世外乐可比洪崖氲
　　蔚宗草香传水沈贵盈斤标置何必髙有德当自薫士成稍蕴借徃徃嗔斯文人生顾安用浪为此纷纷我静偶获趣君意良复勤摩娑辨欵识共玩古曺纹青烟既司寒小孤方揷云诗应神所授句与炉争芬悬知我辈事俗子未必欣不容芝兰室杂以蒿艾荤政恐千年后余鼻尚有闻惟爱青云士亟拜黄屋恩未知谁氏子肯对香氤氲
　　念昔居上国春荠卖作斤那得千金嚢可买百濯薫一为道院主坐空朱墨文清笳悲壮浓篆横披纷幽意可略喜老倦复小勤诗如水得风自然偶成纹香亦旋变灭颇类无心云丞哉两松篇时出水麝芬镂氷纳蔬肠争洗三韭荤敏手不可敌胜妙昔未闻岂不胜儿女呢呢相怨恩人生如此少炉烟且氤氲
　　隠之刺五年归嚢香一斤恕投湖亭水内子无饭薫欲草廉吏传恨无班马文此风一凋落披扉如丝纷前身是香严宿习今尚勤炉烟凝室炷印篆缄雕纹嗜香犹有癖于世巳如云况今花木妍香风度微芬节物岂不佳老洗难强倾太常斋日多十饭九不荤唯有鼻孔香时于静中闻未知刘季和何如荀令君且当置是事一笑同氤氲
　　苏内相在黄冈尝从桃花寺僧覔茶栽移种雪堂下余始至此防岁且暮明年春得新芽试之色香味俱絶不减湖越二叠宜其见赏于此老人也人言雪堂今巳鞠为馆驿茶盖可知矣
　　梅雪既扫地桃花露微红风从北苑来吹入茶坞中真香不可说玉色谁与同不知耐几汤成此三味功顾渚与日注名髙各雌雄四海一大地所至皆春风物固有不幸乃尔殊穷通此品不见称白云空防茸移栽雪堂下赖有黄冈翁来禽青李帖絶世无此工遂使桃花名遍满江西东此老乆下世真赏殊未逢只今调粥手乳花为谁浓堂今在馆驿树亦知何踪树固不足惜馆驿行当空
　　筠阳竹根枕
　　髙安老竹三尺围断为釡甑中可炊蕲州开笛不足数嶰谷截筒空自竒何如猫头未成竹化为霜根白如玉峥嵘劲节不得施歴碌黒斑空满目白头老吏饱官仓云梦南州睡初足筠阳别乘一幅书寄我中刳两枵腹飘飘逸韵青衣郎梦中相见筠山阳一笑摩挲抚君背定教从此毋相忘我欲问舍无何乡为我徃使华胥王人生草草两鬓霜要知日月壶中长
　　四月五日早晴二首
　　老病犹朝朔华颠尚着冠马头収雨去湖面拍堤寒鸟作乡关语花如梦寐防晚来还倚杖防日下栏干
　　二
　　忆作西来梦犹堪细数程随云千里到防月五畨生上箔蚕宜暖濒湖麦要晴天应怜病守有意在秋成四月八日燕客湖亭风雨忽来颇有波澜意欣然恱之
　　水平真欲见秋毫碧海无人掣巨鼇多谢西风巻烟雨肯来湖面作波涛
　　孤山十载饮湖光更入江西鸥鹭行官舍一生常近水前身应是水仙王
　　白雨跳珠水上鸣雪花吹浪酒邉行不嗔燕子飞将去最爱鸬鷀睡不惊
　　千叶石榴盛开为赋一诗
　　江东五月榴花红江西三月满花丛东花窘束少态度西花重叠红防茸谁翦燕支山下草乞与殷红照林杪移栽我欲过江东衔子鸿鹄今成空红巾羊蹙为谁苦芳心何止千重重试遗红妆歌一曲此花此曲何由逢春光都无十日事不成夜雨还朝风红芳莫遣忽飞去断肠烟雨空溟蒙
　　十六日对雨是日闻得濓溪地
　　大麦结穗牛尾长小麦满地秋云黄清涟堂前今日雨中有庐山汤饼香故人唤我庐山住欲买茅椽近庐阜得田于我复何求只就天公覔甘防天随农父与隂晴云共东风作朝暮山南山北水长流下田髙垅禾无数秋堪醸酒醉不醒饭可充饥饱摩肚先生不管醉尉呵柱杖寻游绕山去





　　太仓稊米集巻三十五
　　钦定四库全书
　　太仓稊米集巻三十六　　宋　周紫芝　撰诗五十一首
　　鼓咚咚行
　　烟雨凄凄芳草渡隔岸咚咚赛神鼓男巫唱歌女巫舞蚕宜青桑麦宜土天下无兵三百州不如卖剑买汝牛千仓万廪汝莫爱富民今岁新封侯
　　午睡为流莺作歌
　　拟倩花枝当绮罗更烦莺作缓声歌未残春色犹堪惜巳老周郎奈若何
　　树里金衣不露身欲寻啼处了无因緑隂长得成何事遮却黄鹂最恼人
　　江南草长乱啼莺睡足南州得细听最爱欲歌还欲住伴人如梦亦如醒
　　寄黄超然监丞求山谷像
　　黄人生不恨幸识元鲁山平生黄叔度常在梦想间时于绢素中得见氷雪顔晚乃客京洛髯孙始追攀眉目真似之典刑今未刋昔我在武林岁月不得闲甚欲貌公像归嚢竟空还迩从同寮家小轴得细防芒鞵方释杖野服不着冠尚恐或非真蠧虫亦少残谓言君家本可惜石竹难愿君呼画史摹写来江干孙郎倾盖交臭味同芝兰能事亦须趣勿作水石悭君不相我请幽兴恐易阑
　　次韵沈季乡题醉山堂
　　防尽吴头楚尾山不嫌心似鸟知还可怜樽爼登临处正在烟云杳霭间地胜岂无神物防天教付与老翁闲凭栏欲唤君来语家住寒溪第几湾
　　送呼延韩仲
　　人生何苦着儒冠心与功名了不干早岁气吞云梦泽暮年身作灞陵官欲寻故国今安在漫醉醨樽不当欢老别相逢知几日花须句在好重防【韩仲见和劝农诗有况此春欲暮风温脱花须之句语意俱胜】
　　晚思
　　落日下平芜囘照东湖尾牛从何处归相随渡湖水幽人倚栏意得月犹未巳白鹭知何为欲下还复起
　　送刘德秀赴官贵池
　　刘郎人物照当时未上青云莫慢迟秋浦江山应似旧蓝田雁鹜不妨诗销魂怕作文通别问字谁如伯始知此去醉山梅欲动忆君同防雪前枝
　　季卿恵诗颇寓穷愁之意作是诗勉之
　　君有篇章配国风技兼鼯鼠固应穷但令人似千金璧莫恨门生一丈蓬北阮有生寜免俗防荘虽放亦求通防防黄鹄摩霄去未可轻投燕雀丛
　　秋意
　　江城木落又秋髙归梦难成客鬓凋拟倩西风吹雨去莫来窓下打芭蕉
　　十月晦日郡席见鹅梨
　　雪后新尝溅齿泉樽前风味固依然自从北郡无人到不见鵞梨今几年鲁酒谩倾犹病渇并刀未下巳流涎从今莫覔张公种钉坐虽多不当贤
　　题向司户芗林图
　　宸奎犹作麝烟浮便舣归航结小楼何处访求三岛路径须图画百花洲黄金殿里鹓鸾梦白鹭江头草树秋天上归来辋川住世间那有此风流
　　腊月二十三日郡防祷雪宿斋房赵尉灯下送蜡梅
　　半昏灯火宿斋房惊见梅梢破蜡黄夜静月斜帘不巻步虚声里得花香
　　正月十四日夜病在告雨中不寐示刘德秀
　　雨意涔涔客梦悭病来无意近歌檀防他红袖倾春酒分我青灯照夜寒老子要非年少伴醉乡空愿故时欢悬知邺下刘公干犹拥书檠午夜防
　　题李伯时画归去来图
　　渊明诗成无色画龙眠画出无声诗两公恐是前后身二妙畧殊今昔时我顷诵诗不知处今乃按图俱得之当时想见归意好扁舟飏水风吹衣壶觞未饮入室酒玉色先见迎门儿岂无故老说情话尚有残菊依东篱云归鸟倦自有意欲辩巳忘谁复知龙眠得之心应手笔所到处心相随僮奴似有傲世色草木亦带烟霞姿痴儿方办公家事此老自挟南畆犁人生异趣岂不逺心如鐡石终难移我今此意不自事老去见画空惭非
　　次韵范提干二首
　　绣衮华貂侍禁宸忠宣遗烈在丝纶传家父子俱仁孝盖世功名孰比伦阀阅固知流逺衣冠今见典型新如公自是青云器不作刘郎问大钧
　　白头于世亦何能欲赋归来计未成孟博声名追徃昔蔚宗文字慰平生风流易散嗟人事臭味相求岂世情欲唱清歌送行客不知谁是米嘉荣
　　客梦
　　客梦长千里官居巳岁余却愁花蘂动转益鬓毛疎山气朝朝雨江苞月月鱼匡庐早归去稚子可篮舆
　　次韵强使君见寄
　　梦泽南州听晓鸡老饕于此寄朱麾春湖鱼上先分玉暗谷茶生防展旗【鱏鱼桃花茶皆此邦嘉物】酒甲江西聊可醉山横楚尾恨无诗【富川酒冠江西】年丰讼少知何事时有光隂到楚词
　　次韵黄叔鱼见寄
　　江邉熟睡不闻鸡髙卧何功尚拥麾千里西风饱鱼蟹十年惊魄梦旌旗名惭公瑾终焉用人似黄香更好诗欲作报章无妙语楚歌唯有竹枝词
　　湖亭之胜大似江上但无芦苇二月二十日移植数十本
　　大年着色山前雨摩诘无声句里秋巳是湖山无限好更栽芦叶伴轻鸥
　　杜防三首
　　甘王祠下杜防啼句句声声是说归安得一家三十口似君两翼解髙飞
　　千秋但有一渊明肯脱青衫事耦耕【阙】　汉朝俱此老都门谁祖二疏行
　　穷甚亦须缾有粟天寒可遣妇无裈杜防不大知人意归计应须与细论
　　闻真如牡丹盛开偶忆去岁防花之防
　　记得东风隔水村偶逢幽艶荐芳樽今年多病无行乐更怕春寒不出门
　　春来花草尽关愁风雨妨人懒出防不见鞓红去年面可怜孤负玉风流【郡酒名风流泉】
　　谢王侍郎寄东仓祖送图
　　都门供帐记当年十里旌旗暗画船文石班中天上客水晶宫里地行仙铃斋妙画人间见相府珍篇海内传锦轴牙籖浑未识忽随双鲤到家邉
　　抗章闻说动前旒分得东吴第一州乆与衣冠为盛事更寻云水作遨头当时鹓鹭应须记此去湖山莫谩留却笑杜郎生羽翼但知欢喜下汀州【杜牧自少卿出守吴兴当时有捧檄汀洲去全家羽翼飞之句】
　　次韵李安州赠别
　　老来着处便为家行尽江西是水涯诗到说归无限意山非吾土未应嘉我思故国方成恨君到东湖尚有花更欲少留听句法公诗巳似玉无瑕
　　次韵李安州纪赠二十韵
　　衣冠数人物伯仲髙人间我于鸿雁行畴昔奉徃还挂名华萼集遂尔不复刋暮齿慨晼晚得州近荆蛮恨公识面迟又复容追攀髙风薄云汉秀句横笔端乃知同气中文采真斑斑谁将郧城水换取蓬莱山要公抚凋氓天意岂等闲玉阶有余地行归鸣佩环上最不待乆唾手未苦难念我老巳熟无鬓堪成班江头忽三月坐见春物残相逢喜倾盖徃事论险艰一饮未彻席扁舟渡惊湍情钟惜易别易别成永叹可怜堂下水故作声潺湲风流倏云散人生岂长欢愿公寄尺书细行勿轻删仍烦巧匠手着意镌坚顽
　　北湖暮春十首
　　东君无意惜花残留得青山隔雨防可怪天公不怜客緑阴成后却春寒
　　北湖防雨两春余忘却渔村笠泽居去岁莺花犹是主今年须鬓不胜疎
　　花到酴醿欲尽时一春巳是燕防稀旧来持酒听歌处乞与东风燕子飞
　　几日春风自在颠谁家相唤上秋千难留花住那堪雨不奈天寒更禁烟
　　洛红闻说烂如霞应着青油宻防遮莫剪姚黄供老眼使君头白懒防花
　　韦郎诗淡少人传贪防仙书不爱眠闲礳小团新样月拨灰重试古龙涎
　　西施乳白鱼供箸樊素唇红果荐新不恨江干春晼晚旅庖犹是慰愁人【富川二物春晚上市】
　　落絮天慵草渐匀最迟红药又成尘苦无黄鸟能歌舞连日春隂闷杀人
　　燕梁夫妇几时归养得新雏总解飞投老卜巢犹未定可怜人不似乌衣
　　次韵元相题到花亭
　　从他白髪三千丈莫管人生七十稀满载月明歌一曲到花亭里醉中归
　　送李瑞昌
　　庐阜老人心古锥颇学子长多爱竒晚生恨不见前辈一谈徃事神先驰龙眠人品似摩诘不比老【阙】
　　阎呼画师徃时袖手阅神骏
　　三马就毙何由追都人一日传万口后生闻此心懐疑诸孙今喜典型在此事颇从君得之吾皇仁圣重贤士子孙必録初无遗但令苛政不如虎防有善事令天知碧油拥被报政急桁杨卧壁催科迟他年父老歌遗爱为君摩石题苍碑
　　余手植木芙蕖数十本山亭之下比闻颇为群羊践履
　　春去无花伴白颠旋栽红艶照霜前髯郎莫剪柔柯去留作秋风一醉眠
　　送髙仲思提干
　　狝猴莫厌土牛迟天马能行老更竒论事颇遭官长怒洁身惟恐世人知簿书奔走聊应尔台阁飞腾自有时云落断鸿谁是伴尺书何日慰相思
　　送莹老住灌谿
　　一年身寄水南村谁把禅床一席分去住随縁本无意道人踪迹似孤云
　　竹坡无物可关懐只有青山眼为开未识灌溪真面目烦君着句画将来
　　送杨师醇之临安兼呈师古
　　家在湓城五老山与君相望各江干如何肯拨艅艎棹便欲来同苜蓿倾盖尽知今日意买隣仍结旧时欢菊觞浇酒无离恨淡榜书名防二难【令弟登科师醇新除皆在来岁聊见篇尾】
　　拟省题桂林一枝诗
　　晋祚传千载贤科重一时拟横金殿栋先剪桂林枝月窟根盘壮烟岩雨露滋孤芳寜有种凡木自多姿臃肿樗空大风流栁漫埀惟应太邱令功德季方知
　　秋来乆不作诗书所感
　　雨蹙江涛壮天含暮霭低年华添老色风物似年时富贵浑无念情懐不到诗度秋无一语巳是俗人为
　　寄李安州未得别后书二首
　　未得安州信空添楚水秋雁寒飞不到江逺望难休去国双红斾携家两白头可能无一字分慰老人愁
　　二
　　鄂渚他时县江南尽处州平生求识面此地忽同逰湖外公开府江邉我上楼尺书何日到能寄近诗不太仓稊米集巻三十六
　　钦定四库全书
　　太仓稊米集巻三十七　　宋　周紫芝　撰诗三十五首
　　送富川秋举王君子
　　云衢欲上马蹄轻莫问长安路几程双剑竟须腾巨泽夜光元自当连城偶因劝驾江邉日犹记胪传玉陛声【某前举摄行承防司公事传主殿陛职在胪传】澹墨牓知何日出拟开春瓮为君倾
　　寄小儿栞书二诗因趣其归
　　黄梅雨熟汝辞家数得秋风到藕花书里悬知有归日醉中不复问年华
　　庐峯今巳卜菟裘心共长江日月流莫待西风雕緑草速来随我上归舟
　　次韵强幼安中大以仆筑室濂溪见寄
　　归去来兮复几时临流屡欲唤篙师种秔有地供饥腹佩犊无人作去思偶着衣冠真是梦倦寻邱壑巳嫌迟如今真在庐山里二妙堂成更乞诗【仆所居山顶作堂下见长江庐阜故号二妙】
　　强幼安中大示乐闻过斋记以诗为谢
　　白璧摩挲未有疵榜斋铭座尚防微欲从今日求闻过故说当年是昨非言行固知无里襮吏民何处不恩威欲参函丈师全德此去应须便拂衣
　　题赵倅家獐猿图
　　易生画手妙幻出猿与獐双猿挂树枝二獐囘目光乌衣白面两臂长雌雄相逐争跳梁秋山果熟腹自饱云蹬路絶人谁伤下临长啸颇自得那愁解舞绯衣郎二獐惊怪久眦睨深羡两猿髙据烟林藏猿狙喜怒不足说獐鹿町畦寜无场枝髙地卑能有几蚿蛇自可俱相忘富贵贫贱各有适也恐万事谁能量
　　雪中同上醉山
　　驾言陟前冈胜赏追良辰苍黄惨暮色浩荡飞瑶尘氷花似有意娱我坐上宾但恐白糢糊偶失青嶙峋造物有竒事变灭无逡巡斜阳忽到眼万叠罗苍岷戏从壶中天漏此色界痕况乃文字饮尽属我辈人老守颇自愧缪许参冠巾念我千里行维舟在江滨雪既不可留迹亦恐遂陈置之勿复道且饮樽中醇
　　送章使君守竟陵【章涛彦博】
　　长江尽此是吾州君去长江更尽头短棹只添行客恨清樽肯为故人留饱听梦泽洲前雨却望苍龙阙角楼试问尺书何日到防须红蓼白苹洲
　　金山贯道人跨水作亭余为名以枕流亭成而仆欲去作二诗因以留别
　　闻说朱栏照眼新一溪清浅共谁分可怜桥下无情水不遣鱼识使君
　　与师同是一山云吹落江西却再分聚散人生俱似梦虎溪重过不烦君
　　食橄防记客语
　　朔风吹元云欲雪愁江天烟颿驾海舶橄防来闽川客言似有理得失亦小偏红盐落青子嚼玉宜芳鲜色香苦未发遂杂春客煎清香虽覆椀翠润殊嫣然香味元自若人生浪求全方言田家翁好恶能两捐一食辄苦口弃掷古道邉囘甘入齿颊拾遗止流涎朴质固可笑任真亦良贤向来纷纷者妄论诚可怜
　　次韵桂嘉任郎中赠别二十四韵
　　是身本蘧庐误得两朱轓朅来卧江楼白鸥防飞翻惊鸿巻西风吹落云水间江山相表里宇宙殊恢寛但苦千种愁不供万叠山幸兹洪崖君仙驭超人寰一身聊复尔万事不可干富贵倘无求藜藿亦自安不须金鼎炉养此玉栋顔纷纷一囘睇徃徃俱防顽有如盗跖手可鲙朝饭肝居之彼不疑念念我心寒公今梨枣成心地无险艰横湖仅一苇经月无寒暄昔为吏曺郎今带儒生酸缪从周旋间获奉澹泊欢公已闻大道我犹防枯禅谁知数日恶忽有千里叹古道催行辀满山霜叶丹仙凡自此隔无复相追攀余生几何时白日飞惊湍愿公追松乔驾鹤骖翔鸾我亦上五老举首云间防
　　题巻雪楼【甘寜庙楼】
　　三国英雄气似云江南只数故将军借令马上身犹健应笑中原鼎尚分諡册屡沾新雨露断碑空说旧功勲斜阳万里明如雪独倚栏干酒半醺
　　大冶山中有东方寺世传东方曼倩尝读书于此寺后有圣泉凡邑人之乞子于此者随愿辄得僧慧满住持十载无日不醉癸酉冬十二月之吉趺坐示寂九日而色不变人皆携酒来酌师至暮必頳颊泚防状如醉人然其事甚怪金山贯道人将赴东方之请于其行也戏作三诗送之因纪其事使刻之山中以传好事者
　　先生自以滑稽雄何事偷身入汉宫跨鹤乗鸾本无定安知不到此山中
　　平生着酒满葫芦醉上禅床不用扶更把酡顔惊世俗方知肉眼是凡夫
　　谁谓灵泉易感通解令少妇却愁容道人应为众生说此事如何着得侬
　　防香岩一小室甚温洁坐客皆言雅宜听雪各赋一首
　　鹊尾烟横不巻帘莫嫌好客坐无氊道人此室知何用留与衰翁听雪眠
　　晓发永城【时任满得祠】
　　跨鞍不作永城留马上烟销霁色浮便恐匡庐来入望此行今日是江洲
　　瑞昌道中梅
　　我昔西来野梅发今岁梅花似前腊流年别我谁肯留衰鬓羞花不成折昔非今是未必然尺短寸长何足说到家浄洗客衣尘犹有匡庐半山雪
　　时宰生日乐章七首【并序】
　　某尝观汉武帝在位既乆心喜太平凡一草木一飞走之瑞间见迭出旋命词臣作为乐章载在史牒人到于今犹称诵之太初四年获宛马作天马之歌元封二年芝生甘泉作斋房之歌元狩元年获白麟既作朝陇首太始三年获赤雁则又作载象瑜然是数物者特以鸟兽草木之珍羽毛品类之异遂见纪録不知其何补于治何益于人何功于宗庙社稷而称述歌咏之如是其至耶为人臣而有大功德于天下人主倚以为安危四海视以为治乱隂阳调和四夷驯服教化修明天地昭格旷古以来耳目之所未尝见闻者乃反不得纪之乐章被之金石曽千里之马九茎之芝与夫一麟一雁之不若岂不毁誉失实冠屣颠倒大为可笑哉仰惟上穹埀祜圣相聿生八表防休羣苍賛夀圣天子自我作古加以宠恩心锡之燕喜盖无所不用其至焉天下贤士大夫能援毫者谁不作为歌诗踊跃自献则颁明诏命词臣寓勲德于乐章纪成功于大笔为有日矣某猥以一介辱在坯陶白首词官十年之间内职编摩外专城垒栽培枯枿造化余生盖将援甲子于泥涂以补山林之岁月则某佩太师公相之恩华岳不足方重沧海难以拟深周视此身念无以报唯岁以骫骳之词而祈乔松之夀区区自谓其殆庶几焉重惟大德日新陈言屡出不变故常始终一律重章复句人所厌观辄敢易为乐章七叠虽不动望班孟坚司马相如辈于万一他日朝廷采诗之官以摭歌謡稗官以求里巷之言或将有取焉尔至若宣王中兴之臣如仲山甫方叔召虎之徒功德光华见于烝民崧髙诸篇则必有其人矣诗曰吉甫作诵穆如清风固所愿见而十九章之诗则义有阙未之与也
　　乐贤臣章第一
　　亳后出莘野兴一德懋三台明岁在午月嘉平阗鼓吹玉箫鸣醉厌厌椒醑馨阅万古所未闻肖说像传尧文诰出德爵尊依日月庆风云等箕翼奉羲轩愿公夀兮锡公龄
　　忠贯日章第二
　　六亲和孝慈不出国道昌忠臣不立韪公节秋霜栗繄公忠贯白日河洛腥黄雾塞枭獍鸣羣奸集靡它而从中不沐忠臣饮气义士戢主左与左公不屈茫茫沙漠万里天渺渺归船海中檝公之归天为恱愿夀公兮报公节
　　囘澜章第三
　　岁在昔时否屯河阳狩沧海浑将惰骄霸棘分盗连行兵蜂屯公决防摭雾雰丰豕封群羊奔佩槖鞬朝帝阍奸气詟圣道尊三阶明万室欢帝籍功永不刋愿夀公兮公永安
　　单于朝章第四
　　单于朝流沙暨天降康神乐只坐法宫圣天子稽唐虞制六艺属大儒明古义金支张玉帛制告太平备昭事天马徕渥洼至朱鸟徕翔九陛愿夀公兮报公治
　　歌泰和章第五
　　马牛归文轨同洛邑宅神邱防神光流爟火通君车驾款郊宫君车囘霈泽丰神既娯景冲融俗阜康君乐雍愿夀公兮报公功
　　泰一徕章第六
　　排天门罗万防升三陔祠泰一旗幡幡鼓吸吸降赤霄下瑶席泰一徕景贶集岁三登连八极五臣相宇宙一神降临罔不吉神言归恍兮惚愿夀公兮报公德
　　榆中章第七
　　榆关以北一骑不驰孰窥汉月燧息烽夷塞草春荣夷氓负犂九州万井风恬俗怡血属相保母父子妻既续厥嗣亦活黄几亿万年维德所施礽云来睇天之报之夀之福之刼尘可数此报何期
　　登元次山新祠
　　人物推前辈风流自一时空怜瀼溪水还绕漫郎祠君巳新华屋吾犹续断碑谁当知此意只有少陵诗过刘道士巷壁间见梁祛父苏季文诗因用其韵
　　髙卧何由雨垫巾关门聊此寄闲身长生自是君家事白发应怜我辈人多酿醉乡千日酒岂知浮世十朱轮重来却践山中约犹有桃花一半春
　　迁居二首【时巳卜筑九江】
　　乆作懐乡梦今年拚不归奉亲犹得粟见客巳忘衣慿几防防过开门任燕飞皇天怜老病留此着柴扉
　　二
　　扶病翻书巻移家枕断城云空千嶂晓门静一江横叶宻催春事花飞恼客情暮霞将霁色招我作山行
　　伤春二首拟近体
　　越罗初欲替茸裘二月轻寒比麦秋潘老凋疎空惜鬓庾郎憔悴不禁愁催归燕子春何限落尽桃花雨未休谁遣少年随梦去不教人似栁风流
　　一幅轻纱老秃翁半帘疎雨着东风长条栁伴短条舞深色桃欺浅色红愁思但知嫌酒薄客情终不似春浓尽将黒海无名障付与邯郸一梦中
　　再赋伤春二首
　　岂料余生两鬓皤庐峯犹得共婆娑昔年自作南柯梦此去心如古井波官冷故人书不到日长斋阁睡还多文园曽病犹堪酒传语风光奈我何
　　浔阳江上听琵琶买得江天且寄家带雨冲泥防燕子随风着地数飞花人来裹饭何妨病客去张罗亦自嘉还了世间无限债却修香火足生涯
　　客自富川来言湖水巳到万波
　　昔年唤客饮湖邉犹记湖天五月寒白鹭翻空归杳霭惊涛巻雪到杯盘鲲鹏水击三千里云梦胸吞八九寛想得拍堤春涨满又吹飞雨湿阑干













　　太仓稊米集巻三十七
　　钦定四库全书
　　太仓稊米集巻三十八　　宋　周紫芝　撰诗三十八首
　　寄章复州
　　春来未得复州书流落他乡我独居今日离羣天际雁昔年同队水中鱼遥知卖劒方成俗想得追锋便赐车拟约琵琶亭下月伴君一醉复何如
　　南窓植竹数百竿后数日蔚然俱青客问种竹法作四言以告之
　　平生寡友形影相吊与君结交相视一笑四方万里动静险夷我惟子求子必我随聿来湓江屋庐既正相子攸居我室乃定得子之宫于窓之南风茎雨叶蔚其鬖鬖人言死猫可引活竹猫死地虚根行竹緑又言无法移必行迷仍标其根以识东西区区百设何乃多事事在眉睫初无妙理穴地成坎碎土加筛沃以斗水和之成泥置竹其中实之以土土燥润乆可月不雨逮其雨来竹既巳成热不受暑寒不变青嗟哉此君以节自负如遇君子理宜调防君欲何法无法可传并以告子俾知竹贤
　　九江初识水仙
　　七十诗翁鬓巳华平生未识水仙花如今始信黄香错刚道山矾是一家
　　天香不染麝煤烟家近龙宫寳藏邉世上铅华无一防分明真是水中仙
　　新作布裘二絶
　　青裘短袂瘦躯长拄杖横担古锦嚢变尽形容人不识家僮应怪贺知章
　　少日无心佩紫嚢一生裘葛是衣裳但知野服寻山便不学唐装又晋装【近时士大夫衣冠制度徃徃有效二代者谓之唐装晋装】
　　吴传朋郎中自出新意作防丝书妙絶一时士大夫皆赋诗为作数语书轴尾
　　公孙舞浑脱长史妙心画老兵涂箒垩中郎出飞帛得法自所见岂用规畴昔随人作书奴终与古人隔游丝最无事何止但百尺【游丝二字前人语中无及此者惟欧阳公有游丝最无事百尺拖清光之句】飞来若有态吹去忽无迹使君防青天意外得新格映空疑有无着纸互络绎神机殆天授至技非人积遂令一丝轻可挂千金石聊将画沙锥幻出防网壁我虽不解书好书乃成癖公如傥有意能事不敢迫
　　传朋为作游丝小轴报以长句
　　竟陵老守尚书郎平生墨妙窥钟王防令夜鬼助奇崛更与游丝争短长游丝忽从天际落洗眼熟视无毫芒痴儿着意吹不起春风无力难飞扬草虽号圣亦可到此品入神谁复强使君怜我颇知好五十六珠投夜光溪藤捣纸滑胜玉古锦缝嚢牢秘藏要遣张颠与醉素不敢与公分雁行
　　读司马长卿传
　　扬雄新着草元书却笑相如赋子虚借使曲终方奏雅比君符命复何如
　　病起节物可惊效栁子厚
　　病起忽数日杖防周吾庐桃花手新栽小红今欲舒萱草未出土苗叶将扶疎物变乃如此光景难踟蹰退自观我生今形复何如梦前黒埀髫梦后霜入须安得万丈绳防此窓间驹先生可笑人为生本田晚污琳馆粟俾代南山锄皇恩浩如海臣报终难虚老力虽不足闲日幸有余愿炷金鼎鑪日诵琅函书跪祝望天门圣夀如居诸
　　纸帐二首
　　雪帐垂空万事休醉来髙枕竹猫头不知金谷园中障输与侬家几百筹
　　荆王翠羽衾中梦太尉销金帐里歌若以道人银色界虽无欢笑亦无魔
　　秦观文生日诗三十韵
　　寳祚开苍箓炎精表赤符乾坤归圣统廊庙得真儒事借帷筹定颠从漏刻扶兵销九节度仪肃五单于意与神明防功知传记无公师隆化道嗣相恊神谟世业垂余庆天心究永图貂冠亲日月玉座接都俞自可均调鼎犹谦谢秉枢槐庭何日见绣衮几时纡大府连甍栋翔鸾踵步趋侏将入贺象寄尽交孚光耀三台宿喧腾百雉都传呼鳯尾诺导从火城驱隔坐恩由占同朝礼固殊位虽仍亚保望乆在中区艺籍明经殿文星照石渠诸生咨典故列辟奉规摹徃岁方平难斯民遍泽枯大臣俱宿德四海尽夷涂効巳知无敌天应信不诬他年各安堵此日记垂弧云篆祈千载霞浆赐百壶中人传诏旨东阁拥金朱旧物归龙榜欢声彻海隅一门天为喜万里物皆苏寒士勤推毂和春入朽株恩尝防草木才不补唐虞只有祈年颂持为报德珠苐惭床下拜云峤隔江湖
　　题陈大卿三径堂
　　一身和影共婆娑防尽人间两鬓皤要好只销长闭戸便开三径巳为多
　　晓晴
　　曈昽晓色上帘旌吹尽江头滴雨声百岁一生常苦恼三春几日好晴明从他落絮随人去但趂青山放脚行尚有诗肠新鼓吹满携樽酒听黄莺
　　杨得臣见和晓晴长句用韵奉酬
　　西风猎猎转红旌吹尽春霖防滴声晓送楚云归陇去夜防淮烧隔江明舞狂恨我无长袖句好从君得短行拟为新晴歌一曲谁将此调付莺莺
　　再酬得臣
　　诗翁老去得双旌惯听清涟夜雨声【清涟堂名】水到浔阳心独喜云开庐阜眼先明落花已是春三月飞盖犹堪酒数行寄语草元窓下客忍令辜负晓啼莺
　　再酬得臣
　　归心何事等摇旌叔起能诗近有声岂料从游如梦寐不知风雨过清明拍浮我自堪娯老矍铄谁应更请行此去定交君见许为歌伐木赋鸣莺
　　再酬得臣
　　上最初无善可旌归来和雨听江声自怜老眼昏花甚乞得晴窓夕照明莲叶系舟惊水满鱼须拄頬防云行君能着屐时相过犹有残春一雨莺
　　再酬得臣
　　何处笼街引斾旌老翁髙卧听鸡声防花强起寻韦曲谒帝空思入大明有兴时弹流水调无情懒赋丽人行青春别我谁为伴只有能歌緑树莺
　　再酬得臣
　　随縁南北似风旌饱听波涛处处声今日园花风里尽到时江月雪中明虽无格磔钩辀语尚有媻姗勃窣行【九江春晚尚有游人】谁饯东君沸歌管琵琶弦上啭春莺
　　奉酬晁强伯见和晓晴长句
　　元祐文华掲防旌金沙别乗有家声天教云彩归何处诗共晴光欲鬬明巳阁山前山后雨尚堪水北水南行不应文石班中客肯伴韦郎赋晓莺【韦苏州乐府有听莺曲】
　　奉酬晁元采三和前韵
　　见贤殊未驻干旌叩戸先闻剥啄声春去鸟啼千树暗雨余花落一窓明新诗巳得前人法病足惟追逸骥行何日长安君得意着鞭门听上林莺
　　曺度坚待制罢帅成都归江南以川中唐人六十家诗见遗作长句为谢
　　三月瞿塘峻江水万里归来蜀都帅尽収五十四州书画舸连樯当歌吹有唐文士几千人文不逮汉诗则异开元天宝光熖长长庆元和殿唐季化入寳奁脂泽中亦有风满有能事六十余家三百年天遣遗风未全坠青衫昔日同舍郎老傍人间百无意将焚笔砚技辄痒未说风骚心复醉公堂许我能篇章遗以斯文慰憔悴徒令后学羞捧心谁与前贤共聨辔为公隠几抱残编聊伴青奴问朝霁
　　雨中读韩致光诗偶池上鹿葱盛开因效其体
　　曲栏干外水平阶池上朱扉绕翠苔燕子飞来人不到鹿葱花在雨中开
　　题小扇
　　小扇题诗墨色新碧纱囊剪藕丝匀月团常在纎纎手不用流苏拂暗尘
　　池莲初着数花
　　数枝临水见纎娥新采红蓝染袜罗传语薫风莫吹去且容留眼防防波
　　富水军治有巨泽徃岁荷花满湖郡守岁取荷叶可贸百千一日曝之湖滨大风吹巻飞数十里顷刻俱尽又采叶者颇以为苦沥膏油以毒之逮仆至阅两岁无一花今年结茅于此穴小池植数十根而花巳可观因感前事遂书之
　　湖邉老守湖是家湖光十里防寒沙我来不见花如锦但闻荷叶飞天涯小池今无十许步晚雨亦开三数花人生乐事无多少可意应湏随分了
　　题吕伸友寓安堂
　　事非昨梦本来空正在黄粱一熟中到处随縁是安乐人生何地有穷通飞衣不对东风舞霜叶空怜醉面红只恐他年终未免传家重说小申公
　　剪松毛小栅以诗落成
　　东堂坐甑遭炊蒸西檐烈日方腾腾炎官张伞火渐炽乌豕渡河云不兴五官大夫有遗种十八公自分云仍羲和挥戈不可却郢匠剪毛归作棚南风防瑟出余韵怒龙奋迅苍髯升香来鼻观过一雨便恐氷麝终难胜天公割此一席地付与老翁来曲肱何时快着短齿屐信手自把南山藤卧听松风满山雨去作水邉岩下僧五月二十四日晚雨忽晴浴罢独卧池亭云峯竒峭既夕方散
　　长虹截天雨初断孤日翻光上银汉忽从海底出三山就中蓬莱正竒观黄金涂阙射日光白玉飞栏入天半青童舞女各媻姗手执云幢影淩乱想得神清洞府君应榜春皇侍香案群飞白鹤徒尔为化作苍狗何劳防神仙出没不久长碧落天宫岂容玩荆王晓梦只须臾神女乗鸾逐云散人间幻化无不尔空复欷歔一长叹老人假寐忽举头但见明星光有烂
　　五月悯雨颇闻饥民弄兵于严衢两州间三十韵
　　长天望油云槁黍待甘霔一雨有丰凶死生分旦暮颇闻两州民岩谷多啸聚有司幸眼前白对急追捕斯民如婴儿慈母仰调防岂容使之饥而反贻以怒救饥当未然为食须早具不雨三月余开口乆待哺岳牧事遨游傲聣曽莫顾遂令出偏师徃徃勤逺虑人亦甚畏死阶乱岂无故汉有大司农为国最知务谁知部使者出纳反坚固输金买朝粮仅得鸟一嗉尚尔吝弗予民隠独何愬几何不为盗悔过苦无路富儿家多金封财亦良裕积金谋子钱切骨被疽蠧闭粜不肯售叩门如蚁附贫气生一时万死有不惧政坐守宰痴申令苦不素有时出万斛官为复常赋大或旌义闾小或赐朝酺民情非木石岂不遵劝谕岁事小不登彛伦坐成斁无良二千石万事成缪误况乃六月师金甲困暴露天道有报施人情均好恶防当明诛赏典刑正王度庶几令逺氓因此出沈痼
　　祁居之见过仆出未归明日作二诗为谢
　　家近平湖草树青几年于此寄髙情有时亦为衰翁出谁道厐公不入城
　　不见前贤畏后生一闻君语为心倾何时却约髙轩过重听门人说老成【祁寛字居之和靖门人】
　　雨后极凉简竹坡四君子
　　江城夏六月大旱草木黄稽首文殊师驾言天池阳为乞一斗水普救千里伤微云生宝髻法雨遍大荒霈为一尺霖化作三日凉老人不耐暑内热煎中肠吹以碧落风灌以丹露浆我有方丈室彩牓名妙香呼我四君子聊与之徜徉朝凭共乌几夜宿同方床永结无情欢此乐殊未央荣瘁不改观死生知有常岂不贤俗子与世随低昂翻手覆手间此道寜乆长愿我四玉友永言不相忘
　　七夕【并序】
　　七月七日与客语七夕事因记葛稚川神仙传载王方平防麻姑真仙于蔡经家事甚怪以谓自古诗人辞客必因风露凄清之夕而叙牛女相见之期凡援笔而赋七夕者皆托儿女之情以肆淫媟之言凟蔑天星无补真教使人间异事冺黙无闻良可痛惜因律稚川之文而为之歌以广其传云
　　七夕相逢说牛女晋魏以来传乐府金冠玉帔照灵河不见此身闻此语何如当日两神仙空中一别五千年五龙驾车各异色万里乗云来九天麻姑女子十八九青丝作髻爪为手擗麟荐酒进行厨撒米成沙只一时为言东海将扬尘蓬莱水浅【阙】　　蔡经得道心尚凡背痒自速方平鞭上界真仙足官府牛女之说真茫然防楼对月谁家倩更就天孙乞针线何不苦学麻姑仙养取红顔如玉烂
　　仆所居盖濓溪先生之故基也有井清甘而寒为之铭今未暇也
　　山下清泉古甃寒百年谁为发幽潜可怜昔日供茶鼎曽与先生当谷帘
　　梦行西湖梅花下
　　乆把西湖作故乡至今清梦到湖傍分明昨夜经行处一色梅花十里香
　　春云収尽忽斜阳梦里梅花带雨香却上小舟谁是伴囘头只有櫂船郎



　　太仓稊米集巻三十八
　　钦定四库全书
　　太仓稊米集巻三十九　　宋　周紫芝　撰诗三十六首
　　食芡有感二首
　　鸡头子熟客新尝流落空嗟各异乡红线緑荷香里梦十年灯火记钱塘
　　翻香引睡一胡床剥芡寻诗度日长若得长闲了无事人生如此亦何妨
　　书祁居之家小阁
　　李渤筑长堤三千五百尺为我絶平湖遂识柴桑宅髙人淡无营小室自生白倚壁横两床并坐可四客时闻苍蝇馆不厌蜗牛馘谁知湖尾山抱负萦水石繁阴庇芳姿収拾在几席天地本髙明胸次有寛窄固应世外境颇与俗眼隔我欲为君留雨意良霂霡对眠分小窓夜语要剧防须臾携被来更待风雨夕
　　次韵都倅题赵菘老竹涧听雨亭
　　西来倦客厌飘零一见宗枝眼为青世事絶知尘外少雨声更在竹间听铿如曲奏江邉瑟清伴风鸣塔上铃想得荆州都别驾诗成幽梦晓初醒
　　晓雨用都倅韵
　　乱敲檐瓦晓初零声入孤灯影半青枕上有诗因雨得窓间无客对床听翠光洗出山千叠金色添成菊万铃収取新凉归酒盏莫将双眼为愁醒【金铃菊又名万铃】
　　夜雨再用都倅韵
　　半世常愁夜雨零断肠无复鬓丝青又将船舰舟中梦移入梧桐叶上听凉吹渐欣归枕簟好诗那更似鸾铃欲知多少江湖兴病眼无眠彻晓醒
　　夜闻骤雨枕上二首
　　星斗阑干云翳销黄昏犹未有微飚谁将枕上三更雨卷作钱塘八月潮
　　山南未作小裵坐想奔流万壑雷三峡桥邉风雨样先将此防入诗来
　　季夏极暑正昼草木俱萎独吾坡上数君子玉立苍然傲睨自得岂杜少陵所谓脩竹不受暑者乎
　　烈日当正昼长天无一云草木失顔色葳防困烧焚阳春始用事庶类争芳芬小草最无名罗生费锄耘凡花颇矜持随风弄余薰一朝值炎酷尔辈徒纷纷苍苍不改操惟我坡上君脩茎粲碧玉茂植歌屯云有如独醒人不受麴蘖醺如彼至人者自与世俗分入火且不热况乃逢朝昕小人柔弱姿难与君子群
　　送呉甥归秣陵
　　人生良苦不自知三折肱乃成良医老夫年少不知此请为甥也今言之平时颇喜诗有味晚乃竟坐寒无衣人言诗成本无用小技止可持自怡一闻斯言寝不寐尽欲弃去无孑遗人皆见之唾不顾汝乃掇拾归何为前年行都子访我值我偶得南州麾汝之老母我伯姊何为弃养行相随极知饥寒子良苦况乃窀穸归无期翁今儿孙渐满屋子六八女肩相差归嚢羞澁止有此世事乃尔真成痴渭阳老将如病骥肉瘦到骨那能肥枯萁成豆不足较甥也幸有骅骝姿丈夫岂合长贫贱慎勿琐细含酸悲天寒霜劲路如掌矫首一望秋风嘶
　　小儿琹归自宛陵喜甚成诗三十韵
　　吾家自曾髙善积岂一日尔祖工辞章论议抱经术我亦学弓冶少小弄文笔汝兄今有儿束发行授室义方稍加训书种恐未失汝亦千里驹似有趻踔质顷为国子弟两战一败黜犹复胜端舒不识六与七胡为乆别离嘉月六换律去时春气温飞燕如防漆只今秋风髙露草鸣蟋蟀老眼望千里懐抱难尽述有时坐如痴经月发不栉酒酸或忘饮客至亦懒出汝书江南来归计似可必翁也望汝懐疑有后皇橘奴婢喜欲颠精粲治黍秫辛勤酿斗酒待汝解忧栗访旧说乡闾呼儿共梨栗念汝童稚时顷刻不去膝况今待汝来时序恐凛凓竹舆听咿哑云岭走崒嵂吾无千金产遗汝使汝逸惟有骩骳文待汝成巻帙二事倘可了余亦遑暇恤是时新堂成小室颇温宻夜席照寒灯红炉共呫哔皇天既休老谢事即移疾汝当着归鞭快马追健驿
　　次韵郭元夀泊舟琵琶亭下夜闻吹箫
　　舟在琵琶旧日亭玉箫更弄月微明湓江故事新歌曲便是香山此夜情
　　次韵元夀见赠
　　画檐横着小阑干防尽西来最好山带雨楚江依约处隔烟淮树有无间巳烦造物分幽趣合就余年了燕闲借使眼前无此妙可能不似鸟知还
　　送元夀归华亭
　　念昔得左鱼相逢各萍梗我方事米盐君亦厌簿领岂曰吾无徒其实但吊影殷勤共杯酌邂逅得俄顷坐中老于菟神色甚凶犷一躯垂豕腹两眼张牛猛酒行殊未阑幽事颇遭梗人生聚散多快意复难逞只今几何时我居已深屏君亦乗归舟乆别劳问省长言出新诗小酌共昼永平生发硎刃妙割无肯綮岂容金九傍卧着函牛鼎庙堂重汲引尽取无短绠防当从隗始岂复杂哙等愿君飞尺书早发慰晚景功名要激昂人事勿暖冷为我谢黄郎无路勤造请熟醉倘有味髙卧不须醒仍烦织筠笯丹砂寄圆顶【华亭出鹤】
　　都倅夀诗
　　读尽人间未见书几曽囘眼到园蔬文章笔下飞云锦今古胸中着石渠万事要询胡伯始九重应问马相如明年我欲为公夀想得追锋巳赐车
　　文石班中侍从聨如公真合在甘泉何由魏阙催归诏未到荆州去路邉分外寡求应是福静中有夀不须仙满斟玉色长生酒烂醉庐峯五老前
　　晚眺
　　望极应千里人家自一村客防何处落隣碓隔烟闻山自秋来瘦江从雨后浑平生幽独意为客却销魂九江木犀甚富而香亦竒絶江东所无也
　　自从春去忆疎梅直到秋来数木犀不隔幽香微雨细偏宜小树夕阳低无诗可说难言态有酒应须着意携家在东江苦无此莫嫌为客在江西
　　再赋木犀
　　新诗几欲赋幽姿才浅真惭秃角犀未可便教金粟尽直须防到玉蟾低风吹香去天谁管花趁人来我自携不对此郎时一醉空令墓上掲征西
　　再赋木犀
　　寻香剪得耐寒枝不羡腰围寳带犀塘桂自应同臭味岩花未可较髙低秋风易老空成恨佳客无人莫漫携挽取芳条供燕坐絶胜骑马号安西
　　谢祁居之惠桃竹杖
　　老翁年少白如玉初学裹头双鬓緑一心走覔梨与栗两脚登山健如鹿中年脚力惊早衰腾踔安得如儿时挟弓持满走避贼尚与箭锋争疾迟如今老矣那忍说七十上身头似雪年来脚力何所似钝如罢牛跛如鼈先生强欲相扶持赠我江心桃竹枝竹夫人痴不解语木上座肯行相随况乃柴焰如削鐡四十九层排玉节天公与我山作堂木落霜空秋九月与君共防南山云安可一日无此君
　　十月十七日大风约客登虎渡亭观浪人言今日下水风不可徃也戏作此篇
　　长江水自光摇空阳侯欲与风争雄涛头不受水犀弩鲸波欲巻冯夷宫径须便入虎溪口净洗平吞云梦胸人言上水得风浪下水得风终少功平生万事尽难偶政要东风渠不东江邉一叹良细事而亦龃龉烦天公儿时望事到白首事不如意十八九不如快饮风流泉夜防青山防北斗
　　送杨师醇赴竟陵法官
　　平昔交游未易论世间谁复似君真五花判事元无意三尺从官政为贫酒贱颇宜呼客饮诗成莫忘寄书频使君若向新堂老今是开山第一人【时二妙巳成故有是句】
　　次韵杨师古留别
　　寄食客乡逺谁人肯见过江山来徃数兰玉弟兄多可恨浇愁酒能摧转棹波几时书到眼此别意如何
　　晚思
　　滩沙露尾江水干江洪束峡江流湍千山落木风转急万里飞鸿天更寒暮云政拥苍玉玦落日忽下丹砂盘他乡乆客去未得悠然东望心悲酸
　　二妙堂望九十九峯雪
　　北风巻地天漫漫长空下舞十翔鸾天公吹絮作飞雪大匠琢玉成群山群山南来西北折走如连环断如玦接天朝同一色云映水夜伴中宵月谁知三千大千界有此九十九峯雪人间未见固难名天上有之那可说老夫才尽晚益缪笔力应无此雄杰徐熈着色岂可画大年小景不足恱谁当貌此一段竒留与髙堂洗炎热
　　雪后步至江亭
　　老人携家无窟穴晚得一邱藏曲折今朝日出天色佳拄杖来防山顶雪青山叠叠几十峯桃竹班班三百节山晴顔色防转好老健脚力殊未竭出门暮色尚余霞步到江亭巳生月归来附火却关门茶熟诗成意良【兊】客有劝我勿作诗奈此江山两竒絶扪须仰面防屋梁心自知之口无说天将此段付诗人世间那有闲风月
　　时宰生日诗五首【并序】
　　某伏遇太师相公庆诞之日忝出钧播之下倍増欣恱之情属官守所拘越在江表不遑俯伏槐庭仰伸燕贺下情徒切依恋谨薰沐撰成古风五首敢罄愚衷用祈遐夀窃惟太师公相妙筭无前度越百代丰功盖世焜燿两仪阅岁曽不逾于十稔而礼乐修明庶事毕举殊祥上瑞汗简迭书乐岁丰年诸道并奏至于钩陈太微星纬咸若北岳医闾鬼神受职治效所臻旷古以来所未尝见徃者愚不自揆固尝屡草芜词上尘钧席既而思之太虚难于绘画刍狗不可再陈姑且置之不复敢道独以谓大贤君子间世乃生民之休戚实系于斯非若鳯皇芝草徒为美瑞而巳故一章以记诞弥之庆爰自上世以逮中古相业相辉具载信史固亦多矣大率不过好生恶杀以不战为胜以销兵为上太师公相深得圣人好生之意以就神武不杀之功故二章以明相术之要位莫隆于三公功莫盛于姬旦圯上之书授之子房谓当为帝王师而其功业甚卑未能去杀不足彷佛今日之盛然则非体伊尹格天之德安能踵周公既醉之风故三章以述盛德之效功髙者位必大德盛者庆必长今少保大观文道德文章为世儒宗韦平之传郑武之诗不足少进流芳千载何有穷极皆盛德至仁天为之报故四章以卜累世之休仲尼执鲁国之政归齐人之疆当时之人号为圣相休兵而来生民奠枕方之圣相无少愧焉然鲁国之地不足以比大统之宋归疆之效未能成极治之隆功髙位大无以复加惟有持盈守成可以上迪吾君下济斯民以永无穷之休是为天下之公愿故五章援圣相以明大功凡此五者虽不能事载其目物彰其美而不世之勲难名之妙实在其中矣伏惟太师公相益广好生之德用昭不忍之心使薫然慈仁足以转一气于洪钧开八荒之夀域则天心克享夀亦无穷某猥以庸才乆陶大化敢忘僣冐上凟威严伏惟钧慈俯埀采览不胜荣幸之至
　　皇天产万彚琐碎不足名青黄百草中幻作芝九茎恶鸟不敢语紫鳯丹霄鸣尤物倘或出四海称隆平太史上图牒后夔奏韺防岂知人中瑞千载乃一生神髙下苍箓昴宿扶汉氓天亦甚爱惜殷勤遗黎防圣主答天意一酌尊老成愿公于斯年拥佩朝玉京
　　二
　　歴世由羲轩百相标简牍操术难具论大抵一言足所尚必仁恩所禁在杀戮臯陶期无刑四海自肃穆敷德益所賛坐使有苖服西都郅支功萧相不肯録有唐未开邉宋璟乃当轴向来多谬悠纷纷空食肉一言俞玉音万灶休野宿不战乃为功休兵岂无福
　　三
　　维国有六职论道先三公巍峩独姬旦焜燿传无穷子房号贤杰妙筭无遗踪谓可为帝师授书圯上翁周公迓太平道与时适隆张侯防虽竒未解销兵戎太师囘狂澜仅在谈笑中德业与智谋谁能与公同畴人亦何知但说前无功谁知公一德自与天潜通
　　四
　　种木当培根疏流必深源尝闻活万夫报在子与孙只今父子懿同拱羲皇尊文方班马富业与臯夔伦奕奕两貂蝉煌煌一朱门圣道家所传兰树俱有闻韦氏守一经事业不足论金张夸富贵盛德无遗芬父师固难量有功在元元为公祝遐夀千载同风云
　　五
　　鲁人用真儒齐田归郓讙当时号圣相晏语甚眧焕徃者遭承平燕安嗟乆玩三纲既巳解四海兵几半天戈不忍挥燕骑忽云散功髙陋古今事易止朝旦方知今相圣难复与鲁辨世罕班马流无言可称賛愿公守成勲寳歴庆千万芜词不足録至意良可献
　　客有以仆托病谢客者甲戌除夜作
　　梦中七十四番春谢客明年懒见人巳是天公怜我老苦无官长怕谁嗔腊随残漏声俱尽鬓共疎梅色鬬新招取云山来一笑竹坡犹有此闲身
　　祁居之作亭山间名之以宜谓四时之皆宜也其后寓安有亭未名居之使牓以似宜寓安虽从之而其诗乃有未必输公之语气似未平也寓安欲余赋诗因为解纷且以见二公相忘之意
　　先生有亭宜四时乃使寓安名似宜寓安口诺心未肯更欲老翁聊决疑老翁百事尽称好一生和罗常作椎况是宜亭颇静秀闻说似宜尤复竒两山相望俱不恶二老较胜知何为防当扶病蹑双屐携酒君家为君醉不知春事巳过眼但见此亭俱可意且对青山食蛤蜊一笑谁能知许事
　　晚霁效韦苏州
　　重雾翳晓日相持决阴晴须臾忽战胜日杲中天明积雪压竹腰欲举如垂旌氷凌既融液意气还峥嵘花木手新植未可分死生庶几僵仆根可与微阳争况乃田畆间春事亦渐营新緑染麰麦余甘归竹萌饱食遂可料聊助春山行一晴亦细可系我忧喜情我诗不浪作有诗君勿轻
　　寄题章汉直中虚堂
　　谷以虚而应乐以虚而出妇姑时勃蹊作室坐自窒天地犹槖籥用固不能屈学而不见道方寸等暗室谁知道集虚通一万事毕推此以游世于道乃其一异哉子章子妙悟造理窟何止学美身虚静了不汩愿君师心斋守此能勿失室以虚生白水以止鉴物此意似太漫未免遭骂诎我亦取斯言聊用自湔拂









　　太仓稊米集巻三十九
　　钦定四库全书
　　太仓稊米集巻四十　　　宋　周紫芝　撰挽词三十四首
　　徽宗皇帝挽词二首
　　治格兴王日功埀定鼎年重新周制度尽有汉山川寳墨星辰烂皇猷典诰传小臣囘老眼埀泣望云天
　　二
　　主器归储嗣神尧意独髙帝方游赤水人巳抱乌号万国瞻双阙三山戴巨鼇思陵风雨夜松柏漫萧骚
　　呉师鲁挽词
　　少日词华豹一斑暮年白发老青山谁知笔下三都赋不及人间五两纶麟阁未输前日恨鹿门长享百年安他时隠逸书佳传名在宗元季孟间【唐隠士吴筠諡宗元先生】
　　王夫人挽词
　　藁砧髙义赫穷阎内子宜家恊鳯占茶乳未容収浄供蛛丝早已上香奁坐中有客思分髻林下无人解拟盐他日诸郎尽台阁防刋佳传贲幽潜
　　徐夫人挽词
　　蚤岁孀居妇职修凛然霜桧与争秋木兰女解听金柝共伯妻能赋栢舟鸾诰一封身未享木奴千树子先侯可怜黄壤埋琼玉十里虞歌满路愁
　　郝至之挽词
　　不见平生郝骩山满襟青泪只澘然少时揷架空千轴老去防嚢止一钱挈榼暗思携酒处跨驴谁画作诗肩当时刻鹄终成鹜唾面应须使自亁
　　哭刘元素
　　前度刘郎迹巳尘交亲零落倍伤神桃花句好人何在忍防风摇燕麦春
　　日饮无何自醉醒平生种种是真诚不须私作门人諡君亦从来苦畏名
　　中郎巳老元无子灵运为僧只在家斗酒只鸡吾欲哭不知谁为作侯芭
　　刘元亢挽词
　　交游半作白头新不见刘郎谁与亲东野命穷官止尉少陵才健笔如神皇天可是无公道举世何由有若人醉里广文渠不识可怜官长错相嗔
　　悼友篇【王次卿】
　　建炎三年冬朔骑方南驱王师一败绩列戍如惊乌贼将招叛亡操戈横道隅坐令江乡地化作盗贼区平生金兰友之子真吾徒避地出三物夷险两不渝岂谓仓惶间遂有生死殊始时群盗来未识安所趋但闻戞金革门外争喧呼扪萝得微径宻雪方纷敷子时索我急出门冲贼涂迟子乆不至得报日巳晡夫妇俱见执担簦入军俘累累五儿女饮泣声呱呱小雏从物故踉跄走大雏长女留军中继释二小姝借草巳信宿脱死许可图贼意欲解防小试聊踌躇时方羽书至招谕陈嘉谟渠奸立授辞抗论苦未俞命子使草檄操笔徒嗟吁谓言不事贼髙目扪髯须丈夫贱茍活请就斧钺诛袒裼防殊死肥白惊瓠壶其妻始就擒抱子俱沉濡牵挽负残息冻凌【去声】生罗襦时方燎湿薪四座围诸孤可怜玉雪姿不受蛇豕污须臾有健卒提刀血糢糊声言杀藁砧忧愤搅郁纡抚掌发浩叹陨越不复苏夫义妇亦烈此事知乆无自古肉食者未必非奸谀生无骨骾资含死余金珠石麟髙嵳峩丰碑树趺生无征战功祁连巧规摹谁知草棘中髙义属防儒蔡琰既两聘生子留单于晚岁遭阿暪爱惜存微躯蔚宗作佳传浪与烈女俱世无采诗官盛事恐湮芜子死不足惜防当逢董狐
　　詹伯尹挽词二首【詹友端字伯尹】
　　詹郎胸次有竒兵几为楼兰欲请缨四海眼髙空燕雀百年身老困鲵鲸跕鸢不用伤遗恨苍狗何尝有定名勲业转头浑似梦却将五字作长城
　　平生危论剧倾河应合飞腾上谏坡富贵腥羶真梦耳死生名节奈君何欲求佳传无千斛但把青魂付九歌斗酒淋漓浇宿草西风老泪不胜多
　　呉夫人挽词
　　懿德闺房重髙名逺近称流年忽成梦素节尚如氷法悟无生忍襌参最上乘应怜女博士空近读书灯
　　二
　　素幔秋风急烟峯晓日残香沈金兽在镜掩玉台寒恩巳霑封诰人空委佩兰他年作佳传谁为考幽刋
　　李卿挽词【李侗字诱衷】
　　东汉埋轮手开元御府卿名因射策早恩许故家荣竟失鹓行旧空乗马鬛旌他时双骥子万里是归程
　　桐川太守母夫人挽词
　　夫人无复拥鱼轩旅榇归来倍黯然皂盖朱轓今有子布裙椎髻旧推贤余哀尽入虞殡曲盛事当随列女篇忽掩幽墟可无恨诰封生享更髙年
　　哭呉与行二絶【呉时字与行】
　　李广平生竟不侯功名防得鬓霜秋学无西洛时难偶人似南金价未酬
　　投笔文塲日未西春蚕食饱速于飞充庭不是无前列从此元江九肋稀
　　闻侯元进死
　　薄宦时难得余生老易分人言侯叔起诗学鲍防军未补胸中线空修地下文欲寻髙宻语应怕虎狼羣
　　二
　　君在漳溪病相逢特地欢句新诗屡出谈剧酒频寒梦作三春别人成隔世防无由吊尘几只有涕阑干悼舒永丰【舒賔王字利用卒于信之永丰令】
　　舒侯九秋鹰未奋老拳翼平生流辈中肯数程不识庾公开幕府少作九江客风檐挂虚楼夜月浮大白饮气吞江流髙谈倾坐席一朝风尘暗孤垒困剧贼艨艟浮江下云雾蔽天赤坐中嘬防儿相视无人色手持白羽扇奋身追危壁坐解两家难稍稍无勍敌身几落虎口名不挂赏籍鸟去良弓藏论功止投石岁晚犹折腰得邑亦甚僻似闻山中人尽饱太邱德官谤殊未眀此责讵可塞乃复令斯人含恨入窀穸风亭分客袂仅作秋夏隔夺我玉面郎江湖坐愁寂抚棺欲三号何由反乡国元具茨不起道州之疾哭之以诗【元勋字不伐】
　　一别鲁山三岁余西来消息未全疎白头忍雪舂陵涕【阙】醉才干庐阜书晚路得州真似斗平生弹铗竟无鱼漫郎犹有新书在千古风流不负渠
　　沈贵池挽词【沈肇字彦述】
　　泽宫当日喜逢君鸡鹜初惊鹤在羣果见亷平清似水不嫌名宦薄于云一区未买江邉宅三尺谁浇陇上坟自古逹人俱冺灭固应知有沈休文
　　李使君挽词三首【李彦卿终于宣守】
　　治剧知公老更优何尝箕敛急征求谁言粟自关中漕但见钱从地上流已报南来三日政为寛北顾一时忧皇天自古无公道不遣刘郎到白头
　　溪头万杵响春雷谈笑争防雉堞开鼛鼓不须催昼急丽谯疑复自天来一樽谁酹风前酒万栁空埀雪后栽鲁史书城三十六不殚民力独公才
　　使君投老益精明三换鱼符寄一城汉相未曽除郡守蜀祠空复拜诸生他年宿草人谁吊当日清泉我作铭万里巴江消息断不堪斜日上寒旌
　　蔡氏夫人挽词【夫人蔡天启之妺】
　　中郎文采照当年妇德尤称女弟贤长夜忽成三尺垅异恩来自九重天名留仙籍谁能见事载铭诗世谩传想得伯鸾懐旧恨摩挲归榇一澘然
　　方桐川挽词【懋德守九相】
　　善人沦没意如何细说平生恨转多此日飞腾只兰省当时准拟上銮坡十年犹记燕姬舞一曲今悲鬼伯歌欲问哭君多少泪未能注海亦倾河
　　周脩武挽词
　　懒随车马着冠裳便筑华堂作醉乡遮眼不知山几叠供闲自有木千章平生隂德应无数他日髙门未可量我亦元无谀墓手斯文聊付起家郎
　　吊孙云老云老少年谢去场屋诗甚髙而豪于饮
　　孙郎涉世似虚舟一醉从前万事休千佛经中无姓字八仙歌里见风流清诗便与重泉隔客泪空添晚岁愁陇上只今多宿草为君何地筑糟邱
　　哭二罗【靖仲共　竦叔共】
　　平生交友懐三益晚岁悲酸吊二罗地下忽埋双白璧人间真是一南柯篇章零落知谁管人物风流竟若何未有只鸡浇斗酒空令老泪作倾河
　　吊陈相之侍郎
　　畴昔相逢十载余巳惊白雪鬓疎疎【临安初见公年才四十余须鬓俱白】长鸣本是空群马入社犹为漏网鱼醉到湖邉谁共酒别来江上苦无书风流文采今何在只有倾河泪满裾【相之诗甚工而名不在江西诗社中故有漏网之句】
　　九道江中吊赵温叔
　　昔饮江南酒刘郎鬓未华无依怜晚岁死贼痛全家梦隔泉台乆魂归故国賖与谁山下路同折冻梅花













　　太仓稊米集巻四十
　　钦定四库全书
　　太仓稊米集巻四十一　　宋　周紫芝　撰赋十一首
　　哀湘累赋【并叙】
　　始余夜读离骚经二十五篇至其悲愤慷慨有不能胜卒以忠谏而死未尝不埀涕想见其人其后诵贾生渡湘水所为吊屈原赋与扬子云反离骚则知二子皆咎原以谓当去而不当死也呜呼君子之责人也终无已乎其异于庸人亦逺矣而又非之不几乎使人难为善者哉盍亦反而求之伤夫原之不逢其时以死焉斯可矣乃反二子之意而作赋名之曰哀湘累
　　繄灵均之好脩兮名正则乎始生皎外晢而中洁兮而又重之以能名纫江蓠以为佩兮撷芰茎以为缨驾青虬以为御兮骖白螭而上征朝登乎昆仑之邱兮夕弭节乎玉京叩帝阍以请命兮将下泽乎群灵忽堪舆之黮黯兮俄炎骇而云蒸黄雾晻其四塞兮日月澒洞而不明前夔魖而后窫窳兮右蚩尤而左搀抢虎兕纷其欲齧兮枭獍肆其旁鸣嫫母姣而自好兮恶夫累其洁贞痛灵脩之弗察兮俾羣防之并兴暨夫累之既逺兮孰怒鳞之敢撄惑纎靡之昵言兮卒防躯于秦庭累知其无可奈何兮乃退而述其情虽怨悱而不乱兮懐眷眷其未央彼犹夷而不忍去兮冀异脩之自惩终惛惑而不悟兮知直道之难行乃负石而赴河兮耻餔汩之非清配阳侯之为神兮友彭咸而翺翔俯冯夷之幽宫兮聊逍遥以徜徉嗟夫人之何心兮谓累死之弗祥盍逺引以避地兮岂兹国之为良视懐禄以偷生兮较一死而孰良彼防邪之并植兮势溷溷其日昌顾若人之髙介兮亦何羞乎彼臧纵有目之不明兮岂鸾鷟之同行倘中心之不懵兮寜不辨乎羶芗曽椒兰之不垢兮亦灵脩之可伤虽摈斥而不用兮亘千古而益光
　　思隠赋
　　维人生之有志兮咸自禀于不移纷异趣之殊辙兮遑同驱而并驰伟哲人之遐骛兮车遄徃而载脂搏六翮于九天兮时下睨而旁咍何贪人之败类兮纷突梯其脂韦傃林臯而不反兮曰言迈以何之念儿童之未涉兮斥嚣嚣之群嬉坐茂阴以终日兮引清流而濯衣怪推排而不去兮惧并瞩而歔欷岁侵寻以弥长兮迫世故之寒饥俨余冠之峩峩兮曳余裾之纚纚发余轫于南山兮渐余裙于天池森九关之虎豹兮夐杳隔乎云霓始艺兰之百畹兮植杜蘅于江蓠同草木之零落兮风雨秽而不治尘冥冥而昼晦兮石齿齿其辀摧知薫莸之卒不可以同处兮畴鸾鹜之并栖世聱牙而不吾与兮吾亦惝怳而沈思时奄苒其不再得兮吁既逼于崦嵫頺龄倏其几何兮竟迷涂之与偕恫奋飞之不能兮乖素心之幽期借隠黙以自彊兮终厚顔之忸怩慨夫骥之逸足兮犹未就而衔羁岂絷维之不可脱兮将生刍之不可以肥幸盐车之未驾兮岂空谷之难追卜余居于法渊兮反余佩乎江湄制芰荷以为盖兮结薜荔以为帷雕桂树以为栋兮采辛夷以为楣食雕胡之既实兮饮坠露之未晞信尚友于千古兮乐天命以奚疑矢余言之不妄兮指兹山而誓词
　　招玉友赋
　　周子闲居既乆终岁杜门寡徒少偶寂无与言形影相吊自为朝昏客有谓余有贤公子者吾不知其为谁氏之子亦莫知其何许人也其为人也其中渊然而深其外粹然而温其德甚醇其誉甚芬顾风流之若此岂凡伯之能群若人者愿奉杖屦于先生之前先生其亦有意乎周子曰嘻吾闻之子白晢无垢面如玉槃人乐与进无不尽欢可与定交取之必端字曰玉友见必解顔岂谓是欤客曰是也曰为我折简招之使来黎明在门杂然诙谐倾盖如故相视欢咍乃与为交絶嫌与猜先生喜甚崛然而起顾谓公子曰昔郦寄卖禄以全国常山戮余以报私曽岁月之几何倏胶漆之已离外表表其冠玉中屹屹而险巇伟兹友之穆清交逾乆而益夷岂甘醴之易壊亦浩浩其无疵挽夫君而与防视余子其奚为又何必慕青州之从事追逸轨而并驰也耶先生乃命客以偶坐纷羽觞之淋漓粲一笑之春温契千载之夙期翳二士之相忘怅独醒之可悲然后峙连璧之嶙峋起浮游于渺弥此两玉人者又相与为汗漫之游逍遥乎六合之外而莫知天地之可遗也
　　新城赋【并叙】
　　建炎元年五月朔今天子以天下兵马大元帅即寳位于南都尚书右丞吕公奉隆祐皇后防持国玺归行在所上嘉其忠拜公以丞辖之命三年秋八月公移病得请为宣城守时朝廷方专任老成以惠安黎庶而宣于江左为要郡因饬有司赐中都钱五万缗俾缮筑故垒悉起而新之公至镇之三月既因旧址分命其僚鸠工饬材以振頺靡曽不淹岁告成于朝雉堞楼橹耸然环峙长河深堑萦带乎四维民始有赖以安焉某实此邦之士均被惠泽以保厥攸居不能自黙乃为之赋以献其词曰
　　皇受命之无疆兮抚列圣之重熈植本支以为城兮守中国于四夷成威疆于道德兮柔逺人而懐来虽外戸其弗闭兮讵正昼而穴坯陵垝垣其寖弛兮怅孤墉之日隤迩谋臣之凿空兮结竒祸于邉陲盗锋起于中夏兮焜樵蒸之配黎纂嗣圣之丕图兮倐虎啸而龙飞登故老于海滨兮勤恳恻于畴咨眷大江之横骛兮纪南国而东维瞻霓旌而望幸兮阻石头之崯巇何兹土以为辅兮实警跸之是毘爰属公以徃城兮即旧址以増治始天语之丁寜兮旋缩板以塈茨惊万杵之雷动兮屹百雉其厜防初浮櫐以陾陾兮趣伐鼛而既疲耸丹楼之如霞兮丽朝日于罘罳繄二水其如带兮湛汪湾而弥具蔺石而布渠荅兮亦虎落之旁施役不再籍兮耕不解縻民不告病兮负鉏以遨嬉忽冦贼之凌暴兮蔽横江之旌旗剽旁邑而不入兮无匹马之敢驰岂精诚之下格兮匪木石其奚疑追回天之谠议兮信大厦之复支敛余波以小溢兮在此一方之群黎公时与宾客而周览兮泪雨下而交頥念北狩之既逺兮渺法驾其何之客起舞而夀公兮愿効节于守陴公亦友松乔而不得兮反云斾乎霄涯屏四方其安堵兮岂陋壤之足为俨余冠以从公兮聊望云而裴囘
　　感士不遇后赋【并叙】
　　昔董仲舒作士不遇赋司马子长作悲士不遇赋其后陶元亮仿二士之意而作感士不遇赋其畧云寓形宇内而瞬息巳尽立行之难而一城莫赏此古人所以染翰慷慨屡伸而不能已也呜呼渊明知人生之如梦而未能均穷达于一理故遇不遇犹有分也乃作感士不遇后赋以广其意云
　　士固有抱负伟器而陆沈于阨穷无聊者十常八九余尝较成败于适然齐死生于顷乆然后知达者未必以智而得穷者未必以愚而取也故囘蚤死而跖夀雄终穷而莽达何侯万钱而陈平糠籺季子六印而原思百结阳货当国而孔子环辙万石朱轓而冯唐白发歴方册之所载虽不可以数计而周知大抵皆贤智之不遇例颠沛于覆车之辙也士不自悟怵然而惊作为斯文以鸣不平故扬雄嫉世而解嘲屈原见斥而作经韩非孤愤而卒死梁鸿五噫以示情是犹在可笑之域而未足以均昭氏之亏成也彼殊不知皇天之平分较锱铢于反覆似赋予之殊偏究所用而皆足鹤长不足断鳬短不可续乌黒不日黔鹄白不日浴鹪鹩巢林不过一枝偃鼠饮河期在满腹盖窘于夀者余于仁薄于利者富于德贵不在其身者其裔必昌志不施于时者其名必馥安蓬枢者不应有愧于华厦穿败裘者不必多羡于苍玉昔人有牧羊而寝者因羊而念马因马而念车因车而念盖遂梦曲盖鼓吹身为王公昼松风之聒寝忽惊悟而无踪付浮生于梦境倐万化之扫空亮无徃而不遇靡有困而不通倘领防于斯意听造物之攸终
　　蜂衙赋
　　蜜蜂以酿蜜为能乃羽虫之细方其树花方馨而众羽所萃载以其股撷以其喙盖近乎智群飞薨薨其羽泄泄有一弗勤众杀而弃盖近乎义至于百和薫蒸如醖酒醴琼膏溢流既甘且美剖其腹脾可口悦鼻则蜂之为技至矣长廊人寂雨霁日斜哄然有声隠于檐下童子曰嘻此蜂之衙也夫蜂以众集其尊在王日以朝事盖理之常有不安宅王于易方视王所至众翼而翔奔逸以趋顾虞祸伤王之所止不飞以扬聚都成国复坐明堂曰君曰臣礼仪跄跄平居无事臣礼则臧忠不弃主犹在抢攘嗟乎朱轮华毂貂冠绣裳剑佩戛击以朝明光朝趋秦庭暮绾汉章官崇禄丰主圣臣良时危势倾胡越相忘孰知夫主忧臣辱主辱臣死与夫唯主所在与为存亡者乎故曰死生以之巍巍堂堂背主弃国是谓不祥
　　听夜雨赋
　　岁壬辰秋七月夜既寂凉风发饥虫号寒庭树脱叶子周子傲胡床以箕踞耿秋懐之憀栗依倚孤灯爬搔短发盖戚戚然有不悦焉紞如三鼓夜既分矣有声防然起于寒蕉静而听之屑屑骚骚始霏微以成滴旋淅沥而惊飘声欲断而复续势中微而倏髙惨元云之夜色滞青苹之轻飇梦江声之汹汹杂檐溜之嘈嘈长更其愈逺睇寒而未朝若有笑谓余者曰此殆造物者恨怆而愁子也子犹闻而乐之也耶子周子曰嘻仆贱役也畴昔之夜流转倦游呉江楚泽贾胡滞留防峩巨艑舴艋扁舟风樯浩荡短棹夷犹孤蓬独夜风雨飕飗天寒日暮深山穷谷短衣匹马逆旅独宿主人欢笑夫饮妇属客子万里百念满腹风雨淋漓寝不瞑目方余处此安能不凄其以悲反而思之有若痛定恍惚自疑今方振衣弹冠脱屦解靴方床石枕髙卧茅茨以听夜雨之埀埀不犹愈于向者困苦羇愁无所于归而栖栖者乎何向者不动其心而今反不乐以嬉乎虽然余犹以为未也夫鸟不厌髙鱼不厌深麋鹿跂之志在山林适有天幸者不慗遗余有田一防有芋一区有薤百本有橘千奴其不然耶犹能着短蓑卧牛衣烹伏雌炊扊扅老妻稚子佩犊带犂以耕春畦然后恣倦夜之熟寝倾浊醪以解頥和叶上之寒声哦晓雨之新诗吾虽老矣而犹可庶几也于是闻者噤莫能言而余亦鼻息如雷不知晨鸡之喔咿
　　蝇馆落成赋【并叙】
　　静寄老人晏坐有室狭隘褊小仅容吾膝名曰蝇馆客问其所以名者曰昔楚襄王命宋玉作小言赋其语有云馆于蝇头燕于毫端烹虱脑脍虮肝防九族而同嗜犹委余而不殚今吾室类是故命曰蝇馆也粪阶窒穴扫垩涂丹治于八月之壬子而落成于是月之甲寅落成之日喜而作赋其词曰
　　子周子生于蜗牛之国居于坎井之间地止一席屋止一椽下饮蹄涔上窥醯天凭蚊睫以顾盼附蠛蠓而周旋虽伛偻以尽日聊嬉戏而蹒跚是曰蝇馆宅于蝇颠念此有生坎多叹先人敝庐载筑载焚一岁之间十徙九迁分窓共户或哀王孙遭嗔防斥亦怒其顔蘧庐逆旅莫适为安今也身为酒母以给上官万蚁旋磨电转雷喧量升较勺飞尘满前曽不旋踵长廊寂然劳少逸多岁有余闲男丰女肥月有余钱以燕以游以乐吾观曽不知足而犹欲渠渠广厦以大吾居焉是可笑也巳矣况乃自昔佞幸专嬖权臣擅美富家钜贾髙门大第家僮五百人步障三十里竒祸忽作室瞰百鬼朝存华屋暮掩蔂梩嗟乎人生电忽如此视吾舍馆岂不巨伟于是馆成而落之主人喜甚而为之歌曰心有天游室生白兮天宇虽大何迫窄兮爰筑吾馆为安宅兮览观六合于几席兮避隂休影匿吾迹兮絶交屏游晦吾德兮蚁穴蜂房以自适兮
　　却暑赋
　　伸夏之月星鸟司晨暑候蕴隆赫如惔焚老人衰疲昼掩衡门如坐深甑乎沈昏况乃泽国湫隘江云郁兴蜗庐蚁垤日炙云蒸虽脱防以终日亦对食而不能乃复悠然遐想戏作寒语一笑为乐以却烦暑于是顾谓客曰子独不见时当穷冬元冥用事朔风号空飞雪凌厉彻重氷于九渊凝隂云于万里土偾木僵冻裂厚地深山穷谷行人不至手足软瘃流血堕指当是之时吾愿与君据案饮氷褰裳掲水更云卧而风乘庶炎蒸之可洗客大笑曰夫子之室枵然中空囊无败絮衣衾不重念鹑衣而莫得况狐裘之防茸秋风飕防露泣草虫稚子号寒老妇改容不于未寒而求衣乃反大言以自盲聋周子曰嘻吾侪小人朝夕偷安聊复念此以涤吾烦岂谓夏虫而不可以语寒愿子速退无败吾欢
　　造雹赋
　　守宫微虫以守为职碎首粉身仅防淫慝延縁壁间跂跂脉脉捕逐蚊蝇伺昏潜隙杂然一饱恣意啗食掉尾摇喉似有骄色技止于此其实何得至于平时暇日山崕水滨十十五五翩翩聨聨衔尾而下饮于江津哺水入穴藏于山隂发坎而视碎如凝氷是犹未足以为怪也乃若雷电成章山泽通气隂云四起冻雨立至则轰然有声起于蛰戸激为飞雹散落无数大或如卵小或如雨殒草杀粟伤人摧羽为物之病盖有不可胜数者矣吁亦异哉夫物之神怪其类无穷故龙嘘而为云虎啸而生风蜃楼出海蛛网横空与夫人之幻化有若造氷于夏而起雷于冬或晕月以显怪或吐雾以隠躬是皆一物之智一人之力而争大化于造物之功嗟此有生眇然其细乃能含水造雹毁瓦破块配此霰雪以为虐疠是何其怪如此徒使汉儒论之惟咎隂阳春秋书之指为灾异季武子之问申丰犹莫知其计也至归咎于藏川池之氷弃而不用曽不知考厥咎灾以及斯类也呜呼物茍为孽初无小大皆足以自神其智奈何古今异代百氏小说有弗及纪乃知四海之大万彚千品而潜奸伏慝耳骇目之物盖巳多矣
　　酹三贤赋【并叙】
　　蝇舘主人独游西湖短棹扁舟夷犹孤山之下夜既乆而无声月将晓而始出仰而望之吊三贤之遗踪怅髙风之辽邈叩舷而歌举酒一酹而赋之
　　岁元武之宵中兮月既望而时秋鼔兰舟之桂檝兮采芙蓉乎芳洲夜黮黯其未艾兮骖白鹭以夷犹俨望舒之始驾兮畀素魄于海陬整余冠而仰睇兮叩余舷乎中流望华祠于山阿兮眷三士之髙标虽出处之异致兮亦分路以扬镳维香山之忠贞兮耿真节于中朝忤羣奸而见逐兮指新并以防嘲彼西蜀之老人兮抱素业于夔臯援斯文于未冺兮障俗学之澜涛终一斥而不复兮病防口之嚣嚣岁七周于海滨兮脱九死而归故邱痛二老之不遇兮越今昔而同俦岂鸾鹗之不可以争飞兮抑驽骥之难于并游岂枘凿之不可以相入兮抑亦臭味之异乎薫莸弃珠玑而贯鱼目兮斥騄耳而驾罢牛笑蹄涔之沮洳兮转龙骧之巨舟独髙人之前知兮遂遐举而莫招爰卜宅于兹山兮旅麋鹿而友渔樵郤鹤书而不受兮恐晓猿之怒号草萋萋其春荣兮叶霏霏而秋凋阅四时而不改其操兮孰谓山中之不可以乆留抗髙风而配逸躅兮追两轨以奚羞嗟余生之后时兮徒心斾之摇摇瞻清扬于彷佛兮拜遗像之非遥聊举觞而一酹兮歌三叠而魂消倘微辞之可格兮冀旋斾乎云霄


　　太仓稊米集巻四十一
　　钦定四库全书
　　太仓稊米集巻四十二　　　宋　周紫芝　撰词四首
　　和陶彭泽归去来词【并引】
　　陶元亮归去来词妙絶古今非后人所能追逐惟东坡诸人笔力可到乃有和章自是而作者益众矣仆不自量敢效西子之颦固自可笑况余未尝从仕夫复何归然而収少年随俗之心念老日林泉之趣以稍安衰暮是亦归也何必弃官投绂以反林泉然后谓之归哉
　　归去来兮吾居故乡复焉归数流年于既徃抚白发而増悲策蹇步以终日望逸轨而难追税征骖于万里悟前辙之皆非念纫兰而自昔恨尘土之缁衣超羣趋而见独知此举之造微嗟我于此休影息奔载笑载歌栖迟衡门繄彼一老岿然独存鸣琴在壁浊醪满樽遣幽情于小醉寄万化于頳顔怅云台之浸逺享鹿门之余安付骊珠于逆颔据殻于元关倚藜杖以终日纵晚目而遐观或径行而忘返或兴尽而知还或寄情于吟赋或与客而盘桓归去来兮既长卿之倦游恨年华之迟暮视富贵以何求委冠裳而不用艺草木以忘忧朋旧让余以恶言曰甘老于田畴堕甑曷顾虚舷触舟子三薫而三沐吾一壑而一邱岂乐天而知命姑遇坎以乗流郤人言而自信扫百念以俱休巳矣乎此心既老岂复存吾年一去挽莫留逮今不归将焉之穷达不有命死生难逆期及筋骸之可勉当尽力以耘耔赓归来之妙语和招隠之新诗防诚不足以知此事行吾素志又何疑
　　吊双庙词
　　繄唐祚之中微兮肆虺枭之旁午产竒祸于中壸兮滋乱离于下土痛渔阳之肇乱兮怆播迁之失所倏电击而雷奔兮巻百城而莫御纷披靡而俱下兮等列侯以群防独睢阳之二老兮守危堞而不去抗剧贼以百战兮确精忠而自许拥貔貅之百万兮视创羸其犹鼠顾强弱之不当兮虽孩稚其何虑究一死之不茍兮孰知公之攸处念人生而有爱兮烹所爱之为苦冀皇天之助顺兮庶复守其遗绪虑豗隤于梁宋兮囘贼锋而东泝阿荦之喉牙兮纾东南之狼顾虽力尽而乃终兮伟壮节之无古信后死之非屈兮谓前死之非遽陋霁云之喑呜兮鄙万春之非侣伊二子之同心兮吞软弱而不数埀竒勲于异代兮识忠义于真主防仙驭之裴回兮俨翼翼之祠宇迄百年其如梦兮悼英魂而蹲舞予西征而过宋兮撼扊扅而叩户怅烟火之依微兮复巫觋之弗驭号悲风于木末兮纷霰雪其欲雨斗酒以一酹兮慰孤懐之迟暮倘神灵之犹在兮尚复聆于斯语
　　悼亡哀词二首
　　兰独秀兮幽除采清香兮袭予擥荷衣兮蕙带既沐浴兮斯佩乘光风兮来思撷苹藻兮沼沚宜家人兮询筮兮咸喜窥清扬兮窈窕从我百艰兮不嚬以笑助倚门兮晨昏予逰踪兮遐嗟日月兮几何魂即幽兮杳杳挽双袂兮云举纷落叶兮堂下虫啾啾兮夜鸣霜肃肃兮晨雨夐欲叩兮上苍痛予命兮孰将収泪兮浩叹心怅怅兮皇皇奠桂酒兮于寝俨时灵兮来降悼余生兮多患怅伊人兮罹此寃忽永诀兮遐邈览遗迹兮凄然委兰襟兮弗御捐余响兮朱弦既视此兮怆怳音欲叩兮谁闻气填膺兮耿耿泪凄絶兮漫漫彼长舌兮余龄与夫君兮孰贤嗟余懐兮阔疎分与世兮迍邅薰至言兮入耳启余心兮为寜方徙倚兮朝夕嗟奄冉兮九原繄木落兮归根望魄月兮复圆善万物兮得所追既徃兮绵
　　铭十五首
　　曲肱斋铭【并叙】
　　东莱王公望之开小室于所居之东以为游居寝卧之地而未有名静寄老翁为名以曲肱而告之曰夫士于世孰不欲富贵以奉其身而自古有德之士至有终其身而不享者岂恶而欲逺之哉顾有义焉耳彼其意以为居数仭之堂自视与蓬荜为孰荣列九鼎而食自视与箪瓢为孰美是固不待较而知一有不义而得之不啻若举而措之涂炭则士亦岂可以茍于进哉余恶夫汲汲于富贵利达者倘可以售其身虽执鞭之士吾亦为之是虽足以快其心寜不少愧于吾圣人之言耶今望之年少而志髙好学而力行有意于仕而未遇者虽君子出处之致固巳闻之于古矣余恐其中流失船半九十里而不至欲逃于世俗之病而未能也乃作斯铭因以为戒焉铭曰
　　贪夫嗜赀夸士殉名俱亡其羊孰为亏成吮痈防痔峩冠结缨不义而贵以辱为荣刼商盗冡鼎列钟鸣不义而富以污为清时不我予余何其撄饭蔬饮水以乐吾生瞑目曲肱誓安而行颓然隠几非寝非醒视彼傥来倐如云兴须臾变灭去留何情士志于道物汩其明皎皎君子自明而诚知义之重知物之轻死生如梦孰穷而亨愚者昩焉而力吾争掲吾圣言以服子膺
　　惠泉铭【并叙】
　　宣为郡邈在大江之南虽古名邦而其民大率皆附山以居地势既髙井泉稀少异时巨盗临城众无所得饮固患之而未有以为之计也太守李公既因旧垒而新之凡可以备攻守者皆咄嗟而办乃即城之东南隅凿地为池将导溪流而潴之使民汲而饮焉畚锸方兴未及寻尺而泉涌于地清澈可爱议者咸谓公之精诚感格非人力所能为者昔贰师刺山而飞泉自涌伯衷整衣而井为之溢皆足以济一时之惠公之所感何以异此知録事沈侯肇为榜以惠泉且作记叙其本末而公复欲某为之铭以广其意虽辞防芜陋不足传逺庶几记异事以播之众使知公之所以惠此一方者其利无穷也铭曰
　　大江之南画疆千里有美斯邦因山为垒宅髙以居万室嶷嶷有井在民不百而止夕烽东侵巨盗四起既坚我壁既发我矢震鼓雷动蚁附山峙续绠以汲笮粪而滓燥物呼号士气披靡嗷嗷羣苍缩手相视公之来思乃经其始百雉一新巨堑成理念我穷黎实艰于水相城之隅欲穴其址凿地为池潜流逶迤溜以石渠灌此弥弥畚锸方兴鼓鼛未启出此槛泉如鼎之沸湛然澄清既冽且美云涌雪翻激石齿齿酌言尝之有来且喜咸曰斯流天藏地秘渊泉可格不约而至公拥熊轓与民乐只咸曰休哉万世之利我作铭诗以记其异
　　汩斋铭
　　凿此环堵以为圭窦不施扊扅而有窓牖孰知其中风温月秀是曰汩斋净白无垢室空无物中有老人岩栖谷隠伛偻嚬呻其来无迹其出无心谁其似之似洞有云
　　研铭
　　洼池之水可以濡喙乌皮之几可以曳尾谁其同之惟吾与尔
　　瘗犬铭
　　十年司夜完我墙壁未尝吠尧侣我以跖乡其獒也谁适献之周宁今其毙也我乃与以孔席
　　鐡洗铭【并叙】
　　嘉祐中髙邮孙公莘老为太平令介宣歙两州间山重水复居民鲜少未有以读书应进士举者公始来悉召豪子数辈训之以义俾卜地以建乡校且命其子弟之秀者使学焉既落成将春秋有事于先圣之庙公虑继其后者废而不讲乃出己俸以铸鐡洗使传不朽呜呼其规模可谓逺矣大观二年秋九月余以事遇而见之感而为作铭铭曰
　　子产相国教民子弟郑人歌之声载后世文翁作蜀黉宇是治儒风大振声出循吏惟公所图意则异是人存政举巳辄随弃饩羊之留告朔不废堂堂孙公前圣一揆羽翼六经粃糠百氏学者从之所至如市惟此小邑民未知义权舆于公以有士子爰召冶人铸鐡作洗铿然崔嵬山立不倚兹器谁则可用无愧春秋举之杞事有纪士于圣人因以知贵惟公之德乆而弗替与斯俱传以永千祀
　　苏氏研铭【苏颂应举所用】
　　一拳之石万夫之敌一之水五世之泽保而有之旧物可得此名不磨此石不泐
　　学不厌斋铭【并叙】
　　小儿栞即蝇馆之侧辟室以读书且来乞名命之曰学不厌斋因为之铭以戒之铭曰
　　崧华在前防嵝自止江河在地眢井无水学弗贵异贵在弗巳断章析句背正失理更相标榜自谓君子小人所是君子所耻勉尔未能以蹈圣轨
　　啸斋铭【并叙】
　　镇江苏元藻作室于防事之东而牕有脩竹其声飕然静寄老翁名曰啸斋而为之铭取东坡之语所谓竹亦得风天然而啸者也铭曰
　　风以竹而响竹得风而鸣竹固自然风实何情南徐之苏世有诗声谁其似之配此令名明窓净几琢雪镂氷祈君之诗似竹之清诗岂可作以鸣不平如竹啸风自然而成
　　资夀寺铸钟铭
　　有大比邱号曰法嵩冶铜百钧铸此巨钟不叩而鸣丰山是同闻尸陁林毙者俱起彻大地狱杻械自弛咸由声闻而悟妙理师以欢喜了大事縁虚空有尽兹器弗迁与此铭诗昭千万年
　　风流泉铭【并叙】
　　石室酒出三衢名倾浙右辛未之秋余得其法于衢人后两月赴官江西以授富水厨使酿之既成取以酌客无不喜者以为深醇雅健自是一种风流永兴宰郭君元夀欲余命名为此邦故事余笑曰当用坐客语名以风流泉巳而为之铭曰
　　德恶刚暴酒欲媚娬伊何人斯酿此秫黍观其清醇而近道温厚而不武则含浊醪之妙而嗣元酒之古也至于风流醖借盖张曲江之为人而若饮醇酎则与周公瑾而语也小人蕴凶喜饮酷烈太白在手吻渴耳热谓此君子非我俦列嗟嗟我友妙韵胜絶不险以巇不隙其末誓当忘言以对玉雪
　　到花亭铭【亭谓舟也取少游醉飏轻舟信流引到花深处之语】
　　飏轻舟到花浦采芳洲越溪女谁作歌秦郎语竹坡翁不媚娬亦信流入烟渚唱竹枝卧秋雨翁醉归鹭飞舞
　　茶奁铭
　　震雷发矞云膏谷帘香春睡鏖
　　汤奁铭
　　醉言归客起舞骊驹歌玉杯举
　　山谷道人木防铭【并叙】
　　昔者郑子臧好聚鹬冠而楚子玉又以鹿子皮为之二者皆残物之生以文其侈故君子讥之而仁者病焉今鲁直之防不以纱而以木仁足以爱物而俭足以行礼使其法用于世则积一防之微而至于百千万亿女工之纱不可胜用矣然则管幼安白袷之制郭林宗垫角之巾特物之因人而重者耳比之木防未足多也铭曰
　　伟哉老人内观反照因事造理悟物得妙自出新意以木为防涂以髹漆其光有耀三尺之纱千蚕之功积岁累月其费无穷余寸成引可庇尔躬仁者之心以俭为宗俭主于爱不主于丰













　　太仓稊米集巻四十二
　　钦定四库全书
　　太仓稊米集巻四十三　　　宋　周紫芝　撰颂一首
　　大宋中兴颂【并序】
　　窃惟毛诗一经三百六篇其间咏盛德而賛成功者殆居其半圣经所载寜有愧辞将上以昭格于神灵下以埀芳于奕世俾诵其言者信其事为万世之鉴岂曰小补之哉粤维炎宋国步中艰笃生圣神克绍逺烈尊用元臣以扶昌运寝兵以来海内清平文章华焕攷之诗书皆所未有夫舜有大功不过二十而止神禹丕绩唯闻九叙之歌今皇帝殄攘浮议剪剔奸雄和附乖离敉寜区夏至于迎母后于遐方礼天神于圎陛拜原庙之衣冠纳春朝之图籍以至灵台歌辟廱之乐载芟草借田之颂凡一礼一乐有所未备必搜订遗文以补罅漏自其纎悉驯致大功方之舜禹未或逺过顾惟寒生均与斯民防被圣泽敢作颂诗以申歌咏虽记问空疎文辞浅纇不能逺追王褒乐职之诗近配宗元淮西之雅犹足曳履行歌为太平之幸民亦庶几采诗之官尚或有取颂曰
　　缅维圣宋昔在中叶四方多虞万里喋血大臣持谋兴师肆伐将臣持兵日献戎捷皇帝曰吁黩武无烈糜我赤子膏我斧钺孰与休师一防不折因垒而降舞干而悦闭我玉关归师解甲犂我春田销兵铸鐡使命交通相望不絶爱惜两朝前师圣说昭陵之仁嘉祐之业念昔兴师堂陛卼臲发言盈庭更訿元薎佩剑彼此孰予孰决庙谋一定群议沮折袖手何言瞠目巻舌草木苍苍始有芽蘖尽育恢胎咸归坱圠灞上棘门环卫拱列罔敢擅师始制君节万夫属鞬拜舞君阙乃命叔孙诹日绵蕝搜讲阙遗悉究悉设皇帝孝思上与天合冀获一真如响必答翠舆南旋红鸾秉翣长乐钟闻皇情允惬我歌思齐舆情激越皇帝之祀咸秩罔缺合祭于郊爰胾茧栗苍璧前陈大裘始挈我歌思文以告丰洁大庆御朝王春正月禹防涂山万玉交戛汉朝诸侯图籍是阅兵戈澒洞士气销詟俎豆不陈军旅是急大起廱泮儒士鼓箧韦带缟衣骈冠累屧论秀蒸髦尾尾岌岌农流于兵病不生活茫茫千塍蒿藜是没皇帝慨然亲耕陇畷耕根之车飞檐防防宣和之轨明道之辙圣心恳到三推未辍父老曰嘻归告我邑俾尔秔稌屯云积雪凡此大功具载史牒用告神明以报防契帝坐法宫礼备乐阕兽舞鳯鸣八音不夺皇威所覃雷动风发南面垂衣大壮帝室曰臯曰雉鼛鼔弗及苍龙之阙上摩星日万目顾瞻葱葱郁郁澎澎海潮吴防来集天子万年风翔喜溢孰磨苍崖孰秉史笔天子曰都是任良弼圣有至言维德之一是用作歌以告万国
　　賛二十二首
　　李伯时画东坡乘槎图賛
　　博望侯乗槎而游吾夫子乗桴而浮仲尼固阨穷于四海而张骞又功名之流也韪哉东坡髙目九州视死生犹大梦均溟渤于一沤故能以巨海为家以枯木为舟风涛如山而神色甚休盖入火不热入水不濡其古至人之俦欤
　　移学图賛
　　有移学社于三家村者童子盖六七人或负几而捧研或携杖而埽门执弟子礼甚力而勤彼先生者坐不安席愠见于色方且踟蹰四顾以视其后焉恐遗吾兔园之册也
　　东坡先生过海画像賛
　　儋耳炎荒海峤孤絶蛮蜑徃来蛙蛇咀啮瘴雾薫毒肌理皲裂谁堪一朝岁星七阅万里南归黧面如鐡蓬首断髭丛霜防雪髙文伟度冠世之杰虽驾倾河畴能賛说天不憗遗梁木其折罔惠斯民俾究施设矧后学者于谁卒业小生何知学止颊舌下拜公堂亦复呜咽
　　采菊图賛
　　人生百年倐焉如寄彼滔滔者与波同逝伟哉斯人髙目睥睨栖迟衡门偃蹇一世天实生之以律贪鄙弃官如泥视赀如秽佳菊盈园聊寓吾意撷我斓斑得此苍翠谁畀二物以侑一醉于人虽拙于吾得计孰能名之是真乐地
　　郭汾阳画像賛
　　天寳之盗发乎幽陵赫赫嗣王矫矫龙兴大阅六军以殄鲵鲸陈陶之役首靡天旌丧师四万天子震惊帝所深倚朔方之兵始公提师北下井陉狐惊豕跃遂衂思明踵不及旋关陜以平转战逐北坐收两京扫除妖氛日月精莹斯民舞歌溢于懽声孰谓今日见汉仪型帝曰尚父臣而不名王室之造实始自卿仆固丑虏纵掠汾并泾阳之围百蛮冯凌持满待公轫发弩擎短衣匹马公来防防倒戈解甲示以至诚问天可汗谓与俱生囘纥顾谓懐恩不情曰果吾父罗拜而迎承嗣傲很握兵不庭屈此两膝伊谁之令朝恩佥人毁短纵横竟谓长者谗言不兴繄此伟绩匪学而能精忠厚德感于神灵一时之贤万世之英谁谓匪公而有此形视栢直辈乳口吚嘤顾兹竒厐孰任弗胜苍苍群黎天未欲寜笃生我公以奠疲氓拜公遗像潸焉涕零
　　三闾大夫画像賛
　　俨灵均降摄提笑突梯耻喔咿纫兰佩制荷衣带长铗光陆离冠切云髙崔嵬驾青虬骖白螭令海若舞冯夷视若人岂淈泥尹释防寜复知
　　不吟翁賛
　　昔者先生抱负伊郁拂然不平一寓于诗以冩其情有如草木风击而鸣雨寂风恬倏然无声乃知先生游戏于三昧熟醉而不求名彼香山之号醉吟又何足以为先生之称乎
　　北牕自賛二
　　行行言言白眼视之面目可憎期期艾艾俚耳听之语言无味怒骂笑讥非世所违谁其尸之自我为之
　　又
　　将宠以轩裳自顾无封侯之骨将置之邱壑庶几有青云之志两者予亦不可得而知盖将听造物者浸假而化予之臂也
　　庄周画像賛
　　生也异鹊感其颡死也乌鸢食其形此所以齐万物而一死生者彼孤风爽韵超然乎万物之表者既巳化为髑髅之王而髙谈雄辨齐驱乎六艺之林者独存乎糟粕之经奈何世俗之士窃虚谈以借口饰冶容而效颦曽不知若人者盖有人之形而无人之情者也
　　司马温公画像賛
　　瘠然其似枯何先生之癯而四海之腴也愀然其似愁何先生之忧而四海之休也至于疾恶如雠恶佞似贼则其风凛然盖古之遗直也诗不云乎人之云亡邦国殄瘁拜此典刑潸焉出涕
　　吕真人画像賛
　　不作熊经鸟申不种交梨火枣一超直入如来便是方壶圆峤何当乞与刀圭分我长生不老
　　王季共画像賛
　　秀而杰是谓其人而孰培其根婉而深是谓其文而孰养其源彼其浩浩乎胸中者盖可想而不可言虽然外曲者与人为徒是真法门若人者固当三折肱于斯矣岂无他人而唯子之告焉
　　止老画杯渡賛
　　止公道人以墨为戏作杯渡之一叶絶鲸波之万里盖以鉢为船以笠为帆揽冠缨为捍索植柱杖为桅竿势若飞动而起灭于云涛之颠陋哉俗子异此伟观独不知此四大海者乃吾防堂之上覆杯之间而巳也
　　后湖居士画像賛
　　秦汉以来结庐毁辙一二数之不可胜说摛章绘句孰若先生之文抱道懐德孰若先生之节彼若人者隠南山之雾而采西山之蕨比之前人为两超絶
　　常禅师真賛
　　有感而应去亦随縁有触而鸣自然成文风神秀骨画史可传所不可传竹坡难言
　　静寄老翁自賛
　　是老翁者方其少也玉三献而不售及其老也云一出而未还枯木之株飞蓬之颠韦韦脂脂不亦可怜何渊明之不去坐季子之无田
　　李伯时画像賛
　　伟度超絶髙文古雅极博物之辨则张茂先之学作无声之诗则王摩诘之画不敢拟公老韩曺霸此其在公犹为土苴晚瞻遗像我心则写恨不识公拜于庵下
　　东林绍老真賛
　　虎谿道场化为刼灰后五百歳金碧増辉不下胡床办此大事埀慈道力是特游戏稽首导师普为人天盖亦如是而了大縁
　　竹坡自賛
　　叔夜之懒次山之漫持此涉世毁誉相半马耳东风何劳喜惋笑领尊拳不揩唾面是谓竹坡掣猱老汉
　　葛道人真賛
　　王屋山中美酒汉家殿里蒸糊惊起一场大梦变成满面霜须方朔恢谐谈笑庄周广颡头颅便好列仙图上添君此个形模
　　和靖先生尹公真賛
　　先生诵圣人之言行圣人之道退不以矫进不以蹂用能随隠显以何心歴崄夷而一操彼佞人之谫谫者又奚足以窥先生之所造也



　　太仓稊米集巻四十三
　　钦定四库全书
　　太仓稊米集巻四十四　　宋　周紫芝　撰论五首
　　鲧论
　　圣人有利天下之心而不以利天下为名故兴天下之大利利既立而人不知世之人虽欲以利天下之名而归之不可得也后世之君以利天下为名而不以利天下为心其兴天下之大利也汲汲然惟恐天下之人不归其功彼虽名于利民其实急于为巳而巳圣人不以利天下为名则其为利也要在责其实效而未尝急于成功故欲举其人而用之不敢自谓巳知其人必先谋之于众众皆以谓可矣犹以为未也于是必试而用之以谓试而其事有不可以岁月期者吾亦安敢亟其成哉姑亦俟之云尔此岂非圣人不急于利天下之名毎欲收其利天下之心而然欤后之人君则不然天下之利茍可以兴则无不为不防其为民之害也夫兴其利而不防其害用其人而不问其可否则是以其不可兴之利而责其不可用之人也于是又严其督责而诱以厚利天下之人被实害此岂非以利天下为名不以利天下为心而然欤尧为天下君斯民不幸溺于昏垫之苦天下之人嗷嗷然有冀于仁人君子之拯其溺可谓急于救患之时也鲧之治水至于九载绩用弗成而后巳何也盖尧知洪水之患懐山襄陵非积以岁月之乆则不足以除天下之大害而兴天下之大利是以试之必待于九年凡以尧之心在于利天下而不茍于成功故也观书称禹之治水弼成五服至于五千州十有二师先儒以谓二千五百人为师十二国盖三万人合九州之数则二十七万人谓禹治水用二十七万人为庸其说虽无所经见未必不出于此使其或然也则其起徒役可谓众矣非特其起徒役之众如此至于乘四载具畚锸举九州而供之犹恐其不足非假以岁月而责其成无乃几于病天下欤夫欲兴天下之利而不防天下之病此岂圣人之用心哉然则尧不责鲧以成功之速而必待于九年非为鲧计为天下计也天下之人知尧所以望鲧者其利不在于目前而在于后世假以岁月其心非私于鲧而在于天下则鲧之不能成功何损于尧之仁且圣乎高宗之伐鬼方周公之诛三监皆以三年而后克夫以仁义之兵而讨有罪举六卿之全军而平一方之难疑若易于摧枯汤雪而彼犹待于三年之乆者亦以其志在于爱民而不敢亟于成功故也况洪水之害在于天下鲧治之九载而不成禹继之又十有三载乃同父子相继二十有二年而后告厥成功其成也夫岂易哉汉武帝锐然有好治之意公孙宏迎合帝防以谓周公期年而变臣尚窃迟之公孙宏何人哉乃敢自比于周公而犹以谓其才过之急于成功如此使武帝在位五十余年天下未尝一日安枕而卧宏之罪亦大矣呜呼安得以帝尧试鲧之事而告之耶
　　伯夷论
　　自古圣贤立言以埀世其意之所主盖不一而足后之诵其言者当略其辞而取其意则庶几其有得矣孔子孟子列御冦庄周此四人者皆所谓立言以埀世者也然而孔子孟子其立言也正此道之所以明也至于列御冦庄周之徒则其立言也怪其卫道也缓乃旁引而曲说阳攻而隂援之使人因怪以归于正其为言虽不切于事亦不可谓无力于天下后世者矣孔子之论武王也曰武尽美矣未尽善也孟子之论武王也曰汤武反之是二圣人之言固巳微寓其意以晓天下后世使天下后世知武王之用心为不得巳也至于庄周之言则曰尧不慈舜不孝禹偏枯汤放桀武王伐纣其为言得无少贬乎若周之意则将以使后之取天下者不得以汤武而为之辞则武王之道尊矣其于武王阳虽攻之隂实有助焉西伯即位五十年而武王立九年而上祭于毕毕盖文王之墓也是岁东观兵至于孟津而载木主以伐纣伯夷叩马而谏曰父死不葬可谓孝乎天下苦于纣乆矣武王仗大义顺人心以救民涂炭之中其为仁也亦大矣今伯夷叩马而谏曰以臣弑君可谓仁乎余尝疑其言之不出于孔子孟子司马子而出于庄周之徒为寓言以隂援武王者也学者不复求迁之意遂以迁为多舛以谓迁自立此论亦巳误矣史记一书皆迁博采先秦古书而备载之则亦安知其说之不出于庄周之徒欤或曰伯夷之不食周粟何也曰伯夷以周之粟为不义之粟而不食也曰周之粟义乎其不义乎曰伯夷之心天下之心也天下之心圣人之心也天下以为义圣人亦以为义而伯夷独以为不义则伯夷无乃几于愚乎此无他盖武王得圣人之义而伯夷得圣人之清也若孟子则可谓善言伯夷者矣不然则伯夷之饿而死也与陈仲子之饿而死也是或一道尔此岂所以论伯夷者哉
　　介之推论
　　名者天下之公器虽圣人不可得而私然名之在天下有予之而弗受者有受之而弗却者有欲得之而必争者固不可以一概量天下之心也予之而勿受则有道之士离世遁迹以自晦于无用之地者之所为也其为人世固不常有有之则可以激贪而励俗矣受之而勿却则修巳笃行之士无意于名而名归之者也其为人亦行其所当行得其所当得而巳其于名犹未窃窃然也乃若欲得之而必争者则异于是矣志在于功名心淫于富贵得之则踊跃而自喜夺之则顦顇而无聊彼恐其名之不髙而有以轧之也此其于名虽与夫盗而有之者不可同日而语其视畏名而逃之与夫无意于名而名归之者固有间矣夫修五伯之业以服诸侯者晋文也辅文公之行以反晋国者五人也初文公之出五人者从而辅之所以转徙于道涂流离于羇旅至于险阻艰难之备尝而不惮者无他知重耳之贤必反国而有之也及重耳之将入也四人者皆留独之推逃而去之此岂人之情也哉殆有夺其名而轧之者矣舅犯是也且五人者负羇絏以从奔走之役其劳则均也周流天下十有九年其乆则均也所谓五蛇为辅挟之以飞皆当时之贤士其人则均也及文公之反国乃与舅犯为投璧之盟曰若反国而不与子犯共者河伯视之之推闻而大笑曰天实开之而子犯以为已功吾不忍与同位矣乃弃之而去隠于绵上然则之推之去也盖有以哉而左邱明司马迁之徒似若以文公为不能用之推者岂亦未之思耶方文公反国而赏从亡之臣不及壶叔文公曰夫导我以仁义防我以德惠此受上赏辅我以行卒以成立此受次赏矢石之难汗马之劳此复受次赏若以力助我无补吾阙者三赏之后固且及此晋国闻之大悦夫以文公之贤其明于赏罚之序如此投璧之盟岂固私于舅犯哉于五人之中其必有当先于此者矣之推不能究文公之意一闻其言则穷日之力而去何其遽也然则贪天之功以为已力之推非有怨于舅犯也盖托舅犯以发其愤悱之辞而为之说耳议者又谓人亦孰不欲富贵当文公处困穷之时则﨑岖而从之及反国而有千乘反疾走而逃之此罪不在于之推而失在于文公也使文公不私于舅犯岂有是哉曰审如是是亦之推之罪也何以言之夫为人臣者有贤则相荐有功则相逊功髙而赏及之犹当曰是功也我何力之有焉况功与人等或出其下者哉之推不明乎此见投璧之盟则不胜其忿而亟去之此非有意于济世以辅其君者区区之意特在于名髙而恶人之轧其己焉耳吁可怪哉
　　汉髙帝论
　　帝王御世之术有二诚与不诚而巳矣御之以诚则人将以诚应之此治之所由生也御之以不诚则人将以不诚应之此乱之所由起也圣人知天下之心可以诚格而不可以狙诈刼也于是推吾诚心以感之天下知圣人之心可以诚应而不可以奸罔欺也于是亦推吾诚心以事之是以诚意相感于无形之中不言而喻不约而侔欢欣交通而天下之情得矣然则圣人之所谓诚者果何物也哉曰心而巳矣盖公其心以冐天下而容之者所谓诚也私其心以笼天下而疑之者所谓不诚也二者相去其间不能以寸而人不知此天下所以常乱而不治也髙祖由布衣而登帝位自丰沛而兼四海其神武不世之略秦汉以来一人而巳马迁班固之徒相与论述其事咸谓其寛仁而能爱人豁达而有大度余独以谓不然髙祖之初天下既定一时功臣大者南面而王小者犹不失为列侯论功行赏以次受封非不足以满其志愿宜若可以无事矣乃复叛乱相继兵无休日考之于书汉之异姓而王者八人其后举兵而叛者六国独张耳吴苪仅以智免此其咎安在哉髙祖无豁达之度以容之故也夫髙祖以大度取天下而余独以谓不然此闻者所以未免于笑也以余观之韩信未尝反髙祖疑之而反也其他虽不可以悉举大抵皆髙祖疑之而反耳观信以淮隂一介崛起从汉曽不旋踵虏魏王禽夏说下井陉诛成安胁燕定齐摧楚兵数十万众卒斩龙且西乡以报当是之时可以唾手而反矣蒯通说之以叛至于再而不从信之言曰汉遇我厚吾岂可以见利而背恩信乎由是观之信岂有意于反哉云梦之游执信而虏之髙祖始有疑信之心信亦自是怏怏失意反状遂萌故曰韩信未尝反髙祖疑之而反也陈狶之乱髙祖平之征兵于梁而越称病髙祖怒而责越矣夫越兵之不至安知其必叛哉髙祖不能使人物色之而遽数其罪者以其有疑越之心故也当是之时越来则被执不来则加兵与其如此孰若举国以叛犹得免焉此越所以不得巳而反也故曰彭越未尝反亦髙祖疑之而反也英布因随何之言背楚而归汉所以脱危亡之地以就万全之计也及汉醢越以赐诸侯布见而怒于是聚兵旁郡以备非常此所谓恶伤其类见几而作者也滕公曰前年杀彭越徃年杀韩信三人皆同功一体之人也自疑扵祸及身乃反耳故曰英布未尝反亦髙祖疑之而反也贾谊之说文帝以谓彊者先反淮隂王楚最强最先反卢绾最弱最后反此谊欲除尾大之祸故其言如此而不知诸将之叛初不在是特以髙祖不能推大度以容之耳是数人者勇力冠三军功业轩天地皆当时之豪杰也独不能容之度外一涉于疑似之迹则必致其窃斧之疑使其心不自安势穷而乱惴惴然疑之惟恐其叛也而卒皆叛焉安在其为大度哉或曰市未尝有虎也曽参未尝杀人也使三人言之则智者必惑而慈母必信何则言之者众而事未可知也人有告诸将以叛者奈何独不信之乎曰人主之所为下之所视而乡也人主而好谏也则忠臣出人主而好勇也则猛士至人主而好疑则必有挟可疑之事以投其隙者矣刘向曰执狐疑之心者来谗贼之口髙祖以疑心而遇人此告者之所以至也或又曰韩彭之叛固有之子何自而知髙祖之所以疑曰吾以萧何而知之也何之守关中可以为腹心之寄矣犹且数加劳问且赐以卫卒五百微鲍生东陵之计殆于不免则髙祖于群臣未有不疑者况于武夫勇将英气盖世而功名震主者哉呜呼髙祖与光武俱以雄畧定乱而后世之论纷然虽范晔史家犹以冦邓景贾所封不过大县四曽不知光武推赤心以置人腹中而髙祖乃懐疑心以激诸将之乱也晔其可谓智乎
　　晁错论
　　世之议者皆以晁错不当削七国以发其怒及七国反以诛错为名则景帝不得不杀错以谢七国余以谓此特书生之谈儿童之见耳盖世之善论人者不以迹而以心其迹是也其心非也则世俗皆以为忠而君子以谓未见其所以为忠焉若王莽之安刘是也其心是也其迹非也世俗未必以为忠而君子以谓是乃所以为忠矣若晁错之削七国是也七国之地髙祖之所封削之则为贼恩吴楚之君懐奸而未发激之则必至速祸故削书一出而七国果反连衡以叛天子忧劳王师四出而仅以仆灭错亦可谓无防矣当是之时非特七国欲诛错虽左右无不欲诛之者非特当时左右之不知错后世虽贤如扬雄者亦以错为愚景帝固知其为智囊而先入之言巳不可变虽欲活之计将安出此无他是皆观其迹而终其心有不察焉者也为景帝者胡不察其心以谓错所以削其国者为其一身计耶为天下计耶二者有所不能明则徐而思之以谓呉楚之君地大势强日以滋横铸山煑海招亡集叛反状巳萌特未有以发耳虽三尺之童知其必至于此也错虽至愚岂不知削其地则必叛叛则祸必及巳错所以不畏其祸而肯为其君言之者其心果安在哉盖特以安国家而定社稷也察其心茍知其如此则左右大臣虽劝帝以杀错勿杀可也惜乎孝景惑于一时之言仓皇无术而于错之心有不察也初髙帝既定天下昆弟少诸子弱遂大封同姓以益维城之固悼惠王孽子也而王齐七十二城楚元王庶弟也而王楚四十城吴王兄子也而王吴五十余城封三庶孽分天下半至其也则刘章以军法行酒而追斩亡酒者吴太子奕棊争道为皇太子提杀之皆以戏笑发怒于酒樽棊局之间而无所畏忌岂非胫大于腰指大于股其势渐不可制欤贾生所以痛哭以谓失今不治必为痼疾后虽有扁鹊不能为也错不自量卢扁有不能为者奋然欲以身任其责宜其速诛而不可救欤然而察错之心则要在安刘氏而巳景帝不察其心此盎之说所以得行于疑似之间也或有以谓汉不诛晁错无以折七国之兵犹唐不杀国忠无以弭禄山之祸孝景之杀错岂得巳哉曰错之忠岂可与国忠比孝景之治岂可与明皇论时国忠虽诛而禄山之难未必戢晁错不诛七国将何为哉此其理较然易知者而景帝竟纳盎言此殆不察其心而然欤或者又谓七国之难作错不能捐身以当其危反使天子将兵而巳居守安在其为忠乎曰是乃所以为忠也错知大臣之欲杀己而自将其兵则足未及旋而首巳堕于奸臣之手矣孰若使天子自将巳居其中扼奸臣之吭而控之则天子收战胜之功而已不失忠臣之名岂非两全之道欤帝不此之思而纳盎之说此亦不察其心而然也然则为人君而不察其臣下之心则其杀忠臣而不悔者鲜矣










　　太仓稊米集巻四十四
　　钦定四库全书
　　太仓稊米集巻四十五　　宋　周紫芝　撰论四首
　　司马迁论
　　范晔賛班固谓其议论尝排死节否正直不叙杀身成仁之美何其贬固之深耶夫公天下之赏罚以当天下之功罪者君也公天下之是非以辨天下之善恶者史也赏罚不公则无以厌人心是非不审则无以取信于后世然则秉史笔以权衡天下之人物而去取之其任常与人主相为重轻顾不难哉今也死节者犹或排之正直者在所否焉则人知勉于为善益寡矣晔特从而深诋之不为过也始李陵以步卒五千抗单于七八万骑转战万里之外一日至数十合五十万矢为之俱尽且胜且北至于势穷力殚而后巳虽曰兵败而功不立身辱而名巳隳究其初心岂不忠且勇哉武帝盛怒欲食其肉当时左右无肯为陵言者徃徃从而媒孽其短者有之史迁力夺羣议以谓陵奋不顾身以狥国家虽古名将无以逺过而武帝疑迁欲沮贰师为陵游说遂罹蚕室之祸噫迁亦可谓贤矣哉且武帝以暴刻之资而济以猜忌之情大臣一言不合辄就诛戮迁之议陵帝从而刑之幸也使其怒而不巳安知其不从而杀之乎是亦几于死节之士而固方且讥其不能明哲保身此何理也夫所谓明哲云者谓其智足以虑患识足以周身不至冥行以触罪罟而巳是为君子保身之道岂为缄黙不言坐视人主之过全躯以保妻子而后为明哲哉古之人有行之者仲山甫是也故作诗者美之曰既明且哲以保其身也使仲山甫以缄黙不言坐视人主之过为明哲保身之道则衮职有阙仲山甫补之果何谓哉曰单于之战陵当死国而不当降降则陵之罪也李陵之降迁当直其过而不当辨辨则迁之罪也马迁之辨汉当容之而不当刑刑则汉之过也汉之责迁不为无罪迁之救陵未免于屡败固之所以责迁者是也曰不然也初陵以屡败疲羸之兵抗全军虎狼之敌横行匈奴身蹈白刃而不顾此岂畏于一死者及其兵殚力穷无救而败乃始防负羞辱敛衽以就降此其故何哉意犹有望于汉也迁尝谓武帝言陵之力战万死不顾使贼锋屡挫左枝右梧之不暇其威武亦足暴于后世陵之不死犹冀得当以报汉也迁之论陵如此可谓得其心矣奈何不纳其言而反疑以游説乎且陵败而不归汉知汉之必杀也杀之则无益于死不若因败以立功于汉犹有望焉陵不可谓不善于处死者也迁为陵言而几不免死陵之闻之知汉之必杀巳也是以招之而不至及其不至又从而杀其母妻陵之望于是絶矣虽遣百使万方而招之其有至哉由是言之过在于汉而不在迁明矣借使迁言果效于当时汉无负忠臣之名无报忠臣母妻之罪无拒諌不纳之失一举而三善随之此迁所以反覆为陵言也不幸而以言获罪使之饮恨以终其身固不知罪汉乃责迁以不能明哲保身可谓缪矣
　　桓谭论
　　惟人主之好恶为能移天下之俗人主之所好天下翕然从之不待赏而后劝人主之所恶天下倏然违之不待罚而后沮然则非人主之好恶能移天下之俗也其势然也何以言之上之所好而吾从之则君必喜喜而不已甚者至于髙爵以贵之厚禄以富之上之所恶而吾违之则君必怒怒而不巳甚者至于刀锯以戮之鼎镬以烹之夫以人主之好恶而视天下之从违祸福之至捷若影响则天下之俗其有不移于上之所化者鲜矣人之情岂不欲舍死亡而求利达以谓与其背世以蹈死孰若殉世以求荣于是士之偷合取容以自媚其身者其说以谓吾能一切茍简以狥人主之好恶虽宠幸亲昵之私固未易得而流窜僇辱之祸亦庶几其免矣当是时以其狥天下之好恶举世莫不皆尔有人于此确然自信而无所疑毅然自守而不可夺爵禄不能劝之使从刑僇不能威之使惧非天下之大豪杰吾知其不能矣余于东京而得桓谭焉是所谓天下之大豪杰者也初王氏托符命以攘神器一日除拜公卿数百人王兴为卫将军王盛为前将军二人皆莽按符命而求得之由卖饼而登用以示神焉士亦何敢不为符命之说刘歆汉宗室也始以应防易名其后乃为莽国师扬雄汉儒宗也乃以符命取讥当时独谭黙然不闻其有一言也此佘所以谓其为天下之大豪杰者也世祖以英武有为之资仗大义以平新室之乱神机妙筭动无违防故能整坠绪于既絶之后援斯民于涂炭之中虽汤武之业逺过而乃笃意于防书曽无以少异于莽焉夫亲值其乱将以易乱而归之正乃反蹈其覆车之辙而不知此何理也哉宛人李通始以图防说光武起义兵又其在长安时彊华自关中奉赤伏符其后群臣托以说光武起大位至其祝文告天皆引防记而中元二年乃宣布图防于天下则其信之可谓笃矣及其即位乃以防文用孙盛行大司马众论始不悦又按赤伏符王梁王卫作光武乃拜王梁为大司空焉夫用大臣不以功德而专用防纬此与王兴王盛之事何以异哉自是政无小大皆决于防至于郑兴以不善为防坐为帝怒而尹敏乃以君无口为汉辅之语竟取摈斥举天下之士皆从而为符防之说矣谭于是时上疏抗论力诋防之非经几不免杀非信道之笃而能然乎观谭展转于新室纷更之余终不肯一言以取媚于时及中兴之后防说益盛而犯顔力诤以辨其非则其人自视岂随其波而汩其泥者哉故曰士有特立独行不移于举世之所好而自信其道者然后可以谓之大豪杰也
　　窦武论
　　兵有必胜亦有必败善战者常审成败之势而后发故兵出而敌可取焉不然鲜不为虏矣何谓兵有必胜师直而不曲者必胜之道也谋秘而不泄者必胜之道也战锐而不怯者必胜之道也何谓师直而不曲唯天下之至义可以诛不义唯天下之至仁可以伐不仁此王者之师所以未战而先胜也茍在我者未免于衅而欲以伐有罪是何异以桀而攻桀以燕而伐燕者哉何谓谋秘而不泄运筹帷幄之中决胜千里之外竒中攻发以出其不意使敌退不知其所守进不知其所攻则彼虽欲伐吾谋而不可得矣何谓战锐而不怯夫先发者制人后发者制于人此兵之机也王者之师疾如迅雷出如脱兔使敌弗克惧而兵巳压其境则战必克矣是三者岂特胜敌为然破小人之党亦出于是也小人为患有甚于敌锄而去之不可不急然而小人者阳为仁义以济其奸阴为交私以结其党忍于为恶而每有嫉善之心工于中人而常懐虑患之计不以胜敌之道而取之则吾必受其敌矣其为患莫大焉东汉之兴更十有二帝自光武显肃之后蔑然无称孝和之世政在窦氏孝安之世政在邓氏顺质之世政在梁氏孝桓之世政在五侯孝灵之世政在奄寺迄孝献而曹董之祸作汉自是而亡其所由来乆矣初灵帝时诸臣擅权大起邸第皆拟制宫禁帝尝登永安侯台恐其望见之乃绐帝以人主不当登髙登髙则百姓离是与赵髙指鹿为马何异此天下巳亡之兆也而窦武之徒乃欲尽捕其党而诛之以扶持汉祚宜其反死于数子之手而不可救欤余固疑其如此盖大不然灵帝虽孱弱亦未有大恶于天下特以其蔽于宦寺而巳天下虽巳离然内患稍除更辅以二三大臣以收天下之心徐起而安之亦足以拨乱而反之正惜乎武徒有其志耳武之进也既以后族显曽不旋踵而父子兄弟一门三侯又多取掖庭宫人之资酣燕佚乐进不能逺抑权势无德而享厚禄退不能躬行勤俭以自贻僣侈之过使诸官得以借口以谓无瑕然后可以戮人彼犹未免于乱也而欲以除乱可乎此所谓师出而不以直其败一矣武日与蕃相为计议复引用同志徴求名士共定计防天下英雄知其风防事未立而迹巳彰功未济而计巳失机事不宻手足俱露卒使曺节矫诏以诛武至于身死事败为天下笑此所谓谋泄而不能秘其败二矣武既内倚太后临朝之威外迎群英乘风之势得天下之同心以去天下之同恶虽权一时之宜亦可以有为矣乃屡白太后至于犹豫而不果所谓谋及妇人宜其死也非刘瑜撼以天文变见患将切巳计亦未决幸而郑飒既巳就械蕃说以便当收杀而不从去邪而疑必待杂考连及甫节而后巳彼殊不知首未及囘而刃巳袭吾之背此所谓兵不能乗其锐其败三矣范晔以谓汉世乱而不亡百有余年乃数公之力功之不立非智力不逮盖天之所废不可兴也此何异楚王所谓此天亡我非战之罪者哉盖人事巳至而功有所不立然后可以言天若武者非天也何以知其然哉始阳球一司隷校尉孤立于朝能杀甫父子而尸诸路使节等流汗哀鸣之不暇武而独不能乎然甫既僇而节犹在余固知球之必亡也二子之功虽皆不济以勇决言之球之过武岂不逺也
　　荀彧论
　　或谓荀文若以豪杰不世之才挟经纶海内之志其风流雅尚晔然可观号为一时之望徒以议不诡随遂死于曺公之手议者寃之以为非辜余独不然曺公之杀彧固巳非矣彧之致死亦乌得为无罪哉自古兴王之君所以取天下未有无谋主而能成帝业者故髙帝以良平而灭秦光武以冦邓而隆汉此以有谋主而能成者也项籍失范増而为汉虏袁绍杀田丰而为魏胜此以无谋主而灭者也然则魏之取天下也为之谋主者其谁哉文若是也初彧舍绍而归太祖太祖得之以谓吾之子房则固尝倚以为腹心之任矣及其取徐州平吕布彧尝为画防使先定兖州曰此髙祖之关中光武之河内也其后操保官渡而绍围之当时食尽势窘议欲还许者屡矣彧乃力劝以为不可卒以败绍尽如其防焉由是观之彧之効谋于操非不多也故太祖虽征伐在外军国大事悉与彧筹又贤知如荀攸钟繇谋防如志才郭嘉皆彧所荐则太祖倚彧以为腹心之寄顾不重哉而彧摅忠竭诚以効胸中之竒非帝王之逺略则天下之大计其为操之谋主明矣至于复九州于天下则劝以不修复旧京规九锡于汉朝则以谓非爱人以德此其言为忠于汉耶忠于操耶以谓忠于汉乎则汉之陵夷至是甚矣以献帝庸稚之资而遭仲颖刼迁之祸天下之势土崩而瓦解使贤如彧者虽累百辈能复扶其倾頺哉以谓忠于操乎则操之杀伏后以示威挟幼主以令世诛剪名流盗攘神器其志在于天下此岂有意于汉者而欲纳其忠焉是真可笑也巳昔栁璨沮朱全忠九锡之议全忠怒谓璨曰不由九钖岂不可作天子全忠凶熖薫灼此势岂可囘而璨沮之宜其死也彧不从操虽与璨之胁哀帝以禅位固自不同至于以危言取祸于凶人之手则又畧相似也余故曰曺公之杀彧固巳非矣彧之致死亦乌得为无罪哉夫天下之恶名无甚于盗今有教人以穴墙掲箧之术者及其盗而得之则不与之挈而徃何哉盖欲以辞盗之名也彧为操谋主其取天下之大尽皆出其智是尝教之为盗者也及天下将定可以攘取而有之矣乃始强谏以为不可得非欲以辞盗之名耶杜牧之之论如此是矣而曰又况于非盗者乎此何说也盖牧之之意以谓汉室既不可复天下之豪杰亦无以出于操者则为苍生而请命非操不可彧固当助操以成其谋而不当逆操以杀其身也此特一偏之论耳君子之大节不在是也说者又以谓东汉之士尚节义桓灵之乱汉祚绵延百有余年而不絶至于操起而图之终其身而不敢取皆陈蕃李膺之徒有以激之独不知彧之死也为与有力焉呜呼彧虽死亦贤巳哉


　　太仓稊米集巻四十五
　　钦定四库全书
　　太仓稊米集巻四十六　　宋　周紫芝　撰论五首
　　宇文融论
　　天下之祸必有所自起善论事者不当罪其成祸之人而当罪其始祸之人是以成祸者其罪小始祸者其罪大不可不辨也古人有言曰与其畜聚敛之臣寜畜盗臣人情岂固欲舍君子之名而防盗贼之称哉顾聚敛之臣本以逢君之欲主意既合非特阶以自售其身徃徃因以致位卿相后之好进者遂指掊克之计以为宰相捷涂曰彼既以是而得之吾何惮而不为哉由是知成祸者为患于一时而始祸者贻患于后世此始祸者其罪所以不得不大成祸者其罪所以不得不小也开元之初明皇以励精之志奋然有为于天下当是之时元老魁旧布列于朝人主犹知有所尊惮焉及太平既乆淫侈日肆财用困竭国计艰短言利之臣得以用事明皇始相宇文融其后韦坚杨慎矜王鉷杨国忠咸以言利进至歳裒缗钱万亿为天子私藏以济横赐卒使盗起兵兴主迁势夺而不可救惜哉德宗继肃代防乱之后既相杨炎作两税法民力未及少纾而大常愽士陈京请借商钱户部侍郎赵賛代杜佑行借钱令民不胜寃家若被盗至市人相率遮邀宰相泣诉于朝曽不之防逮裴延龄用事益为天子増私藏海内重困天子不免播迁之患至宪宗时皇甫鏄由聚敛勾剥为宰相虽市道皆嗤之卒使宪宗刚明果断之资不克有终而其祸有甚于德宗焉是数子者皆操融之术蹑融之踵以取融之位如探嚢而得物则天下之祸吾固知其有所始矣初明皇用融之防张说尝数沮其谋融乃诬告说罪帝发金吾兵围其第几不免杀自是利说一开群奸相继而至矣至德宗之用裴延龄也陆贽言延龄侵削兆民为天子取怨于下帝怒罢贽亦几不免宪宗之时程异皇甫鏄以言财赋幸俄得宰相裴度三上书言不可帝不纳其言用之不疑何明皇不信张说之言而用宇文融德宗不信陆贽之言而用裴延龄宪宗不信裴度之言而用皇甫鏄也盖谀言利说易餍主情而忠谏谠议难囘感听君子小人势不两立小人进则君子退其理然也宪宗即位尝谓宰相李吉甫曰德宗播迁谁寔召乱吉甫以陈京赵賛之事告之帝愤然曰京与賛真贼臣宪宗闻暴敛之祸首于贼臣未几复相皇甫鏄岂亦迫于国计不得巳而然欤乃知利说易以摇其君虽明皇之事德宗之所闻德宗之事宪宗之所闻而公然蹈其覆辙亟于乱亡而不悔也唐自太宗之业废于后世而取民之制日巳滋广两税之外如盐铁转运铸钱括田利借商进奉献助靡所不至其取之可谓极矣其为报亦酷焉当时聚敛掊克之人不可胜数而始作俑者盖起于融后人见融以言利获宠取相位皆翕然师之因以陷其君于危亡然则论天下之祸而诛其首祸之人非融而谁欤
　　救奢
　　自古人主茍非圣人未有不流于奢侈以纵其耳目之欲者究其祸乱之源盖起于大禹而成于周公夫人臣之事君若禹之相舜周公之相成王可以为万世法矣以谓迪人主以为奢侈其祸起于此者何也禹既平水土以奠九州之赋乃因其土地之所有以制其贡若元纁纎缟可以供币帛之用贡之可也孤桐浮磬可以备礼乐之器贡之可也砮以为镞楛以为矢可以御敌贡之可也菁以为葅茅以束酒可以享神贡之可也至于青州之贡有怪石则玩好之用也徐州之贡有蠙珠则珍竒之物也荆州之贡有橘柚则饮食之美味也唐虞之君茅茨不剪土堦三尺以示天下之俭顾安用是为哉然则禹所以享其君与夫舜所以受其享余固可得而知之武王伐商通道于九夷八蛮而西旅遣奉獒之使獒犬未足为珍蛮夷归命而受其献犹未甚损于圣德召公作书以戒其辞曰不贵异物贱用物民乃足又曰珍禽竒兽不育于国武王贤圣岂贵异物而从禽兽者奭之戒所以丁寜反覆而不巳者杜其源也周礼一书所以载周公制作之典至于供王之玩好犹为之设官焉周公身为保傅务在格君心之非岂不知玩好之物侈性伐德非人主所当留意而设官以供其求是迪其君使从欲也岂大臣以道事君之义后之为人臣者将为竒技淫巧以荡上心则必援大禹周公之说以借口曰禹之所以事君者若是周公之所以事君者若是吾何惮而不为哉故曰究其祸乱之源盖起于大禹成于周公或曰禹周公非圣者欤曰禹周公圣人也圣人而犹若是者何哉盖禹周公以圣贤之主望其君而不敢期以为桀纣之事也以人臣之礼事其上而不敢不以天下而奉一人也故有虞舜成王以为之君有大禹周公以为之臣则胡为而不可唐有天下更二十余帝方其即位之初未有不锐意于治者故尝斥怪珍之玩絶绮丽之服放宫中之嫔御罢四方之贡献以足国用而收人心逮其终也则必餍其欲而后巳夫太宗之勤俭出于天资犹且万里遣使市索骏马并求珍怪魏征之陈十渐此居首焉况其他乎初帝问褚遂良舜造漆器諌者七十余人此何足谏而遂良对忠臣爱君必防其渐呜呼若二子者可谓知救奢之道矣
　　正俗
　　天下之治乱风俗之美恶未有不出于上之所化化之以正犹惧其有所不从未有化之以不正而天下自治者也明王以孝理天下以躬行化之以谓愚者犹有所未喻顽者不可以遽革于是又为赏罚以劝沮之故孝于家者表其宅里而爵之于朝一有不孝则屏徙逺乡而刑之于市于是而犹有不孝者况短丧而不禁匿服而不罪又命群臣使不终丧是率天下而为不孝也天下之俗几何而不秦乎夫三年之丧天下之通丧也自公卿达于庶人虽贵贱之势异而哀戚之情则同今文武殊称而丧服异制岂理也哉或曰圣人随宜以制法权时而济事至于兵戎之急有须其人而用之者乌可殉人情之细而废国家之大事乎曰是不然也春秋书晋人及姜戎败秦师于崤杜预谓晋人背丧用兵故通以贱者告初文公薨而未葬襄公凶服以从戎晋于是始墨其后遂因以为俗焉春秋书之盖记礼之所由变也夫一日纵敌数世之患晋伐秦师于是为急襄公权以大义而国遂丧于礼可不慎乎昔者子夏问于孔子曰三年之丧卒哭金革之事无避也者礼欤孔子曰夏后氏之丧既殡而致事商人既葬而致事故曰君子不夺人之亲亦不可夺亲也吾闻诸老聃曰昔者鲁公伯禽有谓为之也今以三年之丧从其利者吾弗知也由是观之虽兵戎之急有须其人而用之者圣人之所不为也唐髙祖刬亡隋之俗敦三代之髙风诏文武官终丧可谓善矣太宗不能终父之志贞观六年侯君集起复八年长孙无忌起复十六年房元龄起复二十二年禇遂良起复而髙祖之制遂不复行岂非是四五人者得之则治失之则乱得之则安失之则危欤是治乱安危有系于此不得不尔也就使若是为人君者犹不当夺人之情而强之政况不然乎太宗以聪明睿智之资而隆太平极治之业可谓一时之英主矣其夺丧以用人则至于再至于三而不已然则终唐之世风俗之醇所以终有愧三代之盛者以其不求正俗之本也欤
　　稗官
　　古之人君喜闻直言故其求言之路广惟恐一微言之不闻也后世人君恶闻直言故其拒谏之刑峻惟恐一言之上达也直言日闻于前则谄谀之论不得入此天下所以获治安之福直言不得闻则谄谀之论日以浸润国因以乱而不可救二者利害相悬不啻如天地而人主有不察焉殊不知古者庙堂之上君臣之间相与赓歌以戒荒淫必在于治安无事之际当是之时在廷有敢谏之臣出纳有喉舌之司而群言无或蔽于上矣犹以为未也则又狥众庻之论考刍荛之言以禆吾之听焉然而上下殊位贵贱异势畏威者或不敢言卑贱者或不得言则又未必尽得天下之言也于是设敢谏之鼓立诽谤之木以使之言焉犹以为未也则又命国史作诗以明得失命太师陈诗以观民风而设采诗之官以察民之情则其求言之路可谓广矣此三代之盛虽瞽蒙犹得于箴规虽百工之贱犹得执艺事以谏况公卿大夫忠臣义士之贤者乎余尝博采六艺百家之书以谓圣王求言之术殆尽于此矣其后读西汉书见班固叙小说者皆谓出于稗官说者谓稗米之细碎者而稗官以采摭细碎为职班固曰街谈巷语道听涂说亦缀而不忘如或一言可采此亦刍荛狂夫之论也乃知贤君广求言之路委曲如此唯恐一言之或遗也前世求之如是其详尚恐不得闻况末世杀忠臣以钳天下之口设监谤以禁天下使不得言者乎稗官之设不知起于何代汉之唐林请省置吏公卿大夫至都官稗官各减十三则疑此官自是而废矣呜呼先王设官分职可谓详矣其微至于采荼葛驱黾之事犹掌以官后世省官罢贠有不可废如稗官者犹以为不急而去之殊不知其官减而职废天下之言日以壅塞而忠臣谠议寝不得闻则是其所省者微而其为害也大矣夫雷霆之所击莫不摧折万钧之所压无不糜灭人主之威甚于雷霆而镇服之势重于万钧言者岂得不畏其摧折糜灭之患哉又况门廷之间逺于万里非设官而授之职俾旁求而博采之犹恐不闻况废而不设乎林之建此议可谓不思之甚也
　　五德
　　五行之理相为尅胜在阴阳有自然之义其为说虽圣人有不得而易也不幸遭五经残灭之余圣人不作九流并起隂阳灾异之学一炽而诸儒各以臆説更相附防至使其事若可信而有足疑者此固不可以无辨说者谓黄帝得土德黄能地螾见夏得木德青龙止于郊商得金德银自山溢周得火德有赤乌之符此为若可信者班固乃以共工氏以水德同于木火与秦同运非其次序故皆不永固说之陋夫人而得鄙之矣秦以熊罴之力虎狼之心蚕食诸侯并吞六国宫室燕游之奉不足以厌其侈心又为驰道于天下东穷燕齐南极吴楚江湖之上濒海之观靡不毕至民之劳有不能胜亡固可蹻足待也髙祖以义取天下秦王子婴降于轵道汉王以属吏寳器妇女无所取还军灞上以待诸侯与秦民约法三章民无不归心者其兴也可谓有德矣然则汉以德兴秦以暴灭天之予夺契若符玺使秦不以水德王天下何害于亡汉不以火德王天下何害于兴议者乃以赤帝斩白帝受命之符则既巳得天统矣然汉之初兴庶事草创叔孙通略定礼仪而正朔服色亦未遑暇汉文帝时鲁人公孙臣上书言汉当土德丞相张苍明于律厯乃以汉水德明年黄龙见成纪文帝乃拜臣为博士诏诸儒改服色而贾谊献防亦以汉当土德至孝武时虽倪寛之通经司马迁之博洽犹循公孙贾谊之说不复有所改易独刘向父子以谓帝出乎震故包牺氏始受木德其后以母传子终而复始自神农黄帝下厯唐虞三代而汉得火焉诸儒之说何其纷纷耶夫以汉之一代所以王者三或以为水或以为火或以为土彼盖有所托而言然亦有未足然者三代之王取受命之符于始兴之帝黄龙见于文帝时安得以为土德此公孙臣之说为非也自包牺氏以五德相传则秦以水德汉安得复以水乎此张苍之说为非也以土制水于五行序为是然髙祖始兴神母夜号着赤帝之符则汉当以火而不以土无可疑者此贾谊司马迁之说为非也夏得木商得金周得火在三代无以母传子之序周以火秦以水汉复以火在秦汉无周而复始之义此刘向父子之说为非也夫以贾谊司马迁张苍刘向之徒其愽闻洽识皆千年之士也而谓其说卒无可取盖亦不可要之后世灾异之学出于臆说茍稽诸圣而无考焉虽略之可乃若秦汉之所以存亡其理较然易知者且详言之以为后世戒则亦乌乎而不可哉














　　太仓稊米集巻四十六
　　钦定四库全书
　　太仓稊米集巻四十七　　宋　周紫芝　撰防一首
　　拟廷试防一道
　　问朕德菲陋绍承大统遭家多难求济未获是以博延豪俊咸造在廷冀闻治道之要子大夫尽精极虑乐为朕言之盖闻在昔圣人之治天下正心诚意躬行乎上者固自有道而措诸事业之间则或寛或猛或质或文变通随时不胶于迹着在方册昭昭乎其可覩也朕甚慕之越自即位九年于兹思欲雪父兄之耻而复祖宗之烈夙夜只惧罔敢荒寜然而施为缪戾治效阙然深惟其故不惮改作间者乃下铨量之令以择吏而真才犹未显也严科敛之禁以防民而实惠犹未孚也谨防练之法以治兵而冗食犹未革也夫吏道未肃民物未苏兵势未强此治之所以未效也将何以辑事功弭祸乱哉而建议之臣并欲考课以覈殿最省官以抑奉糈力役不足以供餽饷也为之屯戍营田以寛之赋入不足以供调度也为之平凖均输以佐之爵赏未立也为之定武功之等纪律未明也为之参府卫之制凡是数者合于古便于今乎其或以为不然耶虽然此治之迹也上之欲三辰明四时序灾沴不作而动植遂性下之欲风化行习俗厚奸宄不作而中外协心兹可以占天人之助矣夫何敌而不克何难而不济兴复大业其庶几乎子大夫以谓何修何营而可以臻此其茂明之务适于用朕将有稽焉
　　臣对臣闻人臣以直谏为忠人主以听言为明此尧舜三代不易之道也臣独以谓不然夫直言以立忠臣之节固人臣之愿也然言不贵直而贵在可用言而不可用则言虽直适足以杀其躯而巳矣果何补于治哉善听以纳天下之言固人主之职也然言不贵听而贵在必行所听不能行则听虽勤适足以惑其耳目而巳矣亦何补于治哉尧舜三代之时臣不自以为忠而有言则期于必用君不自以为明而听言则期于必行是以君明臣良都俞赓歌于堂陛之间辞若缓而所以告戒之意甚切事若微而所以虞祸之意甚深谏行于帷幄之间而利及于四海之外天下之人皆由之而不知也今陛下策士于廷躬劳圣问以求天下之直言不知陛下求天下之言将择其可用者而行之乎抑姑以示兼听博询以为天下之观美而巳耶臣愚一介书生僻在田野郡太守部刺史不以臣不肖使得充赋随计在廷顾臣之愚陋岂足以仰承大对然臣窃披圣问至其茂明之务适于用然后知陛下之意不徒求其言之有可采盖将推而行之也臣固愿効匹夫负薪之言少禆前旒黈纩之听唯陛下择焉臣伏读圣策曰朕德菲薄绍承大统遭家多难求济未获是以博延豪俊咸造在廷冀闻治道之要子大夫其尽精极虑乐为朕言之臣于此有以见陛下之好言非特求之盖将用之也恭惟圣朝临轩防士访以当世之务所以图大计而定国是逹下情而求民隠也然而国初以来沿袭旧制犹且试以声病之文兼以子史之论谓之三题当时固有豪杰之士懐经济之策而不得少伸其喙自熙寜庚戌以来始变以防而直言敢谏之士相继杰出可谓善矣然而议者犹以三年防士以求至言特有司奉行故事而巳未闻取其言而用之以布告中外使晓然知之曰朝廷之行某事用某臣之言也是下有敢言之士而上有用贤之实矣今陛下绍承大统遭家多难求济未获而博延豪俊冀闻治道之要且使尽精极虑乐为陛下言之则陛下之求言岂止奉行故事而巳臣闻天下多事则匹夫之言重于太山无事则公卿之言轻于鸿毛今天下可谓多事矣此匹夫之言得以自达之秋也臣窃见周之成王承文武治安之后遭国家多难之时商民未靖管蔡流言天下殆哉岌岌乎其危矣成王以幼冲之资嗣无疆之服而勤勤求言常若不及故访落嗣王谋于庙之诗也小毖嗣王求助之诗也其诗曰闵予小子遭家不造癏癏在疚又曰未堪家多难予又集于蓼也闵予者哀痛恳恻以求之之辞也曰予小子者谦抑自损以冀闻其言之辞也曰在疚曰集于蓼者告以病而且苦之辞也盖人主之求言恳切则言愈逊言愈逊则下之告上也情益至焉此祸难所以可平而太平所以可致也今陛下以遭家多难求济未获博延豪俊冀闻治道之要则可谓如成王之用心矣臣恐陛下求言未必如成王之切听言未必如成王之诚而用言未必如成王之速也使陛下果能竭成王求言之心体成王听言之道博问以増其所未闻广听以求其所不逮虽太平之治可图何止是陛下求济未获之心而已矣臣伏读圣策曰在昔圣人之治天下正心诚意躬行乎上者固自有道而措之事业之间则或寛或猛或质或文变通随时不胶于迹故其成效着在方册昭昭乎其可观也朕甚慕之此陛下志诚愿治欲逺追唐虞三代以跨越汉唐之陋者也臣闻圣王之治有本有末及其成功也要在随时而巳尧以是道而传之舜舜以是道而传之禹禹以是道而传之汤汤以是道而传之文武周公此治之本也夏尚忠商尚质周尚文三代之忠质文相救如循环此治之末也圣人端本于上埀拱无为而天下治至于应时之务则或寛或猛或质或文亦视其时之如何尔臣尝诵尧舜二典以考二帝之治矣尧之治其载于书者甚简至舜则申命九官以缉熙庶政流窜四凶以威服强梗廵狩诸侯以观省风俗其为治甚详焉非特二帝之治如此自唐虞而观三代则唐虞建官不过于百夏商则倍之岂尧治简而舜治详唐虞官少而夏商官倍固相违异如此哉亦时焉尔陛下道德广大智虑渊深其于治道之要固巳得之于心术之间矣宜其变通随时不胶于迹而一时之治犹若未能与尧舜三代分路而扬镳此陛下所以谆谆而慕之也昔人有言临渊羡鱼不如退而结网临政愿治不如退而更化陛下与其逺慕于前圣曷若近法诸心术凡吾心术之所得者亦前圣之所行也在陛下加以至诚不茍之心济以力行不倦之志去其憸薄邪佞之人抑其歆羡不急之好度凡可以汩心术而害治道者屏而去之然后推吾所得于前圣之书者而力行之则是能传尧舜禹汤文武周公之道于寥寥千载之后也顾不韪哉臣伏读圣策曰越自即位九年于兹思欲雪父兄之耻而复祖宗之烈夙夜只惧罔敢荒寜然而施为缪戾治效阙然深维其故不惮改作此又陛下内懐谦冲退托之意外严恐惧修省之行思欲广大孝于天下嗣厯服于无疆者也窃惟陛下躬行尧舜孝悌之德蹈文武忧勤之劳日夜念治而又不惮改作宜其治道益隆海内益安可以柔逺而能迩可以治人而事天可以偃武而修文可以制礼而作乐方且自谓治效阙然深求其故而又不惮改作臣谓陛下既有求治之意则又当深明乎求治之术也陛下即位九年于兹左右辅弼之人进而用者不知其几也法度号令之施变而更者又不知其几也陛下岂乐为是纷纷者哉盖将以求治安之效焉尔而治且如此则盍亦反其本矣尧之九官皆终其身而官不徙成汤之相得一伊尹而商治举矣成王之相得一周公而周治举矣陛下之用相逺不过三年近不逾再歳方进而用旋复罢遣故前相之所用后相之所去前相之所行后相之所易人才之贤否在所不问也政事之是非在所不问也而一切变易之则陛下之用人可谓不专矣吏部铨选之法百官由此以进退政治之废兴在此也今有补授官曺至于累歳而为有力者夺而去之赦令寛防之书与天下更始四方之所取信在此也今有天子诏防犹挂壁墙而催科之吏巳徧墟落则陛下之号令可谓不一矣陛下专心图治不惮改作不防群议如盘庚之迁都周公之征三监可也若止于如是而望治古之盛是犹却行而求前也不亦逺乎臣愿陛下专辅相之任谨号令之出使用而必可信令而必可从然后慎守而力行之俟以歳月自然功成又何必以不惮改作为勤哉臣又伏读圣策见陛下以下铨量之令而真才未显严科敛之禁而实惠未孚谨拣练之法而冗食未革为忧臣然后知陛下之果有意于图治功也人主之相士如九方臯之相马九方之相马骊而谓之以黄牝也而谓之牡彼其所得者在于精神心术之表而不在乎骊黄牝牡之间故寓目而顾则冀北之群为之一空汉髙一见韩信未有尺寸之功而付大将之任果立大功金日防牵马过殿下武帝呼而上与之言倚以腹心为汉忠臣乃知人主之知人在于心术之间殆不可以言喻而事举陛下下铨量之令而求真才是犹按伯乐之图而求良马且天下之大人才之众不可胜察乆矣陛下何不论一相而用之使之旁招俊乂列于庶位则陛下之人才有不可胜用者矣何忧真才之不出欤昔齐威公出游见父老命之食曰请遗天下食遗之衣曰请遗天下衣曰吾府库有限安得而给曰春不夺时农即有食夏不夺蚕农则有衣今陛下严科敛之禁将以孚实惠于民而益贫此无他陛下有忧民之心而州县无行法之吏也臣在田野与父老语咸谓陛下诏令温厚每下寛大之事未尝无防民之意奈何州县之吏恬不介意如急文移以敛既捐之租抑隣里以偿逋逃之赋民之输粟一斛必取其倍谓之羡余州县差夫朝廷明禁而官吏公行谓之和雇若此之类未易毛举监司不问朝廷不知甚负陛下防民之意也臣以谓严科敛之禁未足以惠民不若察州县之吏诛其暴虐使不夺其时是开天下衣食之源也何忧实惠之不孚欤先王立司马之官设六军之众因井以制军赋而税以足食赋以足兵大抵地方一里为井井十为通通十为成成十为终终十为同同方百里同十为封封十为畿畿方千里而六军之制备矣当是之时民隠于农食足于赋兵有定员赋有定数又安有冗食之哉而又连帅比年以简车卒正三年以简徒群牧五载以大简车徒此兵所以皆精而食所以无冗也今天下之兵付以一二大将尺籍伍符漫不复省盖未闻上功首虏差六级而下之吏削其爵者也遂使大将滋冗兵以市恩朝廷按空籍以给食臣愿陛下稍加绳约歳遣大臣简阅车徒彷佛先王之制而为之诛赏则又何忧冗食之欤臣又伏读圣策以建议之臣欲考课以覈殿最省官以抑俸糈屯戍营田以寛力役平准均输以给调度以至定武功之等以立赏罚参府卫之制以明纪律求合于古而便于今者顾臣之愚何足以知之臣闻唐虞之际圣明在上内有百揆四岳外有州牧侯伯九官并任济济相先而众贤和于朝固无幸位之臣矣而九载之间犹不忘于黜陟成周之盛凡吾有官君子非学古入官之人则乡举宾兴之士内之六卿分职率属以倡九牧外则六服群辟罔不承德亦无幸位之臣矣而三年之间犹不废于诛赏则考课之法非不善也京房以谓帝王以功举贤则万化成以毁誉取人故功业废而欲创考功课吏法然其法烦碎令上下相司而卒不可用彼殊不知三代以直道而行则毁誉出于公后世专任私情则毁誉出于口此考课之法所以无益于实用也陛下果欲行之必得持公心申直道清介无私之人为陛下精覈其人则可矣不然则法制虽宻是未免于京房之也设官所以治民官得其人则民受其利官非其人固巳不可至于兵盗之余下不胜困宜拊以清浄养以膏粱简事以息其力薄敛以丰其财而乃官吏増多胥徒浸盛大抵不过吏部铨曺欲泄冗流而不知官多所以病民也汉光武以英敏之资躬百战之劳而得天下即位之初未遑他事但闻首减内外四百余县而巳意者其为斯民息黥补劓莫此为急乎由是观之陛下欲省官以息民正今日之急务臣窃以谓欲省猥多之员必先革冗官之欲革冗官之必先清入仕之流流清则官可省员可减矣不然则骤而去之官必失所怨必上闻非人之情也屯戍营田之法昔人固尝用之矣能使敛不増于民而军资以给得不谓之良法乎臣愚闻制而用之谓之法推而行之存乎人法虽良而推行者未得其人不见其利也昔赵充国与汉宣帝议屯田反覆二千言初上奏则曰臣所将吏士月费粮谷十九万九千六百三十斛难乆不解繇役不息诚非素定庙堂之策宣帝不从既而又上奏曰屯田内有亡费之利外有守御之备敌见万人留屯为必擒之计其归德宜不乆此不战自破之策也宣帝乃用充国计卒成破羌之功夫以全盛之汉而备一方之冦其长虑却顾犹且如此况我国家连年用兵兵食一歳不知其几而独仰于常赋之出非计之得也曩者朝廷讲明屯田利病申饬有司耕垦废田法非不善令非不严而奉行者未必尽得其人一切茍简务应文书而巳陛下诚欲得营戍屯田之法必得其人如充国者然后可也昔者公仪子之相鲁也之其家见织帛怒而出其妻食于舍而茹葵愠而拔其葵曰吾巳食禄而又欲夺园夫工女利乎董仲舒以谓天子大夫者下民之所视效又岂可以居贤人之位而为庶人之行哉武帝用桑宏羊以取民利仲舒之言盖激而有云平准均输之法与坐市防者争什一之利不得巳而用之虽足以纾一时之急而未免后世之訾也今天下之大四海之广贡赋之入山泽之饶陆海县郡不知其几顾何求而不得臣愿陛下歳下汉文之诏使劝课农桑出入阡陌者咸得其人则益敦本而国用自足何必区区取汉唐之法而行之乎凡臣所陈四策在陛下择其可行者断而行之尔至于武功之等府卫之制则臣尝闻之矣初秦爵一级曰公必至二十曰彻侯髙祖既定天下分为十有七级班固皆谓制级以赏功劳此汉之定制也武帝元朔六年始诏置武功赏以宠战士其诏曰今大军将仍复克获受爵赏而无所流貤其议为令而有司请丰武功赏夫征伐者将帅之功爵赏者人主之柄今也与以爵而使流貤则是无功者可以买爵而天子之柄下移于将帅矣臣不知其可也武帝宠用卫青失于太过而恩泽缪滥以至于此陛下定武功之等必先明将士之功然后予以爵焉则足以厌天下之心矣汉武之法不足为陛下用也府卫之制起于西魏后周成于隋而备于唐唐之制六卫曰翊曰骁骑曰武曰屯曰御曰皆有左右是为十二卫凡天下一道置府六百三十四皆有名号闗内三百六十有一皆以诸卫将帅有事则出征事已则复归于京师是以兵重于内而轻于外权归于天子而不在于诸侯陛下果欲参府卫之法必先收诸将之权宿兵于内然后其制可得而防矣臣伏读圣策曰虽然此治之迹也上之欲三光明四时序灾沴不作而动植遂性下之欲风化行习俗厚奸宄不作而内外协心兹可以占天人之助矣夫何敌不克何难不济兴复大业其庶几乎臣闻天道至逺其视听则甚近人心至众其好恶则甚同圣人知天道之甚近也故钦承之而不敢忽面稽之而不敢背兢兢然业业然朝夕儆惧惟恐贻谴于天而不可解也天知圣人畏之者如此则其爱人君之心亦如是其至也是以三光明四时序灾沴不作而动植遂性焉圣人知人心之甚同也则必因民之性而不敢违顺民之心而不敢逆一言一动一念一虑惟恐不合乎民之情而致其所恶也人知圣人顺之者如此则其戴而仰之亦如是其至也是以风化行习俗厚奸宄不作而内外协心焉恭惟陛下以不世出之资而膺千载难逢之运上谨天戒下畏民言臣犹为陛下进之孔子曰唯天为大唯尧则之诗曰上天之载无声无臭仪刑文王万邦作孚陛下克谨天戒恐惧而不巳则又将上同乎唐尧周文与天同德而无间焉臣之惓惓犹以此而望陛下也董仲舒曰尧舜之民比屋可封诗曰既醉以酒既饱以德人有士君子之行焉陛下只畏民言戒慎而不巳则又将跻民于尧舜成周之域臣之惓惓犹以此而望陛下也陛下神潜智独优入圣域则其所闻所知固巳迈五帝而跨三王傥能尊所闻而行所知则尧舜周文之盛似不难到事在强勉而巳矣然则何敌不克何难不济何足为陛下道哉臣愚山林薮泽之士固不足以讲明当世之务独其所闻于古者如此意可以少摅涓尘之虑上禆日月之明困于无阶不得上达今幸与韦布得望穆穆之清光于宸廷之下愿效一鸣以伸昔志陛下始诏臣使尽精极虑以陈治道之要中策臣以当世之务且终以天人和同之事臣固以条陈其万一矣然是三者在陛下皆优为之而臣所愿于陛下者益圣学以广帝王之业而略近效以收圣神之功也陛下越自即位九年于兹思欲雪父兄之耻复祖宗之业似若亟于图治上勤圣虑者臣请以唐事明之天寳十五载安禄山陷长安肃宗即位于灵武是年九月癸夘复京师壬子复都其于尅复之效可谓神速矣然而肃宗赖将帅之忠贤收成功于指顾而父子夫妇之间内无可称君臣上下之际外无可述固不足多美孔子曰如有王者必世而后仁易曰圣人乆于其道而天下化成臣愿陛下体孔子必世之言遵羲易化成之道俟以歳月持以诚心将见陛下埀拱无为以底巍巍之治矣臣所谓畧近效以收圣神之功者此也如此则何治之弗举何患之弗除凡陛下博询于多士者皆不足以勤圣心之虑矣臣愿陛下体天地包容之量恢圣人临照之明恕臣之愚察臣之意毋谓臣言迂濶而不适于用实万世无疆之休唯陛下察焉幸甚臣谨对



　　太仓稊米集巻四十七
　　钦定四库全书
　　太仓稊米集巻四十八　　宋　周紫芝　撰策问十四首
　　第一
　　问古之言治道者推三代自三代而下所可称者莫盛于汉汉之兴也创业则有髙帝守成则有文景奋然有以大兴汉治者则莫若武宣至于元成虽无大功于汉亦无大恶于天下此六七君者皆不害其为贤明之君也然而髙祖以征伐定四方文帝以仁爱康庶俗宣帝以赏罚励羣下是三主者其所尊用未尝先于儒术在髙帝时则有若萧何在文帝时则有若周勃在宣帝时则有若霍光是三人者其为相未尝资以学术也夫以未尝用儒之主而辅以未尝学问之臣宜天下之治委靡而不振也而言汉治者莫大于髙帝莫盛于孝文莫明于孝宣者此何理邪武帝大兴风化专意经术元帝知劝孝宣以用儒而成帝壮好经书是三主者可谓知以儒士为贵者也考其当时辅相之人在武帝时则有若公孙在元帝时则有若匡衡张禹之徒是三人者可谓一时之儒宗也夫以尊尚经术之主而用当世之大儒冝天下之治光明盛大而不可掩也而言汉治衰于孝武于元成此又何理也且人主之治乱辅相之贤否最为国体之重不可不讲诸君子于此究之深矣试论其所以然者愿与闻之
　　第二
　　问有国则有兵有兵则有书兵之有书所以载其战陈之法攻守之计山川地形向背之宜阴阳吉防逆顺之理故智者用之可以料敌勇者用之可以决胜良将用之可以取万全理之必然者也初糓城黄石出异书一编以授留侯曰读是则为帝王师巳而用之果能辅髙帝并强秦灭大楚魏武帝自作新书以授诸将当时征讨者莫不以新书从事而用其书輙胜不用则必致败呜呼兵书之不可不用乃如是乎赵王使赵括伐秦兵败身死四十万卒一日尽坑蔺相如曰括徒能读其父书不知合变也霍去病之讨匈奴也武帝欲教以孙吴兵法去病曰顾方畧如何尔不至专学古兵法由是观之耑用兵法者果可以取胜乎谓兵法不可不用耶则宋防水之师众败而身防房琯陈涛之战一日而军尽覆乃用之而败何也谓兵法不可专用耶则李广将军简易而军防没于匈奴苻坚不善用师而兵大衂于淝水而不用乃败何也然则果可用乎果不可用乎韩信背水设阵而信曰是在兵法荀吴设车为行而李靖曰法在其中二子之用法如此乃在乎用与不用之间此又何也幸诸君详言之
　　第三
　　问唐之贤相前称房杜后称姚宋议者以谓崇不劝天子求边功而璟不赏边臣其为相大畧如此夫以天子而求边功是秦始皇汉武帝之事固不当以此启人主之欲至于将帅有功于边乃抑而不赏则将何以为激劝之术乎大抵二相之论皆祖述汉儒而为之説者也何以知其然哉昔陈汤矫制以伐郅支而匡衡以为乘危徼幸生事于蛮夷为国招难渐不可开冯奉世矫制以伐莎车而萧望之以为要功万里之外为国生事渐不可长由是知崇璟之言固有自矣彼独不知衡虽以大儒居相位其实依违阿意以保爵禄当是时石显用事与汤有隙衡非能为此论乃内畏石显而阴陷之也宣帝时匈奴呼韩邪单于来朝义当臣之而望之使其位在诸侯王上失中国夷狄尊卑之义亏损汉德而又抑奉世之功未得为无过崇璟不深求其故而专师其言盖巳失矣考二虏杀辱汉使以抗衡中国二子咸能矫发诸国之兵不仰斗粟不须寸刃而传首阙廷不可谓无功于汉而衡与望之力加排沮使将士失望忠臣解体何足为后世法春秋之义大夫出疆有可以安国家利社稷者专之可也而终军之论则又以谓不然则其为説果何从乎幸偹论之
　　第四
　　问天下之才不生于山林薮泽之中则出于公卿贵戚之胄至于屠酤贩鬻之贱降虏氓之人其间岂无贤才立大功名于天下者孰谓帝王之裔宗室之贤而无可委以大任者乎汉之兴也刘章诛禄产以定国刘向诋王凤以谏君此皆杰然以有功社稷者至于楚元之好学东平之为善辟疆以议论著名于汉室刘辅以真言发迹于衰世若此类者甚众皆不得大用于当时何也惟唐则不然髙祖太宗之初如河间之功江夏之略其功名事业至与李靖相为低昂议者以谓景元子孙当草昧之初皆宣力四方显显为英豪当时固未有所大用者至明皇初相适之林甫自是登相位者至九人焉林甫奸邪几防唐室李程和柔在位录录无所建明固不足道其余皆以才称职号为贤相庶几乎周之卿士周召毛原皆同姓国也由汉至是数百年间岂无一宗室可以为相者哉然则汉之不用其説不过以谓不欲宠宗族以妨贤路而已至于田蚡窦婴王凤梁冀之徒皆以庸人而处相位又岂无嫌于亲戚贵贱之间哉如道宗孝恭之徒其征伐之功忠孝之烈炳然可观委以大寄谁曰不可彼九人者汗马无英卫之劳辅翼鲜伊霍之望而用之不疑其故何耶主上推仁爱以厚同姓确乎尧舜之用心矣诸君试摭汉唐之得失而论之庶以仰禆圣虑之万一
　　第五
　　问天下之利不归于民则归于国不归于国则归于民二者未尝不相为盛衰自古人君其始非不欲上不匮于国用下不蠧于民财而求必有其术势不得已则必引用掊克之臣肆为聚敛之政虽仅足以纾一时之费而民贫盗起根本一揺其甚必至大乱而后巳唐有天下埀三百年太宗之政固无媿于古矣明皇纵侈无度国计艰短始用宇文融杨国忠辈利説一开其流莫禁至德宗时既相杨炎立两税法而陈京赵賛用事民不胜寃家若被盗宪宗之初切齿京賛指为贼臣未几而皇甫鏄以句剥为宰相唐祚自是始衰焉至于刘晏第五琦王珪亦一时财利之臣也观其斡旋之方经理之术使用足于上而君无掊尅之名利出于下而民无愁叹之苦当时之财亦不过取之于民耳非天降而地出也唐自两税之余如盐铁茗酒括田借商羡余献助之类歴世所取不过于此顾所以用之有不同耳主上仁圣爱惜元元若保赤子而内焉故地之赋未复外焉讨叛之兵未息今大举以平强敌则有司岂无调发之劳斯民岂无供亿之费今欲使缗钱有羡溢之饶户口絶流冗之患必有晏琦之策可施于今者二子之传具在可考而知区区已陈之迹有口者类能言之幸参酌古今之宜防民情之利病而为之策毋以纸上语为説也
　　第六
　　问昔赵奢之与田单论兵也单谓奢曰帝王之兵不过三万而天下服从将军必资十万二十万何也奢曰古者四海万国城虽大不过三百丈人虽多不过三千家则以三万距之足矣今取古方国分而为七兵能具数十万食能支数嵗千丈之城万家之邑相望也奈何以三万众攻之然则后世之用兵不可专于古之制也明矣秦始皇之伐荆也问其将曰吾欲取荆度用几何人而足李信曰不过二十万王翦曰非六十万不可始皇壮信而以翦为怯信之出也荆人入两壁杀七都尉败秦军而去其后卒用翦防果虏荆王冯奉世之伐陇西羌也反虏三万法当倍用六万人乃与万三千人大为虏所破后如其请而羌人败走二将军之料敌如此何也樊哙欲以二十万众横行匈奴英布以谓可斩故李陵提歩卒不满五千当单于数万之众至于矢尽道穷以取陷败苏建亦以数千当单于数万之众至于尽亡其军几不免死则兵固有以少而取败者矣谓以少击众非兵之利则防安以八千之众而败秦师百万于淮淝李药师以歩卒五千而俘颉利十万之众以归此又何也今朝廷方欲大举以平强敌其于用兵之大略在所当论试按古而言以应有司之问
　　第七
　　问求贤所以建官设官所以治事然而官之所设有定员吏之多寡无常数员多而吏不足则未免冗官之今朝廷之患正在官吏猥多而吏员有限是以阙一官则争之者至数十人注一阙则待之者至六七岁从仕者居闲之日多而任事之日少仰禄者资费之用繁而奉廪之入薄借令二十而入官逮七十而致仕四十年之间不过四五更代而老矣其流安得无奔竞之风选曹安得无卖官之吏贪墨之风日益滋长滞淹之才无以自防其有不可胜言者焉议者欲救其不过曰清入仕之流以革其繁冗可也增州县之吏以广其任使可也而二者之患抑又甚焉何以言之昔刘祥道言唐之取士多滥入流者嵗千四百又襍色入流未尝沙汰防杜正伦亦以为言而执政者惮改作且以勲戚仕无它门议遂格焉今欲稍加裁抑则必怨讟交兴首议者将谁肯任其咎乎此其不可决矣建中初天下兵兴民多贫困赋无所出杜佑建言其畧以谓救弊莫若省用省用莫若省官自汉至唐未有不因征战而省吏员者所以救也今欲稍加増赋则利亦多而民重困此其不可又决矣二者皆以为不可则是救之终无术也而可乎诸君于此必有其説请试陈之
　　第八
　　问古语有之画地为狱议不入刻木为吏期不对路温舒以谓此皆疾吏之风悲痛之辞也温舒虽托秦吏尚存以讽宣帝之深文而吏亦真可畏哉韩安国梁之贤士也而辱于田申周勃汉之大臣也而侵于狱吏况其余乎由是观之谓吏之不足畏者非也穆宗时柳公绰为山南东道节度使过邓县有二吏一犯賍一乱法咸谓公绰必诛犯賍者公绰曰賍吏犯法法在奸吏乱法法亡竟诛乱法者盖法者治乱之所系而吏乱之则民将无所措其手足此乱之所由起也诛之可不力哉今律之禁吏法非不严而其奸滋甚何也夫舍刀笔之吏以趋功名之防有如汉之萧何曹参唐之孙伏伽张元素之徒此希世有之不可多得姑欲少革前日之风使此曹惟三尺之是畏将何术而可乎愿偹陈之焉
　　第九
　　问有创业之主有守成之主有中兴之主创业守成之主其成功之难易昔人论固已详矣至于中兴之主虽拨乱反正持颠扶危号为一致而所遭之时不同则所成之功亦异不容于无辨也三代逺矣由汉而来在西京则有孝宣在东京则有光武在晋则有元帝在唐则有宪宗皆一时英敏有为主也然而汉之孝宣唐之宪宗则振坠绪于将乱之际其为力也易汉之光武晋之元帝则绍大统于既絶之后其为力也难非特难易之辨如此摭其迹而论之则又有不同者矣孝宣之励精宪宗之刚果皆能操握主权归于独防其于治道固略相似也神爵五凤之间未甞遣一将出一兵能使单于内附稽首阙廷而元和之盛连年动众仅能拓中国之故疆折悍将而臣之其功效之优劣固不待较而明也光武以汉宗发迹于南阳元帝以诸王龙翔于江左皆能使旒缀絶而复续大厦仆而复支可谓二代之贤主也光武殄攘群盗戡定祸乱曾不数年遂光汉业而元帝外不能剪刘汉之逆虏内不能平王敦之防扈使西晋之业如是而止则其功效之优劣又不待较而明也四者之效其异如此何哉岂时有不同而然欤势有所廹而至于是欤抑亦所操之术有或异欤所以辅治者有善不善欤是必有其説矣主上圣文神武度越前代逺甚而区区之问犹及于此者盖考古騐今以鍳既往之失正今日朝廷汲汲于求言之意也其可忽诸
　　第十
　　问近世论御戎者其説纷纷大抵不过三防分遣将帅诸道并入破其国都擒其名王将以为吾中国万世之利此上防也屯兵重镇守其要害来则御之去则勿击此中防也重币厚礼悦以甘言使命相衔岁无虚日姑以幸其不至此下防也曩者岁在丙午金人南下逮今有十余年中间屡盟而輙渝倏往而复来朝廷知其不可结以成信乃下亲征之诏决意征讨期在殄灭向所谓下防者固巳置而不论巳于二者之计当审处其一而行之而议者犹有説焉以上防为是者皆曰提兵四出傅敌城下斩其名王传首藁街然后河阳北狩之愤可雪龟阴未复之田可归矣议者乃曰不然王者之师贵万全善用兵者知彼已今兼百万之师入不测之地岂无千里餽粮士有饥色之忧乎此殆书生好髙之论耳不可用也以中防为是者皆曰逺戍以宿兵屯田而积糓务慎择良将坚壁而守之是不劳师旅而坐获御戎之利也议者则又曰兵久而不战武黩而不偃中原何日而可定故都何日而可居岂不劳师费财困弊中国乎此殆鄙夫之常谈不可用也世之所贵于儒者岂徒取其诵数而已谓其能通达国家之大体也愿陈二者之防将孰从而可且以求至中之论至于不折一防不亡一镞而收百战之功于万里之外又岂无胷中之竒乎毋谓伐国不问仁人而不以告
　　第十一
　　问先世以农事为生民之本后世以农事为不急之务先世重农而敦本则国富兵强而太平之治为可图后世不以农为务则民穷盗起其至于大乱而不可救农之所系故不重哉为人君者非不以劝农为先务而徒有其名而无实曾不知古者劝农之术其责之甚专其督之甚重其告戒之甚熟其勉励之甚至何以知其如此舜命九官而稷居其一未闻其兼以他职也则其责之可谓专矣成王亲率元后世子以次于郊未闻其不屈于至尊也则其督之可谓重矣汉文由代邸而即帝位二十三年之间劝农之诏无嵗不下甚者嵗至于再焉辞意诚到人为动心则其告戒之可谓熟矣三老贤能之求也孝悌德行之举也而与力田同科则其勉励之可谓至矣然则后之劝农者有一于是乎主上隆寛博爱属意元元深知其盖将有意于古焉而任是责者莫先于守宰奈何今世之吏狃于宿习安于茍简不复从事于兹久矣故劝农之号虽已入御而行春之车未尝出境髙谈者指为俗吏之事好大者鄙为猥细之务膏粱之子菽麦未分一日出为民吏至于问秽襫为何物以穮蓘为戏事者彼又何足以上承明诏下为农师哉今欲州县之吏皆防古事以不负朝廷委任之意如之何而可耶
　　第十二
　　问国之所以兴者必有其道及其亡也则亦必有以取之矣然而祸固有出于人之所可忧亦有起于人之所不忧者往往寖以至于大祸虽有智者不能救其危为人君者乌可不察哉西汉始兴鍳亡秦孤立之于是大封同姓疆域之广至于周匝三埀天子自有才十五郡尾大之势贾谊言之为之痛哭此其甚可忧者也而西汉之亡不在于封建乃在于外戚东京自显肃之后政在房闱孝和之政归于窦氏孝安之政归于邓氏孝质之政归于梁氏当是之时主幼而臣强国危如累卵此其甚可忧者矣而东汉之亡不在外戚而在于权臣西晋之时宗族举兵内相诛灭八王之乱自古未有此亦可谓甚可忧者矣及其亡也不在于诸王乃在于夷狄自晋氏灭于刘汉之后夷狄之势日以盛强秦坚燕埀更立为帝区区江左一隅左枝右梧日不暇给此亦可谓甚可忧者矣及其亡也不在于夷狄亦在于权臣唐之宦官建立八帝天子之尊至号门生此乃天下必亡之势也及其亡也不在于奄寺乃在于藩镇五者之势如此殆未易诘其所以然也将人君养天下之祸以至于败亡而遂不可救欤抑亦衰防有渐虽有强明之君而其大势已去遂不可救欤抑亦君臣上下偷安歳月以至于斯欤抑亦救败整危无其术而然欤愿闻其起五者之祸者为谁为之臣而不能援其倾危之世者又谁耶诸公皆博古之士议之熟矣幸条其所以然者而言之
　　第十三
　　问盗贼为良民之蠧虽甚治世所不能免自古帝王不恃吾能御盗恃吾能禁盗而巳御盗者治之既兴之后治之既兴之后盗去而人已不胜其禁盗者销于未然之前卒至于无盗之可御则是岂足为治世之患哉汉之始兴治尚清净禁网最为踈阔天下亦以无事乃武帝之治专任惨酷而吏民益轻犯法盗贼滋起至使天子命九卿衣绣衣持虎节发兵以兴系甚至于作沈命之法所在聚徒党阻山川往往而羣无可奈何由是知御盗者昔人之所不取而禁盗之为先也国家遭外侮侵陵之患承兵革抢攘之余四方羣盗乗间窃发破壊郡邑侵掠土疆动以万计王师一出馈饷有千里之劳将士疲战鬭之力而凶焰旁午不可胜诛将招以厚赏诱以髙爵则又适足以生天下为盗之心今欲不烦干戈不劳庙筭啸聚之盗云散鸟骇复齿良民必有其术矣幸援古而详言之以救今日之毋讳
　　第十四
　　问西汉以来取士之法虽或不同大抵皆以言词取人不若周公専意行实也至隋唐但用词赋而声律之学自是益严且赋之作以擅名一时然其拘于声病对偶犹未甚也沈约始作四声谱尝曰在昔词人累千载而不悟余独得于胷襟穷其妙防自谓入神之作宋武尝问周舍何谓四声而舍对以天子圣哲则四声亦畧见于此也当时又有平头上尾蜂腰鹤膝之语世号永明体大抵欲宫羽相谐低昂适节若前有浮声则后须切响故一简之内音韵尽殊两句之中轻重悉异其学虽不纯于古然亦自有妙处方今世革经义浮虚之稍复诗赋以取士则学者于声律尤当用心敢问四声谱可得闻其详乎愿并与其言而论之















　　太仓稊米集巻四十八
　　钦定四库全书
　　太仓稊米集巻四十九　　宋　周紫芝　撰劄子三首
　　乞旌表苏庠劄子
　　臣尝观汉之光武以英敏之资拨乱反正不数年而天下大定即位之初未遑他事唯务侧席幽人聘礼髙士自众人观之疑若急其所缓而后其所先殊不知举逸民则天下归心焉盖深得乎圣人之意者也臣窃见镇江府苏坚之子庠人物文采一时之冠而抱泉石烟霞之念至于终身可谓贤矣往者朝廷束帛羔雁屡贲其门庠虽不变所守高卧不至而圣主之恩所以光宠岂不大哉今既以是终殒于地下傥不稍加甄异则无以见朝廷敦尚名节终始不倦之意臣愚伏望圣慈表其门闾赐以美号付之史舘使传万世非特后之鄙夫闻其风者莫不兴起四方议者以谓庠能终始其节而不变朝廷能终始于礼而不倦亦不可谓无补于圣化之万一也取进止
　　乞增太学员额劄子
　　臣闻京师者首善之地庠序者教化之源虽尧舜三代之盛圣帝明王相继而兴未有不以为先务之急者元帝之绍隆晋室王导首劝以兴崇太学当是之时庶事草创民未安堵犹且不忘乎此况陛下以明圣之主隆甚大之业兵寝刑措而民无劳怨礼制乐作而政极盈成曽不数年之间而坐致太平下视晋元固万万不侔日者建成均于国之南既立博士之员增养士之额矣又亲屈帝尊以为士子之劝可谓无媿于尧舜三代之盛也臣窃见春秋之季当太学试补诸生之日四方士子辐辏云合不逺数千里而来其慕道向风之意如此有司以拘于养士之数虽欲尽挽英豪置在贤关而不可得昔神宗皇帝初立太学下诏四方有谓仲尼旅人其徒尚有三千之语陛下富有四海亦可増辟黉舍稍益士籍庶几士无失职之叹而人有劝善之心是亦神考之志而天下之幸也取进止
　　乞禁戢杀子劄子
　　臣恭惟皇帝陛下体上圣之资际中兴之运累嵗以来年糓顺成海内冨庶向之流冗悉皆占籍而户口丁壮日以增多亹亹乎其向于尧舜之治矣而臣闻之僻邑遐邦深山穷谷蚩蚩之民犹有狃于故习至于生子不育举而去之者常居其半保伍见而不以闻有司闻而不加罪非所以体陛下好生之德也臣愚伏望圣慈申戒有司州责之守县责之令民有生子輙书之籍俾部使者嵗终则较其多寡之数而为之殿最如是则民知所畏而不敢杀子吏知所畏而不敢慢令将见民数滋繁力耕者众邦本固而社稷安陛下可埀拱无为而坐视夫民之阜矣岂不韪欤取进止
　　杂説十二首
　　卜者马生
　　卜者马生不知何许人少以卜自业日得百钱以醉即闭肆谢客不复言人祸福余亦无他长也每吉月輙冠拜于孔子之廷风雨则拜诸大门之外非有大故不渝也如是者不知其几何时而人无知者生亦不以告人今年元夕城市灯火如星斗郡太守拥千骑游于道夫子祠宫在城南隅廷草繁茂路且荆棘頽檐败壁人迹罕至忽有烛燎辉明殿中三夕不灭人莫知其所从来物色久之乃知其为卜师嗟乎学士大夫由吾夫子之道以取富贵利达至于为郡守县令亦荣矣而有终三年足迹不一至吾夫子之廷者闻马生之风亦可以少媿矣
　　湖隂女子
　　湖隂女子姓詹氏姿容甚美年十七嵗其父老而贫以六经教授小儿自业号詹先生先生妻早亡女子与其兄事之甚谨先生贫甚食不足女间售女工以给之尝手抄古烈女传暮夜必熟诵数四而寝虽甚寒暑不废乡人皆异之淮冦张遇聚党寖多号一窠蜂既屠池阳朝廷遣师退之贼计甚窘乃夜遁顺流复防湖阴邑人皆遁先生泣谓女子曰今吾老矣死固无恨奈若何女子曰父独何忧吾计决矣今日岂得父子俱生耶顷之贼至按劔欲杀其父兄刃将下女特前谓贼曰吾父贫且老君意不在金帛但欲得我耳吾幸得执巾帚以奉君侯请释父防不然父子俱死无益也贼命遣之女子以手麾其父使急去无相念吾得为君侯妻死无恨矣贼挈女行数里过东市桥跃入水而死后数日其从兄夜夣女子相别曰吾已活吾父兄吾即死来与兄诀既旦殊忽忽不乐其妻怪问其故乃告以女子之言妻大惊曰吾夜夣小姑如平生亟来相别明日果有告以女子之死者呜呼女子以柔静之姿当白刃在前于仓卒危疑之际乃能从容説贼使之既全其父兄又能洁其身以死其节可谓全矣其乡之士有谓余言者以为女子平日好读古烈女传胷中防有古今便能作此大丈夫事窃谓不然盖其天资乃尔非学而能也前世贤士大夫口诵古人之言而委身从贼徼幸以偷生者不可胜数曽一女子之不若乃为録之以补国史之遗先生侨寓湖隂其名字乡里余未暇考以俟知者足之
　　病中杂记
　　政和间余客京师闻亳州民间有子十五余嵗间数日輙出或暮夜不归归亦不言所之问之则笑曰今日当行雨一日归甚暮状极疲困巳而即熟卧其母烛而视之则龙也后乃祖病背疽甚苦以药傅之良久遂平或问之子家甚贫吾闻龙寳藏如山何不取以济之曰昔我盗药以疗吾祖当受五百铁杖王以吾行孝得免宫中法禁极严吾不敢也病中追记此事庶几其或有遇焉司仲因亦言昔有人父患背疮者若负火炭昼夜号呼其子泣于涂有道人昂然而来曰子何忧之深也其子告之故道人曰子当求不耕之地遇野人粪为虫鸟所残处即以手去矢其下土筛以傅之乃如其言而用之立愈曰子乃以氷着吾背耶吾五脏俱凉矣初余疾益甚惛愦弥日儿子槃曰吾当告司仲因治余大怒曰平日不闻其能此子何召曰意其必能巳而果然此虽不如二事显著然而若有使之者亦异矣夫
　　六七年前余尝病此宗子彦符以方见授且云善恶诸疮无药可治者皆能治之仁宗皇帝在东宫时偶患痄腮命昭应宫道士賛能治之取赤小豆四十九粒呪之杂他药为末傅之而愈时中贵任承亮在傍见之后十余嵗承亮自患恶疮濒死尚书郎传【阙】　以药傅之立愈问其方乃赤小豆耳承亮始悟道士之呪乃神其术也他日有僧惠文患发背状如烂以傅之亦愈后承亮过豫章豫章人有患脇疽者几达五脏毉者治之甚防承亮问曰公何为用小豆耶毉者大惊再拜谢曰吾用此活三十口愿勿复言其妙如此余去嵗终始用之其效若神郑象有乳婢腹疽用之亦效今年初亦用之久而益甚因记去嵗余病寒热凡终嵗百法治之不差毉僧善应用四物汤加柴胡三饮而止善应谓余言昔有士人病疟数嵗者因道过华它庙作书问之以谓使余病不可为当明以告我可活愿授一方夜夣神人告之以此今年夏余复若此用之殊不效半夏輙巳乃知毉之用药如将之用兵皆偶合耳不然则是良将无败兵良毉无死汉矣世岂有是理哉南方毉者谓余言螳螂真丹能疗惊风其法于立冬前取螳螂一枚雄者和白面裹之用文武火炼成灰冷以井水涤去灰滓灰滓既尽丹自见儿有疾则投之疾当立愈丹可收数年虽遇梅不坏盖与金丹无异此又不知何理也
　　读诗谳
　　翰林苏公以元丰二年八月十八日属吏十一月二十七日狱成有防责授检校水部员外郎充黄州团练副使公就逮百有余日凡御史追捕讯鞠之辞率坐诗语讥谤故当时欵牍好事者往往争相传诵谓之诗谳予前后所见数本虽大概相类而首尾详略多不同今日赵居士擕当途储大夫家所藏以示予比昔所见加详盖善本也初东坡以湖州谢表获罪于朝监察御史何正臣舒亶辈交章力诋皆以公愚弄朝廷妄自尊大宜大明诛罚以厉天下于是始有杀公之意焉神宗皇帝以英明果断之资囬羣议于恟恟中赖以不死余顷年尝见章丞相论事表云轼十九擢进士第二十三应直言极谏科擢为第一仁宗皇帝得轼以为一代之寳今反置在囹圄臣恐后世以谓陛下聼谀言而恶讦直也旧传元丰间朝廷以羣言论公独神庙惜其才不忍杀丞相王文公曰岂有圣世而杀才士者乎当时谳议以公一言而决呜呼谁谓两公乃有是言哉盖义理人心所同初岂有异特论事有不合焉
　　读真诰
　　神仙不可骤得惟积行累功有阴德于人者乃可驯致故真诰言之有英雄之才诛暴禁乱拓平九州建号帝王者永无进仙之期坐杀伐积酷害生尤多故也其有若此者既死之后必受书于三官四辅或为五帝上相或为四明公賔友以助治百鬼综理死生且言秦始皇今为北帝上相汉髙祖今为南明公賔友魏武帝今为北君太傅蜀先主为北河侯晋宣帝为四明公賔友而周文王亦为西明公周武王为鬼官北斗君皆为上世帝王不得为神仙者夫神仙记人功行不差毫厘而今乃善恶同区无有差别文王视民如伤仁霑朽骨不过为四明公秦始皇以暴虐吞噬海宇魏武帝以簒逆贼虐贤智犹得为北帝上相北君太傅此何理耶以彼其人当作长蛇封豕耳岂得复为五帝上相耶便总言之文王之人固已优入神仙之域而秦魏二主何为乎又别论五条以至忠至孝至贞至亷之人或一百四十年或二百八十年为一阶从此渐得补仙官有上圣之德者反受三官书后二千四百年才得为中仙其言大率无伦可不攻而破呜呼陶景何人哉乃敢妄立异论以欺世俗如此耶
　　读兖公集
　　欧阳少师以闺门疑似之事受谤于时朝廷置狱穷治无状久始辨白独坐财物不明出知滁州及参政事防官蒋之竒复用钱明逸前章句再有弹奏公力请于朝乞差官根问虚实状极愤切朝奏累诘之竒但云得自彭思永思永又云事无实状是暧昧之言若此亦足以少伸矣公之章犹且十上而不已议者为之少贬焉夫以公之诚确端亮操行如雪霜虽神明自应畏之但白黒太明颇为邪佞所疾小人因中以无实不根之语蒋公身为台谏既有所闻义不当黙耳故世谓蒋公当言欧公不当辨此最为至论昔人有诬以盗嫂者曰我乃无兄安得嫂正当作是语耳古语有之御寒莫如重裘止谤莫若身脩谤岂唯不可止哉盖亦不必辩也公所上章载兖公别集集二十巻出汝阴王姓之家
　　记中山武臣启语
　　苏内相开幕府在中山有武臣状极朴陋以啓事来献内相得之甚喜曰竒文也客退公问李姑谿何最为佳句曰独开一府收徐庾于幕中并用五材走孙吴于堂下此佳句也公曰非君谁识之者姑谿因笑谓公曰视此郎眉宇间决无是语得无假诸人乎公曰使其果然固亦具眼矣即治具召之与语尽欢一府皆惊绍兴已未三月二十有七日独坐静寄偶追忆姑谿语乃録之
　　言穷箴
　　南方之豪屋有二喙一鸣其防一告其祉他日枭鸣而牛生其犊鹊噪而妇防其子主人曰嘻是祸福无凭则将安用乎此射以一矢而二鸟俱毙言无好莠均巳之累古人有言多言数穷不如守中彼呶呶以害其生者又乌知黙之为贵耶
　　答田劵示徐伯逺
　　仆行年几六十老稚逾百指初无尺寸之田常仰食于他人盖世未有贫于此者同郡徐侯伯逺慨然见怜割膏腴之地五十畆分播种之糓三秤且约今年秋来为耕种计曰此可收以为田劵也【伯逺来书其语如此】初伯逺约以春耕而仆无牛市一牛须百千固尝经营之矣迄无一人肯哀王孙者遂复中辍今田劵既来势艰自已伯逺既作舍田檀越小子更当縁化一牛輙戱作一防云蒲团禅板此身已自在家僧稚子老妻从头要説无生话但愁枵腹未有置锥谁谓故人肯分膏壌既有良田之半顷更须大武之一元伏愿万石豪家千蹄大族辍此谷量之众不劳鼎食之余傥金诺之肯埀知火耕之可老何须卖劒便可挂书春雨緑簔歌老翁之长日夕阳横笛卧牧叟之归涂感君不世之恩助我归田之计使仆果遂此心则吾伯逺之赐亦大矣姑録此以作别后一笑且以答田劵之劝也绍兴丙辰浴佛后一日
　　读明道实録于关子东
　　太学正关子东见和苦笋诗携以相过且相戒非老人所当嗜因论张右史明道实録中载内侍张茂则常与王哲龙图刘几秘监诸人皆食少强健无疾各年八十余卒吁子东之爱吾可谓厚矣哉然而老人血气既衰頼食饮以资飬要湏适中乃可文潜谓张茂则毎食不过麤饭一醆许王龙图食包子至二三枚乃止此与辟谷相去一间耳安能为老者助亷将军饭斗粟肉十斤卒老于赵本朝张齐贤终燕饮啖合一大桶亦以寿终顷时韩绛大夫啖馒头不用食器唯取笼就食之至庖人云大夫今日吃几笼矣时人号韩馒头尝为当涂太守是时年已七十余须髪如雪霜而健啖不衰二者可谓过与不及也某年十三四嵗时当元祐八九年张右史守宣城巳苦风痹唯好食蟹毎食取黄与肉寔之杯中往往一食两巨杯酒不餍亲旧有以书劝之者荅云酒逢秋而方浓蟹得霜而正肥日与宾客共之阙一不可又作食蟹诗谓本草言蟹能愈风而俗云动风乃有书生自信书俗説徒萦耳之语文潜善啖如此而着此説何也某素贫平生辛苦仅营一食年来身益老口愈众早食得一肉得一鱼暮则饭蔬病在饥不在饱也今乃贻吾以右史之语适相契合仆复恐子东信是説而莭之太过非所以为卫生之计乃书此纸以告焉亦聊以为一叹也绍兴甲子夏午月十有八日宣城周某书













　　太仓稊米集巻四十九
　　钦定四库全书
　　太仓稊米集巻五十　　　宋　周紫芝　撰杂説十三首
　　为张子房招四皓书
　　汉留侯张良谨再拜奉书商山四老人足下仆以布衣亡身无汗马血刃之功徒以口舌奸説位列侯封万户今秦灭楚亡天下大定而仆宠厚禄丰无以塞责却糓不食行已阅岁于天下大计深虑不复敢効其愚议者让仆曩与主上俱奋草野﨑岖百战之中足下言入则听谏行如流身不亲矢石语不下堂帏而所攻必取所向必归是足下之功独髙于众人也至于脱覉旅艰难之苦享天下尊髙之位保全节于当年埀美名于后世则所以报足下者亦云厚矣乃四海既宁之后亡者叛者服之而祸起于宫墙变生于肘腋乃欲坐视不救使反掌之间治乱颠倒得不为天下笑乎仆今敢布恳悃之情以自列于数君子诚以情有所激势有所廹而事有不得已也幸足下留意于仆使得借重于一言也夫以足下抗志希夷隠身遐旷天下莫不仰其髙虽巢由不足以并名夷齐不足以拟节是以年愈多而名益芳身不试而业盛茂公固无求于世仆亦何所进説于左右乎然良闻道不足以立已者不可谓义爱不足以周物者不可为仁权不足以适进退之宜者不可谓智以足下之全德岂亦有意于为义而无意于仁且智乎方秦氏暴强鱼肉四海百姓寃饮泣无告始皇帝恐天下隂有议已于是姗笑诗书坑戮儒士钳锢忠臣逺辱黎老以消沮豪杰当是之时智者巻舌而不言贤者裹足而不入足下方辞粟以茹芝为乐其计得矣今皇帝勇冠百王功施天地躬汤武仁义之兵而海内平踵尧舜好贤之辙而天下服大度豁逹禁网濶踈期与天下更始号为千载一时足下不能驾安车植鸠杖幡然而起以观盛时窃为足下不取也况治乱之源在朝廷宗社之本系太子太子安则羣心恱太子危则羣心忧何则废立之际安危系焉其势然也今皇嗣既立仁孝闻于天下日者主上迫于宫中之议将谋易置举世皇惧危不自安皆曰商山有四老人陛下之所愿见而不得屡聘而不至其取信于时甚重老人一出上必大惊且谓太子以未施之仁未言之信而能屈其所愿见而不得友其所屡聘而不至决非偶然者因从容为上言之则太子之事济矣闻其遣一介之使奉咫尺之书执礼甚恭书辞极谨宜老人之一来上以安宗社之灵下以慰元元之望使陛下有贵老之称而无拒谏之恶足下之名亦炳然不可复没矣君其鄙长沮桀溺辈偶耕遯世之迹慕伯夷太公二老归周之义出而一言使天下安于磐石国势重于九鼎然后振衣而归反乎林壑以醉广成之遐龄而追王乔之逸辙不亦善乎良也将操几杖而从之以望拜乎床下足下其毋忽焉幸甚不宣良顿首
　　防视说
　　余斋宿吏舎负日檐间有防昼游裵墙下顾影掉尾旁若无人度其与人相去不逮六七尺熟视乆之傲而不去余固疑其病而痴徐而少进又不去已而又少进则骇而逝矣度其相去仅在四五尺间矣言防目不能视三寸亦已甚矣其实不过三四尺耳三寸云者所以甚言其短也夫防黠猾而多贪猫懦弱好杀之二物能相制而不能相贤若其轻防而善走则猫与防同相似也然而防窘则投穴穷则縁屋二者皆猫不能制而防之遇猫鲜有脱者岂非以其视不能逺虽欲避而不可得乎小人之嗜利其贪如防其巧于周身则如防之有穴也其敏于避祸则如防之善走也至其遇敌遭变一败涂地则忽焉而亡不保腰领当是之时猫亦得而扼其颈况于虎乎嗟夫使防不短于视则猫虽好杀而不能擒使小人而不短于智则贤虽恶之独奈何哉故怙富贵者若可卜千载而不知鼎镬刀锯在前曽不远三尺小人而不知者观防视之说可也茍知之其谁得而制之哉
　　刘高尚传
　　高尚处士者汾州安定人也姓刘氏家世爲农处士生九岁食而不肉后稍不言问以事则书而对其爲语初若不易知已而輙验家人甚异之爲筑别室以居乆之声闻京师徽宗皇帝三使人徃聘之辞疾不奉诏宣和间朝廷赐号高尚处士而建观以聚其徒且因以其号爲名焉靖康之扰人白其守使迎先生守爲具安车以邀之不至一日弃滨而来滨人大恐二日滨州兵叛屠其城肆掠千里先生在棣棣人喜其来太守爲扫邮传以舍之供帐甚具先生见之笑而去乃即城隅治舍水傍滨人持金帛携室家以就其庐者往往笑之旣而敌大至城且防人之死于兵者以万数而火不及其居就之者果頼以免敌人见先生皆下马罗拜不敢入其里呜呼其亦异矣余曩在京师时闻其事甚着后二十余年官钱塘始识左从事郎王复字兴周东平人尝与先生之弟游得其事甚详爲余言之如此其后濡须人王之道彦猷知余得先生之事于兴周乃谓余曰子固知先生之事而未闻先生之言也先生之言曰世之人以嗜欲杀身以货财杀子孙以政事杀人以学术文章杀天下后世余谓彦猷此佛菩萨老耼庄周之徒所以救溺起死还真之论岂区区爲世俗言语文章者所能至哉夫畏涂者十杀一人则父子兄弟相戒也必盛卒徒而后敢出焉至于袵席之上饮食之间其祸有甚于畏涂者而不知戒则是终不知嗜欲之能杀身矣黩货之士食厚禄而取民财虽危亡之祸仅免其身而千金之产不足以供不肖子一醉之费人祸天殃不在其身而在其后则货财岂不足以杀其子孙哉秦自商鞅之事孝公始用刑名而李斯之事始皇赵髙之事二世皆以是道百年之间天下之人不死于刑则死于兵葢不知其几千百万桑羊开利说以中主欲不过欲自售一身而已祸流后世至唐宇文融皇甫鏄之徒皆用其说以取尊位而天下自是数防诛求之祸其杀人固无异于以挺与刃行政之一至于是岂不痛哉昔人有欲注周易与本草者或劝其注本草曰注本草误不过杀一人注周易而误则其祸道也大矣不然孟子之辟杨墨子云之诋谶韩退之之斥佛老其忧天下后世之意何其深且切哉后世防章折句背正失理之学兴其徒从而和之更相标榜迭相师授以盗名声而取富贵寖不可救此是徴之徃事而然非騐之后世也某闻先生之言尝私窃以为嗜欲之杀身财货之杀孙子与夫政事之杀人三者人犹得而知之若夫学问文章之杀天下后世则周公孔子之言也先生农家子未尝读书事师而有是言岂人中之知道者乎此与夫熊经鸟申吐故纳新区区积岁月之功而欲著名于仙籍者固有间矣
　　辛未杂书
　　南徐张伯真尝谓余曰子知卜者之有魏绅乎仆曰余不知也曰绅有异书知人生死祸福盍往问之余使人邀之绅辞以暮请以诘朝荷书而往书至尽发其箧得三百余帙罗而置之坐隅徐曰子当以平生之大事问我余黙祷以二事占之绅执蓍而筮卦遇防命童子取某帙掲而视之则有男子之柩焉衰者抚棺而泣盖岁在戊戌之秋余以是岁有先子之丧也仆又黙而祷绅复执蓍而筮卦遇损命童子取某帙掲而视之则有女子之柩焉衰者杖而泣盖岁在庚子之春余以是岁有母氏之丧也仆于是惊而言曰往者其騐若神来者独不可得而知之乎绅曰当爲子筮已而告我曰某日有某事某月得某物阅一二岁而无一騐者吁亦可怪矣哉客问仆何为而然仆曰昔桞子厚説天台道士王远知能知人死生祸福号爲深于易者甞作易总十五卷一日曝书于廷雷电大至火光入戸烟雾中有老人问远知子所注书何在上帝命六丁下取言未絶口见青衣六人已执书而立且曰上方禁文自有飞天保卫玉笈金科秘藏之都子何人輙混藏缃帙余以是知天事之不可泄如此然则绅之书可传于世而不爲六丁取则其不神爲可知矣世之昧昧者方且焚香叅心再拜稽首而问祸福于绅亦可笑矣
　　杂书
　　余爲儿童时家有珍珠鸡羽毛皆浅红间以白防圆细如珠故号真珠鸡出陇蜀荆楚间春月天色暄妍睥睨旁无有人輙振翮出锦绣垂领下红緑间错成文状如方幅或绾结如缓带闻人足音旋复收去甞隂伺之盖非出于吻喙间似自其喜气凝结而成即而视之不知其处嗟乎鸡之有文惟恐人知人之有文惟恐人之不知孰谓人而反有媿于鸡乎
　　乌有白衣而脩尾者其洁如玉人谓之白练带以其尾而得名也江南人谓之纸钱鸟见者必唾避号爲不祥以故不爲人所珍玩余甞谓鸟白其身人或恶之人白其德防何而不遭诬蔑之事耶昔人有言皓皓者易污峣峣者难全信哉斯言乎
　　辨读来生书
　　有一老人年埀八十诵书不止或问之曰先生年几何自苦如此曰余读来生书也余戏之曰君昨日所诵书今日尽能乎曰不能也余曰书犹不能记而况来生乎老人不恱已而语人曰人之所以死而甞存者必其神灵不昧如百链精铜愈乆益明若生爲腐儒则死作闇鬼虽唇腐齿豁何补来世于是儒者闻余言皆以爲然佛者闻余言亦皆以爲然盖余之所论者理也
　　书座右屏
　　姑息似仁讦直似义大佞或以爲礼大奸或以爲智小人视之一毫发比君子视之天之与地审处于两者之间着其诚而去其僞外以是而观人内以是而察已内以是而察已勉强而行之是谓盛德之君子乎
　　客语
　　荆州多别驾见过因论佛果禅师在成都时一病愈剧炷黄艾至千余壮呼羽流作醮七昼夜而死多公云曾子啓手足昜箦而终孔北海受制曹公以语言杀身管寜居北海上三十年终曹公之世不至中原此皆吾辈中有定力者使如佛果辈闻世间有此竒特事未必不内自愧耳盲眼士大夫知有佛之徒而不知吾辈中自有人斯大可笑者吾爱其语可书因爲録之
　　杂书三
　　甲戌七月九日校醮羣先生文渡淮至新息晓闻驴鸣起听喜谪官之乆复见中原也周子曰此与退之之见蝎东坡之闻铎初何以异因思顷岁久留京师一日舟至汴口望清淮渺渺群山峥嵘恍然如堕梦境不知身之在许也绍兴之初当壬子癸丑间偶以事至濡须逾年渡江而南至中流闻隔岸鸡犬之声使人几欲屑涕然后知二公之所感爲不虚也嗟乎物变无穷悲喜相半茍随所感而爲休慼则吾之一心有不可胜应者矣唯知梦境之中一切皆幻则物来如市吾心如水此纷纷者安能入吾舍哉余年逾七十寸心灰防盖无几矣虽未能物吾两忘然于此其殆庶几焉
　　蔡君谟石桥记规摹鲁公中兴颂东坡醉翁亭记规摹鲁公离堆记凡有眼睛者知其如此大抵君谟文字及行书小楷蚕头燕尾外方内圆无一防一画不似处而东坡出没变化风流韵度自成一家优劣似是分矣余不解书而论书譬如不解饮人说酒虽说得近似而饮流未必以爲是然口之于味有同嗜焉岂可欺哉甲戌秋七月客有谓苏氏书无法者乃爲书此以解嘲也麝爲天下至香之物久而欲壊则香必歇急取溺器覆之香复如初盖麝生脐腹间溺之所自出也二气以类相感乃复香耳神竒化爲臭腐臭腐复化爲神竒顾何常之有哉然则闺中窃香之士海上逐臭之夫二者未知其孰贤当有识者能解此余不然也
　　驺虞解
　　驺虞一篇其辞诗与序义相合坦然明白而诸儒各出已意更相附会使其词旨不明至不可晓甚可怪也诗曰彼茁者葭彼茁者蓬葭蓬野生非人所种艺其长亦且茁壮则以见草木之靡不生殖也又曰一发五豝一发五豵豝豵野处非人所豢飬犹且射一发而所获五则以见鸟兽之靡不众多也如此则序所谓庻类繁殖之义见矣每章必曰于嗟乎驺虞者驺虞兽名其爲物不食生物不践生草有仁德焉古者四时之田以习武事后世则驰骋田猎以暴于天物其爲不仁孰大于是今也搜田以时盖将以教民战而志不在于得禽兽则岂爱物之无心哉故每章必曰于嗟乎驺虞也举此则序之所谓仁如驺虞则王道成之义见矣一发五豝郑氏谓虞人翼五兽以待君躬而君不尽取唯取其一所以见其仁其说不然夫国君之田不掩群则逐兽而射之耳苟命虞人驱五兽以待君射使君仁则取其一不仁则将尽取之其为害亦多矣乌得为之仁乎驺虞之为兽其说旧矣至汉贾谊则谓驺为文王之囿名虞乃司兽之官也不知谊何以得此欧阳氏又从而取之分尝力诋先儒穿凿附防之辞于此反有所取不知其何理也













　　太仓稊米集巻五十
　　钦定四库全书
　　太仓稊米集巻五十一　　宋　周紫芝　撰序十首
　　毛诗解义序
　　孔子之言六萟多矣而尤详于诗当时问荅之辞见于论语一书者可考而知也故兴于诗立于礼成于乐旣以是告其门人不学诗无以言又以是告其子其言之之详至于再至于三而不已者岂非诗爲经而令诵其词哉可以兴可以群可以观可以怨迩之事父远之事君又多识于鸟兽草木之名故学者必于是始焉然而登孔子之门者其徒三千以言诗见取于圣人者商赐二人商列于文学之科赐之逹可以从政孔子姑许之以可以言诗尔其它盖未有所闻焉则诗之说又何难明如此必谓学必始于诗则自防学之时固巳习之矣奈何后之学者虽专门之学终身玩其辞而白首不能窥其奥何哉孔子曰人莫不饮食也鲜能知味也诗之作虽出于国史贱与夫闺门妇女之口类皆托于鸟兽草木以吟咏其性情观其词致高远所以感人心而格天意者委曲而尽情优游而不廹于时先王之泽犹在礼义之风未泯是以言皆合于圣人之旨非是则删而去之矣此后之学者所以明其説之为难也呜呼説诗者可谓难矣自孔子而下深于诗者盖可以一二数也孔子圣人也明乎诗之道也子夏子贡则学于孔子而明乎诗之义者也孟子之与孔子同道明乎诗之志者也汉鲁申公楚元王交以诗爲倡而知诗之学者也何以知其然哉孔子曰诗三百一言以蔽之曰思无邪则诚之至也非诚之至则亦乌能正得失动天地感鬼神如影响之防故曰唯孔子能知诗之道也巧笑倩兮美目盼兮素以爲绚兮而子夏言礼后于质如切如瑳如琢如磨而子贡言有其质者不可以无学二者非深于诗之义何以知礼与质相爲先后质与学相爲终始故曰唯子夏子贡知诗之义也孟子曰说诗者不以文害词不以词害志以意逆志是爲得之观周余黎民靡有孑遗之诗则知诗人之意在悯旱魃之虐而已果黎民之无遗也哉非略其词以求其志则未有不以词害志故曰唯孟子能知诗之志也是数者其所知固自有浅深要皆有得于诗焉亡秦之余六籍煨烬学者不见全经久矣汉兴惟鲁申公楚元王交始爲之训其后郑氏爲之笺孔氏爲之疏而诗之学寖兴焉然而是数子者不过离章析句辨其名物以名家而已故曰若鲁申公楚元王交则知诗之学者也汉自武帝崇尚儒术始变高祖马上之风宰臣当用儒生元成以来长于诗者首推匡衡萧望之之徒则以诗餙其儒雅者也其去孔子之学益远矣荀卿号爲知信六经尊孔氏者观其著书輙时取诗人之词以证其说卒致失其本旨者甚多比古人之学防爲疎缪李斯学荀卿用以相秦至一世而遂亡其国盖以经术而防国论要在观经之审学之不善其祸一至于此可不慎哉诸君子有意于学诗愿以孔子孟子子夏子贡为之师以求诗人之大体而更以荀卿为戒焉则庶乎其有得也
　　古今诸家乐府序
　　世之言乐府者知其起于汉魏盛于晋宋成于唐而不知其源实肇于虞舜之时舜命防典乐教胄子而曰诗言志歌永言声依永律和声及益稷篇叙舜与臯陶赓歌之词而曰股肱喜哉元首起哉百工熈哉元首明哉股肱良哉庶事康哉则歌诗之作自是而兴至孔子删诗定书取三百六篇当时燕飨祭祀下管登歌一皆用之乐府盖起于此而议者以谓自汉髙祖作大风歌使沛中小儿和而歌之乃有乐府是不然雉朝飞者齐宣王时牧犊子之所作也薤露歌者田横死而门人作此歌以葬横也秋胡行者秋胡子之妻死后人哀而作焉秋胡子鲁人也杞梁妻者杞植妻妹朝日之所作也杞植战死而其妻哭之哀植亦齐人也凡此之类不一皆见于春秋战国之时则其来逺矣魏晋宋歴唐而其作益多后人之作其不与古乐府题意相恊者十八九此盖不可得而考者余不复论独恨其歴世旣久事失本真至其弊也则变爲淫言流爲防语大抵以艶丽之词更相祖述至使父子兄弟不可同席而闻无复有补于世教陈后主时东海徐陵序玉台新咏十卷谓之艳歌词肆帷幄之言凟君臣之分此谓害教之大者至于古人规箴训诲之意伤今思古之作与夫感创时物纪述莭义使后人歌咏其言而有悲愁感慨之意则爲之扫地矣然而歌词之丽如梁简文陈叔寳辈皆以风流婉媚之言而文以闺房脂泽之气婉而深情而有味亦大有可人意者至唐而诸君子出乃益可喜余尝评诸家之作以谓李太白防髙而微短于韵王建善讽而未能脱俗孟东野近古而思浅李长吉语竒而入怪唯张文昌兼诸家之善妙絶古今近出张右史酷嗜其作亦颇逼真余尝见其输麦行自题其尾云此篇效张文昌而语差繁则知其效借之意盖甚笃而乐府亦自是爲之反魂矣因集古今之作如古乐府所载及诸公文集中有之及文选玉台唐文粹类悉编次成书为三十卷谓之古今诸家乐府至于事之本源时之废兴有不同者吴兢言之详矣此不复考焉
　　送王次卿之浙西序
　　吾友王次卿少年以文鸣喜作诗饮酒颇不事生产岁三十而未有妇常以琴自娱曲终而仆戱之曰此岂雉朝飞乎次卿笑而止一日过而告余曰子将游梁吾亦自是之武林余问其故次卿复笑曰吾将逆妇于杭聊以解吾子嘲子盍赠吾以言乎余因告之曰古者娶妇之家三日不举火思嗣亲也婚之为礼其亦重矣哉不孝有三无后为大舜所以不告而娶亦为无后也今子三十而嗣未立先大夫之墓拱木矣而家无冡妇以供四时之祭宜子有是行也吾闻子之外氏家钱唐子之妻因外氏之党而为之子之季父不能挽子而留之子又无兄弟姊妹以同居处万有一使子之妇家欲赘子而留之子之外氏思先夫人而不忍其去则子势不得归今年生一儿明年植一产其不寖而爲吴人几希矣盍反而归之见异郷之草木则必懐桑梓之念闻吴儿之野哭则必思归扫于丘墓今龟筮恊从鳯皇和鸣归就故里作家庙噐服采苹蘩之菜酿稷黍之芗以举春秋之祀事岂不乐哉次卿曰唯敬闻命矣于其行也乃书以赠之
　　溪堂文集序
　　昔人以文章爲小技谓天之付与于君子小人无定分唯能者得之唐之文士班班词藻精至妙絶一世者非无其人而责以君子之行或鲜焉虽高才如桞子厚刘梦得元微之之流皆附非其人进不以正则防躁进浮薄之讥其它固所不论也求文章操行兼脩并立如韩退之白乐天辈且未易得况立莭明义于刀锯鼎镬之下不吝一死以负其平生顾不难哉吾友王次卿好学喜文尤长于诗其爲诗如江平风霁微波不囘而汹涌之势澎湃之声固已隠然在其中其爲人似其爲诗平居言笑乐易与人和柔未尝一失顔色而其泾渭白黒自有胸次不肯略借毫髪于人建炎三年敌骑大入建康失守诸将自溃抄略郡邑次卿与余皆擕家夜窜山谷不逾日敌至泾次卿仓皇与余相失全家爲贼所得防郡有檄招抚贼就食疑不敢决且欲微刺其意命次卿草书口授其意颇不自下次卿高目奋髯谓敌言吾知有死尔不忍爲尔作牋也遂被害而死呜呼次卿其可谓仁者之勇矣孔子曰无求生以害仁有杀身以成仁次卿有焉又曰君子之居是邦也事其大夫之贤者友其士之仁者而仆有焉次卿与余同里与之爲儿童交今四十年其嗜好趣尚无一不同独文采标置皆所未逮尝窃自怩今其死也又能以莭自名仆虽生厌厌如九泉下人矣虽然次卿之死人将曰周子有友如此则仆亦有荣耀焉夫复何恨绍兴七年秋九月学佛者宗毅出其遗编以示仆得诗若干文若干总三百七十有九首俾余藏之以俟知者传焉毅少学诗于次卿盖可与言此者乃泣涕而爲之文因以授之云
　　送詹伯伊之大梁序
　　政和六年春卿大夫举进士于礼部得四人焉吾友詹友端伯伊盖居其首伯伊才高而气豪勇于义健于文以此名闻其家世有人物伯伊之祖姑读书能文议论如烈丈夫归爲青社李侯大夫之妻当时枢宻蔡公之夫人王闻其知书数与之语二夫人论说古今亹亹不倦枢宻公从旁窃听出谓客曰方酒酣谈兵论两汉取天下客皆异之某之外祖母詹氏尝以是语先妣先妣以是告某且言伯伊之祖亦以豪杰闻惜其爵位不显名不称其实施不尽其才而终焉乃知詹氏之家爲不乏人虽其女子犹尔况佳子弟乎今伯伊早以文鸣将自是以取富贵而大其门户如探物而取诸懐宜无难者则亦安知造物之与人不吝于其始而侈于其后乎又况水之渟滀旣深则流必长木之盘据旣大则枝必茂詹氏之书种艺之久矣其亦有秋当在今日则又宜无难者伯伊早丧先大夫时方童稚太夫人育而教之今用有成繄太夫人是頼孀居三十年歴险阻艰难之日盖益多矣造物者岂得不以此而报之耶吾将拭目以望子于云霄愿子努力善自爱也十一月二十有八日序
　　姑溪三昧序
　　简牍者文章翰墨之余世人往往以爲不切于事未尝经意此亦士大夫一病彼殆不知词采风流形于笔札便是文章一家事尔等岂或有意哉往时苏内相尝谓姑溪老人得简牍三昧余爲儿曹时闻此语心欣然慕之愿得一见不啻如昔人之望李泰和也政和四年秋七月始见公于姑孰谒入顷之乃出坐未即席顾谓仆曰子慕元德秀之爲人耶鲁山文章事业见于后世而盛德髙行乃与顔闵争辉已而诵余所贽之文一见以爲可教而与之进焉爲留十日而后辞以归每见其作帖词翰如流伸纸几上与客笑语而记已成诵之輙成文虽日作百牋无一语相犯公握笔极低树管微欹侧运指甚速蔌蔌有声如蚕食叶须臾满纸此岂人力所能到真得三昧手也自是无十日不通书公亦不倦酬报后三年而公亾裒箧中所藏得两牛腰又数年金人渡江避地山中爲乱兵所焚今所余无几矣先是余姚丞冯【阙】誊本往后以求之不报方且以为恨而湖隂韦居浒偶以巨编见借【阙】　一日帖虽不复见其所与而所得亦已富矣因手抄成书以藏之余以谓昔人以书相见称于时者固亦有之陈孟公虽号一时敏妙而其词致精纯风味可喜未必能仿佛于此至于韦郇公之五采成云虽见慕当时似亦无足称者然则由姑溪以来唯公一人而已矣宜其尺纸片言爲世人所珍而不弃也建炎二年冬十月十有六日序
　　诗八珍序
　　余年十二三岁时已不喜爲儿曹嬉戱事闻先子与客论书常从傍窃听往往终日不去是时张文潜爲宣守时时得所爲诗诵之輙喜自是见俗子诗必唾而去之不顾也逮今三十四年不能仅窥作者门户而心益嗜他人之作略不少衰绍兴元年春避地山间不能尽挈群书以行擕古今诸人诗唯桞子厚刘夣得杜牧之黄鲁直杜子美张文潜陈无已陈去非皆适有之非择而取也使小儿辈抄爲小集日诵于山中行住坐卧必以相随尝号爲诗八珍山中岑寂以饭糗茹草爲生食无盐酪饮无酒浆妻孥怒骂曰子不能饱吾而终日诵诗乎余笑曰吾有诗八珍子能与我共享者爲子分甘率尝以爲笑而罢夫八珍者天下之美味也有舌者皆知其爲美而未必眞知之子思曰人莫不饮食也鲜能知味也啜醯嘬防之流据函牛之鼎而食虽过屠门而大嚼未尝不自以快意至于饫饮觞豆以咀味水陆之珍则枵然足以餍其腹盖彼爲珍而此爲珍也若仆于八公者固尝知其爲工而莫能名其所以爲工虽谓之未尝知味可也杜少陵云御厨络驿送八珍夫八珍如天酪此岂人间之味哉唯王公贵人炰鳯脯麟割禁脔而啖之者乃能知之尔虽然古者山林之士以韦布爲冠冕以圭荜爲华榱以道德爲耕猎以诗书爲鼔吹至有终身而乐者今仆于世俗之所享而甘焉者未尝得以染指其间独以他人之言语文字爲天下之美味而乐之吁亦异矣哉
　　刘氏家训序
　　余友刘君子先同郡泾邑人始其家甚贫乃挟防躬耕力治生业以俭约自持久之寖有余赀稍自给泾当兵盗之余民多流冗皆散而之它南畆荆棘动连阡陌有力者往往请于有司占以爲籍独子先所治不过常产余尝怪而问之曰邑有余土子有余力何不择其膏腴者稍増垦之先笑曰是非君所知吾祖尝有遗训不敢防也因爲余诵其五世祖賛善之言大略以二事埀戒后世其一不得以世禄补子弟官使穉弱不通古今之务者出爲民害以絶吾嗣其一不得务广田园使嗜利而好奢者因以废学以絶吾教其言今尚存自吾上世无敢不奉其训者顾不肖其忍违之呜呼亦可谓仁人之言矣刘氏世爲泾人自赞善公始登进士第其子侍郎相继登科侍郎生二子仲氏仕不甚显伯氏仕御史皆登进士第御史事神宗皇帝爲谏官熈宁间常以十事言大丞相王文公词甚切直闻其名者爲凛然御史公生二子皆贤而有文爲布衣时与枢相蒋公游同年登第而仲氏之子亦以文词取乙科爲池州青阳县尉自赞善以迄县尉君凢五世卒无一人以防补官者虽仕宦逹与不逹固似不同要之世有名士咸以射防决科自列仕籍相继不絶余尝怪其初以一言埀训乎后而子孙守之至五六世而不防天所以报之者亦与其言适相符契至于佩服其言而力行之则其爲报殆未昜量也昔韩休穆宁皆撰家训以遗子孙开元间言家法者尚韩穆二家其后子孙皆有贤行能世其族然而薄于爱子而厚于忧民笃于尚义而鄙于近利其观摹宏远如赞善公者未之有也子先将以其言刻之墓左使仆记其本末以示将来虽言词之陋不足以颂公之美庻几托盛事以爲不朽之传焉绍兴五年六月中休日序
　　大闲録序
　　昔人尝有言臣愿爲良臣不愿爲忠臣忠臣人之所愿爲也而有所不欲乃知事君者不幸而至于杀身岂其本心哉以其廹于义势有不得已也古者爲臣之道有二义与死而已矣二者相爲重轻犹权衡之低昻不可欺也重于义则死必轻重于死则义必轻然而世之人舍生而取义者常少偷生而弃义者常多是殆未明乎死生轻重之说者也义而死虽死犹生其实未尝死也不义而生虽生犹死其实未尝生也古之人享丰禄居尊位平居髙目视天下若不足爲者自以爲至极矣及其临难遇敌则油然引避以全其躯视其面目恬无媿色是何异富室之豢犊豕虽饫然以饱腯然以肥而冺冺然无所闻以老顾何益于人之国乎吾知其虽生犹死也至于蹈鼎镬甘白刃慷慨发愤以就一死则其忠义之莭动于天地感于鬼神能使忠臣义士为之变色乱臣贼子爲之沮气载在简册以传后世则其风声义槩犹炳炳与日月争光焉吾知其虽死犹生也夫以死生轻重之说如此其明而人不知是以考之前古有能奋不顾身以死节刀锯之下者殆可以一二数而岁月计也忠义之士旷时而出固已难矣幸而有之则又湮没无闻不得传于天下后世者岂胜惜哉禄山之乱李憕死之遂使两河闻风再固危壁当时朝廷未甚旌显其子源以父死贼手悲愤不仕至穆宗朝因李德裕之请始克褒崇卢奕爲御史中丞骂贼而死当时议者犹论洛阳之亾操兵者任其咎执法之吏去之可也委身防仇以死谁怼頼慱士独孤及之论諡议始定呜呼李憕首死禄山之难可谓勇矣其英伟之节犹待数十年乃始显白卢奕被服坐台正色死难而懦夫奸人交口沮抑至朝议纷纭莫有定论由是知士非杀身之难而求知于世者爲尤难也韩退之论张廵许远谓二家子弟才下不能通其父志遂疑远之后死以谓偷生且以二子之事在于当时犹或异论况于旣久乎以其家之子弟尚不明其父之志况求知于它人乎余嘉夫握拳嚼齿死莭蹈义之士世不常有复不忍其捐生殒命以就死地卒之排陷没溺无所闻于世也因采靖康以来忠臣义士猛将健夫下逮闾里田野匹夫庶女有能死于祸难而可书者輙随其所闻而録之以偹史官之采焉名之曰大闲録
　　送赵德庄序
　　仆绍兴十有二年始识开封赵德庄一见如平生是时仆名在铨曹法当以柱后之文考于理官而后禄焉尝语德庄余贫且老安能悒悒久于此乎子念我者当以是属子而归德庄置酒与余别相与语于河桥夜且分矣而语弗能休盖惘然念后防之难期也后有挽余复来者相视而惊曰河桥之别宁谓复见于斯乎是时余馆于故人方元相家已而今淮西使者李侯又来李侯磊落喜谈笑于是相与益欢酒杯流行谐语杂出德庄擕印窠听曹事于县治之西每晓漏下十刻许命小史佩书嚢与余相对坐檐庑下雌黄群书酸寒如两书生间论古今诗文语至竒必相视伸舌阿阿则则不者必反唇一笑未尝不同已而余得官武林授代当岁在乙丑及余来计德庄之去已两年矣其别大略如河桥亦惘然念后防之难期也明年夏五月余代者桞侯以忧去官又当复来则又相视而惊曰穷冬之别宁谓复见于此乎嗟夫人生之难期其皆如是耶其特一相见而已耶今年余到官得屋在湖尾庭宇寂然尽日无人声谁当来见我者德庄棹扁舟肩小舆而来访余问劳良勤嗟夫德庄之视余相好如兄弟也其后德庄罢官钱塘归省江西则又当与余别江西去三呉邈在千里之外今日之别欲徼幸一见如前时固未可知子方少年而才且又有文位当在台阁仆益老矣繄亲贤之尚逺怅晩日之无多念之令人黯然为之销魂虽然心亲则千里晤对迹异则隣屋不相往来子犹念我幸时遗我以书亦足以慰我心焉我亦不敢虚辱于子也子其勉之绍兴癸亥六月五日序









　　太仓稊米集巻五十一
　　钦定四库全书
　　太仓稊米集巻五十二　　宋　周紫芝　撰序十首
　　字序【三首】
　　张子名某字子尝谓余曰名有嫌当易愿有请焉余为易以大临而字曰才卿且告之曰昔髙阳氏有才子八人齐圣广渊明允笃诚天下之民谓之八恺髙辛氏有才子八人忠肃恭懿宣慈惠和天下之人谓之八元大临盖其一也说者以谓大禹臯陶稷契之伦夫十六子皆以其才举用于舜而世济其美故得为之才焉大抵圣人与小人皆有才非才也则不足以立天下之事顾其所以用之者何如耳圣人以道用其才若成汤之智武王之勇所以应乎天而顺乎人者也贤人以徳用其才若九官之相舜使功立于当时其后莫能名其用者也其他若盆成括之杀其躯酆舒之不得其死则焉取于是哉余旣以是名之又举十六族之事以语之使知夫君子小人之才其所以异者如是不可不辨也万氏之二子皆从余游见其友且恭也会其以名请因名伯氏曰如壎而字以伯孺名仲氏曰如箎而字以仲孺诗曰伯氏吹壎仲氏吹箎説者以为恩如兄弟其相应和若壎箎也夫居家而父子笃兄弟睦然后移而友于乡则尽敬充而事其君则尽忠盖孝慈钦顺是文章事业之根本若其整于威仪秀于文词望之俨然君子也而不能充其有而行之则学者之所不贵也且士之为善于家者必赏于朝士茍明乎此则其取富贵利逹可埀手耳二子岂不能共勉之哉
　　余读易吉防悔吝生乎动而后知非圣人之得已然而静者动之根也动者静之对也人道之有动静犹天道之有隂阳知动而不知静则终身役役而不知止是众人也知静而不知动则块然守独而不知变是草木也二者亦何取于人道哉昔人知其将出而游于世犹未免于动也惟立于至静之途俟其叩而后应则虽动者也而不害其为静矣今吾子方学而仕将趋于动者也仆故名子以颙而字以静翁吾子其勿谓仆期子以必静也期吾子知静之为动耳吾子尝试焚香静室瞑目燕坐以来天下至静之理其理得矣则吾子异时处富贵而不滛在贫贱而不辱迫忧患而不怵抗王公而不袭蹈水火而不困吾知其无入而不自得矣吾子其勉之哉
　　钱塘胜游録序
　　崇宁间余以事适越道由钱塘留数日而后行时方阨于覊旅不得从诸公游然犹能一再至西湖以览观湖山之胜自是而西湖未尝一日不在胷中后三十余年再至则前日游观之地登临胜处十已失其八九虽湖山无恙不减昔时而金碧漫漶草木雕衰烟云惨舒之状鱼鸟游泳之乐无复故态如王谢子弟穷愁病瘁流落草埜虽骨尚在而文采风流自然索寞殊复可怜余尝自谓方钱塘全盛则不得从容舒歗其间更兵戈百战之后始得朝夕于此是为可恨况复官冷食贫居无尊酒可以自乐出无胜事可以同游唯埜服曵杖时擕小辈间至山中尔然而湖山朝暮四时之景变态百出岩花涧草争妍而竞秀不可胜穷余尝夜棹小舟容与湖间虽风荷飞翻水鸟出没不间晦明皆可人意葢与渔翁舟子并席而中分非公卿贵人可得而与闻也至是乃始自悔以谓曩尝恨其不得从游于往昔无事之时而不知其清雄妙丽之姿无尽难穷之意未尝与时增损随物盛衰何可以区区耳目一时之所闻见而自为之褒贬哉山中经行随其所见欲作数语而胜絶之致难于摹写不敢污以尘言间有髙僧逸人可与语者犹能诵参寥清顺辈诗语意清絶亦足自娱至于足力所穷眼界所至与夫往昔遗踪故事之在山间者不可胜述因随纪之久而成书号钱塘胜游録他日梦想湖山而不能至时取而读之如与儿曹徜徉其间可以按图而至岂不便哉乙丑正月十日序
　　朱氏藏书目序
　　自古学士大夫之家未有不以家藏图书为美葢髙赀者积货以遗子孙酒肉费耳此蓄书之富所以独为后世之美谈也昔人有画鸟者必蓄活鹰以规其形似后子孙废画而捕鹰养鹰必饲以防后之子孙废鹰而捕防故蓄蒲博之具者其后必好博而蓄书者其子孙必读书势不得不然也文林郎朱君轩世居大梁其祖官东平因徙居焉金人南下东平陷没君方以事在江南遂与其家不相闻今既十年矣一日与仆言为之出涕且曰吾家藏书万巻皆在东平今所存唯书目因出以示仆皆其祖朝议君所藏自五经诸子百氏之书皆手校善本其余异书小説皆所未尝知名者秦汉以来至于有唐文人才士类书家集犹数千巻呜呼可谓富矣哉君因俾余序其目而藏之余诘其所以序之之意君曰吾祖以善人称于郷里子孙决不至于中絶吾有季弟离东平时年十五今二十有五六岁矣有幼子未能胜衣而眉目伟秀嶷嶷如成人使其不死今亦可年二十余万有一吾书不为煨烬犹可幸其复存他日可为吾家旧物子其为我记之余闻其言为之怆然而告之曰事有兴衰物有成壊此理之常所不可逃者古之有天下国家者群玉之山图书之府秘而藏之不可胜记往往至于盗贼兵火扫灭无余隋牛之论书有五厄非虚语也国家遭罹兵祸三阁图书犹不免厄况其余哉今子家虽堕敌而身犹能抱遗书之总目念家世之勤劳以幸朝廷尅复境土再有中原尚能保其所藏以不失为中朝贤士大夫之家则其志固亦可嘉矣昔韩渥着香奁昭宗之乱散失不全而苏暐得其第一篇渥犹自述以为可喜他时使君得其全书则其为喜何如哉子姑俟之毋躁
　　富川同僚记序
　　某闻前軰士大夫敦尚同僚之好往往至于通家一聫官事契爱终身他时两家子弟邂逅相见有如弟兄苏太史守胶西赵明叔为别乗赵有母夫人公拜母于堂上至则必出儿女罗立傍侍指某子曰是可干君蛊指某子曰是必贵已而又指某子曰他日必有文后有与余相遇于宛溪之上者名某字戒叔中年未有官能为小诗颇喜作公书大字尤复逼真葢公前所谓他日必有文者也赵君尝以是告余因以知昔人之风流雅尚如此后之陋于知者殆不然位轧则心相疑才均则迹相忌甚至更相攘夺阴中而巧发朝衔杯酒暮走讼牒口语籍籍以至解官失职甘为囚人有小人而不忍为者呜呼悲夫其视前人逺矣余官武林十年之间同寮凡阅百辈迄无一人失欢者盖未尝疑亦未尝欺卒至于相好而莫予遗也朅来冨川共事者皆一时之贤他日翺翔云衢为当朝贵人仆虽老不复见矣使天而遗我以子与孙乎则犹将得为昔人两家之子弟也韩退之尝谓知其客可以信其主者宣城也知其主可以信其客者湖南也固不敢自比宣城湖南之立而语君子其视李博崔羣辈固可无愧矣于是尽录其姓名乡里而藏之家他日使人观是録而知富川宾客之贤则余与有荣耀焉绍兴壬申三月丁亥序
　　别子刘子序
　　士大夫从禄四方者将拟于吏曹必先询诸人言某州之与某州禄孰厚廪孰丰食之珍者孰多酒之美者孰胜于二者必择其尤而处焉幸而皆适其欲矣则又问曰讼孰为繁孰为简亭馆燕游之地丝竹声乐之娱孰为最夫禄腆而居安味腴而食凿民无健讼可以自暇饮有吹弹可以自娱是数者固人之所大欲存焉在所当问也独不闻其言曰吾将居是邦也大夫之贤者有几士之仁者有几风流之可尚词采之可观者有几吾将偕而与之游焉则其所问岂不贤于是数者哉嵗辛未夏五月某奉天子命俾守富水归自吴至于江之南客皆为仆贺曰富水去大江不数十里环湖皆山明秀可喜而又米滑如跳珠鱼白如切玉羊肥河朔酒甲江西子可以乐矣余虽自喜亦窃自忧郡无佳士虽摩挲饱腹日饮无何乐则乐矣然入将谁与吾言乎出将谁与吾嬉乎吾有疑将谁问以质乎吾有唱将谁和以应乎吾有过则又于谁就以正耶吾又何异于逃空虚之谷处鼪鼯之径而望似人者之至耶已而至郡居无何而得子刘子焉子刘子静重而寡过温恭而笃实为吏廉秋毫不犯为子孝可为人法其学无所不窥发而为文皆有可用与余游二年如一日逮其将归赠我以言酌我以酒酒酣耳热起而言曰吾老矣而又病且懒子刘子富于春秋才不在人下将有喜士者荐之朝登金马门上龙尾道朝前君席暮赐白璧班文石以近天子之光为有日矣仆老于庐阜之间盖将有意于子焉子刘子其勉之哉
　　羣书杂嚼序
　　客京师者暇则相率懐数百钱而之市如阮宣子杖头子钱遇物而食之唯其意谓之杂嚼人之嗜书如人之嗜食皆至死而后已余虽老矣于书犹未忘其所嗜也苐恐羣书浩博不能尽读读亦不能尽记况老大以来目昏而志耗往往朝诵而暮失之乃随其所阅有可于意輙萃而録之如食于市者之唯其意也号曰羣书杂嚼至于过屠氏之门据函牛之鼎而为之大嚼焉则吾所嗜者小矣又况其间弃鲙多而嗜昌歜者不为不多亦安知其不以此取诮于人哉
　　滑稽小传序
　　乌有先生平生有三抝不交俗人而与人和不善饮酒而喜人醉对客寡言而乐闻滑稽一闻其言为之絶倒客去静坐往往思之輙发一笑客有怪而问其故者先生告之曰孔子大圣人犹以言戱子游卫武公周之大臣尚作抑诗以戒厉王且以自警想其为人严肃端毅非滑稽谐谑之流而诗人美之曰善戱谑兮不为虐兮司马迁作史记一书上下数千载而特为滑稽立传东方曼倩目如悬珠齿如编贝胷中有书四十四万言而以滑稽自雄岂非俳谐之中自有箴讽或能感动人情使之改过是以有取焉耳昔韩退之作毛頴等传而旧史乃谓讥戏不近人情此文章之甚纰缪者在当时如张文昌軰号为深知愈者犹且不乐于斯文则旧史之陋固已不论可知矣余昔游士大夫间当酒杯流行歌正乐阕堂上客醉谐戏杂出之时虽街谈巷语小説不载稗官不録者时有可观輙采而书之号滑稽小传久之得数十事以传好事者虽有愧于马迁之书方朔之辨闷则取而观之亦足以自娱也年月日乌有先生序
　　竹坡四君子字序
　　丈老者之称也年长以倍则称之礼也齿在丈人行则称之礼也学士大夫之以丈行则以字行今三十年矣少者谓老者曰丈可也老者谓少者曰丈则非矣官相埓也行相夷也齿相齐也曰丈焉则岂其情哉非相伪则相谀而已矣余陋此风为多甚终不能以一人而违举世之习也小者贻谴大者速祸何自苦为之哉今方解官借事以奉祠禄深居简出而宾亦无一人造余门者独与是四君子者相视而笑莫逆于心遂相与为友焉四君子为谁曰毛頴曰陶曰陈凡三人而禇先生不在也昔者昌黎韩愈葢常与三人者游命之名而未之字也是时禇先生方与汉太史公司马迁作史记书徴咸阳不与三人者同在愈所也是以姓名不得见于其书余既悲字之不行又得此四君子而与之游乃有其名而无其字于是字頴曰叔鋭字曰坚伯字曰客卿字禇先生曰记言入则与之晤而谈出则与之偕而徃也醒则与之清坐终日醉则与之纵横交错也而其乐有不可胜言者矣于是四君子相与逡巡而谢曰愿奉先生之几席不敢辞也已而为之序以赠之



　　太仓稊米集巻五十二
　　钦定四库全书
　　太仓稊米集巻五十三　　宋　周紫芝　撰表十首
　　为守臣贺平睦贼表
　　乱倡一夫寖成羣盗兵连八郡至造天诛虽痒疥不足爬搔然蛇豕喜于殄灭黔黎安堵疆土攸宁中贺窃以世当偃武之年治格承平之久郡无城郭守臣皆玩于燕安兵乏糗粮武将不闲于偹守遂令攻剽仅属樵渔人持斩木之兵共作探丸之盗凭天示异阻崄为巢不逾两月之间遂有万众之党屠城破邑喋血东南杀将覆军飞书廊庙未闻吉语稍贻玉食之忧亟出偏师爰遣绣衣之将果殱贼首遂污藁街势若摧枯易如反掌伏遇聿昭圣武大阐王猷烈日方中搀枪自落迅雷一震蝼蚁俱惊臣窃守遐邦同霑惠泽威灵所暨庆抃维深谨当招集流亡将复共安田里
　　为守臣明堂大礼起居表
　　五精祀帝载肃明禋七献享亲用昭至意礼行太室诚格圎穹蠲祀事以荐文格新民而知孝恭惟武思维则舜慕无穷问膳寝于龙楼感霜露之旣降陈衣冠于原庙执笾豆以恭祠飨帝唯圣人而后能严父于礼文为莫大岂特讲帝籍亲耕之义抑亦明堂祀报本之情大礼告成皇天助顺臣职虽防末心实望云宅百揆以处中昔尝叨于奉引陪诸侯而助祭今犹想于受厘
　　为守臣谢明堂赦书表
　　蒇事合宫礼既隆于配帝肆恩区夏德遂洽于好生仁同雨露之濡欢动车书之境窃以圣人重报本之义礼经存严父之文故祀宗于明堂欲斯民之知孝而大赉于四海俾率土以归仁恭惟孝悌通于神明德业配于天地咸秩无文之典知飨亲飨帝之恩对越在天之神获来燕来冝之福臣滥从鼎辅来守藩维瞻望泰坛思祼将而显相布宣明綍用赦过以宥民
　　为守臣贺渊圣皇帝登极表
　　唐尧禅舜冠百王髙世之风周武受文接三代无疆之统扩大明而继照俾率土之皆臣喜溢邦家福埀宗社恭惟神功不宰圣哲生知寛仁克迈于成汤勤俭乃同于神禹夙袭承家之庆宁烦在傅之勤仰戴重晖久受春官之赐入膺大宝果迎代邸而来知皇天歴数之归符四海讴歌之望属方艰于国歩肆克绍于丕图允惟不世出之资宜当大有为之任躬闻纳戒当嗣王即政之初将见誓师乃夏启战甘之日歴年有永万国咸宁臣猥奉邦符徒瞻天阙奉觞上寿想同汉殿之欢执玉来朝莫预涂山之防闻命但同于兽舞望云更切于葵倾
　　为人皇帝亲征起居表
　　仗钺以麾恭行天罚狥师而誓爰整六师议已决于中宸威忽覃于絶塞事关宗社望协天人瞻尧日之载临罄禹疆而咸喜恭惟皇帝陛下仁虽无敌德本好生谓获利在于和戎乃去岐而避狄知屈人贵于不战欲因垒以降崇属兵燹之防刘致妖防之僣窃是用亲严法驾周视庶邦既涓日以祃师将献俘而告庙遐陬望幸犹勤帐殿之劳诸将受成遂鼔辕门之勇平敌仅同于折棰觇师何取于遗鞭视伟绩之无前知神武之不测臣亲逢盛旦躬受训辞方缪窃于虎符帐难陪于豹尾侧闻汉帝诞临防上之营行庆商宗遂正鬼方之伐
　　为守臣贺皇太后还宫表
　　夷酋纳贡遂交两国之欢母后回銮爰示一人之庆天由诚格治以孝昭窃以天子虽贵必有亲明王以孝然后治唯昏定晨省不忘朝夕之勤则地察天明期格髙深之报仰惟圣孝实自生知顷縁无妄之灾寖值非常之变隔沙漠盖数万里去寝门者十六年系圣主事亲之心懐昊天罔极之念圆穹悔祸榆塞归师四海倾心金根旋御实圣德之所致考亘古而未闻伏遇舜慕无穷孝思维则以禹汤上圣之质躬曾闵匹夫之劳遂奉慈顔再供子职求而不得在唐德宗为非真遂复如初于郑荘公为未善粤维前代靡有斯称欢动六宫福流万世臣亲逢盛事属守遐邦长乐闻钟遥想蜵蜎之乐彤庭稽首阻趋舞蹈之班
　　为建康府到任谢表
　　分符宛水既窃名藩易地秣陵再尘督府佩殊恩之寖厚揣薄分以弥忧伏念臣受性颛防谋身寡拙平生蹇嵼嗟志意之先衰末路飘零笑功名之晩缪惟倚朴忠而自信不虞竒祸之当前一去明廷两更外寄防憸人之误国召外侮以侵疆师旅惊奔冦攘横溃誓撄孤垒抗蚁附之羣凶偶与斯民脱鲸吞之防命在愚臣何力之有实圣主一怒而安退念罔功当贻重虑荷寛容之宏大録末効之纎防徙自庶邦俾临都防伏遇容恢大施普被羣工怜臣虽直而未闻汲黯在朝之称谓臣既老而姑试魏尚临边之略付之重任宥乃往愆眷渥益隆懦衷增激承流宣化搃列郡之十州卧鼓灭烽愧长城之万里敢不殚捐躯命报塞乾坤谨斥堠于遐方止防刘于黎庶当年假守虽无已试之功今日分忧犹有扶危之愿
　　为人劝上皇帝尊号表
　　臣某等言恭审皇帝陛下临御二十有二年海内乂安颂声交作冝有尊称显号扬勲德以埀万世者讴歌而归禹子既受命以维休歴数之在舜躬斯降年而有永岁不逾于二纪治已格于三登诞集皇猷冝都显号恭惟尧仁天覆汤圣日跻维帝德本于好生故神武终于不杀修文懐逺欢载结于两朝诚意格天孝遂刑于四海一陶圣化坐底丕平矢庶政之维和致黎民之于变唯圣人能飨帝举祀事于郊邱非天子不考文恢化原于雝泮以粒食为民命则躬耕帝籍谓祚嗣乃国本则亲祀禖坛治固本于体兵功乃专于论相顾君臣之一德与天地而同流用协休祥有如符契是以黄云承日瑞应明时甘露降松先凝清旦景星为之曜彩异禾以至成文天方申命以用休臣冝归美而报上臣某等生当盛世身见太平虽乃圣乃神岂人心之可测而得名得寿在天道为固然愿询听于舆言俾腾光于茂实功侔上古岂特考前代之彛仪德并仁皇抑亦行本朝之故事
　　进常平免役法表
　　汉颁温诏类多寛大之书周率旧章偹载缉熈之典傥欲变通而尽利要在因革以随时寅奉训辞具为成宪用广宣于圣意以下掲于多方洪维熈朝继有令德自圣祖之受命始总揽于权纲逮神考之有为乃励精于政治爰新涣号加惠黎元是以平籴之法行而国常有余力役之政寛而民不告病寖更事变屡易歳年虽曰禁于未然有若挈裘之易奈何用其已往不无胶柱之嫌遂申饬于有司俾宏敷于大典况神圣天临之日方法度纲举之时制作脩明文监周而独盛章程偹具法至尧而乃成利在一时功埀万世恭惟仁能济众德本好生约汉法之三章疎于禁网体唐刑之五覆防及无辜若稽前代之规悉踵元丰之旧民蒙惠利世格隆平冝集贻谋着为定令某等誓殚愚虑无补圣聪民不犯于衣冠方仰措刑之治令已坚于金石敢希定律之功勤劳何取于涓埃鍳照难逃于日月
　　兴国军到任谢表
　　奉符试守闻命自天窃食叨恩措躬无地况分临于奥壤尤重愧于非才已即封圻寅宣诏防伏念臣人防焉用技薄无闻素业传家一命偶尘于禄籍苍顔冒宠十年不出于国门顾逾分之可羞欲捐躯而无所遽颁中綍俾绾郡章自视空疎莫知报塞伏遇天临万宇子惠羣苍臣黎献于海隅曽五兵之不试埀衣裳于廊庙致九叙之惟歌政须岂弟慈祥之人共抚敦厐纯厚之俗如臣寡拙为吏濶疎冝在屛除畴堪任使臣敢不仰体圣君之寛大少希宿吏之循良虽为政号曰神明固难跂及而竭力勤于考课犹可庶几愿殚蝼蚁之诚上荅乾坤之造
　　谢赐歴日表
　　裁成天地之道妙用虽本于圣功歴象日月之行善政当先于民事命太史履端而立正饬诸侯务财而训农既察舜衡爰颁夏正伏以王者法四时而建化推五行以在民羲主阳而和主隂掌出日纳日之政重司天而黎司地分南正北正之官欲于耜举趾不失其时则迎日推防当审其度恭惟仁均万宇德配两仪赖九叙之惟歌致五星之循轨惩司歴失闰之过严正典先时之诛更候天时使谨侯度臣恩叨受命职在承流占大火以授衣期于覆物候苍龙而毕务畴敢废畊
　　启六首
　　贺李姑溪复官启
　　窃闻新命进复旧官朝廷每重于老成海宇同增于歆艳固尝获在杖屦之下安得不倾燕雀之心情甚激昂喜难名状窃以贤者进退出处之际盖系天下治乱安危之由谓乔木而轻世臣非明治本以占梦而召故老是谓乱阶倘非明圣之朝莫慎钦崇之意名由实而乃着齿与爵而皆尊宜莫如公可以当此恭惟号称前軰雅在先朝顾盛德髙名之着闻岂后生新进之能识作长公之客久冠文评刻奸臣之碑坐沉党籍旋膺睿渥复正官资议有至公人谁不喜幸元祐风流之未坠嗟贞元朝士之无多被服缨冠拜恩纶于里巷炰羔酾酒燕贺客于江濵人传太白之篇章喜见泰和之眉目某猥偕奴获望门墙属阻负薪之忧莫展望尘之拜愿埀眷瞩俯贷疲庸
　　贺元具茨知道州启
　　伏审临轩拜守奉天语之粹温乗传牧民布诏书之寛大老成进用宗社防休恭惟学配古人名髙作者考师友渊源之所自知文采风流之尚存雅咏新篇突过黄初之作清谈妙论复闻正始之音是能鼓吹于六经何止羽仪于后学屈输墨丝纶之手从州县簿书之劳属圣主之恢崇俾斯文之振耀昔年闾里饱闻于蔿之歌今日湖湘行继舂陵之咏粤维名郡两付诗人偶此姓名之同霭然今昔之誉一时流辈遂分防井之波澜千里江山重识漫郎之面目某穷愁自信孤露寡徒泛宅浮家谁惜江湖之日残膏賸馥颇含霑丐之恩诏命始传交游相贺念滞留于淮楚阻拜谒于门阑虽雅意清朝将见入亲于黼座而逃人空谷犹堪拭目于田庐
　　与吕舍人通问启
　　从游江国昔参杖屦之余卧病田庐日有门墙之望方仰瞻于台席畴敢奉于记函自意陆沉谁当指数不谓嗣宗诸侄晩识仲容乃知须贾故人犹怜范叔偶然埀记何以防知但殊枘凿之方圆安有草木之臭味恭惟奥学参圣髙才絶人久倾曹植之波澜更妙君房之言语马来西极惊冀北之遂空鹗在秋天笑鸷鸟之累百骤登文石之陛进升西掖之严遂润色于训词乃参稽于政理故家犹在何止四世而五公召节俯临将见一日而三接某半生流落晩歳孤穷衣冠已絶于攀援贤哲尚懐于倾慕源明不耻犹从衰俗而识鲁山韩愈何心尝愿低头而拜东野怅江湖之万里望几席于重霄尚阻承顔徒增系念
　　贺徐无为启
　　伏审恭承温诏出剌名城抚田庐殄瘁之民壮淮服控临之势自闻除用靡不賛称况虽月城昔号道院蒲莲满眼粳稻如云兼水陆之珍羞号舟车之要防江阻濡须之险吕防于此而拒曹公地带荆蛮之余楚子恃之而雄五伯作江郷之唇齿是中土之藩篱欲拒逺人必资良牧恭惟家传素业世出名流晔然芳华光于阀阅恢岂弟慈祥之德敦老成持重之风究心事为属意民隠少寛三尺网罗之禁用资百战创病之余塞草秋风昔号无人之境淮田晩月今闻佩犊而耕假以期年遂为乐国幸报政之有日知进用之可期某迹久去于门墙心实形于梦寐猥霑余润倍激欢悰跂崇仞以兴懐阻修涂而甚邈莫遑驰贺徒切望风
　　贺徽州汪内翰启
　　伏审奉诏宸廷拥麾郷国弹冠入侍本禁闼腹心之臣衣绣来归得天子股肱之郡事逾常制眷厚羣公恭惟奥学通防妙文惊世参累朝图书文字之选慰一时衣冠歆艶之情曩者进直玉堂退兼史馆地虽清切知视草之独荣职在讥评岂汗青之无日冝优异数以宠斯文偶从载笔之余亟领维藩之命颇若相如之乗传驰巴蜀而谕训词仅同万石之下车入里门而见父老爰瞻梧槚遂劝农桑焚香晏坐而诗成慿几一笑而事判旌旄所至想闾巷之聚观樽爼既陈喜亲交之在眼仕不劳于去国荣岂止于一家某江海寒人门阑故客访其存没尝辱记于姓名闻此诏除实倍增于欣跃稍资共理即倚调元竹马来迎喜见去家之城郭锋车迅召行瞻就日之云天
　　贺许贵州启
　　恭审直馆丐闲久从杖屦圣朝优老遽领麾符维南方无事之邦乃贤守雅歌之地惠懐逺俗表用耆年恭惟标韵清髙文词古雅衣陶令吹风之服固自飘然看林宗垫雨之巾谁不慕者道前日交游之胜慰晩生歆艶之情人推鲍谢之篇章乆作晁张之辈行短辕匹马方从林下三径之游画角双旌遂享人生五马之贵初在急流而勇退何妨出岫之无心况乃君子素号仁人宜为朝廷布宣惠泽行见兵厨之酒熟更当荔子之霜丹日饮无何絶少公事凝香晏坐不废高吟某倾慕髙风寔由畴昔识德秀而不恨见温伯而意消一闻除书实欢中悃望高闳而甚迩愧驰贺之未遑





　　太仓稊米集巻五十三
　　钦定四库全书
　　太仓稊米集巻五十四　　宋　周紫芝　撰启二十三首
　　为人谢八行王宣教启
　　恭审君子修孝悌之行久着乡评有司上贤能之书进膺命爵髙风激越荣问光华属寅畏于简书遂阻趋于墙仞词先丽藻礼佩至情恭惟文配班扬行肩曾闵温其如玉挺天资之粹和暖然似春见仁心之岂弟雅敦善道绰有殊能在乡党则称仁交朋友而必信鼓钟于宫而闻于外名以实扬为善于家而赏于朝官由德懋所以命乡而论秀盖将成俗以化民举孝廉而汉専设科兴德行而周使出治行登要仕以树风声竚听诏纶即修庆牍
　　为人与王通判启
　　窃为郡之乐已过所期闻贤者之来不胜其喜庶少扶于陈腐以共济于艰危为幸之深岂言能喻况兹小垒僻在一隅民不聊生兵无足食文移忧怖寖致华颠流冗孤防徒伤病眼顾事为之丛委岂衰暮之能堪维借仁人少恢游刃恭惟身兼数器政在四科治所临而有声课毎上而輙最雅宜进用犹此回翔同官而为寮愿托子孙之契因人而成事遂无鳏旷之虞方欲布于悃懐乃先贻于缄削承顔兹迩拜贶良勤尚冀惠时以绥厚福
　　为王元发与李寺丞启
　　伏审佩枫宸之宠命拜棘寺之新除顾折狱以惟良虽得情而不喜窃以人主以好生为德廷尉持天下之平必得明允之人共广寛慈之令茍典狱付之刻吏则为害及于平民汉法本自阔踈唐狱寖成罗织手防高下人有死生所系若兹焉得不重恭惟持心敦厚律已清修平日尽诚曾不欺于暗室暮年决狱岂不慎于祥刑宜任臯陶之明使听召伯之讼庶扫秋荼之密禁以鞠茂草于圜扉某辱在葭莩与有荣耀感昔年之髙义何日而忘闻今日之诏纶云胡不喜
　　为人贺钱待制致仕启
　　恭审谢事中朝归休故里当寿考康宁之日尽出处进退之宜于节甚髙岂人能及尝谓男子生而有弧矢之志贤者进而懐轩冕之荣或冨贵而不逢其时复功名之未遂其意偶动莼鲈之兴归欣松菊之存皆不遇世而为岂云得巳而去至若长孺既病而犹卧治伏波已老而自请行虽不害于为贤亦颇乖于知止去就之义古今罕全振此高风宜在盛德恭惟刚而有守智以能谋政贵必行颇有疾风偃草之势事至輙辨曾无迎刃破竹之劳用能乐天命以奚疑至于当急流而勇退挂冠神武祖帐都门荣动一时声喧万口某荷知有素为忭尤深属恪守于防官曾未遑于驰贺愿言眉寿用介鸿休
　　为人上李待制谢守城转官启
　　三里孤城曾何禆于共守十行细札媿例辱于防休致无实以得名本因人而成事抚心流汗拜命惊魂窃以闲礼乐而敦书诗号称儒将执干戈而卫社稷乃曰忠臣然而背水而战者尚或可以求生坚壁而守者所以示其必死况内无士卒貔貅之勇外无山川襟带之形非仗寸诚敢撄危垒顾兹輭熟何补事功恭惟力可回天忠能贯日昔年论事名已肃于霜台今日效忠功果成于藩辅至于开门而诏亡命之卒徒手而入白刃之营用能结狙诈之心于以攘蚁附之众以节则天所付也论功则我何力焉因滥赏之无名抚往事而增感重念某家声牢落事业湮防遵先人捐馆之言有亡弟守城之志初河东列郡悉皆陷没唯晋陵下邑屡抗妖凶脱万死于四五年之间栖孤军于数千里之外及其势穷而力尽不免身殒而族亡永念痛心为之雪涕顷防掞奏迄未敷闻一善无称已第司勲之赏全家死难未书国史之功心且不遑事诚倒置顾回造物始终之赐以为私门生死之荣感德既深祈恩甚切仰惟矜怆必赐允从
　　为人贺淮南宣抚李尚书启
　　伏审奉诏日边宣风淮浦丁宁训诰天子至于临轩感动叹嗟父老为之倚杖威生节钺喜动黔黎窃以治乱相因古今同致然贤哲不畏有祸而扶持唯在得人是以淮蔡叛命者六十余年灭于裴度河朔失守者二十四郡复自子仪信其贤于长城何止当于万众繄此大江之北适当百战之余道有赭衣野无青草尚假陆梁之冦未加扫荡之诛民多转徙以居夷谁不讴歌而思汉宜明恩信用抚创痍辍侍徒于禁庭殄酋渠于絶域固甞大举莫重此行恭惟德本直方气含刚大使不义而得富如游涂炭之中见无礼于吾君何异鹰鹯之击盖名莭俯仰而无媿复进退雍容而可观宜拥使麾以符民望某身为故吏名齿荐书瞻行斾之在涂念属鞬之有日愿调鼎餗以俟环除
　　为人贺吕相除都督启
　　伏审载颁命册诞诰多方极三公保傅之尊搃四海兵戎之寄注安危之两意天子是毗偹文武之兼资万邦为宪允维新命属在宗公纶綍既行神人具喜窃惟宰相之用舍寔系宗社之兴衰考诸前人颇有异论好持重者以不言为有体乐清净者谓无事为可宗且端拜廊庙而享太平何暇出旗旄而从戎事殊不知伊尹相汤而伐桀乃作阿衡萧何辅汉以灭秦遂为丞相仰惟都督是总六师东晋独王导首专其权南宋在义恭尝假其节岂特擅征伐生杀之柄且将责绥来招抚之方风励百蛮部分诸将任固隆于分陜威已重于专征恭惟勲冠百工道隆三事豺狼巨猾悉就騈诛草木微生咸归爕理入则屦赤舄而几几出则扬白斾之央央假八路经略之谋兼二府枢机之要虽劳阃寄仍领台司某猥于斯民同依大庇其为幸愿倍积悃悰
　　为人谢朱秀才惠文编启
　　猥临都骑辱贶华编粹然鸾凤之姿足观盛德铿尔咸韶之奏富有文声罄膏防以相霑乏琼瑶而为报喜维快意慙实厚顔恭惟学窥游夏之渊源才并卿云之黼黻流风囘雪未方雅咏之孤高赵舞燕歌莫拟华词之清艳诗尝恐其飞去文尽出于立成岂此空疎能窥制作当前白璧岂乏先容入市南金自有定价何止满箧而粲珠琲要当什袭而遗子孙感服之私敷宣罔既
　　为人与刘侍郎贺冬启
　　阳既潜萌气应黄钟之律日方南至瑞符太史之占顾兹来复之辰宜享彚征之福恭惟气含浑厚心蕴忠嘉蚤决殊科陈慷慨济时之防晩分方面敦岂弟爱民之风尚领真祠乆虚禁槖维甫临于嘉序尚并集于鸿休展庆莫遑颂言徒切
　　为人贺正启三首
　　凤歴颁时知履端之云始椒花献颂欣嗣歳之聿兴肇天事以维新宣神厘之并受恭惟武高颇牧文亚班扬论道经邦久挟致君之术承流宣化犹分共理之劳韪兹百世之功宜集畴离之社某属修涂之云阻念驰贺以莫遑颂咏之怀敷宣罔既
　　虞官正始爰颁钦授之时周政维新诞布始和之令伊三元之启旦均万彚以齐休恭惟岂弟宜民雅称邵父而杜母经纶有自得见萧规而曹随时既极于泰来宠宜膺于昼接仰期难老用介鸿休某虽资唇齿之依共罄豆觞之祝其为颂愿罔既敷宣
　　日月防于诹訾爰颁夏正燔烈兴于嗣歳载咏周诗物既趋新时方交泰恭惟荣分国社雅号吏师父老遮道而念留百姓攀辕而惜去膺二千石之爵禄诞受生灵享五百岁之春秋用符天寿聿临献嵗宜践亨涂昔迎竹马之儿童行列彤庭之鸳鹭某望风虽邈驰贺莫遑时巳正于三元庆遂臻于五福顾兹善颂徒切懦衷
　　为人谢同官惠生日诗启
　　心怀风木方永念于劬劳义重金兰乃过形于颂咏惟知佩德不敢拜嘉华发苍顔迫衰年之既晚阳春白雪顾妙制之难酬不可弥忘永以为好
　　为人到任与邻郡太守启
　　半生薄宦好客无氊晩歳专城得州如斗虽小国寡民之甚弱幸亲隣仁善之可依未遂瞻风徒深慕义某才侔管晏政比龚黄有三代之遗风号两京之循吏余波所曁弱植自安地接郊圻孰谓马牛不及情同兄弟固知唇齿相资惟冀深仁曲敦雅好修鲁卫之政惟君所行效滕薛之争则吾不敢
　　为人上沈给事启
　　望青琐于层霄心倾畴昔拜朱轓于下国愿足平生既随僚吏以瞻风更与诸生而受教与闻圣道如见古人某少贱且贫壮羸多病叩门乞食日月转于道涂揺尾丐怜志意夺于忧患射偶闻于中鹄心寔愧于承蜩务学岂足以美身得官仅能于糊口望圣人于百世不得其门冀先生之觧顔与之并席虽执鞭而不悔岂拥篲以辞劳恭惟学为人师才本王佐射汉庭之防位巳擢于平津抗匈奴之威节独存于属国入侍六持于从橐宣风五握于郡符将朝廷故寔之是咨知家世典刑之犹在补三箧而仰安世之强记问万事而畏伯始之多闻是能博极群书何止身兼数器雅以圣学蔚为儒宗以小巫而见大巫固难比拟顾先进之于后进实借提擕敢丐绪余少警昏愦愿同曾防衣春服以浴沂毋使孺悲出圣门而闻瑟
　　为人贺陈安抚到任启
　　伏审奉诏日边分符淮右寅颁德意敦谕逺民父老为之歌呼草木知其名姓凡叨属郡悉庇宏休恭惟方畧雄深天资伟异顷以一同之旅抗夫全敌之锋至使贼不交绥市无易肆防书上奏黄屋改容盟府第功朱轮出守鼓功名之飞骤激庸懦以沮羞朝廷固巳深知敌人不敢南向卧辽东之戍鼓孰不闻风俯并门之长城宜烦坐啸即补衮职行逢玺书某俎豆之学不足知兵斗筲之才可使治赋偶当孤垒窃庇大邦限以居官阻于趋庆其为忭舞罔究敷宣
　　为人答吕县丞启
　　平生不学缪操制锦之刀晩歳同僚遂见出嚢之颖窥玉海千寻之奥资洪河九里之余已及时即瞻芝宇恭惟相门华胄圣世英豪智略高明事无遗照才猷沉敏功可立成尚阶州县以施劳未与风云而借便行将奉十行之诏岂复终三年之淹某自笑苍华不堪朱墨簿书堆案身久没于尘劳棰楚伤心政甚惭于岂弟动乖素志深媿前人岂期治剧之非才反得因人而成事幸为莫大喜实难名
　　为人到任谢邻郡太守启
　　侥幸得州仅能如斗逡巡避地未免循墙逮兹入境之初复有善隣之幸恭惟才堪治剧仁足抚疲李将军之才器无双虏皆知畏黄颖川之治功第一课已上闻虽是小邦介乎大国庶縁资借少窃便安愿谐齐鲁以同盟敢效滕薛之争长况大君有命方建万国而亲诸侯则善人为邦当睦四邻而藩王室防封蕞尔髙谊赫然愧驰谢以未遑徒望风而遐想
　　为人回交陆朝奉启
　　昔同里闬念相逢十载之前晚窃交承为他日通家之好礼遽先于丽藻情实媿于空踈恭惟文擅三长身兼数器防于经术指毛郑为浅闻决彼词科笑董之未直盖皆世所传如此于乡邦之望最高宜拥一麾尚淹半刺用贤为晚授代实荣度绵力之甚惊安能十驾而千里思贤者之至切可谓一日而三秋傥未被于赐环愿即瞻于行斾尚稽觌德更祝珍頥
　　为人贺王参政迎皇太后还宫启
　　伏审金根旋御欢洽当时石室藏书勲埀后世殆君臣之一德终母子之如初福自和戎治臻奠枕恭惟直亮身持而刚介有守清修表物而俭素难名方汲黯之在朝羣奸自戢逮杨绾之见用侈俗潜消宜系圣心参持大政凡斯猷之入告皆与众而同心故和亲以息匈奴之兵逺师高帝而用币以结契丹之好近法昭陵遂正位于两宫乃均休于万国恭导法驾共候寝门格大孝以敷闻自元勲之协賛事无前比力岂人为在方册有所未闻罄鼎彜未足尽记山川冒渉既勤扈从之劳廊庙登庸爰陟台衡之峻某钦闻盛典徒激防衷属坐守于旧藩恨阻驰于庆谒瞻风甚逺听德惟勤
　　为人贺朱仆射镇宛陵启
　　恭审法驾临轩路朝颁册召尚父而起北海命毕公以保东郊方衣衮以出封将屦舄而入相系民休戚为国重轻恭惟夙蕴嘉猷进当天縡萧曹名大依汉家日月之光房杜勲高乘唐世风云之防乃心在于王室成绩纪于太常曩维妖孽之肆防至使兵民而太恐曾不劳于叱咤卒已奠于危疑用能垂绅搢笏之间而有持危扶颠之效殄渠魁之元恶复安问于狐狸见无礼于吾君遂一空于燕雀奸雄防胆而色沮父老倚杖而涕流立国大勲为时元老人皆谓功成而名遂上方欲言听而谏从择藩辅而建上公暂分汉土图旧人而召故老后握商衡成命敷闻羣心共喜某身虽贱名在羣寮行将抠衣以趋隅遂获望尘而雅拜昔偕庶类但由鼓舞之中今若顽金亲落鑪锤之内壹趋钧幕永作门生敢期流落之余有此遭逢之幸
　　为人贺安抚赵殿撰到任启
　　伏审对扬中检分帅剧藩靖边境之绎骚布王猷之允塞爰诹刚日载肃治辰窃以分寳玉以展亲周大封于同姓王子弟以建国汉永鉴于孤秦用绵蕃衍之支以建藩维之本诞时哲后克宪徽模式勤敦叙之仁俾宏经济之略稍由符竹入缀鹓鸾将使秉钧而维四方何止修德而固宗子况郊圻之未靖资屏翰以尤先何当雅歌不妨坐啸灭烽卧鼔知永防于北门缓带轻裘遂一清于强宼眷维心膂倚以折冲恭惟静以有谋清而容物空囊羞涩无刘宠之一钱食几萧条有庾郎之三韭何曾设厨传以娱客维是谨农桑以厚民宜兼秘府论撰之名更被赐书勉励之宠盖崇钜镇用突逺图某窃食泮林本无吏役观风森防辱从宾游欲随燕雀以飞扬颇恨江湖之渺邈愿言珍啬进茂宠灵












　　太仓稊米集巻五十四
　　钦定四库全书
　　太仓稊米集巻五十五　　宋　周紫芝　撰启二十五首
　　为人谢韩侍郎举自代启
　　总宪文昌承闻真拜飞章中禁遽及防踪位卑既躐于等夷才薄颇乖于名实私恩下逮公议弗俞窃以自代之举知本于前朝之故寔示上臣事君之义当明庭涣号之初究是宏规厥有深意然惟善能举其类务在得贤而拟人必于其伦岂容幸进如某者学不至博才无所长偶以庶僚猥参朝列一行作吏念久去于故乡何自为郎徒退隣于老境静惟持禄深虑辜恩况越辈流骤加推挽防肝虫臂方自聴于死生凤翼龙鳞敢輙期于攀附羽仪冠冕黼黻条章久持三尺之平反深体一人之寛大谋谟献纳唯推毂于人才辅弼賛襄将入持于兵柄欲吹嘘之增重故汲引以相先用敦廉逊之风益负叨渝之愧义高山岳铭在肺肝誓坚报塞之心少答称扬之赐
　　为秦安丰上宰相启
　　假守边隅无樽爼折冲之効宣风裔俗皆庙堂懐逺之谋既窃禄以逾年徒感恩于末路未知报称祗益惊危伏念某才术空疎吏能浅短揣五技必穷之分本百里治赋之资付以偏州颇逾涯量责其善最蔑有称闻懐负乗斯夺之忧有小器易盈之惧至若幽蓟灭烽而民皆安寝四郊无垒而国乃休兵实逺人徕文德之修亦上天降和戎之福遂令防陋少借便安享清淮梨枣之秋获丰岁农桑之利妻孥饱暖鼓角清闲此上相致治之功在守臣何力之有辑宁庶土藻绘王猷扫中原百战之尘同归至治考自昔扶颠之相谁可齐驱治国是之难回忽颂声之交作顾维淮浦先被商霖投戈而务息肩当光武罢兵之日坚壁而不生事乏魏尚临边之能愿寛鞭策之威少効桑榆之力庶谋禆补上报生成暑候寖隆鼎司燕肃冀绥戬谷均惠黎元
　　谢王侍郎荐举启
　　职在版曹猥司贱事名尘斧扆遽辱华章虽异数之难逢恐师言之未尽蔑无防效徒有厚顔伏念某蓬荜地寒崦嵫齿暮滋兰在畹岂无意以自修种豆为萁盖有求而不偶作晩岁入官之计属古人投绂之余未闻蘧瑗之知非犹作司空之耐辱安天与讳穷之分心寔可怜无家传教佞之言人谁见喜宜遭躏借何所怨尤骤惊意外之风波益念人间之邱壑致身不早敢辞下笑于陈人见事甚迟尝恐难逃于敏手方且在聋丞可去之数何以防盛荘有味之言宠以褒词弹隋珠于无用录其菲质嗜昌歜以谓何苐激微衷难量厚德兹葢伏遇天资伟异雅量恢洪摛笔下之词章时髙制作鉴胸中之人物自有妍媸亟进掌于邦图乃从游于禁闼凡此猷谋献纳之意见于雍容言笑之间至若荐论尤光寒素俾兹孱吏亦偹岁员但忧埀尽之年未有报恩之所某敢不懐仕非为贫之念佩老当益壮之言据马援之鞍固已惭于衰暮补仲山之衮犹幸覩于光华
　　贺秦太师贺幸赐第启
　　涣宸纶而锡命瞻厦屋之帡幪偹法驾以来临接天顔于咫尺思与忠臣而燕乐盖知天道之光眀宠自云霄风传棨防窃以扶颠持危者宰相之职崇德报功者人主之心论劳逸虽异于成勲至燕安乃终于同乐昼烽夜燧既安遐迩之心燠馆凉台当处尊髙之府遂瞻营室而揆景乃法台阶而建居惟其举明主三代之隆是以得上公九命之制崇堂数仞安风雨之如山贺客一时喜簪缨之满路遂肃鸣鸾之哕哕来临大府之潭潭亲屈六飞俯勤三接方云天燕乐礼行于君臣父子之间而黎庶欢呼事系于宗庙社稷之重恭惟格天道大调鼎功髙扶邦家累卵之危继明圣止戈之念销兵不用致武偃而文修致治无为遂礼行而乐作帝安斯寝民奠厥居顾轸念于劬劳宜大新于轮奂赐鄼侯之第未比功名幸亚夫之营岂为荣曜某钧陶小器蝼蚁防情愿维壮大之居永介期頥之寿隆恩厚礼曾未数于五侯盛德隆功将遂传于八叶
　　谢礼兵部架阁官启
　　分曹领事久罹管库之劳拜命易官但谨簿书之分便从已请恩岂人为窃以书契肇于伏羲之初字画变于苍颉之后事为寖广文字滋多吏疲刀笔之劳书极权衡之重文移载路案牍如山况六曹分于四司而庶务统临于诸道考本朝之故事盖各掌于有司见今日之官仪喜再逢于盛世不图除吏首辱防恩伏遇位及三公功加百代屈人以不战俾同尧舜之兵致治于无为仰格成康之俗未尝遗镞而定祸乱曾不旋踵而告太平既绥静于边方大恢张于治具祀无文而不秩绥神只祖考之休官有废而必修见典章文物之偹询咨耆艾搜访阙遗乃足百官之员以成一代之制初不与人而求偹至容择地以图安遂遣非才首承兹乏某敢不恪守修持力扶疲软饥鹰在臂犹有待于一时老马识涂讵可堪于千里当安蝼蚁易足之分少酬造化曲成之私
　　谢敕局删定官启
　　一官从禄久蠧太仓三尺讐书复尘妙选再置清闲之地益衔陶冶之恩佩德难忘论报无所伏念某性资昏钝门地衰寒顾只影以自怜念平生之寡欲蚤时操管尝趻踔于功名晚岁泣涂抚凋零于鬓发宜长故里归读旧书然而次山犹漫于为官政以陶令尚须于乞食人怜防技无取寸长自料蝇营仅能一饱岂意无名之宠忽加埀尽之年不俟终更复叨器使援此沉沦之迹成于顷刻之间闻命周章抚心惊惧伏遇格天道大辅世功高征车朝返于四埀骊御暮回于万里开元之息边事宋广平之计为多贞观之致太平封德彛之心必愧人皆乐成康措刑之治孰知本唐虞不战之兵方大圣人之有为宜众君子之毕集岂容疵贱尚此饕荣某敢不上体深仁力图报効知汉髙帝约法之意止在三章而萧丞相定律之功埀于万世愿少勤于刀笔庶永托于鑪锤
　　谢敕局政官启
　　入奏成书误当赏格俯颁明命例易官资曾无刀笔之劳亦拜丝纶之宠名虽不称恩实有归窃以法虽麤而乌可不陈令一出而弗惟其反必明损益因革之义以修律令格式之文繄昔圣君皆由是道周王埀革岂无燕翼之诒谋商后承家必鉴先王之成宪况庙廊治定之日适礼乐制作之秋既稽考于旧章犹缉熈于大典载加参订益谨布宣宜得修餙润色之才以着寛大和平之治退循几极无取分毫习唐室之宪章苐惭贾傅通汉家之世务岂若倪寛何此滥恩亦霑寒士伏遇致君尧舜济世成康兵既偃于修文治乃期于止辟谓明主九重之化虽独运于圣神而有司遵三尺之文所宜颁于诏令偹条章之上防颁赏典于维均固知无实而得名亦幸因人而成事叨防大施猥録防才俾稍防于选曹将渐尘于朝列某敢不扪心自幸竭力扶衰拳曲小枝既误防于斤斧虺隤老马宁敢后于驽骀庶遂晩涂仰酬大造
　　谢枢密院编修官启
　　史局揖官已乆惭于尸素枢庭就列曽不俟于终更虽大造之曲成顾小才之安用但虞非分畴敢为荣伏念某蓬荜余生桑榆暮景顷由羇旅猥玷冠裳初无科第而入官不循州县而改秩既嵗乏羣吏之最徒月费水衡之钱拂几读书得文字优闲之乐掩门昼卧无官曹拜伏之劳如是者盖七年于兹论功焉则寸长何取方虞简黜遽辱甄庸未躬耒耨于田庐犹使编摩于政府岂繄寡薄亦预记怜仰惭渗漉之恩下被朽枯之质伏遇道侔伊吕功盖管萧韪兹不世之才大创无前之勣长蛇丰豕宁劳叱咤之余玉戚朱干遂底文明之治谓圣世典章既已偹具则太平事业何以复加唯需小大之协心相与维持而共守不期暮齿值此昌时某敢不进竭愚驽退安寒陋庶効勤于丝发冀少雪于叨逾虽恩若邱山义有难酬之重而情均金石中含不变之坚
　　谢权实録院检讨官启
　　制命由中摄官非次自揣见闻之陋莫裨搜讲之勤讐正旧章既诵金科之目铺张大烈复窥汗简之文五换律于嵗华两备员于宰府退量忝冒徒切惊危兹盖伏遇上为圣朝广开贤路乃大明于黜陟爰登用于贤能一德同心共底嵓廊之治竒言异行不逃斧钺之诛岂曰妄庸之人可以侥幸而得而乃悯其穷悴被以光华淬磨一割之刀固难施于游刃黼黻百年之本犹不弃于朽株假以他官使有常禄况偹史馆文字之职为儒生幸防之荣博极羣书无胸中七略之富铺张伟绩愧史氏三长之称闻命为忧获愆是惧某敢不乗千载方兴之运乐平生难遇之时夙夜维勤死生一致虽暂承人乏实有愧于前贤而内畏师言冀少申于晚节
　　贺强奉直知常州启
　　恭审奉制明庭拥麾大府官唯平进固尝叹十年之淹政必上闻当不过三月之久防圣书之一出喜公议之犹存人患无称才难终蔽恭惟众推宿望世号名家积盛德以至深蕴高才而不露平时许可目短曹刘壮岁功名心卑管晏果临戎而不惧知有勇之为仁念昔冦攘俯临治境兵方持满公独解衣援孤垒之将沉脱羣生于埀尽人期结草谁复抗章虽盛烈之不讐顾忠风之未冺稍优倚重用激疲庸名当流于千百载之间事葢白于二十年之后享人生五马之贵固已恨迟餍筋下万钱之余犹为未晩某昔同氓庶获免鲸鲵幸盛事之亲逢怅余生之已老勉从寸禄方为酒毋而助防酤退省私心愿随厦燕而陪贺客
　　贺秦太师改封益国公启
　　通爟火以亲祠爰重配天之义载太常而纪绩首疏胙土之恩既申锡于隆名乃对扬于休命衣冠歆艶宗社滋荣恭唯盛德体仁阴功及物休兵解甲知黩武之无威继好息民故交隣而有道边烽尽防使币相望俾狂澜既倒而复回本善师陈而能胜虽尽忠竭节在臯夔稷契而不过至扶颠持危岂房杜姚宋之可及礼乐因斯而大偹君臣俱欲于无为乃即南郊以秩元祀神仓积而粢盛必洁景钟奏而律吕遂谐苍璧蒇仪八陛合圆丘之制清台占象五星呈同色之祥大礼既成渊衷载喜谓告太平乃文祖之德而祀明堂则周公其人掲一德之名本取精忠之意锡益都之号又归辅弼之功皆出圣神之自知考诸书传而未有某论才虽陋感德则深草木至微亦系造化生成之数虫鱼遂性岂无游咏鼓舞之情乎
　　回郑教授启
　　昔年姑孰稔闻隣境之声投老江干忽有同寮之幸况曲贻于妙制尤深激于懦衷恭惟学贯羣书身兼数器汉庭射策已巍中于贤科泮水采芹想常资于善教观文词之秀发知师友之渊源戴侍中之谈经行闻重席郑广文之好客寜恨无氊某窃专城年将谢事唯恐钝迟而获罪庻依强敏以扶衰千里闻风固难忘于倾倒一樽相属幸将托于游从即遂瞻承预増欣跃
　　囬永兴令启
　　归老故乡未能投绂剖符中禁遽窃为邦赖游刃之有余庶因人而成事见贤良迩为幸实多伏惟俭以能勤寛而有制令行三月共歌仁政之成岁熟千家坐致齐民之富将见三春之驯雉何妨一笑以鸣琴蔼着休声合登善最某衰难堪事拙且自安驱驰行役之间想像风猷之胜即瞻标矩预切懽忻
　　到任谢田太尉启
　　持版偏州始从羣事宣威幕府偶托巨庥未谐维石之瞻徒抱揺旌之念跂崇墉而尚逺驰谢牍以犹稽恭惟韬略名家公忠许国任已肩于三事勲久塞于两仪早输社稷之中自致风云之防汉文景之诸将李将军之技无双唐肃代之名臣郭尚父之功第一行膺异数用答元勲某来自日边已临江表方布宣于诏防况交肃于军容望灞上之营屯瞻风密迩拜禁中之召节闻命匪遥
　　到任谢秦太史启
　　窃食行都久尘下执分疆列郡复玷明恩念宠贲以无名揣中虚而增惕已偕父老共庆隆平伏念少小授书苍华为吏进瞻表着未亲州县之民亟佩印章莫任承宣之责用虽荣于躐次心实惧于罔功唯有奉圣朝寛大之书可以希昔人平易之政尽循三尺固当钦慎以无违恪守一心犹恐疲驽而败事夫何差择偶及竒穷兹盖伏遇位极三公任专一相印销六国陋子房辅汉之功干舞两阶启大舜格苗之义囘曩岁好争之俗悉为平时无事之民致兹假守于桑榆亦使例安于符竹某誓坚末节上报殊私岁且丰穰敢自书于下考士虽寡少愿敦劝于诸生尚可助太平粉餙之华庶几効俗吏涓尘之报
　　谢秦观文启
　　观上国之光屡更尧歴窃太仓之粟遂绾汉章爰奉诏音已亲郡事恩非有自幸岂得斯窃惟当今号称极治国是既定人敢异心民风大同下无殊俗躐羣贤而并进底庶政以为隆气叶于朝薫作太平之气象和于野肇为丰岁之祥况永兴邈在大江之南于列郡最为无事之地山川襟带鱼稻阜蕃讼简民恬本庙堂调一之効力疎政拙享庶邦燕息之娱致是疲癃坐安歳月伏遇望高岩石位列台纒斧扆临朝防风云于千载衮衣调鼎知中外之一辞虽雍容侍读之间有密勿进思之助人情所系主意谓何将踵前修即膺后拜某久瞻钓席猥庇余庥朽栎不才托社垣而增重华颠为用畀羣垒以非宜力图报塞之方誓有糜捐之日
　　与江州守李郎中启
　　守附庸之国敢忘事大之心依唇齿之邦窃有善隣之愿况兹假道获遂瞻风跂森防以非遥喜登门之有日尚羇行役如奉笑言恭惟才智兼高声名四出雍容华省号表着之羽仪绥阜逺民作东南之藩屏逮入境而问俗知为政之有方岂弟慈祥醖为丰岁敦厐纯固蔼着余风既善最之攸闻顾召节之甚迩某猥分郡寄行见吏师仰君子学道之成久钦仁术慕善人为邦之効愿授至言期进觌于威仪可尽陈于悃素
　　谢总领汪大卿啓
　　四方随牒久去高门千里拜恩获依天府未作终焉之计偶临蕞尔之邦弱植有依私心倍喜伏念某年龄寝暮筋力俱衰求遂兔裘之营盖将安往谁作绨袍之念殊复可怜岂谓庙堂尚分符竹况斡旋军赋方持诸道之权而霑丐恩波尚倚门生之旧庶容疲软假悉须防恭惟位在九卿望倾百职自出持于使节忽屡易于嵗华足食足兵自得理财之术载櫜载戢助成偃武之功明效益隆公议甚久当乗锋传亟上銮坡某懐绂去家脂车就道已差朔旦躬布治条効小邦厞屦之供畴敢忘于公上待明主嵓廊之峻恐遂失于依归
　　回张侍制启
　　拜宠明庭升华内阁猥参朝议敢先庆牍之驰辱贶牋藤获玩摛章之丽礼逾其分愧切于中恭惟气直以刚文多而富才猷宏逺而甚伟识度高明而不凡顷去中华寖更年歳来从絶域惊仗节之犹归献存异书笑象龙之何用忠信既行于蛮貊声名旋达于至神果聫禁闼之荣犹奉真祠之请眷懐优重节义光明某久慕风规素懐倾属兹曲防于宠记徒倍切于瞻风秋暑向阑徳履增粹念江山之攸阻欲拜舞以何由
　　谢喜雪诗启
　　上帝埀休偶同云之应祷骚人流咏继白雪以成歌不敢贪天之功自顾何力之有过防褒拂殊佩宠光陇上麦生幸已占于丰岁樽中酒满将遂切于余闲
　　谢沈秘校启
　　旧社未归念余生之老矣故人相见追往事以凄然更沐新诗少光衰绪人间聚散真乘鴈之去来句里风流慰飞蓬之飘泊过情埀誉佩德兴懐未遑持刺以踵门聊复引词而叙意
　　谢王秘校启
　　窃禄何功固深惭于善政逃名甚久犹及见于斯文谅非侪俗之言颇有凌云之气一枝笑折知难弟之先登万选何疑料巍科之必中黄鹄即看于高举老马无意于长鸣徒辱下临夫复何补未遑投谒尤极感懐
　　谢吴秘校
　　少年习气固知嗜好之殊晩岁高文顿复神明之观逃空虚而甚久闻韶濩以殊惊顾此苍顔华发之余敢佩明珠白璧之赐永言为好何日可忘
　　谢何秀才惠书
　　都骑见临高文为贽窥华词于制作知妙学之渊源严什袭之常书畴敢忘于雅好脩片言之报札姑自志于中心
　　谢沈解元
　　驱车入境已尽览于湖山敛袵登堂又辱贻于珠玉顾英词之秀发増朽质之光华佩厚意以难忘揣过情而甚恐誓收防効少禆疲瘵之余庶接髙谈获奉从游之末










　　太仓稊米集巻五十五
　　钦定四库全书
　　太仓稊米集巻五十六　　宋　周紫芝　撰启十六首
　　谢王效正
　　分临偏郡何补事功宠贶华文遂光衰朽自笑陈人之陋遽防长者之稽称实出于过情意甚惭于掠美敢遵仁诲勉効初心聊修骩骳之词少答勤渠之赐
　　答彭运干
　　望千里之门墙邈如世外拜五云之书札恍若梦间偶霑试守之恩犹假过情之宠虽寮友之义甚笃顾小人之愧为多恭惟海内名家大流伟器少年得誉众人号宁馨儿壮岁効官举郡称霹雳手恨兹淹泊未快腾骧视才器之不烦知富贵之未晩某介而寡与老且可憎遂专三日之城巳过一生之望形容尽变岂是昔人笑语相欢漫思前日厌尘埃之汩没想词翰之风流跂望华轩来临境虽无歌舞愧为郡最乐之言尚有湖山作故人相见之地抑又何哉
　　回韩朝奉
　　吴牛望月顾筋力以何堪越鸟归巢唯乡关之在念况恢台之善政方霑丐于吾邦未遑展桑梓之仪岂敢拜翰墨之赐事诚倒置心不自安恭惟才絶九流书穷七略藏庖丁之刃虽未究于设施出毛遂之锥固已知其超卓哦句两松之下飞声双阙之间诵退之遣鳄之文精诚莫及闻安国议戎之防忠厚可观当文黼黻之青黄尚屈簿书之朱墨借玉阶方寸之地行望蓬山下金泥尺一之封即分邮传某老之将至时不再来悼齿发之巳衰顾筋骸之难强青鞋黄帽徒滥厠于冠裳白发苍顔岂足尘于表着望故山而何在问征夫而未能觌德尚遥望风增切
　　答刘县丞
　　擕家去国怀绶得州老手苍华笑江山之牢落高文绚烂宠车骑之雍容非所宜防岂不重愧恭惟天资沉厚妙学精深清德尤畏于人知亷操久为于民表朅从河朔转寓江乡闻遗爱之尚存近在属邑恨相从之已晩犹际英标某吏道非长声称甚寂钝拙颇惭于敏手循防难革于陋风尚贻慷慨之词文此枯癯之质与闻声欬已足慰于生平况遣儿曹获稍亲于函丈其为欣抃罔既敷宣
　　贺秦太师脩景灵宫加封
　　原庙缮新克广奉先之孝严宸命诞聿彰辅世之勲涣汗既敷羣方交抃恭惟望隆三事位正六府挟风后力牧之才辅唐尧虞舜之化持危任重再造功髙决汉家之谋猷大者才过二三策永周家之厯数逺且至于千万年宗庙既以益严祖考莫不来格遂昭轮奂用防齐明俨列圣之防容埀后昆之景福祀清庙而执笾豆爰修显相之仪游渭北而出衣冠因讲荐羞之制盖天子以尊祖为孝而大臣以制礼为先韪兹社稷之功尽出庙堂之议宜大颁于纶綍用永贲于宗公逮鲁国之宫尚陋奚斯之作开汉皇之次徒闻稷嗣之言允属昌辰乃蒇熈事肇称新邑之祀当在圣臣上宪太征之宫亦稽故典某猥膺郡绂恪守邦圻奏告示防但驰神于错落成交庆恨阻賛于陶钧
　　贺秦太师郊祀加封
　　神丘肆祀格景贶于苍穹宣室受厘被鸿休于上宰爰讲明禋之报诞彰显相之勲命册攸颁多方胥庆窃以非圣人不议礼唯孝子能飨亲顾兹展错之仪属在休明之旦周公得卜既脩元祀之文后稷配天用示尊先之义祖考为之来格福禄以致攸同藏熈事以告成霈湛恩而敷锡恭惟賛襄元后师保万民自振古以来考百王之事惟兹一德悉盖前闻用能不挽天河尽洗甲兵之变未移桑防大兴礼乐之文乃筑圆坛以就阳位望拜竹宫而流光正集既通爟火而神驭宴娱宜锡羡封大光元辅某猥分郡绂阻拜钧庭聆鬻鬻之清音甞仰瞻于霄汉望岩岩之维石徒激想于肺肝过此以还未知所措
　　贺秦观文郊祀加封
　　服大裘而祀上帝推后稷以配天命作册以告周公庆伯禽之拜后礼行以郊而百神受职赉封于庙而四海归心凡有识知举同抃蹈恭惟运逄千载道合一人以不世出之才遇大有为之主倐际风云之防起于日月之光射防汉庭天子为之亲擢讐书东观太乙至于下观荐被光灵进参法驾讨论坟典掌宗伯之礼文润色丝纶草北门之制诏久雍容于经幄旋秉握于枢衡虽勤谦德之光益示宸之眷保傅亚上公之重德爵兼达尊之隆况祗肃于苍穹遂聿彰于景贶紫坛奉引既显相于眀禋黄屋均厘宜祗承于休命某猥分江垒阻造钧轩跂望车尘曽未遑于庆拜载瞻岩石窃有冀于钧陶
　　回南康徐中大
　　介乎大国未脩交际之容蕞尔小邦唯资唇齿之助辱贻书之俯逮徒汚背以增羞恭惟人望崇髙天资静重一时麟鳯久为朝路之仪千里金汤犹借藩方之寄恢余波而霑丐粲尺牍之情文振起頽风光华暮境某儒酸未改吏术无闻虽假一麾徒有简书之畏遥瞻五马方従水石之防顾觌徳之未遥唯向风而尤切
　　谢生日诗
　　桑榆就景巳叹流光锦绣飞牋遽贻盛礼方劬劳之在念辱颂祝以祈年佩徳虽隆抚躬何礼平生朴拙常遭非意之嗔此日光华敢窃过情之宠徒增永怆莫喻感悰
　　回莫解元
　　乗锐而来将观笔阵易地以战遂擅文塲念老将尝辱于败军而鏖战与闻于奏凯华缄聿至庆忭增深恭惟天授伟才家传妙学胷中书传富有五车笔下波澜倒流三峡爰被外台之荐亟登天府之书解数千牛刃已防于余地飞九万里背将负于青天某仰徳方勤闻风窃喜江边并席虽未奉于笑言玉陛胪传行再驰于竿牍
　　回光州曾郎中
　　江国养疴梦懐乡井髙轩假道遂见故人念竹坡当日之防慨霜鬓六年之别方闗山之在眼惊翰墨之来临恭惟文采传家风流絶俗诗腾淮楚旧歌沔鄂之章名在冕旒髙压借湜之軰宜就班于文石犹拥斾于边方岂非敛三州岂弟之余聊以慰一方抚摩之望想当饰吏必有异闻某一落江干两更嵗事身随乗鴈时照影于沧波心恋云山巳卜居于庐阜不期楚尾复对荆州一札诏书行拜赐环之宠五日京兆尚堪陪烛之欢
　　与卢漕
　　命郡太守而共理本以为民遣部使者而观风雅宜従俗闻拥光华之节来颁寛大之书驰传所临黎民胥庆恭惟躬岂弟慈祥之徳擅风流蕴借之称究其平易以近民盖由儒雅而饰吏石渠流水虽久去于图书西掖髙梧宜入陪于鹓鹭方示九重之宠眷尚勤千里之转输某猥属列城与闻使防将归故里迫京兆五日之期粗免常刑皆苏章二天之庇行遂周旋之奉获闻謦欬之音但遐想于车尘冀既瞻于马首履兹寒沍愿慎保绥
　　贺秦太师
　　日从青道当苍精出应之初计上甘泉乃万国朝元之旦羣公荐璧天子受图凡在溥临共跻亨运恭惟名髙有相位冠三公利厚泽于生民合忠言于眀主讲成周之五礼着在典章谐虞氏之八音格于鸟兽定大防于庙堂之上斡化权于掌握之中道与时而偕行夀因仁而益永三元谨始百顺是宜某假守江壖遽辞台鼎遂阻称于夀爵徒引望于钧庭
　　进书贺秦太师
　　诒孙谋以燕翼子既纂成书涣大号以扬眀庭爰颁宠綍布在文武之方册叅诸尧舜之典谟夷夏交孚神人共喜恭惟周邦元老商后圣臣羽翼六经袭孔子删诗定书之志陶成万化当周公制礼作乐之朝偃兵革于边方混车书于区夏寳隣脩好上帝降康适国家闲暇之时乃文物脩明之旦圣谟具在宜増唐帝之焕章武烈既昭当矢周宣之文德载之巨牍寔頼宗工聿追河洛之图书偹述帝王之仪宪奎躔腾曜粲若云汉之昭回金匮寳储永作邦君之轨范繄此圣人之作允为论次之功宜极褒嘉以旌殊烈凡在陶钧之内敢忘抃蹈之情某久沐恩波尚尘廪粟琅函蘂笈頼钟山秘典之藏羽盖霓旌想汉殿皇仪之盛莫遑展庆徒切望风
　　贺秦太师待制作首元
　　武偃文脩功归社稷隂施阳报庆在子孙决巍科者世宜有其人居元辅者兹因为之渐事光千载荣动一时常观自昔富贵之家未有不闲典丽之习况肯心游于艺苑畴能身致于云衢操管濡毫俯同寒士埀绅正笏骤即禁涂既魁四方俊杰之人遂拜六阁深严之选华胄增相门之重异恩加主眷之隆盛德所钟荣光自逺冕旒三接方体貌于大臣衮绣一诗将流传于奕叶防惟坐而论道忠以事君创从书契以来未见勲庸之比虽有倾河之辨博莫可形容譬若太虚之清明谁能绘画要其用意唯在好生积二十年不杀之仁享三千岁无穷之夀余波所溢后裔宜防发策决科如探囊而取旧物传圭袭组必继踵而位台衡功盖古今报同符契非私情之敢侫信舆议之咸归某夐隔修途阻趍大府徒与江湖之士共作美谈难陪冠劒之流躬陈贺礼
　　贺秦枢密
　　布纶綍以宣猷亟颁周诰总枢机而正位遂本汉兵凡庇宏庥举同欣抃窃甞逺稽旧牒歴数前朝以宰辅而传家固宜有此至父子而并用实所罕闻维师臣建不防之功故圣世举非常之典门开二府位次三公虽隔坐以赐屏始拜一家之庆至处中而当轴行流八叶之芳庙社增荣衣冠歆艶恭惟恢宏圣道师表士林以鼓吹六经之文领条奏七畧之任文臻高妙极词臣典诰之华识洞防深为圣主缉熈之助方其雍容帷幄之际已有賛襄廊庙之资岂独结于主知盖实因于人望果由秘殿进长枢庭职善国人比周司徒为何足美世传经术在汉丞相则不同朝方以昔贤兹为盛事观恳辞之甚力审隆眷之难回所以保国歴年之期岂但庆公私门之福某濡恩甚久为喜实深聊陈賛説之词以寄报酬之意








　　太仓稊米集巻五十六
　　钦定四库全书
　　太仓稊米集巻五十七　　宋　周紫芝　撰书一首
　　上皇帝
　　臣一介微贱身在田野未尝素官于朝不习祖宗典故不知朝廷治乱安危輙敢防谈妄议以干斧钺之诛诚不自揣其愚徒以平日父兄之所训诲朋友之所传习有得于方册间者皆可以为今日鉴至于学士大夫之所谈説闾巷匹夫之所议论与夫黄童白叟相与埀涕感泣而言亦可以察民情之利病防当世之得失臣于二者岂不闻其一二夫既有所闻于古又有所闻于家身为陛下涵养之民心非木石粗知臣子忠义之方其忍不为陛下言之臣闻汉遣苏武持莭匈奴遭缑王之变为单于所系其后昭帝即位请于匈奴而得之甘露单于入朝帝思股肱之美乃图形凌烟以着中兴辅佐之助兴平之际天下大乱蔡琰为胡骑所获入于南匃奴魏武帝素与琰父邕善痛其无嗣乃遣使者以金璧赎之卒为烈女以光汉室苏武一使者蔡琰一女子于当时安危治乱无所系而昭帝之与魏武于二子非有父母兄弟之亲痛不切于肌肤犹不忍中华士族流落异域以为天下后世恨且区区救防之不暇况有天下大父母宗族俱堕异域可以恝然不为之虑乎今太上皇帝于陛下为父渊圣皇帝于陛下为兄其尊与汉之视苏武为孰重皇太后于陛下为母其爱与魏武之视蔡琰为孰亲况金人甚强凭侮中国无所不至敌骑再入遂陷京师二宫之尊宗族之亲相属于道者三千余人皆冒炎热涉沙漠屈身防耻未有反国之期则其羞辱痛恨之心与汉魏之视苏武蔡琰为孰甚三者利害较然眀白固不待臣言矣在陛下岂不怀问寝之思兴在原之念欲迎两宫以雪宗庙之耻而快四方之恨乎陛下果有意于此臣不知其何道而可以致然臣以今日之势为陛下筹之虽驱天下之兵以胁之不足以当其强竭天下之财以饵之不足以厌其欲尽天下甘言以悦之不足以回其意使子房为谋臣侯公为説士犹未足以决胜负而定安危也况臣之愚乎臣不敢诬陛下以髙论撼陛下以危言窃为陛下深思之不过一言曰上防莫如自治而已自治之防无它在力救前日之耳陛下亦甞思所以致今日之祸者乎用人不专黜渉不眀刚断不足此三者所以召祸乱之本也仰惟太上皇帝恭已南面垂三十年思厌万几以禅圣子睿谋神筭断自渊衷当时百僚谁敢言者大臣李纲自九卿中首建此议危言谠论天下耸闻渊圣皇帝博采师言擢置左右曾不旋踵复以言罢太学之士与父老百姓俯伏阙下叩头流血以请复用者不可以钜万计敌人闻纲复用一夕为之退舍数日为之归师则纲之用不用岂不系一时之重哉奈何未几惑于群言委以兵柄遂致覆师以贻窜逐朝廷知其为贤既委以辅相岂当复责以将帅之任既责以此岂容小衂便加大谴自古人君倚信大臣自当断以独见不可揺于异议前日朝廷之于纲其用也以百姓誉之其去也以羣臣退之是大臣之进退不由人主之公心实出众人之私意使纲虽欲奋忠虑为国家排难解纷其可得乎臣于纲非门生故吏平生未甞识其面目闻其謦欬而其言及此徒以天下之所系望万口一音有不可掩者今朝廷既巳用纲在臣亦何必更言臣犹虑纲专以忠义自许未免孤立于朝功日益髙望日益隆则谗毁日益至使万有一复蹈前日之辙则纲之迹不得一日安于朝廷之上矣此臣所以区区为陛下言之也昔郭子仪辅肃宗再造王室中间虽惑于鱼朝恩之譛以夺其兵柄而议者谓子仪有社稷功乃置散地非所宜帝亦即悟眷礼益隆故能卒收成功以兴唐宪宗讨蔡师数不利羣臣争请罢兵帝独防以不疑故能卒用裴度以平僣乱唐之威令几于复振仰惟渊圣皇帝爰自即位以来仅逾朞岁更易执政大臣无虑数人如白时中李邦彦吴敏耿南仲徐处仁唐恪之徒相继进用不过数月辄复罢去其余近侍之臣更出迭入不可胜数初无损益徒有变更用人不专类皆如此有一李纲乃不能用以臣观之所谓近舍冯唐而远思颇牧也臣愿陛下之于纲尽以国计倾心付之勿惑于诋訾不根之言毋责以胜负不常之势则经纶天下之大纲当自有远画朝廷既治国势日强则敌人自然畏服二圣当有还宫之期四方渐获消兵之福其所倚頼不亦重哉臣所以望于陛下专于用人以救前日之者此也朝廷玩于燕安不思虑患之日久矣自蔡京王黼相继用事交结朋比倚为腹心遂使奄腐擅政憸人窃权人主孑然以至孤立言之及此可为寒心前年敌既防城元老大臣下逮百官有司争挈妻孥顺流东下为自安计方其平时皆坐窃荣宠及缓急之际藐如路人此岂人臣之节乎有如此曺皆在可诛之域而朝廷不加深治后虽欲责以效死而弗去乌可得耶六贼之恶逆暴着远夷义当戮于两观枭其头颅状其恶而声之以播告万方使天下知中国有威断之君四海畏圣主擅生杀之柄然后国威自立敌气日销而当时犹且迁延岁月处以善地元恶有如蔡京犹得保其腰领而死頼台谏之臣与大学之士恳恻屡言然后仅得畧正典刑亦未足以快天下跂足之望也其同恶之臣有出于蔡京王黼童贯梁师成援引而进者非特不能尽逐而去之犹且倚以为用或付以兵柄或委以重镇其它固未易悉数如宇文粹中之守建康臣生东南亲见其事方王室遭围困之患实臣子自奋之秋而勤王之师沮抑不遣傲睨惨毒无所不至黥徒数百以诛元帅为名至于害及平民流血满野执絷囹圄如鞠囚徒粹中身为人臣屈首下贼处之恬然不能抗骂以死偷活湏臾下污士类上辱朝廷皆蔡京用事之人不即罢去遗患遂及于此乃知赏罸黜陟人主之大权不可不明亦不可不敏武王伐纣下车而释箕子之囚知举善之不可不先也孔子相鲁七日而诛少正卯知去恶不可不急也昔者齐公之郭问父老曰郭何故亡曰以其善善而恶恶也公曰若子之言贤君也何至于亡父老曰不然郭君善善而不能用恶恶而不能去所以亡乃知举善黜恶最人主之先务可不慎哉况蔡京用事以绍述责臣下非是则谓之沮毁以纯正绳学者非是则谓之邪説士不读史书者几三十年不知前代兴亡不知古人忠义唯以偷安茍且持禄飬交为心今日奔军之将亡国之大夫皆前日奸佞阘茸假宠盗名可诛而不诛当去而不去者如此人尚在要路则几何而不致于丧师割地误国欺君者哉是以猖狂之敌得以自肆入闗而来渡河而去两年之间盘旋往返如在无人之境寳玉货贝嫔御女子盗攘驱逐如探物而取诸懐诸将坚壁而不进守臣开门以纳防筑垒京师数月之间残虐万状卒至二宫北狩王城之人号呼震地臣思其由皆生于黜陟不眀盖黜陟不眀则正人不复尽用奸人不得尽去使前日尽行窜殛不留为今日之用则臣知其不复有今日之祸也昔禄山之反真卿守平原杲卿守常山皆能撄孤城以抗剧贼李恺正色就死而两河闻风再固危壁张廵许逺城守不下而能蔽遮江淮天下頼以不亡卢奕为御史中丞被服坐台骂贼不空口郭子仪李光弼皆转战逐北谊不反顾遂能复振唐室不知今日忠臣义士能如当时之众乎何前日之忠臣义士多而今日无之盖正士不用而奸人犹在也始朝廷起四摠管兵首及城下者唯张叔夜臣是以知人才之盛颇有愧于唐也比者敌骑长驱直王室两河淮甸以至京师坚壁捍御者不知有几转战逐北者不知有几骂贼死难者不知有几延敌内应者不知有几逗留不进者不知有几用命者赏之不用命者戮之则赏罸明而国威立庶几可以示激劝之方陛下即位以来不闻有显然赏于朝戮于市者则是国威有未立也向以不能尽去朋党遂致其祸如此今复不戒后车设有卒故臣不知陛下何以使人威信不素立赏罚不素眀虽有激劝之方臣知其不可复用也臣愿陛下大眀黜陟以正忠邪屏逐畏懦软弱之徒旌擢骨骾犯难之士凡前日假继述谈纯正以自媒其身者一洗而新之使天下晓然皆知忠义者必赏奸邪者必诛则忠臣争效死莭壮士勇于敢为庶几可以雪耻万世以不坠祖宗无疆之基臣所以望于陛下大眀黜陟以救前日之者此也自崇观以来奸臣用事日久钳锢忠党置而不用士有慷慨敢言众皆指为狂夫小则屏斥夷裔大则蒙被斧钺皂囊不奏于九重台谏遂几于虚位此言路所以壅塞而不通奸邪所以横猾而日肆朝无端人祸及四海至使潢池兴敢拒之师人君下哀痛之诏防其祸根实出于此渊圣皇帝深鉴前即位以来虚己受谏常若不及擢置一时谏诤之官招集敢言之士忠谠之风焕然一新虽禹汤之圣无以复加惜其羣言交至一切听受之泛然无所甄别而人主之权遂归台谏诗不云乎谋夫孔多是用不集发言盈庭谁敢执其咎盖谓听言之不可不择也人主听言不先谋及乃心而纷然惑于众论则将何所适从而可否贤者之出入实繋一时之治乱故魏有干木则诸侯息兵虞有宫之竒则晋献不侵汲黯在朝而淮南为之寝谋裴度之用不用每为天下之重轻可不谨哉顷者谏官上疏论列李纲十有余事其言未必切中意在巧诋以快私心朝廷自当追念殊勲置而不问章虽屡上防以不疑则后有贤者谁复敢以私怒隂相挤陥耶一失斯人乱不旋踵至使金人鸠诸国之众提百万之师叩关而来如陷空谷兵动九天声如四海而吾中国初无一夫敢当其敌者幸而啗以金缯割以壤地敌亦从而退师奈何敌围朝解守御暮怠幸其既去以为茍安而不虞后日之祸此岂防也哉当时议者犹欲纵其北渡蹑其后尘以追而搏之既巳惑于羣言不能断以必往而又以河之民耻于左袵而割地之盟弃不复用大信既亏则敌情益愤矣夫进不能追其师退不能结于信揣其私情岂不再至明年金人果入固巳洞知朝廷虚实强弱之势与夫兵伍之多寡人材之勇怯山川之险易矣又当时在廷之官不免皆去年用事之人而一时名臣宿将将悉已罢遣以此自料果有必胜之势乎何不防以大义与羣臣南下名为播迁犹得上防而又惑于众议城守不迁使前日能以刚防自许于数计之中必行其一臣知其不复有今日之祸也臣愿陛下体干之刚行防之权有汉光﨣﨣之称无元帝优柔之失则两宫之耻可雪七庙之祀不乏而陛下之圣孝神武光于四方昭示万世有不可掩矣臣所以望于陛下勇于刚防以救前日之者此也恭惟皇帝陛下以聪眀勤俭之资膺皇天付托之任躬履艰难嗣承丕绪天心人望莫不归悦而适遭兵革抢攘之余四海凋之日扶衰拨乱去危即安事有不可胜举者臣之狂瞽所陈不过三防诵臣之言初若迂濶无补察臣之意似能切中时病臣之私意以为不能力救三则将何以遂致中兴臣度今日之最急者不过欲报敌国之大讐雪两宫之幽愤复境土安天下以成中兴之功而巳且敌人叛服不常乆矣本其侵侮之由实皆中国自召又况资其兵力以为援助其功既大责报必深一有不至必有祸害昔人以为汤武之兴未甞与夷共功盖疏而不切也唐之肃宗甞用回纥矣卒致掠华人辱太子笞杀近人以为唐患德宗甞用吐蕃矣卒致刼平凉败上将空破西陲唯太宗之用突厥也倚以讨贼赐予不赀而卒与贼连和奉国入寇于是太宗不胜其怒曾不三年电扫风除遂虚其国岂不快哉国家倚金国以取燕云其祸根连结固有所自来度今日之势能如太宗之报突厥其神且速如此乎唐兴之初际天所覆悉皆臣服三王以来未之有也惟吐蕃回鹘最号雄强为中国患独甚久当时谋臣猛将圜视共计卒不得其腰领晚莭虽自亡而唐亦衰焉今金人日以盛强中国渐致衰弱臣愿陛下体太宗之英武以蹶其牙而犂其廷不愿若唐之末世与二边相为盛衰而巳也议者以为方今将帅乖离战士疲软甲兵钝财用殚耗连年动众不胜其劳将何防以制之臣不敢上援远古愿鉴前日之三以专于任用明于黜陟勇于刚防为陛下言之盖人主能论一相则贤者必以类至百度自然振举四海自然悦服奈何正直则必为邪侫所恶功髙则必为孱弱所忌此譛愬所以必行谴逐所以随至是任用之专最为人主难事今既得贤而用之不能尽去奸邪则其势不两立前日小人之徒至今犹在显位则是庆父不去鲁难犹未已也倘不决于去除臣恐终至误国是明于黜陟尤为人主之先务二者非勇于刚防自信不疑则亦不足以振主威于既弱理頽绪之将纷此三者在陛下力行之而巳天下防虽巳解去而国势渐消四方啸聚旁午天潢九族逺托穹庐而敌情犹未定安危未可知臣意陛下食不得甘味卧不得安寝朝廷大臣当主忧臣辱主辱臣死之时岂得恝然不以安危介意自陛下践以来其所施设有未足慰天下之望此臣所以敢陈三事以冀陛下奋然有为以革前日之也去年金人既去而君臣相顾以为无事故谋臣不讲御戎之防絶塞不设防秋之戍朝廷不选将帅郡邑不练甲兵乃复罢舒王配享之祀复春秋取士之科至于士论纷然几成聚讼可谓不急之务也今日不鉴去年之而御戎防秋选将练兵之计一切置而不问去年复春秋今年行诗赋去年削舒王配享之文今年复元丰释奠之制观其事体与前日畧同安知金人不复窥中国以肆其虎狼之喙耶此臣所以妄意恐陛下复踵前日之三音人论王伯之理谓涓埃有以上禆献纳之余是以敢効其愚衷庶几以一士止百万之师以一贤制千里之难今求骁鋭勇敢之将可使絶域之人有能系单于而斩楼兰横行匈奴而勒功燕然者乎既不可得即有贤相为天下之所系望名震四夷能使酋长望风而畏则何止却百万之师制千里之难而巳哉臣见数年之后要路无小人而朝廷有公议得不恝然以安危介意自骁锐之气才力富强国势十倍人人思以雪君臣之耻陛下济以刚眀果防建立大功以成大舜之孝固有日矣乃若兴师动众勤民异域以与勍敌角一战之胜则臣不愿陛下为之文德脩而四夷宾中夏安而逺人服惠此中国以绥四方昔人以为周得上防故曰治人惟圣仁能之音者越王勾践困于防稽能苦身焦思甞胆朝夕不忘其辱其后卒能大破吴国使甲兵横行于江淮东诸侯毕贺号称伯王徒以得大夫种范蠡而用之耳故种能镇抚国家亲附百姓而甲兵之事则蠡实专之越王为之食不加肉衣不重采折莭下士厚贤礼賔振贫吊死与百姓同其劳是以二十三年之间一举而灭吴雪防稽之耻此伯王之业不足为陛下道臣请以汉髙之事明之髙祖二年东伐楚大败于睢之上太公吕后质于羽军其后侯公往説而复归于汉及天下大安偃兵息民而髙祖五日一朝号太上皇复为父子如初果何术以得之哉项羽弃范增而不用髙祖三杰以共成帝业故能力战以有天下智勇过于汤武而孝行不减于曽参今陛下得将相而用之有大夫种若范蠡萧何陈平张良之徒而复讐雪耻之心不忘于朝夕之间则亦何患乎不能成二王之功耶臣生长盛世蒙被累圣之休光恨无以自効其愚朝廷遭值百六之灾北方之民横被屠戮者十有八九臣生于东南僻逺之地目不见战伐之事坐视两宫逺征异域中夜卧起悲愤交攻自揣懦庸不能挽强执锐以効死惟有孤忠可以自献是以敢陈芜猥之辞不避猖狂之罪顷者郡国不以臣不肖两得充赋于泽宫道由淮汴以至京师是时四方奉花石之贡吴樯蜀艑岢峩而来衔尾而进不絶于道臣在舟中望见几至泣下是时欲陈狂瞽之言者屡矣重念言之必至杀身其实无补于国今陛下践祚之初痛革谄谀之乐闻骨骾之言臣于此时不思一则是终身无可言之时也惟陛下察其狂狷赦而不罪非独臣之私幸实天下之幸也干冐天威无任昧死俯伏待罪之至













　　太仓稊米集巻五十七
　　钦定四库全书
　　太仓稊米集巻五十八　　宋　周紫芝　撰书五首
　　见李端叔
　　某尝谓天之生贤似亦有数生之实难遇之亦难唐之文章三变而后得韩愈愈之门生如张借李翺皇甫湜孟东野之徒皆晔然有闻于世后学者闻其风而悦之韩愈死又二百余年而生欧阳公收拾贤者汲汲如饥渇当时门人皆一时胜流如尹师鲁石曼卿蘓子美梅圣俞辈实与异世而相望焉自嘉祐治平之间不三十年而翰林蘓公主盟斯文蘓公之门如黄鲁直秦太虚张文潜晁无咎与阁下诸门人皆以道德文章冠冕后进视韩欧门下士未肯敛袵也自元和以来至于五代阅二十三帝二百余年而三人者始于先生弟子传道授业羽翼前贤赖以不冺呜呼可谓难遇也已某不幸生世不早不得望见诸君子未尝不自叹恨元祐之末张右史守宛陵于某为乡郡是时年方十余岁騃不解事不得以童子见然巳知诵其诗而乐闻其言矣又十五年而黄太史守当涂与吾邦壤地相接某家甚贫方竭力以奉亲欲裹粮以趋之而公辄罢去不得一拜于其庭又数年则阁下相继而来实家于此虽未得奉几杖于周旋之间而翰墨歌词流风遗韵固巳得于交游中为不少矣如是者又二三年而始得望见阁下之门犹未敢自以得闻敎于席下于是敢卜一见于今日也重念某受质不悟渉道甚浅平生自誓欲以作诗缀文自娱想像古人语言妙天下则心欣然慕之独恨其力不能到耳不识阁下其有意于三沐而三薰之以抉其盲而起其病乎苏源明甞言吾生衰俗而恨不识元鲁山也阁下能赐以一言俾知所向背则某非特识鲁山于衰俗之中其视源明之无恨则又万万矣阁下之道德文采倾动古今非某区区疵纇之言所能賛説独闻阁下推其余以应不足道足以髙天下而常自后其身才足以絶一世而未甞以此病人也是以人得游阁下之门焉则某之谒得入于函丈为不疑矣阁下其亮之幸甚不宣
　　见翟公巽
　　某甞谓人之有气犹天地之有隂阳也人以一气而用其身犹天地以隂阳而成岁功也人之气养之不充则不足以周一身之用天地之气节之不和则不足以成一岁之功人之一身其用非一为忠孝为事业为正直为文采为知数为勇敢为富贵为贫贱虽其所寓不同要之皆出于气耳故伊尹以是而兴商周勃以是而定汉谢安以是而抗秦兵孟轲以是而轻齐相司马相如以是而赋云梦此其理之必然者而人不知之其犹日月星辰之晦明四时寒暑之运转动植飞走之变化其类非一而皆运于一气之中一有缪戾而不知则乖矣其能用而不穷乎大哉气之为用虽上下与天地同流可也况出而游于世乎其于事变有不足为者矣某之于阁下固甞以区区之见欲窥万一然而茫茫莫知其所以窃谓人之才器各有所用时有所长未有得其全者独阁下之才无施而不可其必有得于不可知者而某不足以识之也始阁下以学问文章二十而决巍科三十而登侍从四十而挂冠于神武其取之也易若拾芥其弃之也轻若鸿毛皆前人之所艰难而仅能者阁下逡巡而为之此其气必有以髙天下而絶古今者而人岂足以知之哉阁下以其所学而践其所行其忠孝之莭卓越之行皆非人所能及至其发而为文也则清而丽婉而深髙明而不为异殆非近世骫骳之所能仿佛也方其翺翔琐闼进掌丝纶而议者以阁下之辞粹然有典诰之遗风常杨张陆之徒为不足比数此其胷中之气浩然于外有不可掩者而其身不得一日安于朝廷之上者何哉以阁下重风莭而轻势利髙目云汉傲睨俦列昻昻然如野鹤之在鸡羣也奸佞之士阘茸之流恶得不忌而媒蘖之哉顷阁下剖符清禁坐啸南邦风声气焰耸动千里雍容机格而民自治其流风镇静如杜元凯羊叔子孔文举谢元晖之流使吏曺缩手相视而部使者之车不敢入闚其境此岂徒然者哉是必有其气以盖之也政和之末郡岁荐士而某之名实在其中阁下以郡太守劝驾固尝辱与之见其后取道当涂以趍大梁谒姑溪先生于其家且道阁下甞齿其名称其文为可数逮阁下解印髙宻始来南徐而某之同郡舒侯宾王实官于此遇休沐必走阁下之门阁下亦必问其姓名访其存没焉则某区区之迹固巳获尘于下执事矣是用敢持咫尺之书以仰浼髙眀之德也阁下其与之进而终始之乎抑亦怒而絶之也某亦进退唯命之是听而巳不宣
　　见张侍郎
　　某窃谓三代既逺更嬴秦歴两汉隋唐而下数千百年之间一时愿治之主遭时承平以右文更化为治能庶几于古者盖亦未易多得旷日歴时之久幸而一遇有为之君能使朝廷清明海内无事而天下大治则儒生文士欣然相与作为歌诗播为乐章愿骋其靡丽歆艶之文以扬厉而黼黻之彼将自庆其遭逢之难而不能自巳也上之人亦将有托于是以称述其美思有以感格乎郊庙而动化于黎元此自古秉史笔以着一时君臣治乱之迹者必采摭其文而着之篇于此将有取焉神爵五凤之间天下富庶数有嘉应上颇作歌诗欲兴协律之事蜀人王褒赋中和乐职之诗草圣主贤臣之颂以献至使宣帝辞以盛德之事吾何足以当之褒以一书生生长于巴蜀僻逺之地不借大臣游扬之力使其名一日闻于朝廷之上望重当时而声流万世者徒以区区文词言语之功而巳岂有道德功业足以垂光竹帛哉国家自艺祖开基圣子神孙咸以盛徳休功相继而治今天子圣学髙明训辞温厚煌煌乎书诗典诰之文如景星瑞云昭回在上而又适当天下晏然无事之时囹圄空虚夕烽不举庙堂之上君臣之间相与歌咏太平而已是宜得文词博雅之辞从而称扬之以传之不朽也窃闻阁下崇宁中进圣德诗天子见而悦之海内流传一日万口天下之士无贤不肖耸然异之思欲一见风采继而天子数赐宸章阁下勒之金石天下争传诵之咸谓阁下之文无愧于褒虽若某之至愚不肖亦将以为然也独不知阁下之学深探而博采逺取而进用自书契以来靡不商略而臆防之然后发为文章为事业则赫然有不可掩者特其一槩耳至于阁下道德之风忠谠之莭秀伟英杰之气磊落诙谐之辞其素行在乡党忠烈在朝廷名声在士大夫之口功利在社稷人民谈説之士类能言之某亦何足窥其涯涘哉况阁下不以道德文章名髙天下而降礼于至愚极陋之士不以禁从之尊方靣之重而屈莭于环堵圭荜之人则某亦安敢不餙其固陋之辞以幸其一见哉阁下或与之见则请继此以进焉不敢后也不宣
　　见吕右丞
　　某闻天下之生久矣一治一乱何世无之要当观其所遇为何等时尔方天下之乱也主势未立夷狄内侵大臣不法小人不亷庙社之危甚于累卵当是之时盖勇士缩手而无所措忠臣巻舌而不敢言然而愚者忧之而智者乐焉何则愚者知忧其乱而知者知有其人也髙帝崩惠帝幼女后僣权诸吕用事天下大柄移于异姓汉之社稷亦非其有矣綘侯一入北军三军莫不左曾不旋踵吕氏之肉尽膏汉钺七庙之主复享诸侯之酎而汉之天子遂有泰山之安昌邑之乱甚于桀纣污辱人伦诛囚谏士使神人共怒四海离心汉祚之不絶仅若一线耳頼博陆之忠力专废立之义举而行之断以不疑故宣帝立而汉治复振焉二人者皆能不动声色以立太平之大事扶衰救乱之功称于万世顾不伟欤向使二人者不生于汉则汉之天下盖未可知虽使知者犹不能不为之虑况于愚者乎是未足多怪也朝廷自党籍开于正人端士禁锢不用埀三十年士无忠义之莭台无谏诤之人使人主喜亲便佞恶听直言而阿防之风日以增甚士大夫畏死避难持禄守位而不言天下实始受其今阁下忠立莭挺然特出于衰俗之中当庙堂危疑忧惧之日社稷变迁顚仆之秋能以一言决大计定大防使奸臣避位真主龙翔可谓难矣观其立隆祐以存社稷之基奉国玺以归天子之政不劳一臂之力以支大厦之倾此其勲力岂复出于周霍之下哉窃惟阁下奕世辅相皆以勲望著称申公元祐之烈炳然犹在而阁下能世其家六艺百家之书莫不博防渊深渟滀如海涵地负而阁下咀其英华以吐为竒丽之文发为瓌玮之行皆擅一世之美至于忠义大莭照暎今古使人动心骇目而不敢仰望由汉以来可与比者无几矣今天下土壤侵削盗贼旁午羣口嗷嗷日夜以冀阁下之进用于朝而防贱之士不得一拜于旌麾之下是徒抱终身之恨耳某是以敢忘其孱陋嵬之资而求侍于履舃也所为诗赋杂文一轴并以为献幸阁下教之诲之不宣
　　为苏尉上朱仆射
　　某闻士方阨于困穷其势不足以自逹则必愿托于王公之门以幸其进自古公卿大夫之贤者无志于功名则巳茍有志焉亦岂不賔礼贤士博采而兼收之以资重于当时而其势终不足以相为用者岂其地使之然哉是于士有罪焉今夫富商大贾操百物以趋日中之市所以期于售者均也而不售者居其半何则物有美恶之异人有好恶之殊也使其所操而至者皆连城之璧照乘之珠曲阜之履豊城之劒则乐异闻而嗜恠珍者必相与环而观之以争先得之为快至于苦窳不良之器臃肿不才之木与夫布帛精粗之不中幅禽兽鱼鼈之不中杀者虽使童子适市而莫之顾也士固有一节之善一言之得足以见取于人然后可以出自售之计至于穷约亡竒之人名声不闻于时事业不见于用方且汲汲然求人之巳知是何异操不售之货而坐于九逹之衢者哉其不见笑于人者鲜矣如某者所谓阨于困穷其势不足以自逹愿托于王公之门以幸其进者也区区根附而蔓引之志固不可谓无意于其间然学不足以美身文不足以逹意则其才为不足称仕不过为妻孥禄不过奉温饱则其志为不足尚而又官列于九品位止于一尉则其人盖至微而不足数也甞窃自咎乃无一善一技足以动人耳目犹且力求巳知偃然不自以为耻则异于世之操不售之货而坐九逹之衢者几希矣是以足将登门则逡巡而不敢进言将出口则嗫嚅而不得陈唯羞缩逺引以自悔恨而巳既而思之则幡然而改知其未足以为计之得也夫世之所贵于贤者为其能飬不贤而使为贤也所贵于才者为其能养不才而使为才也如是则不贤不才者每为贤者才者之所用矣如某之愚不肖顾无待于人乎哉又况古者大臣之在相位未甞不以贤才为巳任一有不然则随而刺之緜蛮之诗是也其诗曰緜蛮黄鸟止于邱阿道之云远我劳如何説者谓鸟止于阿人止于仁道远罢劳大臣之恩当如是哉然则大臣不用仁心遗忘微贱实起天下之刺也恭惟学盖于古人而才髙乎举世德洽于天下而风行乎四夷忠贯于日月而道格乎四夷盖旧史世传之相不足举而方焉比者朝廷艰难海内多故多垒之变萧墙之忧方且日虑祸难之不暇相公日秉大政谈笑而处之卒以无事此岂平平可以论功者而其寛厚长者之风好贤礼士之意盖古人之所仅有而前日之所未闻也某于是时乃得効一官于麾下此政不祥之金踊跃自献之秋其忍自弃而不言乎往者相公当轴而某之家君甞蒙陶冶之恩今又得执扫除之役于门阑之下则是恩既及于一家而报将期于没齿矣惟相公怜其情而少埀援焉幸甚不宣

　　太仓稊米集巻五十八
　　钦定四库全书
　　太仓稊米集巻五十九　　宋　周紫芝　撰书六首
　　为人上管使君
　　某为儿童时粗知人事当绍圣元符间学法未行于天下州县之士无守令请谒之禁每郡太守县大夫受命于朝来牧斯民税骖之日既见吏民为朝廷宣示徳意访民疾苦犹未遑暇而韦布之士讽说之徒饰小说怀漫刺率造门者户外之屦已满典谒者执谒白于刺史县令刺史县令命傧介以使之进客入与之坐而问焉子为谁氏曰某氏曰子居何里曰某里刺史县令方簿书丛委吏雁行立于俟署客势不得乆居退则主人为降賔阶辞曰吏束于文且廹于期防恐不得继此以见客唯唯而退谒者由然而来受者泛然而与其交也不能仅志其面目若与路人偶语而退此何礼也哉某甞持是说以问乡先生乡先生曰童子何知而妄论长者乎人固不可以无上下之交使公卿大夫不当求延见多士为礼则干旌缁衣之诗不作于郑卫可也使韦布之士不当求贤达之士而事之则孔子何以言居是邦事其大夫之贤者某应之曰干旄缁衣好贤乐善之诗也贤者之所在则就而与之见或出而在郊或适子之馆其为礼甚重为其贤也为其有善道也故屈已而不以为辱尽礼而不以为劳今士不待聘而往见未甞有善道而自售其身贤者之来则可也而医者卜者往焉屠者沽者往焉假儒之名粉墨揉杂而不辨驽骥同厩而不分其异于干旄缁衣之诗逺矣孔子所谓事其大夫之贤者亦为其贤也为其徳也故往拜其门而贽以尽其礼交以示其情今士不问其人之贤不肖而概见之状如有司举行事例安而行之以为分所当然故位髙则礼愈严貌尊则辞愈屈逡巡而进嗫嚅而言不知其纡绂绶而行等市人或以小人而乗君子之器也又安在其为大夫之贤乎乡先生怒而不敢言某又甞以是语语客客曰人固不可以一概量天下士大夫固不当以士无贤者而不为加礼士亦不当以有位之不贤而絶之也今太守管公聪明而有谋复敏而能断仁以爱人而不扰恭以接下而不忽事无小大裁决如流暇则率其賔僚飞觞饮醇赋诗投壶燕豆差差笑言衎衎与斯民同其乐而未甞独乐其乐也鸟旟既张浮骖在流防天大雨公遣祝者造神之祠而告之曰太守将以诘朝防僚属于某地而天且大雨是用有祷于神明日雨乃止天开日出皎无微云邦人瞻之咸曰神与公期果然且为之语曰雨不愁公出游如是者数四而神不以为凟也今大丞相白公学者之宗师而朝廷之贤相也白公于人物极慎许可而公于丞相为子壻则其为贤又可知矣子其往拜之乎曰诺某去年在都下时阁下方得州未有东下之期乡里故人皆举酒相贺以吾州得贤牧而未敢有请放谒者今幸得齿于比屋之民以受约束而被厚赐此不可以不见今既后时矣伏惟阁下亮而进之幸甚不宣
　　为人上滁州王使君
　　某闻楚大夫之言三折臂而成良医心甞疑之盖疾既乆则其求方必审求方审则其用剂必当此所以谓良医也又世言卜贵少医贵老亦以其老则精于术而不暴焉尔奈何世之人贵妙医而不贵良医以良医之取效也缓妙医之取效也速良医之得名也平妙医之得名也异人固厌寻常而乐异闻殊不知人之死于妙医之手者矣妙医之治疾攻以毒药砭以金石堇以脱其齿刀以溃其疣箆以刮其膜穴以出其肠欵欠未终而疾良已然而使医卢华它而为之固能探丸而起九死回膏肓既絶之后也不幸使庸人为之则必死矣至于良医则不然调其隂阳养其五脏补其不足损其有余而病亦良已至于不可为而死则无如之何矣嗟乎治民者亦何异于治疾者哉故能吏者妙医也循吏者良医也能吏之政威以严刑绳于峻法重其任而不胜者必责逺其涂而不至者必诛极民之力而不恤其穷咄嗟之间何事不办然商鞅之法行而秦弊矣至于循吏则不然以爱民为心以利民为事如慈母之于赤子视之惟恐其或伤及其乆也则民富而国亦治矣昔者曹参之在齐也闻胶西有盖公者甚贤于是避正寝迎而师之盖公之术大抵不过清静无为而民自治其后用以相齐而齐大治用以相汉而汉遂平髙帝孝惠之间海内乂安朝廷无事未甞有一施一设而天下晏然司马迁班固作循吏传由战国秦汉以来所载不过六七人何其鲜哉此数人者疑其有卓然不可跂及之功而读其传不过躬农桑之劝亲盐米之务而已此亦用良医之常药以治其疾者也孝宣之盛西汉循吏皆出其朝当时政平讼理民安于田亩无叹息愁恨之声虽所居民化所去见思而传无可纪之功若赵广汉尹翁归韩延寿王子贡之徒皆号聪明勇决为长于听断者然刚而未免于暴明而未免于自用虽各因其才以成治化之功至其也则名立而怨归之功成而身随之以灭此能吏之所以不逮于循吏之效也某家世为滁人自解事以来所阅郡守数人矣往往皆有意于治民而无意于爱民阁下之来惠此邦也一切镇以静重未甞纷号令而民富十倍于畴昔去年秋七月天且大旱阁下斋三日而祷于天期以三日而雨否则自劾于朝而去纳朝服于庙廷授诰书于有司以示必去不越夕而雨乃告足此岂无意于民者之所能为哉某与邦民均受厚赐将于阁下之政状之朝请颁之官书以示劝于后世而先为之说以献阁下幸赐观焉亦足知阁下之爱民者甚深将终之以不倦矣此滁人之望也不宣
　　与张尚书论移麴院
　　某谓天下之事其得失利害未甞不相为乘除有得则必有失有利则必有害犹日之有昼夜气之有隂阳人之有生死所不可无也言事者欲其说之必售于人则必指其所得以诬其所失陈其所利以掩其所害言之自有理持之亦甚坚听者以惑其说必行于是贪惏者足以徼利妄作者足以沽名已受其利而人当其弊自古庸人之生事以速败亡未有不由乎此也鲁人为长府闵子曰仍旧贯何必改作盖事有可因者不可不因有可革者不得不革不幸而至于蛊坏頽靡不可枝梧茍坐视而不顾则必有受其弊矣此不可不革者也至于可以无革而必为之则孔子之所不取焉户部之有麴院其在西湖六七年为麴六百余万觔官获其利三十余万缗不为不多矣其为可数而陈也议者乃欲徙而迁之不见其利而害则有之不知其何苦而为是哉酒之有麴须水而成水善则美水恶则败不可不择也西湖之水清甘如饴嵗取而用未甞或失今之所迁地濒浊港用竹为筒以引河流不下百丈灌于江潮其味甚咸人或以此难之则又欲凿井取泉而不知泉脉之来是亦河潮而已前日议者谓某若谓水咸不知龙山南外江涨北外当用何水某告以龙山用鸿雁池水南外用巡检司大井水江涨用下河水北外亦用下湖水下湖者西湖之分流也议者无以为对往嵗京师麴院止用一井其味极苦人不能甞然麴非此水不成其后徙至下土桥而麴屡坏乃复故处以此知水之不可不择也班固谓酒为天之美禄而古人以麴糵为酒母二物相须而成其为灵乆矣酒诰曰惟天降命肇我民惟元祀而周官设酒正酒人之官其法甚严以其为灵物也今所徙之地乃昔漏泽园下有伏尸莫知其数隂阳家之所不用徙置其土不唯专犯隂阳之忌兼亦有损朝廷之善政某甞以此告之而闻者笑以谓愚儒不通世务某又告以隂阳之说用于世不知其几千百年成王之迁洛盖屡卜而后动近世士大夫不信其说者司马温公一人其说在论篇不知笑隂阳之说者能如温公之贤有徳者乎使其人果如司马公则某实不敢以此知也今俗人之家造斗石之酒者有必卜良日蠲净室而后为之使妇人畜产不得而见以防其坏况有大于此者乎前日笑是说者家造斗酒犹且虑之何独以百万数之多而反不用其说哉议徙者谓嵗可省费数千余缗而害如此乃蔽而不言此所谓指其所得以诬其失陈其所利以掩其害者也可不詧哉某官居九品职在筦库而又才不过中人名不在众口乃欲与有力者争其不自量诚为可笑而不得不争者以其职在是也伏自去嵗涖官于兹辱在麾下猥于徒隷躬受约束于今八月有余矣念进见无媒介之助游扬无谈説之言而阁下不以某为不肖不斥而去之庶几得以自效其言乃敢进说于左右惟髙明亮之
　　见王提刑
　　某甞观汉李少卿一变风雅五字更魏以来诗人班班不絶然去当代益逺惟唐为最近唐之诗人自宋之问沈佺期杜甫李白唱之于前至元和长庆间诸子并作韩栁元白刘梦得之辈其风流骚雅清艳俊发自有体制读之可喜味之无穷往时欧阳文忠公一出扶五季之頽风接唐人之遗绪炳然如日星之在天谁不仰睇而拭目至元祐间内相苏公之兄弟与其门人四君子者更相酬唱自为表里于是诗人蹑踵相望大抵不减唐之晩世议者犹或以为过焉后生晩辈闻其风而恱之在方册问愿见古人而不得者某受性愚陋才不逮人固甞妄意于此以为生乎同世则见而师之生乎异世则闻而师之要在自鞭其后而巳与之既乆不能望其涯涘则又自悔以为前人不可得而见当有传道受业得法于诸公者求之甚力晩得姑谿李先生先生内相苏公客也甞逡巡避席而请愿受一言之教姑谿笑谓仆甞闻苏先生之言矣先生谓吾诗学李太白某应之曰以今日观之自是两家姑谿曰此谓善学古人者盖东坡之疾快似太白之豪放要之才侔气类同一来处故易到耳又十五年而得具茨元不伐具茨太史黄公客也具茨一日问作诗法度向上一路如何山谷曰如狮子吼百兽吞声它日又问则曰识取闗捩具谓鲁直接引后进门庭颇峻当令参者自相领解某闻二公之言茫然不知其所向然用心益苦下笔愈难徐而思之虽信手辄成而天资固陋终不能晓至于白首亦不自悔是可笑已恭惟阁下道徳光明才猷敏妙文章学问家世相承士之愿拜阁下之门者咸以争先覩之为快往时故人语闻阁下之长篇丽句竦然心动以为风樯阵马未比清雄回雪流风自成平淡至其妙处殆非愚陋所能形容徒以学浅才薄名晦位卑陆沈于世不得登士大夫之门无从一望下风方抱恨伊郁不能有以骫骳之词误阁下之听者又甞辱赐品题以为可教闻之踊跃喜而不食者三日鄙诗一轴敢继以请非敢自以为诗以为求教之资也昔郑世翼谓崔信明曰闻公有枫落呉江冷愿见其余信明欣然出其余槀世翼投诸江曰所见不如所闻某前日固未甞有信明之句亦安知今日之书不为它日投江之具耶唯阁下亮之
　　为人上米侍郎书
　　某甞观自古公卿大夫之家居髙位享厚禄以世胄宠荣者至于父子相继或同朝而共贵或袭爵以承家圭组相传衮绣相望使一世歆艶以为不可跂及而事业不足以昭于当时名声不足以流于后世方且惽惽愦愦以醉富贵虽生居华屋死结髙冢民无得而称焉独父子兄弟以功名学问翰墨文章着在简册而昭映今古者虽死向千载犹凛凛尚有生气如石奋疏广韦贤马迁薛收之徒百世之下使人慕尚风流想像顔采恨不与之同时而生并席而处也某少时闻先生侍讲之名其髙名不可仰望如太山北斗虽当世大贤君子一言而可以取信于万世者方且称其迈往不羣之气清雄絶俗之文髙妙入神之字以为平生之所愿见者今直见之矣则其为人果如何哉某生最晩又且贱不得拜公于堂下常悒悒不自满独时时相过于故旧交游之家饱饭煮茗净几明窓锦囊三轴犹得窃诵公之篇章玩公之翰墨时以自慰是时已闻阁下之名相继而出才行之懿美声闻之流传皆足以世其家以其余波溢流戯于丹青犹不减摩诘郑防之流而画沙印泥之法银钩虿尾之妙则飘然有王右军父子之风俾兰亭之记瘗鹤之铭不得擅美于晋主上圣学髙明宸翰超絶如唐之太宗观其圭璧之文云汉之章焕如日月烂然昭著非臣下所能及曩公之以先书镵之御府将以传万世而又起阁下于江湖登阁下于禁从以风动四方此寒生胜士有意于人物者平日于古人中目想心维恨不同时而生并席而处今乃得奉周旋于咫尺之间岂得不一造阁下之席以求望见君子之容耶某羇孤逺客飘泊东南方求一官于选部防阁下入侍清禁而某之去国亦在朝夕不得不亟走于门下以幸阁下之进焉骫骳之词不足以尘髙明姑以为贽焉尔
　　答通州呉司户
　　某再拜奉书司户奉议阁下仆老且衰无所用于世乆矣前日阁下不以仆为不肖惠然见临宠以书辞推许过实非仆所敢当仆窃意其出于偶然是必有以仆之姓名而欺于阁下者巳而又辱书于千里之外长篇巨轴鼎然而来则向之意其出于偶然者殆非矣曽不数月而阁下之书又复来于千里之外词益切意益厚所以相求之意益笃则仆之信于阁下为不疑矣然有所谓大疑者存焉固不敢不自白于阁下也方今海内乂安文物修明四方贤士大夫咸在有位雍雍穆穆布满中朝阁下不于此择其尤者而与之乃拳然惟仆之求此乃仆之所为大疑者非特仆疑人亦莫不以为疑也况阁下之诏仆以诗又非仆所长数十年来学士大夫无意于此一时作者又皆下世谁有主盟斯道者仆才陋识闇懵然不知古人门户所向不能以此取重当世唯知长言独啸自歌自已如候虫时鸟相呼于邃林寒牖之下聊以自适而巳不识阁下其何取于此哉阁下年少而学髙才豪而气秀骎骎然其当有闻者方且嗜众人之所不乐蹈众人之所不由欲以自名其家不求之于今人则当求之于古人尔世言苏内相诗学李太白黄太史学杜少陵今二公之诗卓然自立如泰山北斗景星瑞云谁不仰之者勿谓今之人不可到而古之人不可师也区区所闻如此惟阁下亮之











　　太仓稊米集巻五十九
　　钦定四库全书
　　太仓稊米集巻六十　　　宋　周紫芝　撰记六首
　　双梅阁
　　草木之妖丽变怪所以娯人之耳目者必其顔色芬芳之美而梅之为物则以闲淡自得之姿凌厉絶人之韵婆娑于幽嵓断壑之间信开落于风雨而不计人之观否此其徳有似于髙人逸士隐处山谷而不求知于人者方春阳之用事虽凡草恶木猥陋下质皆伐丽以争妍务能而献笑而梅独当隆冬沍寒风饕雪虐之后发于枯林秀于槁枝挺然于嵗寒之松让畔而争席此其操有似于髙人逸士身在岩穴而名满天下者余之论梅有得于此而无所发其狂言防荆山隐君家于荆山之阳除土为小圃以为池亭花竹之观而又结飞楹于圃西以为之阁阁虽小而甚髙下视圃中可数毛发隐君问名于仆与之徜徉圃间得双梅对植草间适得其中若有为之者仆笑曰此造物所以为君之名其阁也今当培其根而封植之毋使榛菅之梗其根而蝼蚁之宅其腹也毋使牧人之践以牛羊而园夫之寻其斧柯也则此两玉人者当复为君粲然一笑而姑射之山殆为君圃中物矣向吾所谓隐处山谷而不求知于人与夫身在岩谷而名满天下者昔也闻其风而恱之今则为之周旋于旦暮之间矣岂不快哉它日倚虚檐之旷快俯木末而髙眺雪霁月出撷孤芳而荐酒览清芬而危坐则君之有得于梅者当自知之余虽已老尚庶几能登君之阁以赋和靖之诗而草广平之赋然后知余言之非夸也
　　风玉亭
　　唐人以诗名家者甚多独以李长吉李义山杜牧之为诡谲怪竒之作牧之之诗其实清丽闲放宛转而有余韵非若义山之僻长吉之怪隐晦而不可晓也其作晩晴赋有竹林裹号十万丈夫甲刃摐摐密阵而环侍之句至使后人号为麄才杜牧诗家者流未甞不为之扼腕而深恨之及赋斫竹诗则云霜根渐随斧风玉尚敲秋其风味娬媚乃尔殆非古今诗人所能追而及也夫物固有可以娯人之耳目者必其声色臭味之美瑰竒伟异之观而竹之为物特草木中一种类耳初岂有感于人心者哉然而见其面则辄喜与之居而无厌故其受知于髙人逸士为甚深而形于诗人之啸咏者亦甚众惟其孤风絶韵非世间言句所能酬对此牧之之词所以独髙于今昔也仆之嗜竹固不后于古人有竹之门未甞不欵而造亦未甞问于主人其间禅房隐庐幽扉曲池往往时有佳处独取名之陋而固世俗常谈遂使风雨之姿氷雪之操不能凌厉物表而败人之意殆亦不少矣文殊山妙相寺去邑甚逺古木茂林宏堂杰阁峥嵘于奔峯絶壑之间似非人境丈室之侧缭以脩篁旧筑小亭其间而未名余甞访常禅师于山中与之论唐人诗为一笑禅师欣然取牧之风玉之句以名其亭更欲仆记所以名亭之意余时方欲卜居山间与之相从于林下为杖屦往来之游喜为师作此文自王子猷之死而樊川之诗不作盖已乆矣岂举世无能知此君者固当有之而余未之见也至于知杜子之诗为竒作而领防吾言如吾妙相老人者能复有几哉此又可为知者道而难与俗人言也
　　振民堂记
　　淮西列郡十城濡须最为简盖其地稍僻而其民颇易治也异时郡太守虽号强明亦平旦漏下十刻许乃出见吏民民之讼于廷者不满数十辈事皆可以立决已而即闭阁髙卧暮夜乃与賔僚满引笑歌故号淮西道院建炎之乱鞠为盗区贼常有始为降附者引军居郡数月复叛去悉驱其民以行老稚几无噍类今郡冦渐就剪戮诸道往往嵗奏大熟朝廷颇复有意经理淮甸稍择仁爱吏以抚之无为方虚郡治下宰相议所以予之者未有其人参知政事席公以今太守徐公荐于朝公宣和间甞通判绛州先是河东路招集云中诸处散卒数万人分屯诸郡号归朝义军乆之悉皆相应反叛将陷城邑金将粘罕既不隆徳而刘嗣初又破平阳绛州义军将叛以应二州公知之夜发兵尽擒其渠凶而械之余党悉平州遂以保当路者虽甞列奏而赏犹不及是时今参政席公为河东帅具知其事因从容为上言之即日拜公为郡守初贼军既屠城郡无官守者逾年余民悉皆散处湖野屑菱芡而食之与鱼鼋杂处水上后稍归治故庐而占籍者犹不满数百城中蒿艾如林行数十里不闻鸡犬公始至即下令尽裒余民而归之结以恩信破械囊棰狱经月闭不开郡人爱之犹慈父也前郡守作州治事皆草创凡拜诏命治狱讼接賔客悉于公所不能便是乃作堂其左属羣吏议所以勤恤民隐之意堂成而牓以振民且曰是在易之蛊曰君子以振民育徳今明天子在上将援斯民涂炭而跻之仁寿之域以区区蕞尔下邑逺在淮楚而又岂弟之徳寛大之政不足以慰安斯民宁不少愧于斯堂乎然而使叶气喜生薫为太平固所以未敢至田里之间寂然无叹息愁恨之声尚庶几其见之公所以名堂之意如此而见于政事者颇畧相似自是而民日益多政日益治使是邦复为前日淮西道院公方与客啸咏于堂而人自得于湖山千里之外岂不快哉绍兴三年八月四日宣城周某记
　　从所好堂
　　东坡守胶西淮扬赵公实佐府事二公相得甚欢苏公来必登堂见其母夫人已而呼其诸孙罗而观之今其孙戒叔时方年十三四许东坡于诸儿中独抚其肩曰它儿当作碧鹳鹊此郎当作文戒叔之先大父因教之甚力今戒叔谈笑磊落颇自标置又长诗词且善作坡书杂之其书中未能辨以其家藏墨妙为多故能精如此戒叔未有官年方三十许时已不肯作绳墨之文随举子入场屋甞谓人曰死生有定数富贵有常分茍不可求当从吾所好耳因以是名其堂戒叔与余游甚欵所居同里未甞三日不一见顔色相见必把酒笑歌杂以谐嬉甚而不能禁则戒叔辄令席曰请以诗法行酒可乎乃赋以题已而皆寂然则又抚掌大笑而罢一日谓仆吾堂成名其为吾记之仆谓戒叔曰食羊枣者固有味嗜昌者其谓何人之所好初亦何常之有哉今戒叔以其所有将推而行之以利于世乎将巻而怀之以游于虚乎将藏之其身而待时以动乎将突梯脂韦以从俗乎将滑稽诙谐以玩世乎将乗坚策肥而为陶猗之富乎将啜菽饮水而为顔原之贫乎是必有一于此矣戒叔笑曰我非鱼固不知鱼之乐然而世俗之好大畧不过名髙利厚耳蔡伯喈风流雅尚为人物之冠冕其髙风直节亦足以激頽波而起疲软董太师用事十日之间九徙其官而不耻王濬冲神观清迈自是风尘表物践位鼎司而积实聚钱不知纪极至使天下目为膏肓之疾悠悠者固不足道二子何人哉而犹屈首于奸人甘心于货殖乃知富贵之能移人如此夫人生而有欲其情未有不着于物者虽其嗜好有不同大抵皆牵于好恶之私故未免于有累以叔夜之懒而好锻支道林之淡泊而好驰马王子猷之旷达而好竹王摩诘之髙才而好画是在数子宜若非其所好而终身乐之不衰达者固以是病之然而与其狥世俗之好而不知止孰若寓意于物以从吾之好是其相去盖亦逺矣戒叔之持论若髙而又与余善可知其言之不茍余故喜述君言因并记其相与之状且知苏内相之言见于龆齓而验于数十年之后为皆可书也
　　时山观音神像
　　建炎三年冬十有一月金人渡江建康失守兵马大都督杜充既降敌诸将皆以兵叛统制军李进引兵冦溧水焚其城邑畧尽徙兵时山烧荡民居既熄有白气贯日起于瓦砾中如是者累日贼甚异之谓其下当有黄金裨将王徳开徳人也发而视之得绣观音像绢索皆已煨烬而独像存刺绣之文去火所及无毫发而火不犯徳怀以归后无知之者时参知政事李公以侍御史出守宣城郡凡叛将逼近境悉移书招之示以不疑进既至公遇之甚厚因以其兵使屯龙谿寺僧居穆与徳游且虞其变日脔炙酾酒以啖之毎造其庐辄尽欢而去其后进果复叛军将行徳乃谓居穆曰师遇吾乆无以报当以金净瓶绣观音像遗师愿善调防之龙谿士雷虞龙字虞卿一日偶谓居穆曰余愿丏一观音像事之乆未之得奈何居穆笑曰异哉像其有归矣乎既语之故即出是像欣然授之实明年夏五月六日也君得是像黙置净几明日其妻李谓曰吾夜梦白衣老妇随君入吾家此何祥也君愈以为异藏之益秘呜呼建炎之乱贼焰所至玉石俱焚菩萨以方尽之像成于丝缕之微独能示现变异于千百大火藂使防人勇夫犹加钦畏因知世间不可思议神道佛不妄说而一切众生闻此殊胜皆大欢喜况得斯像寳藏于家如雷氏者乎议者犹谓菩萨以八万四千清净眼照一切众以八万四千毋陁罗臂救一切苦用能大无畏力以灭无量刼火如以一爝置大海中虽身蹈水火无坏灭相特其游戯三昧尔疑若无足怪者余独以谓不然自佛灭度后像法住世则像法与佛等无复差别菩萨以大事因缘应物现形如水中月其出显斯像使人因缘以求心因心以悟道是名菩萨大慈力为世利益不可思议后十年余游龙溪而君始出其像既作礼已乃作是言绍兴九年十月六日宣城周某书
　　钓鲈台
　　余徙居湖隂之野去邑四十里所居濒湖大抵屋与水相为低昂水落则居在上而水处其下涨则水在上而居处其下平则屋与水适相当焉嵗率以为常不移也绍兴十年夏六月连雨不止湖水大至渺弥如天其去隄防不没者不及尺飞涛溅沫画在几席澎湃之声夜撼室庐逾月然后稍平然屋犹在其下也起而嚬呻则风蒲雪苇之所动摇防防属玉之所出没与夫大艑巨舻越商巴贾之所往来皆寓目而得之虽游居寝饭未甞不在其间余亦欣然乐之将筑台而渔焉乃植四木于水中架三木而衡之缉巨竹以为之箦布沃土以为之地织纩为席而屋之可以庇风雨垒土为坛而杇之可坐而钓焉而吾事济矣台成稚子来问名乃命以钓鲈取唐人张志和之语所谓只钓鲈鱼名者也夫士生于世茍不得志于朝廷之上则必得志于江湖之间故争利者于市鱼于水者不知江湖而焉往乎前古有道之士隐于渔者世世相望岂皆有意以钓名者哉吕尚父严子陵皆隐于渔然尚父卒相武王而后世不以为贪子陵不屈光武而后世不以为介彼各伸其志也自是好名之士志不在渔而在名名得而实随以丧此所以有激于真之论也若仆之于此则游其涂而不入其籓盖所谓适焉而不留者行则折而坎者止也今居濒湖渔既可得而台不易成甞试持丝缗而俯清流则季鹰之鲈真之鳜孟浩然槎头之鳊杜子美柬津之鲂凡昔人之所想像而仅得之者往往而有焉然则斯台之作初岂有意于是哉亦聊复尔尔若是者犹无意于鱼而况于名元真之语虽不作焉可也











　　太仓稊米集巻六十
　　钦定四库全书
　　太仓梯米集巻六十一　　宋　周紫芝　撰记九首
　　盎蛇
　　户部麴院在西湖之上院有瓮盎覆于庭夏五月将有事则奉而用之事已辄覆如初嵗率以为常也绍兴甲子中夏之庚寅吏白当啓其覆有蛇十数居其下其脩如绠其大如椽须臾皆逸而去盖留而不去者犹十有三举杖而击之则大张其喙牙舌尽出光焰夺目如真黄金众畏不敢前曰此神物当听其自去不可杀余命复击之则覆其下方母其子而不忍去也有欲杀其母而碎其卵者以为不仁余吿之曰事有轻重爱有差等不可不察也夫蛇在瓮盎也不为人害今既攘其窟穴又有刳其腹使雌雄失偶母子俱毙可谓不仁矣然而院役夫日数百人大抵中夜以兴投暮乃止往来必于是廷使有不幸而践其躯者得不遭其咬囓乎囓其父而子不得食囓其夫而妇不得食不得食有死之道焉则是囓其一而亡其二也况夫妇而又有子者乎今惜一虺之死而不爱其父子夫妇之亡则是轻其所当爱而重其所当杀先其所当杀而后其所当爱也可谓不知务矣虽然君子亲而仁民仁而爱物与其贱物以爱人孰若两全而兼爱吾闻昔人有驱龙蛇而放之菹驱虎豹犀象而逺之者未闻其杀之也请以巨笼纳诸薮泽而告之曰君子之庭非尔攸居愿卜尔穴于泽之潴我不尔杀尔何其吁茫茫大泽听其屈舒毋逸而游以蹈吾诛
　　尚书六部架阁
　　朝廷设官以主吏曹之牍旧矣后废而不置者凡二十年常以司门之官兼掌其事往往书无几阁户无缄縢甚者委而投诸地其积如山嵗乆辄蠧腐缺落漫漶而不可考官索故牍则六曹吏自入取莫能谁何出纳之籍姑为文具其弊有不可胜言者朝廷知之防上章者以为言于是诏复旧官如故吏部之有两铨所以升黜百吏司徒舆地图以稽户口之登耗均赋入之多寡其牍号为最繁故都以一官主之余不能如二部之多则以一官而无二曹所以因时制宜而为之损益者当如是也初架阁有屋数十楹皆依山阜下即湫隘而为之所乆及弊坏弗枝又其文字之积至于充溢栋宇而六曹之法案阅二嵗则命聚而藏之常以二者不能受其藏皆患之吏部主管文字右迪功郎彭炤始与其寮户部右从政郎艾若纳礼兵部右迪功郎周某工刑部右迪功郎苏鉴条其事以有请于尚书六曹之长欲治其坏而増新之且为架阁廨事以处其吏使不得杂齿于部曹之防为便六曹始具其请而上之朝绍兴十有五年秋九月有防命两浙转运使司为之越明年秋八月始告成初架阁移文止用公牒而御附以召使者怒其礼轻乃大沮其事有请皆不报故其成甚缓而略且不如其乞也朝廷自罢兵息战以来凡祖宗大典礼有废而未修者一切搜讲靡有阙遗至于百官有司莫不具举下至架阁之职亦修其废官而复其旧制骎骎乎其向太平矣况创复首被推择非特目见耳闻自亲其事固已幸矣其可不书以告后人乎九月二十一日周某谨记
　　木居士寮
　　余官居得小阁前有明窓可以设几席而后有窓可以施榻其下以备昼寝焉虽寛明净燥不陋以卑宜为老人之居然其相与周旋惟毛頴陈元辈二三子而巳求寸草一木可以游目而寄意殆不可得甞试起而视之于防事之后得小庭庭有木犀髙六七尺枝榦敷荣隂影蒙密殊复可人问之则当余施榻之窓而隔以壁藩不见其身余喜而自语曰此吾诗上物而独未知之耶使剪其半藩而出之徙前席其下而处焉且书小诗壁间有可怪森严木居士肯来相伴竹坡翁之语因以是语名其室曰木居士寮而吿之曰仆与君素昧平生而相遇偶于此今吾子幸辱与小人游而仆窃有愧焉夫草木零落嵗寒后凋君子之操也和顺积中英华外发盛徳之施也岩居谷隐人莫知之箕颍之流也而仆何有焉居士闻之笑而言曰姑置是事请自其同者而言之子家江南我为吴产起于山中转徙从市则其出处大畧固已相似矣而王侯之第歌舞之场婢子挽折脂泽污漫不幸而与桃李同科则将如之何今华堂邃宇寂无人声相视而笑以此终日是仆之与君非特出处之同其遭时而得意盖又均也于是与居士定交而命管城子以为之记焉
　　实录院种木
　　某绍兴丁卯秋七月为详定一司勑令所删定官后两月防实录院修撰罢去院且无官朝廷不以某不肖俾摄检讨官事越明日拜命于庭见其堂宇宏丽静邃有严窃耸然异之及洞视内外虽髙明虚旷地无游尘而未有一草一木可以览观于几席之上者甞有意于此而未遑暇焉明年秋七月始于是白于诸司曰实录院建于绍兴十有三年于兹矣院与图书之府兴于同嵗今道山蓬阁花竹隂翳着有行列足以备四时之观繄此独无奈何于是始买木于山中而植之乃环十木于大廷之下曰冬青盖列于两荣之前者各以四植于其中者二面而视之犹有四焉而其数则十也植二木于堂之前曰木犀皆列于两阶之傍以当宰相燕休之阁也又植五木于堂之后其三曰梅其二曰桃而错之以需其相代而荣也总木之数凡十有七虽其髙不逾寻丈傥资以雨露之濡借以封植之力勿剪其柯而待以嵗年殆见其蔚然而几以兴也晔然而华以芬也某甞闻之古人曰一年之计种之以谷十年之计种之以木百年之计种之以徳嗟乎是木之兴其在于十年乎今大丞相太师益国公以清净去杀之心符圣主好生之徳罢兵以来曽未数嵗而天下归仁焉则公之种徳盖已深矣黎民怀之亦已至矣夫以区区十有七木之微固不足为公道而某所以敢为之记者将以使人即公视事燕息之所见其苍然于廷者从而得公种徳之意焉则此言虽小庶乎其可以喻大矣绍兴十有八年闰八月二十有五日记
　　妙香寮
　　兴国为郡治事有防而便防出其后相去稍逺又堂有祟时出变怪守之至者避弗敢居乃即便防而居焉仆始至亦居之徐求燕息之地于其傍不可复得而便防之左入井堂有外庑五六楹辟为辞室俨如巨室成而盘旋其间意甚乐之江西之俗健而喜讼号为珥笔之民独富水东连江池西控荆楚郡小而民甚醇往往囹圄昼闭桁杨不施者嵗卒以为常守老且病介而寡予无賔客外事唯闭阁痴坐时闻妙香聊以永日常诵杜少陵清心闻妙香之语因号其斋曰妙香寮也夫瑞兽三尺寳薫百和郁为凝云散为游丝此洞房曲室歌舞之场沈酣于富贵者之所得至于寒窓石鼎栢实松膏与之裵裒于几席之间则仆之意固有不止于香者矣昔韦应物之守苏唯凝香斋阁哦诗自娯苏今平江而郡当孔道为士大夫之林薮太守朝从狱讼暮燕賔僚虽有意于是未必常得吾邦甚陋而公防如道院可以闲矣乃无韦郎凝香之句为有负于燕闲虽然鳯凰蛩蚓瓦釡黄钟均为有声何足深较哉余以辛未十二月之吉始从郡事越七日而圬治之功成又五日而记亦有成焉乃刻诸石
　　兴国军重修刻漏
　　凡郡必有城城必有谯门门必设鼓角漏三物所以壮军容令昏晓使兴居有节不失其时其为制旧矣余始至郡毎月影下罘罳闻鼔紞紞然鸣于闉阇之间明日天且白鸡三号则鼓又鸣率以此而夜旦然夜漏不设常使守埤者占天星以百刻风雨晦冥则笳皷失节往往夜半奏角黎明而受初更者犹弗易也余慨然念之乃赋财于邑鸠工于野丐法于旁郡而一新之越两月而漏成始余命有司使治是漏客有闻而窃笑者谓吾邦虽无事而嵗入不足备供亿凡邦之祭祀賔客兵食廪稍与夫不时之需一有阙焉事急上闻则使咄嗟罢去顾暇防于斯乎余曰是非君所知也古者朝必辨色而后入礼也设庭燎而朝羣臣非礼也今郡国吉月必拜朔于庙又望而拜于廷是亦朝也一失其时则为弗钦于君季氏逮闇而祭继之以烛礼经讥之他日子路以质明而始行事宴朝而退孔子以为知礼今律释奠于文宣王月用仲春时以丑刻以七月用仲秋时以丑刻以一至于社稷飌靁雨师则异于是反是则为失其时亦曰弗钦于神夫朝人臣之节也祀国之大事也斯而失焉国非国矣虽有粟我得而食诸然则余之为是漏岂可谓无意于其间哉噫时有迁徙事随废兴前人为之安知后人不从而隳之也昔杜牧之甞谓百刻短长取于口不取于数天下多是独宣池荆三郡皆大和间嗣曹王臯用处士王易简之法为之宣于余为乡邦见其法尚存而牧之之文也今无易简之法又无牧之之文而欲保其不堕于后人理岂有是哉谓百刻不取于口而取于数斯亦可传矣安得复有如二人者乎绍兴壬申四月十五日周某记
　　巻雪楼
　　汉氏失国三雄鼎峙未知鹿死谁手独区区呉蜀偏据一方当魏武中原十亿之师卒能﨑岖百战以开立国之基盖当时之忠臣义士为有力焉今昭毅武惠遗爱灵显王有大功于呉庙食于此埀数百年四方之人往来长江奔走祠下者嵗以亿计而王之威灵震耀烜赫无异旧时罔敢弗钦惟神亮节上贯白日下詟九泉故其英风义概凛然如生有不可掩者欤初曹公以步骑四十万次濡须呉以兵七万应之使王领百兵夜入操营军大扰呉主喜曰足以惊骇老子否聊以观卿胆耳其后周瑜既破曹公操退保江陵使曹仁守之相望大江兵刃未接王屯夷陵方解曹仁之围乃渡兵北岸克期大战仁遂退军濡须仁之退王之谋为多王之大功昭若日月者考其终始之节大率皆以忠勇闻不复论载王之神祠旧在富池地胜而雄绍兴中始鸠众力以结飞楼后五年而楼成某适假守是邦守祠者来乞名余谓楼直江壖惊风怒涛汹涌百变飞流溅沫雷拥云蒸不可名状当用刘賔客语名以巻雪议者以巻雪语浮不足以标神功乃又名以奠桂取楚词所谓奠桂酒兮椒浆之语也议者又谓楚俗好鬼凡淫词邀福不在祀典者咸与民享不足以显神节乃又名以秋霜王以刚毅勇敢之气克敌死难奋不顾身如秋霜烈日当以是名之三者卒无定议乃遣吏持决于神既往某私自念言神之于呉出大计鏖大敌固亦屡矣未甞闻其有骄色今岂于人所尊事者自居殆用巻雪乎吏归果然于是议始定呜呼异时学士大夫富商巨贾与夫介胄之士下巴蜀而遡荆湘者风颿相望捶牛酾酒相与酬于楼下必有声歌以侑王之饮乃拟作楚词使人巫歌以祀焉其词曰维大江兮南纪亘万古兮长流望丹楹兮如霞宅神宫兮顔羞凛英魂兮犹在遗賸福兮九州俨王冠兮锵佩耸重屋兮云霄酒欣欣兮既防鼓坎坎兮吹箫神燕娯兮醉起望白雪兮江涛顾神驭之杳冥兮安知其不乐于斯楼繄庙食之无穷兮吾不知百世之与千秋
　　元次山祠
　　绍兴辛未冬予将有江西之役故人举酒酌我且曰子过九江谒陶渊明元次山之祠为吾谢焉我老矣不复拜公于堂下余至彭泽访渊明之遗迹则败屋数椽炊烟相属散居如星父老皆曰此旧治也祠在新邑道逺不得去遂舍而西至瑞昌问次山之祠安在人皆莫知次山之为谁亟呼老吏问之曰往有土偶席防短衫薄髯而微者得非是乎兵乱邑费不供鞠为酒垆今数年矣问公像安在曰附诸某神余往访之则地坐神侧飞埃雪积垆坏无烟熟视乆之有流落羁栖之状乃取杯酒酹公而行已而遂抵永兴欲为公作堂绘以祠焉议者以公当唐肃宗时避地瑞昌故人相与奉而祀之今迁于此无谓防龙眠之孙李侯西美宰是邑余语而属以是事未数月政成民咸安之乃一新公祠既落成举庙中像以归识者贤之次山方少年时颇以气自许慷慨论天下事言治道必极古帝王使行其言未必专尚虚名如房次律辈惜乎肃宗用之不尽其才代宗立丐居樊上聱齖漫浪依隐玩世浮沉酒中以诗自名晩路得州有古循吏之风所全活不可胜数奈何卒不能究其所设施使为中兴贤宰相虽一时才名充塞天地而文章辞采足以照耀今昔犹不得一椽自庇其身巵酒脔肉不丐馁魂岂造物者与之以此则不得于彼也李侯能知余之意不旋踵堂成使后人知古有漫郎亦贤矣哉
　　山堂花木
　　自山麓而登堂脩涂诘屈蜿蜒如卧蛇缭以竹藩髙不三尺植冬秋为夹径相望于两藩间木之髙低巨细大略不甚相逺至扵疎宻逺近之致则用秦汉古文中所载王褒种树法也近堂十余株移于大寒中冰雪摧压盖几死而仅存余虽种于春冬之交而根本一摇枝叶随变或森严犹如壮士或跛倚已若病夫或数叶翩翩尚悬槁木或新芽萌动已绿柔条余日倚杖盼柯以冀其繁他日清隂庇道风雨满山庶几不负予封殖之力也







　　太仓稊米集巻六十一
　　钦定四库全书
　　太仓稊米集巻六十二　　宋　周紫芝　撰上梁文五首
　　草庐
　　平生随分本无钟鼎之心晩嵗安居粗有林泉之趣寖经羣盗流寓数年嗟老稚之飘零悼衡茆之煨烬浮家泛宅送日月于江湖卖剑买牛追鸡豚于里社重营环堵渐复故巢静寄老子与世寡缘谋生甚拙偶因同气为悯余年结茅屋之数椽着褐裘之一老下临无地髙占层邱草树冥蒙烟云变灭买田三顷常思水耨而火耕有宅一区且作山栖而谷汲薄种篱边之菊更求江上之桤入则鼓琴以自娯出则抱瓮而立灌稍资糊口便欲杜门聊从父老之游誓毕桑榆之暖爰诹刚日为举修梁
　　抛梁东家在陵阳最上峯梦到华胥春睡足起看红日晓曈昽
　　抛梁南笑倚闲窓寄薄酣谢朓楼空人似梦瞿硎山在翠如蓝
　　抛梁西涨玉双明落雨溪饱食髙眠无一事离骚读罢日还低
　　抛梁北北望神丹少顔色书生空复涕横流欲正乾坤老无力
　　抛梁上合璧连珠阅天象白头重见太平年常与羣生拱南向
　　抛梁下鸡犬相闻几茅舎今年米贱似开元多酿春酟醉同社
　　伏愿上梁之后樽有浊醪瓶多储粟眼前稚子常闻弦诵之声门外交朋颇笃金兰之好饱维仁义醉在简编虽未能反照以回光亦足以隐居而求志兵戈偃息复见汉官之威仪闾里歌呼同听葛天之音乐
　　万波亭【亭在福圣寺】
　　孤垒濒江水环雉堞寳坊择胜亭占鼇头山翠润以扑衣水光莹而入坐号为贝阙不减瀛洲宜华屋之交辉截长空而永秀天边云黒喜白雨之跳珠湖上风来看惊涛之巻雪势如立海声若悬河虽万波之随一波逺连天汉向小水之入大水终返归墟知本性之元虚顾人心之自动澄澜一现万象俱空鸥鹭不惊须眉可烛桃花水暖何烦红袖之泣鱼莲叶舟轻不碍绿蓑之埀钓天水为之同色风月斩然一新偶作数椽遂成伟观方袍禅客时来洗鉢赴堂白发使君不免借场作剧共拄西山之笏仍携北海之樽斋罢门闗谁管波生四面醉中船重从教雨湿红裙道俗俱是随縁彼此自有乐地爰因暇日为举修梁
　　抛梁东身在诸天寳梵宫遥想扶桑催晓色日轮飞上九枝红
　　抛梁南水倒山光碧在潭巻地薫风忽吹起白波翻动一池蓝
　　抛梁西栁外春风水拍隄斜日挂帆来送客绿波青草两凄迷
　　抛梁北无极之中有太极寄言河伯不须夸海若令君有慙色
　　抛梁上坐看秋蟾绕青嶂我欲邀梁不肯来夜半孤光水中漾
　　抛梁下风黒波翻天欲夜须臾人静水无鱼却闭孤蓬作茅舎
　　右伏愿上梁之后丛林有供衲子如云道院长闲嘉賔满坐共看银河千尺之浪同是曹谿一滴之甘船子和尚载月便归流水长者于鱼得计随波逐浪各求离于爱河反照回光当内观于止水
　　九江新居
　　蓬壶三岛无路能通湓浦一江携家可老望庐山之面目接富水之郊圻谩盖三重之茅聊作一区之宅陵阳老子泛然无定老矣何为似屋角之拙鸠无枝栖宿随沙头之乗雁任意去留念人生初无几何况吾年今已如此烦君龟策占我兔裘得濓谿先生之故基访香山居士之遗迹黥布之英雄何在梁公之忠义犹传浇酒酹江哦诗吊古虽乘兴有时而出亦倦游无事而归玉轴临窓邺侯之书可校洼樽近席漫郎之客宜招已结云庵犹怀旧国昔困焚巢之旅今作在家之僧未尽百年尚可遍游于岩壑顺流五日何妨归拜于松楸不谓天心偶如人意当生生世世永无萍梗流转之忧令子子孙孙常享国家平治之福乃因令日爰举修梁抛梁东山气初分晓色中我亦春来常早起看花迎日弄新红
　　抛梁南门外疎帘卷翠岚莫遣儿童来报客老夫一枕睡方酣
　　抛梁西落日衔山稳杖藜试问草堂寻去路夕阳斜处是濓谿
　　抛梁北万里长江纪南国使君肯借庾公楼饱看两淮山一色
　　抛梁上庐阜山头聊北望醉来几度落乌纱目送飞鸿阅千嶂
　　抛梁下乐嵗中田有庐舍裹盐聊伴趁虚人相逐官仓纳禾稼
　　右伏愿上梁之后粟如水火奴亦诗书邻瓮酒香知君家之可去短檠灯暗喜吾句之又成孔方兄不至絶交管城子时求入室洛鳬飞鹭同为笠泽之游稚子老妻共作鹿门之隐
　　二妙堂
　　西来千里本是随缘南畔一峯偶然入意爰因絶顶旋结新亭收翠阜于几席之间挹银涛于烟云之外陵阳老子静无他好老见真情自从童稚以来便有山林之趣临江卜宅以遂安居背郭成堂更求胜地大禹道九江而东下匡君依五老以飞升白练横江青峦削玉梦回枕上卧听波声醉后杯中时浮山影地兼二妙世有几人岂力所能实天是与既占星而作室乃蠲日以架梁
　　抛梁东东望麻姑香霭中辽海千年却归去谁知去鹤是衰翁
　　抛梁南南斗傍边是翠岚可怪暮鸦飞不到直穿云汉上相参
　　抛梁西不见清涟落日低却忆风流泉似玉使君几度醉如泥
　　抛梁北雨暗波飜暮江黒须臾风定月如钱月共江光去无极
　　抛梁上目送飞鸿依藤杖望云归去宿空岩看雪飞来没青嶂
　　抛梁下草色青青春可借趁花未落酒须携莫待浓隂满桑栢
　　伏愿上梁之后国永休兵家常有酒骑欵段马渡水穿云着接篱巾栽花种竹年年强健事事清幽但能粗了平生不可更求分外耄而学佛仅同临老出家穷且哦诗岂忍因咽废食
　　负暄亭
　　身游月窟夜色偏寒背负茅檐朝阳甚暖竹坡老子抱山一曲借日三竿踞坐蒲团欠伸自在醉凭棐几魂梦悠扬念汤婆子终是少情况麴先生有时不至须回暖律尽入寒乡青春谁道难留冬日方知可爱解衣扪虱暖趁风来剔甲搔头句从天落姑寻旸谷且寄惨椽抛梁东碧瓦霜花晓未融唤起先生来打坐笑看红日上帘栊
　　抛梁南卯酒初醒只卜酣漏下不知天正午尚留红日在茆庵
　　抛梁西暮霭还催落日低招得断霞明老眼读书窓在夕阳溪
　　抛梁北暮色苍苍留不得道人闭户暖丹田咽日餐霞养残雪
　　抛梁上暖日烘烘薫蕙帐手弹流水送飞鸿目断闗山更东望
　　抛梁下分得山防一田舍狐裘温暖不知寒化日舒长元不夜
　　伏愿上梁之后泉日腾光妖氛扫迹山无冻雪和气自生桃有冬花春风常在咏栁子厚青松之膏沐照崔侍读苜蓿之阑干兽炭不然鹑衣自暖平生谁解炙乎晩嵗觕免焦头林下身闲敢以附炎而取诮天边地濶唯知望日之难忘
　　青词六首
　　为太守火设醮
　　民罹防死至于疾痛以呼天吏莫抚循唯在祈禳而集福敢倾微恳上格髙真伏念臣某只服国恩偶当郡寄速兹大罚皆自巳愆始由一爝之遗驯致燎原之祸烟埃变灭千里为之皆空积累而成百年有所不足惊魂未集烈煏犹温登埤无及于救灾奠玉尚期于请命式陈净醮防按真科冀下悯于冥顽用潜消于灾沴循五星之轨度伏见以时清四海之风尘忧虞永殄
　　为人母病祈祷设醮
　　孝子之事亲莫不欲寿皇天之鉴物所飨惟诚不资覆焘之恩孰报劬劳之徳伏念臣某顷缘偏侍两困沉疴实罪戾之所贻辄防恭而有请愿损微躬之数以祈寿母之年仰荷真慈俯从卑恳使蝼蚁之诚得以自効在犬马之齿亦何足云知鸿造之无私虽庶言而亦听嵗华荏苒尚躬药石之劳忧悸危惶敢避祷祠之凟傥终调防赐以清安庶永侍于萱堂誓投诚于琼馆私心甚切天听必从
　　为人保安设醮
　　奸雄跋扈方正常刑神圣照临力垂隂相不假寸兵之利坐收坚壁之师凯奏既敷民居攸奠伏念臣某猥分微禄乆殿危邦当风声鹤唳之余处蚁聚蜂屯之地怀奸莫测虞祸益深匪托庇于神灵孰保安于黎庶不劳折棰安用交绥凶焰光沉搀抢夜落渠魁胆丧蛇豕成擒市不改肆而人安兵无遗镞而战胜岂独人情舍逆而取顺益知天道福善而祸淫用罄丹诚敢陈净供强藩悍将愿无葅醢之凶异域遐方庶遂农桑之业
　　兴国祈雨设醮
　　旱暵为灾天无定数吁嗟求雨古有常仪势甚兢危辞当廹切敢陈恳悃仰冒诛夷伏念臣某寅奉制言畀司郡寄惟兹小国僻在大江千里之田民尚耕于荆棘一年之赋吏已督于课租少值防荒必皆流冗顾人情之可悯在吏责以何辞况谷粟之将成仅资一雨则风云之易感岂待崇朝人欲可从天心必格如臣冗散亦冀矜怜上帝降康力救蕴隆之苦斯民安堵敢忘覆防之恩
　　禳火设醮
　　曲突徙薪后于防患昆冈焚玉几至为灾荷上穹埀祐之恩脱万室俱焚之祸载凭羽众仰叩璇霄伏念臣某素禀下愚乆逃余衅偶纡郡绂职本在于抚绥驯致庖烟遂稍成于惊悸顾居家之不理使斯民其谓何展转回思周章失措唯有投诚而请罪庶能反戾以成休愿恢廓洪私消攘宿谴毕方收焰岂但一家窃饱食之欢黔首安居庶几千里无燎原之恐
　　九江新居设醮
　　定方中而营室畚筑有时鹊避嵗以成巢隂阳多忌比缘兴于土木恐有犯于方隅退省愆尤用伸恳祷伏念臣某负乗而致冦基薄而厚墉悼艰蹇之百为几飘零于半世老稚八九口未有寸田风雨三十年徒思片瓦念无家而寄老虽窃食以何为有宅一区偶如人意去乡千里皆借神休岂可复玷于冠裳但冀少安于蓬荜敢睎洪造尽涤微疵子子孙孙愿不失于常产夫夫妇妇更永享于遐年姑欲延鸡肋之躯不敢效豚蹄之祝
　　致语六首
　　天申圣节乐语
　　四海望云仰郁防之佳气万邦执玉贺震夙之严辰普均湛露之恩大赐需云之燕凡曰有生之类咸倾向日之心溢霈泽以旁流格欢声而四起恭惟皇帝陛下干刚行健离照继明车书度文轨之同礼乐尽制作之意九茎芝秀齐房奏玉磬之歌十载桃生瑶海降寳幡之仗始即未央而置酒复从长乐以闻钟皆圣孝之感通想宸心之懽洽殊庭奏乐兽遂舞于九韶灵岳効祥山亦呼于万嵗但某等叨居乐部上感圣恩遥望阙庭敢献口号曰建章宫殿拥祥烟遥望需云锡御筵上帝自应知舜孝万方宜共祝尧年苍龙阙转曈昽日瑞兽香闻咫尺天湛露恩深何以报愿将虎拜答周宣
　　周朝议燕新第
　　二防排门昔荣崔氏一区有宅今笑扬雄焕丹雘之髙明揖江山之平逺雅有方池孤屿何慙燠馆凉台自喜漫郎得浯水苍茫之乐人言摩诘游辋川图画之中家有清樽门多贺客登三堂而共赋庆驷马之容陈恭惟某官徳比珪璋文摛锦绣少年射策遍歴清华晩嵗悬车亟从闲适遂倒冠而落佩乃寻壑以经邱乆乐燕居重新甲第既连甍而接栋亦跨谷以凌霄宜仝珠履之嘉賔共醉羽觞之清夜春风庭下秀几叶之芝兰明月杯中介千龄之寿考但某等俭司末技胡部贱工上越尊顔敢陈口号曰风光浑占一溪中青谷新开甲第雄凉榭切云先得月朱楼凌水欲横空连甍万瓦琉璃碧照坐千钟琥珀红要看仍云乗驷马使君眉寿似乔松
　　上元燕賔客
　　嶰竹初回既迎青帝仙灯焰暖爰燕黄堂眷惟贤牧之出游要慰斯民之愿治乃陈觞豆爰奏笙簧绣户千家喜春风之吹酒银釭万防隔秋水以明波烦渠萼绿之纎娥扶起谪仙之醉玉欢声四振叶气横流樽酒满而賔客多雅称使君之行乐铁劒利而倡优拙自然丰嵗之成欢不醉无归与民同乐恭惟来从紫府暂拥朱轮为言乐事之难并复恐彩云之易散且同燕笑岂无后乗之邹枚苐恐召还难借禁中之颇牧行秉金莲而赐烛好飞玉斚以流杯不孤乐国之良辰永作江南之盛事词曰使君才气本无双暂拥州麾殿大邦千骑出城闻画角万灯衔壁看银釭夜天星满光浮汉秋水花红锦照江莫向华堂辞一醉君正怀旧忆竒厐
　　燕太守汪内相
　　圣主忧民暂分颇牧逺方愿治思见龚黄乃亲择于侍臣俾分临于近甸儿童旧识不妨骑竹以来迎父老何知便欲遮道而愿借将出游于阡陌聊求助于江山已知雨意随车行看花边立马恭惟名标紫府身侍金銮亟成载笔之书乆步花砖之日自违清禁屡刺名城更为斯民辍五州纨袴之手要看来嵗玩一方牛犊之春固甞衣绣以还乡即见追锋而给传愿布寛和之政咸均雨露之恩词曰谁持尺一下明光新易泉南旧印章禁殿何时出颇牧人间又喜见龚黄攀辕父老今犹在骑竹儿童喜欲狂只恐政成归更速便纡华衮望清光
　　燕呉奉使
　　画绂临轩初衔使防班轮入国将观朝廷载驰咫尺之书归望穆清之表宜百壶之开燕均六辔以休劳恭惟阀阅名流缙绅雅望赞谋二府名振一时问俗三川风行万里既绣衣而持节遂缟带以交欢今者判府内翰始乗汉传之追锋来拥东方之千骑誓安逺俗喜见王人丛玉歌喧幸骊驹之未唱碧腴香满嘉仙醴之方浓愿少缓于登车庶尽欢于投辖词曰清诏名髙下紫宸异方初喜见王人二年辇毂辞家逺万里岷峨入眼新使者登车争揽辔君王问俗颇忧民翰林劝酒非无意知向明光作侍臣
　　二妙堂落成家集
　　华胥开国时节太平居士搆堂山川明焕老人既欲投鞅稚子从而击鲜防隣里以俱欢集笙簧而并奏恭惟居士解符江垒拜禄琳宫二妙堂成兼收胜景六如意悟了见自心孺人法喜夫妻永同香火诸郎渊明子弟可共篮舆杨夫人寿母均慈庆门积善庭列芝兰之秀家羞苹藻之仪乃共集于华筵遂同増于抃舞词曰居士归来已白头数椽聊喜枕江流百年梦幻何时了二妙江山一日收鼓吹自从诗里得光隂都在醉中休蟹螯霜后偏宜酒苏幕歌成可共讴【时自制苏幕遮词】











　　太仓稊米集巻六十二
　　钦定四库全书
　　太仓稊米集巻六十三　　宋　周紫芝　撰疏文三十四首
　　天申节功徳
　　皇天荐祉流虹埀有赫之光上圣膺图申观肇诞弥之庆爰修竺典用赞尧年伏愿如日方中与天行健益茂徇齐之徳永隆震夙之宸欢动六宫问寝日朝于长乐祚延百世多男载祝于封人
　　天申节开啓三首
　　弥月肇祥庆歴年之有永后天申颂祈圣寿之无疆用凭西竺之文仰献南山之祝伏愿徳隆舜禹俗阜成康交隣永纳于梯航偃武常櫜于弓矢周人作雅重歌载夙之诗唐室奉觞嵗献万斯之曲
　　二
　　徳维善政载元后以归仁命有歴年格皇天而助顺顾佛慈之无量资睿算以何穷皇帝陛下伏愿四海同风一人有庆如山如阜宏开乆大之基乃圣乃神永底休明之运来梯航于万里罄葵藿于一心孝治格于神明协长乐事亲之志天寿及于平格同周家报上之诗
　　三
　　涂山朝禹防羣后以成趋封国祝尧格多方而来贺当盛徳在火之月符炎运方昌之辰是生圣人出膺大寳敢修妙果仰赞遐龄伏愿道合乾坤明并日月执干羽两阶之舞归梯航万里之心维圣主笃于好生则下民莫不归美云韶九奏难逢千载之期神岳三呼来献万年之寿
　　天申圣节满散疏二首
　　运符千载方绕电以垂休欢动四方感望云而请祝既防修于竺典宜永锡于帝龄伏愿乗佛妙因格天明命握干符而御极位正六飞嗣大歴以承家庆流百世永锡和戎之福用酬归美之心召虎作诗拜周宣之万寿封人请祝愿尧帝之多男
　　二
　　岩廊垂拱共欣千载之逢海宇升平宜奏万斯之曲乃遵彞典躬啓梵筵资最上之妙因介无疆之圣寿伏愿配天行健如日方中作之君而作之师民怀其徳得其位而得其禄天降之休庆寳祚之弥长知灵基之益固闻九韶而兽舞徒引睇于舜庭祝万寿以山呼且称觞于汉殿
　　奉安昊天玉皇上帝圣像
　　右伏以天运斡旋之造虽黙契于至神人怀寅畏之心必仰瞻于邃宇载严像设以肃羣情乆缘蛇豕慿陵稍污山龙絺绣一新轮奂上格苍旻是用蠲卜刚辰导仰法驾愿凭隂相度隂阳百六之灾永锡康年赞君王亿万之寿
　　昭亭祠祈安道场
　　右伏以贼锋未殄敢肆冦攘佛愿无边必埀调御况兵将闻于入境而人已惧于履冰士民缩手以何为老稚相持而对泣唯凭圣解坐翦妖凶恭惟某神福庇黔黎位隆衮舄具广大慈悲之愿得一佛乗以聪明正直之资为百神长用解倒悬之急不烦伸臂之劳愿鉴危诚坐埀隂相
　　威简公祠祈安道场
　　右伏以狐防跳梁贼方肆掠干戈旁午民未奠居在兵势有所不当非神力则将谁仰式资圣解躬建法筵恭惟某神信及豚鱼忠贯日月顷者抗锋剧贼宣力晋朝勇且奋于一时名盖流于千载悯兹穷悴宜赫威灵仗精忠事主之心摧暴虐薫天之焰长蛇封豕既殄灭于隂威白叟黄童尽歌谣于盛徳
　　荐阵亡道场
　　右伏以忠以杀身本人臣之至愿善于救物亦诸佛之等慈爰建道场用遵国典伏愿阵亡诸将士一切行伍等众仰凭法力普济冥魂共霑雨露之恩尽洗刀兵之苦生为报恩子死作防法王咸证妙因不落诸趣一时骁勇既不惮于捐躯千古英灵想难忘于结草
　　禳火道场
　　右伏以堕五欲门业根深重救三毒火法海清凉欲穣回禄之灾惟借等慈之力防修梵典仰叩真乗伏愿潜弭天灾俯从众欲聊凭一雨徧霑亿万河沙普现祥光尽弭百千大聚
　　又
　　右伏以三界为大火宅悉是危涂诸佛以一慈航度诸法海仰祈妙果普济羣生伏愿凶毒消禳福根深固离一切怖畏苦悟无量清净缘摄回禄之妖祲救燎原之荼毒破众生之热恼显愿力之慈悲
　　狱瘟道场
　　右伏以性无不善实自丽于宪章讼必有伤复寖撄于沴疫念鞭笞之惨楚悼疾病之沉冥惟我无上尊能破大地狱仰凭愿力为拯危涂六气既调易呻吟为欢喜五刑不用化囹圄为空虚普济羣生同成善果
　　大行懿节皇后还宫开啓
　　右伏以椒房厌代悲动六宫翠羽旋车声呼万里仰赖佛慈之力用资仙驭之游恭惟大行懿节皇后心本慈仁徳惟恭俭既克修于隆礼宜上格于髙穹伏愿乗此妙因往生极乐涂山兴夏既已格于昌期沩汭嫔虞将永埀于懿范
　　大行懿节皇后还宫道场罢散
　　右伏以四星在望慨永隔于长秋六服正仪倏言还于中夏仰凭大觉用证无生恭惟大行懿节皇后位峻掖庭母临坤极进贤逮下既比徳于周诗怀昔感今宜加文于宋防愿凭妙力上迪宜涂归安陵寝之荣用雪梯航之念
　　天宁寺化斋
　　右伏以种田博饭住山活计无多持鉢造门应供随缘皆可求非获己得亦偶然念一嵗之不登致二时之阙食伊蒲未办白足难留必有仁人广开大施当令无量海众利益同霑乃知诸福田中供养最胜念埀慈诺慰此翘诚
　　天宁寺化斋僧堂
　　右伏以出众离俗了一世解脱缘学道从师聚十方和合众愿新宏宇以结良因无有圣凡普同安穏旃檀林里共集云袍兜率天中俱登法防施虽甚薄福且无穷当发大悲心共成如是事
　　崇教寺化塔
　　右伏以童子聚沙成塔千圣齐超贫女为佛行檀一钱犹可虽僧伽之妙相现崇教之法门念此窣堵坡罗诸大火聚金碧因而漫漶风雨寖以摧颓敢仗慈因成兹胜事将一新于轮奂且妙庄严愿永乐于见闻皆大欢喜
　　奉圣寺化浴堂
　　右伏以建诸佛道场聚十方海众经行晏坐虽然事事随缘絶俗离尘要使人人自便念昔振衣之地或归煨烬之余当仗众心同成是事香槽气暖期共庇于慈云幽谷泉清遂重霑于法雨庶蠲宿垢皆证净因凡在见闻举同欢喜
　　白莲庵接待院縁化
　　右伏以无量海众学道为先诸福田中供僧最胜维我十方大士遍参诸处藂林当令所至如归使可安心辨道浮屠三宿去住随缘香积一斋少多皆可须求大富长者共饭无心道人伏愿见闻同増欢喜
　　天庆观谢晴
　　右伏以夏而或雨小民犹曰怨咨礼有所祈上帝为之降格比因羽众有祷珍祠曽不崇朝遂开霁日虽稼穑凶丰之有数亦天地变化之无穷有渰其凄川泽不闻于见怪奉盛以吿黍稷将遂于升香庆民瘼之攸除见神功之不宰誓答生成之赐敢忘夙夜之勤
　　又
　　右伏以月离于毕遂妨田祖之功星有好风乃却雨师之御微诚恳沥妙应潜通不移顷刻之间有此丰凶之异显天心之爱物睠民愿以必从既纾积潦之忧将锡来牟之瑞维上天之载固罔究于神灵而此邦之人畴敢忘于覆帱
　　天宁寺谢晴
　　右伏以徧十方无尽界不离法门凡一切诸有晴皆是佛子顾等慈之其大亦何愿而不从顷以常隂害于宿麦衔哀而请应念即除既禳三日之霖将庆双岐之秀我庾维亿真大有年含哺而嬉是极乐国
　　漏泽园元日道场
　　右伏以发政施仁昔称善政养生送死民有常心唯上古有蔂梩以掩亲故后王埋胔骼而着令圣心悯恻佛愿慈悲伏愿漏泽一切孤魂咸承庆脱之功不堕沉冥之域家无析骨人免暴骸生且乐于平时死各反其真宅厚恩难报同霑沛泽之余法力无边共证无生之果
　　祈雨设醮
　　右伏以旱魃为灾民无生意商羊出舞雨不崇朝顾沾丐之尚微见恳祈之未至是用再延于羽众必期上格于璇穹愿矜蝼蚁之诚震作云雷之泽百昌皆生于土俱蒙一雨之恩三日以往为霖遂有千仓之庆
　　三龙神祈雨场
　　右伏以珠宫贝阙夙瞻庙貌之严绛节云旗敢冀幽灵之格挈瓶甫至霈泽随兴信山川之出云见膏泽之及物当乗佛念益显神慈用苏既偃之禾蔚为丰嵗遂及旋归之驾永奠灵湫
　　天庆观谢雨
　　右伏以暵其干矣方怀转徙之忧雨以润之遂廓恢宏之施吏慙无地嵗且有秋不忘归命之情畴敢贪天之力云雷变化虽爱物以无私草介纎微顾省躬而何有愿罄终始之赐力埀覆防之恩
　　西湖龙角山还圣水
　　右伏以重渊千尺遥睇潜宫膏雨一犁遂霑沙界霈霶沱之巨泽苏顦顇之穷民田且有秋吏将逃责龙章至止肃环佩以如闻飇驭旋归想旗旌之犹湿物无疵疠人有依归但知乐嵗之可娯益愧慈恩之未报
　　池口神祠还圣水
　　右伏以功盖三分仰威名之乆着惠周千里流遗爱于无穷吏惟凉徳之羞民慰有秋之望散长江一掬之水为晴天千嶂之云膏雨所霑旱苖俱秀巴樯楚柂遂无供亿之忧桂酒椒浆大有丰穰之报
　　景徳寺祈晴
　　右伏以麦欲登场稍纡艰食雨淫破块遽毁成功将轸念于斯民当投诚于吾佛愿开慧日力扫羣隂山不出云天无宿霭水皆反壑陇有来麰救兹枵腹之甿是仰能仁之愿
　　天庆观谢晴
　　右伏以天积重隂雨无昼夜人忧弥潦地有潢污荷上帝之聿临悯斯民之无告扩开霾曀布露清明川回反壑之澜民免为鱼之患雨自上而下平陆已见于成江水由地而行梦泽行闻于作乂顾神功之不测俾吏责以何逃唯仗微诚仰酬真宰
　　请铁佛住持
　　右伏以三家村里何妨晏坐经行选佛场中未免拈捶举佛只为众生认贼为子所以大夫埀手入纒某人乆灭意根顿超实际如鵞王识乳真谛自明若香象渡河法源洞彻自然诸圣推出不闗閙彪钻头肯辞万水千山俯为十方四众况铁佛古刹本老怀道场要令本分衲师略典重新旧令发大欢喜是最吉祥
　　请吉祥住持
　　右伏以众生以妄为真经无量刼如来对病用药作大医王须仗当人同成是事某人丛林标的古佛仍云面壁九年方求实际见花一笑已契妙缘何须不露锋芒正要同霑利益虽世号寳坊名刹当为正法眼师而佛言旷野深山无非圣道场地勿辞岑寂宜称宣扬甜不用密蒸好酒元无深巷逢场作剧本是偶然应物观形初无作相何劳拟议便请承当
　　贡布右语
　　真人御极膺商后之歴年上帝降康锡周王之寿考宜修篚贡之物以充庭实之仪前件布将轴微工衣裘下品洁须澣濯慙非火浣之良艺本衡从是亦地生之数敢遵彞武上冒圣聪








　　太仓稊米集巻六十三
　　钦定四库全书
　　太仓稊米集巻六十四　　宋　周紫芝　撰偈四首
　　松林道人施绣观音
　　蓬莱夫人以欢喜心而作佛事于是刺绣为观音像极诸相好施松林师庄严竒丽非世所能如五色云未甞彩绘自然成文烂然盈月如虚空日不加磨礲自然光明照耀十方如西蜀锦文与质成以文名锦是锦非文孰知因文而以名锦如出水莲华榦俱生以华名莲是莲非华孰知因华而以名莲则是菩萨以幻而成诸着相者亦以幻想孰知因想以名菩萨维观世音以大慈悲随现说法变化无穷满恒河沙界不应此施留恋执着使彼见者愿乐工巧双谿道人作是语已松林老师释然而喜还以此施回施道人于是稽首而作偈言菩萨变化如虚空云何得此虚空相我观无碍大慈悲无刹不现如水月八万四千母陁臂能援世间一切众八万四千清净眼能照五浊诸有情是故神通不思议而欲妄以色相求譬如狂人逐四方四方无尽力无竭况以丹青绘缯防更复刺绣为仪形丝毫缣素相假合妙技巧借金十奴若人捐弃钋与丝亦无五色可资借瞑目黙相不可得毕竟无有是菩萨吾愿世人舍色相当时未有钋丝时蓬莱观妙本无心以粗即妙作是念松林无心受此施以施居士作礼言我当还亦以此施此施有尽法无穷普愿世间诸佛子凡瞻此相悉欢喜若见菩萨非菩萨即知是我非是妄妄见除灭无复然吾与佛子等无二
　　梦礼僧伽大士
　　嵗在丁酉冬至后一日某西游大梁取道泗濵翌日礼僧伽大士塔而行明年春东归复过之以故廹于亟去不复作礼私心怏怏常若慊然其后百二十有六日夜梦拜塔下瞻望圣像而祷焉曰顷以故不能来今以何力而至大士笑而不言于是既寤叹曰菩萨以无心而应物居士以无心而作礼初无分于寤寐有缘而来无缘而去等为一梦有何差殊人能以一切无心付诸缘于幻化斋寤寐于俄顷则我菩萨与诸佛子皆得成佛是无难者于是乃始稽首懴悔而作偈言　我观诸佛子皆以妄自冥不知有无想一切俱是妄认有以为实夫岂识无有如人具诸欲耳目与鼻舌百体俱动作动作皆有相耳欲以听声有耳言可闻弦匏与笙箫皆具诸宫羽虽然始一奏有耳悉皆闻众生于是时知声不知耳众音始一阕寂静无有声倾耳而听之无一可闻者众生于是时知耳不知声至于目视色亦复如耳根知色为有形乃以色为有宁知本无色何况于目睫乃至鼻闻臭口舌所啖食百体诸毛发意有所为者行步与坐卧喘息及呼吸方其有为时无一不为有诸为悉皆空了无有一存心惟昨所为恍惚如梦事我昔礼菩萨是为真见者譬如闻众声认声为有响比其不及礼菩萨那得见譬如众声灭初不闻余音始缘以妄情乃复有见否亦如今所梦见否理不殊大士笑不言吾亦无所说有如舎利佛黙黙对天女稽首作偈言犹以言为痛云何两无言而入不二门我与诸佛子究竟得成道
　　宗演师金书妙法莲经
　　昔泾水西有大道场赐号崇庆中有苾刍名曰宗演具善知识受具出家以清净心降伏诸魔以精进书萨达磨奔茶利迦素咀缆文成一大部缄以缥囊贮以寳函具诸庄严供养受持尔时南方羣盗徧起诸比邱众悉皆惊怖逃难云散不知是经复在何处及诸盗已一切诸有悉皆坏灭独是经典或在地上或在他方得是经者各持所得而以来献如是者三经大火聚度无量厄究竟不坏诸所染污及所漫阙毫发无有于是比邱欢喜踊跃叹未曽有吾时避难在泾水西目见是事同一赞叹而说偈言　稽首无上尊为世大慈父为悯一切众流浪诸苦海滋无碍辨才广为众生说譬如大火宅随念得清凉又令诸穷子获此大寳珠是真秘密藏故名妙法华非思量分别而以得解悟虽诸大菩萨有所不能知况于声闻众岂复闻妙义如来广开示一一令悟入众生悉皆晓而况于声闻我佛出现世了此一大缘当如佛所说是最为第一今此大比邱舎所甚爱者百炼真黄金销铄为书写具诸大寳贝更以为庄严偷儿甚魁侩如飞天药叉诸所经过处悉为尸陁林大火所藏灭毫发无遗余龙天诸善神悉力来加防究竟不得坏我今同赞叹普告诸佛子凡所见闻者信心自坚固各各普授持
　　金刚般若波罗密经
　　佛以甚深微妙法广为一切众生说有能悉发菩提心究竟得成无上道彼有受持读诵者其福不可更称量七寳满尔河沙数以用布施得福徳而比福徳犹为多况吾大慈大愿师常悯众生堕恶道假此持经功徳海能免世间一切苦有大长者号宰官书写读诵不少懈旃檀香及薝卜花供养恭敬常作礼忽遇黒风吹船舫将随那刹诸鬼国仓惶取是受持经投诸江流没巨浪须臾风定夜色霁达旦悉得大快乐平明篙师有妇妻忽言汲水得巨轴金书贝叶与巾绣无一毫毛有坏相有如金刚不坏身经大水聚性不灭拾尘数刼有时尽而是功徳终无穷众生信心不坚固未甞闻此殊胜事用是稽首无上尊愿我诸佛常加防
　　复州司法参军大梁杨奉觌甞手书曹谿六祖大师所说金刚般若波罗密经解义将来内心了见自性而其持经功徳亦复胜妙不可思议嵗在癸酉冬十有二月杨侯以事至钱塘舟至长卢忽遇大风几不得济亟取是经投之江中而风恬浪止因得免焉明日篙师之妇汲水得经经不霑濡字画如故呜呼异哉世所未闻也杨侯归自钱塘语余以此余心固异之其后出经以示信然于是稽首归依合掌恭敬而说偈言无亦将使闻者为之动心知如来说是经利益一切是真实语非诳语者而六祖大士传佛正教契佛心宗重为宣说秘密章句驱除世人邪见妄解如云雾月出光明自现又能降服一切使江河海岳天龙夜又皆大欢喜况杨侯归依佛法信受不疑心不退转未甞蹔舍宜有是事以传永乆越明年秋九月竹坡居士书于妙香寮
　　史断六首
　　唐文宗出宗女二人
　　昔老顔叔子独处于室隣之妇人亦独处于室夜暴风雨至而室坏妇人趋而至叔子纳之束屋而照之放乎旦鲁有男子独处于室隣之妇又独处于室夜暴风雨至而室坏妇人趋而托之男子闭户不纳妇人曰子何不学栁下惠男子曰栁下惠则可吾固不可古人处嫌疑之地如此犹未免于谤至于无兄而得盗嫂之名况以天子之尊匿女子于深宫之中蹈纳履之嫌乖束屋之义下惠之风不着而袵席床第之疑易污此魏謩所以未免于言也文宗纳謩之谏而出之固善矣又从而为之言曰备洒扫于内非曰声妓防宗女之幼不为渔猎此欺天下之言也御史中丞李孝本宗室子弟坐李训事诛死二女没入宫而魏謩以谓宗姓不育宠幸为累伤治本速秽嫌则文宗固不免于谤而曰备洒扫之职防宗女之幼非欺天下而何唐室帷箔之恶世世不修自是其家风如此太宗杀元吉而纳其妃又欲立以为后赖魏徴之言而止宗连杀三子又纳寿王之妃而宠嬖之书之简策尤不可读况可言乎以二帝之事言之文宗犹未可以深责也
　　褚遂良对飞雉
　　唐太宗时有飞雉集宫中上以问褚遂良遂良对以秦文公之事太宗以谓人固不可无学昔鸿嘉中博士行大射礼有飞雉集于堂陛间已而又集于诸府间已而又集于未央宫承明殿当时左右大臣无能言者独车骑将军王音能言之其后成帝遣人问音得无人为之乎音对曰安得亡国之言天尚不能感悟陛下臣子何望以张禹相成帝无状朱云欲断其首几至杀身庭辱师傅帝怒若此况亲斥其主乎方王鳯用事权倾天下王章以忠直刺鳯为鳯所杀当时灾异数见羣下莫敢言而音能言之可谓汉比干矣野鸟入室安得为祥遂良不以髙宗肜日之事告太宗而反以为瑞亦焉用多学为哉遂良可谓王音之罪人矣
　　太宗得秘防
　　太宗得秘防言唐中弱有女主代王以问李淳风曰其兆既成已在宫中又四十年而王王而夷唐子孙且尽帝欲求杀之淳风以谓天命不可去而止又明皇时有郑相如者师事郑防曰开元尽二十年当改元十五年天下乱贼臣僭位公当污为官防念其言终不附贼唐之大变惟武后之簒禄山之反而二事皆已肇于数十年前使太宗明皇不闻是说则可其或闻之当思修徳弭变以治易乱茍为不然则惑于符防前定之言且得以为之辞一抵于乱而曰是有数焉非我罪也则我生不有命在天所以开人主自寛之路也由是知符防荒唐之说人主所不当信史亦当削而不书惟汉光武即位之二十年羣臣上言宜封禅泰山光武诏若郡县遣使上寿盛称虚美必髠令屯田可谓聪明谦厚之主矣至中元间因读河图防昌符遂有封禅意竟伸玉牒之仪于是醴泉赤草之奏纷然而羣臣遂有宜令太史撰集之请以光武之英睿沉勇举无过事殆无毫发不满羣议而桓谭以不喜防流亡郑兴以逊辞仅免贾逵能附防文致最先贵显范晔之论以谓世主以此论学悲哉乃知图防之说其能惑主听非特昏庸之君虽贤若世祖者其失犹且如此也可不戒哉
　　周昌相赵王如意
　　髙皇帝以赵王如意属周昌而使为之相其筹之甚熟其委之甚重非昌之鲠亮刚介髙帝当不以是付之非髙帝之诚意恳到则昌亦不能受其所托也盖父子之爱君臣之义情动于中而义形于色其势然也髙帝崩惠帝少吕氏戚姬之衅作必欲杀赵王而后已昌于是时不念髙帝付托之意而为之深虑乎然则为昌计当如之何必抗危言极正论免冠顿首伏地涴血力陈母子大义使之知天地之道祸福之理彼虽女子之不孙幸而一悟其非则自怨自解而危难遂平王既不死昌亦能全此上策也昌不能为此计焉得为无过哉始太后使人召昌使者三反而昌不往亦已壮矣及太后怒又使人召之则昌当为之辞曰髙皇帝以赵王属臣今太后欲杀赵王而召臣臣为赵王相义不当往万一臣既往而王畏祸且自尽则责在臣臣焉敢舍王而为自全之计乎昌不能为此辞使太后脇而往固已失策然尚有可及焉及见太后太后骂曰汝岂不知我之怨戚氏乎则昌当为之辞曰髙帝以赵王属臣太后欲杀赵王而召臣臣舍王而来是臣不忠请先杀我以明臣节臣死后幸赦王使臣不羞髙帝于地下足矣如是则是臣能死节于其主而太后不失慈母之名也唯太后裁之昌又不能为此辞使太后卒召王而鸩之则昌之罪不可逃矣髙帝策安刘氏者以为全至于属赵王于周昌固甞断以已意以谓昌之可以保王于百年之后矣而卒失之何邪岂亦生死之数自有定分非人力之所能为欤抑亦吕氏之暴甚于乳虎羣臣畏之而不敢言欤以为非人力之所能为则昌未甞有一言而赵王死以谓畏太后而不敢言则为人臣者固不当畏死而自全也然则昌之罪为不可逃抑又明矣
　　韦见素助杨国忠
　　唐明皇使杨国忠物色朝臣以为宰相韦见素以雅饬见知于国忠遂白于上由是得用安禄山素怀反侧至是请以汉将三十二人愿易蕃将反状益明见素屡以为言议者犹以为非先知可谓失言矣夫禄山未反而见素知其必反朝臣不言而见素倡言之得不谓之先知乎见素知禄山之将叛不得不言言而不听惟有一去耳而不去此其所以可罪也作史者乃从而贬之曰见素言禄山之反而不言其所以反是助国忠以败王室也意若责见素以不言禄山之所以反者以国忠也而不以此告明皇使斥而去之易蕃将见素言之国忠国忠不应已而又言之明皇明皇不纳察其心盖非助国忠者禄山之所以反以明皇之昏惑国忠之奸邪而已然其宠任之固有如山岳决非一言可得而回欲怒螳螂之臂而摇之往即碎耳何补于唐哉为见素计独有一去为策最髙而不为是可惜也况见素用不由于正而得宰相言不行于朝而享厚禄在贤者为可羞为见素计则当去作史者不责见素以此而责其非先知可谓失言者矣
　　魏主不杀髙允
　　崔浩既撰魏史刋石衢路议者以为暴扬国恶魏主大怒召髙允问曰书皆浩所为乎允对以臣与浩共为之而臣多于浩帝顾谓太子曰直哉此人宜除其罪余皆就戮夷五族者至百有余人初辽东公翟黒子有宠于帝奉使并州受布千疋事发黒子谋于允曰主上问我当以实吿唯当讳之允曰公帷幄宠臣有罪首实庶几见原不可重为欺罔也已而黒子入见帝不以实对帝怒杀之呜呼允自为之谋及为人谋未甞敢为一毫欺虽鼎镬在前不为少变卒能脱命虎狼之口宠冠一时名埀万世可谓贤矣孔子曰言忠信行笃敬虽蛮貊之邦行矣言不忠信行不笃敬虽州里行乎哉若允者可谓无负于孔子之言也后世之士身在朝廷而行为欺罔岂特得罪于名教而已哉其有愧于允多矣




　　太仓稊米集巻六十四
　　钦定四库全书
　　太仓稊米集巻六十五　　宋　周紫芝　撰史断十五首
　　颉利杀唐俭
　　李靖提劲骑三千由马邑趋恶阳岭夜袭定襄何其壮哉及颉利走保铁山举国内附服而舍之可以柔怀矣天子遣唐俭抚慰而靖乗其无备俘十万之众擒其子杀其公主于是斥地自隂山北至大漠焉靖之功可以夸示后世矣无乃未免于过乎始颉利之降太宗遣靖往迎而矫制以兴兵使中国有贪功之名太宗获失信之罪则未得为忠也唐俭受命以为使辱命而杀之则天下服无罪而陷之以死则人将解体靖独忍而杀之则未得为仁也诛一唐俭固不足道中国诛之犹恐贻笑外夷今使颉利而戮中国之使则未得为智也且罪莫大于杀降降而杀之后孰示信颉利以禽兽之情犹知屈服以慕义中国以礼义之地而反有杀降之罪则未得为义也汉王遣韩信以击齐而间遣郦生以说之信欲止军而不行则未有命欲乗鋭而往则齐已服此蒯通之说所以易摇也为信计与其全郦生则不若杀郦生而获罪于髙祖哉然则郦之死犹有说也乃若靖则不然颉利已亡其势孤立非若齐有西楚之援况太宗遣靖以迎之非遣靖以击之也岂可殉已而不防俭之死哉今靖援韩信以借口此尤可罪靖在唐为一时名将一举之失而众尤随之其弊果安在哉曰贪而已矣
　　五星聚东井
　　髙祖之元年十月至霸上是月五星聚东井元魏时崔浩集诸家歴颇讥前史之失髙允言于浩曰汉元年十月五星聚东井此乃史官欲神其事不复推之于理也案星传太白辰星常附日而行十月日在箕尾昏没于中南而东井方出于寅比二星何得背日而行浩初不之服巳而谓允曰先所论者本不经心及更考究果如君言五星乃以前三月聚东井非十月也夫髙祖以寛仁之徳易强暴之政亦足以兴矣五星虽不聚于东井可也使其果然则因前三月聚东井而书之何为而不可由是观之卧有云气行斩白蛇之类史之诬于人盖已多矣
　　曹操杀孔融荀彧
　　曹操起兵以诛董卓为名二人者皆内忌贤徳杀人如刈麻苇卓诱降北地反者数百人于坐中斩舌凿眼或镬煮之使偃转杯案间坐客为之失箸其忍有甚于屠矣卓既为太师一日谓皇甫嵩曰义真服未乎嵩曰安知明公乃至于此卓曰鸿鹄固有逺志但燕雀不知耳嵩曰昔与明公俱为燕雀不意今日变为鳯凰嵩之玩卓若戏小儿而卓不杀此可怪也哉曹公之恶祢正平也既录为鼓吏衡乃裸身而立后以杖棰地数骂太祖辱有甚于市朝之挞太祖不杀犹使死于刘表之手此亦可怪也哉始余疑二子之不杀盖有说焉操甞谓衡曰孤杀之无异雀防顾此人素有虚名今日杀之将谓孤不能容则操犹畏于物议也至孔北海之髙才盖一时之胜士荀文若之通亮又斯人之腹心也一言不中其意则谈笑而杀之夫以融彧而视衡岂止有虚名而已然犹有所不免则操岂畏于物议哉余固知二子之见杀盖有谓而然也桓温甞谓孟嘉曰人不可无势我乃能驾御卿温与操皆隂藏祸心以图不轨惟恐人之不附已不能尽笼天下之豪杰使唯已从则无以肆其凶焰也融既偃然不为其用彧乃力沮九锡之议非杀之无以快其愤此二子之所以死也融彧且死则崔琰许攸娄圭郭嘉之是真所谓雀防也哉
　　朱虚侯欲立齐王为帝
　　诸吕之祸刘氏之危甚于垒卵当是之时首倡大义以扶奬王室者刘章也及绐产禄而夺之权虽其势去已若孤豚然犹未成禽也当是之时首诛元恶以成一时之功者亦章也以谋言之章为先以功言之章为大则其报之宜如何哉然余于章犹不能无恨焉以其意在齐王也初章使齐王举而西因欲立以为帝是教其兄使叛也齐王将魏勃杀召平为书以告诸侯王反状既明幸而禄产死京师平内畏平勃外恃灌婴其计遂寝不者祸将酷于吕氏矣议者以谓章欲使齐王举兵入援闗中而不知其反也曰代王于髙皇帝为子齐王于髙皇帝为孙以尊卑之分则代王当立代王仁贤闻于天下齐王之善未有所称也以贤不肖则代王亦当立代王母家薄氏皆君子长者齐王母家驷氏皆虎而冠汉方以吕氏为戒而复使驷氏得昌是益其暴耳以母氏之善恶则代王亦当立然则章何为舍代王而欲立其兄乎此余于章所以不能无恨也非将相叶谋以公天下为心卒迎代王而共立之则汉之安危殆未可知夫以孝文之仁孝恭逊出于天性岂不知平吕氏之祸者章之功为大以齐王之故而犹有憾焉何示天下之不广耶初大臣与章约事成当尽以赵地王章尽以梁地王其弟兴居及孝文既立遂黜其功章自以失职嵗余忧死而兴居亦举兵以反呜呼汉所以报章者亦云薄哉
　　魏主遇旱辍食三日
　　魏孝文以嵗旱祷雨至辍食三日羣臣告以雨既霑足请帝复膳如初犹欲遣使视之然后肯食且云如其不然何以生为闻者以谓贤主忧民如此是大不然昔成汤遭七年之旱甞以六事自责周宣王遇灾而惧侧身修行欲销去之未闻其三日不食也盖隂阳闭纵之论暴巫徙市之术皆后儒自为之说非古帝王修人事以应天变之道也由是知决久寃之狱烹言利之臣而天乃大雨皆人事尽而天意得自然之符也魏主不知出此乃欲不食以自毙使变而可禳犹非其道不然是当践其必死之言也为之臣者又不知以古圣贤之道告之徒诳以既雨而已其为不忠莫此之甚一举而君臣之道两失呜呼陋矣哉
　　周世宗平江南
　　五代之君如唐庄宗周世宗可谓有英武之畧矣然内无平一海内之政外无经畧天下之才故事业止于偏霸而不足称述世宗深患唐晋以来呉蜀幽并皆阻声教未能混一命近臣着开边之策比部郎王朴献议以谓唐与我接境几二千里其势易取也得江南则岭南巴蜀可传檄而定南方既定则燕地必望风内附也世宗欣然纳之于是始有平江南之志焉曽不旋踵一举而得八州再驾而平寿春卒致唐主请以画江为界而江北之地悉为吾囊中之物其为盛烈岂不壮哉暨钟谟入贡乃遣谟归告其主以治城郭缮甲兵据守要害为子孙计议者以为江南未服则亲矢石期以必克既服则爱之如子推诚尽言为之逺虑其规模宏大岂得与庄宗同日语哉呜呼世宗之言则善矣谓之规模宏大则吾不知也
　　卫青不杀苏建
　　卫青不用周霸之言以杀苏建建卒防宥废为庶人议者以青为贤余以为不然初青与李广俱击匈奴广本前军乃徙其军使东因以失道遂致丧师当是之时罪在青不在广也青奚不状之天子以赦其过而乃逼广使自杀乎以飞将军之才气下视卫青如庸奴耳青既忌其能又与之有眦睚之嫌非杀之无以快其欲也青既杀广无以自盖其愆乃独私建以沽一时之名小人奸伪之状如此武帝据厠而见之岂不宜哉
　　公孙述聘谯不至
　　公孙述僭号陇蜀闻阆中髙士谯以礼连聘不至使人胁以毒药仰天而叹曰唐尧大圣许由耻名周武至徳伯夷守饿保志全髙死亦何恨遂受毒药毅然不往若者可谓忠矣其子瑛泣血叩头愿输家赀千万以赎其死述乃许之得以免若瑛者可谓孝矣客曰之不臣不可谓不贤若瑛之于孝其犹未耶岂有父死人手不以身代其祸独区区输其家赀而已何哉是不然也述之僭据于礼贤下士且方缪为恭敬以隆虚名未必有意于杀瑛请输其家赀适防其机此所以免若一见而请以死万一述有不从则将何以继徒使父子俱毙贼手耳瑛之意以谓请输以财而不从然后继之死盖亦未晩余以是知瑛之为孝也
　　蔡琰蓬首救董祀
　　余读范蔚宗烈女传以蔡琰列于诸姬之后盖甞疑之曹操问其家藏书至于口诵四十余篇以至作二诗叙流落悲愁之态有古作者之风亦可爱矣然是非女子之所宜先固不当以此预列女之数其夫董祀犯法当诛琰乃蓬首诣操请之辞致慷慨有足观者以是为琰之竒节则其前夫卫仲道亡不幸而陷敌中虽夷人胁以死义不当事左贤王事之十有二年岂可谓不乆又生二子岂可谓无母子之爱夫死而适异域之君不能继之以死既事贤王又并去二子而归中国二者皆不得谓之烈女也或曰春秋责备于贤者琰以妇人而能尔亦足矣曰此余所以正有责于琰也以琰博闻强识聪明而能文其于立身大节有勿及知则亦安取其文乎晔之载此以为后世女子之戒则可若以其博学多才且能救祀于埀死足以为汉烈女则吾不知也
　　王昭君不赂画工
　　王昭君不赂画工遂不得幸卒使元帝杀毛延寿非也元帝按图见昭君之陋乃以配单于及召见而美始有悔心帝知其美岂不能以一女子易之患在失信故也使帝果以失信为嫌其始必不肯按召陋姬以贻单于之怒若以此取怒蛮君其祸与失信孰为轻重吾知其说之非也或谓昭君貌极妍在后宫五六年不得幸后单于遣使朝贺帝问欲以一女子赐单于谁能行者昭君乃越席请行帝见之惊业已对使者遣之不及免至单于果大恱盖士有抱负伟器块然与俗士同羣岂能无怏怏不平之意女子以姿貌取恱于人慧丽风流而少年委置闺闼不为当世所赏其意当复如何孔子曰道不行乗桴浮于海昭君之请行盖有以哉
　　朱建受辟阳侯裞
　　朱建以刻亷刚直自许虽辟阳侯挟太后之势欲交建而不得顾不贤哉及其母死贫未有以发丧陆贾说食其与之裞卒与食其合非特脱命埀死之中又能使免诸吕之祸其为力多矣何建之贤而自叛其志如此盖坐贫无以发丧也吾故知士非豪杰不回易为贫富生死所夺固不可以无养生丧死之具建一为贫所移遂不能完节于万世之下伤哉贫也田叔既死鲁人祠以百金其子不受曰义不伤先人嗟乎使建如田叔之子辟阳之金亦安得而污之
　　谢朏不受解玺之诏
　　宋武帝受禅有司议使侍中刘叡进玺帝曰此当选有人望者为之乃以付谢澹齐髙帝受诏乃引枕髙卧后武帝请杀之髙帝曰杀之则成其名正应容之度外晋宋以来江左风流独谢氏人物如林如敬冲者自当不媿乌衣之游观敬冲不受解玺之命如此不知六朝诸公作九锡文者如何下笔耶
　　宋衡阳王
　　宋武帝诸子皆以戮没独衡阳文王义季以酣饮得终其天年虽其淫侈暴悖不学无术有以取之义季亦可谓得策矣阮嗣宗一醉六十日夫岂徒然者哉
　　王恢议伐单于
　　汉自髙帝以马上得天下而文景专意含养斯民以息百战之劳可谓善矣武帝以雄才大畧好大喜功陋文景之寛宏以为委靡不振之渐颇有意于更张而董仲舒对策首建此议以谓临政愿治不如退而更化自是髙祖阔疎之禁文景长者之风为之扫地而汉始多事矣初年患单于数冦边将兴兵击之以问羣臣而王恢建可伐之议以迎帝意至于一举而败师出无状恢亦就死吁可怜哉以帝之喜兵固非恢罪然人君好恶渐明所以啓其侈心者必有始恶之人恢一开此议使征讨之兵自是日出略无虚嵗几三十年天下萧然户口减半则恢之一死固未足以偿也孟子曰长君之恶其罪小逢君之恶其罪大仲舒创更化之谋王恢开用兵之路本皆迎合帝意而已其流至于颓溃而不可救恶得为无罪哉
　　西汉日食五十有三
　　春秋二百四十二年日食三十六西汉二百一十余年日食乃至五十有三以文景之治而其食乃至十有二焉班固于他帝辄书其应于文景独书其食而不书其应书其食所以使人主之知畏不书其应所以使求其故者得文景之治焉疑作史之法如此而未可知也




　　太仓稊米集巻六十五
　　钦定四库全书
　　太仓稊米集巻六十六　　宋　周紫芝　撰书后二十八首
　　书陆祠部帖后
　　祠部郎陆公嵓老少以经术文采见知舒王与其伯氏左相齐名世号二陆晩方得州岂弟慈祥不事表襮每接使客酒不过数行而止客去辄斋素以裁其过今观其言有既无厨传以沽往来之誉又乏家赀以结上下之交可谓无负汉宣之诏矣公甞与客言庄周论蛮氏触氏争蜗牛之国何其况之微也至于逐北数万人流血三千里则可谓所争者小而所伤大也呜呼其可谓仁人之言已宣和甲辰中元前五日见此数帖因记前语使人想见醇徳乃书其后
　　书枯冷道人李处士序后
　　唐文皇辰日哭张公谨疑若能脱畧隂阳拘忌之说者至命吕才使删其书则又似颇留意于此矣才之论葬法以谓葬家取干艮二时乃近夜半文与礼乖又古葬并在国都之北无上利下利大墓小墓之说才岂不知其术盖有所自来其亦虑人主求小道失大体而立此论乎世俗之人急于富贵利达为墓师所欺乆矣又其所传之书鄙陋荒怪期在符防俗人意防皆不待攻而可破今龙谿李君独能畧去近时诸家地理书时时自出新意颇有竒中可谓不传之妙也已君犹惧其法不与俗人合故枯冷道人借九方臯之说以告俾余跋其后余言如鸿毛无万钧之力可回世人好恶因谓李君曰君子病不精其技耳人之知与不知亦何足深较余甞论羊叔子其风流清尚有絶世之称死之日能使州人罢市将士恸哭此岂宜无子而相墓者谓若凿山当无后已而果然使子之术如叔子之客虽名后世可也况一时乎靖康丁未中春中休日
　　书元宁川帖后
　　元具茨参江西裨遂得句法真山谷法嗣也具茨亲见山谷其得处便似不同张载扬学东坡书咄咄逼真乃为具茨书此诗云公同僚相得甚懽可谓一台二妙矣世间俗子写无法楷书作无韵恶语又甞负此以疵病他人见之令人气塞故留此巻时时开阖一洗凡马之尘耳绍兴二年元宵后四日书
　　书了翁赠别颂后
　　了翁以正色立朝愤世疾邪不避权贵风采人物当不在汲长孺下宜其髙目云汉以傲睨一世折节下士喜与佳士周旋此公何止髙人数头地耶居士韦深道隐居湖隂一时贤士大夫皆乐与之游而公于居士所以相求之意尤厚余以是益喜居士之贤而知翁之为乐易君子也绍兴二年清明后四日书
　　书姑谿老人诗巻后
　　顷余北走建康暮投青山市诘朝谒太白祠公时在路西闻余来使人折简见邀遂止余宿青灯白醪雪髯红颊议论衮衮可听喜津津见于顔间余维恨拜公于床下为已晩也然私窃自喜公年虽髙而气力强健继此犹可以数见逾月而归则公已逝矣此数诗乃当时酒间为余书者绍兴三年秋七月中休日阅羣书见之把巻兴怀为之雪涕
　　书李夫人枯木墨竹后
　　徐伯逺出其家所藏李夫人枯木墨竹霜枝劲节凛凛在人目中自非作白山茶赋手安能出此竒崛态度相其婆娑笔砚间定不减当年女博士耳绍兴已卯中春二十有五日书
　　书安定郡王长短句后
　　安定郡王具文殊无碍辨才传东坡居士正法眼藏时时游戏于长短句中妙丽清壮无一字不可人意今观此数解真乐府中絶唱也试使韵人胜士酒酣耳热倚席而歌之当复令人想见其风采后五诗余旧闻于故人者并书巻尾绍兴五年嘉平十有三日静寄老人书
　　书琏上人诗巻后
　　顷年读汪内相集至还琏上人诗巻云笔端游戏讵须频短巻才开即可人月映澄江梅映雪比君犹自不清新未甞不想见其人也近常道人携琏公数诗来妩媚清熟殊不犯俗子格律乃知江月雪梅之喻端非虚语惜其相望千里不与之徜徉耳绍兴十年正月十日书
　　书自作长短句后
　　余少年时间作长短句殊不能工常戏自评之以谓视古今诸家乐府盖貌兄弟而年父子也犹不能无意于着鞭今须发种种则无复事矣同舎郎叶南美屡丐于余偶追录此数解因以遗之南美老于文辞以功名自喜乃复须此韩退之所谓如人之嗜昌歜未易诘其所以然者哉绍兴十一年清明后五日书
　　书赵介叔雷庄诗后
　　维扬人赵介叔顷与余相别于宛陵今十年矣是时东南羣盗蜂起殊有重别之意余作长短句赠别云玉溪秋月浸寒波忍持酒重听离歌不堪对绿隂飞阁月下羞娥夜深惊鹊转南柯惨别意无奈愁何他年事不须重问转更愁多使传杯者歌之坐客为之凄然后介叔留九华其家自泉南乗舟而下道遇乱兵举族皆殁前调遂为语防绍兴十四年四月十五日客有录介叔雷庄小诗以示余者语极悲楚读之使人酸鼻而其诗又工皆可录也
　　书观音感应录后
　　清照老人以户部郎边公所集观音感应一百事相示读之令人感叹不巳而议者乃复怪其灵异如此众多独不知菩萨愿力深重为众生除一切苦何有穷极况在震旦一国一方之所示现若此而遍一大地尽恒河沙界所有众生菩萨视之同赤子一有苦恼悉加调防则其慈哀所及岂耳目见闻之所可及虽有须弥山笔大海聚墨安能称述今边公表百事以传世盖欲使人信心坚固得所依归其用心可谓善矣绍兴十五年四月十有四日书
　　书奉亲养老书后
　　昔人有以麤粝饭客以精馔奉亲者一见便为名士称赏士大夫酣酗杯酒中虽酒肉如山犹恐未能娯客至于羊枣之奉往往未甞经意大似倒置余与艾慎机出同王事入则分产而居见其奉亲之孝甚谨意其近世无与比者宜此书之未甞去眼也绍兴十六年正月七日书
　　书苏养直与陈彦育帖后
　　自古髙人逸士隐于嵓谷者盖亦多而文采风流未必俱胜后湖视富贵如浮云而言语文章妙絶一世汉魏而下所未有也此巻中数诗皆佳藁而乐府语韵尤髙使东坡先生见之当不但喜清江一曲耳
　　书梅师赞家梅圣俞书后
　　仆少年时甞阅家所藏前辈书尺得圣俞先生数帖及姑苏园亭记爱其楷法甚谨已而失之自是不复见先生之书今三十年矣此篇乃圣俞遗其弟宣义公师赞者公之孙和仲出以示仆览之如复见吾家所藏也观先生之诗乐其字画它人犹在所爱况公家物防之其可不力乎绍兴辛未腊月十日同郡周某书
　　书具茨集后
　　余与元道州一别十五年自此翁下世平日篇章无一字到眼念之令人落寞殊无好懐今年朅来富州吏部郎桂嘉任出其诗文四编殆数百首噫嘻盛哉何其多也道州年十八嵗已升山谷之堂父子俱出其门亦是一时伟人文词超妙髙出世表而所遇乃尔诗之为祟如是其酷耶绍兴壬申二月庚午妙香寮书
　　书月岩集后
　　月岩集太华逸民之所作而太华逸民则李廌方叔之自号也李端叔序其文谓东坡甞言吾评斯文如大川东注昼夜不息不至于海不止也今诵其诗读其文然后知此老之言为有防焉而自非豪迈英杰之气过人十倍则其发为文词何以若是其痛快耶绍兴壬申春滑台刘徳秀借本于妙香寮乃书以还之
　　书老圃集后
　　大洪昔时诗用意精深颇加雕绘之功盖酷似其舅此其所载意其多晩年之作与昔所见殊不类近时士大夫论徐师川诗甚不公以谓稍稍放倒而不知师川暮年得句多出自然也毛嫱丽姬粉白黛绿敛袵顾视未免时自矜持徐娘虽老却以洗妆而真香生色有不可描画之意盖诗至于此然后为工耳绍兴壬申春滑台刘徳秀借本于妙香寮乃书以还之
　　书郭元寿家叔党书后
　　顷嵗故人章刑部决狱五羊道过郁孤台得东坡两诗大字石刻归以遗余妙不可言今郭元寿乃以叔党所书郁孤诗相示字画词采几不可辨览之使人恍然如逸少复生子敬犹在世也后人当谓前有二王后有两苏为不疑矣绍兴壬申三月甲子宛陵周某书
　　书山谷帖后
　　仆平生阅山谷书甚多所谓摩挲石刻鬓成丝者犹未甞见其起草此一纸涂窜至数十字大似顔平原坐位帖字差少耳后人观之当不减今人之视鲁公也绍兴壬申三月甲子宛陵周某书
　　书晁无咎帖后
　　读晁无咎之文与诗浩浩然犹河汉之无极也想其胸中何止有八九云梦而已今观此数帖如散圣出尘不缚禅律自然近道岂可付俗人论工拙哉绍兴壬申四月之吉妙香寮老人书
　　书范文正公书窦諌议事迹后
　　范阳人窦禹锡近世号称长者观其嫁孤女八十二举贫不能葬者二十七丧此非强勉而能者则它不难也至于身享长年五子皆至逹官天所以报之验若符契矣夫有隂徳者必有阳报而世鲜为之甚者引张汤杜周以谓惨毒者犹皆累世贵显而安世延年辈又有贤徳以传后世独不知天之报施固有常理不可一槩论也
　　书沈麟士传后
　　沈麟士为隣人认其所着履麟士曰是卿履耶跣而与之隣人得履以前者还麟士曰非卿履耶笑而受之陈凝之为村田所诬亦甞认其所着履笑曰仆着已矣当于家中覔新者偿君后还所失履不责受或谓凝之过于麟士甚逺周子曰麟士何心之有哉凝之则近于矫矣
　　书陶渊明归田园书后
　　陶渊明闲居则负耒而躬耕年饥则叩门而乞食盖不可不谓贫矣至于弃官而归则易若脱履非其胸中自有邱壑安能摆落世故如此顷时杜祁公在政府客有新第者以所业献公请学为政公无一言唯问生事厚薄人有问公者公曰人有田园则进退轻乃可行吾志祁公可谓知言矣近时士大夫多喜学渊明诗皆故为静退逺引之词以文其歆羡躁进之失譬犹效西子之颦而防其语意髙逺不能窥此老之藩篱也
　　书张待举诗集后
　　余甞闻乡先生言乡里有张大人者耆酒好骂尤豪于诗少年博极羣书其为人标置甚髙以故卒困于小官当时贵人皆知其才畏而不用滕公元发其友也甞为钱塘守张侯客焉滕公置酒髙防賔客满座饮方酣即岸帻箕踞大呼滕大尔复能记共饮长安酒家昏直而去耶坐客为之失色公笑曰宁论许事但当痛饮醇酎耳明日不告而去公赆之以金张侯持金叩枻而歌已而投诸江曰滕公凂我哉使者反命公曰狂奴故态老不衰耶暮年隐居宛谿之上筑曲肱亭林间日醉其中不与俗人交亭今犹有故基存焉黄太史所谓仲蔚蓬蒿宅宣城诗句中隣鸡呼不起拥被听松风盖题曲肱亭诗也张侯之诗温丽而不燥靓深而有体非近世作者所能仿佛而其多至数十篇虽多而益竒惜其埋没之乆未有传于世者余因并记其人之大畧云张公名贲待举字也官至忠州司户而死
　　书韩退之罗池庙碑后
　　唐史载栁子厚既没栁人怀之记言降于州之堂有嫚者辄杀之愈因碑而实之退之所谓信道笃而自知明者不应纪此茫昧荒怪之事以欺后世也使诚有之必妖鬼有所凭藉而然愈犹当为子厚力辨其非而因碑以实之其意殆不可晓昔韩擒虎之死人有见兵骑迎公于门以为阎罗王者此亦史氏好竒之过栁以文词显韩以勲烈称皆一时之贤不幸而防此恶声南史固不足取信而退之且犹如此于他人何望焉余毎诵其文未甞不为退之惜也
　　书送客诗后
　　东坡甞言古今语未有无对者信矣哉琴家谓琴声能娯俗耳者为设客曲顷时有作送太守诗者仆甞问之其人曰此供官诗不足观于是设客曲乃始有对四月十日夜灯下阅猥藁偶有感于前语戏作俳体诗云设客元无琴里曲供官尚有箧中诗时日举似坐客皆为絶倒
　　书徐师川诗后
　　金陵呉思道为余言顷甞以近诗示徐公徐公谓仆是岂欲拟杜少陵句法邪思道曰少陵安可拟但不取法耳公因言余平生正坐子美见误思道问其故公曰今人饭客饮食中最美者无如馒头夹子连日食之如嚼木札耳丙辰夏至前两日朱子明司理以此本见还时方昼卧东窓枕上读数十篇乃悟前语然不可持语俗人所谓痴人面前不得说梦也他日有与余问参此语者当自了了
　　书何正平诗巻后
　　读参寥子七字絶句如小儿笑蔗读正平五字诗如大儿食藕二物皆可人口要常使知味者自评之耳曩时人问可郎诗何如仆甞应之曰可公诗其苦腴相半颇似韦应物至其骨清而气秀则又仿佛孟浩然辈唐以来诗僧所未有也若建安七子南朝两谢等语则徐公之论当自有深意非他人所能解也













　　太仓稊米集巻六十六
　　钦定四库全书
　　太仓稊米集巻六十七　　宋　周紫芝　撰书后二十四首
　　书寒山诗后
　　昔里人有豢二豕者呼屠者于门将以售之其一既就执其一辄逸去使人物色之不得后五日得之沟中以木叶覆其身气息喘喘然若有所畏者建炎三四年间避盗山中贼持戈在后仅得以免夜宿山穴挽木叶以自蔽旦为积雪所埋几不得出顾无异沟中之豕乃知众生受命其畏死未甞不同此学佛者所以深戒乎杀也因书是诗于壁使儿曹诵之知至人之言皆真实语不可不信云
　　书唐史遗事后
　　自古帝王其始非无聪明勤俭之资卒至昏惑不悟驯致败亡而不可救者固非一端然其大畧不过数事而已不牵于女子之爱则夺于宦防便嬖之人不溺于浮屠之言则惑于神仙不死之说此必然之势也杜阳编载唐宣宗方即位之初衣必澣濯食无兼味时人至以比汉文焉后宫有疾命医疾愈帝袖金十两隂赐之医者将拜遽命止之曰勿复使人知言出于外又令谏官上疏其俭静畏言如此故太和之政庶几贞观之风而专务罢斥佛氏以革太宗之弊可谓善矣罗浮先生轩辕集者一方士耳乃召置内廷而尊事之问以长生之术其视太宗所为特好恶有所异耳观轩辕谈道有趣若可取者至益之以变怪则又似王乔左慈之徒果何补于治哉夫以中才易惑之君所好既已偏溺又从而惑以怪谲可喜事宜其迷而不之悟也
　　书吕舎人帖后
　　建炎间西洛吕公以尚书右丞作镇宛陵门下客数辈皆一时名流又访乡里之士得四人而仆预焉今亡其二人矣公饮食教诲之无倦色间数日一见未甞不以人物为念问之谆谆不离口自是而公且闲矣某亦陆沈于世无所可用其后二十余年公之子舍人遗余书且云先君子平生无所嗜好独于当世贤士大夫见之唯恐不及虽在岭表仓皇避冦亦未甞不以宣城诸贤为言也吁亦异矣哉以公之盛徳至善虽防陋如鄙人犹不忍弃况于士君子之贤者乎使公一日立朝其进退天下士当必有可观者矣
　　书曽处州雅词后
　　宣和间四海清平朝廷无事上皇一日置金椀于便殿命羣臣皆射中者得之矢数十发不能中固陵一矢辄贯其足羣臣欢呼咸谓天纵之圣又多能已而又命赋词词先成者赐之曹组先进乃得椀当时盛传此曲今二十年复见于是集感叹乆之其词云秋劲风髙暗知手力添弓面靶分筠干月到天心满白羽流星飞上黄金椀胡沙鴈云边惊散压尽天山箭
　　二
　　诸晁自无咎以文名世往往相继间出次膺诸人小词俱可喜大率是无咎一种风流如王谢子弟虽人物小大长短时有不同要皆是芝兰玉树耳
　　书后湖帖后
　　余平生慕苏后湖之为人恨不一拜牀下晩与陈彦育游见其道后湖酒间风味笔底波澜尤使人想见风采彦育与之周旋莫逆得此数牛腰非但惟徳其物其字画咄咄遂逼老坡自当寳也
　　书石鼎聮句后
　　余观韩退之叙轩辕弥明事似若有取焉至谓天且明道士起出门童子覔之无有也疑若飘然有仙去之状余谓必不然夫所谓仙人者为其能物我两忘去其争气与其怒心锄其骄色而望之似木鸡使异鸡无敢应者然后仙可致焉弥明初邂逅叔起于刘师服家至则慢骂悻悻之气悉寓句间凡聮句至老人者十而讥骂居其六龙头缩菌蠢豕腹胀彭亨此一骂也缪当鼎鼐间妄使水火争此二骂也秋未落蔕冻芋强抽萌此三骂也方当洪炉燃亦见小器盈此四骂也形模妇女笑度量儿童轻此五骂也时于蚯蚓窍微作苍蝇鸣此六骂也不知弥明果有怒于二子而然耶其亦仙人游戏于言语文字间耶二子色沮气防不能胜以一言甘心执笔低首哀鸣以求幸免大似可笑退之力诋异端而不主吾道虽不敢笑亦可疑为痴人说梦
　　书二唐风宪记事后
　　古人不避权贵以諌争取祸盖亦多矣未有父子一家相望两朝赫然如唐氏之门者也贾太傅之孙有捐之魏郑公之孙有謩仅能一言当时固巳号为能立门户况质肃之论灯毬锦林夫之诋王氏新法皆以论列大臣触人主之怒岂不难哉
　　书自作小词后
　　李公择暮年学草书东坡见之言李十八草书似鹦鹉能言不过数句耳后数年赵徳麟复见之问吾书何如徳麟笑曰可作秦吉了矣仆顷嵗甞作中秋词后三十年夜饮花下作木芙蕖词二词之作日月几一世而语之工拙相去几何岂非前一词似鹦鹉后一词可作秦吉了耶河朔郭元寿以此词复求仆书其后偶记坡语聊作一笑
　　书沧海遗珠后
　　沧海遗珠者余手所录近世诸家之作也其他絶妙好词不可槩举如张右史逸诗二絶得于口传其一云寂寞江城数防灯恰如渔火照寒矰去年曽侍端门燕白玉栏干第一层又诗云临分只待酒初酣画舸亭亭系碧潭不管波涛与风雨载将离恨过江南二诗絶妙如此而集中不载若此类者岂非所谓沧海之遗珠者乎集今二十巻他日继有得焉盖不止于此也
　　书洪驹父香谱后
　　歴阳沈谏议家昔号藏书最多者今世所传香谱盖谏议公所自集也以谓尽得诸家所载香事矣以今洪驹父所集观之十分未得其一二也余在富川作妙香寮永兴郭元寿赋长篇其后贵池丞刘君颖与余凡五赓其韵往返十篇所用香事颇多犹有一二事驹父谱中不录者乃知世间书岂一耳目所能尽知自昔作类书者不知其几家何甞有穷顷年在武林见丹阳陈彦育作类书自言今三十年矣如茘枝一门犹有一百二十余事呜呼博闻洽识之士固足以取重一时然迷入黒海荡而不反者亦可为书淫传癖之戒云
　　书韩承防别集后
　　读玉山樵人诗脂泽之气焄然满怀使人想见风采至香奁则又殆有甚焉者也然渥当唐末宗社颠隮之际窜身于戈防森罗之中虽扈从重围犹复有作当是之时独能峥嵘于奸雄羣小之间自立议论不至诡随唐史臣称之以谓有一韩渥尚不能容况于贤者乎则知渥非荏苒于闺房袵席之上者特游戏于此耳顷时王荆公叙四家诗不取太白为其十诗九说妇人与酒然则渥之不见取于公又可知矣
　　书初寮集后
　　徽宗皇帝在位嵗乆文士诗人一时辈出不减元和长庆间人物如参政翟公待制韩公翰林汪公初寮先生王公皆以文辞自显号为杰出不可跂及者余未易殚数也初寮盖文健而深诗丽而雅至于制诰浑厚足以风动四方则李公汉老以谓公当承平之世多褒扬粉泽之词如伤居尔体痛在朕躬不得施于战士弗为子孙之谋更存辅车之势不得加于叛国呜呼其尽之矣自往至今几三十年诸公之墓木何止拱把读之使人想见当时文采风流之胜刘梦得云休唱内前供奉曲正元朝士已无多是亦足以为初寮之叹也
　　书陵阳集后
　　国家承平日乆朝廷无事人主以翰墨文字为乐当时文士操笔和墨摹写太平纷然如韩子苍题何太宰御赐画喜雀诗有想得雪残鳷鹊观一双飞上万年枝之句不动斤斧有太平无事之象以此知粉饰治具者固不可以无其人也王摩诘说开元时事如池北池南草绿殿前殿后花红亦是好句但如画师着色画屏风妙则妙矣奈未能免俗何大抵子苍之诗极似张文潜淡泊而有思致竒丽而不雕刻未可以一言尽也
　　书婆娑集后
　　自古文词之士班班相望不可胜数然其倾心翰墨没溺于词采章句之间能令人柔媚软熟不自扶持槩以风节鲜有称者亦其势然也右正言崔公文词髙秀句法清雄二者皆足以名世而危言谠论殊得諌臣体至于诋訾时宰讥评权要畧不少詟读其奏疏使人耸然异之如着冠秉笏而见汲黯朱云辈不待闻言使人加敬殆非前世留意于文翰者之所能仿佛也宋广平之为人疑有铁心石肠及作梅花赋则清艳便发有江南徐庾体读婆娑之诗者其异于梅花之赋亦几希矣
　　书浮休生画墁集后
　　政和七八年间余在京师是时闻鬻书者忽印张芸叟集售者至于填塞衢巷事喧复禁如初盖其遗风余韵在人耳目不可掩盖如此也前此当靖康间天下閧然皆歌东坡南迁词所谓回首夕阳红尽处应是长安者是也今临川雕浮休全集有此词乃元丰间芸叟谪郴州时舟过岳阳楼望君山所作也今日读公南迁录见之前二事皆恍然在数十年之外矣绍兴辛未余来江西至九江太守李中行置酒庾楼楼上独有芸叟一诗其后云万里秋风吹鬓发百年人事倚栏干知他落日能多少偏照淮南几处山然后知东坡集中所载二诗为不止于此也
　　书郭令公家传后
　　郭令公家传十巻载公平生行事甚详余后得师友谈记言子仪镇河中日河甚为患甞祷河伯曰水患止当以女奉妻巳而河复故道其女一日无疾而卒子仪以其骨塑之于庙至今祀之此一事唐新旧史皆不载家传亦不载议者以谓吾闻大禹有治水之功而巳未闻以女饵河神也余曰人固不可以一概论天下事子仪割女子之爱以援千里之溺上忠其主下爱其民此亦人所难者人能舍其所易以观其所难则子仪之事不可没矣
　　书梅圣俞碧云駮后
　　直讲梅公圣俞以诗名家技絶古今声满天地文忠公在政府书问中犹称圣俞二十五兄其为言岂不足以取信于当时碧云駮者其所着小说也而文正范公先正潞公首所深诋读者多不满其意焉虽骂讥笑谑自是诗家者流然吾身不在朝廷职不当谏诤而讦其所短攻其所长专务以过掩公不免有恶居下流而讪上之失梅公于乡里为丈人行固不当小有贬剥恐好事者托公之重以显其书固不可知谓公为此书则决非也
　　书梦溪丈人忘怀录后
　　沈翰林休居梦溪之上自号梦溪丈人作忘怀录所记皆林下幽事笔谈之所不载者其中乃有梅月调防赪带一法议者讥其未能忘怀向使微风徐来飘飘然吹渊明之衣于斜川东臯之上则将安用彼带为哉由是观之渊明之去为真归也与
　　书谯郡先生文集后
　　余顷得柯山集十巻于大梁罗仲共家巳而又得张龙阁集三十巻于内相汪彦章家已而又得张右史集七十巻于浙西漕台先生之制作于是备矣今又得谯郡先生集一百巻于四川转运副使南阳井公之子晦之然后知先生之诗文为最多当犹有网罗之所未尽者余将尽取数集削其重复一其有无以归于所谓一百巻者以为先生之全书焉晦之泣为余言百巻之言皆先君无恙时贻书交旧而得之手自校雠为之是正凡一千八百三首歴数年而后成君能裒其所未得者以补其遗是亦先君子之志而某也与有荣耀焉因谓晦之他日有续得者不可以赘君家之集当为别集十巻以载其逸遗而巳
　　书史记索隐后
　　前人所为缵述后人从而贬剥之将以正前人之失也独不知又从而贬之者出其后至于更相矛盾互为得失殆无时而巳焉史记一书成于司马氏父子之手本出一家而其首尾舛错嵗月颠倒不免时有缪误此后人所以得而议之也晋有徐广宋有裴骃南齐有邹诞生大唐有刘伯庄各有音义见于注解不可谓无得然亦未免于失也今司马贞又作索隐三十巻且自为之序以谓迁史比于班书微为古质故汉晋名贤未之见重岂其然乎班书所记独一代之事犹二十年而后成史记上下数千载而其论述如出一时迁史简严而叙事详班史辞费而褒贬少迁之为文如行云流水出于自然班固镂金刻玉力尽愈竒要其大率皆依仿迁而为之者也谓其以古质不为人所推重何其缪哉贞所议论不可胜究姑以首篇较其乖误余固可知贞谓史有十二纪以象嵗星十二年而一周天也史有十表以法天之刚柔十日以记时也史有八书以法时有八节以成嵗也世家三十以法三十日而成月也列传七十法人臣七十而致仕也百有三十篇以象闰余而成嵗也迁作史记上自五帝下逮汉武世代之数岂出人为然则春秋十有二公自隐至哀岂亦法天之数而为之乎歴年二百四十有二孔子将何所取法哉所谓八节三十日与夫闰余成嵗之说皆不可合也七十而致仕何闗列传如滑稽龟防日者之类何预致仕是数者使儿童见之皆知其非固不待攻而明其失矣余所以言之非固欲为是纷纷也盖伤贞之缪用心以贻笑后人而已矣
　　书封演古今年号录后
　　尧舜三代虽帝王殊号前后异时要皆以徳而兴故其受命甚永其歴数甚长当是时唯以人君即位之年为元年而已未闻其以号纪年也汉之文景虽有中元后元之称然犹未有号也武帝喜功好武矜勇尚夸其心侈大欲以跨越古今其为号虽不同大率皆取瑞应如元鼎元狩之类是已后世因之于是神爵五鳯甘露黄龙河瑞河平之称寖亦昌矣不然则取其乆安永固传祚无穷之意如永建永寿永康永宁之称犹十二三也人主之享国传世岂不欲其乆逺而自古及今考之书传唯有徳者为可乆茍为无徳虽强如秦富如隋皆不过一再传而亡况区区纪年之号安能为有国乆长之计哉使人君而知此虽以元而纪年可也彼僭窃位号不传正统一时乱臣贼子犹以改号为失国之防如齐髙之天保后周之宣正説者以其兆于天数而不知脩短之实系于其人也吁可悲哉
　　书岑参诗集后
　　杜少陵用胸中万巻之书作妙絶古今之句甞自言诗有神助而语不惊人虽死不休宜其傲睨凌蔑髙目一世以谓前无古人后无作者至于诗人文士间有可称者未甞不力加推许至于再三或见于言语文字谆谆不已如髙詹事元道州与岑参辈皆其人也盖物以类而相从人由意而相合臭味之同乃诗人之草木出于自然有不约而契者况其于一时人物汲汲然唯恐失之如近世欧文忠苏内相之收拾文士要使尽出门下而后已参诗清丽有思殊复可喜观少陵所谓岑参兄弟皆好竒携我逺来游渼陂之句则亦可以得其为人之大畧矣
　　书髙道传后
　　神仙之说出于荒忽有无之间怪谲而不足信诞谩而无所稽考以谓有耶其实未甞有以谓无耶则其事可传其书具在君子亦有时取而言之余读髙道传观其所载神仙百余辈自初入道至于登仙嵓居而穴处草衣而木食近者不过一世逺者不过数十年一日异香满室鹤御旋空云幡绛节自天而下顷之则冉冉然已入于杳冥之间矣何其易且怪也有操是说以折之者其徒必曰是人素有仙骨且道行已成时至乃即行耳何难之有哉余独不知上帝何为专意访求黄冠羽衣使为辅翼仙官河岳主宰而陶洪景著论如西伯之圣汉文之贤仅得与之同列而已乃不得与此流显陟霄汉以警动世俗何邪余甞反覆考究而不得其说又其事怪妄不经大率多类世间幻术蛮法如吐火割舌飞剑遁形絶食服气之类是也是以学者于神仙之说每有疑焉扬子云韩退之之徒所以力诋而痛排之固有谓也盖二子以羽翼圣道自任不得不尔要之后人立论似不必专务依仿韩扬使神仙之说存于若有若无之间确然以吾道自任而已则是非判然而天下之理得矣



　　太仓稊米集巻六十七
　　钦定四库全书
　　太仓稊米集巻六十八　　宋　周紫芝　撰祝文十八首
　　祭飌师
　　维神祀配上帝位列六神槱燎之祀以享以禋粤自中古以迄于今四时之运孰号令之万物之生孰鼔舞之搴我云旗曀则扩之驾我云车暵则滋之飌师之神是实司之今兹孟春载举祀事神之报之有隆勿替尚飨
　　祭雷师
　　物方归根草萎木黄雷雨作解万寳其昌涸隂冱寒昆虫蛰藏雷乃发声蛰户其张常阳亢炎赤地茫茫震惊百里电激龙骧报神之功嵗事有常神之听之食此豆觞尚享
　　释奠告宣圣
　　嵗以春秋之上丁释菜用币于先圣自成均以达于郡县罔敢弗防其为礼旧矣时方用兵四郊多垒则有司一切临时茍简视弃礼物如委弁髦独不知古者出师受成于学而鲁修泮宫淮夷攸服岂非有文事者必有武备故我战则克其夫子之道欤今兹蕞尔小邦当剪荡颠覆之余民残物礼意衰落而不敢以微薄废礼盖视丰凶而为之隆杀亦以遵吾夫子之遗训也
　　释奠告兖国公
　　维公居处穷陋啜菽饮水以安贫约是特一介隠夫所能而夫子贤之如此何也以公有王佐之才可以致君可以泽民而不得行其道乃能安时而处顺不露恶言不形愠色是其所以为贤也宜其配夫子以享百世之祀而无愧欤今兹仲春有事于先圣之宫礼也公其从与享之
　　释奠告邹国公
　　惟公心不动于死生志不淫于富贵凛然直气塞乎天地故身不利于当时而道可传于后世至于懐利以事君好战以杀人长君之恶而不谏罔民以利而不仁皆得罪于公之门者也非公之教举世汩昬扶持厥世不泯以棼公之为力尧禹同伦今秩常祀牲币式陈敢用昭荐以告于神
　　诸庙祈晴文四首
　　此邦之民耕于大江之滨下田居多而地甚卑一有淫雨之患则江流弥漫至于荡齧其隄防而莫之救故常以雨为病焉今兹秔稻满野耘夫在田而苗之秀者亦将实矣乃积雨不止水潦横流则其为民之忧未有甚于此时也维神痛斯民之无告而有以相之吏亦有不腆之羞以备春秋之享将以答灵贶维神其图之民穷于兵革不得竭力以事田亩久矣今仲夏之初积雨弥日以害田穉则是民之重困无甚于斯也维民之命实神是司寜忍熟视而不救欤神其相之俾克有秋民亦将报焉维宣之民皆筑隄捍水以耕其中号为膏腴其实洼下故水潦一兴则随以荡神所知也今天作霪雨黄流弥漫以为民忧民力何施维神是求而巳神其相之弭兹巨漫俾克有秋吏亦不敢忘神之赐也
　　此邦之人困于荼毒久矣千里萧然野无青草民之从事于南亩者有防幸而阴阳调和嵗事登衍充公给私犹或不足吏方以为忧今兹仲秋天作淫雨害于埀成则斯民之病殆有甚于兵戎之祸焉吏之弗徳神降之咎可也民之无辜神忍熟视而弗之救与维神隂功收伏曀霾扩开霁色使黍稷登场父子相庆则吏民戴徳其谁敢忘
　　诸庙谢晴
　　勾芒司旦土膏既兴陵陂之麦郁乎青青积隂未解霖雨其零浸畦溢垅沟浍皆盈民以病告有祷于神曽未彻奠云开晦明曈曈晓日晔然东升匪神之休孰赫厥灵巫祝矫举吏实何称神降之福以答民诚
　　诸庙祈雨
　　凡民无知所恃以生者唯忠信慈惠之长与夫聪明正直之神而已今兹守土之吏既已弗徳无以惠此一方天降之咎罚在雨旸而神犹藐焉曽不加恤则是斯民其终无告而已邪此邦之人罹其天灾可谓酷矣夏六月积雨不止下田既已悉为污沱种之入土不知其余几今秋七月而不雨则是苖之槁者又复病矣虽甚无知者视之犹将恻然况神之功徳在民庙食兹土其忍坐视而弗之救欤及今而雨尚犹可及过是神虽欲予之其何补于民哉维神其亟图之
　　奉安天齐仁圣帝神像
　　往嵗冦攘充斥湏江旧垒鞠为盗区凶焰所至万室一空惟是祠宇岿然独存虽长虵丰豕犹胥顾忌罔敢肆其毒焉则神威灵所暨逺矣嵗月滋乆风雨鸟防弊于路寝上漏下湿頽坏弗支非所以严庙貌而庀祀事是用补而新之以肃在庭矧兹下民奉事有年鸠工饬材谁敢弗力神歆其诚畴或吐之峩峩新宫是享是宜维神奠厥攸居往安斯寝以福吾民
　　祭江神文二首
　　某以拙于生事食口滋众乃渡江而淮就食綉川往来于江至于数四皆偃然髙卧无复风涛之恐今又将防持老稚以为终年之计而时方仲夏水潦并兴暴风涷雨变在顷刻一有不至则覆溺随之虽在善工操舟若神未免于患也是用致告于神伏愿赐以安流俾获终济幸莫大焉神既相之于其始必能成之于其终此某之迹所以得至祠下也不然其敢渎于神乎维神其鉴之尚享
　　又
　　某以去年夏六月丙寅有祷于神愿赐以安流俾获终济而渡江之日风恬雨霁水波不兴怪妖伏藏江流如镜神之厚赐非特及于妻孥虽篙师长年盖亦防神之休自惟凉薄何以得此今兹秋髙边境未靖将归安故里以避风尘维神稍赫威灵以终始之借以顷刻之便使免风波之虞于神之力实在谈笑于某之赐何啻邱山惟神其卒相之尚享
　　告巨木
　　江乡之俗嵗多淫祀家有巨木则牲以祀之其礼甚谨谓之木官其来尚矣愚民无知习以为常固其所也至于学士大夫之家犹或狃以为俗则陋矣况兹大木植吾敝庐百有余年赖以不死而其害滋多不可不去盘根错节横敷于地使土膏坟起以倾吾屋不可不去也大枝臃肿小枝巻曲既不足以中吾用而败腐之叶填塞瓦渠使上漏下湿以污吾席不可不去也春夏之交柯叶如云鸣枭哺鶵以巢其颠庇遮恶鸟朝呶暮喧以聒吾耳不可不去也长虵蜿蜒来伺鸟鶵鸟噪虵盘恶类相攻以怖吾儿不可不去也颠风骤雨夜黒朝昏凭藉势力掀舞頽檐使我常虞覆压之患以忧吾心不可不去也夫木为吾害如此则其戕而去之可以无憾矣神虽欲托此以为妖祥不可得也今者刀锯既具匠石在旁酒浆前陈巫祝在后神逝而往木仆而僵我不神咎神无我殃尚享
　　诸庙谢雨
　　某去嵗祷雪祠下神甞赐之一尺之瑞今夏六月以旱告神又赐以三日之霖夫求则必得其欲不啻如慈父之爱其子也顾吏不肖何以得此岂非此邦之人奔走奉事不忘朝夕所以事神者甚谨故神之相斯民也亦未甞忘于一日之间乎然民既被神之贶吏亦将免于危亡其敢弗以告
　　诸庙谢晴
　　雨五六日不止湖水且大至濒湖之民水半其扉可谓危且急矣虽具舟檝发仓廪号呼牵挽援之中流而区区人力安能与阳侯争一日之功哉非借神威灵有请于帝何以收积雨于九天拓洪涛于万里使鳬居鴈聚之民复得平土而居之吏虽罔功敢不下拜以纳神贶
　　巻雪楼上榜告神
　　王昔在呉忠勇葢世西呑巴蜀北举曹魏玩视老瞒等儿子戯削平中原空落防睨庙食八朝以享厥祀暨我皇家四锡封位大江东倾王宫屹峙蛟龙蜿蜒缩来防江神海灵冠剑奉祀宜有斯楼以助燕喜雪浪飜空长江万里神告斯名我是用纪辞陋徳隆弗配厥美于以告神实震而悸














　　太仓稊米集巻六十八
　　钦定四库全书
　　太仓稊米集巻六十九　　宋　周紫芝　撰祭文十首
　　为魏侍郎祭闻人奉议
　　慨生之涉世兮如白驹之过隙繄仁者之必寿兮谓天道之不易悼夫君之不遭兮又嵗月之飘忽挺大木之百围兮孰为君之匠石屈横海之巨鳣兮因蹄涔之易溢抱百艺而不一试兮悯羣情之伊郁方峩冠以结绶兮上谏坡而嶪岌望云霄而遂返兮叩天阍而不入肆鸣枭之不祥兮坠鳯鸾之双翼俨佳城之同即兮哀稚子之满室初君疾之既康兮杖枯藤而骨立俄回禄之绵延兮【阙】

　　为人祭王参议
　　维君学古以博操洁以方直亮端慤肃如秋霜知公者荐辞溢于章忌公者诋恶其欲亡虽以是名亦以是伤顷在宣和稍复进用屹然郎曹声闻汹涌谓当越迁日践华宠旋丐外除持节闗陇绣衣櫑具草木震恐潭潭大府婉画是资虎帐夜谈奋髯吐词持满在前执戈在墀公语益抗了不自疑彼意不满我遄其归羇孤万里竟坐颠跻召公复还冀有誉处卒佩左鱼俾守婺女呉侬闻风载笑载语千里之泽閟弗克予朅来是邦屡阅寒暑间闗百为臲卼龃龉公蕴良富罔究厥施平居笑言中甚坦夷我官于兹葭莩是依奉公周旋厐然雪眉目未及瞬而公我遗寒风朔雪旅榇繐帷酒在爵雪涕在衣我歌载谣以写其悲呜呼公乎其或闻之尚享
　　祭詹伯尹
　　维绍兴三年嵗次癸丑八月癸酉朔越五日丁亥汝郡周某谨以时果清醑之奠遥酌于亡友詹侯伯尹之灵呜呼人之有生伊谁不死我友云亡使我澘焉出涕以悲君之不幸者盖有四也公之种学孰知其纪发为词章温丽粹美谓当雄飞一息万里而乃颠顿困踬蹭蹬中年数举于礼部不第此其可悲者一也见知当路谓可器使荐名于朝以有禄仕晩官三衢甘心委吏酿瓮糟邱酒浆薫渍计较羡余争能驵侩而道家蓬山北扉青琐有足可至呜呼天乎忍使巧匠旁观缩手防睨而不得其志此可悲者二也君之器能雄健俊伟身纡綟绶而勇吞百蛮家在草野而志存黼扆未甞一饭而忘君是以宸廷奏书慷慨论事傥燕然之可勒顾鼎镬其奚避庶几乎平定中原剪攘夷裔以返河阳之狩而雪防稽之耻奈何盗起邻壌奋髯自励竒祸一作骑中流矢困于匹夫之手使子含愤就毙司勲弗赏史官弗记徒使夫勇士忠臣怒目而饮气此其可悲者三也人之有生上寿百嵗孰谓君之享年四十有三而止耶君之云亡母老而子穉号呼咿嘤痛极骨髓行路之人有弗忍视君之平生孝友岂弟黄发在堂防甘弗继君亦岂忍弃之而逝乎此其可悲者四也嗟我与君草木臭味义重友生而情均昆季仲夏之交与君分袂月明露坐夜分不寐临别之言相属以义嗣音三来到官未几长篇巨轴烂然满纸作为歌词清润可喜君之在官事事云尔朝趋府公牒函亹亹青灯晶荧考订经史铺陈三家鲁史同异疏以谓余此出余意我阅君书赧然内愧喜君之心益壮而锐书以酬之眷言乐只子其勉旃老夫耄矣谓天相之位莫可既君乎何为而止于此闻君讣音有泪如水淮山丛丛江水弥弥南望悠然举觞一酹呜呼君乎尚能饮此酒如平生乎亦足以慰吾千里念君之情且以知君之灵其有意于吾人者益惓惓而弗替也呜呼哀哉尚享
　　祭野鬼
　　我方阅书夜乆人寂有笑于外其声防防或喧以呼或悄以黙或附吾窓或撼吾壁开户视之云暗月黒有火而青倐起倐没即而求之恍兮无物主人谓余是鬼之塲郁其滞魄凭其强阳时出而游以为祟殃曰此馁魂是谓不祥举酒一酹告以其良嗟嗟尔曹伊谁云伤岂死于兵抑殂于商岂困于役抑逋而亡岂毒于药抑伤斧戕岂魔于梦抑沈酒浆归舍真宅魂羇异乡固有不幸亦其勿臧不得其死以其强梁怀奸孕毒自有肺肠嗜利贪荣冥行伥伥尔顔亦厚尔徳甚凉孰掩尔骼暴于康庄人之为善鸟可不蘉坠兹幽涂以失厥常使我攓蓬以效庄狂饫以饛簋沃以巨觞以醉以饱乐南面王毋呈尔丑以自盖藏尚享
　　代王无功祭杜康【并叙】
　　唐王无功性嗜酒日为醉乡之游盖得酒中三昧者既作五斗先生传又撰醉乡记至于为杜康立祠嵗时祀之独无文以告其神岂固无有耶抑亦有之而史失其传邪乃为代作此篇以见绩之有得于酒盖如此云唐大乐丞王绩谨以清酌嘉羞之奠敬祭于故杜公先生之祠皇天降命以惠斯民授以美禄俾全其真猗嗟先生维天是因实肇兹始俾饮其醇取彼秬秠杂以芳辛曽不崇朝黄流在樽贻法于前万古是尊逸士饮流是为髙人糟邱卜筑醉乡防勲麯生侍坐欢伯叩阍相视而笑其乐忻忻我有嘉趣或谓彼昏尚友千载茂世伯伦皆受公赐同师共门为公作祠祀以鸡豚祭以报本唯舌是闻酌言醻之侑以斯文尚飨
　　祭盛判官
　　嗟嗟君乎何遽罹此人之有生所不可知者数而所可知者理也至于仁者或夭不仁者或寿则数固不可知而理亦有不可推者矣呜呼理也数乎数也理乎事有适然理有或尔均一梦于须臾何夭寿之愠喜仲春之月被檄九江君来告别我病在牀何踌蹰而不去忧暮齿之羸尫曽日月之几何抱旅琐之疾伤连贻我以四书告剂饮之未良辞谆谆而益勤情毣毣而不忘何华箦之遽易仅一见于闱房呜呼壮者逝而老或留安者萎而病乃强信矣乎数之不可知而理之或不常也君有息女亦既及笄疾之既革我趣婚期壻之云良秀出等夷长江滔滔孀稚累累慰君之魂奠厥攸归我来日边官天一涯只影无佽期君是依失君中流泪下霑頥忍一觞以与君违呜呼哀哉尚享
　　祭李子容
　　呜呼君乎佞人谫谫厚徳简夷利口喋喋吉人寡辞君子所是小人所嗤宁羣而嘲勿诡以随君之内行矜谨自持发为词章清润而竒与君周旋亦既以朞皎皎玉徳竟莫可玼其在我者我力行之其在天者有不可为君勉厥修天屯其施天耶人耶固不可知唯仁而寿契若蓍用即长涂以瘗修眉在君无恨人实可悲痛此善人天不憗遗尚飨
　　祭靖节先生【并序】
　　余游江西道过彭泽将拜先生之像于其祠下而祠在新邑道逺不得往乃匏樽酹山醪立于道旁而祀焉其词曰
　　汉魏而下晋宋之间制作之辈其出班班曹刘鲍谢岂不足观文贵天成不贵雕镌异哉渊明有此至言百世之后归来一篇似美而淡若枯而醇醇固近道淡固不羣酒徳入怪离骚近箴如此词者皆所未闻先生之出如山吐云先生之归如鸟入林人见乃尔我独何心所以超絶亘古一人放而为词妙不可论律而为诗是亦斯文髙风卓行文章本根彼捧心者乃欲效颦东涂西抹而倚市门刻画无盐宁不厚顔先生下世五栁成村犬吠深巷鸡鸣桑颠仿佛音容而在斯焉为赋大招以吊公魂尚飨
　　吊英布庙
　　繄楚汉之方兴兮顾雌雄之未判唯智者之见几兮当方决而中断始冠军之就戮兮恨老増之见晩悟使者之一言兮遽投策而归汉建王都于楚邱兮俾故乡之改观虽富贵之遂志兮曽不戒夫盈满威震主而不祥兮宜避祸而逺引彼羣防之穴空兮韩卢烹而不免致主意之见疑兮功臣惧而交惋视越醢而信禽兮分死生于夜旦上印绶而乞骸骨兮追乔松而游汗漫无尺籍之与寸兵兮疑可释而冰泮王料敌以如兮何目眦之弗见渡清淮而反田里兮享寿康于安晏盖无罪而杀大夫兮士当去而不可缓况勇冠于诸侯兮复功髙于既叛何此理之不明兮徒啣寃而永叹











　　太仓稊米集巻六十九
　　钦定四库全书
　　太仓稊米集巻七十　　　宋　周紫芝　撰墓志六首
　　钱随州墓志铭【代人作】
　　故呉越武肃王之五世孙钱公名燮字弼世为杭州钱塘人赠天下兵马司大元帅呉越王倧是为公之曽大父翰林学士知制诰赠太尉易是为公之大父起居舍人直集贤院知谏院同判司农寺赠太尉彦逺是为公之皇考公生九嵗而孤薿薿自立羣儿数呼与嬉不往夜闻诸父读书常立其旁窃听巳而辄成诵呉国太夫人济阳丁氏故相晋公之孙女贤而有文闻诸父之言心异之稍自授以书后从伯氏翰林公学日益刻苦性喜文弄笔即成易若翻水见者不以为儿曹语也既壮不肯自售其术皇祐二年用伯父修懿公恩授将仕郎守将作监主簿防明堂及治平登极恩两迁大理评事初监杭州龙山酒税时方二十余嵗智畧沉敏老于吏事部使者闻其能数以冗剧兼之至朱墨满案而公处之甚暇钱塘官吏以百数无能出公右者虽一时健吏皆自以为不及翰林学士沈公文通于人物少所推下一见待以国士谓其兄翰林公曰君弟少年豪气固未除他日要是伟器自是诸公皆争荐之惟恐后乆之遇熈宁登极恩迁光禄寺丞用举者监咸平仓草场三司使薛向奏辟监在京布库用开府尹孙采奏辟同管勾检库复辟开封户曹参军复用权知开封府陈绎奏充军巡院考绩三迁至国子博士以论狱不合降监吉州万安仓到官丁呉国忧服除防朝廷改官制换授承议郎监沂州盐酒税复知郑州荥阳县转朝散郎通判鼎州旋改通判临江军迁朝奉大夫知随州未之官寓家扬州感疾于陈留县之僧舍而终公天资寛厚临政不务苛刻每论狱决囚必详审数四得情则终日惨然为之不乐故其所至未甞不以长者称任右军巡日故相陈公之子世儒其妻李氏谋杀其姑而事颇暧昧系狱者甚众府尹知公之能乃下其事公推鞫得实狱成且上言者谓公于世儒失在故出凡两移迄论初上以断所使江夏英不实坐责人或寃之公曰吾不欲以酷取名也荥阳当孔道地瘠民贫多讼宰邑者率以罪去公至抚以恩信秋毫不扰乆而民辄相戒有犯宰君教者众必殛之不逾年民富讼息草生狴犴荥阳父老相与画公像而祠之鼎州近临蛮獠凡三易郡守皆武人公不以贵胄髙之事之益谨相得甚欢郡倚以安焉公当官清谨处事不茍虽号能吏至于出处大节则雍容可观大抵不急于进每调官京师率以三月为期过是乃去僦舍委巷足迹不至吏省往往人不及知而公巳行矣公娶陈氏故相尧佐之孙兵部郎中道古之女先公十五年而亡于是合祔焉生二子将仕郎汝士隆徳府黎城县尉邠老儒林郎怀州武陟县丞女六人长嫁进士马与次早亡次归瀛州防御推官监开封府陈留县酒税朱从悌次归假将仕郎姚衍次归进士邹希燮未嫁者二人公享年五十有四实以绍圣五年五月八日捐馆陈留既以其年六月七日于开封府汴阳乡之原矣至政和之壬辰秋八月公之犹子鲁望始状公之行求余为之铭初公倅鼎余时为桃源令是时州县之政皆倚公以办郡中号为无事公日率其僚相与燕饮已而赋诗殆无虚日余与公游从之乆且为姻家知公为最详非余谁其铭之铭曰武肃之枝其叶有奕组袭圭传世有令徳矫矫翔鸾以奋以翼谓当大施以播竒绩用不尽才口语籍籍隠以自晦勤以自饬宁屈不伸肯枉吾尺凛然髙风懦夫可激穷岂在人达岂计力繄此令名不系通塞言无挠词面有刚色谁其似之古之遗直不有君子其何能国如何昊天荣不配植不究公年俾屯其泽用作铭诗以相窀穸
　　成忠郎冯君墓志铭【为贵州太守计体之作】
　　成忠郎冯君长卿名元辅南唐时其七世祖自建康来泾遂为泾人家故饶财世世皆以髙赀长雄里中曰某者君之曽大父也君父字择之自号泾山逸老泾山有智善谋凡邑人有讼者或不决于官而决于君事有疑众方含糊不断君一言乃定人称其长者泾山既生长卿期以似已果然方六七嵗时便读书他儿未上口君已如流长又留意于隂阳地理卜筮医方之术皆摩研其书甚精至有所防意其妙不传也一与人接问其姓名爵里后数十年遇之卒然犹能省忆其强记多闻出于天资要非他人所及谏议大夫钟公君实君同里人也少年自太学诸生上书干裕陵由布衣登侍从气盖一时甞语人曰使长卿为举子功名可唾手取也后公贵既在朝犹时时以言风之似若有意于推毂者而君不屑予也人或以是劝之君笑曰仕本为贫吾岂急于此者敛板折腰固所不暇当丐余年于水石间耳言者遂止君自泾山捐馆舍日益勤俭乆之植产数倍于祖父时絫赀至钜万已而告其子曰古人有言观雷观火为盈为灭天收其声地藏其热吾畜赀甚厚不祥及生独不可为吾法乎乃大输粟塞下愿助边费朝廷嘉其意拜为郎授三班奉职官制行改承信郎渊圣皇帝受内禅以覃恩转保义郎主上践祚又以覃恩转成忠郎宣和间盗起桐庐所向郡邑皆下既破黟歙宣甚危部使者知君素信将奏辟为巡尉倚以捍贼檄屡下君不就曰事有缓急当同其忧何必诱我以官贼犯旌徳去君家相望数里火昼夜不絶飞烟蔽日有羣不逞鸠恶少数百着五彩衣以朱巾帕首将从贼君生擒其渠魁面缚送部使者斩之冦闻不入境泾赖以全贼平赏亦不及未甞以语人先是江淮间民亦合党夜聚为妖谓之四果其所事神曰张公君曰是所谓张角者旁近多往从之君援古以告时以祸福悟而止者不可胜计其后桐庐贼自号圣公民皆神之其所附皆异时事张公神者叹曰吾固知其不为贼也君好义尚气节不妄然诺而性不忤物士大夫造门求君为卜地者不择逺近皆往人有病而无以治者虽氓必手加砭剂无难色享年七十有三建炎三年三月二十有三日终君再娶陈氏皆先君而亡继室张氏子三人长曰某从政郎婺州浦江县尉次曰某乡贡进士次曰师文上书补将仕郎未调女四人皆嫁士人君初得墓地于彭公山乃穴地为圹缭以周墙向背皆出君意戒其子我死则于斯焉乃以其年六月二十五日于彭公山之原而墓之木拱矣建炎初某自京师游宣客有言君之善者惜其死不获识其面后某将为贵州守防其子师丈遣人以状来乞铭某曰诺状如所闻是宜其铭铭曰士有不才不计其位才有不进不疚其异猗与冯侯可以仕矣而弗仕者意不在是人挽以出吾笑而止彼言如云吾心如水维时披攘羣夫射利累累若若不及驵侩絶壑昂霄轩轩满世辟书鼎来吾曰曷似岂不頳然有腼诸子视彼贪人何千万里彭公之下其水弥弥名与泽偕亦何其已婆娑故邱君子乐只
　　左朝散郎章公墓志铭
　　朝散郎章公讳某字彦明宣州宁国人公天资静重刚介有守束发已如成人及长补太学生以文行称诸生之老于文者皆惮之其后就举开封有司第其文常在第一文出无不满其意者明年春登进士第先是开封首荐者率六嵗一登科谓之雌雄牓其来甚乆公始以雌牓得之识者咸谓公以文取胜耳宁有数哉授宿州士曹事当路者知公才争荐之朝三嵗而章遂溢改京秩用辟书知宿州虹县事宣和三年召至京师辟廱直学公才甚髙学且博自其少时名已在士大夫间至是皆以朞月期公为贵人公恬于进取不善谄笑非其人不欵其门以故他客往往皆骤贵而公之官犹未徙也舍法罢差永靖军司录后改青社未行丁父忧授滁州司录嵗余焉罢于朝主管杭州洞霄宫建炎三年冬丁母忧服再除而公益无意于进矣乡人勉其行差通判潭州逾年以疾终寿六十有一以绍兴二年七月初四日于宁国柯氏之原公之学问行已大率皆务事实耻为空言于书无所不窥尤精于礼学喜古文尤慕西汉左氏二书常撰韩文音义引物连类多所是正有补于世人有短长未甞挂口平居视之吃然若不能言者至于事有大疑众方含糊公一言辄判若白黒之在前也潭州素号督府时湖外盗贼旁午郡益多事公条处甚裕民赖以安郡将席公知公之贤至以师友称之性不喜表襮常畏人之知已其所歴往往皆有隂徳在人而人不知是以其事不传公事亲甚孝居丧尽礼及至虽草木瓦石纎悉皆以身亲之观者以为难初其弟御史公为蕲春簿防贼大至郡不守御史迎母夫人窜山谷中公自乡里来访其家至龙舒闻蕲春失守方大忧怖莫知所从有异僧指而示其处曰访于某地当得之已而果然母子相见遂复如初逮建炎三年母夫人捐馆舍方敌骑大入江以南皆扰人情一切茍简而公之后益尽礼与前不少异于是人益难之喜作诗不务讥刺清淡古雅有韦应物孟浩然之风而议者以公之安分寡欲不慕声利盖自其先世所传公之曽大父曰某大父曰某凡二世皆髙蹈岩穴不愿就禄至公之父曰某始举进士一不中第即谢去杜门终身学治气养心之术甞手编千金外台数百巻传于时曰吾穷不能济世以此书活人亦足矣公娶呉氏累封安人先公卒生三子二女好仁好义好礼好仁以致仕恩补将仕郎为安丰军司法三子皆善士有家法公于兄弟尤极友爱能以其学传其家其弟某继以登科今为监察御史状公行事使为之铭仆于公为同郡而年又长甞以诗受知于公不可以非所托而辞铭曰荣利卒卒众所趣万轨轧轧同一涂公行甚力志甚殊羞秣吾马膏吾车有禄弗腆身实臞峥嵘不如公腹书爵未配徳声则余世间万法皆乗除乆不可取谁敢都安公故邱其勿吁
　　朝议大夫章公墓铭
　　绍兴十有九年夏四月庚午尚书刑部贠外郎章公过余家与之坐而言意甚忽忽若有不恱者已而泣谓余曰先夫人以宣和辛丑不幸捐馆是嵗九月于鳯林乡姜氏之山寿六十有二后九年而先大夫以疾终于寝嵗庚戌十有二月于茆市惠因院之东享年六十有七噫嘻悲夫古者孝子之其亲必有文以志其墓粤自嵗辛丑迄于今已已盖二十有九年矣而先考妣之碑犹未刻诸幽唯人子之戾是惧其将何辞以免焉子盍为我志之后数日乃以状属于余公讳元任字莘民其先占籍武宁五季之乱有徙于建安之浦城者事闽王髙州刺史检校大传用其夫人练氏之言释将校王建封之死后将江南李氏兵屠建安以夫人言一城尽活语在章氏家传中有自武宁而徙宣之符里者公之七世祖也曽祖某祖某皆隠于家父某赠太中大夫母孟氏赠太硕人皆以公贵也公登绍圣元年进士第调蕲州黄梅县主簿秩满丁太中公忧服阕授江宁府户曹参军改通仕郎移饶州鄱阳县丞用举者改宣徳郎知洪州新建县事未赴丁母忧服除知和州歴阳县事政和八年夏六月江淮大水至于冬十月民无所得食越明年嵗已亥天且大旱民益饥流冗相继殍而死者枕藉于涂公丐籴于官劝大姓尽出其所藏粟视官直以粜躬以粥糜食其老弱茇草舍于邑之四隅以就民便居焉而悉赖以活有司奏两淮饥民二十五万而歴阳所活居其多朝廷遣御史周武仲察访淮南以公治状闻差充淮南西路察访司主管文字转承议郎充江宁府司刑曹事转朝奉郎渊圣即位以覃恩转朝散郎今上即位以覃恩转朝奉大夫是时公年已六十谓其家曰余从禄三十有七年事无不尽其心者今老矣复何为哉乃乞奉祠以归从之主管江州太平观建炎三年以疾告时西北始用兵士大夫之没于兵者甚众人人不自安以得请之嵗十月二日感疾与家人相诀而逝又克以礼焉可以无恨矣公性端亮倜傥而临事不茍事无巨细靡不经意故所至皆以能称居家孝友出于天性爱养其弟恩义甚笃太中公赀产甚厚悉推以予之圭撮不留公才虽过人而官止州县未甞有不足之叹政少闲辄饮酒赋诗以自娯裒其平生所作二十巻藏于家夫人杨氏世家宣城累封宜人少归章氏以柔顺庄肃能循法度闻于一乡甞曰吾职在苹藻何得与外事唯日诵金刚经未甞一日舍去度其平生所诵殆不可以万亿计呜呼其可谓贤也已生一子曰某今为尚书刑部贠外郎女二人长适江宁李晞次适鄱阳熊彦悰孙六人曰绮以公致仕恩补将仕郎曰纲曰纯曰绾曰纮皆习世业而未冠余一人生逾月而未名铭曰章氏之先世居武宁五季云扰实徙浦城孰起其家大振厥声太傅之徳夫人之英伟哉建封荷戈与兵骈颈受戮畴不震惊老妇一言活万黎防天报之徳世享其名埀三百年贤徳并生谁派斯流聿来符里公昌其名继取名第大发廪仓亦苏万死七闽两淮异世同轨施何恢恢泽必弥弥宜髙公门以受厥祉天屯其膏报啬其侈唯变不常不变唯理勿逮其躬逮厥孙子
　　桐汭太守方君墓志铭
　　左朝请郎方君讳懋徳字元相宣州南陵官田人宣之属邑六南陵最大且多士以科第进立朝有名节者一时数公君视诸公为前辈方六七嵗知所慕恱既壮益自苦喜属文使试于有司数以文艺先诸生于是声闻一郡咸髙其能政和五年贡于礼部宣和三年赐上舍出身任廸功郎调鄂州刑曹掾兼工曹未行遭父丧已而又遭母丧服除再调湖州武康尉武康之乞人丐于沈氏遗之不满其意坚卧不去后数日而死沈氏之仇告其杀人狱乃疑吏甚恐尉至即得其实一邑皆惊上官闻尉能交口争荐任满用吏部闗陞法迁左从政郎改授常州晋陵丞晋陵多大族率以势力頥指州县州县吏皆唯阿受制不敢争有官至正郎者号为多田嵗大熟一粟不输后里胥以讼至邑庭事连其家乃嗾其冒占黥徒使为证君械诸黥移文诘之遂大慙服时诸大将持重兵以抚方部幕府吏多不逞有钱氏子兄弟持钱数百万以籴军储为名甚至强敛农民不恤有无又使其家僮纵掠于市旁午道路人不自安君捕其尤悍者而鞭之援至闭闗不纳众皆缩栗服公之强钱氏子亦自是稍稍引去任满改左宣教郎知临安府钱塘县逾年知府事俞公俟荐职事修举转左奉议郎钱塘仁和皆临安附邑朝廷嵗遣御史按阅棰杖有不如律者罪之防两邑以杖制不度闻有防邑吏率降官一等君力请于府以谓虽杖以燥湿而有轻重令实不职丞簿尉其何罪之有焉愿以身当是责朝从其请独与仁和令王巩坐之而蔡纯诚赵彦端陈从易范无【阙】谢沇刘贽皆赖君以免其后临安以缮修皇城使出砖五十万君持不可府尹大怒君立于庭三日不去请益力尹知其不可而罢仁和亦赖君以免呜呼其可谓仁人之言也夫未几用皇太后还宫赦复左奉议郎差监尚书六部门用知钱塘县修埀拱殿及射殿赏转朝奉郎以减年实歴转左朝散郎防有言者罢去嵗余主管台州崇道观磨勘转左朝请郎祠宫满差守桐汭未赴以绍兴十九年十月九日捐弃诸孤寿六十有五君家三世皆居官田有讳瑫者是为君之曽大父瑫生元绪是为大父元绪生炳是为父炳以君故一再封宣教郎母范氏赠至安人君性乐易辞色粹温与之接怡恱可亲客至必饮以酒酒杯流行辄缓歌数解间出语调坐客翩然起舞而君喜益见顔间人意君为可易及涖事中刚有守不可回夺尤敢与有力者抗无所畏忌人以此喜之亦以此怒之君娶王氏赠安人子四人长曰廷瑞次曰廷頴二人幼未名女四人长适丈经次适凌清臣次适王宠皆士人一幼未嫁王氏甚贤有妇徳初君未第时家稍贫君举于大学九寒暑衣裘之奉皆安人手纺绩以给之无倦色先君十有二年而卒葬于泾县仁义乡双泉之原以绍兴二十有一年十月十有九日乙酉合葬于安人之墓君中嵗从禄为吏甚健而心在邱壑晩嵗得东谿一曲筑屋其上赋诗往来其间自号云谿野老议者以君进弗克究其所施退又弗克享是颇为君恨铭曰威而寒锄暴奸直而端抗上官君乐易众恱安外健武中粹温仁有勇理必然激懦夫诏百年
　　百拙翁墓志铭
　　余友郑君知柔字仁父百拙翁其自号也后余一年而生常呼余为兄余始生之年嵗在壬戌而仁父自言生于癸亥仁父家素贫迁徙无定居其后徙家委巷即数椽为防设星祠壁间标其上曰某生行年嵗在庚申余见之惊曰君乃先我而生我当以君为兄而君顾兄我何为见绐仁父笑曰仆不肖幸辱与君游平生自谓才出君下讵敢以一日之齿而先于子乎傥以告焉君必拒我故乆不言尔余再拜谢曰固知公长者然亦何至以我为贤后十年仁父下世其子惟肖书来告我余先君窀穸亦既有日愿为之铭仆曰士为知已者死况于铭乎其何以辞乃叙而铭之君世为宣城人曽大父曰某大父曰某父曰某仆为儿时犹及识君之父杜门不妄交游往来里巷间步趋可数门舍欹倾掖以巨木虽风雨可虞未甞以此屈于人应进士举终不第议者以报在其子君不变父守益折节自若尤工于贫通毛氏诗善属文亦终不第乡人惜之如惜其父也君为人专尚信义少时与余诣大府期以黎明俱至方五鼔紞如余入賔庑闻有人声曰此必吾仁父也视之果然问其谒则在介绍久矣后有期盖未尝不尔与人交久益可亲人有过必正色责以大义使自媿赴人之难奋不顾身人有善称之吃吃不离口往往终身不忘君有兄使酒无赖方居贫时赒之甚力少不当其意辄毁辱之甚者至唾骂之君笑而不较有田数十亩举以与之卒嵗有饥色君尽割巳田与之人谓君曰无田将不饱奈何曰不尔何以见吾先人于地下兄亡儿女子累然为抚育之嫁娶以时不先已子绍兴二十年春三月九日既夕命家人秉烛易衣与妻孥语如平时付以家事大率皆仁人之言有负君千缗者诈称子钱非贷也而昬之君命焚其劵弗取已乃危坐而逝乡人欲用浮屠法士大夫为之赋诗作文以纪其异而其家卒用新仪以殡焉礼也君捐馆而惟肖嗣孝谨可称能世其业女二人其一先君而亡次事同郡士潘大有孙二人曰慎修曰性修皆君所自名某年某月某日葬于某乡之原铭曰厚于为仁而身无寸名勇于为义而禄无斗粟岂非予之齿者去其角傅之翼者两其足此愚者弗知而智者必烛闻君之风可励薄俗百歳之后有君子者过君之墓而式焉则造物之于君亦云笃矣




　　太仓稊米集巻七十
