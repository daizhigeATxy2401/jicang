　　钦定四库全书　　　　　集部四
　　提要
　　三余集四巻　　　　　别集类三【宋】
　　【臣】等谨案三余集四巻考三余集世无传本惟散见永乐大典中然各韵所载题为黄次岑者计七十余篇题为黄次山者计五篇巳自相抵牾集中有见山堂记一首篇末署豫章黄次岑而永乐大典别载谢谔所撰三余集序则曰流江黄季岑更互相舛迕宋史艺文志则作黄季岑玉余集焦竑国史经籍志则作黄次山三余集前贤小集拾遗载其诗一首厯代名臣奏议载其文三篇亦均作黄次山近时厉鹗撰宋诗纪事则云黄次山字季岑辗转异同防扵不可究诘惟丰城县志载宋黄得礼字执中元祐间进士曾为栁州军事叅军与集中先大夫述一首符合又载得礼长子名彦辅字伯强登政和进士次子彦平字季岑号次山登宣和进士建炎初仕至吏部郎中出提防湖南刑狱载其世系名字科第仕履皆一一条晰然则撰此集者乃黄彦平所谓次岑次山季岑者或传写讹异或偶以字行耳至其集名三余当取三国董遇三余读书之意宋史作玉余亦字形相似而误也彦平在靖康初坐与李纲善贬官南渡后数上劄子论事多所建白其论赏罚一疏持论尤为平允厥后刘光世吕祉得失卒为所料如撡劵然亦刚正有识之士矣又张端义贵耳集曰马子方作守令幕下黄次山作启与庙堂不入意自改云方四九之年买臣自知其将贵当乙已之岁渊明已赋其归来固不敢自比于古人欲以此折衷扵夫子黄大服云云是其虚心从善异乎一长自足者宜其文之工也今据永乐大典所存编为赋诗二巻杂文二巻存其文并以存其人焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀











　　原序
　　余江西自欧阳公挈领文事而后来者襟披袂攘同底于斯道元祐前固亭亭可数其芳韵到绍兴又卓卓一振偻指辈行在洪则西山胡少汲流江黄季岑屹立相望少汲登八座入经筵贵矣季岑上星躔不偶则分守符持使节随所遇行其学余少时间知江乡事得尝鼎其临江防记久则厌饫其湖南诸篇葢窥其法文由王临川之简而造昌黎氏之理诗溯山谷之流而指少陵氏之源由是无乎不之而竟合于古余此论辨者欲夺不可淳熙丁未季岑之第三子新武当使君牧之携三余集走行都余惊覩如旧相识连夜秉烛文则大声疾读诗则细哦长吟回思昔所持论果不异此固有理匪亿则屡中也武当云求为之序余既有昔之论则虽欲食言正自不能乃录以寄之不知武当以余言为有以副其切切于手泽可以慰其孝心否然三余之子若孙登科者满门家法益张此集有继无尽又为可占十二月朔朝奉郎试右谏议大夫谢谔序
　　三余诗文流诵士大夫间有年矣恨未多见幸防此来访其家藏获观全帙大抵根据理要而其味悠然以长或以文非韩退之诗非杜子美有所不道可谓知之深者乃锓诸板用广其传庶彰著述防意云丙午仲冬望日缙云汤思谦题










　　钦定四库全书
　　三余集巻一　　　　　　宋　黄彦平　撰赋
　　禅浴赋
　　食已何之言散谷也泊无与往从僧浴也长槽下注四溟覆也大杓更取羣指掬也涣然氷释汗霡霂也滃然云蒸息往复也风乎舞雩返初服也游乎华胥栩栩然睡之熟也
　　五言古诗
　　乐府杂拟
　　惊风吹鸿鹄一举仪天衢劲翮自肃肃弱羽犹区区时于蒿艾间得粒鸣相呼永愧燕雀情我岂不足欤鹏运与鸥没逺近各有图方当絶四海安敢懐此都
　　二
　　用意﨑岖外人贵真相知张耳望陈余汲黯是魏其所谓刎颈交首身果不随太行摧车险蜀道登天危坐席有畏涂方笑剑头炊老翁牙齿脱年少莫相疑
　　三
　　古来达士志爱日懐兢慎皇皇百年心穆穆三才顺后生不作意易名才慕蔺感慨能防何繁华终共尽不须吟梁父亦勿歌虞殡当从箪瓢人勇退以为进
　　四
　　往者东门近接咸阳道炎风沉玉甃宿露薅瑶草召平磊落人此亦有何好常时玩钩带不复叹枯槁武陵桃易华甪里芝难老战争兹云始贱贫傥长保
　　五
　　青青佳蔬色春事幽人家为政一畦足葱韭纷菁华贫士食有经愿欲不得奢鲑种二十七笾豆无添加寒翠濯露雨甘芳供齿牙菜花亦不恶何独爱桃花
　　六
　　忘机对芳草一目青浮浮荣枯四时行寂寞万事休树谖见国风采菊闻灵修空残飞蓬首讵返王孙逰韩子木强人臭味谁敢投暮年还小黠不肯辨薰莸
　　七
　　脩竹不受暑飘然无定着炯炯月明枝萧萧风陨箨佳人洞天晓羞多頩怒薄玉雪生林际绀袖花零落尘埃褦襶子执热何由濯亦复起遐瞻层氷架松壑
　　八
　　石戴古车辙人生来往勤双轮不生角越絶防通秦坐令丘壑姿化作京洛尘君看钓鱼矶鼻口罗江津浮走例有役俛仰俱巳陈吾亦永愧尔东西南北人
　　九
　　神物有显晦飞潜不同羣为梭蓄雷电为劒动祥氛鱼服与蛇行委蛇隠其文嗜欲未可求物象畴能分一朝逝不留万里垂天云回首视山泽凡鳞故纷纷
　　十
　　遗堞感至今平生行乐处英雄除覇王俯仰成今古昔日城中居此日城边墓鱼龙与爵马共尽谁能数悲风天末起陌上行人去凄凉王仲宣独咏登楼赋
　　元符巳夘冬至先君罢兴国令宿皇恐滩有诗云倦客逢长至扁舟泊逺滩居常谙寂寞童稚笑相欢后十七年自成均谒告还乡是夕防斡宿新淦寺有感赋此
　　去年度长淮霜月照孤驿今年适异县香雾依禅寂人生几冬至南北均行役风枝无停号遗句诵凄恻生男当门戸堕地要膂力抚我谓我臧诲我以文术寜知事大谬木拱尚白百巧换千穷只有不如昔晓灯离室暗又踏它山碧行行重行行风尘儿亦得
　　独秀峰
　　湘山富佳色韫蓄人未知天球有余润草木防其私聨绵固不恶峭独防愈竒兹峰岂飞来兴尽留于斯云烟惨么麽灌莽纷离披名虽异星渚实不愧仇池惜无小白花宻雪防疎枝教僧营小筑便是补陀祠
　　送徐稚山江西漕
　　长江分东西下流隔沧楚方船漕红粟出节须调防催科急星火踏浪轻尘土公私此一时长短要相补水生春岸阔江净桃花吐饯宴那得频征帆防当举烟鬟小姑山晓镜女儿浦鴈鴈破行飞鸭鸭避人语平生钓竿手只合江湖去因君偶别离感我犹覊旅
　　赵少隠移漕广东
　　五岭余炎蒸三湘漫清絶犬牙地相入要是俱百粤赵侯干莫器盘错中排决近惟髙帝孙逺付使者节悠悠南海路惘惘舂陵别君才谁得如郎星映卿月功名与事业邂逅当俯拾姑行毋疾驱迟补中都阙
　　题刘氏市隠亭
　　云合日景暮鸟啼芳意休闲芳閟佳境倦客得深投主人定何人方技家者流持防不二价博物要兼收丹砂出勾漏杜若来芳洲卢橘上林夏桂丛小山秋鱼虫傥适用剥啄无虚求潜山仕途防隠居吾庐幽喧寂若两忘容膝万事周佳名志华屋他日或重游
　　七言古诗
　　赵丞相黄冈独往亭
　　士生渉道有深浅时来行身随近逺飞云邂逅作霖雨雨足云归自舒巻南阳躬耕心不悔东山忽起顔犹腆威行巾帼喜折屐得倍古人谋盖鲜杨颙恸哭野王筝叹息成言那及践关中丞相富丘壑掩鼻功名聊不免前年一战靖江浒今年再战开淮甸心期緑野园林胜梦想黄冈松桧晚渊明孤往欲问津赤松从游非众愿凭虚或喜凌云赋逺游请续离骚传
　　彭泽懐古
　　人言宁饮建业水陶公不汚彭泽米淳耀之烈当未渝义熙之政何如此不能先驱净蝼蚁忍傍车轮攀獭尾巳荒松菊赋归来颇着文章申已志少题正朔多嵗时此志防须来者知羲皇上人乐复乐晋室遗民悲莫悲立秋日湘舍熊生所居斸地得劒长三尺六寸熊生自言居六世矣感延平旧事因系以诗
　　野人斸地得神兵铲采埋光三尺半念求欵识推甲乙櫑具连环既芜漫里闾只从曾髙説栋宇未随儿子换迄今要自二百年前此怪藏那得算秋风是日来阊阖利器乗时思击断肯论口腹车鱼间未露文章斗牛畔良工拂拭劳三浴志士提携思一旦张雷博识固自佳贾郭充庭还可叹北岩华隂土性弱顔色暂时供把玩不如一洗清海水径斩长鲸为万叚
　　二妃庙
　　舜生诸冯没负夏南游晚葬苍梧野九峯中隠土一坏草树苍茫谁辨者皇英不祔只孤坟妃祠别占清湘原畧无石马充故物但有丛筠志泪痕山川相逺终相望衣冠来游环佩响风急真成鹤羽飞波寒不隔龙工往鲛室何人相与居月明警跸万灵趋未论甄后拾翠羽定见李白骑鱼
　　程伯禹给事供职维扬不及迎侍通直丈生辰欲寄夀星未获方深念不怿有叩门求售者既得之自賛其异且求诗
　　将军精忠石饮羽志士纯孝冰出鱼天公晓人极了了间遣异物供时须西清侍讲广陵居夀亲千里愁作书平明剥啄出见客帝俾遗汝明星图仙官游空貌不臞若木映日华不枯勿嫌鹤有皂白相汝防服为亲娯嗟君宻行不可诬塞侯周叔俱不如帅先百僚待忠孝伫相明主平羌雏
　　五峰竹
　　此君抱节懐霜露裁以广寒修月斧区区拔颖陋管城落落中绳宜册府潜心几絶西门佩古亲传伏生语后来颉颃追时好客卿子墨先生楮慈恩柿叶剡谿藤俗嗜纷纷那足数何人喜事翻新制林下风流微近古宣心写面却缄囊百草千葩增媚妩青奴小忍供笔砚晴窻示尔梅花赋
　　送胡帅
　　征南下车再寒暑比屋罢民手摩抚使渠安业不扰渠恐负来时天上语汉官题名当家谱向来诸公孰为伍天下中庸有胡公不畏彊御陈仲举年时丞相双旌举南浦飞云作霖雨文昌戎政念得人谁令两公归接武周宣中兴借方虎秦王学士开天府只今陛下更辛苦要折遐冲付尊爼忍饥种麦未葢土军民嗸嗸两难处从容宫漏未遽移亦及渔樵人物否
　　骤雨宿香歩
　　阿香被召雷挟辀飞防受职云承宇防官鬼伯俱奔走东风作恶神灵雨山长巳自疲荦确泥深况复愁沮洳夜投古寺亟燎衣灯烛荧煌汤湢具移床避漏皆相似欲往华胥仍龃龉曲肱防初未遑蓐食还须戒徒御长年行役虽劳事胜日登临或相补防到诸峰最上头俯看万壑争流处



　　钦定四库全书
　　三余集巻二　　　　　　宋　黄彦平　撰五言律诗
　　田家春日二首
　　纬竹梁溪面诛茅舍道旁腊收氷下纸春课社前姜露草牛羊长风花杖屦香人生但如此官独为谁忙迟日芳众草微风被野田荒山有吠犬穷屋亦炊烟花已清明近茶将谷雨前供输了官事麤粝任吾年
　　石祈晚泊
　　江树繁隂合江流涨沫浑归舟带圆月倚棹并衡门表表浮屠迥连连睥睨昏梅花腾逺响杨栁想新翻
　　临川投赠
　　主计懐萧相临民起次公履声元自识环赐固宜防便觉长安近宁论茂苑雄别诗无好语虚忝荐贤中【黄嗣深】翰林逼华葢天防视瀛州哀痛扶兴运从容賛庙谋终篇常称惬两郡却淹防更试平原尔方看相且侯【汪彦章】今代昌黎伯琳宫尚陆沉极知延阁峻仍记掖垣深简古元和様精微正始音居然合廊庙过听着山林【韩子苍】发防魁丹陛摛文重禁林麒麟鞭缕玉菡萏烛揺金事与京尘改愁将瘴髪侵东还应晚合未用叹升沉【莫夀朋】
　　大通铺
　　寒食只数日春光犹一分风烟明杲杲莺蝶闹纷纷馆地红铺绣汀洲緑妬裙芳馨有谁遗吾欲降东君
　　还自豫章寄谢胡帅承公
　　陆贽挥毫敏亷颇仗钺频人言绥逺俗吾念隔中宸虎落新军睦鸡翘旧望亲玉堂清夜直学士固应真文献尊皇祖枢机属老臣中庸镇夷夏精防极天人嗣武躬戎服边头亦战尘毋云予小子家国待经纶翰墨南州士弓刀北府兵防年闻战伐两地费经营伧父呉儿笑儒冠武弁轻人才广收拾归共致升平【侍郎前守镇江】
　　误解陈蕃榻慙升贾谊堂丝纶今典诰钟铉古铭章窥豹迷深隠攀龙漫激昻鼎梅同臭味妙语更难忘
　　胡帅见和用韵再寄
　　本朝求治切大府课功频葵藿长倾日槐枫逺被宸深心怜父老慈训念君亲奉计他时事仍看汉相真【赵丞相去洪不一年大拜】
　　乔木犹春色名家亦世臣安危思有寄文武不无人翰墨昭前烈功勲踵后尘八萧终鼎鼐二贾且丝纶国歩谁为梗民生乃见兵选贤丞相府持节伏波营健笔千钧重先锋一鸟轻征南多兴绪相忆暮云平挟书游北阙发防列东堂遽骇豺狼怒因潜虎豹章已应长寂寞无复变轩昻公若登台辅平生或不忘
　　冬至节假赋愁隂喜霁
　　爱日明朝至寒云此夕同预知鵶啄雪先验鸟呼风乡国追随外年华感叹中清愁将浊酒斟酌并成空日出湖山丽寒销草树芳裙腰先蕙碧妆额次梅黄目极绵绵道心清细细香南枝春不浅东阁兴难忘
　　石埭道中
　　地势方呈险溪流不得平涛头开沸白石齿聚寒清纳纳三江暮油油万壑倾澄清浑莫测泯黙谅无声
　　弱水
　　弱水三千里仇池十九泉颇疑仙境界不隔世山川海濶虽无地壶深别有天何因霜雪后一壑独苍然
　　次韵朱希真赠别
　　白头才半刺黄巻漫三余鬓秃丝难理诗工锦不如登山灵运屐下泽少游车子念从吾隠吾能授子书偶伴浮云出还寻倦翼归泝流扶楚施长夏及荆扉故国荒乔木劳歌厌采薇本非求独往要自隔羣飞
　　嵗晚楚亭集唐句
　　百丈牵江色连樯并米船樵苏喧晚渡鸥鹭浴晴天问舍慙元德登楼忆仲宣司存兼吏隠别有一山川辇路生春草云安有杜鹃覊栖投老日邂逅中兴年纪鳯初年逼迁莺霁景鲜愁寛卑湿地欣对艳阳天
　　故人亭
　　寒里花开晚霜余叶落深云天迷逺望山水费登临瑟鼔英皇怨沙沉屈贾心髙名前后事苦调短长吟
　　宿新喻县戯为俳体
　　短短长长栁踈踈宻宻杉秧深先熟稻叶贵再眠蚕御暑乌油伞伤春白纻衫乡风尽江右魂梦莫湘南
　　妙音方丈
　　弥勒同龛夕维摩示病情炉残文武火灯暗短长檠耿介游良苦温柔梦不成颦睂挑锦字相忆恨髙城
　　感事寄怀王彦舟侍郎苏景谟大夫
　　藨蓘年仍恶畊桑命亦微原头买茶去江口换鱼归顾影行犹畏全生计已非五陵游侠客裘马本轻肥絶壑惭懐寳清时自贡珍光芒殷地发斤斧响山臻经画烦才吏余赢逮细民尚应来汉使金碧傥能神燕市人初去辽城鹤共飞兵戈虽向息闾井已云非险阻千山路艰难百口归扶携兼老幼吾见亦依依明月人千里青阳嵗又除曲江行有债幸舍出无舆细冩蝇头字遥看鴈足书长江不可厉幽意若为摅
　　泊舟兠率寺呈王承可
　　樯燕惊三叠刀鱼送两旗雨篱花淡泊风岸栁参差晚并知名寺同寻没字碑摩挲几来者沿泝总何之龙用中宵壮风扬广岸波不堪簉鸳鹭合作傍鼋鼍寂寂灵妃瑟滔滔孺子歌微君澄练手如我布防何王子才军中有道人鬻笔既售而去笑曰吾姓名在管中破视有细字曰李洞长求之不复见矣
　　车马相逢地龙蛇杂处中从容李洞长游戯管城公堕履方圯下跳壶已阆风还同贺水部乗兴看行宫
　　南归宿西禅寺
　　灵辄三年宦何蕃间嵗归风尘为吏苦天地禀生防廪粟难糊口园蔬亦乐饥谁令浪奔走南北敝征衣
　　送黄司録
　　异县伤流落同官及老成诗书尚家法谱系更宗盟嵗暮一樽酒阳春千里行双旌定何处抚字振新声雪销南国瘴花徧北枝梅华发天边老微阳树底囬未知身外事聊覆掌中杯检防樽前客明年几去来
　　七言律诗
　　池州府石埭县
　　腰舆径度逺人村猿鸟声中日易昏山合翠屏迷出入路随流水听潺湲驾崖凿壁花无主洗雨梳风暖自繁只欠相逢具鸡黍便从人説到桃源
　　约建德蔡令游梅山晨起微雪
　　长年踪迹困尘埃防向名山勒驾囬闲约访僧寻野寺飜成踏雪防官梅岫云要是无心出溪月犹能有兴来竹折松欹更愁絶不妨吟赏助清哀
　　青囬沙际草先知稍傍芳林上故枝野寺残僧微雪后冻云寒鴈共来时不愁眼里无诗本却要胸中有画师已入城官长骂留连风物得归迟
　　呉虎臣献书行阙
　　山北山南烟霭横破烟啼鸟已催耕能来夜雨连床语大似春风不世情琳馆陆沉吾已老金门宠辱子方惊集贤学士应相谓诗客形容太瘦生
　　圣节有感
　　漫説南风入舜弦伤时抚事益凄然愔愔新绿愁鸲鹆悄悄残红拜杜鹃心折更闻胡部曲眼明那复御炉烟蒜山歩江南北寳鉴经囊若个边
　　已酉人日
　　寒梢发頴斗临寅玉烛初调七日春稍稍江云欲回雁醺醺花发巳撩人敌来莫道长安近老去空惊甲子频南渡诸君且书劒北宸双阙正风尘
　　送杨当时防漕
　　桃花浪穏布防张汉节新除蜀郡郎自昔儒林无别墨只今文苑有他杨碧鸡回谷光灵逺白狗稠滩道路长我亦郎潜归未得故溪幽梦炯鸥行
　　丁未南徐灯夕
　　王正三五漫佳节浊酒寒灯且眼前无复鼓歌祠太一真成烽火照甘泉疎梅欹雪遥相忆淡月笼云也自圆北极朝廷知不改起占天歩亦茫然
　　重过京口
　　江北江南形胜地忆伤游子少年心波分杨栁愁边碧月带蔷薇笑里隂铁瓮只今虽料理金山乆已罢登临寄声瘗鹤岩头字莫厌龙蛇万里深
　　宿东流县威神寺
　　雪梅风栁破韶光又扑征尘宿净坊壊壁老师真数面隔年题字故斜行王春三月向人好禅诵六时销日长来往区区秪如此桃花应亦笑刘郎
　　读邸报有感
　　江城留滞鬓毛斑六县三年防徃还迁客东流惊建徳懐人秋浦更齐山平生深愧田园志陈迹真成俛仰间同学少年都上道欲将长铗向谁弹
　　晓发东流如建德途中作
　　听风听水东流寺为雨为云建德山拍枕波声犹在耳参天秀色不违顔春来草草才正月栁内时时见一斑虀臼工夫浑未有藁砧行李巳来还
　　送何端卿帅泸
　　何侯石友平生事傅粉风流讵可同谁使拥旄三峡外不留持橐五云中啼猿此去欺残月回鴈因来托便风亦念人生行乐尔且拈重碧擘轻红
　　人物当年盛学宫笑谈尝许小人同分襟短艇江湖去回首觚棱涕泪中却叙檐花听夜雨又还菰菜动秋风秪应黄屋收京了邂逅东华踏輭红
　　三月十三日歩至杏亭
　　禅房幽讨有谁期竹径穿花蝶不知山拥暮寒斜照里树含芳思欲开时和风第放千林喜胜日闲成一叚竒何必红尘汚人后始从箫鼓看繁枝
　　五言排律
　　南部
　　南部风流志东山窈窕容诗牋元襞彩史笔近书彤花月妖时见闺房美间钟梦兰宵有证吞蘂露添浓稍讶钗分髻还怜镜隠胷吹箫仪彩鳯遗防驻游龙防是云间堕真成月下逢光风开荳蔻钿履上芙蓉湘岸传虚瑟昆廷学晩钟瓌姿随月满绮思殢春慵乱絮飞何逺繁花影自重红裳明洛浦白雨湿巫峰织女期清汉宜男结緑茸丹书多避忌银叶竟怔忪每遂西瑶宴长防北斗舂屏深金屈戌佩响玉玲珑阅古柔情极防书逸兴浓烛还通德侍研有雪儿供【按此诗疑非完篇】
　　七言絶句
　　田间春晩
　　麦苗初种今如许少日行遮雉子斑看舞翠绡三百顷却须花絮了春闲
　　浅白深红小睡余梦残春去緑扶疎更无蜂蝶怜膏馥时有娇莺隠自呼
　　清溪解防用秀才甫韵寄杜藏用
　　九华晴云今日隂清溪涨水夜来深苍梧哀泛湘妃瑟白藕秀出姮娥簮
　　长年三光占嶰筒笑语天囬西北风髙城遂隔不足道只忆齐山幽桂丛
　　宿坡书事
　　决决沙泉取次流小堤闲贮一奁秋莫将霞鹜飞飞影认作兰成万斛愁
　　拟栽垂栁待栖乌招买风光计巳疎只有碧芦驯白鸟系愁萦恨不关渠
　　欢喜口号
　　纷纷番伪漫成羣淮北淮南结塞氛破走仙官三万骑秪烦前队夜义军
　　残魄游魂詟复猜焚舟弃甲总头回天家防遣杨无敌磨斧衔枚夜半来
　　愁见淮隂打阵来白氊甲倒如摧山东降卒时时说説道番人怕背嵬
　　从来汉将説张韩泗水流澌浴铁寒待泝隋河趋洛口却登防岸复长安
　　占着商山接华山两京浑在笑谈间樵苏按堵人甘寝别队官军入武关
　　蜀茶互市入西番番马来嘶渭水寒为报尧峰吴少保径招属户防长安
　　何必翠虚捎魍魉且看白斾挂麟猊几年待着龙蛇嵗便是乾坤交泰时
　　侍臣秖道天顔喜掩骼还俘更苦心边戍要教迎刃解圣恩先作漏泉深
　　初到池州沿檄阻风麻歩
　　悲风林际万牛鬬惊浪江间百马奔舟归指防淮南岸桅折船漂何处村
　　贵池鱼味不复美秋浦猿声自昔哀南人官此欲归去为问北人来不来
　　石钟寺
　　秀发九华晴景摧頽五老苍顔暮雨朝云佳处小姑依约烟鬟
　　朔风驱水作狂澜眼里庐山脚到难少待须臾莫仓卒卸防聊憇石钟山
　　宿香严寺
　　章原暝边龙防宿塔岭尖处胡孙愁且并山腰欹侧过莫从髙顶望神州
　　天生忠孝程伯禹国有老成黄嗣深山北山南时一过闲云野鹤故人心
　　归途次韵
　　霏红防防胭脂雨唾碧溅溅罨画溪送客归来问山馆一声啼鸟日平西
　　村落人家栁过墙舞腰曾共小姑长防妆拂黛留相学巻叶吹芦莫漫狂
　　寒食犹须数日间楚亭才隔几重山归时便有桃花否试擘华牋问曲栏
　　隔年重到浯溪路旌斾行疎鬓雪添幸有江山供吊屈愧无耆旧咏来廉
　　春风乔木浯溪寺指防溪流问故家庭下巳无书带草歩头犹有水仙花
　　湘桃亦作春风面与拭中原泪眼看旧染天香悲麦秀续书王梦失槐安
　　巫山生女不必丑湘树开花也自红为问黄尘奉骄子何如青嵗嫁东风
　　楚山云日昼昏昏叹息皇妃尚有村鼓瑟听渠悲帝子凭肩那得学天孙
　　逢人怕作宣明面为米误折渊明腰光隂客里深相忆泉石家山特见招
　　剰水残山明竹屋暖风晴日倩桃花轻罗小扇亲曾见花外青帘是酒家
　　清明
　　去国扊扅悲往事还乡笳鼓愧前修十年过计千章木一寸离心万斛愁














　　钦定四库全书
　　三余集巻三　　　　　　　宋　黄彦平　撰表
　　贺明堂大礼表
　　禋祀告防髙灵荐祉湛恩释系绵宇归仁臣闻帝临中坛举无足称其徳者王假有庙又何以加于孝乎故约情文以行典礼或用大牲而后吉或酌行潦而见亲皇穆穆以思诚瑞穰穰而来御恭惟皇帝陛下忧勤始政敦朴先民得万国之心以事其亲接千载之统以合乎祖履季秋之月永懐霜露之悲尊赤氏之光对越房心之次配天其泽与物为春臣职在平反身慙留滞不获周旋盛际显相于明廷愿言宣布寛条慰安于逺俗
　　绍兴七年请皇帝御正殿表
　　明发以懐二人尚积皇皇之望清跸而朝万防未窥穆穆之容徯瞻当宁之严防致叩阍之请窃以履天下之籍受海内之图维周邦之命长新故汉殿之仪有旧若当阳之未正则就日以何观恭惟皇帝陛下孝本因心仁由所性推戴夙光于代邸追号兹极于尧墙虽总政几久虚朝位伏望发于独断慰此羣情天临九陛之尊星拱千官之侍嗣圣人之大寳克绍先猷配太一之常居永为民极
　　第二表
　　皇心翼翼久虚路寝之朝圣孝烝烝犹结倚庐之慕再输悃愊仰渎崇髙窃以敞云龙之庭槐枫异列瞻天日之表葵藿同倾盖昭明分之宜以肃防同之所辇出房而属目亷逺陛以归心难用哀摧久専退避恭惟皇帝陛下志清雠耻行贯幽明自闻弓劒之遗克笃墙羮之念虽亲总览未辨等威伏望早辟端闱躬临正宁履至尊而制六合建皇极以康庶功不惟俯慰于人情亦以仰当于天意
　　第三表
　　仙防已邈徒彷佛于尧墙孝慕无穷尚逡巡于汉殿普天所覆就日何观窃以象太一之威神赫彤庭之宏敞故太阳下同万物临照则亏惟帝座上应列星崇髙是仰避而不处意实难安恭惟皇帝陛下性尧舜之仁躬禹汤之孝奉翼室三年之制虚正衙双日之朝至徳虽隆舆情未惬伏望特颁温诏徙御广除一日万几使尽闗于一览羣工庶尹得咸觌于咫顔庙社之休天人共赞
　　绍兴七年请皇帝听政表
　　臣等累上表乞早临庶政伏防批答不允者龙湖絶望宾天之驭难追驹隙载驰易月之期无几未躬庶政莫厌羣情臣等云云恭惟皇帝陛下渊懿凝猷沈潜毓徳栉风沐雨力恢经武之谋局地蹐天爰下宅忧之诏恍疑有望悲极无容然而天生烝民君实司牧国有大命礼为节文墙羮之念虽深衡石之程孰决伏望俯咨羣议仰监前王因三户亡秦之心继一成祀夏之烈遂亲总览以幸幅员
　　劄子
　　堂白劄子
　　契勘六部郎官旧制日轮一员宿省今既罢常程专以防秋为急即行在路诸部入夜委无职事所以绍兴四年体例更不轮官然君相勤劳将士暴露私居甘寝义所难安欲望钧慈却许日轮一员赴尚书省直宿准备非时供发军期文字至将来解严日罢庶几得少致区区扈跸逺来之意抑又闻真宗皇帝以杨徽之夏侯峤为翰林侍读学士邢昺吕文仲为侍讲设庐秘阁夜则迭宿令刘文超日以当宿官姓名于内东门进入宣召顾问或至夜分今扈从臣僚不多若侍从轮直禁中庶官轮直都省小大之臣咸获自尽其尚庶几禆庙堂之余议竭臣子之至情复章圣隆寛襃直之宏规图澶渊却敌芘民之伟绩如有可采伏望敷奏施行伏候钧防
　　又劄子
　　窃闻明州申有髙丽人金稚圭刘待举等附舶到州事契勘髙丽自神宗以至前朝许之来贡赐书入学燕乐赓诗其甚至于临遣王人罢黜言者所以为之赐者甚宠而属意者亦深艰难以来首防两端坐观成败终赖谋臣献计勇士竭力乃能立国由此观之结纳逺夷初未有益徒自取纷纷耳方今排决和议师律渐张若因循故事许至行朝必将托游说之词胁制人主使兵威自屈而和议复伸忠臣不得遂其谋烈士无所奋其勇从违之间利害不细昔刘琨欲结石勒勒答其赐而辞其言窃谓警报方严防秋正急当厚其赐币就彼遣还折冲消萌于计为得如有可采伏望敷奏施行
　　绍兴六年十一月二十日堂白劄子论赏罚
　　窃以淮西之捷中外同庆防功行赏兴替系焉前日获见稍白其端言语精神未能自达解严犹逺姑息置之近日闻诸士夫颇有赏不逾时之论故为三说効其区区夫为国者张其纲纪明其赏罚周公达故赏罚行孔子穷故褒贬作春秋之成犹能使乱臣贼子惧况人主即位十年福威自出以公义行赏罚岂不足以拨乱世反于正乎唐萧复白徳宗陈少防位兼将相首败臣节韦皋府下僚独奋忠义今若以皋代少防则逆顺判而惩劝立徳宗欣然纳之事所以不行者复不肯奉马钦绪附耳之言也今日事力虽未为丰方之梁洋亦未为俭姑息之术岂可专行前日之战闻有身为大将明乞退师者亦有偏禆之间踊跃请行先登得隽者若解彼一镇授此一镇离明干徤断以不疑变姑息之风激拳勇之气折冲制敌尊强本朝在此一举最上防也康定寳元之间宿师不解范仲淹因辞观察使力劝仁宗下诏责躬避朝减膳政府待罪亟从其请而防黜其官四路帅臣讨贼不效罪之大者并令落职自効以功赎过其说具载张唐英所集仁宗君臣政要录中今若都督诸帅一例加恩庙堂不必表辞只用手劄直叙其故勲主上以徳不能覆威不能征遂使生灵广罹杀害还俘掩骼事虽施行至于淮南新起之税所得甚防为扰颇大更展科数寛防流移浙西诸处运米脚钱纳草虚费曲赦两路以示特恩辞免之章悉从其请统制官以下即依旧例优与推恩此中防也周祖在汉为枢宻使出讨三叛已而奏功汉人推恩则曰仰遵庙算臣何力焉当轴羣臣无不受赐则又曰诸道藩臣同寅协济不可不赏汉朝复不能违于是三叛虽除而朝纲大壊矣赏以报功非以纳侮惟名与器上之所司执国柄者相随受赏固为不可专洁已之小亷而谓之塞责忘善后之逺虑而谓之从权开侥幸之门消精锐之气聚敛之谋已尽飞挽之费不充建中覆辙唐监未逺鱼烂瓦解变自内兴此所谓屈力殚货诸侯乗其敝而起最下防也抑又闻拟人者必于其伦揆事者必穷其理汉之诸侯有布衣昆弟之心故冯敬以悍死于前唐之藩镇有辅车相依之势故武元衡以忠死于后若乃一时功臣握兵在外而议者遽以诸侯镇比之则过矣君臣分定亷陛势殊爵非世袭待王命而后荣封无专地仰县官而后给从违之际逆顺随之以李光弼之功名攘袂徇国天下风靡一为迁延则田神功等皆不受约束岂有人主赏功稍核其实不满私意即遽忧其不奉诏乎或曰必不奉诏则如之何应之曰晋大司马温倐至湖隂朝廷不知所为王彪之白相王令以手书相晓不从则遣中诏又不从则六师整驾逆顺于兹判矣温得书遂还苏峻未平陶侃遽欲南归温峤语侃违众败事义旗将回指于公矣侃亦不敢去伏愿朝廷惜机防之难逢念懐安之易失览冯敬武元衡之所异以释其疑考王彪之温峤之所同以赞其决采萧复范仲淹之说而择其中庶赏罚当而权纪张中兴之业未议而国之基粗立矣文须张本不嫌词费盖又有深于此者而未敢言焉绍兴七年二月五日堂白劄子请听政
　　上天不吊道君皇帝宁徳皇后讳问奄至窃惟祖宗故事易月而除防三日而听政羣臣表请防制虽幸见从而听政之期再三未许仰揆圣意必以梓宫在逺变故异常难以寛遣然中外之论以为此尤不可不从何也人主之行异布衣布衣者饰小逊矜小亷以自托于乡党人主惟天下安社稷固否尔昔阖闾伤于檇李其子使人立于廷茍出入则呼曰夫差而忘勾践杀而父乎则对曰不敢忘孙防中刺客弟权哀号未视事张昭曰孝亷此宁哭时耶改易权服扶令上马使巡三军古人废兴之际处之固自有礼其后防稽乌林之捷非幸也数也惟楚懐王客死于秦楚人怜之如悲亲戚诸侯由是亦不直秦使楚之君能执夫差之强听其臣能抗张昭之孤论以六千里之提封顺三户亡秦之谚因国人之悲以结诸侯之援而责负于秦抗兵相加师哀者直胜败之数未可知也奈何忨嵗愒日役于讐人既不能强又不能弱婚讐忍耻终以俱亡其后孙心起于牧竖之间所遣诸将犹足亡秦由是观之则南公之言未为无证直其君臣自为谋之过耳仰惟国家今日变故艰危之势讐耻之情方于昔人殆有甚者君臣之位虽正军国之务实繁外无手足强近之亲内无帘幄保惠之托嬛孑孤立观者寒心加以时不待人机不容息訹好语而误军政徇过哀而妨国谋脱有纷纭天下英雄未有与人分其责者谓宜沥陈悃欵开悟圣明逺稽载籍之兴亡近念祖宗之积累吴人制胜可以为法楚人自亡可以为戒畧布衣之节计天下之安遣使奉迎幸其听许治兵为备伐其隂谋哀死事生于计为得然则易月之制虽已聴从亲政之期亦不可缓惓惓愚虑伏望敷奏早赐施行宗庙生灵不胜徯愿
　　九月十五日面对劄子
　　臣幸得以非才复召见乃七月已已言校旗大阅之法曰愿歴吉日选灵辰北极盛秋躬秉武节陛下加惠留听不遗易忘之臣八月甲辰诏御六师顺天道东行九月丙寅发临安臣得厠执事顔行防霜露覊靮宜有以开广徳意幸自见敢索言之臣闻临大难不惧者圣人之勇也甲兵不多非国之灾货财不积非国之贫顾操术立志何如尔唐太宗初即位突厥颉利倾国而至饮马便桥元年闗中饥米斗匹绢二年天下蝗三年大水民东西就食兹亦危矣太宗见善明用心锐信魏征仁义之说而拒封伦捭阖之词以房杜为腹心英卫为爪牙处将于衞宿兵于府其语士卒曰吾不使汝曹穿池筑苑惟专意武备天下无事则为汝师突厥入冦则为汝将其语将帅则曰国之纲纪惟赏与罚非分之恩不可数得宜自修饬毋贻后悔太阿之柄操持不失故薄海内外莫敢撄其锋其后颉利成禽酋长带刀宿卫部落皆袭衣冠米斗三四钱行旅取给道路此无他操术得宜有志者事终成也方今边徼之祸饥馑之灾方之太宗异世同事然今秋嵗既稔矣待外敌者独不为欤臣愿陛下躬太宗拨乱之心采魏征仁义之说以至诚育万物以至孝通神明以刚徤中正位天徳亲贤逺佞贵公灭私怨忿不萌则听断自审临机必果料敌必明简号令严阶级拔进枭俊禽敌之士汰遣全躯保妻子之徒有功当赏不吝王侯无功侥望分毫不与如此则不可胜之计立矣兵法曰先为不可胜以待敌之可胜不可胜在我可胜在敌以饱待饥以逸待劳正治以待其乱致人不致于人在我者也观衅而动首尾俱纵建瓴破竹所俟者时在敌者也以陛下之明席艺祖仁宗之遗泽当上元之徳防协永平之嵗纪惟当断以不疑与贤士大夫共此功名尔孟子曰责难于君谓之恭今日之事落落若难合臣非敢独言易然不以孟子所言望陛下则臣之罪也惟陛下怜察
　　灾异劄子
　　臣闻日食地震阳防隂盛也隂盛则静者动阳防则明者晦推类言之则妻者夫之隂也子者父之隂也四夷者中国之隂也小人者君子之隂也陛下春秋富盛嫔嫱稀简帏幄之私行义未过二年之间大异重至意者外敌伺隙而君子小人之际尚烦圣虑乎今承板荡之余履颠沛之势财不足自富兵不足自强天下喁喁未絶望于中兴者徒以陛下克巳自强大臣同心事国悔过求言而善类稍进也近日士论颇谓朝廷甘受佞人而外钦正士声音之拒礼貌之衰有得之于言意之表者此非陛下之福也自古求治之君当轴之臣夫岂恶治安而乐危殆薄君子而厚小人然多不免焉者何也君子难亲小人易狎也愿陛下以父兄为意大臣为人主受言厉谔谔之风恢荡荡之徳逺浮謟近端方搢绅之间众不可盖其有公忠自奋敢献异同不可狎而亲者宜隆寛褒直俾充本朝不宜尽听其求髙举逺引不留自助也人主父天母地子养元元父亏明母震动子讹言相恐古人犹惧况食于三朝震其国都元元饥饿自相鱼肉而不思消伏之计乎惟陛下奋干刚之威大臣扩包荒之度防进英俊以强本朝此抑隂崇阳应变之至权也震食之异庶几可销标季之运庶几可复强敌之忧庶几可弭陛下召臣千里诚冀有补万分废承天之至言指米盐之细故未杀灾异荧惑圣聪则非臣之忠也故不敢不尽愚
　　拟上道君太上皇帝諡法奏【按此首据歴代名臣奏议补入】
　　恭惟道君太上皇帝躬仁厚之资履明昌之运自初即位则召收耆俊开访落之基既倦于勤则祖述唐虞决内禅之防在宥天下二十六年揆厥所元讫其畀付岂不善始善终哉若乃玩心神明储精窔奥号令温雅俪古有光蠲定刑法与民更始养生葬死将使之无憾既富而教思底于有成戴白垂髫含饴击壤物众地大治久变生虽天步方艰而人心益固天未絶晋圣子勃兴民之戴商景命有仆兹奉讳问而中外遐迩号恸陨絶不啻若防其私亲此岂人力也哉盖有以得乎天矣诗咏君徳乐舞后功异经同防明盛徳之所隆也歴选勋华至于文武继昭夏崇諡号岂独七十有二君垂世行逺今乌敢已夫惟稽古之君焕其可述者文也与子之志断以不疑者圣也昭天漏泉其仁无所不及备道全美其徳无所不该制礼作乐极三王之显继体守文尽天子之孝经曰文王徽柔懿恭懐保小民盖惠于宗公者思齐之所谓徽也浸以光大者扬雄之所谓懿也文王之美防妙通不可得而名思齐之所以圣者几是矣忧患作易用晦而明嗣武受之克昌厥后对越在上作周匹休配三宗无逸之称接七世景炎之绪探乐天之至徳扬清庙之幽光不胜冐昧拟上尊諡曰文圣仁徳显孝皇帝庙号徽宗









　　钦定四库全书
　　三余集巻四　　　　　　宋　黄彦平　撰记
　　文孝庙记
　　宣和四年正月壬戌谒文孝庙庙梁昭明太子祠也武帝虽黜欢晚年立栋湘东又立詧惟其后王得立故序昭穆而追帝太子曰髙宗是既然矣若池之有祠则祖于秀山蔓于诸邑而最盛于郡郭之西人初谓神曰九郎谓其祠曰西庙嵗时奉祀长吏因人欲请于朝始赐额曰文孝庙又赐爵曰英济王诏书之意若曰九郎西庙其语不文不足侈神光灵慰人心云尔然则昭明者太子諡父时语也髙宗者梁帝系其诸孙之志也以文孝为庙额以英济王为祭秩则我国家制度也今邦人文献莫考称说无章乃有配帝而号昭明揭庙而书英济不可不辨也因窃记
　　髙安郡门记
　　颍川庄绰季裕慈祥清谨人也其仁心之所抚字儒术之所縁饰渊源所渐逮其自出凛凛乎中兴良二千石之选已守筠州之初年绍兴十二年也朝廷宁谧有暇乎礼文之遗轶时南雄州治保昌县因其请赐名保昌郡庄侯言江西七州四军其六州有郡名而筠无有愿即所治县名为髙安郡得视南雄以幸一方财物无所费恩数无所加也事下监司参度诚然明年正月制曰可于是新门扁牓侈上赐以示邦人且思有述焉先是唐武徳五年改洪之建城县曰髙安置靖州七年改米州又曰筠州八年遂废故道院赋言筠州俗防异于南康庐陵宜春三郡又言髙安之城豫章之别而已则初未尝名郡也天寳乾元互有沿革李景复置以迄于今夫郡额有无究其实何所校而庄侯力请深自幸者其必有为矣干木隐而西河美地因人而重也禹贡载九州土田贡篚之异而不言其人之情性人不因地而贤愚也魏晋以还士以道胜风流相尚氏姓地理之学相与名家及失其传乃至托门地以相矜罔赵郡诸李未必悉出陇西南岳诸刘未必悉出彭城混为一区人不自勉此议者之所叹也初元甲子天下日当安尔朝廷徳泽长吏条教月销日揉将见处士之节墨客之文秀发于髙安而震着于当世地或因人而重矣传襄阳之耆旧赋江汉之炳灵道胜风流推原其本盖自吾季裕发之
　　见山堂记
　　临川郡治见山堂者虽未攷所建嵗月然其为登临之胜宴喜之旧前贤诗章犹可寻也中间改山为逺既失其名近嵗又壊其屋人皆惜之终未遑复也绍兴十三年广汉张公滉字昭逺来守是邦推其所以事亲理家者力行之曽未数月吏得职而民向方前此郡之所当讲而未遑者悉举焉若仓若库若务若城诸门风示千里焕然一新然力不役于民财不加于赋也明年五月复见山堂丙寅堂成矩矱壮丽与客落而记焉客曰君子以山比徳者静止之谓也不静不足以尽性仁者静故乐山不止不足以生明艮止也故为山性尽而明生大学之道也公以庭闱在逺谂于朝未许去遂留家侍侧而独官于此翛然燕处日事其心于静止之学所造深矣由是教条设施翰墨防戯既复见逺为见山又易懐谢为晞顔致知格物乎堂皇之上论世尚友于古今之际政成学富其去是邦而羽仪天朝也不逺矣诗云髙山仰止景行行止公其有焉豫章黄次岑记
　　江南西路安抚制置使防记
　　汉于禹贡扬州之域建豫章郡至隋乃曰洪州唐乾元初以洪州为江西观察使治所开成中升镇南军节度国朝州县镇名兼汉隋唐之旧而守臣钤辖防吉等九郡故仍为江西防府建炎已酉北骑渡江府第烬于兵久未遑复也绍兴癸丑夏大丞相赵公自建康易镇来洪安抚制置十州之地养民训兵禁奸掩骼礼贤劝学通商阜财流逋悉归庐舍继葺度工籍费次及防事防召还而徽猷阁直学士胡公实继其任陛辞之日上以轻徭薄赋使民安业为训公拜受命至则牓民安之语于便坐之堂天威不违罔敢失坠清心省事百废自修粤明年闰月已卯防事成力不役齐民财不侵省计俭不至陋壮不至侈大府之仪于是告备人见其敏而莫知其劳也咸谓宜有以纪之窃惟天下国家之理乱存乎其人而人之用天下国家者不可无学汉任丞相御史必于儒者且更治民考功故萧望之由少府出三辅黄霸召自颍川寖为御史大夫东京虞延鲍昱第五伦自郡守入为三公而钟离意黄香亦自近臣为郡守盖非儒者不能通世务非经术不足谋王体朝廷以寛厚清静帅羣吏而牧守忠信爱利以化斯民上下相安中外禔福故天下虽有变而民不摇髙光相望载祀四百三代以还最为长世无他徳厚吏良而亡怨于下也仰惟主上兴衰拨乱若稽前古遴简名臣付之雕郡而丞相以子思孟轲中庸之学经始于前今公以倪寛董仲舒悃愊之心守而勿失保残奋怯不三年而获见承平之旧用儒之效也若夫充大有为之心尽修小雅之废攘戎狄复境土俭宫室小寝庙而遂振中兴之烈则斯干之雅盖四方之公愿非此邦之人所得独议惟吾民幸于上而惠以儒帅丞相与公不鄙夷其民而用经术安辑之则区区之私有不可不识者谨为之书
　　梦山堂记
　　易王氏之学初盛衢信间晚为博士成均谈经简举独号近古子珉中玉传父业弱冠举进士中之后七年通守抚州予始获相识且相善也盖观中玉之为人其临民有骨肉之心其律身有冰蘖之操宁言之不出而不敢欺其友宁犯之不校而不忍忧其亲履践如此其必有所受之矣中玉为予言绍兴甲寅春梦至田舍爱其四望山川之秀后三年自信徙家衢得徐氏废居于孟渎村改筑西向则溪环峯列恍如昨梦因牓其堂曰梦山是何祥也子为我辨之昔予游南徐僦居得沈氏林塘存中集所谓梦溪者也其说与中玉相似予时思之形有开阖息不碍于徃来景有昏明气不停于消息死生昼夜所以由而不知者人自为间断尔诚明之理固在也明以接物可以见今诚以养心可以知来见乎蓍形乎梦想是或一道也故曰至诚如神王氏之学进此矣无足辨者若夫定交之义惜别之情不可无言因并着之且为后防登临张本
　　紫芝庵记
　　昭武游若无今居临川以其待次余闲广园池艺草木与同时士大夫游别馆多矣又作紫芝庵以志其祖之所遇自言祖遇左仙公授之道术斋室之北尝产紫芝别数十年而外物之期终合人或异之则又揭黄冕仲上官彦行苏子由叶端礼诸公诗文于壁间以信其说夫芝草人知为美瑞或异之者以其详于仙方而畧于经术也然人力不可致根本不可防要是天地间中和之气所钟也气有发而生之者亦有炎而取之者楚山一年三秀服之度世不老发而生之者天也汉殿九茎连叶乃独为创见炎而取之者也前人有所遇后人不敢忘理情性致中和始于闺庭达于闾巷着于邦域则炎而取之而封胡羯末之徒出焉节义清芬文章余馥灵秀并峙与之扶疎是足以仙矣岂必然絶俗离世哉亦理之常无足甚异因为辨其所以然
　　罗山妙心院华严经室记
　　罗山洪丰城之望石人之异记载不无大小岫山北支疑有洞穴可寻而未见岫山周遗寺也岑絶倚其中甲乙未租税二百年矣治平中赐名妙心院前住省方新院屋徒义光能饬东小室求华严经藏之余避地山间知闻殆絶日阅是经有防心者欣然忘得防焉经以悲愿为宗趣悲心不弃一物愿力能通三世凡士之纯明英特其才足以有为而言不信于人道不行于天下者皆愿力之不宏者也识环记井之事达者犹旦暮尔余亦有愿悲济斯人顾病矣无能为矣恐负斯志则使禅者道璋访岩石之胜文字者瑑告之异日复求以为符信
　　序
　　送周梦授序
　　学者求为可用大则用天下国家小则为天下国家之用西汉承秦絶学之后武帝表章六经士大夫意不茍且倪董公孙帝皆身及其用而遗风余习覃延乎昭宣时故夏侯胜陈久隂之戒则取于洪范隽不疑叱犊车之妄则稽于公羊昌邑之初大将军未知所立及其不道复忧懑不知所为在廷无言几误大事国家隆儒取士多本于学大者陪几务其次列从班晚生小吏犹皆有职廱泮一旦革冗员试之州县郁郁者类不屑为録録者或无能为也吏抱牍来前诪张道说首肯笔诺不敢少拂其意经术造士岂端使然哉梦授罢教官而掾于滁毋为郁郁也夫委吏之羊鲁人犹任其责而骑曹之马晋人不知其数慕清谈者至于不及为蕲行矣勉之一为学校之士雪耻何如哉
　　王介甫文集序
　　绍兴重刋临川集者郡人王丞相介甫之文知州事桐庐詹大和甄老所谱而校也艺祖神武定天下列圣右文而守之江西士大夫多秀而文挟所长与时而奋王元之杨大年笃尚音律而元献晏公臻其妙栁仲涂穆伯长倡古文而文忠欧阳公集其成南丰曽子固豫章黄鲁直亦所谓编之乎诗书之册而无愧者也丞相早登文忠之门晚跻元献之位子固之所深交而鲁直称为不朽近世诸贤旧业其乡郡皆悉刋行而丞相之文流布闽浙顾此郡独因循不暇子詹子所为奋然成之者也纸墨既具久而未出一日谓客曰读书未破万巻不可妄下雌黄雠正之难自非刘向扬雄莫胜其任吾今所校本仍闽浙之旧尔先后失次讹舛尚多念少迟之尽更其失而虑嵗之不我与也计为之何客曰不然皋苏不世出天下未尝废律刘扬不世出天下未尝废书凡吾所为将以备临川之故事也以小不备而忘其大不备士夫披阅终无时矣明窓净榻永昼清风日思误书自是一适若览而不觉其误误而不能思思而不能得虽刘扬复生将如彼何哉詹子曰善客其为我志之
　　杂著
　　赠李徳逺
　　孔门四科德行顔闵与冉子皆未尝仕仲弓仁而不佞居敬而行简想其南面廪廪乎徳逊君子之风也由果求艺乃以政事知名其才当有过人无不及者旅泰山伐颛臾不能救则已矣又从而为之辞则是得已而不已夫得已而不已岂过人者累之欤临川士向从吾游者李徳逺徐子安其谈经者也同举于乡间一牓皆成进士徳逺告别之番阳供司户参军职要赠言焉夫清畏使人知慎戒揜人言勤谓尽诚以行事不谓生事也能求寡过禄在其中矣几年学古一旦入官勉处中和顺经术意
　　杜崯赞
　　杜崯字藏用金陵人龙图阁学士镐五世之孙也后徙洪之南昌天性夙成苦心学问师事张耒于黄州以诗文见称州里知名士欣然慕与之交其为举子江淮间声誉籍籍年三十六中政和五年进士乙科解褐将仕郎歴官池州司仪曹事饶州余干县丞在官亷退俸禄尽予孤遗多病寡言不求知已而望实不可掩初用举者陞从政郎复用举者改宣教郎绍兴元年七月辛亥以疾卒年五十三建炎初有荐之于时宰者曰居家孝友慈祥属文简逺萧散虽不足尽其所蕴亦庶几焉赞曰杜籍京兆避迁金陵先正北还文儒自兴本支竞爽貤赏昆仍殊科绳武崯独再登澹雅之词凝旷之姿若有以为而止于斯
　　王氏二子字辞
　　王侯太初嗜好诗书见其二子骥种凤雏羣从制名皆取于水尔其从之有本于是濯字忠父在诗逺酌自事吉蠲神歆其约仲浩直父孟子是师不枉不挠达于无疵海隅诸州桑防接畛琅琊诸王尔族为近魏先正昶为子命名沈深浑湛戒莫之争水有胜复淮终不絶世有汚隆徳终不灭咨尔忠父三复尔诗毋曰不显神之听之咨尔直父勇义果徳毋以一毫易吾之直子之事父闻礼闻诗母之育子恩斯勤斯未闻万物能裕两仪行成于勤业荒于嬉令月吉日授尔祝祠知天知性永受保之
　　汉书评后
　　读书当自具眼若但以成败为是非毁誉为曲直则侏儒观俳优尔不知所笑果何事也王太初西汉评谓轮台之诏一日克已天下归仁叔孙通制礼为能恕已量主金日防比百里奚赵营平成功由魏相笑范増不疑项伯王嘉死犹荐孔光而深恶爰丝父子谓果同心则汉廷诸公为全者此岂雷同道听者所能辨哉用意详切自成一家可传也
　　贺陈内翰启
　　驷骑再驰星汉堕灵槎之使鼇扉趣召翰林逼华盖之居径从翻药之阶入听穿花之漏其为荣遇未易名言窃惟贤能所以致中兴文章所以垂不朽自昔膺箓受图而与民更始必有持简操笔者为时而生负超卓之竒材总皇王之余议胸吞云梦字挟风霜吉甫美周相如谕蜀梁洋赦令泽潞制书所谓雄深雅徤之文无负献纳论思之选前朝习治近幸启戎四海疮痍六经煨烬洛书授禹神扶定鼎之倾天防开秦地峙登瀛之峻端拜而议其谁宜为伏惟某官发藻士乡飞英朝着文章俊语长照映于人寰忠言嘉谟寖翺翔于法从貮卿粉省批敕银台兹起燕闲复还严近扈六飞而视草供十吏之濡毫久勒西域之赞书爰正北门之递直盖欲武夫悍卒咸知匡救之诚雍畿旧国仍髙献纳之绩式烦鸿笔协济壮猷某自愧雕虫虚防荐鹗动贡公之窃喜忘庾信之懐愁尚冀鳞攀宁忘螽跃
　　先大夫述
　　先考讳得礼字执中洪州丰城黄氏九嵗防母十四防太学二十五中元祐三年进士第尝为鼎州桃源县尉防州兴国县令栁州军事推官以没其在桃源捕获强盗大情已正格当被赏叹曰岂可便文自利而以疑似杀人哉尽释之防民健讼诸邑犴狱充斥其在兴国三年瘐死者才一人犹以为恨建中靖国初应诏上书论行法任人之要其畧曰嘉祐熈宁之法仁祖神宗之为也祖宗所以望其子孙者在安治之如何不在政事之因革而主熈宁之说者曰必为之更变主嘉祐之说者曰必为之守常分曹为朋迭立胜负宿怨快于私门实祸归于公家朝廷顾何所頼惟天子建中和之极正心诚意择其善者而増损用之则行法之要也人才实难有未必用自贤良进士砥名砺节以自致于大臣公卿之选益又难矣国论异同口语疑似无四防之罪而加之以流窜之刑瘴雾蛮烟不死不已遗孤旅衬虽死不还士有持平守正如彭汝砺叶涛之徒其言未必见省此风不革异日必有以伏刑都市参夷伍宗之请闻于上者矣愿朝廷退人以礼宰辅为国受言变搢绅锲薄之风増社稷灵长之福则任人之要也书入报闻先考年不及强仕位不及京官平昔诗文遭乱散落言论风防可概见者惧复湮没故追次其畧而不敢辄加焉
　　祭梁谿文
　　炎运有赫九阳之厄帝赉我公振其颠踣宣和初嵗王城赤水载笔直前开陈隂沴流离艰棘不挫愈励归班奉常嫚书倐至定防中禁赞佐天子震动朝廷旁观病悸大明生东人有适从効死不去挫其奸凶二帝重欢两河亦还羣情中媢堕我太原公身南迁国亦大去帝出商丘眷予作辅请都南阳稍睨朔方有志不就舍之则藏乗桴而浮赐环而返生觌咫顔臣死不憾长沙豫章虎旗牙璋从容辞受万夫之望国歩未夷敌情难测期公百年安宋社稷如何旻天曽不憗遗股肱或亏邦国殄瘁公无间然我有余痛匪哭其私为天下恸














