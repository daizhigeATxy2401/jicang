　　钦定四库全书　　　　集部六
　　陶庵全集　　　　　　别集类五【明】
　　提要
　　【臣】等谨案陶庵全集二十二巻明黄淳耀撰淳耀初名金耀字蕴生陶庵其号也嘉定人崇祯癸未进士未授官归福王立不赴选家居讲学乙酉南都破
　　大兵徇嘉定淳耀与其弟渊耀入僧舍自经死乾隆四十一年
　　赐諡忠节事迹具明史儒林传淳耀湛深经术刻意学古所作科举之文精雅纯粹一扫明季剽摹谲怪之习天下皆传诵之而平日讲求正道孳孳不倦尤能以躬行实践为务毅然不为荣利所挠夺如吾师自监诸录皆其早年所订论学之语趋向极其醇正而平易可近絶无党同伐异之风足以见其所得之邃文章和平温厚矩矱先民诗亦浑雅天成絶无懦响于王李钟谭余派去之惟恐若凂其立志之坚确如此卒之致命成仁垂芳百世卓然不愧其生平可以知立言之有本矣集为其门人陆元辅所裒辑见于明史者十五巻今此本为文七巻文补遗一巻诗八巻诗补遗一巻吾师录一巻自监录四巻共二十二巻乃后人续加増辑以行者也乾隆四十五年四月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀





　　陶庵全集原序
　　黄陶庵先生死忠之五年其门人陆翼王收其遗文得所论著百余篇属予爲之序呜呼陶庵之文止于此而已乎当其城陷引决投笔絶命搤吭而死翼王访求搜购于流离煨烬之中遗编断烂什不一存此可爲流涕叹息者也陶庵深沈好书于学无所不闚居常独坐一室不交当世迁固以下诸史朱黄钩贯略皆上口其于攷据得失训诂异同在诸儒不能通其条要陶庵顿五指而数之首尾通渉铢两歴然虽起古人靣与之讐问莫能难也其爲人清刚简贵言规行矩蚤有得于濂雒之传尝谓人曰吾比来爲文初无所长然皆折衷大道称心而立言质之于古騐之于今其不合于理者亦已少矣此其一生读书之大略也当庄烈皇帝初年海内方乡古学一二通人儒者将以表章六经修明先王之道爲务廼曲学诡行则又起而乗之依光扬声互相题拂剽取一切坚僻之辞以欺当时而误流俗论者不察乃比其始事者同类而訾之噫此亦不思之甚矣世之降也先王之教化既熄法度既亡人奋其私智家尚其私学纰缪杂糅蟠戾于天下虽有高世之君子欲整齐而分别之其道无繇惟夫忠孝大节皆出于醇正博洽之儒其似是而非者不一见焉然后天下后世了然知异学之当诛而大雅之可尚以观我陶庵非其人耶陶庵爲诸生二十年与其弟伟恭其徒侯几道云俱其友夏启霖軰昼夜讲性命之学晩而后遇不肯就官城破之日师友兄弟同日并命今其书虽不全使读之者忾然想见其爲人益足以徴于今而信于后无疑矣翼王以五年之力掇辑散亡其功于斯道不细固不专爲陶庵已也吾故表而出之俾后之人知所习焉己丑秋九月太仓社弟呉伟业题于梅村旧学庵
　　予自束髪受书即读陶庵先生之文见其精深纯粹髙者可以羽翼经传下者可以淩轹韩欧心窃慕之以爲是何如人而其文之超轶絶伦如此及闻先生从容就义慨然太息谓先生于死生之际不苟如此志与日月争光而行与天地同久宜其发爲文章精纯超絶协金石而中宫商也既又思之自变故以来平日谈忠孝讲仁义之徒临利害而防其所守者何可胜数而先生独毅然不变人之所隐忍徘徊而不能决者先生视之若渴饮饥食之不容已夏葛冬裘之一定而不待拟议也此岂可以强至而卒办哉盖其所积者厚而所养者深矣及待罪先生之乡见其遗老访问先生之平生则羣以爲先生平日孝友忠信取与不苟泊然于富贵而发愤于正学孜孜矻矻惟以圣贤爲己任而世俗之尘埃不足以入之呜呼此其所以能临利害而不变也欤自世教之衰士不知以防隅自饬谓正学爲迂濶谓功利爲不可已遇小利害则攘臂而起蝇聚蚁逐无所复顾平日之志气如此欲其临大节而不可夺岂不难哉由是发爲文章不入于卑陋则病于杂驳虽欲弥缝润色自附前贤如窭人之装爲富贵非其所有张皇支吾百病俱见无怪也故予以爲先生之文本乎行先生之行所以能卓荦于临变者本于平日之养士苟能以先生之养爲养自然险夷如一履变则爲岁寒之松柏处盛则爲髙冈之鸣凤皆是物也区区文章之焜耀何足道耶不然虽文如先生犹不足贵也而况乎其必不能哉因先生之门人裒集遗文以传而爲之推论其本俾世之学先生者知所取则焉当湖陆陇其撰
　　君子之学一于诚而已以之治心而心正以之决事而事无可疑察乎防防祸福之萌信诸进退出处死生之际孔子曰笃信好学守死善道夫惟诚立乎中斯毅然有不可夺之节防难不失其正顺道而死盖虽圭璧析于前而不顾刀锯鼎镬惩于后而视之若无物也齐之虞人招以旌不往孔子取之孟氏以爲枉已未有能直人者则圣人之所守可知己接淅而去齐不税冕而去鲁是岂肯应公山不狃佛肸之召者故曰可以止则止可以处而处孔子也顾后世躁进若扬雄之徒每援圣人以自文其过其进也不以礼其禄也非其道防防祸福之不明进退出处死生之未能信善道之谓何无他诚未立于中宜所守之易夺矣嘉定黄先生讳淳耀字蕴生别字陶庵平居讲圣贤之学躬行而不倦崇祯十六年秋赐进士出身未授官归越二年殉难以死同里门人陆元辅辑其诗若干巻雕刻行之又搜其遗文仅四十余首藏之笥元辅请彝尊序受而读之其言和以舒其析理也审以辨其援据经史博而不诬所谓脩辞立其诚者非与于是先生之殁三十年矣诵其文恍若觌其容而聆其謦欬信夫有道之言之入人深也呜呼以先生大节如彼其学业文章又如此宜其于人少可而多怪今观集中论学书絶去儒者党同伐异之习是尤恒人之所难能也讲学莫盛于宋然汴京临安之陷道学诸臣以身殉国者不数见至于明死节义则有若方公孝孺死阉祸则有若高公攀龙而山隂刘公宗周漳浦黄公道周与先生后先自靖咸以道学兼忠节即宋儒有未逮焉而元辅以兵戈俶扰之余能集其师之遗文俾无失坠亦可谓笃信之君子已秀水朱彝尊锡鬯譔













　　钦定四库全书
　　陶庵全集巻一
　　明　黄淳耀　撰
　　书启
　　上座师王登水先生启
　　伏念某海壖贱士林草鄙生抗髙标于媚学之塲弹古调于无人之野书忘寝食思起班扬贾董而与游学论精防将求濓洛关闽所未发至若帖经墨义耻爲绘句絺章风变永嘉力追正始功非武事高语廓清坐是浮沉乡校者廿年因之蹭蹬棘闱者五举虽年未臻于强仕人方滥数爲时髦顾名已宿于文塲已亦自疑其晼晚不谓雕虫末技荐诸冰雪聪明叨居摸索之中得骋风云之气兹盖恭遇老师台下诚能体国公以生明龚黄髙汉吏之称燕许擅玉堂之笔方且五雀六燕平操人物之权衡遂令纎利小材尽入文章之渊府苶然骫骳荷此甄收感乃铭心谢宜重茧然而赍粮千里方嗟赵壹之空囊偕计公车复迫郄诜之献赋是敢敬修牋记参承之礼用以稍纾髙山仰止之诚虽其迹渉踽凉似永叔之不登阶序或者心存永久如任安之独在门阑谨沥下情以尘清覧有违此语是负师思
　　上座师王登水先生书
　　某蹇浅下材自十有七岁而入胶庠今二十有一年矣生平厌薄陈言独好泛观古人之书盖尝求义理于六艺求事迹于二十一史求万物之情状于骚赋诗歌求载道之噐于汉唐宋数十家之文章编刬规橅涵揉櫽括放而之于诗若文之间有一言之合道一篇之追古则欣然以喜至于忘食若今之制举业固未尝屑屑以求工然亦以爲绎圣经尊王制无所苟而已矣近则深惟臧氏三不朽之防尝谓古之立言传世者非其有得于心则莫能爲也夫既有得于心矣虽有言可也如迁固荀扬韩欧之属是也夫既有得于心而有言者矣虽无言可也如鄙宗之叔度是也某之所见如此则视俗学弥不足好比来敓华践实玩思性理将求所以悟明其心而刚大其气以庶几于古之因文见道者寻绎久之亦复超然有见于文字语言之外始知近代河东余干新防姚江诸君子之理学门庭或殊而归趋则一世儒舍性命而谈事功舍事功而谈文章是以事功日陋文章日卑而诐淫邪遁之害浸浔及于政事而不可救盖天下之俇攘数十年于兹矣某也粗有识知上受罔极之恩于孔孟其敢贸贸焉以文人自居以富贵利达之学术自陷也哉重念有亲在堂不敢絶意进取是以前此虽经屡刖今年复随众入闱属有天幸得出于执事之门下恭惟执事慈祥温惠之风清刚防洁之守仁思义色洽被逺迩精鍳妙裁出于诚一闱中所得率多竒杰卓诡之士而某也误厠其间虽其才不及韩愈苏轼万分之一而执事固今之陆宣公欧阳永叔也世有出于宣公永叔之门而不竭蹙奔走叩首函丈者欤惟是榜放后即入南都台旌已还青阳是时督学有亲供之召留江隂者旬日家间复苦京报人乞索无厌乃归家匄贷以遣之而某窭贫人也计偕在即束装愈难因思执事所以甄收某者固将望其有所树立不必责以区区之一见是以不揆狂斐輙敢自述其爲学爲文之本末与其所以不得至前之故熏沐拜书仰尘清覧伏惟执事悯其至诚也教且诲焉而不督其罪戾幸甚幸甚
　　寄弟伟恭书【癸未】
　　日夜盼家信惟得七月中一书心悬旌如也知弟疟疾此不足爲苦想当旋复矣闻学台岁试在九月中名次前后不知何如然此直呼卢耳大得失不足介意况小者乎吾廷试传胪时见鼎甲三君先上不得与者皆啧啧称叹以爲登僊甚者至闭目摇头不欲观盖羡之之极也吾此时叹息无限昔人谓状元三年一个何足多慕此至言也天地间自有数千年一个者数百年一个者数十年一个者今人必不肯爲数千年一个的人而必欲爲三年一个的人已是可笑况数月一个又何足言乎我近来意味甚襍皆因终日尘中打滚自然多走失处又胸中横着一个矜字眼见他人品骨不如我议论不如我意思识见皆不如我便不免有轻蔑时俗之意坐此学力不进然在宠辱塲中壁立如铁则中庸所谓爵禄可辞也白刃可蹈也吾自信无憾推而言之天下国家可均也惟中庸不可能则过此以往并心一向犹冀天不絶我圣人不弃我我终有一立脚去处不徒然而已弟勿忧我爲俗人所牵俗念所染但我当自忧处正多耳客中无可与语时时仰屋而叹买得唐诗数册小鉴一部诵诗至精防入妙处读史至得失分际处窗虚月白风急天髙自叹自嗟自解自防真恨千载上人不从吾游也目前诸公赴馆选如渴我掩门独坐既无得理而又悬念吾父吾弟且思昔人三防在浅土便汲汲求人以今吾家二防未举爲人子孙者亦安得旷年于外乎兵寇交讧倐忽不常今趁道路略通时且归料理一番如可终不谒选竟作隐局否则打叠身子干净然后入世鼠肝虫臂随所赋予可也不知此念是否大约出月初十前后可以戒行至迟则腊月二十后必到家矣半月中惟有召对一着爲意外覉留之计恐亦未必然矣世间事真不可做十分勘破可做者只有已分内事勉之勉之致意同好诸君厚积德而深养晦乃今日事也
　　答归元恭书
　　相隔经年实以人事牵率心迹乖互知有道者不我弃也承示近着并见教以两先达之言一宗秦汉一学太仆且欲取决于耀耀于此事所谓力不足者虽其钻窥之久卜度之艰亦差自谓有见然方思取决于仁兄而未得况敢决仁兄乎又况敢决两先达之言乎唯下问谆切不敢不有以置对夫谓文必宗汉学昌黎已非其至者宋以下姑置之此説非也夫汉人文章如迁固之史贾谊董仲舒刘向之奏疏七制之君之诏令其雄健飘忽淳深温粹固已极语言之妙而宜爲学者之准则矣然而近代空同大复歴下弇州之宗汉也得其皮毛唐宋诸公之宗汉也得其神髓得皮毛者似之而不似也优孟之学叔敖也得神髓者不必似之而似也九方皋之相马也试取迁固诸人文字读之又从而深思其意然后知昌黎所谓师其意不师其辞与所谓古人爲文本自得者真超然独见之言矣然后知昌黎以下诸公之善于宗汉矣若夫何李诸公之宗汉徒摘其成文章絺而句绘之天呉紫凤颠倒裋褐而顾自诧其机杼之工真不满识者之一笑也今欲辟去昌黎及宋以下诸公而直言宗汉其説不爲不髙然不免隂翼空同大复诸公而反操入室之戈以向汉人也且学汉人之文譬如学孔子今生孔子之后而学孔子其能不由师傅一蹴而径至乎抑必如孟子之私淑诸人乎如不免私淑诸人则昌黎以下诸公固吾所私淑之以学汉者矣又有説焉以唐宋诸公爲学汉犹浅言之也汉人之文从六艺出唐宋诸公之文亦从六艺出以唐宋爲学汉者直谓得其气脉以行文尔若其议论之髙治择之精庸有逺出于汉人之上者汉人间或有疵如孔门之有樊须宰我唐宋人间出于汉人之上如后世之有濓溪明道使濓溪明道与樊须宰我之徒差肩而立不问知其优劣所在矣夫汉人之文与唐宋之文既同出于六艺则不学六艺又乌可以学汉哉此説既明则近学太仆之言诚非卑论也盖太仆之学韩欧犹韩欧之学西汉皆所谓师其意不师其辞者也皆所谓自得者也由汉以后有唐宋诸公由唐宋以后有国初方宋诸公国初诸公既没当删去何李王李之文而直接以荆川震川诸公欲观海者必泝江湖欲登防者必由津筏此不易之论也放言至此恐爲外人所诃怒幸仁兄一覧即焚去之所示诸作笔高而味长尤善反覆婉折以极其论真善学欧阳者谨据愚见以得失镌注简首以复承委诗序因耀近日好静坐深思不敢妄作欲姑徐之而后发属计偕忙迫未果然终不敢自外也又承许见赠小序幸即爲之而于大鸿处见寄幸甚幸甚
　　答柴集勲书
　　大鸿处得长笺朂我望我比于九鼎大吕之赐然所谓庐陵云云者弟何人斯而敢爲役抑可谓有其志矣唯仁兄笃实辉光之学醇深雅健之才博取而精出厚积而迟发其于古人固当掉鞅而出其前也弟耀学业芜浅不足爲知己道顾吾家涪翁有云治经欲钩其深观史欲驰防其事理经史二物真学者之左右手也然不治经而欲观史譬之持无星之秤不足以衡物不养其心气以求合于道而欲治经譬艺无根之花生气尽则萎矣日来端居静思以求所谓养心治经者而未有得也仁兄其有以教我乎
　　答张子灦书
　　尊稿共选四十余首可谓过刻然此事亦不容不刻也所选皆的的清妙然弟意授梓且缓古人著述多至晚年乃定盖中岁所爲或丰格未成波澜欠老皆它日遗恨弟望兄爲不朽之业迟之深之将来火候至足自当泚笔怂惥今则姑徐徐云耳荆川集送到此老是欧曾嫡集中诸杰作如读春秋周襄敏公传叙广右战功不能指其何字何句是古而逼真古人惜其得意处流入近时道学一路然谈理亦多发明诗则必不可法文可谈理诗不专谈理也弟亦未曾细看一过不过信手所到标出数处亦见其意思所在而已俟他日覆观之或更有所窥也
　　答侯云俱智含兄弟书
　　审知习静铃斋读书学道之味与时俱深欣羡欣羡仆一春多爲酬应所牵衮衮过日因而动静两橛亦多乖张每思古人有不善未尝不知知之未尝复行譬诸农皇之尝药一遇毒螫不复再尝今则明知其爲脑子野葛而姑致牙颊间者多矣岂不可叹哉业已誓心刻骨不彻不已其下手处全在刻刻照顾主人公而已不患念起惟患觉迟此八字诀也若工夫未到自然漫云休去歇去正是服食中之脑子野葛也何如何如五月中与眉声擕数十巻至陈园屏迹不与人接未防闻八月防试之防未免随众一行此实万万非本懐而有不得不往之势陶公所云一形似有制素襟不可易者我之谓矣仆尝语人云身无济世安民之才亦无全躯保妻子之志世事如此当养晦十年至舍我其谁而后出此宿志也今乃似驰马入京应不求闻达科者心迹之间大可悯笑也行期在月之九日尔后当有数月之隔音邮谅不数数前承讯及诗劄已写至郑风大约汉宋两造而已意防加谳决焉今擕置行縢中有暇辄续之未能寄往以云俱智含精解悬悟不须以此对同也近者翼王亦事此学视仆尤详悉想所欲闻诸唯爲道自力勉旃勉旃
　　答侯记原书
　　四方之事乡邦之忧纷纷然莫知其竟大抵小急即以爲极危小安即以爲无恙万方声一槩古今一丘貉耳日欲隐遁而终苦无法前与德符言欲寄迹浮游盖无聊之思究竟不是了局奈何奈何承吾贤至情今小得摆拨便急急以来特未能约日也村居日长作何工夫以消永昼出世经世能并敌一向否便中更寄一语爲也
　　答金孝章书
　　胸中有孝章者十年而未得谋面忽于棘试中闻声相就作合甚竒此亦吾軰异日一段佳话也弟瓠落既久不复嗟叹伟抱如吾孝章而犹然廻翮文章尚有价乎鳞长来敝邑两拜手翰初次以鳞长暂归匆匆不及裁报先后得读包将军传及太夫人志略一表孤忠一扬圣善此即孝章之出师表陈情疏也忠孝大节略见于此矣如命僣爲太夫人哀辞及包将军楚辞各一章书素册呈正意满口重辞不得流惟执事教之亡友闵裴村一生苦吟穷死草间良可哀痛闻其阃中素能攻苦食淡一子亦渐长差可慰意也弟已收得其遗稿稍次第之开岁即当授梓尚欲细商之于左右耳渠存日每道孝章不去口实而孝章可谓古道复形矣鳞长旅况落落防成荐福碑弟与同人言及辄叹每举青莲诗中空手无壮士穷居使人低二语不胜慷喟宋史一事大有功于学者弟意更欲删去其不必存之传而于必存之传不妨字句稍详昔人谓校书如落叶扫而愈有则知勒成一书尤难尤难也
　　与去非禅师书
　　不肖以伤暑烦闷不便入舟恐复稍迟则瓢笠已去是走急足相问并有所质不肖于先天一段深信其不容拟议无可思爲要在当人直下认取弃边见而证圆明破顽空而趋正觉然而实无所趋也实无所证也以无趋无证爲主宰此一病也以无趋无证爲妙诣则又一病也二六时中动静不分两橛当其动时则即动以观静当其静时则即静以涵动以本来无拂拭爲本体以时时勤拂拭为工夫如此做去不知有少分相应否伏乞一言教之太虚为室明月为伴开士与不肖未尝少别何有往来今日谓不肖与开士聚头磕脑无不可也【首尾节一百字】











　　陶庵全集巻一
　　钦定四库全书
　　陶庵全集巻二
　　明　黄淳耀　撰
　　序
　　游横山记序【丁丑】
　　呉杭接壤吾呉之游者一放舟辄至武林盖以西湖景物柔淡娟好在人耳目间也余足迹未至湖上然心知竒胜不尽于湖尝戏谓浙中之有西湖如人之有眉目一望可见而其心腹肾肠则必反覆抉擿而后得之今游者至湖而止每辄言佳胜其能扪幽歴险与猿鸟争道者卒亦无有此何异千里择交一揖而退者乎闻余言者无不大笑今年秋七月马巽甫先生归自武林出所作横山游记视余则自湖上以至此山数十里中气候之晦明草木之浓淡岑岭之郁纡潭涧之防泝楼阁之位置鸟兽之飞走幽人竒士之酬酢往来一一在焉读之神明忽开毛髪尽磔飘飘然不知此身之在尘土也余所尤异者山中之人相亲相爱如一家至刻笋爲识而可以御盗则其淳古淡泊之风迥非人境所能有昔陶徴士作桃花源记后世诗人如摩诘昌黎梦得圣俞诸公皆形之咏歌以爲神僊至坡公则谓渊明所记止言先世避秦乱来此则渔人所见是其子孙非神仙不死者也又引青城山老人村爲比以爲天壤间若此者甚众不独桃源坡公之论诚髙矣然余意陶公居晋宋溷浊之间感愤时事寓言桃源以嬴秦况当时以避秦自况如记中所云乃不知有汉无论魏晋及诗中所云淳薄既异源旋复还幽蔽愿言蹑轻风髙举寻吾契则其黄唐莫逮之感固可概见而非真有所谓桃源者也疑坡公亦未得其防独其谓老人村道险且逺其人不识盐醯饮水而寿其后道稍通渐致五味而寿益衰则有至理存焉今观横山去湖稍逺耳目不杂而山中之人独能全其淳古淡泊之风如此则亦未识盐醯之老人村也余故服先生之善游而又叹西湖一爲赵宋君臣般乐之所论者目爲尤物破国至比之西子而横山以榛莽未辟超然于酣歌恒舞之外岂非幸欤异日者松冠芒屦从先生徧游其间庶防爲太平之逸民其亦足矣
　　送赵少府还郡诗序【甲申】
　　崇祯十七年夏六月于潜赵公自嵩江少府来摄嘉定县事时贼陷京师海内震惊嘉定防海不逞之民多结党伺衅者适村民见弑于仆并其家七人皆被杀于是酒佣灶养皆起爲乱什什伍伍白昼持兵迫胁主父使出劵以献仆坐堂上饮噉自若主跪堂下搏颡呼号乞一旦之命幸得不杀即烧庐舍敓钱物以去不三日而火及城之南隅公下车适与变防而备兵使者程公以他事行县廼与公日夕计议发兵捕杀二十人悬首以徇众爲稍定居数日程公以邑事委公而去公多设条教旌善罚恶立保甲申乡约诱谕之如子弟疏导之如江河期月之间邑以无事説者谓嘉定之变实前此所未有而程公以严法制之于前赵公以寛政抚之于后生死而肉骨亦前此治嘉定者所未有也公每旦起坐堂皇民有持讼牒至者阅竟乃受之其瞒谰不可受者立罢去之间一日出俸钱市鲑菜无一钱侵公帑科里役者其强力洁亷皆此类视事仅两月抚军祁公以卓异荐公于朝直指周公以公旦夕柄用不可久居下邑遂具疏请以进士嘉善钱公补嘉定令而公遂去嘉定暂还嵩江诸生某某等以公之德不可无颂也相率爲诗若干篇以送其行而属余序之余昨歳计偕北上遇公漕河公方部粮至京余同行数舟与粮艘争闸艘发数十人守闸百方谕之不得过势且后期不得已走诉诸公公徐至一麾而散余尝私语同人公御下如此将相材也应者皆呒然既逾年而公来治嘉定其整暇不乱与御数十人不异然后知余言之騐也昔仲山甫之贤以吉甫作颂而传若渔阳之颂张堪蜀郡之颂亷范则堪范初不以颂而传也而颂者之词反以堪范而传今公治行卓卓如此他日传循吏者必将以嘉定之诗附见焉是其爲吉甫不足而爲渔阳蜀郡有余矣余既窃附知公者之末而又幸斯言之得传也遂援笔爲之序
　　张大参元津总持序
　　大参张公伯常所着道书数万言其篇目曰真言曰元朴曰道符曰要言曰黙语曰的防公殁后二十年而公之孙宏经始得刻而传之呜呼世之言养生者多矣其髙者诞谩穿凿率如系风捕影而其卑者至以袵席交接爲神仙之防径此无异狂惑防心者身入厠溷指爲丹楼玉堂方将褰裳赴之而不知其身已与蟷蠰俱溺矣公之此书所言皆清净之防尤与彼家相反故其引言曰若不断淫而学道犹蒸砂爲饭虽歴千刼只名熟砂不得爲饭至哉言乎篇中抉擿奥窔披露锔鐍洞然无复留蕴盖公以此自证自悟而已初不欲出以视人也今宏经一旦付诸剞劂譬犹天禾肉芝陈列市肆岂可以其幸见而骤得遂与菽粟同观耶公殁后有异识者谓其尸解兹不具书
　　张子灦辑感应篇序
　　世之言感应者多推本于佛氏以爲轮回因果之説着而后有感应儒者无是也余不然其説六经四子之书言感应者非一但未尝以某事系某应耳攷诸史乗如杜伯之射宣王公子彭生之祟齐襄灌夫之杀田蚡往往而有斯皆佛教未入时事之合于因果者未可谓傅防也感应篇本道家言而与佛氏相出入其防归于奬善化恶足以辅翼儒教所不逮行世既久人多乐诵之顾一二髙明自喜者或置不道曰此道家浅説耳呜呼三教之书之深者有之矣世人见之而不能读读之而不能信则亦末如之何矣独是篇之指事也确而立説也简简易读也确易信也读而信之悚然如雷电神之交于前相与黾勉驱防而不爲恶其利不亦溥乎夫説有依托而可以利天下圣人犹将存之而况的的如操左券者乎余友张子灦取昔人笺注事实随笔损益授梓人流通之要亦行吾所见而已世有冥心独契得圣人之心于千载之上始可不读是篇不然者幸毋浅视之也
　　叶石农偶住草序
　　昔僧皎然论诗云有越俗格其道如黄鹤临风貌逸神王杳不可羇有骇俗格其道如鲁有原壤楚有接舆外示惊俗之貌内藏达人之度此二格者吾欲以石农先生诗当之石农诗实自陶韦门中来清迥澄澹不律而法近从武林过疁水视余以达观楼诸作疾读数过恍如挟天风淩险絶下视齐州犹九防烟耳盖其游戏尘中胸次浩浩如昔人所谓香象摆壊羇锁而去者宜其语言文字之间超诣若此也
　　呉奕季淫鉴録序
　　淫杀二罪于人爲最重书之以戒杀名者多矣而戒淫者絶少岂以淫之罪爲轻于杀与夫杀害物而已匹夫寄豭则足以忘其躯王侯渔色则足以灭其国是淫者自害害人之大者也人无娈童季女之好者其口腹必淡而世所传羽流禅伯持戒数十年而败于妖姬惑于炭妇者往往而有然则不淫者固可以不杀而不杀者未必能不淫也世有以笔墨导淫者如诗中之有香奁书中之有艳异裙屐少年嗜若饮食深入肌肤不可除去余常欲勒一戒淫之书以敌之而迁延不果防友兄张子灦持一书示予曰此友人呉奕季所作淫鍳録也其有功于世俗甚大子盍以一言助发之予受而卒读则其书所载先正格言古人懿行与夫世俗之以淫获祸者班班具焉因谓子灦此书行吾可以辍笔矣抑中人以下此书之所能戒也中人以上此书之所不能戒也胡澹庵上书请斩秦桧迁斥岭海万死归来而犹有情于黎颊之微涡赵清献壁立千仭而犹属意一官妓使老卒召之非此卒故迟其事则清献败矣世有如胡赵两公者苟不自悔则非一巻之书所能动奕季且若之何子灦曰然诚有如胡赵两公者未有不悔者也吾所患者裙屐少年耳彼其人珠玉买笑胡粉防姿而世又有书如香奁艳异者以导之非使之知淫者之获祸其势不能自悔夫劝其不自悔而使之悔则其能自悔者听之可也予作而叹曰有防哉因题其简端使归奕季
　　张子翼救荒赈饥録序
　　辛巳壬午歳大饥张子子翼刻救荒赈饥録数千言其心一以上之人宜振廪同食有如赵抃者一以下之人宜分人以财有如李珏者使上之人能心其心必优爲抃使下之人能心其心必优爲珏然而子翼之心则非是书所能载也亦在乎读是书者恻然动心而已读是书而不动心者自贼者也动心矣以爲不可见之行事者贼其民者也
　　侯记原慧香社册序
　　侯记原持一册子视余曰吾于来歳庚辰欲爲一社入社者人持银钱以来随力多少逓推一人主之耳有闻也目有击也或人或物可悲可悯可用财物利济者取诸社一歳中当数举焉与社者籍而记之当用银钱按籍而取之用已复按籍而销之先生以爲何如余曰善哉侯子之志夫见物有急而心不动者忍也心动而不能济者吝也心动而能济之矣取之宫中久而不继者愚也独爲君子者隘也繇子之説可以泽物可以广善矣然则此社宜何名曰子尝读六祖坛经乎自心无碍常以智慧观照自性不造诸恶虽脩众善心不执着敬上念下矜恤孤贫名慧香此释典也与吾儒近子之説未尝不与佛氏近也宜名其社曰慧香慧香社成余亦其中之一人也因序其縁起书之简首
　　陆翼王思诚录序
　　交道之防久矣髙者不过鬭炫诗文下者乃至徴逐酒食其聚防也或甘言巧笑以取悦或深情厚貌以相遁求其责善辅仁者盖千百不得一焉予爲之慨然而忧惕然而恐壬午春有同志斯道者十余人爲直言社前軰则有髙叔英友人则唐圣举陈义扶苏眉声夏启霖门生则陆翼王张德符髙德迈侯记原几道研德云俱智含兄弟暨吾弟伟恭也平居自考咸有日记赴防之日各出所记相质显而威仪之际微而心术之间大而君父之伦小而日用之节讲论切偲必求至当之归而后已诸子奋志进脩日新月异而翼王以敦笃之姿爲精微之学惟日孜孜常若不及苟一言不合乎道一行未得乎中小经指摘立自刻责饮食俱忘今歳之春取思诚名其日记而乞余数语爲朂予惟大哉乾元万物资始在天之诚也乾道变化各正性命在人之诚也不勉而中不思而得自然之诚也择善固执弗得弗措勉然之诚也四者虽有不同然由勉然以进于自然尽在人以合乎在天其归一而已矣今之学者未能反身而诚性与天合漫云不假思爲可以坐臻斯道告以博学审问慎思明辨笃行之説徃往以爲支离而厌去之其亦谬矣夫圣以诚爲本诚以思爲要故洪范曰思曰睿睿作圣昔谢上蔡见伊川称天下何思何虑程子谓有则有此理贤却发得太早在上蔡得此一句救防自是切问近思理防事有不透其颡有泚故后来不至流于禅学刘元城事温公凡五年得一语曰诚请问其目曰自不妄语始元城初易之及退自櫽括日之所行与凡所言自相掣肘矛盾者多矣力行七年而后成夫以上蔡之明敏与元城之刚毅百倍于今之人也然犹精思殚力而不敢髙语自然如此翼王勉乎哉穷理以致其知反躬以践其实庶几乎孟子所谓思诚者则刘谢不难逮而于立社之意无负矣翼王勉乎哉
　　吴义斋经畬堂诗序
　　余覧前史见古者髙蹈独往之士心慕尚之以谓近世人材虽不逮古要之吏治武功儒林文苑可与古人方驾者往往而有顾求一真隐者何寥寥也后有良史将遂隐逸传不立欤或献疑曰所谓隐者以其不可得而见也使子能见之则已非隐矣且夫灌园磨镜之流负苓篐桶之客山林城市龙章鱼服子安得而遇之虽遇矣安得而知之余不能荅然亦不以其言爲然也一日父友叶石农先生出经畬堂集一巻视余曰此吾乡吴义斋先生所爲诗也义斋服贾而行儒好隂行善以济物伏匿韬晦世罕有能知之者所爲诗及小令皆聊以寓意未尝瞡瞡比儗而音节圆美神彩流焕翛然有尘外致趣子试评之以爲何如也余受读终巻爲惊叹失声若义斋非古之所谓隐君子者耶今世爲诗者多矣未有工如义斋者也其工如义斋者有矣未有不以诗自名者也诗工而不以名者有矣未有潜德隐行又髙于所爲之诗者也然则后有良史将求隐逸其人而实之者舍义斋谁归乎使余未读义斋诗猝遇义斋于市廛则亦莫知其爲谁何之人矣余是以知今世果未尝无真隐也余尝泝钱塘上严滩观新安江水出处山髙峡深慨然欲起方元英谢臯羽之徒相与游于黄山白岳之间而不可得今考义斋之本末实生于歙贾于严衢之间余庶几得见其人而已殁矣瞻望林壑缅然长懐者久之
　　潘鳞长康济谱序
　　晋世论人物以温峤爲第二流之髙者时名軰共谈至第一流将尽之间温尝失色彼所谓第一流者何人哉前之王夷甫后之殷渊源之属是已天下属安定此曹子髙自标置嘘枯吹生及四海有防风摇之皆周章失据至困踣不振以迄于死而一时竒策儁功乃独出于太真之徒然则当时所谓第二流者乃第一流也而其第一流固天下之弃材也聚天下之弃材尊之爲第一流至于中原簸荡生民流离而此论犹牢不可破习俗之深岂不痛哉今天下崇尚经术与晋世之老庄异甚然而科举之学烂熟败壊日浸月淫如寒热之入人肌骨士有谈王霸之略者率见诋娸以爲迂怪二十年来【阙十字】拱手圜视而莫之救也然则今日之异于晋世者安在欤国不幸有变容易色之虑太真之徒将谁属与抑所谓熟烂败壊者果可以济世而过此者皆不必谈欤尝与潘子鳞长论而悲之鳞长出所着康济谱示予其书条分件系旁行敷落自古人牧民应变之方至近代兵制屯田鱼盐茶马漕运诸法皆具又与金子孝章详爲论説以警发当世之愦愦者予读之未尝不抚巻而叹也防鳞长扁舟泝大江覧衡岳徘徊故里遇所交通人竒士辄出此书示之争爲裒金助刻流通四方予戏谓鳞长子之书经世之书也子之身未遇之身也子方搰搰焉以其身爲洴澼絖而独以其不龟手之药公人耶鳞长蹙然曰使吾药诚可用以取封虽终身洴澼絖何憾予作而叹曰大哉潘子之言思深哉潘子之志在天下乎使潘子伏阙上书以布衣召见殿上亦不过潘子自行其学而已惟此书之出使天下知熟烂败壊之学无可借赖而喜谈大略者亦将有所稽考是潘子之大有救于今日也今天下之可忧者多矣犹恃有潘子之徒区区其间也
　　王子坚诗序
　　吾友张子灦尝示予与王子坚先生唱和之什余问子坚谁何子灦曰此隐君子也笃行好古其诗有孟襄阳韦苏州之风其食贫如黔娄史云而尝有以自乐余闻是言洒然异子坚之爲人盖子灦寡交不妄许与者也然子坚居荒江之上无几入城而予又以佣书走四方不得乗欵段一至其处坐是予胸中有子坚数年尚未能使子坚知之癸酉之歳始遇于雍瞻所蝉连数日出一帙示予读之大抵陶冶性灵流连光景之言遇其合作清远闲肆萧然得意于笔墨之表甚矣其有襄阳苏州之风也昔人有言诗非能穷人殆穷者而后工予尝反之以爲穷矣安能工哉诗人之心荡涤万物牢笼百态必其有不穷者而后工也今子坚困踣寂寞宜其有戚戚见于顔色者而子坚泊然此其清逺闲肆之诗所繇出而子灦所以爲知言也与或曰子坚尝往来东佘山中眉公先生亟称其诗夫眉公先生知之世之人且将尽知之矣
　　闵裴村诗集序【壬午】
　　呜呼此吾亡友闵君裴村之诗也君家世力田至君乃学制举业不就去学诗诗成乃大困然君好之益力诗亦益工尝往来吴越间以篇咏自娯其居家或爲童子师或田作自给其爲人事母孝抚二弟有恩人有馈之者君未尝固拒或挟富贵衣食之辄拂衣去终身不见也亦以此取怒于人至推堕沟中跛其一足君诗中所谓尝切下堂悲者盖指此也所居老屋数椽竹厨土锉餔糜不给君日仰屋梁语虽家人呼之不应其精苦如此君殁于崇祯之十一年殁之前爲醉李故人延致家塾得寒疾归未至家数里力疾盥栉坚坐舟中家人惊往逆之已不能言矣扶舁入门一夕卒卒时手执一巻书牢甚家人取视之则其平日所爲诗也呜呼可悲也已世谓诗能穷人欧阳子则谓诗非能穷人殆穷者而后工也以余论之唐世以诗取士上自王侯有土之君下至武夫卒史缁流羽人伎女优伶之属人人学诗一篇之工播在人口故诗人易以得名降至贞元以后王泽既竭而刘鲁风姚岩杰之徒犹得挟其区区之声病所至爲诸侯上客其恬淡隐约如方干陈陶者乡国之人皆爱而敬之则谓诗能穷人者非也今世以帖诵取士士知诗无益固不好即好之亦不能深知虽有能言之士上薄曹刘下追李杜将亦不免于饥寒困踣之忧况其下者乎则谓诗不能穷人者亦非也若君之诗清而不瘠质而不俚一唱三叹有古者衡门诗人之风则所谓穷而后工者其亦信矣夫君生平最善余尝欲余删定其诗且爲之序余有逺游未果既归而君死矣索其家逾年乃得其临殁时所手执者一巻爲之出涕因商诸同好二三子裒金刻之呜呼君之于穷固已不怨不憾矣而犹不能无望于后世之传其诗传与否未可必也余之力又非能使君必传者也则亦攟拾集比以遗所不知何人而已
　　小山集序【乙酉】
　　唐世诗人以李杜并称至王文公始置轩轾于其间以谓太白辞语迅快然十句九句皆言妇人与酒耳自此论出而子美始独爲雄霸然考太白元本风骚含嚼汉魏其生平爱君忠国愍时病俗之志方诸少陵无毫发慙负特以其才高气雄故精意深识反爲所掩读者徒得其横被六合飘飘淩云之致而已今夫朱顔娭光极美人之形容清香冻防偹醴齐之妙理而后世卒不闻以酒色病骚人者知其爲寓言也希圣有立絶笔获麟太白之所挟持何如而可以轻俊目之哉近世诗人学少陵而得其皮毛者颇多学太白而得其天机者絶少盖学可以渐进而才不可以强爲也吾友呉定逺天才独出其所爲古今诸体诗皆絶类太白余观其感叹时事则逺别离战城南之悲壮也游歴山水则庐山瀑金陵台之清雄也俯仰古迹则圮桥鹦鹉之作不足爲其激昻也陶畅襟懐则秋浦敬亭之篇不足爲其闲肆也大约不追琢而工不矜饰而艳不逞繁密以爲富不附寒澁以见长如快剑斫阵十歩一人如黄鹤临风貌逸神王要之区区笔墨畦迳之间诚不足以知之也定逺爲人文武自将自其弱冠时著书数万言弯弓二百斤既登贤书再上春官不第尝短衣匹马往来燕赵间与竒才剑客相追逐归而闭门距跃慨然欲以钤略自见时人未之知也故其爱君忠国愍时病俗之志一皆见于诗乃至沉吟瞀酣嬉淋漓弄闲于倡条冶叶之间埋照于痛饮狂歌之际不知去古人逺近视余子蔑如也兹定逺刻其诗爲小山集余僣引篇端以告世之知定逺者其他文辞亦可概见焉
　　学古偶刻题辞
　　胜国虞公伯生有言爲文当如浙人之庖者不当如川人之庖者川人之爲庖也麤块而大脔浓醯而厚酱非不果然属餍也而饮食之味微矣浙中之庖者则不然凡水陆之产皆择取柔甘调其湇齐澄之有方而洁之不已视之泠然水也而五味之和各得其所求羽毛鳞介之珍不易其性故爲文之妙惟浙中庖者知之余尝引此以论今人之文险肤防驳华缛纎诡杂然而出譬犹置鸩毒于醍酒之中屑糖糜于粱肉之内虽求如川中之庖已不可得矣王子周臣以古文辞视余乃能黜险肤以爲实去防驳以爲醇约华缛以爲质变纎诡以爲雅渊渊乎其有先汉古文之风充充乎其进而未止也周臣其有意于浙中之庖者欤欣赏不已因爲题其简首
　　郁逺士诗文序【壬午】
　　郁逺士尝仿韩愈毛颖传体作小传三通示人人读之无不仰天大笑冠缨索絶以爲此古者滑稽之流也既而逺士贫不自聊辄应里中推择爲掾史日抱簿书立令侧令指曰若爲吾书某牍即俯而书牍旦而入暮而出以爲常有识之者曰是固向之爲滑稽者也逺士既溷迹掾史复以其暇削荆握椠矻矻不休如举子结夏课者前后令廉得其所爲皆器异之而逺士之名亦骎骎闻于四方一日里中有高防四方名士尽集主人举觞属客请即席赋诗客多欠伸鱼睨不能就逺士乗醉操笔立书数十纸竒气渊然可诵一座大惊其思鋭而学赡皆此类也楚中潘鳞长尤爱逺士诗文尝搜其箧得若干首刻之呉中而逺士徴余一言爲序余谓古称善滑稽者莫如东方曼倩今观其因事纳忠直言切谏则自公孙以下皆不能及视枚臯郭舍人直奴耳逺士身处穷阎而有当世之志以文爲戏而有愤时嫉俗主文谲諌之风异日待诏金马门陈农战强国之计爲东方生有余矣若其诗之律切清新覧者当自得之兹不具论
　　严永思先生七十寿序【甲申】
　　韩愈论史书不可轻爲自丘明迁固陈寿王隐诸家而下皆不免于天刑人祸桞宗元反之以爲前数子者或出于不幸或行事本不合中道非以纪録褒贬之故而然也二家之説以宗元爲得然余尝妄论之天地间风云水石禽虫华蘤无情之物非能有所爱憎报复于人也或者操吟咏之小技穿穴幽隐搯擢细其得罪造物甚小而犹或以此致穷又况世之人杰雄抱感慨不平之气生无所遇犹兾死而见伸乃作史者洗垢索瘢抑没其事则其人之长恨于天壤爲何如哉是宜退之所云亦有未必不然者今夫酷吏文致人罪或不旋踵亡身赤族而惠慈之师明允之吏尝以多所平反获报于数世之后作史者苟懐平反之心以处之则其得报亦当与迁固诸人相反非有富贵福泽之加其身亦必康强老寿此又物理之必然者也吾邑严永思先生读史三十年尝患司马氏通鉴多所濶略遂爲发凡举例是正其书阙者补之讹者订之人有俶诡倜傥者收之文有关系治道者采之美如四皓安刘章章见于马班之书而爲通鉴所不録恶如华太尉破壁取后仅见于呉人所作曹瞒传而爲通鉴所轻信皆别白而去取之旁行敷落间见错出其大防归于成人之美不以成败论英雄不以圣贤大学之道格一切非常可喜之士盖先生之用心爲至仁矣先生于世泊然无所嗜天亦未尝以富贵福泽强加之然生长四朝爲太平之遗民家有负郭之田门多载酒之客于于而行阳阳而乐不知老之将至是丘明迁固所深羡而不可得也传曰仁者夀先生有焉余少懐述作之志牵于时学不暇以爲年近四十始登一第今方请假南还欲终隐林壑与先生卜隣又未知得遂与否儌天之惠买地百弓贮书千巻俯而读仰而思洗然尽去胸中之症结然后修明一经传之无穷于生平之愿毕矣犹恐搜竒不力疾恶之心太严则于先生之道一无所得而深犯退之之所戒故于先生七十诞辰谨述其生平作史之意以爲夀而亦因以自朂焉先生读之其爲我听然而釂一觞乎
　　归母陈夫人六十序【代】
　　当穆皇帝御极之季年上恬下熙朝章渐疎士大夫相习爲奉身资家之学而少司宼归公自释褐中翰擢官黄门稍迁尚寳卿晚繇银台进贰秋官数十年中清白一节此可谓天下之伟人矣当公之宦成也室庐垫隘田亩不足以给饘粥故众以爲清虽公之立朝忠精居家孝友学古淹博在它人一莫能至而槩以清蔽之犹之称国侨以惠称公叔以文云尔不知者至有平津布被之疑及闻公之夫人粝食敝衣亲执家苦无几防见于顔色乃始叹息以爲不可及然居公之时亦仅归美于公而已夫人之德以公掩犹公之德以清掩也洎公即世长君全卿以才名耿亮游公卿间时时称夫人慈抚之惠次君元卿尚幼夫人以严代慈朝夕训以读书修身睦族信友之道不数年郁爲儒宗人始知夫人爲母之贤而益追诵其爲妇且叹司宼公之清白一节其得于夫人之所助不浅也夫公之清白一节出于天性所谓驺虞之不杀窃脂之不谷也而以爲得于夫人之助不已过与盖攻苦食淡者人情之所不堪而豪华靡丽者闺阁之所竞慕舍闺阁之所竞慕就人情之所不堪此在君子能得之于身而不能得之于同室之人夫至不能得之于同室之人则不必身通苞苴而其操固可败矣昔王荆公以虚名实行倾动天下自其买宅京师必欲得修身齐家事事可法如司马公者而与之爲邻而嫁女用锦帐乃出于夫人所爲荆公不知也然则近世贤人砥砺名节而败于不见之地者可胜道哉谓夫人无助于公吾不信也尝观前史传列女者于潜德则称孟光谓伯鸾之隐逸光成之也于明达则称山涛许允之妇谓涛允之出处二妇成之也而清节如胡质吴隠之之流为其室者甚难而姓氏独不传岂清者之行固不欲见知于人而并晦其室欤抑所谓至德者固无得而称也欤不然则其爲子若孙者不能推阐其德以见于世也欤今全卿之才名耿亮既如此而元卿又将进爲世用吾知公之德固不以清掩而夫人之德亦不以公掩也已今孟冬二十八日爲夫人六十之诞辰诸同人千里贻书以介夀之辞见属余以通家子义不敢辞因爲掇其大者书之爲序而夫人之寿考康宁则诸君子固能言之矣
　　陈母张孺人六十序【代】
　　往者陈靖甫先生以博物好竒闻于四方四方之人自诗翁画史竒材剑客弹棊格五马医洒削之属挟一技者皆过从先生先生左图右史旁列三代彞器引客就坐问何所长客前自賛云何輙随客所长应之客皆逊谢不及已而酾酒击鲜丝肉间作穷日浃夕以爲常或值先生郊居则舆马之僦直踊贵其好客如此然先生之家贯不逾中人先生性髙朗絶不问生产生产亦不见其落人多怪之间有私于长君熙孟者熙孟爲具道其母张孺人节衣缩食操执家秉先生即有所需未尝乏絶即乏絶必拮据以进不使先生知之于是闻者惊叹以爲非孺人之贤不足以成先生之髙也孺人爲大防明初公女公深中隐厚闺门肃雍孺人之所得于家教者深矣不偶然也先生既观化数年孺人始年六十是时长君学益成志益树吴中推爲诸生祭酒诸孙五人皆贤而有文于是同邑诸君子千里移书以介夀之言属余且曰君于陈氏称世讲宜知孺人尤详孺人于古列女谁比也余惟范史所载梁伯鸾夫妇人人能言之以先生方伯鸾所谓易地皆然者也若方孺人亦惟德曜爲可虽然当伯鸾赁舂时所谋者一身耳裘葛于整理饘粥于洁齐一庸妇人能佐之矣德曜之贤于人者特以其必敬必戒也若先生以布衣诸生门内尝有数十人釂酒门外尝有数十人仰食米盐零杂一切责之孺人而孺人皆能给之终其身无倦容无德色非诚与才合者能之乎是故爲德曜易爲孺人难伯鸾既殁史称妻子归扶风夫以伯鸾爲之父而其子无闻焉则其人之贤否可知也德曜之所处又可知也夫王霸之妻不以蓬发歴齿慙其子故与德曜同传以德曜之明达岂不足以处此然其得于天者或已啬矣今孺人有熙孟爲之子熙孟之子及犹子又贤也是故爲德曜难爲孺人易夫难者今人之所不可能也易者古人之所不必得也能今人之所不可能得古人之所不必得其亦可乐也已遂书而寄之以复诸君子之请以侑孺人百年之觞以志余不获跻堂之媿焉
　　苏母金孺人六十序
　　吾邑苏氏世居湄浦之上以耕稼爲业二百年来士大夫所称孝友肃雍有德有行之家也至泰醇先生以绩学爲乡祭酒而长次君眉起眉声继之眉声以易经魁乡荐当世诵习其文拟诸渊云鼂董之间一上公车罢归杜门著书日侍母孺人膝下与眉起赓闲居之赋补白华之诗用以燕乐其亲而孺人亦康强悦豫左饘粥而右孙子愉愉如也初孺人以名家女幼嫺姆教孝恭慈俭闻于姻族既归泰醇先生值家道中落孺人椎髻操作攻苦食澹有人情之所不能堪者然祭祀酒食未尝不洁齐也尊章之养未尝不具醇醴羞甘毳也盥浣撋之节未尝不整理也既而先生早殁二子孤露孺人亟延良师傅讲授而躬自训以忠孝大节稍长择交里中问某某姓名知其人贤者辄喜试于有司小有利钝不加谯诃眉声登贤书亦无得色曰吾所喜者在此不在彼也惟孺人以妇道而兼子以母道而兼父辛勤数十年得见其子之树立爲当世大贤而其身固已老矣淳耀闻古之贤母有乐其子与李杜齐名者有剪发供馔爲其子延四方竒士者有闻义养不闻禄养许其子不就科目者高风淑行焜燿彤史然亦幸有大贤人焉以爲子故其母得借之以传即不幸而其子不贤母之传与否未可必也孟子推仁义礼智之德皆本于性而又以爲有命焉彼所爲髙风淑行其殆出乎其性者欤有是母适有是子其殆得乎其命者欤世称君相能造命然又以爲孝子百世之本仁人天下之命则夫孝子仁人尽性以至于命其权固与君相等欤昔汉世有赤眉铜马之乱而刘平赵孝之徒至信格于盗贼唐至元和之后王泽竭矣而董召南独隐居行义化及鸡狗此皆性命精防之极致不可思也不可言也今天下彝伦攸斁豺狼食人河决鱼烂几于不可收拾尚赖有仁人孝子如苏氏兄弟者本其孝友施于有政在家如董召南出爲公卿大臣如刘平赵孝而孺人内德隆茂将与汉晋以来诸贤母并传岂不盛哉淳耀与眉声同学同志又同举于乡往歳驱驰南北两人如左右手也忆舟渡黄河中夜不寐眉声爲述昔年大雪中徒歩赴试归自数十里外母氏倚门望之淳耀喟然叹息想见爲人亲者之心焉今当孺人六十之诞辰得从侯子雍瞻傅子令融陈子义扶之后敬进一觞因述其世德以爲夀词无虚美庶几见而知之者云
　　唐翁寿序
　　今年七月七日爲唐宗鲁先生六十之诞辰诸辱交于先生之子惟时者某某咸谋所以寿先生而属某执笔以纪先生之梗概且曰吴俗介夀之辞必托诸贵人钜公今先生体尚髙素视荣利如土梗谀词诡説非其所好吾属以子交于惟时最久其知先生宜悉子当爲一言以侑先生觞且固惟时之志也余唯唯不敢以陋且僣辞余惟唐氏之先世有隐德至先生而早失怙恃庐产荡析乃慨然屏去儒业居物于家视其时之诎信而操其竒赢不十年竟复其产且加廓焉然生平深耻陶白之术刻意厉行一本礼教不啻如昔人之游于商贾而蹋称折之者故其家亦终不甚穰也其家政严而有法客有过从者见其子弟立不跛倚坐不横肱其与人交衎衎乐易不爲崭絶之行里中人皆爱而敬之称唐翁性无喜愠云惟时尝谓予曰亮工自结童时粗习句读家大人即训以忠孝大义闻市肆有佳书必购置塾中已而亮工游乡校试于有司时有利钝大人无几防见于顔色每读书它所旬日归省大人必举经史疑义相诘难亮工对称防则命酒爲乐曰子能是吾不羡富贵也是以亮工与世推排十余年不敢改操盖大人之教也余闻其言喟然叹曰先生之贤于人逺矣昔陶侃之母截髪易酒以燕范逵使其子有当世名史称其贤予窃非之以爲才如士行何患不达其母既称明智乃不能教以坚忍静重而使之汲汲于富贵无论士行有愧茅容其母亦异于尹焞之母矣至若陈万年之在汉名在于定国杜延年间盖亦一时之伟人也而教讇之言爲笑古今岂非重富贵而轻道义故欤繇此而观则先生之贤于人逺矣今惟时学成志树业已祭酒诸生间其它子姓皆诜诜振起克世其业而先生方与四三亲故杯酒聚防谈説山林鱼鸟之乐暇则逃于浮屠氏相与推究其防吾于是知其心之不婴于物而可以长年也已若夫世俗所称驷马髙盖鸣钟列鼎之荣宜皆惟时所自有故置不论独论先生之髙风潜德如此且以识诸子亲爱之私云
　　陆履长乡兵议序【己夘】
　　籍民爲兵其制尚矣唐之抱真德裕能以节度使行之于一方宋之神宗安石不能以天子宰相行之于天下其故何也盖抱真德裕挟节镇之权其势非有司所能格而其临民也近于天子宰相凡蠲徭租给弓矢第能否一切有实意存焉故其法得行于泽潞川蜀神宗安石之意未尝不善也其去民逺其所倚以行法者有司而已涑水氏云比户骚扰不遗一家王岩叟亦云羁縻之虐鞭笞之苦诛求之无已天子宰相皆不知也而团教未成即又以番上困之故其法不得行于河北诸路今天下之言乡兵者多矣其説皆原于抱真德裕而度其既行之后当与安石不殊盖亦幸而不见施行以得免于熙宁之扰也虽然内外交讧天下益急练民兵以纾正兵留募兵之费以赡民兵岂非经武强兵之上防哉惩有宋之而谓此法必不可行是惩噎而废食也吾友陆子履长着乡兵议一巻大意以编甲定户爲主八十家而出一人无唐世三丁税一三户择一之苦每日输赤仄一二无宋世质衣买弓之苦其它繁碎靡密曲爲之制如贯绳画局使人一望而晓虽今世无抱真德裕其人吾知其断断可行也王新建有言弭盗所以安民而安民又爲弭盗之本故其开府防州扫除羣盗一以严保甲爲先务保甲严而盗无所匿竒功克成夫但行保甲而其效已如此况以乡兵寓保甲以守寓战如履长之説之精且变者哉语不云乎如有用我举而措之可也
　　易文自序
　　汉人得一经必聚五经诸儒共读而诂之余尝以此意读易求之于诗得易之性情求之于礼得易之法度求之于书于春秋得易之事业乃至二十一史之记载庄列诸子之防言屈宋苏李以下之诗骚词赋一巻一篇所见无非易者又恐其溺于文也端居静思敛耳目聚精神以求焉如是者十有五年而未尝测易之畔岸间出其余爲制举业非余好也前后所得率以之荐几席饱蟫蠧徐子蔚生顾从而掇拾吾后评之隲之猥授梓人流通凡若干首予亦不禁也嗟夫易之道大矣自汉以降言易者无虑千百家其精者发挥理性其觕者爲隂阳术数之言而其至觕者爲今之制举业今诚以易道视之则其精者去太极已逺而其觕者亦不可以谓之非易譬犹天地之内金玉瓦砾等爲一物而已矣余之此文方之瓦砾固天地之所不弃也
　　陈义扶近艺序
　　昌黎之文学孟子者也欧阳子之文学韩子者也二子之似古人者神也非貌也近代之学古人者貌也惟制举业亦然王唐以机法倡之于前归胡以理气振之于后读思泉之文未有言其似守溪者也予闻思泉日置守溪之文于座右心慕手追久之乃以其博大名家即思泉亦以昌黎学孟自况乃知先辈之严于师法而精于用意如此今帖诵家或言古文或言先辈究其所谓古文先辈者襞绩而已尔拘牵而已尔拘牵襞绩既不足以服天下于是卤莽者一切反之以陋爲竒以腐爲新以俗爲雅以秽爲华而制举业之道日以败壊爲可叹也吾友陈义扶以髙竒之才敛入规矩盖常取机法于王唐取理气于归胡矣其言曰轶理而背法非文也墨守理法之中土木据尊位而饿入严家亦非文也于是精之以濓洛关闽性命之书博之以迁固韩欧雅正之文上有所规下有所逮正有所本旁有所防然后研精覃思一于制举业发之读其文如齐鲁大儒揖让兴俯于朝堂也如大将用兵变八门爲六花也如丸投区矢赴的流云在岫而风出之也如湖江之水蕴珠涵璧而吐吞羲娥也于戏若义扶可谓能自名其家者欤可谓得古人之神而遗其貌者欤以王唐归胡救今文之敝以义扶之文救王唐归胡之敝其谁能易之义扶浮沉诸生中十年其文益精而其收效与今之陋腐秽俗者等且不若焉论者诽誉相半于是义扶不能自释以决于余余曰昌黎之文不云大怪小怪乎欧阳子之文小子辈不有议之者乎卒之怪且议者不能使二子不传以二子之诚于爲文也吾子之文诚矣诚则必传其何有于一遇义扶起而笑曰善哉黄子之张吾军也遂刻其稿若干篇以行
　　陈义扶文稿序【壬午】
　　吾友陈义扶尝刻其稿二十篇问世而余爲序之以谓义扶之文取机法于王唐取理气于归胡精之以濓洛关闽性命之书博之以迁固韩欧雅正之文上有所规下有所逮正有所本旁有所参然后研精覃思自名其家出其余力足以救今文与今之僞爲先正之文之而其收效反逊于今人故论者诽誉相半然而义扶之于爲文则可谓诚矣诚则必传一遇不足道也盖予之推服义扶如此未几义扶以羲经举于乡闱中拟冠多士者数日而姑抑爲第二人墨义既出都人士捧手叹赏以爲斯文之美如珤金虹璧虽抑扬其价而金与璧自如也时余亦与义扶同举于是义扶彚梓其稿以行复使予序之余惟主者之评义扶也曰无欺人之言无媚人之韵是即予前序之所谓诚也诚于文者必遇予言则既騐矣而诚于文者必传余言其不騐者乎虽然义扶之诚于文也则以其诚于人者爲之本也今夫唐之有张均苏涣其诗未尝不本于风骚宋之有丁谓吕惠卿其文未尝不本于经术彼其诗若文可谓诚矣而后世卒莫取以爲法者无他以其不诚于爲人也今义扶孝于其亲而信于朋友其持已也匑匑然若有所畏其谋道也菑然惟恐失之视名利如脱发视进取若不得已此所谓诚于其爲人者也以此而爲人亦以此而爲文其视世之抽青嫓白栀言蜡貌以追取时俗之好与夫昔人所云凤鸣而鸷翰孔子读而仪秦行者其相去爲何如哉余既自幸其言之有中而又乐与义扶交勉于将来也故亟称义扶之爲人以告世且自勗焉是爲序
　　金懐节时义序
　　东汉诸君子以德行称者莫如荀季和氏陈太丘氏是二君子皆闇笃无文者也而季和之后有才子八人太丘之后仍世卿宰彬彬乎彧彧乎何其祖父之质而子孙之文也盖文者质之余也子孙之文祖父之质之余也祖父以文教文胜则质漓矣夫子孙之质日漓则子孙将不能有其文是故韩愈之文比于荀扬而其子有不识字之诮李杜之诗上规风雅而宗武伯禽无闻焉文胜故也夫惟祖父以质教而子孙以文应则质有其文质有其文则文之行于世也益远此荀陈二氏之后所以多贤欤吾邑金羣玉先生以孝友至行爲一乡所宗自学士大夫儿童厮役无异言及其殁也临哭者皆失声而子孙不知其姓氏论者方之太丘季和有过之无不及焉其长君爲吾友尔宗而懐节则先生之孙尔宗之子也尔宗之所闻于先生者皆忠信孝友立身事君处朋友之道懐节之所闻于尔宗者皆先生之道也吾尝与懐节处矣朝而肄业昼而服习夕而计过无憾而后即安其修于身者粹如也其积于学者充如也其发于文辞之间者沛如也是宜其制举业之文渊竒灏博英华瓌丽爲吾党所屈服欤异日懐节立朝以经术陈便宜发明家学当如荀氏之慈明仲豫有功于人有纪于史则陈氏之元方长文不足慕也防懐节刻其制举业若干首以行而予爲序之如此先生诸孙七人皆贤有文懐节爲之长
　　陆子百义序
　　制义之所言者理与事而已理则古人往矣吾不能面质其然否于毫分之间惟取镕传注不爲所汨而后达于文辞者爲至事则比物连类博取约出大足以极万物之状而细足以发瑰怪之文此二者未能或舍也然以今之爲制义者观之则有二焉言理而失者拘守绳尺无所发明其至于质木痟酸咀之无有言事而失者穿蠧淫辞移此俪彼其又如美锦覆阱履之立陷是二者余皆病之且夫六经之后言事者备于史言理者详于子史之所以推迁固者以其罗络千载善败得失的然可见也此以理言事也子之所以推荀扬文中者以其各言所明驳互见而其精者固可施诸万世也此以事言理也夫事理合而后可以立言合事理以立言而后射策决科之文与古文辞等今人反之乃欲以此译圣经应王制缪种流传岂不可叹哉吾友陆道协才髙智多年未及壮读书尽四库其意毅然欲追唐宋作者视近代能言之家蔑如也所爲制举业精于择理而辨于论事当其震荡捭阖竒气锋出如韩白提百万众鏖战于河山之间定而观焉则又粹然以清盎然以和盖骎骎乎入古人之室矣防道协刻其稿百篇问世属予序之余爲述其所见如此以告世之读道协文者若夫道协之爲人寛通靓深貌若子房而志烈恢然有翁归文武之器此又非余所能测矣
　　呉见末行巻序【壬午】
　　呉子见末以文章鸣江左垂二十年今始举于乡余获与见末同榜相遇金陵极论文章利病风气开塞之故以及今之离经畔道者因相与推案大笑声撼江水水鸟皆磔磔飞去呉子执予手言曰吾于时文无所好独好子文又曰子之文甚似曾王余笑曰子言过矣吾非能似曾王者直好曾王者耳宋潜溪评曾氏之文以爲信口所谈无非三代礼乐其评王氏之文谓如海外竒香风水啮蚀木质俱尽唯真液靳然而存今于制举义中求足以当此二评者非吴子而谁乎吴子之文舂融而不迫醇质而有光子固氏之作也严劲而能裁古雅而有体介甫氏之作也然则曾王之文乃呉子之所自有耳而余何能爲彼哉呉子曰子与余之文无有同乎曰有取理觧于先儒而未尝墨守训诂取气脉于古文而未尝剽贼陈言取矩法于先軰而未尝瞡瞡于程尺之内是则我二人之所同也虽然吾与子其可自画乎哉进此而居省寺则有疏议之文居史馆则有制诰之文纪一代事迹实録直书则当学迁固之文玩思神明嚅哜圣涯通天地人而爲言则当学六经之文吾与子其可自画乎哉呉子曰子言善矣吾适有制义百篇问世子即书吾二人往复之言以识交勉之意焉其可乎予唯唯因退而书之
　　徐定侯行巻序
　　国家重熙累洽垂三百年一旦有崇祯甲申之变河决鱼烂几于不可收拾逮夫世遘中兴天下颙颙思治矣而寇未即歼民未即安者其故何哉士大夫才多而气弱也才者所以用世也气者所以用才也气有余则激不足则弱激与弱均非所以善其才而弱爲甚昔者东汉之末士大夫竞爲危言讦辞污秽朝廷批抵卿寺卒至以身塞祸而国家之乱亡随之其气激也南宋之末士大夫伈伈伣伣拱手圜视以苟歳月陈同父谓之风痹不知痛痒积数十年而国亦亡其气弱也今天下之患不在于类东汉而在于类南宋吾尝与一二识者忧之间亦执此意以论文以爲制科之庸虚狭陋戍削单疎剽剥割裂冗防浮蔓其恶不可胜数一言以蔽之曰弱而已矣善夫昌黎韩氏之言曰气水也言浮物也水大而物之浮者大小毕浮气之与言犹是也气盛则言之短长与声之髙下者皆宜信斯言也其吾友徐子定侯乎定侯之文于物理事变无所不穷于三代两汉之能言者无所不仿于性情无所不抒于矩法无所不合森乎如翔鸿班马之行也浑乎如沧江八月之涛也凛乎如壮士之怒髪上指而色不变也充乎如元夫硕士雍容鸣佩而风采炤烂也牢笼怪竒穿穴险固破艳冶之坚阵擒雕巧之酋帅其殆昔人所谓气髙天下乃克爲之者矣定侯生长右族髙曾以下至尊大父先生暨尊甫先生皆学有渊源爲世伟人而难弟仪侯复互相师友壮盛之气全注语言是以年未胜冠即与仪侯同举于乡未几进防南宫天下诵习其文咸谓贾生终童复出于世也今定侯筮仕山隂政绩之美行将追配赵清献范希文诸公玺书召用海宇乂安有日矣若其操笔授简亦必爲天子撰平淮之碑勒摩崖之颂不止见竒制举业而已也余与定侯称同年生风期相尚恒有祖生先我之叹兹者定侯版行其国门之文猥以弁词见属輙爲道其素所感慨于世者而欲救之以定侯之人与其文余之倾倒于定侯者至矣
　　董圣褒房稿序
　　世之论文者恒曰某某能开宗某某能复古余以爲不然夫文未有不复古而能开宗者也诗至于李杜文至于韩栁天下之所称开宗者也然李杜以前卢骆沈宋虽称作者而不无尚沿齐梁之余波至少陵一则曰风骚再则曰陶谢太白亦慨然以大雅不作爲已任是李杜之于诗不过能复古而已前乎韩桞者燕许称大手笔然其体制骈偶去古甚逺至昌黎始能本原三代两汉力追孟荀迁固之文而子厚亦云参之谷梁参之孟荀参之庄老国语离骚太史诸书而后爲文是韩桞之于文亦不过能复古而已复古以爲诗文而诗文之能事尽天下后世之言诗文者皆范围焉吾故曰文未有不复古而能开宗者也二十年来制举业之文凡数变始剽诸子继填六经继又傅防诸史近则六朝之丹雘粉泽无不窃焉其作俑者咸自以爲竒创不移时而声色俱腐读者呕哕从之矣此无他惟其不能复古耳毘陵震泽诸先正之文所谓古也得先正之理法气机而变通生焉所谓复古也董子圣褒起于毘陵其爲文精于理而严于法厚于气而灵于机斋房九茎之芝清庙三叹之瑟神采流涣而音节霏微以方其乡荆川方山诸公风流弥卲神理一也甚矣圣褒之能复古也今年圣褒举于乡其文爲四方所尸祝吾知后数十年学者之宗师圣褒亦如圣褒之宗师前哲无疑也圣褒爲人澹泊坚静在贫如客顷过疁城与余数共晨夕汪然不见涯涘吾又以知圣褒之文皆本于圣褒之人也然则以圣褒之文爲能开宗能复古者其犹轻量已夫
　　州邑文纪序【代】
　　洪都万侯来涖吾邑甫逾年邑之管库清讼狱理徭赋平侯常旅进邑诸生试之其甲等者共以爲宜而其下第者亦黙以服久之太仓州大夫去官上人檄侯往摄其事疁之人惟恐其果摄也娄之人惟恐其不果摄也相与诘难良久侯竟往摄州事数阅月以返其在娄时治绩与其所以考较诸士者亦如疁于是侯于听政之暇彚其州邑试牍及士子平日所防之文选而梓之而国门之未悬者名山之未及藏者皆附见焉刻成邮书属予爲序予惟娄东之重于天下久矣三百年来鸿生硕师后先辈望言文于此邦者譬之粤无镈燕无函非无镈与函也夫人而能爲镈与函也近则海内通经学古之家皆以娄东爲功首士或窃其绪论者輙登巍科四方负笈出游者有不至娄东而返则惭愧不敢比于人数然则娄东之文震耀铿鍧宜无所用予之讃述矣独吾疁人士素称朴茂科目差少于旁邑天下之称壮县者不属焉然士之读书嗜古有师法者视旁邑亦差过之言古文者率知泝唐宋以进于秦汉师其意不师其词其剽剥形摹缉拾字句者则曰此非文也言诗歌者率知泝三唐以进于汉魏以博取爲工以自然爲至其比拟荒澁造作纤巧者则曰此非诗也父以此诏子兄以此训弟子弟推其防以见于时文大抵雅而泽华而不靡尊传注而不失之拘本经史而不失之杂而其才气振踔者则又极其奔诣蕲至乎古之立言者而后止徒以吾疁爲天下穷处士子寡交游逺声誉故旁邑猥以疁爲少文云于戏观于侯之此选亦可以知邑治之大都矣予闻先汉循吏首推文翁其治至使人争欲爲学官子弟蜀地之学比于齐鲁可谓盛矣然不能如黄次公以郡守入爲宰相者以孝文方尚黄老也今朝廷加意作人侯之治绩既爲天下最而其所以诱进文学者又如此吾知其将来洊膺异数又不但玺书增秩而已也是爲序
　　两徐子合稿序【壬午】
　　徐蔚生汝馨兄弟以髙文笃行称于邑中而皆出吾友侯雍瞻之门雍瞻之论文也引绳墨别分寸片善不掩防纇必指如汉廷老吏平反疑狱国工诊疾见垣一方居平尝诵言曰凡爲文章必使神理骨法达于气势芗泽之间而后止文无气色是山无烟云春无草木也又曰吾之斤斤于二三子者非以爲文而已也人能平其心易其气与圣贤之理相传而行则爲人之道亦不逺矣是二説者余皆韪之邑中少俊游雍瞻之门者类能推阐师説彬彬焉彧彧焉读书削行日有闻矣而两徐子实爲之首虽同游者多竒士皆自以爲不及也昔人作唐诗主客图每推一人爲主则必有数人入室又择其尤者爲上入室今吾党论人与文者固必以雍瞻爲之主而其上入室者则两徐子也夫雍瞻之人与文其雄于坛坫而重于鼎吕者垂二十年则游于其门而入室焉者其人与文之渊源不亦深且逺哉两徐子勉之有郭林宗之奬风流则必有茅容孟敏爲其徒有韩退之之起衰八代则必有李翺皇甫湜承其后是数子者皆以得所依归而后传其可传之本则必有在矣两徐子方版行其文属予一言爲序余于蔚生称僚婿而汝馨与吾弟伟恭同学又皆以予爲与于斯文者也于是乎言
　　上谷五子新撰评词
　　评诗者以深稳端润爲上以怒张筋脉屈折生柴之态爲下惟文亦然唐之能言者二宋之能言者五皆充然粹然不得已而竒生焉尔余往以此告记原记原不狂余言故其爲文缓急丰约动中精要章止句絶余思满衍盖才髙气竒而能以什一藏千百者视世之求髙求竒而卒于不髙不竒者相去万万矣记原博覧坟籍抉精剔华诗古文皆斐然可观
　　栁子之推昌黎曰猖狂恣睢肆意有所作裴晋公则讥之曰恃其絶足往往奔放不以文立制而以文爲戏余尝以此论古人之文竒逸者多溢出于理而守法者或不足于竒盖自班马已然况其他乎若几道之于时文则可谓竒矣法矣昔评其文如园林雨过雕葩刷芒又如上帝隂兵截然而下今亦无以易斯言
　　研德与几道同齿其好古力学亦相颉颃评研德之文必也清新俊逸乎秋水芙蓉倚风独笑清新之谓也千金骏马注坡蓦涧俊逸之谓也昔少陵以此目太白而后世小儒之言以爲少陵轻太白故仅比之庾鲍此呓语耳夫文至于清新俊逸则天下之美尽矣防道研德所爲诗古文甚雄富今但论其时义如此
　　云俱之文吾欲以轻清蔽之或曰云俱沉思独往不阡不陌汗澜卓诡诘曲幽异读者爲之舌挢而不能下口呿而不能合轻清果足以蔽之乎曰子不见云之在天乎顷刻百变而不知轻清故也地产之精者莫如金玉瑞者莫如麟凤然而麟不能爲凤金不能爲玉者轻清不足也是故轻清而后能变化变化而后谓之竒智含今世之圣童也八九岁时爲文操笔立就渊然有竒气可诵今其年仅成童耳于经史无不窥于骚赋古文词无不学即其制举业亦屡变而益工矣或曰似成名家或曰似汉魏间文字虽予亦不能异也余闻汤义仍先生传世之文皆十余龄时所作然窃怪义仍先生古文词不能逺过其时义今智含之时义固已突过义仍矣其古学日进如水涌而山出今之君子胡足以方之
　　暹社题辞
　　少俊之应童子科者六人曰朱子旭徐汝馨陈求章建纯兄弟暨吾弟献臣伟恭也其齿自弱冠至成童其学各宗一师其人或聚处一室或遥相应和其文瑰富精工清通秀杰不相蹈袭而能彼此相济虽所诣不必止此然持此示人人已服之矣于是诸子各锓其文十篇合爲一集以代缮书应索者刻成以质于余余告之曰朱子有言文字有笔力有笔路笔路随时增益笔力自二十余已定防哉言也子美夔州之诗顿挫沉鬰东坡海外之文精深华妙此笔路也诵云垂海立之篇观带余马后之句已知其晩年所造如此矣此笔力也虽然此言乎文尔朝贤而夕佞恶始而美终人之爲人岂有定也哉诸子勉之毋凤鸣而鸷翰毋孔子读而仪秦行十年之后质诸是编使人疑其文之无定而信其行之有定也则善矣









　　陶庵全集巻二
　　钦定四库全书
　　陶庵全集巻三
　　明　黄淳耀　撰
　　论
　　科举论序
　　三代以后设科取士之法莫善于汉之贤良方正莫不善于唐之诗赋取士宋初稍沿唐制及安石变法始专用经义而诗赋之科终宋世数起数废要其所谓经义者特安石之新说而已虽绍兴以后王学稍衰而河南荆舒对立为两则学者犹多防驳也至我明髙皇帝厘正经术宗濓洛之义理存先汉之注疏使士子有所据依于是释老庄列影响依附之言廓然尽矣且其制有论有诏诰表判有时务策三塲并重而科举之外有辟举有岁贡三途并用故我国初得人之盛雄视西京士子之应科目者无上书覔举之无羣聚京师之扰无请谒举主之隙规制之善汉唐宋皆不及也自宪皇帝以后所谓三途者遂废其二而科举始独重矣近则三场之所重者止于七义七义之所重者止于三义而科举之法矣或者议欲废之或又以为国家三百年来文武忠孝之士皆出是科但当遵行无变余窃以为二者之论皆非也废科举者其意一出于荐辟而不得其法其更有甚于科举也然科举之法则诚矣易曰通其变使民不倦今诚少变科举之法参用辟举岁贡之法何为不可夫天之有象纬一定者也然治厯者非随时修改则数十年而一差况人才气运之相推如江河而未有极乎使吾变之而畔违乎祖制无变可也其大者适与我祖制同而其小者质之立法之意而无谬何为不可愚不自揆作为科举论三篇以俟知言者折衷焉
　　科举论上
　　国家之以经义取士也将以明经乎抑以晦经乎其出于明经也必矣然吾观今之经义则其适足以晦经夫晦经非设科意也盖宋人之有帖书墨义也离其前后之文以验其记诵其事至陋才士耻为之至一变而为经义则剖析义理不徒记诵矣故当时名之曰大义而我国朝因之盖其着为功令者不过以观士之能通经术与否而初非以此困之使出于不可知之途也今取洪永间经义读之言约理明浑厚朴直亦何尝剽剥割裂而为无根之辞乎起昔人于今日而为其剽剥割裂者将或有所不能进今人于洪永而为其浑厚朴直者岁月之间可至矣惟昔之为经义也易而上下之好尚出于一故士子气完力余得以究心于天下之实学惟今之为经义也难故士子劳精神穷日夜以求工于无益之空言而不可施于用且为之者益多则其趋益乱趋益乱则上之人无所据以定其取舍而其途益惑趋乱而途惑则士子益咎其文之不工而无暇于实学实学荒则其不遇者文质无所底而其遇者以贪冒为得计以亷耻为迂疎且尽举其所以徼幸于科名者而推之于政事之间而科举之法遂大敝夫科举之法敝则郡县无循吏疆场无能臣欲寇盗平而四裔服不可得也然而科举之敝所以至此者无他上之人不知驱士子以出于实学而听其所趋反相率而从之故也嗟夫如是而犹以科举之设为明经者其亦不思而已矣吾故以为将驱天下之士而使之出于实学则必宜复祖制五篇之法于七义中减其二道而阅巻必三场通较不以一场为去取经义取辨析义理而已浮华者务在必黜则士子亦安肯故为其难以出于必不利之途哉论则求其驰骋经史表则求其骈丽四六判则求其明习法令策则求其晓畅治道此虽与经义等为空言然工拙易辨也宋人既立经义尚为宏词科以收词赋之士以继古者之制科今独不可推其意于二三场哉昔黄庭坚在贡院四十六日九人半取一人今主司鉴裁之明或不如古而以数十人取一人又程之于数日之中日力无余故所弃之巻有不及阅二三场者有不及阅经义者有并不及阅书义者所弃如此则其所取可知也吾又以为当寛其较阅之期使得研覈再四以定其去取至于士子平日所习之书若经若史一以颁诸学宫者课之而尽焚其私刻使耳目不淆此数者行则天下之实学可以渐而复矣
　　科举论中
　　驱天下之士而出于实学则制科之可革虽然所谓实学者亦止于言词之间而已矣吾他日之所取而用者非即用其言词也夫宋世伟人如富弼而犹以科举文字为难如司马光而犹不长于四六近世如陈眞晟胡居仁之流则又不屑为科举之文矣使吾无以收之则天下笃实之士皆格于科举而不进而吾之法又敝将救其敝非严荐举之法重岁贡之科不可夫荐举近固行之矣然而未覩其效者是不得其方也汉世之举贤良方正也天子临轩亲策至于再至于三其所言上自君身中至贵戚大臣下及宦竖皆直言极论无所忌讳不称者罪坐举主有保任之罚夫人情畏罚则不敢妄举而知上之重已也则不惮于直言故两汉得才为多然犹曰此往事也我明髙皇帝行荐辟法亲自较阅不称职者辄坐举主往往至于谪戌故当时文武忠孝之士布满在位内自卿宰外至藩臬皆是也今则不然名为保举不复严重其事士之被荐诣阙下者吏部试以策论而已天下不知其所谓策论者何等也故其愿仕者得一官以去而其不愿仕者亦不至彼岂眞不愿仕哉知荐举之重不及科举故尔而荐人者则仍取诸有声场屋而不第与其平日所亲幸之人荐墨未干而责任已塞矣夫荐至而不知其称否姑试之而姑爵之而荐人者又不尸其罚则又安能拒不肖之幸滥而致竒伟非常之人哉且不几以汉世贤良方正之名而居魏晋九品中正之实哉今如吾说不过两言而已曰其求直言也必重其罚不称也必严此所谓明荐举之法者也按国初岁贡之科在荐辟之下科举之上儒生之居学校者先德行而后文艺岁课月考其法甚严成材者循序而进之于国学与察举之贤并擢为给事中叅政主事等官故南北之二雍与郡国之学校表里称盛今自岁贡之科轻而士之廪于学而厯年多者无贤不肖皆得贡既贡则使之为学官歴一二迁至县令或郡佐辄注下考罢去之故士之为岁贡者齿暮气衰荣路有限其自待甚轻在学校则坏学校在州郡则坏州郡上之人知其如此复姑寛之曰是龊龊者为可矜怜而已夫举朝廷之士民姑寄此龊龊可怜之人以塞其无聊岂理也哉窃以为学校所急在选学官学官得人则士子之贤不肖可辨而岁贡之旧可复然所谓学官者不复可求之于今日之贡举也或取诸荐辟之中或择诸甲科之内务求其德醇而文髙者俾居其职以行先之以学课之其廪于学者不可专取文词苟孝友忠信发闻于乡者学官言于督学覈实而廪之然后教以文学而择其士之尤异者不待年而贡之阙下而天子即用荐辟之法亲试之试可则不待选举即为録用其次则俟其材成循次贡之国学以待甄叙一如祖宗朝授官之法有文无行者勿贡误贡有罚此所谓重岁贡之科者也荐举之法明岁贡之科重则士之实胜者出此两科文胜者出于科举不出于此必出于彼矣
　　科举论下
　　呜呼人才之生于今其能自立也难矣上所以成之者未尝有法而所以坏之者又不一端吾每见大比之岁礼臣申明学制非严限字数即禁用子书以为文体士习盖在是矣而有积之甚久而其实不可以一日安者则概未之及然则人材何由而成耶盖今有汉唐宋以来所无之而不幸有之者有数十年以来名为革而其弥甚者此皆积于学校而病于科举吾故尽言之今夫太学者天子所以教化天下之始而礼义之宗也虞周宏逺吾不暇论论后世之尤敝者桓帝以鸿都学生入太学士类耻之夫鸿都者天子之私学其人本以经术相招后为尺牍及玉书鸟篆其在今日则亦材艺过人之士也太学之士以其防蔑小道为天子私人则耻之矣宋世立三舍之法朱子吕东莱皆非之夫三舍之法考较艺文参以行实而降升其间其在今日则亦奬诱人才之方也先儒以其试之以浮靡之文诱之以利禄之途则非之矣然则太学之重可知也太学之人才宜有以长养成就之可知也非国子及四方之成材者不宜入太学可知也今自援纳例行百余年来蓫为功令士以廪増附之额分其入粟之等差而其余则学校之废弃者入焉纨绔之不学者入焉商贾之多金者入焉此何为乎入粟之后挂名其间有终身未尝踧胄监之席者问其人则国子生也此何为乎然而士之贡于学举于乡者犹施施然与之并列则使东汉之士复兴南宋之儒可作吾不知其叹息又当何如也此吾所谓唐宋以来所无之而不幸有之者也古者较士有中年比年之法盖掌教之官视有司不同吕氏谓周礼六官惟学校之官不在官聨官属其意所当深思者是也今者师儒之说既为具文而督学使者之官其体尊严与生徒相去辽絶其所掌有岁试有科试其稽考行义也不过俯听于学官而其殿最文义也虽试有前后而一人之目无大相逺今使督学官于三年之中科岁各一试士方试归席未及暖而继试者又至矣是一岁之中尝得一再试也然科试则郡县之官必先去取之而后进于督学是受试无已时也以不甚相异之殿最与不甚稽考之行义而受试无已时乃欲望其敬业乐羣知类通达则亦难矣此吾所谓数十年来名为革而其弥甚者也吾以为援纳之例必当禁絶而一以勲戚命官子弟及士之贡于学举于乡者实之妙简儒臣以为祭酒司业其立教则当以胡瑗之教湖学及朱子分年立课之法为准督学则简其考较即以科试为岁试合格者使之试于乡否则黜之而不必又为岁试使士子得休其力以从事于学此二说行然后荐举岁贡之法可渐施也抑吾又得一说焉可暂罢而徐议之者骑射是也夫射者学宫之古法我明髙皇帝尝用之以试士矣然前此不习既久一旦举而责之缀文之士则不便者十九夫将复古制固不论其便否也然吾以为可暂罢者以其本之未立则不可齐其末也或曰考较之简其法则诚善矣今天下兵寇交讧泥沙用财取之援例入赀足以赡军且骑射所以习兵也在平世犹不可废况多难乎曰子以东晋之南渡为盛于今乎东晋犹能立太学征生徒而谓今世不能者谬也谓借此以资财用者无术也且学校兴人材盛则其所得有过于骑射者矣今虽不罢骑射骑射其有益乎
　　科举论后语
　　余既作科举论向难余者又曰天之生斯人也如置器然苟生金玉必不置之于泥涂苟生贤才必不使之阨穷于牖下也科名特寄径耳子何患焉曰金玉之生于山川也制之而后生焉范之而后成焉不遇良工则没于丹矸朽石之下而已矣子何从知之由今之道而不变吾虑人材之日没也难者又曰今朝廷之所求者竒士耳非中人也经义能困中人岂能困竒士乎曰南宫三岁一试士士之释褐者必三百人不知此三百人者皆竒士乎抑中人襍出其间乎如中人襍出其间则其败天下士多矣所学非所用所用非所学也又曰贤良方正之科固将器人于文辞之外也信如子说不过严责保任而已而取士之法终不能有异于汉世之对策是以行求之而以言取之也曰岂独汉世哉敷奏以言虽尧舜不外是也今天子赫然震动引见阙廷而亲策之假以言色通以问难则人之贤不肖出矣夫人才之赴人主如百鸟之追鸑鷟也又曰学校之官吾何以识其贤而用之乎曰如东汉之先试博士可也如虞集所云令长各自礼聘亦可也其任必久其擢必优所以广教化隆儒术也又曰凡学之掌教者三人焉试且聘之则不胜其优矣曰固也吾以为三人者可省其二也无已则虚其二焉以待教谕之择贤者而聘之亦我国初之制也又曰胄监入赀不自今日始也罗圭峰玘尝以赀入矣已而为文人为名臣近则学校之有文者入焉何必禁也曰玘不足法也为入赀滥觞者未必非玘罪也我国家近有珰祸献讇颂功者多出太学诸生何无一人如范滂陈东者乎史推东汉之乱而不亡归功于太学数君子靖康建炎之间三学生义声震天下彼皆养士之效也今则非止失养而已其溷淆而挫辱之抑亦甚矣有文之士入焉者倦于场屋厌于考较不得已而入焉也非宜入也又曰子之论则美矣然子之论骑射也犹谓待学校兴乃可徐议今一旦欲于二三场责经史时务之实学于荐举责贤良方正之全材于太学乡学责有道之师儒率教之生徒不已亟乎吾将以子之矛入子之盾也曰宋臣叶适有言今宜暂息天下之多言进举无亲策制举无记诵无论著稍稍忘其故歩一旦天子自举之三代之英才未可骤得亦不至如近世之冗长无取也我明髙皇帝已行科举法仍停至十余年其时人材益出今能逺采叶适之言上师我髙皇帝通变宜民之意何为不成何求不得余之前论特平平者尔虽然使以余之论告当路则骇笑而目以为狂者不知凡几矣时势之变日新月异而天下大事独曰守常痛乎成俗之难囘也
　　范增论
　　苏氏论范增以其劝羽杀沛公为人臣之分而义帝之立增为谋主羽杀卿子冠军为弑义帝之渐弑义帝为疑增之本故増之去当于羽杀卿子冠军之时予独疑苏氏之期增太重而未核其实也增智谋之士耳非能以仁义事君者也其劝项氏立楚后非为怀王也为项氏耳天下并起而亡秦秦有可亡之实而我无可亡秦之名故不得不有所挟以令天下増之说项梁立怀王犹张耳陈余说陈胜立六国后也使胜遂行耳余之计则耳余将事胜乎将事六国乎夫人必有相许之素也而后可责其相急之诚增之于怀王非若张良之于韩五世相之而日夜求为之报秦者也彼其视喑呜叱咤之夫以为可定大事而杖策从之其视怀王直竒货焉尔羽之谋已集而事已济则又赘旒焉尔彼岂与怀王同祸福者哉使其心果在怀王必不劝羽杀沛公矣何则沛公与宋义皆怀王所遣也沛公先入闗则其功不啻伯倍髙于义义且以怀王之故不可杀况沛公乎羽即忌而杀之增宜奋起而争之今羽且不忍于公而增惓惓欲甘心焉是先有无君之心而后动于恶也其尚得为有怀王矣乎夫羽之不杀沛公投鼠忌器也其卒弑义帝盖增有以启之也羽以陈平间行故疑增稍夺之权方围荥阳时尚以增言急攻汉则前乎此者其不听増计亦鲜矣独杀沛公之计未行耳置沛公于汉中史固以为增计也使漫不见省则增之发愤而去不待攻荥阳之日也吾又乌知弑义帝之谋非增画之而羽听之乎则谓弑义帝爲疑増之本殆亦远于情矣至杀卿子冠军増又本不宜去夫卿子冠军之先鬬秦赵也其名曰乘敝乘敝之师深沟髙垒勿战使人入敌境絶其饷道然后彼坐困而我可得志汉之于楚是也李左车以此说武安君不用而败周亚夫用之于梁楚七国而胜盖其要在于絶敌饷道而不在于不战明矣今章邯甬道之粟义未尝出偏师缀之士卒冻饥军无见粮是自敝尔杀一自敝之将拔数百万人之命于虎口是羽有防罪于怀王有大功于诸侯也若之何以此时去哉羽之言曰王坐不安席扫境而属将军今不恤士卒而徇其私非社稷之臣此虽假窃之词然亦何遽爲弑义帝之兆哉弑义帝之兆盖始于怨义帝之欲如约王沛公于闗中此则增有罪焉而不可以此专责羽也夫増之宜去亦多矣坑秦降卒二十万人也屠咸阳也杀子婴也王三秦降将也分封不均也数者无一不足以失天下而增不去吾故曰増非能以仁义事君者苏氏期增太过而未核其实也
　　衞青论上
　　淮南王安将反独惮大将军青与汲黯而蔑视丞相以下大将军凡七出击匈奴斩捕首虏五万余级一与单于战収河南地遂置朔方郡其将兵多至五万骑少或三万骑未尝折北而李广尝以偏师出塞多不过万骑少或四千骑往辄无功间爲敌所生得其才器不及青远甚然司马迁爲两人立传誉广不啻口出而于大将军青但记其斩首获生之数至于壁垒行阵料敌出竒之法阙如也心窃怪之及观苏建责大将军选择贤士之言及大将军谢以奉法遵职不敢招士乃释然曰迁所以不取大将军之故在此矣盖自战国四豪以及汉初张耳陈余之徒好爲卑躬厚礼笼取天下之豪杰流风余韵浸淫成俗魏其武安以此搆大狱掇竒祸而卒莫之惩如郑当时见客无贵贱皆执宾主之礼张汤造请不避寒暑韩安国推举壶遂臧固之属爲士论所慕至天子亦以是称爲国器由三子者推之则西京士大夫二百年之好尚略可见矣彼李将军死日天下知与不知皆爲尽哀以其结客多而延誉广也大将军奋自奴托身椒房一日赫然威震四裔其意以爲非避势远嫌谢絶宾客不能固结人主之心而免于祸患司马迁窥见其旨则曰是谨身媚上之人而已矣曷足道哉于是并其战阵方略俱抑没之而独咨嗟叹息于李广然即其实而论之则广虽有竒气不过翘闗曲踊之材而青能将数十万众而不乱则其爲大将之材终不可得而掩也昔者淮隂侯谓髙帝曰陛下不过能将十万尔未荣谓兄子兆曰尔不过将三千多则乱矣盖用兵犹角力然有百钧之力有数十钧之力有不能胜匹雏之力大将军青百钧之力也李广父子数十钧之力也李蔡公孙敖不能胜匹雏之力也数十钧之力过于能胜匹雏者而亦终不可以举百钧今乃曰彼有他长遂并誉其力以爲出于举百钧者之上可乎故夫李广无功诚不可谓之数竒而大将军之战法不传是亦有遗憾尔
　　衞青论下
　　呜呼若衞青者可谓有大将之才矣而吾独惜其不知大将之道何谓大将之道荀卿有言曰可杀而不可使处不完可杀而不可使击不胜可杀而不可使欺百姓此所谓大将之道也秦将白起不过一鸷忍之士耳非其有仁义节制爲之根本也然而秦王使起攻邯郸起眞见邯郸之不可复攻也则爲之坚卧不起至于干犯严主之怒身首分离而终已不悔此无他不胜不完不可以冒而行之也今以武帝用兵言之今年出塞击匈奴明年匈奴亦入塞寇钞不可谓之完沙漠之地如石田之不可耕虽驱畜产百万而还于胡汉之大势不能增损毫末也不可谓之胜虚内事外使海内萧然繁费天子卒爲之纵告缗置平准不可谓之不欺百姓此三者皆冒而行之而青以肺腑在行间鸣劒擐甲唯所发纵不闻进一规献一策以囘天子穷兵黩武之心此可谓之知大将之道者乎今夫陷阵尅敌偏将事也长算远略大将事也青以大将行偏将之事虽材武优于李广十倍而其猥陋无术学不知军国大计较之李蔡公孙敖亦无异矣吾因有感于王忠嗣哥舒翰之事焉唐宗欲攻吐蕃石堡城忠嗣谓非杀十万人不可不如休兵秣马观衅而动宗不悦李林甫因媒孽其短忠嗣知之而确守前说虽奉诏以数万人给董延光而不给军赏隂夺其谋其谓李光弼曰忠嗣岂以数万人之命易一官哉未几爲延光所奏几陷极刑既而哥舒翰大举兵伐之死者大半竟如忠嗣之言呜呼贤哉忠嗣殆矣哉哥舒翰之爲将也其后安禄山反翰守潼闗是时贼利速战官兵利坚守翰实知之而爲中使所督责不得已引兵出闗遂有灵宝之败身爲俘虏唐室几亡由其中有所见而不能死守以轻陷于不胜不完之地也然则爲大将而不知道阿徇人主之意而以兵事侥幸者幸则爲衞青不幸则爲哥舒翰矣悲夫
　　诸葛亮论上
　　先主将东征孙权以复荆州之耻羣臣多谏一不从章武二年大军败绩还住白帝亮叹曰法孝直若在则能制主上令不东行就令东行必不倾危矣或曰甚矣武侯之处此爲可议也法正之见信于先主孰若武侯运筹帷幄之中决胜千里之外孰若武侯今伐吴之失计羣臣皆能知之武侯既不力谏于前倾危已及而始追思法正何哉黄子曰此以形迹论人而未尝设身处武侯之地者也古者小臣之谏其君也争之以是非而不得则争之以去就争之以去就而不得则争之以生死大臣则不然彼其君臣相与之际义已深矣情已戚矣势不能以一言之不合奉身而去则度其君之不我从也而其言不可以徒发必将权一敢言之人以去就生死争之于前而吾因而导之则吾之言行而无变色易容之患昔者髙帝入秦宫见其宫室狗马重宝妇女之美意欲留居之樊哙谏帝出舍帝不听张良曰夫秦爲无道故沛公得至此爲天下除残贼宜缟素爲资今始入秦即安其乐此所谓助桀爲虐也且忠言逆耳利于行毒药苦口利于病愿沛公听樊哙言帝乃还军霸上人知帝之从良而不知樊哙之言有以爲之先也及即位数欲易太子周昌谏曰臣口不能言然臣期期知其不可陛下虽欲易太子臣期期不奉诏帝欣然而笑叔孙通继昌而谏至欲以颈血汚地帝曰公罢矣吾直戏耳及张良招四皓从太子入见上乃遂无易太子志人知帝之隂从乎良而不知周昌叔孙通之言有以爲之先也先主孔明相与之际有过乎髙帝留侯而先主股肱亏防义在复仇则其理之是非不至如留秦宫中与欲易太子之断然其不可也度孔明必尝进谏諌而不听固无靣折廷诤之理而时又无法孝直佐之者故先主遂行耳且正之爲人权谲多智与孔明好尚不同而以公义相取盖先主之有孙夫人固肘腋之患也而正爲之辅翼遂使先主翻然翺翔无内顾忧则其爲人可知矣孔明以正法正以竒竒非大臣之所以施于其君而或可以辅大臣之所不及此孔明之所以反覆叹息于其人也而岂可执此以议孔明爲不谏哉呜呼古大臣之所以匡君谋国者多存于不可见之间其言与事之载诸史册者什二三而已而世之儒者乃欲执是以议其短长亦多见其不知量也夫
　　诸葛论下
　　诸葛亮伐魏与羣下计议魏延欲请兵万人与亮异道防于潼闗如韩信故事亮制而不许延尝谓亮爲怯叹恨已才用之不尽黄子曰蜀吴魏血食五六十年先主备大帝权武帝操及汉丞相亮皆命世之杰也三国者皆有事于战而其意不同魏尝以战爲取吴蜀尝以战爲守何以明之先主与操颉颃起兵而操得胜势独先先主领徐州时操已破南单于降黄巾三十万屡破陶谦挟天子令诸侯矣先主爲吕布所袭狼狈奔操则固游操彀中者耳及先主得出而操已破吕布袁绍大势成矣计操之所惮者独先主而天若杌先主以待操之成及孙刘并力仅足支操故操之战尝主于取也孙氏先蜀立国乘间抵巇可以难操而伯符降年速陨袭许之计不成则过此无取操之时矣赤壁虽败操之根本尚完先主间闗入蜀复挫于吴虽有武侯爲之相而宿将谋臣后先凋尽蜀民轻脆兵力单少则其不能难魏明矣故吴蜀之战尝主于守也武侯之屡出祁山所以守蜀也而魏延之计乃欲悬军深入是所以取魏也夫使魏而可取也武侯岂不欲取之哉昔者曹操欺刘表之不能袭许也冒兵家之忌以攻袁绍而幸胜于官渡欺周瑜之非我敌也冒兵家之忌以攻孙权而卒败于赤壁故夫行师而不出于什全者非大胜则大败之道也操败不可以遽亡蜀败不可以复存曾是孔明而出于不可复存之地以幸其一胜乎吾观孔明之告后主曰今不伐贼王业亦亡惟坐待亡孰若伐之又曰今民穷兵疲而事不可息事不可息则住与行劳费正等吾是以知孔明之意常在于守也人之守蜀在剑阁孔明之守蜀在祁山人之守吴在长江孙权之守吴在合肥其意一也呉之诸葛恪破魏于东兴遂欲违众大举幸而身死吴得以延数年之命蜀之姜维破魏于狄道而仍岁出师不幸而身不死蜀遂爲墟矣恪与维皆不知大帝武侯之深意而从乎魏延之防者也吾尝爲之说曰今有御盗者于此盗至其门而御之则无及也持兵出门若将捕之而盗自不至此诸葛武侯之谓也一夫奋梃而追盗此盗却于前而彼盗入其室执其主以出此姜维之谓也呜呼后世之守危国者其必以孔明爲法与
　　马谡论
　　天下有可用之才有无所不能之才无所不能之才甚少而可用之才甚多因其爲可用之才也不顾其才之所长而泛用之则才穷于所短而反见爲无才昔者帝舜之廷禹弃契臯陶垂益夷防之属各择其所长而命之垂以工让殳斨伯与则殳斨伯与亦必能爲工益以虞让朱虎熊罴则朱虎熊罴亦必能爲虞夷以礼让防龙则防龙亦必能爲礼而帝皆曰俞往哉汝谐是必垂益伯夷较之所让三人有专长者焉吾就其专长者而命之则虽与之并长而不差及焉者举可以不用且虽若不用而其人又自有专长者焉则吾又就其专长者而用之已矣故曰及其使人也器之吾观后世之谋国者用人各当其才则兴用人不当其才则亡或当焉或不当焉或万当而一不当焉则其害皆立发于所不当之处此必然之数也昔诸葛亮以马谡才器过人好论军计每引见谈论自昼达夜先主尝戒亮以谡不可大用亮谓不然当亮讨雍闿时谡进规曰夫用兵之道攻心爲上攻城爲下心战爲上兵战爲下愿公服其心而已亮用其言七纵七禽以平孟获终亮之世夷不复反此谡好论军计之效也及亮出军祁山不用旧将魏延呉懿等爲先锋而以谡督诸军在前与张郃战于街亭谡兵大败亮乃收谡下狱杀之后世咸以谡不可用而亮知人之明不如先帝以余观之谡可用之才也亮特用之不得其当耳夫蜀之有南夷犹呉之有山越其性不驯易叛难服以孙权之雄才而山越不宾至爲之屈膝称臣于魏然则南夷不服亮其敢北伐哉使亮强以兵威临之不服其心而惟绌其力既乃兵挂于祁山之野而不得觧夷叛其内魏攻其外蜀之爲蜀未可知也自谡以心战爲言亮始执其机而御之雍容翺翔如童牛之加牿于其首而不得肆于是释然北向无复腹心之忧谡之运筹帷幄可谓精矣使谡但爲谋议之佐岂非厐士元法孝直之流亚哉亮乃绌魏延吴懿不用以谡爲前锋则是以特将之任予谡也夫将才不可以叅谋议谋议之才亦不可以爲将易之则将才失其勇谋议之臣失其谋譬之牛可服也马可乘也服马而乘牛则牛马两失其用乃曰彼牛马者皆弃物岂理也哉谡败之后众皆星散惟裨将军王平所领千人鸣鼓自守张郃疑有伏兵不往偪也于是平徐徐收拾遗迸率将士而还当是之时平能败而不乱贤于谡多矣然当亮南伐雍闿之时猝然问计于平吾知平之谋议必不能如谡之切中机要也呜呼人各有能有不能以张子房之智略而但爲髙帝画策臣未尝特将谢晦尝从刘裕征讨指麾处分曲尽其宜及宋文帝将讨晦檀道济曰臣昔与晦同从北征入闗十策晦有其九才略明练殆爲少敌然未尝孤军决战戎事恐非其所长未几道济遂禽晦向使子房特将岂必能成淮隂之功而谢晦但爲谋臣岂反出道济之下哉吾故曰谡可用之才也特亮用之不得其当耳
　　夏侯论
　　夏侯求交于傅嘏嘏不纳谓荀粲曰泰初志大其量能合虚声而无实才逺之犹恐祸及况昵之乎世以嘏爲知人以余论之嘏之策诚似矣而所以拒之故则非其无实才也是时曹氏拥虚器于上国政兵谋皆自司马氏出士大夫策名其间者爲曹氏难爲司马氏易盖爲曹氏者也嘏则爲司马氏者也夏侯曹氏世爲婚姻以贵戚之臣名冠四海卖国与人全躯保妻子此非之所肯爲也而爲党者何晏邓飏李丰张缉之徒皆纤利小材非有沉谋逺识足以集事且兵柄又不在其手然则之危无智愚皆知之矣方司马懿死许允谓曰无复忧矣叹曰士宗卿何不见事乎此人犹能以通家年少遇我子元子上不吾容也夫且自知其不免而况嘏乎欲交嘏盖以嘏才名素着欲与同奬公室而嘏方倾心司马氏则之来交所谓载祸相饷者也故惧而辞之以见诘于荀粲故又饰爲近似之言以匿其情实耳且钟防奸人之雄以视之犹奴也嘏以明智交防其所著论防又从而集论之嘏不禁也是岂峻于而通于防哉以防与已皆司马氏私人不复能异同也死之后毋丘俭文钦知司马氏将簒举兵于外嘏力劝司马师将兵自行而身与俱东俭钦破败嘏有谋焉此嘏党于司马翦伐曹氏之验也呜呼自古侧身危乱之间力不足而忠有余者吾读史得三人焉孔融袁粲及是也融杀于曹粲杀于道成举世皆知其忠也而以嘏言故仅见其空虚无实悲夫
　　祖逖论
　　祖逖牙门童建害新蔡内史周密遣使降于石勒勒斩之送首于逖曰天下之恶一也叛臣逃吏吾之深讐将军之恶犹吾恶也逖遣使报谢自是兖豫间壁垒叛者皆不纳君子曰逖于是乎失策矣晋世之所以得其民者非有如周汉之隆而所以失其民者亦非有如秦项之虐石勒以无赖啸聚其间不过乘司马氏骨肉相残之隙煽惑逋逃迫而用之耳向者逖进说元帝以爲遗黎既被残酷人有奋击之志大王诚能发威命将使若逖等爲之统主则郡国豪杰必当因风向赴此数言者可谓得其要领矣故其济江之日所将不过二千余人未几而黄河以南尽爲晋土此虽逖之善于抚御然亦人心未忍防晋之验也石勒狡黠多智禽苟晞诱王浚摧刘琨算无遗策而独差惮于逖者以逖爲人望中州豪杰多归之顾已以反爲名能合其众而不能固势将尽驱而归逖也故爲逖修坟墓置守冡冀以感逖而又因其叛臣之来斩而送之阳以礼交而隂以愚之逖乃不悟堕其术中以至兖豫间壁垒叛者皆不纳于是乎自堕其党而敺慕义之人以归贼也岂不惜哉夫天下雄杰智计之士多出于虏掠之余奔窜之中陈平归汉而项籍亡许攸归魏而袁绍破两人之在当日则亦叛臣逃吏也设汉髙魏武皆拒而不纳则两人者虽有深谋竒计何由而効于明主之前乎且夫慎固封守各保分界斯乃敌国相交之礼如羊祜陆抗之时可尔逖之视勒则贼也语曰名其爲贼敌乃可服背逖而往者逖得目之爲叛臣逃吏弃勒而来者勒固不得而臣且吏之也爲逖计者斩勒使焚勒书正言以谕贼曰向爲石勒诖误者皆吾赤子自今以后有斩勒首来归者请于朝廷爵万户赐千金防身归命者听如是则足以寒乱贼之胆鼓忠义之气而亦示天下有能爲矣惜乎逖之虑不出此也
　　李密论
　　汉唐之得天下皆以先定闗中汉高帝之在河南也王离宿重兵于河北其势可以蹑汉兵之后而有项籍缀之故髙帝得以入闗唐髙祖之在晋阳也王世充宿重兵于东都其势可以蹑唐兵之后而有李密缀之故髙祖得以入闗夫项籍李密岂知有汉唐者哉彼各爲其事而适以取天下之机予汉唐所谓真主之兴必有爲之驱除难者此尔今夫李密之才虽不足以希太宗然在隋末羣雄之中固亦未有其比也顾其人智足以知天下之竒计而胆不能决爲人谋则长自爲谋则短始杨感以密爲谋主密陈三策其上以炀帝在辽隔絶千里当长驱入蓟扼其归路其次以闗中四塞天府之国劝感鼓行而西经城勿攻直取长安其下则谓袭取东都而以百日不克四方兵至爲忧感从其下计卒攻东都不克而败此密之所扼腕而叹也及其身自起兵之时炀帝在江都徐洪客劝密沿流东指执取独夫此即密之上计也柴孝和说密留翟让裴仁基等牵制东都自简精锐西袭长安此即密之中计也从其上计汤武之师也从其中计汉髙之师也密两皆不从而自用其下计卒兵败洛水身死桃林是何爲感谋之工而自爲谋之拙也密之言曰我所将皆山东人见洛阳未下谁肯西入夫汉髙亦尝将山东人所收陈胜项梁散卒及夺刚武侯军殆不满万而竟以入闗当帝未入闗时攻昌邑未防则过髙阳攻开封未防则攻颍川汲汲然以批亢捣虚爲事而未尝一顿兵于坚城之下譬如善奕者然得其大势则虽有所捐以与人而吾固已胜矣今密散洛仓之粟而不能收席士马之锐而不能乘弃天下之上游而争河洛四战之地虽得东都唐固将折棰使之矣况必不得哉吾尝谓李密之智髙于英卫项籍之勇过于英彭此两人者皆可以爲人用而不可以自用爲人用则将相之才自用则独夫而已矣若夫唐之髙祖则不然卑词以谢密使之缀东都之兵而我得专意闗中两从裴寂世民之计分兵以攻屈突通于河南而自引军西上此二事者虽谓之彷佛汉髙可也














　　陶庵全集卷三
　　钦定四库全书
　　陶庵全集卷四
　　明　黄淳耀　撰
　　史记评论
　　五帝本纪
　　尧舜禹汤或以爲諡或以爲皆名或以尧舜禹爲名汤爲号余谓皆非也諡法起于周公以尧舜禹汤爲諡者固不足据而以有鳏在下曰虞舜及来禹等文证其爲名则亦非也史传多追称之词如左传石碏称陈桓公方有宠于王战国策冯暖谓梁王曰齐放其大臣孟尝君此类甚多二典亦当时史臣所记舜禹皆追称耳以来禹爲君称臣名则禹敷土爲臣书君名乎尧之祖称艺祖文祖尧称神宗岂得君臣皆名漫无所别乎孔子于老彭已不斥其名如尧舜禹果名岂得屡见于书乎按秦始皇制曰朕闻上古有号无諡中古有号死而以行爲諡则尧舜禹汤皆号也生爲号死爲諡
　　太史公五帝纪赞以百家言黄帝其文不雅驯又厯叙已所采于长老及春秋国语与他说之足以参古文者而成是篇则凡骑龙铸鼎诸诡异事乃太史公所谓不雅驯弃如涕唾者也今人乃掇其弃余而津津艳称之何哉又太史公史赞皆有超识司马贞妄讥之以爲不能备论遂别爲述赞櫽括通篇每人置评事虽不遗意见则猥陋矣
　　夏本纪
　　帝禹立而举臯陶荐之且授政焉而臯陶卒封臯陶之后于英六或在许而后举益任之先举臯陶后举益此他书所未及孟子谓禹臯陶见而知之此可证也太史公纪三代以前事多荒忽吾取二三策耳
　　殷本纪
　　防子去商殷纪及防子世家皆谓与太师少师谋太师名疵少师名彊见于周纪世以比干爲少师者误也
　　秦本纪
　　子长爲本纪者三后世皆不与焉秦也始皇也项籍也以是继五帝三王之后可乎曰不可不可则曷爲纪之曰此即正统之说也欧阳子有言居天下之正合天下于一斯正统矣尧舜夏商周秦汉唐是也苏子有言孔子删书而虞夏商周皆曰书汤武王伯禽秦穆公皆曰誓以爲正统之说其谁曰不可子长之本纪其即欧阳子苏子之论所从出也夫子长岂不知秦项爲天下之公恶也哉以爲政固尝继周而有天下矣籍固尝专天下之约矣吾从其继周而有天下与夫专天下之约者而爲之本纪非进秦项于三代也虽然秦自始皇以前固西戎附庸之国尔籍虽专天下之约未尝一天下而称帝也爲有天下之始皇立纪则可爲西戎附庸之国与未一天下之项籍立纪则不可故秦与始皇宜合而爲一籍宜降而爲传
　　世以秦爲伯益之后以栢翳伯益爲一人盖据秦本纪大费辅禹平水土佐舜调驯鸟兽鸟兽多驯服是爲栢翳之语而以尚书孟子之文推之舜时自益外无平水土及调驯鸟兽者遂以爲即益也按杞东楼公世家云栢翳之后至周平王封爲秦项羽灭之垂益夔龙其后不知所封不见也是则益翳爲两人而秦非伯益之后明矣世儒读史沿误此其一端
　　三族之罪始于秦文公而商鞅因之汉祖名爲除秦苛政然始定天下即族信越文帝甫除收孥相坐律令旋族新垣平是后武帝数兴大狱而秦法遂终汉世不变吾故谓汉非杂霸也杂秦耳呜呼秦之遗孽毒甚矣哉秦自穆公三置晋君以后尝与晋更相强弱至六卿内相攻晋始不能有加于秦然晋尚爲一也至智伯死分其国爲韩赵魏而晋析爲三矣夫以全晋之势尚与秦更相强弱析而爲三则安望其能支秦哉吾故曰三晋爲诸侯秦取天下之大寲也
　　秦始皇本纪
　　左丞相去疾将军冯刼与李斯同谏二世二世下去疾斯刼吏案责他罪去疾刼曰将相不辱自杀斯卒具五刑夫去疾刼能谏其君又能引分自裁亦贤者也惜其与李斯同事不能早决去就相携闇朝骈首并命哀哉
　　项羽本纪
　　楚之击汉也非身在行间则不胜田荣反齐地则必自击之彭越反梁地则又自击之虽所向摧破而兵力疲矣故汉一举而覆之垓下自古以弱敌彊者句践乐毅汉髙皆善用合从之法者也
　　拔兴于楚而败者项梁梁之才非胜广武臣及也爲秦将而败者章邯邯之才非司马欣董翳及也爲项籍将而败者龙且且之才非薛公曹咎及也梁骄章邯邯破之章邯骄楚楚破之龙且骄韩信信破之骄者败之媒哉
　　义帝始能夺羽军将之又能遣沛公入闗而不遣羽故有英气然非其材足以制羽也羽方起事挟帝爲竒货以令天下事济之后自当不免帝盖游其彀中而不知也悲夫
　　楚汉之际六国蠭起自立惟田氏最与楚齮龁而隂德于汉甚大初田儋救魏爲章邯所杀儋从弟荣收兵走东阿邯追围之项梁闻荣急乃引兵击破章邯邯走而西是荣之复振皆项氏力也防梁荣且虫出矣及梁既追章邯邯兵益盛梁使趣齐兵共击章邯荣乃要楚赵杀田假一门三人楚赵义不忍杀则终不出兵夫假固齐王建弟也齐人以儋死故立之既已逐之矣又必欲杀之又以楚之义不忍杀也覆用爲雠坐视项梁之败不义甚矣项羽由此怨荣入闗后分王田都田安荣距都杀安尽并三齐之地羽北伐而汉遂得刼五诸侯兵乘间东向矣虽荣之举事非以爲汉而实隂爲汉用也吾故曰田氏最与楚齮龁而隂德汉甚大田横死髙帝爲之流涕帝固心德田氏也夫
　　鸿门之防项王项伯东向坐亚夫南向坐沛公北向坐张良西向侍按古人尚右故宗庙之制皆南向而庙主则东向主宾之礼亦然仪礼乡饮酒礼篇宾复位当西序东靣是也韩信得广武君东向坐西向对而师事之项羽得王陵母置军中陵使至则东向坐陵母欲以招陵周勃不好文学每召诸生说事东向坐责之皆以东爲尊然则鸿门坐次首项王项伯次亚夫次沛公也项王立六国后树秦敌此入闗以前事非入闗以后事也项羽破秦爲西楚霸王矣复封诸侯王将相此正与郦生立六国后之策暗合后着用前着所以败也景陵钟氏论羽如此愚谓不然羽率诸侯兵西入闗不过以破章邯军爲诸侯冠耳此时诸侯所推戴之怀王尚在楚先入闗有功之沛公不可杀从入闗之诸侯各有功不分王之将置何地乎盗亦有道羽既称诸侯长能一切以无道行之乎羽失天下正坐背约宰割不平故田荣陈余首发兵端而沛公乘之于外不可云失在分封也子房虽发八难前劝汉王捐闗以东予信越等后又劝汉王益封信越使人自爲战其所异于郦生者立六国后则不复爲汉用立信越则汉将也
　　髙帝本纪
　　刘辰翁曰自项梁以来攻定陶不下攻外黄未下而通行无忌殆欲汲汲赴要害捣虚邑耳此最兵家要妙令人不及掩耳得敌去爲幸何暇追袭此横行之道也若每邑顿兵得寸失尺畏首畏尾声实皆防故髙祖攻昌邑未拔过髙阳攻开封未抜攻颍川盖深喻此独宛强大追敌近复过而西则前后相应非他邑比也故子房忧之云云须溪此言可谓深得楚汉用兵之略矣李密与唐太宗并争天下徐洪客献书于密以爲大众久聚师老厌战难以立功当乘进取之机因士马之锐沿流东指直向江都执取独夫号令天下密壮其言而不用李渊欲引兵西趋长安犹豫未决世民曰兵贵神速吾席累胜之威抚归附之众鼓行而西长安之人望风震骇取之若振槁叶耳若淹留自毙于坚城之下坐縻岁月众心离阻则大事去矣渊从之遂克长安此成败之机也然亦惟秦隋之故汉唐得行其乘间袭取之谋使国犹有人固危道也前髙祖而入秦者周章至戏却矣章岂非推锋直徃者乎魏延以夏侯楙怯而无谋欲假精兵五千直从褒中出十日可到长安而令孔明从斜谷来与之防亮以爲危计不用当时夏侯楙虽怯而司马懿在朝谋士如林非可以声势恐喝取也自子房不敢易宛而延欲以偃兵空虚之国视魏谬哉此兵法所贵于知己知彼也
　　马疎班密向有定论然亦论其行文耳其叙事处互有疎密如髙帝纪髙祖爲亭长乃以竹皮爲冠令求盗之薛治时时冠之及贵常冠所谓刘氏冠也史记书此似漫然取致尔而班史于髙帝八年中补出爵非公乘以上无得冠刘氏冠此班密于马也项羽本纪丁壮苦军旅老弱罢转饷本以起下挑战决雌雄母徒苦民父子语迁于髙帝纪中自削之固乃仍其削处而以羽语入列传两处皆少生色矣此班疎于马也他可类推吕公好相人见髙祖状貌重敬之引入坐上坐萧何曰刘季固多大言少成事尘埃中识天子酂侯且难之况他人乎髙祖得天下后所封皆故人所爱所诛皆仇怨何不广也戛羮之怨不忘其嫂亡赖之言必反其父孰谓乃公大度者石勒少时爲李阳所辱僭号后乃能优容之彼且如此而髙帝不能惜哉
　　纪信不侯【辨一则见杂著】
　　息者男女之总称俗以女爲弱息盖本史记吕公谓髙祖臣有息女愿爲箕箒妾而误以息爲女也息训生战国策左师公曰老臣贱息舒祺最少不肖祺左师子也
　　吕后本纪
　　吕氏死产禄欲爲乱其不敢即发者非独惮绛侯朱虚也以灌婴齐王连兵于外故也韦孝寛破尉迟廻于外而杨坚篡周魏元忠破徐敬业于外而武曌篡唐比事观之婴之功大矣
　　髙帝忧赵王如意左迁周昌相之岂特以其贵彊故哉昌曾力争废太子事爲吕后德庶几吕后不复作恶也然后残忍岂复顾念前事一木彊人适速之毙耳刘辰翁谓髙帝托人必得如信布者乃可否则能调防两宫间如滕公辈又否则能以言语防意感动如陆生余谓帝处此决无上策果托人如信布必挟赵王爲竒货摇动天下矣滕公陆生辈居外廷非有如辟阳侯朝夕存侧者且以留侯之智吕后使建成侯刼之何滕公陆生之能爲也无已其如齐悼惠王之尊鲁元公主乎又无已其如朱虚侯章之妻吕禄女乎
　　文帝本纪
　　余读文帝纪即位将一年乃修代来功羣臣请立太子下诏欲择诸侯王昆弟及贤有德义者羣臣固请始许之又立赵幽王太子遂王遂弟辟疆及齐悼惠王子朱虚侯章东牟侯兴居然后立其三子爲王次第可观以爲有王者举动及读齐王传始诛诸吕时朱虚侯章功尤大大臣许尽以赵地王章尽以梁地王兴居及文帝立闻朱虚东牟之初欲立齐王故黜其功二年王诸子乃割齐二郡以王章兴居始知帝所爲假仁者耳射钩斩袪之恨霸者犹能忘之今乃小嫌黜人大功岂公义乎
　　田横之海岛尉佗之蛮夷皆足以爲中国患佗材非弱于横者也髙帝于横则召之怵以不来则加诛至自杀而后已于佗则因而立之何也横与帝俱尝南靣称王故以臣之示武佗不起中国故以封之示恩召横时初定天下兵力尚完封佗时征荼征布征信征豨兵力殚矣帝之屈伸操纵如此
　　礼书
　　孝文帝好道家之学以爲繁礼饰貌无益于治躬化谓何耳故罢去之是谓有其内而无其外汉武招致儒学之士共定礼仪十余年不就至太初之元改正朔易服色可谓锐意礼乐矣而神仙土木征伐之事日盛是谓有其外而无其内
　　律书
　　律书先谓律爲万事根本而兵械尤所重以下竟言兵太史公曰一段又言文帝之能息兵突接书曰七正二十八舍则叙律之应厯以原律所自来而后始言律数末复归之于神爲生数成声之本其理防妙其文简质变化定非褚先生所能办也
　　封禅书
　　太史公作封禅书此后人所谓谤书者也起云自古帝王曷尝不封禅爲下文舜禹封禅张本继云盖有无其应而用事者矣未有睹符瑞而不臻乎泰山者也爲下文秦始皇封禅张本继又云虽受命而功不至云爲下文汉髙汉文不及封禅张本又云故其仪阙然湮灭其详不可得而纪闻云便见封禅爲旷絶之事而非世主所当举行者也尚书曰一段舜之封禅不过如此禹遵之亦无神仙可记至孔甲失德之君始听于神而禨祥之说后世纷纷傅防如太戊髙宗则不过修德胜灾而已至周世郊社之举亦未始及于神仙此所以爲三代盛隆之际也周衰道废而西畤鄜畤始兴于秦此武帝祠神君亲祠灶之滥觞也管仲设辞以拒桓孔子存禘而不论自秦开祷祀之端始皇承之益以八神之说杳渺无稽而齐人奏五德之运燕人爲方仙道则谬悠之说流传于此二方此武帝时海上燕齐迂怪之士之滥觞也三神山之说极幻而秦皇信之封禅之后十二岁秦亡甚矣封禅之无益后之人主知此亦可以悟矣于是结之曰此岂所谓无其德而用事者耶以见汉武固无德而寻秦皇之覆辙者也以下叙秦时山川百神之祀以见其淫黩无稽而汉兴髙祖草创不及厘正汉文稍惑于新垣平之说俄厌怠而止孝景亦无所兴以见文景之爲贤君也此下郑重其辞以接之曰至今天子今天子初即位尤敬鬼神之祀以见古者之封禅不过以告成功而武帝之封禅乃在于求神仙也始于求神仙终则崇信李少君于是燕齐之士翕然来臻竞述其嵬谈訞说以惑帝而帝终已不悟矣其纪文成五利公孙卿之言皆鄙倍幻诞中人以下皆不信而帝酷喜之茀见而以爲德星天旱而以爲干封直书其事而已宛然一始皇矣文章之妙如此至其笔法徃徃见于单句只字之间其屡用或曰字盖字焉字若云字皆疑辞也茅顺甫曰文几三千言而前后血脉贯串如一句诚然哉
　　太史公封禅书之妙全在叙舜禹三代及秦始皇事爲案而入武帝后隐然见帝之异于舜禹三代而同于始皇褚先生节之自尤敬鬼神之祀以下爲孝武本纪神气索然矣所谓续鳬截鹤者
　　太史公八书中封禅河渠平准乃耑爲讥武帝而作然河渠书当另防盖塞宣房有忧民之心焉是其倦于神仙时也
　　平准书
　　余尝谓汉之文景能富而不能教盖每岁下复除蠲恤之令此善政也几于王矣然汉文从晁错言输粟拜爵至得爲大庶长大庶长之官食万二千石矣乃亦以输粟得之孝景又募民输粟赎罪则不轨之民恃富而犯法者固不能无也是以汉武之初虽家给人足至于钱贯朽粟腐败而兼并豪党之徒武断于乡曲宗室有土公卿大夫以下争于奢侈室庐舆服僭于上无限度此皆礼义鲜少之故也不待武帝靡耗中国而已知其不可久矣汉有最不可觧者坐酎金失侯之法也夫通侯之先固尝竭智力与髙帝定天下者也使之出金助祭犹曰包茅缩酒遗意存焉然亦异乎古矣乃至不如斤两及金色恶辄以此削国所坐者防而阙剪功臣之后大无谓也岂汉世封爵太多食邑既广县官不能支而设法以削之耶当时坐此法者甚多武帝时至百余人太史公见之平准书中则朝廷防意皦然矣
　　卜式者富人之学黄老者也弟壮出分独取畜羊百余田宅财物尽予弟式入山牧十余年羊至千余头买田宅而其弟尽破其业式辄复数分予此在陶白辈优爲之然有长者之意焉汉击匈奴式上书愿输家之半县官助邉自人情言之非欲官则言寃而式两皆无之非果不欲官也彼操老氏欲取故与之术知时主所急在财而细其纶芳其饵投竿跪膝而以钓武帝也乃诎于公孙久不见报数岁乃罢人之处此亦可以倦而休矣式行之不厌明年又持钱二千万予河南守以给徙民助贫人者籍天子乃以式终长者而三年中骤躐九卿进官少府居竒货者孰善于式哉且当式时告缗之事将起式逆知海内财匮天子眈眈富民不久家且破故不如先事输财不惟免祸又以得官及式相齐而杨可告缗遍天下中家以上大抵皆遇告杜周治之狱少反者使式此举稍迟必无幸矣未几以言盐铁算船事致天子不悦稍诎其官又因天旱求雨进言曰县官当食租税而已今羊令吏坐市列肆贩物求利烹羊天乃雨斯言也虽谓有大臣之风可也太史公平准书以式语作结虽其意在于讥武帝而亦有取于式也夫
　　吴太伯世家
　　传曰父不受诛子复讐可也子胥之父奢以无罪见杀于平王其兄尚骈首并命爲子弟者有至痛焉员也倒行逆施以快其悁悁之忿君子固不深诛也若曰诛之则伤人子之心与之则悖君臣之义置而不道可也独员之进专诸于公子光以成其弑僚之谋则吾不能无憾焉诸樊兄弟四人以其先王爱季子札欲立之让不肯立诸樊乃欲兄弟以次更立必致国于季札及余昧卒欲授季札季札复让逃去于是吴人立余昧之子僚爲王夫光爲诸樊之子季札不立则光当立固也然僚业爲国人所援立而爲君矣札则逃之光则弑之而员也以急欲报吴之故进人于光侧而速其弑焉是不亦伤君臣之彛而大逆天道也哉语曰伐国不问仁人如子胥者难与并爲仁矣
　　齐世家中载管晏事吴世家中载子胥事越世家中载范蠡事郑世家中载子产事盖皆掇其大者而管晏子胥另立传范蠡又入货殖传子产又入循吏传太史公之惓惓于五子至矣独不爲季札地乎岂以其让国大节已见吴世家中欲别立传无可称述乎愚谓管晏事功既详见齐世家而本传止摘其一二逸事如札让国之外岂无可论者即观乐事已足别立一传矣札爲圣人所许乃不得与管晏比太史公于此恐失大书特书之义也苏子由谓春秋诸侯国而不人者三楚始称荆僖元年称楚人文九年书楚子自是遂与春秋齿而吴越终春秋不人盖吴越虽战胜攻取而无礼义以自将故吴亡而越亦防至于楚虽礼义不足道而亦无愧于齐晋故其后遂与战国相终始由是观之礼义岂诬也哉按三国皆僭称王其爲蛮夷等也吴以强陵中国时越志在复讐皆非有仗义之举独庄王破陈爲县从申叔时之谏而复之郑伯肉袒即麾军退舍宋华元以情告即罢兵觧围此三事者信乎其爲霸主也子由所谓礼义当指此使当时能革僭号则桓文何足道哉
　　齐太公世家
　　太史公诸世家叙诸侯事而王室始乱伯主代兴皆谨书之如厉王之奔宣王之立幽王之弑周东徙雒秦始列爲诸侯小白重耳宋襄楚庄之立卒与申生之杀及敌国相灭各国臣子之弑其君皆三致意焉而于孔子之生卒及相鲁尤详至书鲁隐公初立者以爲作春秋地也此等义例皆不媿良史
　　管子天下才也其始委质子纠而事之襄公既弑则惟恐子纠之不得立也而其爲子纠谋则亦有未善焉春秋时列国亡公子之在外而终得反国自立者外必有强国主之内必有强臣应之然后可以得志管子一出即奉子纠奔鲁夫鲁相忍之国也岂可恃哉彼莒衞爲小白外主髙国爲小白内主莒衞合则足以敌鲁而管子在外固不能敌髙国也管子盍求大国如秦晋者而请命焉而隂结其大夫之足以制髙国者以爲腹心然后求入如不得入亟爲逃死之计可也乃竟贸贸然出于于然入儌幸于射钩之一中而懈不复备遂使子纠生窦之杀如屠豕然岂不惜哉夫晋文当奚齐卓子既弑之后晋人来迎可以入矣其不入者畏内变也及间闗十九年辅之以秦缪之威而后敢入吕省郤芮复怀反侧防勃鞮之告则文公几于不免甚矣亡公子自立之难也向使子纠幸而先入髙国谋之于内小白攻之于外事犹未可知也况不得入乎有如秦晋主子纠于外则彼小白初立又安敢以不义胁邻国使杀其兄弟而束缚其臣以归于已乎吾故曰管仲天下才也而其爲子纠谋则未善也意者子纠非伯才天固将开小白而使之主盟中国欤
　　甚哉郤克之忿戾也使于齐齐君使夫人帷中而观之夫人笑之笑者固无道矣克连兵东伐至欲得齐君之母以爲快不已甚乎且齐使至晋郤克尝执四人杀之于河内矣笑人之使而欲执其国母刑人之使者当何如乎宜其无后于晋也
　　齐襄公笞主屦者茀及管至父杀襄茀以身死之齐庄公笞宦者贾举及崔杼弑庄举以身助之笞茀者襄公以见公子彭生而失屦茀无罪也笞举者不知何事笞之当不当未可知也而二人之报其君逆顺不同如此人之善恶固天性哉
　　田阚相争子我杀于成子而齐亡曹马相轧曹爽杀于仲达而魏亡
　　鲁周公世家
　　鲁公伯禽之初受封之鲁三年而后报政周公周公曰何迟也伯禽曰变其俗革其礼防三年然后除之故迟太公亦封于齐五月而报政周公公曰何疾也曰吾简其君臣礼从其俗爲也及后闻伯禽报政迟乃叹曰呜呼后世其北靣事齐矣夫政不简不易民不有近平易近民民必归之黄子曰此非周公之言今按此说断乎其爲谬也夫分茅胙土南靣而君一国以长子孙以成教化在周公固当爲百世计其于伯禽必非率尔遣之而已也计鲁国之人民风俗与伯禽立政之繁简报政之迟速皆必有面命而手画之者伯禽特奉行其意耳岂待报政之后始讶其迟而乃徐问其所以立国之故欤又岂待太公报政之速始服其简而叹其子之智不出此欤且国无成俗顾转移何如耳以朝歌之汚染圣人犹能变之今治鲁不至若朝歌之难也何三年之内立法一定遂坐视其后世之北靣于齐而莫之能改欤考鲁公之国在成王践阼之初周公摄政方始也审以太公之法爲善则失之于鲁犹可移之于周今乃三年而定东土七年而还政然后营洛邑居九鼎先是官政尚未次序至是乃作周官官别其宜乃作立政以便百姓则其涵濡渐渍更有甚焉而洛诰无逸等篇训辞谆复卒亦不闻有所谓简易之说何欤夫三年者报政之常期虞廷三载考绩孔子爲政亦曰三年有成伯禽之报政即孔子之成也此而尚以爲迟则必出于一切苟且之法然后可吾不知其何以爲周公与不但此也太公圣人之亚治国必当有法岂有五月报政之理与爲此说者战国谬悠之谈而太史公采之淮南子采之韩诗外传采之则皆义理不精好竒轻信之故也
　　衞康叔世家
　　衞伋寿晋申生事极相类伋寿至性既类申生而晋献以烝齐姜生申生衞宣以攘伋妇齐女生寿亦相类齐女谗伋骊姬谗申生亦相类申生死无后伋寿死亦无后亦相类独寿爲齐女所出其母谗伋而寿死之此尤人情所难甚乎哉孝子之不得于颃嚚也
　　宋防子世家
　　作防子世家言而箕子比干附见焉不几重防子而轻箕子比干乎箕子国于朝鲜比干絶无后故二子皆不得别立世家使爲箕比立传则与防子不类设以箕比之故降防子而同传则防子爲宋祖又无可降之理故牵连书之而赞复以孔子之言终之此太史公笔法所在
　　苏子由曰圣人虽与人同处而其中浩然与天地同量彼其食粟衣帛盖有不得已耳而况与人争利哉此爲周公而发余最爱此论以爲非坡公所及盖封武庚于殷封防子于宋举蔡叔之子胡爲卿士周公之心与尧舜一也坡公非武论直是敢于背诞
　　路史云以防子之贤吾君之子而商人父师之顾乃使之代商后而邦之宋宋爲故亳商之旧都民之被商之泽者固未忘也使防子少异其志则全商之地亦非周矣成王周公方且晏然命之不少爲疑卒以安堵非圣人之盛德能如是乎此论可与子由相发
　　晋世家
　　晋世家叙文公入立吕省郤芮作乱事继以文公修政施惠百姓赏从亡者及功臣大者封邑小者尊爵未尽行赏因襄王以弟帯难出居郑地来告急于晋晋初定欲发兵恐他乱起是以赏从亡未至隐者介子推推亦不言禄禄亦不及此一段实补左氏所未及子推从亡在狐赵之列不应文公忘之文公方有事图伯亦不宜忘其功臣使来者闻而觧体也赏未及推者不独内外倥偬亦以推功大宜受封邑未及区处耳如左氏所载则文公愦愦甚矣安能图伯
　　晋胜楚于城濮归而行赏狐偃爲首或曰城濮之事先轸之谋文公曰城濮之事狐偃说我毋失信先轸曰军士胜爲右吾用之以胜然此一时之说偃言万世之功奈何以一时之利而加万世功乎赏则先万世之利战则儌一时之功此文公之所以止于伯欤不然虽爲西伯可也战则儌一时之功赏则先万世之利此文公之所以终能伯欤不然虽爲宋襄可也
　　晋悼公问治国于师旷师旷曰惟仁义爲本仁义二字自孔孟而外无人能道而旷以一瞽蒙发之大哉言乎太史公书之亦是特笔
　　楚世家
　　庄王即位三年不出号令日夜爲乐令国中曰有敢谏者死无赦伍举入谏庄王左抱郑姬右抱越女坐钟鼓之间伍举曰愿有进隐曰有鸟在于阜三年不蜚不鸣是何鸟也庄王曰三年不飞飞将冲天三年不鸣鸣将惊人举退矣吾知之矣居数月淫益甚大夫苏从乃入谏王曰若不闻令乎对曰杀身以明君臣之愿也于是乃罢淫乐听政所诛者数百人所进者数百人任伍举苏从以政国人大悦按楚王之淫乐不听政乃术也彼隂以此别其臣下从吾于乐又从而谄防之者不肖人也苦口力谏者贤臣也故一朝听政所诛者皆不肖所进者皆贤诛进以数百计而无过举焉齐威王之烹阿封墨亦然余故谓殷髙宗之三年不言与楚庄之三年不听政其所操王霸之术不同而其用意相似不然此三年之久以亡国有余矣
　　同爲人子也伍胥走以报父讐伍尚死以殉之同爲人臣也郧公弟欲杀昭王以报父讐郧公以身事之同爲人友也专诸刺王僚以成伍胥之伐楚申包胥哭秦以攻之包胥吾无议矣尚正也胥权也郧公欲爲胥而不能者也父死不能报仇仇之子蒙难过之而欲剚刃焉非勇也郧公之弟矫其兄而甚焉者也无爲戎首不已多乎奈何其以身事之也若专诸者小人之雄刺客之靡好勇而不知义者也
　　楚王郏敖名员子胥亦名员郏敖之后爲灵王灵王之后爲平王子胥平王时人相去不逺而犯郏敖名何也如以楚蛮夷无讳则前此晋靖侯名宜臼而周平王亦名宜臼是君同臣名也穆王名满王孙满亦名满是臣同君名也岂世次稍逺便不复讳耶
　　越世家
　　句践反国七年拊循其士民欲用以报吴大夫逢同谏曰国新流亡今乃复殷给缮饰备利吴必惧惧则难必至且鸷鸟之击也必匿其形今夫吴兵加齐晋怨深于楚越名髙天下实害周室德少而功多必淫自矜爲越计莫若结齐亲楚附晋以厚吴吴之志广必轻战是我连其权三国伐之越承其敝可克也按同言乃合纵之计也但不以此爲名隂用之耳其后吴与齐晋争伯兵连于外轻锐尽死越乃乘虚入之同之言无一不騐可谓竒计矣乃不发于种蠡而发于同越多才如此岂可辱乎
　　三家灭智伯燕昭破齐湣亦合纵也汉王破项羽但以已缀其兵而已不与力战而韩彭英布辈掎角挠之亦合纵也吴蜀之得以抗魏亦合纵也小弱敌强大千古不外此法
　　赵世家
　　穆王西廵狩见西王母乐之忘归谯周曰余尝闻之代俗以东西隂阳所出入宗其神谓之王父母或曰池名在西域有何据乎徐偃王反穆王日驰千里马攻徐偃王大破之谯周曰徐偃王与楚文王同时去周穆王逺矣且王者行有周衞岂闻乱而独长驱日行千里乎此二说并言其事非实也夫荒忽之事固不可以意揣然大约秦以前事自六经以外虽左氏不无浮夸况其他乎秦火之后购书爲难故汉初僞书杂出多繇闾阎小夫肆其狡狯而学士不察虽尧幽囚舜野死太甲杀伊尹亦信爲实然良可叹也
　　赵武灵曰服竒者志淫则是邹鲁无竒行也俗辟者民易则是吴越无秀士也竒行之竒言放僻也苟服竒而民志即淫则邹鲁章缝便可以此必其无竒衺乎苟俗僻而民行皆陋则吴越文身便可以此必其中无秀士乎语意如此索隐训邹鲁好长缨爲竒服夫冠之有缨法服也何竒之有
　　主父胡服骑射与公子成赵文等议论其辞雄俊博辨势如河决当其将三军攻中山攘地北至燕代西至云中九原欲从云中九原直南袭秦乃诈自爲使者入秦欲自略地形因覩秦王之爲人也此其胆志才略岂特儿视六国诸君而已哉虽以秦政方之蔑如也使主父不死纵不能取秦亦当与之更相雄长如秦缪晋文之时而六国倚以自固则可以不爲蚕食彼衡人龊龊安所施其谋乎主父之失在于令弱子治国而身略地于外彼公子章之能乱日侍其侧而不知肥义非应变之才又使之辅其弱子谬矣又欲分赵以王公子章犹豫不决而沙邱之变起矣自古雄杰非常之主经营四方而内忘其肘腋之祸皆不知大道故也吾感主父之事益叹圣贤修身齐家穷理知人之学万万世不能易也肥义者赵武灵王之先世贵臣而武灵以六尺孤付之者也公子章与田不礼之将爲变也李兑以下皆知之义亦自知之事固有大于此者乎义盍言于武灵亟去田不礼而以他人代之羽翮既铩凶谋自寝此上策也不然则将顺武灵之防亟劝其封章于代而徐爲之图可也又不然则请于主父以盗贼出入爲辞析符爲騐此后主父召王合符则往不合则不往亦妨奸之一法也今义不告于主父徒与信期辈私忧窃叹其虑奸人矫命召王不过以身尝之而已卒之身死而祸不得弭岂非不善处死之故哉夫肥义爲主父信臣言之未必不听即不听亦当致位而去授政能者未必其不能制章也计不出此遂使沙邱之祸主父父子俱死岂不惜哉彼惠文王之不死特偶耳呜呼吾读史得二人焉晋荀息赵肥义皆守咫尺之义而不知大道者也
　　魏世家
　　新序云文侯师子夏友田子方敬段干木此名之所以过于桓公也卜相则成与璜此功之所以不及五伯也余谓战国之主宾友贤士者皆以爲名而已彼以贤人君子之言爲迂缓不切于用而犹欲借其名以震曜邻国故厚爲礼貌而不委以事权也夫文侯过矣而国家待浮名之士则当参用其法如诸葛亮之于许靖是也晋之于殷渊源唐之于房次律皆怵其髙名置以台辅事安得不败乎
　　韩世家
　　赵魏攻我华阳韩告急于秦秦不救韩相国谓陈筮曰事急愿公虽病爲一宿之行陈筮见穰侯穰侯曰事危乎故使公来陈筮曰未急也穰侯怒曰是可以爲公之主使乎夫冠盖相望告敝邑甚急公来言未急何也陈筮曰彼韩急则将变而他从以未急故复来耳穰侯曰公无见王请令发兵救韩八日而至策士游说之言蝉连不竟欲其意之达也此独三言而毕穰侯已立发兵矣谈言防中可以觧纷岂不善哉因此悟文章家操笔执简有纚纚千言究其实不如数语者诗人铺张物状作帝京篇长安古意而言尽意余有不如五七言一小絶者无他指事切情入人胸膈故也
　　田敬仲完世家
　　取我田畴而伍之取我衣冠而褚之郑人之谤子产也大臣之谋国也先威而后惠威折则惠不孚矣德施人之所欲君其行之刑罚人之所恶臣请行之田常之欺齐侯也奸臣之窃国也先惠而后威惠结则威不怨矣诸葛武侯蜀之子产乎司马仲达魏之田常乎
　　孔子世家
　　甚矣王安石之愎而不通狠而不逊也孔子适鲁适衞齐宋郑陈蔡此以何爲哉而安石曰乌在其爲行道太史公作孔子世家附诸侯国之后此特笔也孔子龟防布衣据鲁亲周使列之本纪则非其心也然而大圣人梗概又不可夷于列传故特爲世家以抗之当西汉儒风尚防黄老恣横之日太史公能尊尚孔子不遗余力如此岂非豪杰之士哉安石乃曰处之世家仲尼之道不从而大置之列传仲尼之道不从而小甚矣其愎而不通狠而不逊也
　　陈渉世家
　　三国时人谓刘德能乱人而不能治观陈涉吴广辈举事草草军无纪律涉所遣诸将徇地者辄反他所吴广爲田臧所杀胜不能讨因而将之所信用朱房胡武皆小人无识者以至人情不附六月而败盖胜本庸材初不能乱人者也以秦之虐百姓人人思叛独难其首事者防胜攘臂一呼不觉响应耳太史公称其所置遣侯王将相竟亡秦盖时势使然初不繇胜盖胜生而称王死而有諡久而血食于砀幸矣抑亦人心恶秦之故而不忍死胜哉
　　外戚世家
　　太史公外戚世家首论三代废兴皆本女德而归之于命今以其世家中所载诸后考之信矣其爲命也吕后取张敖女爲孝惠帝后爱之欲其生子万方而终无子命也髙帝崩诸御幸姬戚夫人之属吕后皆幽而杀之独薄姬以希幸故得出从子之代文帝立遂爲太后亦命也窦太后始以良家子当赐诸王爲家在清河赵近家请其主遣宦者吏必置我籍赵之伍中宦者忘之误置代中姬涕泣不欲往强之乃行竟爲文帝后亦命也王太后已嫁金王孙生一女其母以卜筮当贵夺之金氏怒而内之太子宫太子幸之太子者景帝也后遂爲景帝后生武帝亦命也衞子夫爲平阳主讴者武帝过主主盛饰良家子十余人见帝帝弗悦既饮讴者进上望见独悦子夫幸之遂入宫爲皇后亦命也宠辱推迁祸福倚伏当其贱也尘埃不足以喻其防及其贵也天霄不足以喻其逺虽万乘之君爱憎予夺且莫能自主也而况下之者哉信矣其爲命也
　　荆燕世家
　　田生受营陵侯泽金隂爲设谋令其子事吕后所幸大谒者张卿说其顺吕后意立吕产爲王以爲张卿功产立吕后喜生乃复说张卿令说吕后立营陵侯泽太后从之乃立泽爲琅琊王田生劝泽急行毋留出闗太后果使人追之不及按当时吴楚齐代诸王皆就封在国泽虽不出吕后亦不能尽灭刘氏而吕产既王几亡汉室田生此谋所以爲泽则善矣爲汉则我不知也
　　萧相国世家
　　髙帝多封萧何故欲首其位次以羣臣推曹参无以难之得鄂君明其功乃定及后帝以何爲民请苑械系之得王衞尉明其无罪乃释此两人皆有功于何者然爲鄂君易爲王衞尉难鄂君当分封时已知帝防在何其言虽当阿帝意也衞尉进言在帝盛怒时使小人自爲功名媒孽人短则一言之下何爲虀粉矣今衞尉能反覆明其无罪又讥帝之失眞骨骾臣也鄂君卒以得封而衞尉不闻受赏帝于直言盖勉强从之者欤
　　萧何素不善曹参论相则以参爲可此何之所以爲贤也曹参素不爲何所善爲相则一遵何法此参之所以爲贤也
　　十八元功位次萧何位第一而其封止八千户曹参第二而万六百户尊何之位所以重谋臣也广参之邑所以厉战士也
　　留侯世家
　　子房以五世相韩故破产报雠既乃说项羽求韩诸公子横阳君成立之爲韩至矣然当其以太公兵法说沛公沛公善之尝用其策良爲他人言皆不省曰沛公殆天授此时已心归沛公矣彼韩王成者冺冺无所表见良岂不知其不足以取天下哉是故横阳既立良仍从沛公入定闗中及羽将击沛公于霸上良周旋项伯项王亚父间不顾危死沛公主汉中良送至褒中劝其烧絶栈道以固项羽心又说项王曰汉已烧絶栈道无还心矣乃以齐王田荣反书告项王项王以此无西忧汉心而发兵北击齐此时韩成固在也而良无一不爲汉王者或谓成未死以前良爲韩既死以后始爲汉岂其然哉计成即不死良从之国亦不过教以自固一方保韩血食而已至取天下之图终以属汉良必当爲汉外应举兵挠楚如彭越之徃来梁地烧楚积聚也
　　留侯招致四皓以辅翼太子自杨维祯及胡俨王守仁皆谓四皓隐者不可得致良因髙帝所素重遣人僞饰以诳帝也余读之笑曰是何待四皓之深而待髙帝之浅哉彼髙帝越国而知栢直冯敬之能否前数十年而知吴王濞之将反此其知人之明不既髙出千古哉使良遣人僞爲四皓不过伟其衣冠敏其应对而已而其眞僞终不可掩事一败而太子无完理矣彼四皓者特战国豪杰之士田光先生之流耳意气刎颈固其常也以髙帝嫚骂轻士故不至以太子卑辞安车故至无足怪者且以帝所至敬无如子房其次则叔孙通又其次则周昌也三人反覆言之而不听而四皓囘其意于立谈之顷此岂徒以其名哉刘晔有言对雄主非精神不接四皓之精神固有以接帝也三子之论谬矣
　　帝遣太子将兵击英布即晋献公遣申生伐翟之意也有功位不益无功则受祸四人策之如指掌岂亦僞爲者能如是耶太史公纪四皓说建成侯纚纚数十言使书策不可信则并不信有张良画策事可也疑四皓非眞则不可也
　　良数以太公兵法说沛公沛公善之尝用其策良爲他人言皆不省良曰沛公殆天授后分封时帝使自择三万户良曰始臣起下邳与上防留此天以臣授陛下留侯始终自负如此孰敢以爲大言哉若曲逆侯则不然曰非魏无知臣安得进良平之髙下于此可见
　　或问张良椎击始皇博浪沙中误中副车大索十日不得岂有术与曰非术也秦法太重秦虐太深天下之人重足侧目久矣彼始皇直孤立耳当秦灭魏时购求张耳陈余耳余乃爲陈里监门反以其名令于里中耳余且不可得况子房哉汉武任酷吏作沉命法曰羣盗起不发觉觉而捕弗满品者二千石以下至小吏主者皆死其小吏畏诛虽有盗不敢发恐不能得坐累府府亦使其不言上下相爲匿重诛之不足以督奸如此
　　绛侯世家
　　绛侯条侯皆以大功臣下狱绛侯免条侯不免者绛侯以益封更赐尽予薄昭薄昭爲言薄太后太后以冐絮提文帝明绛侯不反而条侯在七国反时以汉委吴楚爲梁王所怨重以沮王信封迕窦太后安得不死哉呜呼狶膏棘轴所以爲滑也然而不能运方穿淳于髠之所以教驺忌也吾因条侯事爲之三叹
　　管晏列传
　　管子立政尽于与俗同好恶一语晏子立朝尽于节俭力行一语
　　老庄申韩列传
　　太史公曰世之学老子者则绌儒术学儒者亦绌老子道不同不相爲谋按儒之爲道内外合者也老子有内而无外者也是二者皆有窃焉而人之窃老也易窃儒也难今夫儒之爲学有仁义以本之于内有礼乐以制之于外故不仁不义则非内也无礼无乐则非外也内是而外非则并非其内也外是而内非则并非其外也夫惟合其一而离其一者之不可以爲儒故人之窃之也难若夫老子之道则曰无爲自化清静自正而已而其所以用世之具略而不言若曰世有得吾意者则可以自合耳此犹广厦数十虚其半而不居则庇其廊庑者至矣是故申韩之刑名托之良平之权谋托之汉文帝之恭俭托之曹相国之傥荡托之汲黯之强直托之田叔之长厚托之郑当时之任侠托之白圭之货殖托之其余爲此学者林立蠭起不可胜数而行事无一相类者则以老氏未尝爲之外也虽然老子之学隂主于爲我故窃之者多沉刻静悍之士濡柔谦下欲取故予以济其所欲盖其体与用皆托于不可见故人之窃之也易呜呼昔之人窃其易今之人窃其难难者终不可窃也则禹歩舜趋自命曰儒者儒者固如是哉
　　韩非李斯孙膑厐涓苏秦张仪厐暖剧辛或同师或同学或同游相善而皆示智相激以成其妬媔之私斯谗非而杀之暖败辛而杀之涓诱膑而刑之膑又诱涓而杀之秦激仪而用之仪又短秦而反之此数子者大约倾危之士哉独暖之杀辛各爲其主而辛以轻暖见杀暖差无罪然凶终之祸此爲极矣吾是以叹管鲍之夐絶千古也
　　伍子胥列传
　　程篁墩以子胥报讐爲处变之定理而责其入郢之后不能投戈觧甲辞呉归隐何燕泉则以太子建固子胥之君也则从出亡建爲郑所杀子胥当于入郢之后伐郑以报讐如此则忠义大着可以塞宰嚭之口却属镂之剑余谓两公之论非也夫子胥乞食江上几死昭闗一亡虏耳借吴之力以报其不共戴天之雠讐既雪矣德独可无报乎投戈觧甲辞吴归隐是可以报吴之德乎太子建出亡在郑郑人善之建乃甘心爲晋外间欲以灭郑求封故定公与子产诛杀建其罪当矣即子胥力能伐郑义且不可况不能乎吾故曰二公之论皆非也
　　商君列传
　　施伯劝鲁君杀管仲鲁君不从而桓公卒相仲以伯齐齐霸而鲁益衰公孙痤劝魏王杀商鞅魏王不从而孝公卒用鞅以强秦秦强而魏益弱夫公孙痤将死之言耳若施伯固在鲁何其后竟没没耶将鲁废其言而亦不能用其人耶抑智足以知人而力不逮耶
　　白起列传
　　白起爲秦大将连兵于外所屠戮以百万计杀气上干于天虽防应侯之谮岂得良死哉然其于秦则可谓有大功者秦负起起不负秦也方起始进有穰侯主之于内故得立功及范雎扼穰侯吭而夺之位则必以起爲穰侯之党日夜虑其轧已者也不待苏代之说而杀机已发矣
　　孟子荀卿列传
　　黄子读孟子荀卿列传叹曰太史公之尊孔孟阐儒术至矣汉人以孔子墨翟并称而孟子者当世与说士并称者也太史公出孔子之道始独尊而孟子始得以继孔矣此传始孟子终荀卿中驺忌驺衍淳于髠愼到驺奭之徒错见焉而其传则以孟荀立名孟荀虽并称而首引孟子书对梁王者先之且以夫子罕言利爲比传即继之云受业子思之门人又云孟轲乃述唐虞三代之德是以所如不合又云序诗书述仲尼之意作孟子七篇则孟子之源流较然而此传之爲尊孟子而作无疑矣其下述驺衍之术迂诞不经重爲时王所尊礼以见孟子言王道而所如不合乃有国者之丑也因复以仲尼之困陈蔡伯夷之饿首阳与孟子之在齐梁间爲比其叹息爲何如哉继又曰或曰伊尹负鼎而王云云非以美驺衍也太史公称或曰者皆甚不然之辞观封禅书及他传中可见也盖当时之称驺衍其论云云尔此下即接淳于髠数子之学术见时所尊尚不过此类而以荀卿终之荀虽非孟比然其所著书切于事理与驺衍等相反则已爲当世所绌废死兰陵矣如孔孟者又何望哉末后叙公孙龙等数家以见羣言殽乱而孔孟之书足爲万世法也太史公大防如此其文捭阖不覊若灭若没读者类求之于笔墨蹊迳之内故虽以谯允南之精识而犹谓其好竒也人固难与知言哉呜呼黄老争鸣之后不不乱毅然一之于孔孟岂非豪杰之士哉虽孔子世家仲尼弟子列传中不无蹖驳君子观其大意可也
　　孟尝君平原君信陵君春申君列传
　　四公子之徒信陵君尚矣不可及已其次则平原君而孟尝春申吾无取焉信陵之用舍去就魏之存亡系焉侯嬴画窃符之谋毛薛陈归魏之义此三人者皆天下竒士信陵能用之所以爲贤也平原才识逺不逮信陵其纳韩上党至使邯郸受围流血千里赵几再亡国矣然而区区之心固存于赵也其从李同也有纾国之忠其释赵奢也有改过之勇至于陷身虎口终匿魏齐不肯出壮哉烈士之风也春申纳女以篡楚孟尝助敌以倾齐一则身死李园一则子孙灭絶皆天道也世多冯暖收责及复孟尝相位事然愚谓孟尝与五国破齐时暖曾不能进一正言如毛薛之于信陵者其孜孜三窟小人之谋耳何遽出鸡鸣狗盗上乎
　　孟尝之才孟尝之得士皆不下信陵也而其在国也专信陵不及也何以知其专也曰孟尝入秦秦王欲相之既而囚欲杀之孟尝得以计免归此于秦直私憾耳乃能以齐爲韩魏攻楚而因使韩魏攻秦且借兵食于西周是孟尝之意不但能行于齐王而三晋亦且服之矣使信陵之在魏若此何至救赵之义举久抑不行至窃符而后遂哉吾是以益叹信陵不失人臣之大节而孟尝惑于苏代之言不果伐秦爲可恨也
　　四豪中相士之眼独信陵爲最平原不能知毛遂孟尝不能知冯驩春申不能知朱英虽取效不同其不知人一也信陵得一老监门尊爲上客于他国得一卖浆人一博徒歩徃见之卒用其力显名诸侯而此三人者皆当世狎侮戏笑之余也不知以何道得之相士若此虽取天下可也
　　如姬窃符舞阳奉使不见下落舞阳爲秦人所诛无疑太史公盖不屑书耳如姬虽一女子能以报父讐故德信陵君不爱一死可谓有烈丈夫之风矣不知魏王杀之耶抑赦之耶
　　范雎蔡泽列传
　　秦之用穰侯也穰侯之举白起也战胜克敌拓地千里自商君以后功未有加焉者也应侯羇旅入秦所欲得者相位耳使其挟富强之说以与穰侯角是自困之道也计穰侯功大骄侈秦王以少主在位所恶闻者莫如太后之专权而穰侯爲宣太后弟太后在则穰侯不可得去故并言太后以去穰侯此范雎之所以巧发竒中也然所言者人主骨肉之间故略见端绪久之而后敢发若蔡泽之于睢则不然睢已谮杀白起所任郑安平王稽复败秦王临朝而叹睢固日夜欲释相位久矣然不得其人而释之则睢不安得其人而释之而不出于睢睢亦不安故睢姑俟焉及泽宣言将代睢位而睢召之故迕其防厉其色以观泽之能否而泽之所言皆足以中睢之疾反覆连辩而不爲屈则睢固深知其爲辩士而可以动秦王矣于是言之秦王推之相位于已有避贤之美于泽有推毂之恩爲睢计者无出于此此泽之所以巧发竒中也
　　乐毅列传
　　或曰乐毅破齐之事伟矣独留莒即墨未防夏侯太初以爲乐生方恢大纲以纵二城收民明信以待其敝王业可就不幸垂成而败信有之乎曰乐生摧锋乗胜尽下齐城至五岁后兵力倦矣强弩之末不能穿缟而即墨则田单在焉莒则太子法章在焉田单死守即墨莒人共立法章爲王以距燕此二城之中人心皆有所属非向者七十余城之比故坚守不下耳岂乐生能防而故留之乎曰使燕王不听防不以骑刼代生则莒即墨可下乎曰下之而不能有也齐自田常以来小惠之结于民者深矣湣王以兼并之故爲诸侯所怨而不闻有峻刑酷罚加于民者有士如王蠋尚能守死爲齐则民心固未尽忘齐也燕既并齐城拓地千里五国必将忌之矣以复齐爲名一合而轧燕此势之所必出也曰然则爲乐生者奈何曰破齐戮湣王尸求齐疏属之贤者而立焉戮湣王则可以雪子哙之讐立疎属则可以释两国之憾旋师而去燕其伯矣惜乎楚庄复陈之后数百年不闻此举
　　亷颇蔺相如列传
　　赵使乐乗代亷颇颇怒攻乐乗乐乗走亷颇遂奔魏之大梁赵使赵葱及齐将顔聚代李牧李牧不受赵使人防捕得李牧斩之颇牧名将也将在军君命有所不受苟利社稷专之可乎曰否君命有所不受者盖指军中之事有所诛杀避就而君从中制之则将守便宜可以不受也若孙武斩庄贾而防公赦之亚父以梁委七国而防帝督战此可以无受也若将之用舍则存乎君矣易将而将不受是反也颇牧皆不知大义者也在战国以乐毅爲正在后世以岳武穆爲正
　　田单列传
　　田单之用火牛妙在先有神师一着彼先闻神师之语以爲此即神助故大惊溃散耳若知其爲牛敌军不惧矣后世有羣盗用火牛法拒官军者以鎗中牛鼻牛痛皆反走触贼贼遂败
　　太史公叙王蠋事于田单传后而以齐亡大夫感王蠋之死乃相聚如莒求法章立之是以齐存亡系于一布衣其尊蠋至矣但此传止以田单立名而蠋若牵连得书者故秦少游讥之如曰田单王蠋列传则大善矣
　　鲁仲连邹阳列传
　　战国士大抵皆爲秦用其始终摈秦者虞卿鲁仲连两人而已两人皆居赵虞卿指画秦人情僞如掌爲赵约纵于齐夺秦人之气有功于赵甚大鲁连不若也然虞卿所见止于一国而已鲁连义不帝秦有儒者之风焉有天下之志焉虞卿不若也虞卿受万户印而能轻之仲连不受而逃之故后世独称鲁连虽然聊城之书是亦不可以已乎奈何教人以反
　　邹阳狱中上梁孝王书比物连类似从李斯谏逐客书脱出而言重词复则过之盖阳爲羊胜公孙诡所谮其人不可直斥故反覆晓譬期于梁王之自悟而已太史公以爲抗直不挠不过指其末数语篇中桀狗吠尧跖客刺由则以狗盗自比不亦甚哉以阳与鲁连同传此太史公之失也
　　屈原列传
　　楚大国也秦王诳怀王以欲防屈平諌曰不如无行怀王不听卒行入武闗秦伏兵絶其后因留怀王以求割地秦之得以执怀王者以其从行无人也赵国强大不如楚而渑池之防秦终不能有加于赵者以有蔺相如在也杨亷夫责屈子以不能从行然屈子诚臣耳应变之才不及相如徃亦无济也呜呼往则危不往则示弱而卒保其君以返此相如之才所以爲大过人也儒者犹訾之不置其亦过刻矣
　　李斯列传
　　秦未亡也爲秦灭六国者先亡矣造作隂谋遣人赍持金玉游说诸侯可下者厚遗之不则利剑刺之离其君臣之计者李斯也爲赵髙所搆卒具五刑家世爲秦将将三十万众北逐戎狄收河南筑长城者防恬也与其弟毅相继受戮爲秦大将防赵破荆降魏定燕齐者王翦也幸获首邱而其孙王离卒虏于项籍盖秦以诈力取天下天厌其德故佐秦者无一得免耳彼周召之徒秉德辅世者后裔延八九百年不絶善恶之报何如哉李文饶论亡国之鬼神不平多出妖淫之色破人家国引妹喜骊姬等爲证余谓不独此也又有佞巧之人焉秦灭六国赵髙以赵氏疎属得事始皇扶苏胡亥皆死其手秦之公族大臣名将爲所诛杀略尽而秦遂以亡是亦女戎之类也语曰亡秦必楚吾谓赵亦有力焉
　　张耳陈余列传
　　张耳陈余皆反覆之士也当其佐陈涉欲王楚耳余以爲示天下私不可及从武信君下赵则又劝其自王以塡赵何相背之戾也钜鹿之事耳责余以必死及相见时遽收其将印此耳过汉东击楚使使告陈余欲与俱余要以必杀张耳此余过及耳从韩信击斩余泜水上至并杀其故主赵王歇则耳罪之大者也刻木爲人而拜之犹不可以析而爲薪况所常北靣事之者乎始以赵王歇被围之故责余以死既乃以恶余之故并杀赵王歇何相背之戾乎论者止以张陈凶终爲口实而不及耳之杀歇甚矣君臣之义之不明于乱世也
　　黥布列传
　　布所幸姬疾云云至布使人追不及按贲赫即无奸状亦自可杀盖事左右求容此齐威之所以烹即墨也布无术学当断不断反受其乱虽然布不足惜也爲项王击杀义帝死有余辜矣
　　薛公策黥布三计桓谭譬之于奕以取吴楚并齐鲁及燕赵爲广道地之谓以取吴楚并韩魏塞成臯据敖仓爲趋遮要争利之谓以取吴下蔡据长沙以临越爲守邉隅趋作罫之谓论甚善然据敖仓塞成臯此在楚汉争衡爲上计而于布反爲中计何也盖此时汉之大势已定不可以巧袭而力争也故当以游兵略地以示进取得寸则寸得尺则尺而于汉所必争之地则谨避之也若汉之取秦唐之取隋皆直走闗中者秦隋根本之地皆虚也经营天下各有时势不可执一如此
　　淮隂侯列传
　　髙帝之于韩信未尝亲见其状貌熟察其计画以萧何一言之故遂拜爲将将又不足而至大将此类儿戏然卒用此得天下何也盖帝不知信而知何以何之不妄而知信之可用也图天下者岂能人人耳而目之哉得数人可信者足矣
　　韩信谓漂母曰吾必有以重报母母怒曰大丈夫不能自食吾哀王孙而进食岂望报乎详母怒信之意盖谓其落魄至是虽自食且不能岂有富贵之日我但怜汝故食之若云相报知汝不能也后人误防至谓漂母有眼当与黄石老人同类而称则失太史公意矣大抵太史公于英雄贫困失路无门之日皆极力摹写发其孤愤如苏秦张仪皆见笑于其妻陈渉见笑于耕者陈平见笑于其嫂黥布见笑于时人此类甚多至漂母饭信而不望报是以信爲沟壑也其意益深痛不忍读矣后信就封至楚召所从食漂母赐千金不闻此母却之则其非异人明矣
　　诸葛武侯出师表有云苟全性命于乱世不求闻逹于当时余尝叹息其言此濳龙之学也人固有徒步取将相提百万众呼吸雷风而不能全其性命者如韩信未遇时凡厯数死丏食淮隂则可以饿而死少年侮之则可以鬭而死亡楚归汉则可以亡虏死至连厫坐法兵在其颈矣属有天幸遇滕公故得不死非信之能自必其不死也而功成之后卒以反死呜呼性命之于人甚矣哉非大贤亚圣其孰能全之
　　龙且爲楚将陈平以骨骾臣称之以善战如黥布而且能击破布计其人亦非浅浅者囊沙之战且以轻信被杀耳使信威望素髙且有畏心坚壁清野持牢不战信未必不坐困也秦人伐赵戒士卒无得泄武安君爲将者卒杀赵括坑士四十万有以夫
　　张丞相列传
　　张丞相传笔法甚竒因苍尝爲御史而周昌赵尧任敖曹窋皆以尝爲御史大夫故牵连得书本传以苍起以苍结一传中包数小传统防又仍是一传苍传后系以申屠嘉事见汉相如嘉者即不可多得也然嘉非完人以才能忌晁错欲生端诛之至反爲所卖故赞语以无术学少之而其题止曰张丞相传
　　郦生陆贾列传
　　陆贾服儒之服言儒之言而其全身远害排难觧纷功立而无可指名事成而不爲权首则似深于黄老之学者特外以儒术文之耳贾素善辟阳侯乃劝辟阳侯交朱建者盖心知辟阳侯所爲不法祸将及已故嫁之于建也及孝文诛辟阳客以建尝爲画策捕治之建遂自颈而贾独全此则学黄老者之防巧也先辈多谓陆生有功儒术恐非至论
　　刘敬叔孙通列传
　　娄敬言都闗中之利甚至而髙帝以羣臣言疑未能决及留侯明言入闗便即日车驾西都闗中帝之从留侯如此当在秦宫中时樊哙谏帝急还霸上帝亦不听哙而听良夫哙与敬之言皆与良无异两人又先发而帝必欲决之于良帝与良固终身以之者也明于择人而简于应事眞帝王之略哉
　　袁盎晁错列传
　　贾谊之绌也以绛灌晁错之死也以窦婴防婴袁盎固不能杀错也贵戚大臣之足以操人宠辱生杀之权如此
　　张释之冯唐列传
　　文帝与冯唐论颇牧之事唐谓帝虽得颇牧弗能用上怒起入禁中良久复出召唐使毕其说唐不过一白首老生耳乃于众中靣折人主人主虚顔受之如朋友之间相与诘难反覆者且唐之意在发明魏尚无罪使在后世必疑其爲尚私人不惟言不见用身且得罪矣今文帝乃即日令唐持节赦尚推此类也左右近习岂能蔽之哉盖汉初惩二世深居之蔽故天子与小臣亲近如此是时袁盎张释之辈皆得出入禁中而盎至引郤幸姬之坐则汉以后不复有此事矣非无盎也无文帝亲近小臣也呜呼君臣隔絶则君益尊臣益卑虽开之使言而不敢尽其说天下之不治皆坐此哉
　　万石君张叔列传
　　万石君门德可观而建庆辈立朝独无矫矫风节使当患难固发防振落之类耳魏之王祥吴之孟宗皆称纯孝而于国事独无匡救皆万石君类也衞绾妇女之简柙直不疑道家之小数周文佞幸之气态虽髙下防分君子不取独张欧以忠厚济防帝之综核其庶几乎
　　田叔列传
　　梁孝王使人杀吴相袁盎防帝召田叔按梁云云田叔于此可谓善处人骨肉之间矣然国之所恃以立者法也梁王亲使人贼杀天子之谋臣而以太后故置不问则法亡法亡则国削夫梁王在议亲议贵之例可以无诛而王之幸臣公孙诡羊胜之徒实导王爲邪不可以不杀杀胜诡以塞天下之怒而贳梁王以安大后之心此法意也田叔尽烧狱词一切不问虽号知大体者而于处事未爲尽善善夫韩安国之说孝王出胜诡也防安国则防帝母子兄弟之间不全
　　李将军列传
　　李广非大将才也行无部伍行阵不击刁斗人人自便此以将数千骑逐利乘便可耳遇大敌则覆矣太史公叙广最得意处在爲大郡太守以百骑遇匈奴数千骑射杀其将觧鞍纵卧然此固禆将之器也若夫堂堂之阵正正之旗进如风雨退如山岳广岂足以与乎此哉衞将军将数万骑蹂躙邉廷未尝挫衂其将略优于广逺矣且出雁门时广所将万骑乃爲敌所得而霍去病以八百骑斩捕过当必谓广数竒而去病天幸恐非论之得平者也淮南王谋反止惮青与汲黯而不闻及广太史以孤愤之故叙广不啻口出而传衞将军以姊子夫宠幸若不直一钱者然随文读之则广与青之优劣终不掩
　　平津侯列传
　　主父偃言九事八爲律令其八不传而其一爲谏伐匈奴引秦皇髙帝之失策而推之于虞夏商周其文辞甚美然至进身之后则又盛言朔方之便以难公孙上从其言竟立朔方郡是其与先资之言盖不啻枘凿而矛盾也然偃也行之不疑而武帝不以此疑偃公孙不以此诘偃何哉盖帝之初用偃不过喜其文辞而于穷兵黩武之失未尝有悟及偃窥帝意竟以置朔方之便迎之则帝固乐其合已而忘其前言矣非辩不足以诎偃盖知帝意已坚则绌偃适所以忤帝故佯爲不胜以从之也呜呼佞邪之臣敢爲诬罔如此
　　汲郑列传
　　武帝之知汲黯至以古社稷臣许之其敬礼黯过于丞相大将军青逺甚然黯之言无一用者黯廷斥公孙张汤而天子愈贵幸汤黯言与胡和亲无起兵而天子欲征匈奴黯言勿以浑邪王故诛当死者五百余人上黙然不许及其后弃之淮南黯遂爲诸侯相终其身然张汤之诛天子闻黯尝劝李息发其罪而息畏汤不言遂按诛息则又未尝不思黯言也如武帝者可谓善善而不能用矣原黯之迕帝有三曰数直谏也曰褊心怨望也曰帝好儒术黯好黄老也此三者之中惟怨望则黯失也
　　酷吏列传
　　酷吏传以郅都爲首都公亷有节槩其不从防帝救贾姬事虽汲长孺当此不是过也爲治虽先严酷然能击强宗未可竟谓之酷吏惟其扼临江王于垂死之时不予刀笔作书则其用心过忍而处人父子之间亦逺媿田仁矣且临江王爲太子以母栗姬失宠故废非有悖逆不道也而都禁切之如此者所以阿帝意也卒爲窦太后所怒中危法死都固有以取之哉权文公至谓都刚而无虐怒而中节吾不敢以爲信
　　台谏者权臣之鹰犬也酷吏者人主之鹰犬也夫权臣假台谏以击去其所不快者莫甚于宋之秦桧韩侂胄而人主假酷吏以箝制天下者莫甚于汉之武帝唐之武曌帝外事四裔内兴土木使海内萧然繁费盗贼四起而帝又不能无事于兴利也故怵民之不服而不得不用张汤杜周之流武曌以女主簒唐多行不义故怵民之不服而不得不用周兴来俊臣之流彼汤周之酷所以讇武帝而兴俊臣之酷所以讇武曌也呜呼人臣以阿谀顺防之故至于贼杀不辜涂炭天下则其处心积虑爲何如哉然汉唐酷吏非刑死即族诛天道之于人亦不逺矣
　　大宛列传
　　张骞爲汉使留夷中十三年归不失汉节视苏武少六年耳匈奴与妻有子亦与武相类然天子意在开邉而骞以郎应募奉使君子所不爲也其言大夏可通又以失侯故欲连乌孙断匈奴右臂以爲己功名之地自是妻乌孙取宛马迄无穷岁则固苏武之罪人也虽陨首邉廷亦不得与武比节况生还哉虽然骞有贤孙猛武之后反无闻焉何也
　　太史公自序
　　世多谓太史公序六家要指进道德而绌儒术余按此非迁意乃述其父司马谈之言也迁进孔子于世家退老子于列传左儒右老一览可知今述其父谈之言乃独推道家者盖谈本学黄老此论必其精神所寄迁不敢没故谨识之尔若其与上大夫壶遂相答问语发明六经大防隐然欲继春秋于五百载之后岂绌儒术者之言哉且其言曰余闻之先人曰伏羲至纯厚作易八卦尧舜之盛尚书载之礼乐作焉汤武之隆诗人歌之春秋采善贬恶推三代之德褒周室非独刺讥而已也是谈于六经之防亦非抵牾者其谓儒者博而寡要劳而少功盖是指当时俗学之耳以辞害意虽班固且不免况其他哉









　　陶庵全集巻四
　　钦定四库全书
　　陶庵全集巻五
　　明　黄淳耀　撰
　　传
　　少司宼归公传【名子顾】
　　少司寇归公字春阳号贞复苏州嘉定人其先自唐宣公崇敬与其子宪公登始显嘉靖中昆山有光先生以文章名天下公其族子也父有陞以至孝闻精韬钤律厯农圃医卜之学公幼从其父学博渉经史忠孝防洁出于天性万歴戊戌进士繇中书舍人迁工科给事中防有城门楼灾公上疏切諌其略曰今天下事之最大而急者无如青宫讲学而最可虞者无如章奏不下青宫辍讲六年矣中外惶惶辅臣请之不得礼臣请之不得南北台省诸臣请之亦不得及阉寺出一言利之疏则朝上夕报夕上朝报是不且轻国本而重伤天下之心乎章奏一切寝阁则是非邪正不复有所别白进退予夺不复有所剸裁安危缓急不复有所倚仗遂使政体鬰于上仕路鬰于下财鬰于帑囚鬰于狱此四鬰者非所以灭凶而召和也洪范曰肃时若蒙恒风若汉书五行志曰王者向明而治则火得其性而不为灾火为鬰攸之神今鬰结成习逺于肃而近于蒙故旱魃未除炎火继作陛下何不仰体天心一日尽举实政首令皇太子出阁讲学亟发一切章奏以消去天下之鬰如此则何祷不应何灾不禳岂不巩宗社无疆之福哉王文肃见之叹曰眞諌官也时神庙春秋髙福王未之国小人睥睨两宫间廷臣持禄养交党论大起畿辅宣大山西河南山东吴蜀仍嵗水旱国力渐屈公连上章请饬纪纲以覈实效释门户以破嫌疑召致旧臣赵南星邹元标等以定国论速完福藩府第趣遣之国以一羣心蠲赈灾伤之民以培根本节水衡浮费絶方士冐请以足国用有曰臣常言天下乱形已成陛下岂以臣言为未必騐而不信耶言惟无騐騐则不可为矣荣夷敛怨之言騐而周辙不复西党锢瞻乌之言騐而汉烬不复然范阳之衅既作而叹九龄之先见则已晚靖康之难既发而繙陈瓘之抗疏则无及人臣甚无乐乎言之一騐而居先见之明人主亦何苦峻却过计之言而掇必騐之祸哉上雅知公尝题归佛子三字于御屏盖京师以公恬澹寡欲呼为佛子语彻禁中故也然疏多留中不下论者惜之公素不乐仕进执政者亦多不喜公故在谏垣九年始陞尚寳司卿继迁太仆寺少卿熹宗立迁南京太常寺卿旋转南京通政司使此数官皆冷曹名迁而实抑之时珰祸已萌芽而公亦病且老矣遂上疏乞骸骨归诏加公刑部侍郎许致仕公归而珰祸益烈钩党徧天下公前言大略皆騐防熹庙升遐公闻不胜悲恸疾寝剧今天子嗣位改元强起具冠带筮易得颐之上九喜曰天子明圣老臣死瞑目矣遂卧不起逾月卒年七十公尝侍母沈夫人疾母病目失明公跪而防之百余日梦有人语之曰母病以某日痊至日双眸炯然盖孝感所致也公在朝荐一外吏吏藏千金白粲中进公公得金大恚亟还其金遂与之絶廵视节慎库清奸窦杜私交嵗成奏上羡余四千余金前此例不上羡余也宦成无屋以居光禄须公之彦以数椽居之公于是始有屋客至麦饭葱汁坐论文史充如也或劝公稍事请托为子孙地公笑曰吾犹也子欲令我倚市门耶客惭而退公于书无所不窥为文章师法震川不为雕绘刻琢之辞而正大温粹辞逹理举所着诗文集若干巻工垣奏疏若干巻删正纲目通鉴三百巻辑天文地理兵厯卜筮诸书为备我集一百巻选歴代古文诗为天绚集二百巻藏于家
　　论曰前史所称防吏多矣或务为名髙或龊龊苛谨无术学若归公在諌垣时忧国发于至诚所上书援据经术通逹国体直言极諌有贾谊刘向之遗风焉今吾乡三尺童子皆知公亷然四方知之者鲜矣若其进于亷者乡之人亦不尽知也予故掇其大义着于篇以授其子鏻使传焉
　　附与归卿书
　　舟中偶读朱平涵史概中叙梃击一案云以张差为非风癫者数十人而先司寇与焉盖张差梃击实有主使其以为风癫者小人以为非风癫者君子也此系先司寇立朝大节今疏稿中不见或是当时连名上章疏出他人手未可知然胡澹庵封章亦出他人笔今但知为澹庵者以其出身任之也此事不可不増入传中今更推敲一二如左
　　朱君平先生家传
　　友人朱行节兄弟既葬其父君平先生复集比先生之行事以求能为文辞者而传之其言曰世之为人子者莫不欲传其亲顾亲不可以饰而传譬诸绘亲之像朝夕事之像与亲有毫髪不似即子之心不安独于吾亲之行有不及者而为虚羙以饰之则是以不似吾亲者为安也珩之述吾亲也惟其似之而已余闻而韪之为掇其大略作朱君平家传先生名邦治字士伟号君平嘉定之罗溪里人父某生五子先生其次也幼出为叔父某后敏而好学宿儒沈玉林号为能抗师法从游者常数十人先生年十二为入室弟子弱冠补学官弟子员徃来娄东鹿城梁溪之间一时贤士大夫皆自以为不及尝深入七十二峰雪月之夕正衿危坐山中人望而异焉于书博覧强记尤精春秋内外传庄列马班诸书解剥脉理分刌节度每洒洒为人道之独不喜为章句之学屡试京兆不第意泊如也姚江朱宪副少与先生同学先生弟畜之既贵延致先生于官所尝误论一死囚先生适见案牍为措示失入处宪副大惊立出之先生终不告所出者以故唯举以戒子弟曰人命至重尔曹他日居官慎不可忽其为德于阴皆此类也事所后父母本生父母皆竭力孝道葬祭仪节一准朱子家礼遇诸弟有恩见人有急如赴焚溺未尝以力不足为辞晚年误为邑令所衔欲中以危法捃摭无所得乃榜诸衢曰讼朱生者投牒过三日竟不得一牒令惭且悟曰朱生善士也待之加礼焉卒时年六十七先生为人庄敬乐易虽盛夏见所狎客未尝裸袒子弟有逆防者防示以意悔谢即止人方之万石君也
　　賛曰今世所号为传人率指仕宦有声绩及绣其鞶以为文辞者宜先生之名不出于邑也然史称黄叔度比于顔子而言论风防无所传闻仅取荀淑郭泰诸人相推许之言以为徴騐而已夫宗族乡党兄弟朋友之间孔子之所以取士也若朱生者孔子之所谓士矣哉
　　黄烈妇传
　　黄烈妇殷氏死于天启改元之年距崇祯甲申廿又三年矣初烈妇之家以妇死逼嫁故讳言其死时事烈妇父母家本农也知哀其女之死而不知表其女之节而烈妇之家及父母家皆在黄浦之东去城邑数舍邑之士大夫莫知也里之人有知之者又无能出气力振暴之以是久而不彰防张子锡眉得其内兄黄廷贤所録烈妇本末视予予闻而悲之烈妇嫁黄龙生一子三女子先死嵗余龙亦死烈妇号哭昼夜不辍声请于舅姑愿立后守节舅姑疑其伪也弗听里人闻烈妇贤争欲娶之有强委禽者夫家许之烈妇固请守节百方终不听乃跪谓其姑曰新妇不得已将再嫁幸延吾母及邹氏姑为别邹氏姑者龙之母党龙幼育于邹烈妇其所聘娶也姑许诺为延烈妇之母与邹氏姑至烈妇具酒食敬进且拜且泣曰诸大人良食自爱长与膝下辞矣即行哭入房为改服状久之不出既而磔磔有声则持刀自刎死矣锡眉曰吾少时徃来黄浦上颇闻烈妇死状盖颈裂向后若狼顾者由其用刀时惟恐不殊创巨故也又曰廷贤得其事于陆生文济陆生者馆于烈妇家为童子师每言烈妇事为悼叹不置云余怪烈妇农家女非夙奉姆训知人伦之不可凟也智以成其谋勇以成其死视刎颈如防一毛悲夫国家养士三百年一旦贼防京师君死社稷朝士交臂屈膝从而臣仆焉者麻立于燕齐之疆奉表劝进者比比也彼平日之所读者何书哉且夫衣贼衣绾贼绶其心犹禽兽也俄而贼败即有背城以归而论者争洗之曰是固不得已或曰宜加以官回视闾阎之匹妇志烈焯焯与日月争光舍是无宜旌表者乃二十年无闻焉何也以殷氏推之则天下之仁人志士行成而名不传者多矣夫名之传非烈妇所虑及也独于理有不当然者吾是以表而出之以遗张子使传焉
　　先大父经歴公事略
　　先大父经歴公讳世能字济夫为人忼慨倜傥嗜义若饥渇早孤曾大母老无以为养乃应里中推择为掾史适他吏舍灾田赋户口之籍皆烬于法失火者当死其人见公长者即向公搏颡涕泣曰县尹素竒公才今诡云火从公发为我承之必无事而某得以公庇免此身公之身也公怜而许之县尹不得已即坐公死公惧已诺之又不忍悔聊以事问日者日者卦之起贺曰公免一人于死此阴德也不惟无罪自此当得官既而上官疑其事而释之以掾史歴三考赴京陞陜西平凉卫经歴时西防犯虎山沟兵廵董国光檄指挥李实御之以公参军事公与李悉力捍御三昼夜虏不得入而退时万厯二十七年也其明年西安府灵台县贼杀伤官兵聚众满万董公率大军至泾州公时在军自请前行觇贼虚实董公以数百骑授之公辞曰侦贼不宜人多人多则贼必以我为挑战遇輙迎鬭鬭必死今我以数人徃易为前郤贼亦不以侦骑虞我乃可得其情还报董公拊髀叹曰经歴知兵吾不及也公徃询土人乃尽得贼要领以归发兵击之贼遂破散其仓卒应变多此类董公以公为才常委署崇信县事县民犷猂难治多逋粮公视事六月赋足而事办又委署安定监二年革去浮费八百余两皆前吏以入私槖者或谩语公曰今仕宦由科目进虽污墨犹能通显由杂流进虽清防卒得废锢公自视岂当至台鼎耶何自苦乃尔公笑曰吾欲行意耳其他吾不知也尝有宗室数百人撼司道门大骂司道屏息不敢出公亟白韩王捕为首者锁之宗室怒曰老黄辱我伺其出必众击之或劝公宜用卫军自防公曰是激变也肩舆行自若在官七年宗室终不能有加于公及罢官有出饯数十里外者曰老黄好官前事乃吾属过耳平凉民爱公及其去也争欲买田宅留公居之公不可乃已先是平凉府推官杨某者忮忍人也常欲坐一人以重辟公召视其人年仅二十许其坐罪以前十年事而所坐罪非童子能作公乃力白其非辜杨某知其不可夺即纵遣之且阳谢曰頼公得不枉法既而阴中公以不谨罢之都御史顾公其志怒曰经歴防直吏也今乃为酷吏所中即劾罢杨某公未离平凉而杨已失官矣以经歴持正抗司理司理能罢其官而不能以非罪杀一人而都御史以经歴失职之故至并击去司理皆近世所无有也归家贫甚得郭西田一顷耕之暇则追逐里社黄鸡白酒相娱乐凡数年而卒得年六十有四公好阴行善不以语人嘉定议折漕公具民疏有劳终不自言又常于泾阳逆旅得遗金二百余锭物色其主还之不告姓名而去其用意与俗异如此孙男淳耀曰先大父临财防见义勇不卑小官所至能行古人之事使生当正嘉以前所树立如徐晞况钟岂足道哉吏道杂而资格拘所蓄蕴百不施一白首归田与庸众人无异亦足悲也夫为子孙而匿其祖先之羙不以告于人与人饰虚羙以诬其祖先者罪等也用敢节録先大父事实如左以求世之仁人君子奋笔书焉
　　僮乙小传
　　吾生四岁时有人擕一童子售吾家为仆髪鬅鬙覆额其状穉騃无识知吾家以千钱鬻之问其名曰乙问其姓曰张问其年曰不知也与之钱令记其数自五六以下则能知至七八以外辄眙不知所措虽百方教之终不省家尝以饼饛豚蹄置一槖中令乙持至数里外餽亲串家道遇一舟载巨石以行挽舟者素识乙且知其騃也佯为好语语乙曰若安徃乙告之故挽舟者曰若持槖良苦曷不置吾舟而徒手行乙曰甚善遂举槖置其舟中行不数歩挽舟者曰若安能无故以槖置吾舟宜助吾挽舟乙曰诺即为负縴挽舟十数里甚力过所遣亲串家不止又行数里舟已泊挽舟者始遣乙去辞谢良久乃行其愚无知为人所狎弄皆此类也每至街衢则数童子呼噪逐之挠挑触击务得其怒以为笑乐或戯呼之曰仙人盖以世所称仙人或佯狂游戯人间故以为谩云久之仙人之名徧国中乙亦自喜曰吾仙人也然其迹颇异尝为猘犬所齧自以意取井苔傅剏处立瘥同时为犬齧者作狗嘷死又尝梯上岑楼忽失足自楼上倒坠楼下首如杵投臼血浏漓被面气絶久之忽跃起取水洗血复操作如故问其所苦不觉也生不知女色或戏问之若欲得妻乎乙笑曰吾手持一把秤不识铢两用妻何为每入市贸物必预择去钱之滥恶者曰奈何以恶钱市人物及得物归良楛相杂责令易之终不可得家人卒无如何久之市人知其愿亦不复与恶物故乙所市物视他仆反赢焉余尝结夏课患客剥啄使乙司阍夙诫曰客索我必告以他出乙应曰诺客至则笑而不言客测知其故佯谓之曰若主人令若谢他客独不令谢我亟入白若主乙如客言走入白余叱曰吾向与若言谓何乙曰果尔是诳客也我终不能诳余不得已出见客各道所以相与大笑乙尝拾遗金若干执而号于市曰谁失金者亟从我取去黠者绐之曰此固吾金也乙即随手与金不复问得金者反不自慊以数十钱劳之乙大喜夸于人曰使吾不还金安得此钱也偶于演武场西负一尸置城铺以稻草拥之不时而苏其人问姓名不荅而归乙死时尙不冠髪亦有数茎白者终不知其年先是邻乏仆者多使乙乙皆为尽力或使乙贳物末酬市价死之前一日亟从邻人索价酬所贳主越明日死矣生时有一箧扄鐍甚固至是发视之空无所有莫知其意云何也江夏生曰吾尝读道家言谓至人入水不濡入火不热窃疑其言不经及观乙事始释也乙非果得道者特以其气蔽而愚其遇物也格而不入故物莫能戕焉又况于人貎而天游者哉与吾游者多识乙乙死数年犹思之每责予为传因记其略以释夫思乙者之意焉









　　陶庵全集巻五
　　钦定四库全书
　　陶庵全集巻六
　　明　黄淳耀　撰
　　祭文
　　祭龚黙思先生文
　　惟昔先生掌教吾邑我方结童雁鹜是执有来鹄袍旅进而揖先生试之有甲有乙顾此骩骳叹为竒逸曰汝他年飞腾可必速令羇剪无使吃蹶我时受教汗出如浆自惭薄劣斯岂敢当既退而思亦以自庆我非黄童师实水镜江右张公适为司李见余帖经首用嗟羙先生顾余言差騐矣是时衙斋清閟如水两郎熊熊亦有恽子兰芽玉茁文藻纷跪遂蒙提携言偕诸彦握椠怀铅含毫啸砚穾奥开通精防贯串秋实互垂春霞争绚是惟先生提防以然教诲饮食盖两有焉泰山嶙嶙河水弥弥我于先生以管窥之临事能决守成不回栋梁天骨英雄杰魁下及诗章与其翰墨元白笙簧苏黄羽翮鼎也柱车器博用浅别驾治中骥足讵展忆昔冬江空日短一别舟中清尘遂断侧闻归田辛壬之际又防何时奄忽即世隔越在逺日月不闻匍匐斯后我心则慇呜呼人无贤愚所重师友我虽不才知己敢负闻讣之时方哭我母心死魂伤庆吊何有既当服阕又歴春冬间闗人事洒涕无从兹偕吾友驾言南骛道指西州一哭而去明训在耳明义在心服以悠久犹恐弗任萧萧繐帏沉沉泉扄何以写诚金石青荧呜呼尚享
　　祭汪无际先生文【戊寅代】
　　呜呼先生其有罪于天耶大圭不琢虚舟廓然惟忠与孝道周性全吾知其无罪于天也其有罪于人耶目营四海家乏一囷郎潜白首朝夕恪勤吾知其无罪于人也然而天之于先生也予之以虚名絷之以散地既不得回翔于馆阁之间又降之以大戾人之于先生也禄之不尽其材使之不程其器一朝诖误浸寻至于不讳反覆思之宜若有罪也然吾观今之君子处而得志于乡出而膴仕于朝乘坚齿肥紫绶垂腰名田广千亩华屋刺云霄若而人者皆贪残冐没左攫右剽息偃在牀而以其官为传舍善事左右而蔑国典如弁髦求之先生无一于是焉则岂先生之高风伟节笃行贞操乃即可指之为罪而其罪至于莫逃者哉吾闻天道有时而不信人事有时而失常曾参无杀人之实而慈母以流言下堂盗跖有人肝之乐而夷齐以穷饿死亡龚生殁而老人失涕杨公逝而大鸟悲伤自古及今盖亦多矣今天子本降生全之赐而先生自罹霜露之殃又何尤乎众口何憾乎苍苍呜呼哀哉朝章国论谁与谋之老成典型谁与留之乡邦凋敝谁与忧之丹旐一行漆棺万里巫咸不存汗青莫纪彼其闻讣而惊抚柩而哭者计必为胡越之人与狂易之子若某等通家世好重以姻连则其深悲极痛又不尽于一哭而已呜呼哀哉尚享
　　祭张子宣文【己夘】
　　呜呼惟天生民鼎鼎百年中道夭折有愚有贤以子之贤家寳国琛与愚同尽孰不霑襟忆昨戊寅月惟春首予将远行子执我手送之吴山梅花盛开须眉氷雪巾屦琼瑰子具济胜如防斯勇挟我升峰我倦而恐十日之饮我舟遂西背春徂夏把劒归兮君云二竖入我肠胃酒湛空觞食不甘味我察子顔其瘦如琢心窃忧之复恐子觉子有难弟向余亦云勉其服饵恳恳勤勤及今首春子恙加剧我虽杜门遣讯络绎畴昔之夜子入我梦曰病已痊我喜色动既觉而疑厥祥何欤歘报子讣梦乃反诸呜呼哀哉昨岁此时子何壮也今甫一期遂成亡者子之送余天涯不远我今送子曷日而返念子才气百夫之雄防悍鋭发惊鹘试风思子肝胆立谈可竭疎明豁逹裂竹见节扰扰録登者苦多使此人死天道云何伊余寡交去皮存真弱冠缔结不过数人数人之中已防其五闵年倍余陶勇过我五人之中三出君门曰衍曰容皆君弟昆衮衮十年匍匐不暇髙才淩替裋褐长夜子弟畜我我兄事子以弟哭兄有恸无已魂兮归来釂我一觞沥以清泪继此椒浆
　　祭周巢轩先生文
　　崇祯十七皇运中否巨盗一呼秦晋风靡京师沦防庙社崩圮或臣仆生或累囚死骀骀籍籍趋向一轨谁欤殉节我师周公归书片纸一何从容诀父与母引责在躬诀其二弟维气之同载诀嗣人贻孝与忠衎衎阳阳雉经以终呜呼哀哉公殁未几天旋日掲龙兴于南光复旧物褒表忠节刬刮逆孽帝曰有臣汝忠汝烈赠官易名显融昭晰旅榇之归适自燕都仆守不去神防以趋曲盖犀轩朴马素车观者塞路感叹欷歔淳也薄劣出公门下知己感恩如生我者忆试南宫榜放之后奋袖而谭公喜颔首课我诗章吟讽在口命我言志期树不朽剪拂陶埏如器在手我谢馆试公容蹙然谓子归矣我亦将旋奉亲板舆课子韦编深之密之水涘山巅拜别金门冬春冉冉奉书不逹端君多感大变鼎来天崩地撼龙髯莫攀纸鸢空飐反覆思公义必自裁剪纸为位北向告哀居无几何果得凶问我能信公如公自信公之为人道絶淄磷崩山在前目不转瞬观公立朝宁淡自将廿年清贯皎如氷霜观公嗜学无间饮食抱一无愧处三不惑孔孟有言成仁取义积厚养完非袭所致进公钧轴治世而平退公山林风髙以清不究其施不遂其情身是以亡忠是以成呜呼哀哉下马有陵招魂无路匍匐后期我实淹卧万愤填膺偶未僵仆庶朂将来公歩亦歩西州何在防稽山阴山川纡委云物飞沉怆怳幽黙想像形音为风为霆为露为霖元气上羾钧天下临涤除人疴回干氛防天下再平如公素心然乎不然长恸江浔呜呼哀哉尚享
　　祭朱敬翁处士文
　　于戏人有近古所罕闻而顾见之于末世行有学校所难得而反遘之于市防此在浮薄之夫往往以耳食而以皮相而惟通识之士则深服其处顺之隤然是以当其生也如清济之辨于泥泾而流品有所不能混当其没也如应龙之游于冥而响象有所不能传盖油油与偕而其人远矣泯泯以尽则悲悼生焉如吾敬翁者人貎天游德周性全大圭不琢虚舟廓然其处于家也秉孝友睦婣之行其偶于众也无是非同异之愆轻千金之投而所惜者妄语守一亩之宅而所耕者心田无王彦方之高名而德有同于遗布无赵清献之贵仕而行则可以告天是以闾里归诚市不二价子弟式化教有三迁长君则敓声践实而庸德庸言无忝于古史之所书独行次君则积学工文而真材真品有过于今世之所称大贤若此者因翁遗训之义方而可以卜诸子之昌后因诸子色养之尽善而可以占翁之永年不谓一病不瘥至于沉緜加翁之身者曽不及半通与一命羞翁之前者曾不及五鼎与百笾虽道义相期者迥有判于世俗而伤哉贫也能不为之留连某等情同世讲谊比忘年其聆翁之话言撰翁之杖屦虽或以交于次君之故而景仰爱慕则固已在乎其先比者闻翁有疾冀其能痊每因次君而刺探起居以为之加损一饭岂知匍匐相救者虽百身以赎而莫能得其稍延惟是勉翁之嗣人使克有立纪翁之遗事使或有传一觞为诀告此几筵呜呼哀哉尚享
　　金母徐硕人哀辞
　　徐硕人者友人金孝章母也予读孝章所撰家乗序其童年疾病母氏推燥居湿长而读书结友母为脱簪治具辄掩巻不忍竟读云若其居京师失火母仓卒自免又能全其赀装比舍有仙媪事母能决其为妖孝章有所交母能阴察其人之贤否此三事皆荦荦大者母之仁智有余矣母之殁也孝章尚未游乡校今犹以竒文高行浮沉诸生间虽遇不遇无足道者而揆诸人子之心则可悲也予与孝章交未及拜母知母之贤遂为词以申其哀焉辞曰维古贤母昭管彤兮才行髙秀女宪崇兮鹿车布裳能固穷兮剪髪还鲊名显融兮激而为竒曰礼宗兮有如宅平德则庸兮懿哉硕人蹈厥中兮綦缟乐贫织絍工兮亲执家苦必敬恭兮阳春玉氷林下风兮知幽察明大义通兮洊雷忽震不失容兮曰有贤子教必躬兮以慈佐严朂孝忠兮春晖西倾即幽宫兮孝子枯居心兮渺予思之清泪从兮小人繄桑古我同兮各敬尔仪励筠松兮音容耿然岂其懵兮天崩地拆此怨终兮








　　陶庵全集巻六
　　钦定四库全书
　　陶庵全集巻七
　　明　黄淳耀　撰
　　杂著
　　纪信不侯辨
　　或曰纪信有功于高帝甚大帝不赠一爵为寡恩或曰吕后纪襄平侯纪通持节矫内太尉北军纪通即信子也信子封侯则汉既明信功矣予按纪通实纪成子成从髙祖入汉定三秦战于好畤死事死同而事不合则成非信也史记髙祖从鸿门脱归与樊哙夏侯婴靳疆纪信四人偕汉书改夏侯婴为滕公纪信为纪成滕公即夏侯婴故后人谓纪成即纪信此实误尔然以汉不赠一爵为寡恩则余未敢谓然古者未尝有追赠赐爵之礼汉初去古未逺故死事之臣但封其子为彻侯而死者不复赐爵终西汉之世皆然不独信也至东汉之来歙为刺客所害始赠中郎将征侯前此未有也髙帝时周苛守荥阳骂项籍死子城封高景侯郦食其使齐死子疥封髙梁共侯吕婴死事子它封俞侯此三人死事虽同而功皆逊信髙帝则固已侯其子矣帝生平于德怨之际甚明若谓厚于苛等三人而薄于信岂有此理哉吾故谓信而无子也则已信而有子则必侯信有子而侯则虽追封不及于信而不可谓之寡恩矣或曰信无子则存而不论矣信有子而侯则高帝功臣年表百四十七人中奈何其逸之也曰汉世功臣之后有罪失侯者不可胜数信子或封未几而国除则史逸其名矣且高帝封项伯四人等为射阳侯桃侯平臯侯武侯今年表无武侯张竦为陈崇草奏有曰公孙戎位在充郎选由旄头壹明樊哙封二千户今年表无公孙戎此皆有罪国除而史逸其名之騐也汉寡恩诚有之但不可以纪信为证吾虞夫学者之疎于孝索而果于持论故详辨之如此
　　大礼私议
　　本朝大礼之议张桂等傅防欧阳濮议何公孟春谓欧阳议尊濮王时两制议本出司马公后彭中丞奏又出程子伊川之笔后朱晦庵亦以称皇考为不是温公王珪议是又曰欧公之説断不可据此以为道统之传自有定论忍复行其邪説乎何公以议礼获罪其所云邪説正指张桂等然余考欧公濮议是非固可两存张桂则诚邪説矣不得借欧公为口实也宋两制礼官议以濮安王称皇伯韩魏公在中书与欧公定议据仪礼为人后者为其父母服又据开元天寳礼皆云为人后者为其所生父齐衰不杖期为所后父斩衰三年是所后所生皆称父母而古今典礼皆无改称皇伯之文盖韩欧初意止欲依汉宣帝諡史皇孙为悼考故事非欲追尊为帝也两制议称皇伯实亦无稽古人称伯兄叔兄伯父叔父则是伯叔之称诸父昆弟皆称而加之未有断然以为本生父之称者欧公斥为闾阎鄙俚任情颠倒虽云过激然本生父天性之亲而称伯又无明文则知汉宣故事称考亦何渠不可为训乎且汉宣之失在于立庙京师不在称考始议諡时有司奏为人后者为之子也故降其父母不得祭尊祖之义也陛下为孝昭皇帝后承祖宗之祀亲諡宜曰悼考曰悼后此当时公议固未尝以史皇孙称考为有妨于昭帝则安得以濮王称考为有妨于仁宗乎然而称考可也称皇不可也汉称悼后盖诸侯王之母皆得称后非以是为帝匹也英宗以太后旨尊濮安懿王为濮安懿皇则非欧公本意而至是不得不为之辞故引汉书师丹疏云定陶恭皇諡号固已前定又不可复改据此则恭王称皇乃师丹许以为是云云夫董宏议尊定陶太后为帝太后丹常劾奏董宏以为皇太后至尊之号天下一统宏诖误圣朝免宏为庶人哀帝以傅太后必欲称尊号故下诏称定陶恭王为恭皇此岂师丹之所许乎其云不可复改盖亦既徃不咎云尔而谓丹许以为是此则欧公遂非文过之辞而不可以此并罪其称考也今张桂议云汉哀宋英立为皇嗣育之宫中犹有父子之道今皇上以伦序当立循继统之义非为孝宗后也今惟别立兴献王庙隆以帝礼圣母亦以子贵尊与帝匹云云夫世庙入继虽不如汉哀宋英育之宫中然止可以宣帝为比而不可以光武为比也光武削平祸乱奋然崛起尚以大宗之义承元帝后徙四亲庙于章陵故先儒以此断宣帝立庙京师之失张桂建议不从光武之得而从宣帝之失可乎濮安懿王止于置园即园立庙尚比于诸侯之礼兴献庙用十二笾豆舞八佾则与二祖八宗并为世数是固欧阳之所讥为二统而其徒曽巩氏之所讥以子爵父以卑命尊也吾故曰欧阳是非固可两存张桂不得借为口实也
　　拟管幼安责华歆书
　　魏晋间人称华子鱼甚至使果有破壁取后事则其去成济无几耳不应同时如陈元龙后世如张茂先者皆盛相推服也此事出曹瞒传传于魏武多丑词因而及歆未必皆实惜无他书辨之者予故设为幼安责歆之辞而于弑后事稍为平反非惜歆也所以见士君子立身一败而众恶皆归不可不慎也
　　宁顿首子鱼足下生民不幸大梗殷流足下佐命于新朝鄙人栖于海表中间契濶歴数十载既吾间闗西渡偃息州里窃引山木不材之义冀保狐死首丘之愿而比年以来徴命屡下又猥被玺书以吾为光禄勋闻命惊悸魂神飞去此青州长吏宣谕诏防又盛述足下荐吾于朝欲以自代始知混淆国论污黯朝听皆足下之罪也始吾与足下及根矩游四方之士莫不闻知吾窃视足下居家清洁议论持平以为足下异日必能明于去就慺慺之诚心合意同然周旋未久知足下意在偶时稍复殊趣矣未几足下为马太傅所辟涖治豫章始闻豫章吏民称足下为政清浄不烦心颇韪之然私忧足下无戎旅之才兼值汉业式防横流已及雄豪虎视跨州连城足下职同剖符转侧其间交臂于陵肆之徒接迹于纵横之儒万一蹉跌进退失据既而孙策弄兵足下惶惑失图遂自稽服乖明哲之防违匪躬之义惭鲁连蹈海之节昧宣尼守死之训吾于此时弹指扼腕自恨不幸言而中矣然闻天子徴还足下则又私幸左右刻心改图以逭元责颠趾出否圣籍所羙收之桑榆哲王所叹岂意足下猖披至此耶建安十九年吾在辽东客有从许昌来者道足下勒兵入宫事甚悉吾独明其不然盖足下虽邂逅迷惑乃心尚畏名义当可不尔也语曰君子恶居下流天下之恶皆归焉足下虽无其事不得不受此名譬诸尝为胠箧之人忽为大盗所连引虽非其罪人亦不惜也今大魏受命足下与景兴长文之徒摄须理髯嘘枯吹生谈符瑞则以为化溢于轩皇叙征诛则以为道髙于干戚其如宁者不过海内枯穷之人耳不审于足下何与而当窘其余生也且夫天下至重而颍阳有退耕之夫千乗至轻而秦国有防痔之子何者性不可易也吾本匹夫狂狷无当世志力加自越海来归数履危险衰老顽病年过悬车惟幸四体完具先人之祀不乏饭鬻足以糊口偃仰足以顺性暇则吟咏内书行园圃于分足矣实不愿富贵也今足下乃以己欲富贵便谓人亦欲之岂不谬哉倘大魏慕明扬之典足下贪荐士之名敦廹就道如猎狐兎则当伏剑而死以颈血溅安车耳不能与足下之徒共事也于易一过为过再为渉三为灭顶今足下荐吾者凡两已过渉矣伏愿永图昔者周旋之谊内省在已蹉跌之失全丘园之余生赦无用之一老详思语黙以戒灭顶宁再拜
　　拟汉昭烈皇帝伐孙权告庙文
　　程篁墩集有此文余怪其体纯用四六似宋以后文字按三国史所载蜀群臣上先主为汉中王表及先主上献帝表即帝位告皇天后土文皆尔雅可诵在三国文中最为近古篁墩文不类也輙本其意改为之云
　　嗣皇帝臣备敢昭告于太祖髙皇帝世祖光武皇帝孝愍皇帝七庙神灵臣备闻夷羿簒夏羲和党恶仲康诛之夏道复兴今汉室淩迟曹操簒盗厥恶什倍于羿贼臣孙权窃据江表包藏祸心与操首尾为逆备以权父坚权兄防仍世裂土戴履国恩纳其信使约为唇齿赤壁之役备亲董戎旅扑讨于操使权得保其疆土克有遗育而权滔天冺夏恣心极祸日者前将军闗羽进讨国贼围樊襄阳摧破七军功在漏刻权不念同仇之愤不惜君父之难乃阴遣贼将吕蒙等掩袭我荆土杀戮我戍士臣羽忠壮一节临敌致命权方然受操伪爵公为逆贼支党阙剪王室普天切齿万姓同恨备惟皇汉歴世二十有四践年四百二十有六大物未改天命尚在今权侵败王略罔顾天显此而不诛社稷将顿格人羣正佥谓曰然臣备谨以章武元年九月二日亲率六军龚行天罚以丞相诸葛亮辅太子禅留守成都以飞骑将军张飞出阆中虎牙将军赵云出江州建威将军黄权出江北侍中马良出武陵五溪诸蛮罔不率俾将军向宠等各率所部擐甲以从即日奋劒东指水陆并进贼徒逆党是伐是殛惟备闇弱否德庶凭炎精祖宗威灵相助之福所向必克是用告于神灵臣备临师不胜战惧之至
　　哀岳侯辞
　　窃独悲夫赵宋之不造兮愍岳侯之精忠死而无罪兮祸又及宗何皇天之不纯命兮弃中原之土宇君乃进而揖宼兮退自戕其心膂嗟侯烈烈兮义重于生纫壮武而为佩兮编孤愤以为膺陈兵襄汉兮进规伊洛逆豫待擒兮朔方可蹙【叶】方寝阁之受命兮谓中兴其可图鳌戴山而抃舞兮诚不量其区区临两河以砺劒兮断太行以援枹遭北人之犇走兮夜恐失其头颅当金牌之奉召兮固知其鄣痈【叶】也思矫命之为利兮顾臣节其尤重也昔穰苴之专戮兮凭君命以威众也若亚夫之在军兮虽帝至而回鞚也今不可同于徃事兮身废而不用也【将在军君命有所不受盖指军中之生杀进退如穰苴戮庄贾亚夫坚壁不救梁是也若将之用舍则制于君矣乐毅之受代是也防颇李牧之不受代非也】覆又被之以伪名兮实敷天之痛也宏血碧而周替兮牧首刎而赵亡蹇夫子之溘死兮逢思陵之俇攘已矣乎桧既懦而卖国兮浚又勇而忌贤彼桓桓之蕲王兮声喑哑而失宣无鄂侯之諌诤兮视梅伯之焚煎致偏安之悐悐兮断潮汐而忽焉鬰松柏于专祠兮泣冬青于废田
　　纪信賛【有序】
　　提一匕首刼万乘之君于坛上则其人必死然亦有不死者将羸卒数千人卒遇强敌数万进无所援退不及避者其人亦必死然亦有不死者其不死亦各有道方汉困荥阳时羽视髙帝犹爼上肉耳信乃诈而脱之此复以何道求不死哉知必死而为之此信之所以为真知忠义烈丈夫也当是时陈平夜出女子数千人于东门外楚兵四面击之信乗王驾诈为汉王诳楚汉王因以得跳后世以为竒计然防信汉王亦必虏信功非陈平所及賛曰
　　君臣义薄尔报尔施遇非国士谁能死之汉方东面士集如雨其遇将军不过哙伍及围荥阳智不及谋千金可捐士惜其头明明将军意痛义激命自我有致之则力萧萧神灵沉沉雄惟帝之休我又何功
　　国初羣雄賛
　　韩氏发难动摇中州陈王念鬼王昌伪刘日月既出阴精乃收犀舟欲东载沉载浮【韩林儿】
　　滁阳鹊起交臂羣雄始基王业屡踬怚中室有许负身侔吕公英灵降升依我沛宫【郭子兴】
　　真逸靡闻乗衅狶突借面虽优窥天则蹶一羊两狼不死如髪杀械既成其亡也忽【徐夀辉】
　　伪汉扬尘假署江滨智惭走魏勇亚坑秦狠夫求胜悁悁不已始横当涂终殱左里遗孤衔玉烦我折棰【陈友谅】明氏之兴依阻险要缮兵礼士众颇鳬藻什一取民彼肱其良通我信使成此画疆一传冲龀乃底灭亡【明玉珍】九四纠族乌钞吴下奉羯名顺为狼心野师无严律客不长者冲輣自天防其城社【张士诚】
　　慊慊察罕虎歩中原库库继之不胜而奔太原挺命朔漠敛魂运移智惑事去忠存【库库】
　　友定落魄起于草菅提戈闽海输粟燕山乳药不死轘市血殷雷凭王旅天殛民顽【陈友定】
　　黄岩贪乱聚兵海岸始献悃诚继怀瞒谰东莞知时保境迎师屈盘豹略婉娈龙姿【方国珍何真】
　　髙叔英先生像賛
　　崒然而见者髙子之骨遒苍穆然而藏者髙子之神清泚前观百世者髙子之洞晓壬竒防中秋毫者髙子之精能弓矢若此者举非高子也必也风光本地描之不成靣目本来画之不似夫然后谓之髙子
　　哀烈士辞【有序】
　　崇祯乙亥贼起秦楚转掠庐州鳯阳之间攻下城邑火及陵寝南畿大震包将军文逹奉抚军檄偕统兵官四人进援安庆兵械草草人无鬬志将军知战必败欲持重以待贼疲而军中为间谍所诱谓贼且四防速进可收其货寳妇女他将咸笑将军为怯以逗挠责之将军不得已亦进战伏兵发官军鸟兽散或劝将军跳身遁将军按劒叱之矢尽援絶遂力战以死将军字行甫其先江夏人以死事世袭为苏州卫指挥同知遂家于吴云黄子曰将军之死非死于贼也死于他将之牵制也夫将军未战而先见败徴可谓知兵矣使专制而徃未必不能灭贼也闻将军事亲孝居軄勤慷慨固其天性非干没一战而误得死节名者之比也友人金孝章传将军事甚悉余本孝章意作哀烈士辞一章志悼惜焉辞曰
　　嗟夫子之耿着兮竦长剑于戎行承乃祖之丰烈兮邅慷慨而自卬流民横溃兮中土俇攘赫赫简书兮肃我斧斨我岂絶裾之人兮诀老母而自伤豺狼衙衙兮驱之以市人风尘澒洞兮天地不仁处飞猱于櫺槛兮虽防巧其胡以陈望陵树之萧槮兮诚何有乎吾身覧三军之变态兮抑又重夫持牢迁逡廵以雁行兮徒众口之嚣嚣昔许歴之进諌兮遇马服而采焉鬰周处之文武兮徒见嗤于万年殷青血于左轮兮贯白刃于右拳遂折颐折颈而毕命兮余怒气之勃然夫岂危死之可怀兮知余生之防滞也曰弃甲而遄复兮虽寿考其足愧也乗元气以上羾兮履欃枪以为綦扈千骑之容容兮逢厉而揖之彼伥伥者如瞽之无相兮今皆在乎军中吾欲使夫子击贼兮想魂魄于雄
　　防李贞孝传后
　　永思严先生取古人之竒节懿行与夫大事之俶诡不恒见者必考证其年月世代以补辑通鉴之中大约司马文正公之所不及载载而未及详者先生不独于史才为优盖表彰遗逸亦其雅好然也常为李贞孝传示予曰斯人亦何让于古不可以不入列女传异日子必为史官其识之毋忽逾年而贞孝之嗣子陈箴言遂以传纪乞于余嗟夫贞孝不以情死而能定嗣以承宗祧之重此所以见取于先生也然贞孝之志操如是使得为男子而遇今日君父之难岂不能以一死自全其节哉惟能死而后可以不死贞孝之谓夫时甲申之阳月也某读而有感焉特书于其后
　　左翁号説
　　时子圣昭谓余曰吾年已壮而道未成学古人为文章而无所合于世窃自叹其相左也因以左翁自号子幸为号説以广之余曰子且贵右而贱左乎子且伸右而绌左乎子且以左右之名为一成而不易者乎今夫客见主人主人在左及出而登车则主人虚左以待左同也或以贵或以贱何也古者官制尙左四近之臣左辅右弼周公左召公右及汉设二相周勃为左相位次第一陈平为左相位次第二左一也或以贵或以贱何也北之揖尚左南之揖尚右吾尝与燕赵之人遇于途吾趋而左彼趋而右各以不让相讶也或为道其所以乃释然而去左一也或以贵或以贱何也今且班十人于此子适居四五之间子以左人为左子之右人又以子为左子以右人为右子之左人又以子为右是左右之名几未有定也而安在左伸而右绌乎且夫世有贵于我者吾右之及吾与之谈彼方嗟老叹卑戚戚然若不可以生世有贱于我者吾左之然彼亦有以自雄其曹也盖未尝不乐是故重物轻我虽赵孟不乐也重我而轻物虽林类荣启期乐也虽然是犹不足以朂子我闻天地之位北高南下以东为左故记有之曰天地左海试与子徃而观焉背负日月胸荡江湖三岁一周流波相薄以一羽投之渺然不知其所泊也子试虚其心实其腹文必扬乎三代两汉之波而不为干禄学必湛乎孟荀韩子之渊而不惑乎俗是子之道如海而外物之投子者直一羽而已子为之左孰能为之右哉时子作而笑曰汰哉黄子之言思深哉黄子之以此益我也遂书之为左翁号説
　　李龙眠画罗汉记
　　李龙眠画罗汉渡江凡十有八人一角漫灭存十五人有半及童子三人凡未渡者五人一人值坏纸仅见腰足一人戴笠擕杖衣袂翩然若将渡而无意者一人凝立逺望开口自语一人跽左足蹲右足以手捧膝作纒结状双屦脱置足旁廻顾防哂一人坐岸上以手踞地伸足入水如测浅深者方渡者九人一人以手掲衣一人左手防杖目皆下视口呿不合一人脱衣双手捧之而承以首一人前其杖廻首视捧衣者两童子首髪鬅鬙共舁一人以渡所舁者长眉覆颊面怪伟如秋潭老蛟一人仰面视长眉者一人貎亦老苍伛偻防杖去岸无几若幸其将至者一人附童子背童子瞪目闭口以手反负之若重不能胜者一人貎老过于伛偻者右足登岸左足在水若起未能而已渡者一人捉其右臂作势起之老者努其喙缬纹皆见又一人已渡者双足尚跣出其履将纳之而仰视石壁以一指探鼻孔轩渠自得按罗汉于佛氏为得道之称后世所传髙僧犹云锡飞杯渡而为渡江艰辛乃尔殊可怪也推画者之意岂以佛氏之作止语黙皆与人同而世之学佛者徒求卓诡变幻可喜可愕之迹故为此图以警发之与昔人谓太清楼所藏吕真人画像俨若孔老与他画师作轻扬状者不同当即此意
　　题杨青之画册
　　杨芳青之浮沉里中三十年口无雌黄遇酒辄笑生平喜作画而不自贵重此册为耘轩作乃逾年始成滃淡布置絶胜平日知其用意于知已深矣余尝谓鍳古人书画当以优劣为真赝鍳故人书画当以真赝为优劣出于古人者苟劣矣虽真者吾犹黜之况赝者乎出于故人者苟真矣虽劣者吾犹贵之况优者乎耘轩试以吾言思之
　　顽山赋
　　黄子游豫章见水次有山块然生黝然黒骨然立草木泥土一不得附丽焉徴其名于土人皆不能荅黄子曰噫此顽山也放于寂寞之滨不能出云见怪物感而作赋且责且誉焉
　　茫茫太始厥初生山下根坤轴上薄间擢草木而为髪涌金银而发顔含阳吐雾祗包闗三浮瀛海五镇人寰鸟飞飜兮不极猿狡黠兮难攀峰复峰兮崒嵂涧又涧兮潺湲吾独怪夫南斗元精西江洪秀割为此山肖形惟陋荣脉不分首脊相瞀侧瞰无林平观失岫合类釜鬵分侔饤饾灵草避而不生雰霞举而莫就巨灵擘之不能离始皇鞭之不能走吾得谥之曰顽异古初之所授有如鼇岫春过莲崖雨徧树合疑屏花开似面樵客往而路迷羽人来而目时维此山頽然不变如彼朱门繁华相扇季路原思不离贫贱又若凛秋劲冬千山其空桂枝葱倩松盖寥笼霰雪加而如怒瀑泉激而生风时维此山诎然匑匑如彼乱世干戈相雄黄公绮季保其童蒙至若两峰竒絶庐岳怪伟翠扑云端绣铺谷里逺喻连衡近同压垒千岩仰之若附庸万巘奔之若儿子嗟此山之不朝类海国之负恃彼万夫之仰观翳仁者而乐之相阴阳而卜宅奉牲璧而祷祈非亘地而淩轹百国即触天而云四陲苟其顽也类此复奚取于山为若夫刦火扬灰洪流灭木泽竭伊洛之源钟响铜山之谷坏碑沉沧海之滨跛羊上废台之麓则此山之坚完虽一毫而不缩有锯齿之雕虎暨修头之赤精日经营乎窟宅思咀嚼乎含生畏此山之发露乃歘尔而遐征彼蛟龙之跳波虽捧土而莫争立此山于隄岸类比屹然之金城桑沃若而春美黍翼然而秋成合大气于坯浑配神功之无名吾不知在天地者防千万载岂夫人之所能轻方丈緜邈石闾杳冥吾将游六合而遄返求至道于山英
　　请祀张大参公乡贤状
　　故宦大中大夫资治少尹江西布政使司右参政张公讳恒由万歴乙夘科举人庚辰科进士全忠全孝有守有为学古入官师召杜之循良而器兼方虎立身行道抱闵曾之诚笃而文比渊云方擢巍科于大廷即以孤立而补外茶陵筮仕治众如烹小鲜兴国守官理艰若批大却褰贾琮之帷幔使赴愬咸得尽言去子产之蒺藜击强宗絶无鲠避岁丁凶馑则仿古制社仓如清献之救灾吴越兵弄潢池则殱伪汉遗种如士燮之威震诸蛮既晋职于秋官遂恤刑于两浙原法意于铢两轻重之际情可矜罪可疑铁案不摇真觉操三尺者为律拔人命于诖误纷糺之中死不寃生不滥谳稿具在奚止活千人者受封两造不宿舂而半升之謡以兴建昌守从无滞事千金捐桥税而中珰之熖以息夏中丞屡有美言为臬副而时相不敢争利于湖转藩参而士民犹欲借公于郡凡诸卓异简不胜书他若益藩王折节下交临政无挠于朱邸吴明卿登坛唱和当官罔贷其伯兄谢顾端文铨席之推不以君子附君子絶陆冡宰重囚之嘱不以要人视要人两却餽金而暮夜不欺一过邻封而酷吏改德洎乎辞荣圣世囊止一琴勇退急流年方逾艾羊叔子恩存去后岘山余堕泪之碑李令伯心切堂前魏阙有陈情之表补过尽忠于毕世承欢聚顺者廿年至若三径就荒长守杜门之辙数椽垫隘时闻还劵之言接后进蔼若春风戢家人肃如朝典只字不通于当路而遇折漕诸议则必尽言一介不取于他人而周族党缓急略无难色诗歌余事得风骚汉魏之遗理学至深晰濂洛闗闽之要刻有因明撤蔀合为明志一书总之阴德如耳鸣公不自言故子孙仅传其什一文章如枝叶世有知者则渊源皆发于性情原其泽及于人止是诚能动物迄今建昌祠为名宦合十三郡而弦颂如新因思疁邑自有乡贤何二十年之爼豆尚阙伏乞俯从舆论批祀泮宫庶彛好在人江右无独专之仁义而典型追古海壖有不坠之风声矣
　　陶庵全集巻七
　　钦定四库全书
　　陶庵全集巻八
　　明　黄淳耀　撰
　　文补遗
　　与龚智渊书
　　春闱榜发我兄又遭摈斥刖足之叹贤者不免然我辈不朽原自有着力处科名得失不足撄髙明虑也况时局至斯弟虽幸邀连捷亦仍袖手无为俟胪唱应防毕决计束装归里向海滨村落中寻块干浄土与二三同志读书谈道长为乡人以没世而已若使奔走长安趋跄要路称为某某入幕之宾某某荐举之客无论素性不耐烦并非平昔切磨厚意也【此与下三篇俱朱桓觐扆于龚开泰斋中得之】
　　与龚智渊【时乙酉六月十六日】
　　今早至南闗见我兄区画谨严井井有法所练乡兵皆俯首承教当由贤昆季忠愤之气实有以摄服之也而偷生败节之徒辄哂为螳臂当车自毙身命噫读孔孟书成仁取义互期无负斯言而已若軰无知一任诮笑可也
　　又【乙酉六月二十九日】
　　松陵消息甚恶举义诸公尽血肉委地矣银台公订于今晚设祭谅相见不逺当即在旦夕间与诸公晤于地下也
　　又【乙酉七月初二日】
　　闻兵已过太仓渐逼葛隆镇愁惨之气城中四起乡兵閧然欲散北门已有出走者我軰第静以镇之可耳此刻将造银台公所明晨期与兄握手以毕此生师友相知之谊
　　荅夏启霖书
　　弟日来病痛乃是于人伦物则上有透不过处发念虽真且正而求通不已遂成心病如值墙壁者然其与胶滞声色货利者异趣而同归信乎无真则妄不立真者妄之媒也惟思善不思恶乃做工夫入手处思善未诚流而为恶故曰苟志于仁矣无恶也自今晨懴悔前过矢不复犯辅仁之益实资至友唯时赐锥劄使其不沦于恶幸之幸也所参庸义大叚精诣自半部以后尤有风行雷动之气清心细对则兄之浩气直养汨汨乎来吁可畏也其中小有商略处或在有意建立而语脉不圆过求深防而间成穿凿然亦百中之一无乖全美且弟隔垣而望尤过无当唯不敢蓄之于心而不吐故僣注行间或再一示研德可乎忆昨午晤对时兄谓应试必不望富贵唯顺风而呼以为行道之地则此意不能无也弟退思之资今日之科名以为行道决无是处化当世莫如公传来世莫如书此又不待科名近代陈剰夫胡敬齐之流又何尝借科名耶兄应试自无妨且尊大人意也但勿赘此科名意乃大善耳残冬尚有十余日有便相晤长冀谠言【此一篇得之毛纯斋中】
　　与侯广成尺牍
　　碑文谨严雄整如程不识李光弼之兵后半为太史公防睛则尤千年来未经拈破者不敢妄汚佳稾辄述所见以复偶见吕后纪中襄平侯纪通索隐以为信子查史汉诸侯年表皆云纪成子则信不侯无疑矣【以下文集补遗俱得之秦藻斋中】
　　序
　　寒谿诗草序
　　虞山王古臣先生以清词丽句闻于吴中所至名山胜水僧驿壁可喜可愕之观辄为诗若文以记之好事家传写讽诵以为唐世陆鲁望方英之流实能遗外声利对丘壑非夫趿履朱门以终南为防径者比也徃余尝游先生里中读书虞山数闻古臣之名并见其一二诗歌求与之友而不可得今年古臣适以它事过疁余乃得交其人尽读其前后篇什怳然如歴藤溪陟乌目过破龙涧褩礴于古松流水之间嵚岑峭蒨移人情性甚矣古臣之诗之有得于山水也余昔年尝经庐阜客岁往返燕齐之间所遇可喜可愕之观为不少矣触事感怀不能尽见之于诗诗成又不能如古臣之工岂山水之遇诗人亦有幸不幸邪欣赏之余因以余之所愧者告之
　　叶念庵先生遗稾序【崇祯戊辰】
　　世之好古辞者多薄时义不为夫时义之与古辞异者边幅尔若其苦心致力以参古圣贤之防六经百家之説涵澹深防不诬不游则虽厖然称古辞者所得未尝或异焉陆务观曰前軰以文知人非必钜篇大笔也残章断稾愤讥戏笑之词皆足知之故时义小物也而为之者之心气浮实学问浅深可求而得也吾不及见念庵先生闲尝取先生之文而读之见其于古圣贤之防六经百家之説无之而不涵澹焉无之而不深防焉悚然叹曰此非先生之文也先生之人也其人深故其文抑之而奥其人通故其文扬之而明其人寛故其文廓之而大其人洁故其文澄之而清先生之于文可谓禀厚而发迟志慤而得精者矣顾逢掖三十年九献不售卒之坎以殁嗟夫世未有知先生之文者也今出先生之文以示人皆掩巻不欲观或勉强卒读皆以为文而已矣嗟夫世未有知先生之人者也熈时曰知吾先子之文与人者一人焉赵定宇先生是已先生在南雍时防吾先子于軰俗中敬之爱之毎试必冠其曹伍其与吾先子书牍皆严重若先軰古道鬰然可观也夫赵先生天下伉直使仅知先生以文其爱且敬之必不尔使先生文人也何至为赵先生所重若此故曰天下有一人知己可以不恨赵先生之谓也先生遗稾无虑千百篇今熙时取其十三篇以行盖皆晩年笔云读是编者勿问为古辞勿问为时义亦视其苦心致力之处而已矣
　　徐宗题制义序【庚辰】
　　嘉隆之间吾疁大宗伯徐公以文章政事名天下公之言曰文自六经至七大家而精髓始尽勦贼者遗其首尾又曰昌黎文不模史汉而得其精神又曰古于辞而不古于意如夏畦之学汉语盖其意以讥当世之镂琢言语自号秦汉者公与弇州为同年友周旋四十年持论龂龂不为之变弇州晩年颇好唐宋而不薄归熙父则亦自公发其端云尝叹公以元老钜人为世推重即无文章已足不朽乃其砭陋起衰如此此徐氏之家学所以闇而益章久而滋大也宗题于公为曽孙沈笃嗜古壮思涌出尝以数年下帷尽发其先世藏书读之所为制举文上遡经训下揽诸家旁贯横陈髙翔防出模范山海排戛云霆洗削纎巧藻黼大章固已闯然升作者之堂而哜其胾矣嗟夫宗题之才诚有大过人者然岂可不谓之得于家学也哉昔陆务观有言欧王苏诸公皆科举之士彼在塲屋时苦心耗力凡陈言浅説之可病者已知厌弃如都市之玊工珉玉杂治积日既久望而识之一旦取荆山之璞以为黄琮苍璧万乗之寳珉固不可复欺夫前世科举之文与今科举之文不同而其繇科举之文以进于古文则一也余故读宗伯公古文而知其珉玉之辨当在为举子时今宗题于珉玉之辨精矣过此以徃万乗之寳将出矣防宗题刻其稿若干首问世余为序其渊源书之首简
　　陈世祥寄弟小言序【壬午】
　　吾邑文献之族近必称陈氏自潮阳公君陈先生以来子若孙俱有大声于黉序曽孙世祥尤白眉也其人端雅平恕无年少才髙之气其文清深秀丽无襞积雕锼之陋及门之士未有过之者今年八月同射防南都予困塲屋久畴昔之飞扬跋扈销镕已尽而独深望于世祥之脱頴及榜出竟不如人意夫文岂真有利钝哉钝莫予若而何以忽不钝于此试世祥可以憬然而悟哑然而笑矣仲冬之朔别予省亲常山出所为寄弟小言者乞弁语予读而竒之弥恐世祥之不能无介介于怀也遂相慰劳曰夫文岂真有利钝羣千百人而摸索之幸与不幸而已矣使幸则侈然以喜一不幸而即愀然以悲斯其人之深浅为何如也愿与吾子两戒之吾与子亦各求至其所未至而已矣夫文章学问之理譬诸行远世固有往返于三餐者然亦有歴千里而脂车秣马未敢轻言乎税驾何者其各所期异也今吾子之所期其规橅大略已足窥豹于此编而可无三月聚粮以极其车辙马迹之所至也哉子行矣升堂问寝之暇风雨连牀兄弟自相师友待贾而深藏逢年而大获吾知陈氏累世之文献于是乎益逺矣
　　杂著
　　尹伯衡先生诗集防
　　蒙不知诗而喜言诗诗者持也古之人持此物以为训非取其廉纎绰约聊有风采而已将必有禆于世者而后言之三代以后诗人之与风人合者晋渊明唐子美自染翰为诗者无不置两公口齿间乃数千年来学陶者恒失之枯学杜者恒失之累求其神似者几如咸池之音不可复防此无他古之人有所持今之人无所持故也夫贤逹之士竒情浩气素菀畜于胸中仕则托功名气节以传不仕则为诗若文以防自表见陶杜两公之诗大抵从穷入也有陶之挂冠乞食环堵萧然而后有其恬澹任真超絶六代之诗有杜之流离转徙浮游避乱而后有其沉鬰顿挫跨压三唐之诗岂独陶杜而已古之人皆然盖穷则闲闲则多读书多游名山水交天下幽忧沉废之士凡国家之治乱人事之得失土风物宜之璅细皆逖覧而周知之故其为诗可兴可观确然有以备一代之风雅嗟夫此岂世之浅浅者所得而防与吾师伯衡先生工为制举业禀经酌雅廿年揣摹亦既老于斵轮矣卒无知先生者先生亦不以不知故有所贬以逢世蒙于众中覧察之魁闳寛通神宇落落信其中之所得深矣乃其无聊不平之意亦往往见之于诗诗多咏物拟古余为詶赠凡若干首蒙卒读之曰穷之益人甚矣哉使先生不穷或未暇为诗即诗亦未必其工至此也今拟古则逼古咏物则肖物政使陶杜复作何必去人有间哉独惜先生之竒情浩气仅仅以胸中之万巻目中之数子了之而语及于山水游歴则犹有歉焉夫山水者天地之真诗也向使夺陶公之庐山杜老之巴蜀而求其诗如今日之所称陶与杜者不能也以两公之所不能而先生当之此其穷有甚于古人者矣虽然古之人不有积书以当卧游者乎徐仲车杜门不出而四方之事无不知者多读书故也传曰知者乐水仁者乐山知仁之于山水岂必身至之而后为乐也哉今先生之所与游多缁流墨客一丘一壑者能各出其诗鼓吹而陶咏之若其于古人之书则又深探力取如悍将之穷追而未有已也其所持以立言者岂小生世儒所能测邪耀也何知知先生之诗之甚有似乎古人而已
　　题袁节母呉孺人霜哺篇
　　嗟予不逢兮适此乱离蹙蹙靡骋兮言归故闾纵观今古兮俯仰兴悲节义皎然兮厥志罔欺女子事人兮德以为仪一与之齐兮终身以之念兹贤母兮不愧须眉杀身何辞兮睠此两儿泣血明心兮白首为期凡百君子兮视此女师
　　论
　　圣人之心与天为一
　　圣人之所以制天下者无私而已矣圣人之所以能无私者法天而己矣天下之变至无穷也人之心至不可纪也五方之俗异宜五服之民异习而各自以其心为不可已之心积之既久而部居分焉党与衡焉战争生焉如火之燎于原不可扑灭如丝之乱而不可理如海波方怒而风击之也及其既定而观之则又皦然以明汰然以清夷然以平若此者葢其人之天也圣人得其天而制之运之于巍巍之上措之于茫茫之中而天下之部居合党与消战争解此岂有他谬巧哉以吾心之天合乎天下人心之天而己矣故曰圣人之心与天为一请究论之天者物之不为妄者也以其不为妄者析为四府则有春夏秋冬播为五行则有水火木金土而统归于一原则曰太极盖仁之为春而义之为秋礼之为夏而智之为冬与信之为季夏也是人之五常与天之四府为一也貌之为木而言之为金视之为火而听之为水与思之为土也是人之五事与天之五行为一也因是而肝应甲己心应丙辛脾应戊癸肺应乙庚肾应丁壬则人之五性即天之十干也又因是而好应申子怒应亥夘恶应寅午喜应巳酉乐应辰未哀应戌丑是人之六情即天之十二支也是故日月之盈缩朓朒星行之飞淩厯乱万有不同而太极不变则天亦不变而人之所以与天为一者亦不变太极者何也曰天之心也圣人居天之位执天之纪观天之心自其紫极闲堂凝旒充纩以及班朝涖军分田锡土之间自其前英后杰左辅右弼以及宦官宫妾侏儒优笑之际只只乎翼翼乎洪范之所陈丹书之所儆诗之言不显无斁易之言惕若自强礼之言无为守正虑无不朝思而夕儆之刀剑户牖以铭之也而后圣人始油然自得其心因而得夫天下之人所不言而同然之心立一政焉不咈人以从欲不违道以干誉曰此天理也用一人焉询功言而甄叙之度材质而高下之曰此天民也养一物焉鸟兽之胎卵不敢不惜草木之阴阳不敢不时曰此天物也刑赏无所私加曰此天命也天讨也礼乐无所私作曰此天叙也天和也凡圣人所为无一不推而本之于天而天下之人亦虩虩焉如天帝之临乎其上也意谕色授则九服承流言传号涣则万里奔命不顿一防不折一弦不驰一辞不质一讼畏圣人之威如雷辊电决仰圣人之徳如日晶月明于是圣人之徳上及飞鸟下及渊鱼无一物不获其所而天下固己大治矣然则太极者天之心乎圣人者其全体太极而为心者乎呜呼三代明辟无论矣汉莫盛于文景文帝寛仁恭俭而仅得黄老清浄之遗景帝综核严明而不无刑名深刻之习迹其内治宫庭外修典物盖亦驳乎多可议焉贞观之治追嫓古烈而十渐不终论者致惜则皆以私意累乎其心故也惟宋艺祖有言曰洞开重门如我心曲稍有邪僻人皆见之斯则几有类于知道者使稍加以学汉唐诸君不足俪也吾于是重有感焉心犹矩也古帝王之心则犹造矩而能用者也夫矩平之以正绳偃之以望高覆之以测深卧之以知逺环之以为圆合之以为方裁制万物惟矩所为而已矣后世人主天资虽美入圣不优自非圣信明逹之臣耆艾魁垒之士终日陈天道而以仁义中正迪之终日称天命而以水旱盗贼戒之则虽欲正心其道无繇此犹曲木之不自正而聴命于櫽栝也故曰木从绳则正后从諌则圣呜呼汉之萧曹丙魏唐之房杜姚宋其不足以与乎格心之佐矣韩范诸人几近而其道未醇也必也伯子之辨王霸乎必也元晦之论正心诚意乎彼二子者不得相位故虽欲格君之心其道亦无繇后有君子可以慨然而作矣
　　表
　　拟上念嵗祲狱繁颁诏中外悉蠲十二年以前未完钱粮特谕辅臣防同三法司官清理淹禁务称好生至意羣臣谢表【崇祯十五年】
　　伏以帝徳防愆启殷忧于民瘼王心惟一厪清问于时艰道惟约己以裕民心在胜残而去杀石田茅屋乍见阳春棘木槐防共腾嘉气窃惟禹分九等作贡惟均周训五刑亭疑不滥月要嵗防先计有年无年之殊羑里夏台并悬重用轻用之典汉世之蠲除有二繇田租以及赈贷史不絶书高帝之约法惟三自盗贼以至杀伤过此皆赦葢当劳止之嵗衾槥且赐于朝廷况秉钦哉之心狱岸敢苛乎崔防慨盐铁始于敬仲而祖其説者酒酤茶漆无所不算亦无所不征洎督责本于李斯而扬其波者宫墨劓黥有罪必加亦有加必酷起元朔迄延熹得官多在于输粟前崔实后刘颂议论间主于肉刑海鱼増三倍之租木鹤絶千声之鼔入识贡者熊皮雕羽即珠飞穷海而必追刑官者荼苦脂凝虽钱有雇山而防贷歴观唐宋除陌间架青苖手实之文与凡酷吏拂足捎云突地死猪之法心乎痛矣涕既陨焉盖黄纸放而白纸收不禁品屋围桑则以头会繁而刑章益峻赭衣多而画衣少因之屦贵鼻丑则以金赎重而赋入滋艰不遘圣明何知民病兹盖伏遇仁侔覆载道协禹汤起藩邸入钩陈二十而以徳盛揽河魁握金镜千年而快河清嗣王业于千亩之间祈田祖而祀农皇俭勤日着拔元慝于崇朝之顷清掖庭而肃盘水威武弥尊重思昭代之兴隆实繋本根之深厚高皇帝念民疾苦始编赋役黄册而升勺斗合皆自粮长以输官仓宣皇帝法天好生因读立政周书而笞杖徒流皆责三司以平寃滥盖嵗漕东南米粟四百万水旱则蠲更定大明律令六百条矜疑必赦是以农政脩而蚕茧被于山谷驯致断狱少而鹊巢依于贯城列圣以来淳风茂矣惟天运承平既久暂焉谷贵人荒兼有司训导不明渐觉麕惊鱼乱屑榆无粥家家掘蛰燕于寒山覆日有防往往泣黄沙于虎穴枫天枣地之国鹄作面而较枯嘉石圜扉之旁蛊化肝而犹愤召杜既逺于张不生遂使百姓倒悬之悲壅于闻见则朝廷无繇而知朝廷子恵之意格于奉行则百姓无繇而被驱苍赤作雕题凿齿积怨愁为雉雊石言祷甚桑林叹深梧象用涣纶音于薄海俾寛筹防于大农除积欠防自十二年以前轸兵荒极于十三省之内继降再三之敕并谘不二之臣操丹笔者敬哉无令请室幽魂乞余灵于渡蚁叹苍鹰者谁也务使海濵孝妇闻吉语于金鸡圣意叮咛人情抃舞顿使河山千里之外厐眉鲐背尽同酺醵于一堂天威咫尺之间棺絮欧刀立起然灰于白骨若夏税若秋粮知百姓寄财如外府或剪除或减等知王者用法如江河人无卜式之心讵讥平准狱罢臯陶之祭尽是福堂臣等心存抚字意主明清读孙樵驿壁之题知囊有金钱即是王民之蟊贼咏苏轼狱中之什念魂飞汤火重干天道之阴阳值兹大诰之重申窃以官箴而自矢谷方秧节麦方吊旗民最苦青黄之不接头有针薫足有刺剟囚敢言奏报之皆虚永惟周廪汉仓可无长计以足国岩彼郑书晋鼎实则古人所不谈政寜拙于催科文勿深于析律庶几抚摩疮痏待疲甿生意之复还亦或接踵循良为圣世太平之一助伏愿轩图广炤尧镜増辉因已蠲推所未蠲虽尺帛束皆女织男耕之所积因己赦思所不赦彼青巾白马岂金科玉律之所寛量其入而出可知殱厥魁而余罔治将见蝗蝻不敢为虐泠风清亩歌树桑纳稼之休獬豸皆能触邪潢池緑林邀衅甲销兵之乐
　　策
　　执事策士之首即以古帝王之术本于诚一者为问生窃有感焉我皇上日旰求食未明求衣可谓诚矣拔去大憝脩举祖法京京焉思所以新美天下之风俗者十五年于兹可谓一矣然而敌不靖宼不灭旱蝗洊臻道殣弥望此皆天所以启翼我皇上而底斯世于綦隆也岂诚一未至之咎哉又岂诚一外别有操持而后可哉盖亦仍就执事所引臯陶之言知人安民者求之而已矣知人者上自元寮下及州县皆能挤掇而后可安民者内自辇毂外及边庭皆能扶持安全之而后可二者相提而较则安民必本于知人不易之论也请言知人之法古者三代盛王出则见三公六卿入则御缀衣虎贲防仆奄尹之属无小无大皆朝夕游处而后能知其为人降至于汉去古已逺然而冯唐袁盎之徒皆郎官小臣或得与人主直言曲譬如朋友然或参处深宫之间至斥言其嫔妾之可否而人主不以为忌其臣不自以为嫌故宫中府中咸若一体耳目不壅而政事疏通也孝武失徳颇多乃其知人之明独絶千古者亦以霍光日防诸大臣皆取诸周庐环卫之间也自时厥后若唐太宗于房杜王魏诸臣皆一二评骘深中其隐诸臣亦释然服之虽太宗之天赋英敏哉亦其君臣之间相与无间而后至此也我皇上圣明首出同符三代不可以文帝太宗为喻生请以祖法言之始置中书省召许元胡翰日防食其中轮讲治道非圣祖之所以礼耆儒乎征宋濓刘基章溢叶琛日备顾问非圣祖之所以亲法从乎州县所贡孝亷人材皆得引见长吏以治行称者召见奬励赐坐宴而后遣非圣祖之所以接逺臣乎生故以为欲尽诚一之义必极知人之明欲极知人之明必通下济之义公卿府部召对平台纶音传谕未已也必朝夕继见以询之州县小吏卓异奏闻天章褒慰未已也必临轩清问以察之务使人材贤否邪正之故无不明中外纎悉隐微之情无不逹然后本任官稽成之法设移风易俗之条推之辇毂则辇毂清推之九边则九边靖矣是知知人者安民之本也知人安民者治天下之本也诚者诚此者也一者一此者也岩夫玩心神明涵养圣敬则有典谟所载与夫二祖列宗之心法煌煌矣
　　夏后先赏而后罚殷人先罚而后赏赏罚者砺世之砥石也有功不赏有罪不诛虽圣王无以为治虽然悬赏罚以为权而以精神加厉其间则董江都所谓琴瑟不调必解而更张之者倘亦可参用其意乎今天下之精华稍竭矣求之以足国裕民而铸山煮海泄盈剂虚者未之有也求之以竒谋异勇而飞苍夫黄捭阴阖阳者未之见也章服不可谓不荣也萧斧不可谓不凛也然而薾然如病者之未愈矻矻然如芒刃之顿而不行者何也生窃以为足国裕民之无人者士溺于科目之习所学非所用所用非所学也竒谋异勇之不出者士拘于资格之説始以是求之旋以是困之也马端临有言以铨曹署官而所按者资格则磨勘小吏得以司升沈之权以科目取士而所程者词章则操觚末技得以阶荣进之路今使汉桑孔唐刘晏曰操三寸柔翰剽剥缉拾一旦处之以大农筦之以国赋其能精思熟计如曩昔乎必不能矣今使谋若孙吴勇如黥彭俯首弭耳奔走诸大吏前称门下厮役其能安然而为之乎吾又知其不能矣国初三途并用其重者荐辟与乡贡次乃及于科目其有茂才异等晓习兵农礼乐天文地理河渠律厯兵阵壬竒诸科者皆不繇场屋一出即为台阁妙选方面大臣若国初用师则诏总兵官佩将印领之而以文大臣总督参賛其勇智足仗者虽抜起行间亦未尝鄙之为粗人目之为哙伍也故其时豪杰有义之士既得专意于实学而纎利小才亦趯然思所以自见盖文士之鲜实学也自轻乡贡罢荐辟而独崇科目始也谋勇者之不乐自见也自痛抑武弁始也近则荐辟之法稍施行矣而州里不劝驾举主不连坐边隅多事曰増武臣而其求之也不精制之也多方古之推毂而命者不如是也诚复国初乡贡之法责成学臣务重实学不独以觚椠从事士之华实相副者年书月考学成而贡之朝勿拘限年之例而于荐辟至者稍为隆重其文重之则吾之责之也深而举主亦甘受不称之罚士之足国裕民者出矣武弁则开以丹青之信誓以茅土之言有能灭宼平贼者朝廷不中制文墨吏不掣肘但用唐世以裴度督李愬之法节制遥听于度而兵机进止一防于愬彼才气既伸而飞扬防扈之心亦不得作也士之竒谋异勇者出矣夫有燕昭之金台而何患无乐毅有汉王之拜大将而何患无淮阴苟行此而奇士不出盗寇不平则许绾有言臣请以臣首为徇
　　明道有言一命之士苟存心于物亦必有济语吏治于今日盖其亟也吏治不越威爱两端然威爱岂杂用之术并施之方哉古者国侨治郑有火烈之言董安于理晋阳有峭涧之论黄霸治颍川实以精密行其慈恵孔明治蜀亦云法行而后知恩然则内以爱为本而外以威济之始以威为导而终以爱拊之吏治止是而已汉之六条唐之四善所以制官方也不可举而施乎宋璟之争限年陆贽之议七患所以正铨选也不可择而避乎卓茂之自密令入为廷臣黄霸之自颍川入为丞相所以优守令之叙也今岂无循良乎唐太宗书刺史县令之名于屏风宋仁宗之牍记其名临辞陛见所以严守令之课也今岂有异术乎生窃以为今日吏治之在考察太寛迁代太亟牵制太多督责太严祖制设抚按官巡行州县考察守令举其循良清白者劾其贪酷罢软者又谕吏部考察贤否以牧爱宜民者为抚按官所举不称一体论劾今皆不能举其实矣所谓考察太寛也先臣周忱繇长史径陞侍郎陆瑜繇布政径陞尚书此皆嘉以布闻就加官秩久于其任然后责成今则近在三年逺歴再考輙得美官以去吏视州县如传舍耳所谓迁代太亟也等守令而上之有二司等二司而上之有抚按奔走伺惟恐不力跪拜造请惟恐不防昔人喻之众身而加一臂众臂而加一指所谓牵制太多也军兴以来催科办者为能吏转输缓者为弃材如祖制所颁祀神恤孤学校诸科皆废而不举非其不能实不暇也所谓督责太严也诚能申敇考功振刷风纪以救考察之壐书慰劳増秩纪功以救迁代之慎选方靣大臣具报所行所禁以救牵制之弊旁谘地方水旱量议所征所贷以救督责之弊吏治其有鸠乎抑有説焉吏之威爱皆本于亷亷则不可以不养也古太守禄二千石县令禄六百石今守令之禄财及古者四之一耳彼内顾父母妻子之养无以为资而退循其耳目口体之际傫然也礼俗之酬应迫之上官之苞苴迫之交游亲党之邪説迫之则其势不得勉而为善生窃以为国家宜严汰冗员稍节水衡工役及燕赏织造诸不急之费而以其所节者量加守令之禄以养其防至于奉事上官送往迎来者有禁竿牍游説之属有禁私买利田宅盈千亩者有禁而又严高皇帝犯賍谪戍之罚则吏治之兴日可俟也生请歌羔羊矣
　　积贮者天下之大命也奉上徳意劝农课桑使旱涝有备而百姓给足者守令之事也兼权熟计与周官九式九赋相出入者非守令之事而庙堂之事也今天下岂忧财少哉患所以耗之耗财之患莫大于兵国初九边粮饷多资盐引屯田不全借挽输也万厯中九边始借京运増至二百余万当时已苦其多今自兵寇交讧以来辽饷勦饷嵗増不已新旧几二千万两计额已十倍于万厯时国初无论矣敌人防入或曰将少也则増督増抚増都督増参谋賛画増副总兵参游以下诸员不知其计也流贼公行或曰兵少也则増兵二十万而文武诸臣之在行间者召募家丁挂名幕府不知其计也竭生民之膏血嵗输九边适以充债帅之嚢饱干没之腹而国计于是乎大病夫金谷相输犹血脉也日流于身故无疾一或壅之而痈疽生焉疾病作焉今则其壅之之时也虽使守令日搰搰焉以劝农为职其富至于土等黄金谷量牛马而兵日益加饷日益増则亦拱手圜视末如之何己矣虽曰増兵増将者亦曰顾事体何如不当惜财耳生观古者大将握兵于外独出独入始能成功高仙芝封尝清之兵败于中使督战李临淮郭汾阳之兵败于节度不一是将宜择而不宜多也勾践伐吴信陵救赵皆下令三日汰其癃弱思归者过半曲端之对张徳逺亦曰见兵四十万人必斩二十万人乃可用也是兵宜择而不宜多也夫兵与将本不宜多而况重之以冗禄浮饷使中国萧然繁费哉今宜严择将精练兵汰军中不必设之官以减冗禄汰军中不必用之卒以省浮饷则民力寛矣然后师充国孔明羊祜杜预韩重华李抱真之成法以屯田变叶淇之折色以中盐通宋元以来交子防子之意以制钱钞采晁错募民入粟塞下之论以通开纳则有司之事次第举行可也虽然四者之中开纳亦法也不足则行之有余则直罢之而已矣
　　事固有若不相系而实相繋者诗颂卫文而曰秉心塞渊騋牝三千颂美鲁僖而曰思无邪思马斯臧夫思之无邪心之塞渊本于几微而騋牝从焉而马臧焉此皆有深意至理可绎思也故马政有得失而世之古今吏之勤惰兵之强弱皆在乎此矣生请略言前代马政以复明问可乎汉之马盛于文帝而耗于武帝盖文帝时马养于官又飬于内郡又养于边塞至武帝侈心好大青去病穷追幕南士马恒耗十之六虽其时匿马之罚甚峻大宛之使益出而于马政无补也是汉之失不在于求马之不勤也唐之马盛于贞观至麟徳而耗于开元盖唐兴养马于监牧又养马于飞龙厩张万嵗实能其职至宗倦于政事安史祸生而苑监之马皆没虽前有王毛仲善牧养后与突厥吐蕃互市而于马政无补也是唐之失不在于牧马之无人也宋之马盛于治平而耗于熈宁盖其初市马于边而于河东京西宜马之地兴置监牧至安石散国马于编户赋监苑于民间民病而马亦大耗虽文彦博力争新法于前李纲申复旧制于后而于马政无补也是宋之失不在于议保马者之无正论也我国家建监设苑马事至详説者谓两京河南山东牧于民即宋之保马山陜辽东牧于官即唐之监牧然在边者病其无实而在民者苦其有害近则春秋二运折色之既行西北二边和市之路并絶京师三大营所需马三万匹而倒死兑补之余尝不盈数千九边各镇所需马四百余万冏寺折色尝苦其不继也为今之计如清察草场之侵占者优防马户之穷苦者陇右岐豳宜勘实牧地广行孛畜养马丁田宜悉征租金以召牧圉而又重冏寺之权慎牧卿之选复川陜马政都宪之旧此皆大略也生则以为兵不强马政不可得而复也三大营之兵不强各镇之兵不可得而强也汉初天子不能具淳驷唐初止得突厥马三千隋马三千耳而马卒蕃息岂非南北军与府兵为之根本乎若今日京营之兵不强虽渥洼汗血之驹骕骦一骨之骏将安用之且夫制蹂躙之边庭当用古偏箱车搜深山之流贼当用步卒登海防边楚蜀上流防防当用舟师此皆与马政相维持者譬诸一发牵而众发随动未有马政独强者也圣明在上行将内清铜马外服屠耆生且言其进于此者而造父非子之事不暇以详焉















　　陶庵全集巻八
　　钦定四库全书
　　陶庵全集巻九
　　明　黄淳耀　撰
　　拟古乐府
　　狡兎窟
　　责冯驩也驩为孟尝君营三窟以自固于齐其后孟尝君相魏遂与燕共伐破齐
　　长铗归来债毕收一窟已凿二窟留长铗归来重结靷齐王不寐君高枕嗟汝窟成伤汝国他年兎葬元无窟君不见赵城有客卖浆徒慷慨劝君归旧都古来狐死犹丘首兎窟狺狺皆国狗
　　易水行
　　诮荆轲也轲欲生刼秦王得约契以报太子谬矣
　　函谷闗开五国走督亢图中一匕首乐生久去丹金台纵杀秦王谁与守危冠壮髪车中去死灰之人见天意劒光飞去白云高不敌咸阳祖龙气吁嗟乎赵城楚地诈已多馁虎反肉世有无欲持约契归燕都惜哉岂止劒术疎
　　曹相国
　　讥曹参也参为相国不能兴礼立乐
　　相君暇豫何吾吾后园吏舎闻歌呼咄嗟吏人相晓无相君亦是高阳徒戚姬舂如意死县官宫中醉不起老雉横飞十步里君圣武臣画一两不如【句】酣歌弄白日相君刀笔未有奇胶西长老称宗师两生堂堂牖下死相君空尔为
　　颍阴侯
　　美灌婴也婴与齐襄王连兵于外故产禄之谋不成
　　颍阴侯为吕亦为刘荥阳一出仍逗遛荥阳下为刘不为吕南北两军同有主吕家宝玉摧为屑臣功得比清宫列高庙神灵再恱康九州未见炎精缺数千年事屡胶轕饥鹰在臂随人掣君不见关西男子称雄杰力扫义兵看国灭唐亦有人诛敬业【韦孝寛破尉遅回而杨坚之簒成魏元忠破徐敬业而武曌之势固】
　　刎颈交
　　责张耳也耳余为刎颈交同立赵王歇及耳余相恶耳从韩信击破赵斩余泜水上追杀赵王襄国
　　刎颈交生年单贱称雄豪千金购老百金少两人心知各相笑云起龙骧愚者惊为陈为赵皆纵横监门忧一死河北怨一生将印尔何物千秋破人情泜水义兵诚失防兵败犹令广武惜信都赵后襄国俘生者独慙厮养卒
　　平城苦
　　讥汉高帝也帝自平城归始以宗室女为单于阏氏元封中再以宗室女妻乌孙皆从其国俗
　　平城苦平城苦七日不食能彀弩围开一角幸有神女嫁蛮中不犹愈锦车千乗送蛾眉玉顔羞杀舆中姬姬虽已羞汉未足乌孙又听歌黄鹄
　　长沙叹
　　讥绛侯也绛侯谗贾谊而信袁盎
　　仕宦去无中人不如车戏杂风尘上书去无相怜不如啬夫立圏边男儿有才曜奇世谁识公卿是军吏蒙君谗救君死【人告周勃谋反逮系长安狱治卒无事谊上书讥上上深纳其言养臣下有节】君心乃在安陵子噫吁嚱古来树人多树棘枣树怀赤心献君君不食
　　首鼠行
　　讥韩安国也安国辨魏其田蚡事实阴左田蚡
　　魏其是丞相否壮士何须问杯酒丞相是灌夫族东朝正尔怜骨肉当年鼠首何曾两丞相车中怒鞅鞅五百遗金事已往天下何人絶朋党
　　舞阳君
　　恶女谒也何进异母女弟为灵帝后母号舞阳君进欲诛张让等舞阳君数受宦官赂遗为其障蔽进遂遇害
　　舞阳君家屠羊女入宫暴贵强出入金闺游紫房幸依省内安能忘家有将军雠段张洪炉不鼓毛髪长张氏子妇何氏殃蚘分两头相龁伤昔年文母为妖祥今由南阳国再亡钩弋之诛诚则刚汉家英断归武皇
　　哀赵郡
　　惜北齐赵郡王叡也叡欲出和士开为士开所害死于忠也然叡尝与士开譛杀河南王孝瑜
　　兖州刺史即日发领军意气何轻忽珠帘美女聊相绐入宫仍似握槊时数行诏下谁相雪昔何宿留今何决余珍肯受生者慙死者无声独流血华林园良有以死见先王诚已矣寃魂莫恨刘桃枝请问西华门外水
　　秦王府
　　责房杜也秦王世民杀建成元吉房杜辈成之李靖李勣皆不与
　　秦王府中力士舞君有父兄臣有主金髙南山视如土拳毛骏马来扬扬昔年射贼余大黄一矢痛入慈父肠地下宫中恨无极房公杜公皆有力千古独诛亡赖贼
　　袁氏叹
　　讥刘表也表贻书袁谭袁尚谏其兄弟间事甚切至然诒谋不永后世卒与袁氏同辙
　　帝昔有二子阏伯与实沈其居各参商其衅日相寻降生冀州野厥名尚与谭【叶】交臂仇蛮邦贸首戈防林百战亏股肱一朝竝为禽明明刘荆州愤踊进良箴岂知高楼上冡子已悲吟
　　许氏客
　　美许贡客也孙防杀吴郡太守许贡贡客亡匿江边防单骑出卒与客遇客击伤防防遂卒
　　江东猘儿勇如虎身骑骏马手击鼓朝冲强阵偃朱旗暮奋雄谭摇白羽许家奴客草中来飞髇猛射金甲开一死为酬吴郡守九泉不避孙文台君不见桥边豫子耸长劒五起不成衣血溅又不见河南小吏怀霜刀阁中董卓怖欲逃此劒此刀不常有阿瞒老死红顔手
　　羊氏女
　　丑羊后也后以高门之女尝母天下乃至失身刘曜极诋司马家儿其遗秽靑史视南风殆有甚焉
　　南风吹尘尘暗天洛城犂作黄沙田宫女如花委道边金墉天人亦瓦全姗笑司马儿轻薄时世贤八字靑蛾防新粉半生博得新主怜君不见厐娥亲报父寃孙翊妻杀戴员健妇之名千万年
　　渡泸篇
　　美诸葛武侯也客有讥侯者曰何不径伐魏而与南人相持余曰蜀之南蛮犹吴之山越也山越不賔则孙权不能不屈膝于魏南蛮不服则武侯不能不稽讨于曹出师表有云思惟北征宜先入南然则渡泸者伐魏之始也
　　三方鼎立英雄争瓠壶夜缚成都惊丞相渡泸泸水淸有蚕可市刀可耕万井烧盐卬火赤丞相自临添火色五丈原头星化石薄田十顷桑八百
　　别主叹
　　美徐元直也元直事刘先主其母为曹操所获因辞先主而诣曹
　　报雠雠已亡读书书已精结交天下士仗劒求明君天翻地覆龙战野疎巾落落轻中夏同心但识凤与龙国士谁论陈共马俯首看心心未变去住君亲两凄恋君恩莫谓不如亲放归母子重相见古今忠孝全者谁羔能跪乳乌能慈愿向邴公求上药莫令天水寄当归
　　海东操
　　美管幼安也幼安居辽东庐于山谷晏然若将终焉公孙度父子前后所资遣皆不受晚而西归魏氏屡下玺书征之皆上书固辞
　　海水兮羣飞乱离斯瘼兮吾将畴依夷叔高怼兮栁季已卑吾奉先人之烝尝兮吾不敢受人之食与衣
　　惠风叹
　　美愍怀太子妃王氏也妃太尉衍女字惠风刘曜陷洛阳以妃赐其将乔属妃义不受辱遂死之
　　天家婚絶哭未絶离石兵来汚宫阙青宫元妃太尉息齿劒如归宁事贼君不见清酒三升书一纸天高漫漫白沙起路人愁叹金墉前还闻劝进排墙年此翁此女何天渊
　　悲台城
　　讥梁武帝也帝雅好奉佛其筑淮堰以灌寿阳死者盖数十万人
　　王鸾譻譻夹路守帝在讲堂僧众走千缗足陌赎不回幅幅诏书称顿首石头城北火酣酣歳在丙寅八十三内科罢供春殿闭鸎飞草长愁江南古来南北本无别不独湼槃经内说君不见长淮筑堰时寿春百万为鱼龞
　　王公怨
　　责谢朓也王敬则女为朓妻朓告敬则反后朓为江祏搆害叹曰天道其不昧乎我虽不杀王公王公因我而死
　　拍张王公心不平儿曹弹作懊侬声东牀快壻文赋手告变归家慙见妇妇欲复讐讐未复罻罗高张廷尉狱【朓诗寄言罻罗者寥廓已高翔】吁嗟乎三代史中君不遗【朓临终语门賔曰寄语沈公君方为三代史不得见遗】三代史前君所知生受交亲死无负栾布向雄皆我师
　　胭脂井
　　吊陈后主也后主起临春结绮望仙三阁日与张丽华孔贵人等游宴及隋兵至乃逃于井
　　临春阁高云不流仙女亭亭居上头挈壶掌事断更防凝情转态无时休百舌黄鹂娇欲语六宫诗学江郎体蛮牋照映瑚钩玉树陵临文石陛日旰隐囊停细腰百司奏事纷牛毛手披目览随所遭回身拜谢君王劳吁嗟长江古天险齐兵周兵君莫管隋家伐鼓轰如雷不似后庭歌曲缓缓歌曲待兵来胭脂井里涴靑苔家亡国破不可道故宫秋雨凋官槐
　　石头城
　　讥褚渊也渊受宋明帝顾托卖国与萧道成百姓谣曰可怜石头城宁为袁粲死不作褚渊生
　　石头城高百尺黄冈付巾帼露车行逢七夕司马门称定防保妻孥轻竹帛银柱琵琶在谁席山中何郎笑格格美须髯竟何益
　　汚貂行
　　讥齐明帝也武陵王曅无宠于帝尝于御坐曲宴醉伏地貂抄肉柈帝笑曰汚貂对曰陛下爱其羽毛而疎其骨肉
　　大官一柈肉王子千金貂貂汚犹可易忍疎骨肉爱羽毛莫起后堂山莫射东田鹄剖心置地中何异数觔肉君不见萧家挺藕与杯浆不问典籖不得尝累叶红枝皆自剪临湘别自有萧郎
　　禹川人
　　哀张彪也彪初在若耶山为羣盗后奉表梁元帝及陈文帝据震泽将还据防稽彪部将沈泰申进等叛之彪遂败走独与妻杨氏及一犬黄苍入若耶山中陈文帝遣人杀之欲迎其妻其妻誓死不辱遂许为尼彪友人陆山才嗟泰等背叛刋诗吴昌门【云云】
　　若耶壮士七尺身生死为梁不为陈虽然不及陈兴国亦是当时雄杰人万骑翻城多部曲潜身独上山巅宿夜半火来争斫头黄苍惊叫靑蛾哭一哭田横命何短再哭人心不如犬
　　防稽隠
　　咏夏綂也綂防稽人隠于海濵晋史载贾充遇綂其事甚奇
　　防稽先生隠空谷不笑不言心若木朅来市药洛城游城中衮衮多王侯曹马自争侬自隠浊河清济不同流水嬉未罢狂歌起一合乾坤惊不已晋朝太尉面如灰载得旌旗愁落水太尉魏臣还晋臣子胥之曲闻不闻
　　余氏妇
　　美节妇也建州余洪敬妻郑氏为南唐将王建封所略不屈以献查文徽文徽欲以荐牀席郑氏以大义责之文徽慙乃还其夫
　　烈烈建州妇奇节天下惊乍可充庖死难为荐枕生将军按劒光如水欲杀蛾眉翻自耻防回齽齘无奈何却付藁砧归故里道傍愧杀无限人辱身未得全其身
　　念家山
　　吊李后主也后主尝演念家山旧曲
　　家山破家山破宫中一唱还众和霓裳曲霓裳曲古时声慢今时速今时江水古时流六朝不见令人愁新音繁手椒房出花翻叶落如清秋乐工曹生空按谱不比中宫邀醉舞舞残金缕葬娥皇玉环在臂留悲伤民间传得家山曲处处歌尘绕画梁妖淫感召兵戈起兴亡只在声音里吴苑荒凉走麋鹿石头蒙羃生荆杞此时的的念家山宫娥散尽无人弹长江遍是黄花水春梦悠悠只暂还
　　蚵蚾矶
　　伤汪台符也台符歙人有王佐材以书干南唐烈祖为宋齐丘所忌使人诱台符乗舟痛饮推沈石城蚵蚾矶下
　　蚵蚾矶水弥弥矶下醉翁呼不起曾持牋上两行书写出胸中万巻余长揖陛前论管乐立谈当世比严徐生平奴视九华叟老语槎牙肯钳口屈原渔父两防防翻怜君醉人尽醒君不来兮醉亦得不见西山渔钓客【同时陈陶亦有台辅之器以齐忌之隠于西山后僊去】
　　四言
　　题程孝直兰巻
　　猗与秋兰植彼中阿有馥其花有黄其葩虽曰幽深厥美弥嘉之子之远我劳如何













　　陶庵全集巻九
　　钦定四库全书
　　陶庵全集卷十
　　明　黄淳耀　撰
　　和陶诗
　　和饮酒二十首【并引】
　　辛巳冬杪客海虞荣木楼宾朋不来霰雪萧然惟苏氏兄弟和陶诗一帙连日吟讽因举酒自沃次韵饮酒诗如左葢亦陶公所云闲居寡懽纸墨遂多者也
　　我生劳造化如器陶埏之一入圆方间永离胚浑时纵心观虞唐履运伤今兹忧乐两纠孤胸积羣疑沃以一樽酒形影相擕持
　　平生麋鹿姿结爱林与山误懐济物心汨没俗中言一经如法律亭疑三十年彼哉曲学生功名已流传钟期不常有我自得我情营道亦干禄入世仍逃名荡荡宋华子莫知鲁儒生如醉被雷烧此骨不受惊清狂幸如初嵼将何成
　　飞鸟衔我发是夕亦梦飞飞飞遭金丸翼塌心中悲车前有役夫梦醒心依依忆为南面王悔使魂魄归梦觉两相羡更迭为盛衰未辨觉非梦饮矣休猗违
　　朝光入山楼栖鸟已惊喧揽裘曝新阳暖气无颇偏仰视天宇清得我檐前山山中出岫云变灭何时还我心正惆怅黙与风铃言
　　聋明而瞽聪尚存一者是是非两变易乃复成誉毁深居观物态至竟尔为尔蚊眉栖蟭螟厠床幻锦绮挂书在牛角仰面思豪英虎争一鸿沟割弃父子情舜禹安在哉所持夺与倾萧条二千年不见岐阳鸣痛饮呼防子斯人岂狂生
　　白雪艳清冬流风送余姿梅花独先觉蓓蕾动髙枝巡檐一笑粲所得乃经竒草木有雕镌我心无思为一悟众妙门嚗然脱羁
　　吴趋百货集日中市门开轻重各相得龟贝俱满懐一夫懐尺璧坚卧与时乖问子何髙尚又复非岩栖什袭诚已勤不如荐涂泥荅言万乘寳贵与连城谐捉裾使尔观我宁懐寳迷一市更俳笑拂衣我将回
　　北山颇孱顔陟自城之隅风急毛发寒四顾多荒涂一笑语山英我至尔勿驱逝汲清冷泉浣此忧患余髙栖斯可约岂必神丽居
　　战伐扬兵尘饥荒殣行道懐哉漆室忧发白岂待老酌此三雅杯如雨洒枯槁枯多雨未足一溉色亦好丹砂何时成天地秘鸿寳置我尘间商歌望八表
　　万马脱辔头岂有独立时举世尚鞶帨我亦绣其辞顾念古人心将无不在兹微言较分寸中蕴邱山疑长啸上东门恐为时俗欺安得葢世雄障江使东之
　　醉乡无町畦我亦践斯境陶令终日醉次公终日醒醒醉尽称狂醉者得要领生年钝如槌觞至便脱頴犹嫌醉乡人身后名炳炳
　　我从疁水来新知喜我至我从琴川归故友邀我醉新故两相于何独安即次本追河汾游不慕主父贵至言如醥醪咽之有隽味
　　逾壮添一丁酒徒饮我宅醉歌尚盈耳殇去杳无迹古来大圣人乃衍螽斯百岂无襄陵邓亦有香山白此理茫昧然而我何叹惜
　　我有小弱弟授以田何经经史略上口羽毛新欲成与作百里别每叹寒暑更嗟我贫负米嗟汝勤趋庭祝汝勿学我赤霄奋雄鸣孤云飞寒原鹡鸰有深情
　　至乐走马猎好之能发风君看日月耀自在金庭中圣人守中规塞极乃得通所以苦县言天道犹张弓少小味义根探珠云可得嵗月难把玩冉冉向不惑坠绪既微茫贤关屡开塞一室且芜秽况乃活邦国逝将畊守田稼穑在黙
　　我友两三人夭枉皆未仕覃思颇追古苦节洵求已彼贻君房言我懐贡公耻何知弹指间相率赴蒿里使我为涂人学问失纲纪老骥疲欲休脩畛浩无止俯仰百虑煎耿耿或可恃
　　我爱陶夫子逸气含清真遗民耦柴桑黙语如饮醇有时荷锄归悦喜良苗新薄醉便忘天急觞欲椎秦后此李謪仙胸中亦无尘王侯轻蝉翼纪叟独殷勤以吾学二子颇觉风期亲有如桃花源渔子能问津倾壶就钓碣漉酒裁疎巾安用圣人为臣今中圣人
　　和形赠影
　　海鲲能化鹏麦有为蝶时当其鹏与蝶故吾岂恋之如何我与尔百年拘系兹虽非胶漆坚坐卧如有期不见尔去我尔又无留思日月两跳丸俯仰情凄洏去去蹑紫庭愆室恐受疑屋漏如可葺为我商一辞
　　和影荅形
　　一镜持照君尽见君妍拙余镜复照我镜镜皆肖絶君我同镜华等无可喜悦念居歴刦中几聚还几别君显我之明君隐我之灭终无至人术水火不濡热感此相因依微分为君竭木叶将斡殻一视无优劣
　　和神释
　　我在天地间肖貌则斯着刀亡利可灭我独无新故譬造土偶者泥水相依附泥溃复归土曽闻昔人语今我与二子假合为同处我动尔岂知尔行我仍住生灭一曙间那复由气数多君束缚我遣作闲家具冰炭成哀乐波澜生毁誉如今弃不将不待将不去【禅家有死时将不去之说】猛虎在山林独往无怖惧至人如孩提不学兼不虑和辛丑嵗七月赴假还江陵夜行涂中口号【昆阳舟中遇雪作】
　　嵗暮多烈风同云复冥冥邅回百里间亦似千里情忆我寒梅花兹晨笑柴荆喧啾下鸟雀剥啄来友生岂知孤篷下一笑双眼明决决文凘流遥遥岩岫平舟重既晨发路迷且宵征所欣丰嵗祥农鳸可以耕兼悲冻死骨不见蔓草萦一觞酬袁安媿尔千秋名
　　和与殷晋安别【送天河令徐孟新】
　　临歧多淡然别后心长勤况兹万里游隔我平生亲防紒入胶庠得子成芳邻俛仰二十年不异夕与晨循道岂有殊眷此行藏分我居子献防荏苒逾冬春人归筮盍簪客去咏停云章缝及铜墨笑谈阻清因所愿酌贪泉不改吴生贫上言敬皇休下言抚烝人
　　和于王抚军座送客【再送徐孟新】
　　我昔游西江春尽花草腓竹间坠猿狖木杪闻催归子今行此道我梦犹依依梦中与子行既觉乃乖违交淡欲无言事欢宜塞悲羣龙今满朝火辰扬其晖赢粮兼防马尚恨功名迟赠子青兰花以当琼玖遗
　　和荅厐参军【三送徐孟新】
　　宜阳蛮蜑国颇习中州言苍山拥县城隠几如邱园闲咀马防榔静咏舂陵篇喧喧铜鼓中琴歌独悠然我欲往从之奋飞无阶缘伫闻嘉政声愤懑当一宣我家老涪翁清风满江山将子留妙染余事垂千年
　　和乞食
　　方朔虽长身侏儒颇笑之贫欲去扬子避席反逊辞嗟余累口腹此日贸贸来堂下设麄食筵前置残杯对之骍我顔强咏衡门诗事事逊渊明独如彼寡才才拙性复刚我穷真自贻
　　和连雨独饮
　　影与我为双无解此防然孤斟劝我影终胜监史间缸花艳深杯起舞聊偏僊欣慼两何为我上不有天天岂让一夫久处安排先乘流且安行遇坎当徐还庻几风波中养此草木年不见桃李花去去无多言
　　和咏三良
　　忠臣死社稷忽若鸿毛遗不闻弃髪肤下荐蝼蚁微堂堂百夫特杀身奉恩私清血沾便房游魂依繐帷小节亦何有君徳良已亏不见蹇叔徒黄发各有归苍然墓木拱死岂忘塞违遗风既墋黩容悦更相希诈泣与佞哀生作牛山悲吾诚爱吾鼎不愿衣人衣
　　和咏二疏
　　仕宦如饮酒酒半当辞去环坐式号呼宁复有佳趣二疏昔在汉抗志黄鹄举天子重元寮储君惜贤傅蜚遯竟超然叹息动行路便便夸毗子登陇左右顾进慕钟鼎羶退邀朋党誉白首缨华簪此岂真急务陶公弃五斗千载符风素髙车感倾覆旷语发深悟伊余老匹夫无复羁絏虑富贵倘不免斯理久昭著
　　和咏荆轲
　　六国本蚩蚩弱姬而为嬴前锋指督亢太子呼荆卿雪泣视日影戴头入咸京金注岂再掷不待彼客行秦强资盗马楚霸用絶缨取士以度外能屈四海英忆昨燕市上剑歌有雄声狗屠与渐离皆足托死生拈掇苦不广自致匕鬯惊丹诚昧大计轲亦负虚名客中有此竒寄在何门庭早进黄金台当值数十城在燕非一昔临发乃经营岂惟劒术踈好谋不好成千秋博浪椎一撃非凡情
　　和癸卯十二月中作与从弟敬逺【舍弟伟恭初为博士弟子作此示之】
　　毛义非通人意与当世絶抚兹劬劳愿衡门未能闭寄食漂母餐养髙袁安雪进退欲如何终然抱孤洁今朝讲肆开爼豆为尔设蹮蹮媚学子游戯亦可悦所愿遵周行前修有芳烈既撷三春华仍存贯霜节吾衰甚矣夫邱园将牧拙不见同人爻语默本无别
　　和荅厐参军【送侯生记原游北雍】
　　养真衡茅我读我书瑶珠玉璇斐然清娱岂无雅曲骇彼爰居子非侯芭载酒我庐子有羣从维席之珍穆穆醇酒不可疎亲草木同臭矧伊喆人一室邈然天涯比邻嘉运遘会抚情孜孜天阍既开将子谒之防尔名骥陈我佹诗嗟老羞卑亦匪我思缓子旬日终当离分子遄行矣谢慼招欣屹屹燕台亭亭吴云岂必风翮嘉声遥闻八音绸缪黄钟独鸣枭卢先得陋彼撩零祈祈国胄集于上京鹊起争髙龙盘靡宁陶陶朱夏飒来雄风六翮既齐在盈宜冲抗手一揖鼓琴三终爰赠爰处各敬乃躬
　　和读山海经【十三首】
　　陶诗多游仙语坡公读抱朴子和之余读陶隠居真诰有感聊仿两公之意
　　今日昼景清雨翻蕉叶疎真气一回薄虚白生我庐缅懐千载人防记得竒书中苞仙五品傍载一车华阳有髙隠灵笔动记疏开帙再三叹我岂火宅俱愿学张激子闯然遇山图慧业有先后精诚或相如
　　隠居髙蹈士长揖賔龙顔灵风结遐想驻彼无穷年千秋征虏亭不逺句曲山吾欲剧醪醴谁当餐至言我闻兴宁中龙书满山邱许君及杨羲灵气相与俦真经有渊源此书导其流逝追长史辙改字为逺游仙人紫清妃偶景匹阴阳假合夫妇名二曜同久长凡夫想搔背终不见神光咄哉张陵术误人赤与黄短世积悲愁愆房生爱怜舟车载人罪送入罗酆山髙真发慷喟嚾嚾有苦言世智等蜉蝣不思龟鹤年吾家子阳翁服饵兼草木颓龄九十余忍死卧空谷朝剥桃皮食暮赴黄水浴丹成入霞门玉晨光照烛阿映初得道百来太隂周鲂严白虎捕诘纷如林人马忽惊散空中有佳音火铃是何物旌此勤苦心荆棘满人世中藏火枣长剪棘出火枣啖之亦寻常鸾音唱作曲凤脑剖为粮来去若飞鸟游戯天中央天地昔崩分英雄竞驰走秦项与曹刘百战争胜负下视山泽臞渺然亦何有岂知宾四明坐落此曹后琅花非一叶丹罏满山海散形入空虚无在无不在十试一不过退落俄成悔风火诚可惜日月不相待仙释本一机如月在摽指因烦而领无此事出生死内欲存中黄外不遗践履三官倘钩考虚皇信可恃青乌本凡材朱防实贱士直以辛勤故飚轮为之止髙人体萧萧视彼奴尔有心如右英得不许斧子浮世真肉人前身忝仙才清都有朋旧联袂望我来歧涂与素丝举目堪疑猜过此少味矣我生岂徒哉
　　和游斜川【游桃源磵观水作】
　　山行无前期佳处辄小休爱此岩壑名慰我寂寞游防缘一水曲目运心自流洄洑类修蛇呀呷如惊鸥寻源忽而止惆怅复经邱邱中戴胜鸣关关互相俦农歌隔田水此唱疑彼酬丈人吾师乎知有秦汉不枕流虽未能乐水且忘忧顾慙濠濮趣天机犹外求
　　和癸卯嵗始春懐古田舍二首【并引】
　　沈生隠居城南有地数百弓凿渠通水杂植珍木余与唐陈二三子以春晴访之留饮海棠花下遥望夹岸桃花与平畴相映悠然乐之因取陶公语名其亭曰懐新并题诗二首而去
　　在昔闻桃源渔人一来践蹑寻久未得怆恨岂能免番番市南翁迹迩心自缅力穑同齐民传家师上善手植千树花春至令人逺我行流水上心荡不知返游侣亦相忘缘源弄清浅
　　旧谷满场圃知子良非贫糟牀注春醪酬汝四体勤开轩一笑粲莫适为主人荈芽花乳香鲙缕银丝新咄嗟行酒炙童仆皆欣欣中原有格鬬行子劳问津不能济时代甘与农圃邻逝辞谢景夷来就刘遗民
　　和止酒【并引】
　　与伟恭共申戒杀之禁因戯和陶公此诗诗中有云好味止园葵是公亦学佛作家
　　昔和岐亭诗见杀即劝止欲将不见闻摄入见闻里迩来纵鸾刀老饕何氏子譬彼刚制酒触酒复欢喜黙思丧乱来寃魂呼不起糟猪恣咀嚼舂磨无天理【朱粲云醉人肉如糟猪黄巢有舂磨寨】是生皆恶死何分物与己巳物既不分微命亦同矣防杀有顿渐【梵□顿制鹿苑以来毗尼渐制】悲力无涯涘从嘲儒入墨杀牛逊禴祀
　　和停云
　　黄文旦敬渝楚产也谈理性之学兼通世务以计偕路阻纡轸过疁扺掌而谈有诗见赠于其行也和停云诗荅之
　　密云在郊其思雨瞻望金台道路修阻倾葢得朋孤琴载抚尔骖既停我辀斯伫有晦者学千禩防蒙我障我疏如彼河江月出皎兮谈话西窓抗懐古初掉鞅以从春葩曜林秋丧其荣子落华芬孔思周情于古有言斯迈斯征尊闻行知以朂鄙生水有澄波松无改柯舆卫具矣式鸣鸾和嗷嗸苍生望子实多我亦枕戈如祖生何
　　和示周掾祖谢【夏镇谒先圣庙作】
　　此邦本尚武弦诵亦可欣投戈拜宣圣感彼歌风人【地属徐之沛县有汉髙帝遗迹】我来访遗黎兵烽嵗相因胶黉隔荆杞狐兔竞来臻豪圣两歇絶英图竟无闻延颈待贼刃拜跪良已勤【土人云今年流寇以三四骑穿土城而过居人奔避不暇其不及避者皆长跪受刃不复敢以一矢向】吾闻古黔夫牧守祭四邻淮海未云晏浩叹黄河滨
　　和始作镇军参军经曲阿【并引】
　　过武城泊甲马营驿村中籼米已熟居民颇有乐生之意偶至野老周渭南家与之谈有足异者因诵陶诗云目倦川涂异心念山泽居次韵以赠渭南
　　客行倦永久晨夕无可书此乡风土佳宛尔吴会如青蘘绕场圃皂槲垂交衢中藏十亩园沟塍自通疏主人种者银青莫肯纡丁壮合二耜儿童课三余我非贾大夫思与季子居冥飞学归鸿乐游随鯈鱼不知谁迫我心迹乃尔拘驱驱黄金台愧尔南阳庐
　　和九日闲居【癸未九日寓京邸和陶九日二首寄伟恭及诸亲旧】
　　羇心如秋草方枯已旋生良辰过我前端忧乃无名厉厉惊飚严皑皑山雪明朔鴈流寒影边鞞动悲声古之豪俊人感此多促龄我独胡为尔樽开且徐倾平吟懐恵连黙对思公荣知音不在侧何以诉中情愿为双飞鸿羽翼不可成
　　和已酉嵗九月九日
　　晨风鴥北林好音时一交聴之忽不乐庭柯已秋凋搔首望蓟邱防马欲登髙终风卷虫沙万里曀璇霄沈叹自骚屑斗酒蠲烦劳酒半生清悲焚我肠胃焦遥遥知此心独有五栁陶浮名弃之去千载同今朝
　　和赠羊长史【请假南还经乐毅墓作贻同年二三子】
　　七雄昔横骛君臣相诈虞明明望诸君丹青照遗书金台久摧塌邱陇存旧都孰云土一抔峻嶻不可逾我来观国光艰难抚皇舆寤思明义存寐与精诚俱南辕过良乡拔剑心踌躇骑刼今在军岩疆定何如乾坤日萧索江海多榛芜问谁列周行翕习乃多娱壮士方虎歩庙谟慎勿疎西当封崤函南请惩荆舒
　　和还旧居
　　俶装已伤离望门反愁归我生如波澜流坎皆可悲潜身学闭关巻舌谢百非玩思天地心编刬古所遗真交二三子相见语依依谭谐未及终急景已相催万境如檐花当盛便有衰童子勿弄影忧乐付一挥
　　和嵗暮和张常侍【寒夜与所知者小饮】
　　朔风鸣枯桑寒冰合井泉万物皆知时夫我独何言翳翳掩兰室心思悁已繁故人一来斯音防良未愆问讯我无恙单车度千山笑指青镜中擕此白发还暮景来飞腾儒墨两徽坐忘先师训无闻送华年逝水昧还期菁华知暗迁一觞且尽醉醉醒两茫然
　　和乙已嵗三月为建威参军使都经钱溪【送侯生智含看梅西山】
　　西崦有佳花首春烟雾积良游阻尘鞅耿耿懐在昔野寺流晨钟云林矫风翮湖山光皎镜千里如不隔之子天机深平吟谢形役一持金石韵如与清赏易幽悰方悁勤况复蹔离析寄言山中人参取庭前柏【山中有僧谈临济禅智含将从参学】
　　和咏贫士七首
　　平生蹈孔孟遇物心依依孤灯倚空壁思借寒女辉力少意自多如走不逐飞盛夏赋行役淩冬复来归﨑岖何所得所得寒与饥逝展丈夫雄永释儿女悲
　　我兴旷古懐不见羲与轩章韨岂不好未能易邱园疲马愁路歧破剑销炎烟曷以抗老饥道书读且研南邻不厌余讲徳有微言原宪蓬蒿人谁谓赐也贤
　　孙登弹一弦陶有无弦琴宫商虽嵼千载流孤音客有为余言枉尺蕲直寻轩渠聊对客酒贵吾不斟亭亭山上松髙节为众钦孰云异语黙而不同此心
　　朝得故人书缄题日在娄【郑同年寄书至】开缄釂十觞天末遥献酬杞国忧天倾妇恤宗周哀哉许泛辈乃怀田舍忧赤风荡中原飞鸟亡其俦倾筐谋一醉已矣慙苟求坎坎伐檀者乃在河之干山榛有深思退隠于伶官吾道若拱璧岂以贸盘餐应知贤逹人亦迫饥与寒清风洒空虚永慕陋巷顔猪肝累乡邑去去之河关
　　落花坠茵席其半随飞蓬繄岂赋命殊无心成化工绛灌排贾生何侯荐两龚得失自在彼屈伸将无同黙思塞翁旨固穷有余通逃富岂情欤执鞭未可从
　　好游非蜀严亦歴四五州出处云无心颇与帘肆俦灭釡燃孤炊投钱酌清流我生如百草遑代春雨忧客来仰屋梁有谘多不酬问我何苦心居贫宜进修
　　和杂诗十一首
　　刦风吹南山化作海底尘四大互腾转忽然有我身狂驰百年中扰扰分怨亲岂知冰炭懐静与虚空邻有生会归尽有夜会向晨星灯两翳幻吾将问化人
　　精卫何其愚填海欲成岭夸父持杖走猛气逐日景彼为不可成至竟同灰冷余持一寸胶澄彼江汉永郁仪抉阳乌萤尾灭无影儒门诚淡泊分道贵同骋身中草贼败信矣烟尘静
　　细物有蚍蜉撼树不自量下士笑大道如路拟诸房翼然望觚棱何者为中央河汾称释迦龙门纪伯阳信美未探本多歧误羊肠
　　夸者争荣名几人能至老孔翠伤其尾明膏不自保中台星未坼金谷酒将燥此时褰裳去岂非见几早咄哉彼蜣蜋丸粪死犹抱相牵入祸门叹息复何道
　　拔剑登髙台旷望悲楚豫谁为虎传翼餧肉使腾翥厚下有长策兵食急可去如何截足趾而为适屦虑维水载覆舟民情两相如奔鲸挟骇浪跌荡安得住平生湖海客髙卧恐无处栋折将压人国侨能无惧
　　丑者自云妍言丑辄不喜抚镜百丑呈何与言者事刀蜜不可尝谏果有深意古来苦硬人我独不相值飞光转檐宇流暮何其驶四十嗟无闻百念都弃置
　　正风何冲融楚骚浅以迫元封逮建安祖述递阡陌波澜涨庾鲍酋帅雄甫白﨑岖文章境坐使堂奥窄吾观道与文不啻分主客永言思无邪性情有真宅
　　汉儒于六经寝食犹农桑千百存什一驳米与糠后人恣拣汰适道资赢粮回斡侔云汉条通俪阴阳我耕君食之此意勤可伤侧闻斲轮言冥会神无方林中日观易如举瑶池觞
　　昨预曲江游龙楼拜端有诏推史才慙愧丘明迁贞女耻自衒硁硁已华颠我岂利齿哉名可噉而飡东方隠金门厐蕴空世缘季孟参处之志在渊明篇
　　髙人夏仲御木石隠会稽儿抚贾太尉拂衣归苍崖阮公称旷逹竒志寓咏怀竟造九锡文此秽天可弥君子终日行不使辎重离应龙潜关曷识剪与覉窢乎飘风旋不消还不亏
　　铄石始南薫折緜始微凉秋鸿随阳来春鷰定巢梁喆人见未形如矢来无乡风诗戒绸缪周易谨履霜此意久欲吐复恐吾言长
　　和归田园居六首【并引】
　　余欲耕无田欲灌无园偶读容城先生和陶诗云安得十亩宅背山复临渊是亦贫者之作也因本其意和之使伟恭讽于座隅以为嬉笑焉
　　家无环堵宫【余随家大人僦屋以居】所至思买山何异俟河清人寿期千年安得如古人采山复临渊敬受十赉文赉以北阪田岩栖髙百层老屋余三间湖江流东西竹木萦后前中央置讲堂文史浩如烟歌风复蹈雅乐死忘华颠此意恐蹉蛇飞光去闲闲画饼不可食诙谐聊复然枥马贪栈豆至死困覉鞅涸鱼纵老湫岂复有还想物性限通塞喆人矢长往逍遥漆园吏简洁彭泽长【顔延年陶征君诔防深简洁】天全不求凿性褊聊自广脱略世教外报我以卤莽
　　菊潭有甘泉饮者寿古稀华阳有真境游者憺忘归安得乘飞轮灵风巻行衣选丽尽所惬研神永无违村甿不解事妄意城市娱岂知金闺彦亦复怀村墟超遥至人心适我成安居视世等尘露视身同橛株乐是蓬蒿间中心常晏如东邻牙筹多西邻木石余雅俗更相诮至竟皆空虚尔有倘非有吾无岂真无
　　天道夷且简人情险而曲乘云招松乔髙屋翘吾足【苏躭诗翘足髙屋下见羣儿】柴桑有深意会者唯玉局酣歌岂足恃日月如转烛冥灵忘春秋朝菌限昏旭
　　吴山如好女姿态浮绮陌往买二顷田饮河心易适梅开玉雪枫落雾雨夕五湖白浩浩取入檐隙花鸟吾友于文赋尔仆役野老课耕牧家人勤纺绩此意信悠哉梦游果何益
　　和拟古九首
　　严雪秀松柏劲秋凋蒲栁贞脆各有终金石独坚久鬰鬰复鬰鬰起坐思亲友出门无所见入室斟吾酒山川多白云契濶两媿负非无千黄金不敌寸心厚寸心岂云多市道乃无有
　　朝见东日升暮见西日终咄哉宴安毒懐之剧兵戎大禹惜寸阴卓为天下雄千秋长沙孙荣木悲劲风往古去不极来今浩无穷讵忍学草木悠悠时序中
　　亭亭采桑女清光映城隅罗衣形纎手皎若春荑舒芳风何飘飘薄暮归重庐行子皆叹息愿言与之居空帘隔星汉白露委蘼芜渊意不可道蹇修定何如
　　歩上姑胥台悲风来大荒古坟何嶕峣下有黄金堂寳衣化寒灰月露浩茫茫前朝割据时复作繁华场侯王及厮役聚敛归北邙感此拔剑舞青山为低昂秉烛方视夜歘忽明东方我非好名人亦起羊公伤
　　秦王索赵璧举国莫能完相如睨殿柱猛气冲危冠归逢防将军煦妪有好顔两虎不私鬬丸泥封函闗奄奄曹李徒竟死持两端如彼千嵗狐伏匿辞抨弹道逺识良骥鸟多知孤鸾恻怆无衣子谁为共嵗寒
　　弱年见承平自谓长如兹一从更事来世已非前时雕虎横井陉黄流混渑淄仗剑出门去行行复狐疑路逢季主俦问彼龟防辞龟防不我告黾勉自研思仁义心所安皇天吾不欺防水置平地东西任所之抚琴操猗兰乱之以佹诗
　　华月漾闺景丝管含清和美人如飞鸾楚舞能吴歌歌竟兰膏灭永夜欢情多嘤嘤巧言鸟荣荣朱槿华华落鸟飞去歈艳其如何
　　万物互胶轕至人独天游太仓含稊米稊米含九州心栖无何乡风定水自流纎尘防灵台蔽翳同山邱堂奥开西竺合辙推庄周斯言有妙理当以寂寞求【吾友夏子云列子近仙庄子近佛】
　　崇兰有遗芳幽谷行采采斯须落鲍肆坐觉清芬改脂车适昆邱檥舟济沧海日短道路长况复堪久待洁清存灵神矢之以靡悔
　　和时运【再游城南沈氏园亭作】
　　翩翩同人蔼蔼芳朝非驾非舟即彼近郊新蓱泛沚温煦凝宵一雨如丝溪卉皆苗悠悠方塘我缨既濯膴膴清甽载游载瞩时节来斯怅如未足寓目成赏式陶且乐昔经鲁邦吟咏清沂古人邈矣浩叹遄归茝香在怀独弦是挥岂有荣名投竿以追班荆防松指曰吾庐雉雊登垄鸥行炯如弟子撰杖先生提壶物我欣欣一欢在余
　　和劝农
　　维我海壖杂居四民兼贫擅富滑其醇真流庸失业旱蝗相因易子而食几如宋人【辛巳嵗大荒民相毅食】稽古农皇爰及唐稷无有舄卤而不播殖吉贝麻麦功比力穑孰云疗饥必需鼎食有渰春兴膏此平陆牛犁整齐男妇悦穆只鸡祭社其至麏逐坐贾行商不如野宿博戏诚乐啙窳难久居有僮指出有邻偶古称区种十斛一亩弃稷弗务咄汝游手乐嵗厚积凶犹勤匮有匮靡积汝复奚冀肥硗同畴劳逸异至騐彼收获惰农斯愧同是烝民或生边鄙燋烂有期锋刃是履此焉不思祸灾一轨尔耕尔畬一变俗美
　　和移居二首【擕家寓邱氏乡园作】
　　我营蜗牛庐君乃推大宅暑借竹柏阴寒庇风雨夕一从嬾惰来事事避形役不能理墙屋幸许均茵席身非漆园吏蘧庐如夙昔来此诚偶尔去彼非荡析
　　邻翁天机深不读书与诗我为道今古耳学颇有之日出长营营日入无所思青青舍北松识彼年少时见人无揖让亲踈并如兹祝尔勿入城恐遭童子欺
　　和和刘柴桑
　　我经山泽间细行每踌躇今兹荷天力静寄田园居墙连友生家竹映从弟庐流水周屋下鸡鸣应遥墟闲访齐民术精防在菑畬井臼时一操习气通劳劬賔阶緑苔长萧散礼数无去去久如兹人代自相疏黙哂桃源人衣食烦百须彼居既不出我往定焉如
　　和庚戌嵗九月于西田获早稻【并引】
　　伯父正宇先生老于南畮种树穿池皆有深意余移居相近日盘桓场圃之间因仿坡公意取渊明诗有及草木蔬谷者次韵五首以呈
　　西郊青冥色在此长林端主人未梳头先报竹平安风吹雨裛时客来但遥观独行篱落中细斩恶竹还今年惊蛰早笋萌破春寒烹煎杂羹臛馈饷周贫难我来吟空庭髙兴不可干横空一缟鹤识此清癯顔此君本萧萧与世无相闗两袖清泠风相对亦可叹
　　和丙辰嵗八月中于下潠田舍获
　　旄桃结水濵雀梅出墙隈我涎如饥蛟饱噉兼袖懐园丁裁接时巧与物性谐浇培三四年根髙可栖鸡曽爱花萼好提壶赏周回再来见緑叶节序迅可哀舍南葡萄藤满架微花开清香落巵酒玉山自倾颓野芳递滋蔓野情无张乖寻玩草木性甘从山泽栖
　　和五月旦作和戴主簿
　　村居如修斋缾罍笑艰穷有时思鸡豚往预社案中独有三亩园靃靡无凶丰新蕨养耆齿老韮延温风闭门种芜菁可御一嵗终食肉智常昏采山趣弥冲尧禹真父老未谢玉食隆弃机从汉阴砺齿懐碧嵩
　　和酬刘柴桑
　　芝菌含云气不屑生道周紫兰本孤芳抽茎待素秋独有大宛麻扶疎绕西畴八谷性虽良能复胜此不【服胡麻能防谷陶景云八谷之中惟此为良】服食嗤子房赤松岂堪游
　　和和胡西曹示顾贼曹
　　芙蕖开方塘晨朝倚轻飔有如翠幕中秦女卷红衣天一滴露夜气杳微微浮荣笑朱槿假色羞戎葵【郑樵云女人以葵渍粉傅顔为假色】我来髙栁隂黙坐观盛衰畏此芳香散却扇不敢挥鱼鸟日亲狎怊怅归田迟蒲荒菱复少池上含空悲














　　陶庵诗集卷十
　　钦定四库全书
　　陶庵全集巻十一
　　明　黄淳耀　撰
　　五言古
　　咏史二十四首
　　鸾鷟常特栖騕褭辞服箱古来俊杰人不在亡主堂六国昔崩分岂无贤与良青蝇飞竿旌谗妾踞瑶房屈原既放逐楚事以俇攘信陵见猜疑蛙黾游大梁悠悠狡童心仁义愁我肠逝言空国都啖食恣虎狼往车有折轴后驾宜周防愿廻目睫智一为辨圆方
　　至治合柔徳大渊何油油吾观五千言精意良可求孝文尚清净我人以和休绂冕事上帝几杖懐诸侯轻税道则貉偃兵世如周云门虽未作函夏憺忘忧谁欤用赵张网密仍吞舟
　　瓦注自然巧金注自然昏注者岂有异外重亡其存智略逢世资利欲汨本原贫贱生富贵富贵入祸门君子逺凶徳小人惑讇言不见楚春申晩节困李园
　　泛水据帝图功髙意已怠患此争功人而难尽葅醢草草叔孙生弥缝杂鄙猥遂令鞅斯毒流漫亘千载汉在井田亡汉亡族诛在卓哉鲁两生抱经山海
　　白起善合变首身乃分离防氏制险塞骨肉遭参夷李斯非先王门诛矺其尸王翦灭六国三世祸随之此人徇功名快意无不为斫斩恬饴蜜头颅积邱坻谓天如覆奁天道竟有知宣尼戒余殃曲逆悔六竒明明周与召秉徳千载师
　　章邯将乌合禽灭数诸侯蹉跎竟失计刎首于废邱泣河不溢水负薪无完裘韩白谅不支斯人复奚尤不见阳和至苍鹰自化鸠
　　皇汉传八叶殃源始椒房五侯连甲宅旌节夜有光大角逆气三辰失天纲便便文墨士桀犬攻中央势重贤为佞权移阴胁阳史臣谨灾异可以告明王
　　燕昭昔下士乐毅何贤哉云龙歘然合岂必骏骨媒一説连五国长驱尽东来残兵哭济西青社遂成灰战伐天未厌仁义我所裁明王忽不御贝锦入宁台鸱夷待国士駃騠赐庸才再拜黄鹄举遗书使人哀
　　季子过洛阳买臣还会稽当时路人心尽如嫂与妻势利散淳源阴权生祸梯达心谅先见寡识至今迷上蔡犬可牵牵之若龙骊华亭鹤可聼听之若天鸡
　　建光失神阿貂珰遂盘据根株入紫房日夜兴党锢慷慨二三公奋髯欲收捕虹蜺扬其晖牢狱竟填聚殄瘁忧邦国烽烟逼王辂小人亦剥庐曝骨纷无数清议死不泯剧贼尚瞻顾浸浔娱九锡未敢移汉祚至今襄城野突兀李膺墓愤景入空苍萧萧杀狐兔
　　淮阴万少年王孙独鹊起贪狼绊京索批亢无坚垒燕赵既探囊三齐复折棰假王化为真昼绣荣闾里煦妪命亭长为徳何当尔再拜谢君王小人诚自耻岂知平生言怲怲犹在耳穷鸟空入懐竟负钟离子明朝走狗烹公亦随亡矣咄咄鲁朱家匹夫犹隠死
　　阏与帐下卒泜水贲军将立谈献竒防决胜良足尚外黄一小儿燕壁一厮养全君与活国杰立万夫上相马遗黄相士收倜傥十歩有芳草斯言岂云妄
　　威兽未入汉郅支方挽强子公仗剑怒一战殪其王捷书才视草劾奏已成章大臣衡与显摇笔侍岩廊臂诎妨射虎声穨坐贪狼何人泣李广永毒壮士肠
　　吾观哀平间二士心相于一士耽荒宴一士敦诗书一士醉投辖一士贫掩庐若云任运妙一士良恢疎若云立徳善一士守其初宁知天下乱性命咸﨑岖虎咥不择人鹬饥不择鱼方信古人言乱邦难可居
　　猛虎践机牙刲屠在鸾刀须防决蹯去百夫不敢要伯慎固名士义真亦人豪持节临中州奋剑清黄妖仲頴小防子杀之如燎毛时来生犹豫事往空鬰陶一变万嵗坞再变当涂髙
　　饰媵为嫁女饰椟为卖珠女弃珠亦投我贱彼反须邹生述神怪本与仁义俱王侯骇谈端拥篲争先趋古道委榛莽淫词滥笙竽遂令燕齐士拭舌谈怪迂鲍鱼腥沙邱巫蛊乱鼎湖哀哉一言失胪传多贱儒
　　髙冈至神凤此迹旷千年明穆岂不会要非彼所贤伯鸾初处室耕织咏遗编容裔来上京超遥观八埏道消谢尼父心结求鲁连避地固知几赁舂亦中权五噫满天地散入臯亭烟
　　云屋艳神仙垂罗隔烟雾玉阶夭桃花无情亦见妬婉彼管与赵故年将薄姬逝存贯霜心耻鬬朝日姿双飞既连娟独立犹低垂珠玉语尘沙余光莫照之君前咥咥笑此笑甚于悲防恩相顾问贵贱随声移感此一寸心为诵王睢诗后世逞淫昏燕燕吁堪危
　　陶公经世士拥懐在田畴如彼江湖濵频代济者愁人无访诸葛我亦傲檀侯寄此醉醒间以聴时运流如何噉名子捷径横山邱
　　神龙非腾蛇伸屈繇我身天飞苟无时旷世藏其鳞厐公生汉季道与唐虞邻堂堂刘荆州可望不可亲朅来牀下客乃是隆中人叹息三分画而后知其因
　　五马既南渡乱流何滂滂离石方虓阚邺都复猘狂苻开闗陜境李割庸蜀疆鱼羊歌慕容五将谶老羌时来互骧首运去争履膓南北断如砺漂流逮隋唐彼以无道得宜以无道亡生灵独何罪天问莫能详
　　苇籥本伊耆玉尺传周镐化与阴阳流乐由和平造郑女若飞鸾秦宫象蓬岛此时闻正声觉淡不觉好寳常师古雅妙达逞妍巧同奏杨广前何人防絶倒
　　槐栁罗甲第松柏防邱园邱园长寂寂飞葢自过门朝游子威宅暮入圣卿里结托要路津自谓长如此繁华如激箭祸患无停波衣裾一轻撇悔来当奈何始信蒋诩迳求羊可以过
　　越王战笠泽两翼分精兵还忆会稽时此曹多未生丁年懐大辱白首定雄名蚩蚩燕太子克期遣荆卿
　　次韵和东坡岐亭诗五首【并引】
　　坡公岐亭诗五首其第二首为劝陈季常戒杀而作近代和者颇多友兄张子灦语余曰子姑现老斋公身而为説法余勉应其意如坡诗之数
　　罟师贪得鱼不惜鱼化汁屠伯恬杀牛不见牛眼湿嗟彼杀业多所以遭汝得彼债既已偿汝忧差独急微性怜朱朱愚仁赦鸭鸭三品戒庖厨百笾谢巾羃兽炭与松明入罏平等赤象髓与韮葅入喉平等白深坐不横参大欢不洿帻敢邀天公怜庻免佛子泣静念古贤人饥驱食常缺今我余草蔬犹堪飨嘉客推此告同心暴殄非雅集
　　昔有愚小儿垂死思肉汁世人与彼同谈食口常湿大罚方后随无肴汝犹得胡然一晌甘易此八难急列栅囚鸡豚排籖戮鵞鸭驱驱黒业中何由发其羃我喜周生厨堆盘葵蓼赤我念隋帝庖剖蛤毫光白为生虽有累如僧但加帻为帝苟推心何异下车泣所嗟愿力防不救世界缺鸾刀启烝尝折爼供賔客大哉食时观观彼诸苦集
　　炼炭辟炊烟屑玉煮防汁此人快意时有如鱼在湿苦乐更共之麄粝安可得明者勇持戒不异救头急怜鱼如金鱼惜鸭比花鸭心心生慈云大地为之羃念有天地来川原屡殷赤人肉贱于狗斫斩无黒白及今全盛时嬉游多岸帻当思酒肉臭足感神泣鲁叟昔弥缝瞿昙补其缺悲悯共因缘门庭相主客永然舍老饕来同莲社集
　　尝酌醍醐浆不贪鲊瓮汁尝挹朝夕池不恋涔蹄湿五戒空外空十善得无得放者尚云非杀者独何急惜虫翻缚鸡绞狸因饭鸭颠倒生爱憎何异蟹行羃今人遇劳瞪目成紫赤及其视根还唯余鼻端白悟兹空万缘如风堕轻帻无生自无杀无笑自无泣大明悬三光下照诸陷缺杀心如一尘众尘合为客暴然冰释时酒肆许汝集
　　张生静者流初亦好米汁偶然逢嘉賔浇灌必取湿以余淡荡人开懐忘失得敲诗铜鉢殷谈禅箭锋急禅颂举斩猫诗歌追射鸭杀活不可拘俊气固难羃近知鲸饮非久厌鸾刀赤箴规同周何唱和谢元白愿令禽集掌无取兽抱帻缅然雪浪中怅矣杨朱泣誓将一指微堙彼河江缺因举岐亭诗恬吟讽豪客客勿笑其迂编刬已成集
　　秋日过子灦再次岐亭诗韵
　　秋堂展旧题长啸呼茗汁清吹髙寥寥新桐翠犹湿幽居嬾可恕万事忘亦得看君掉尘鞅学道心最急髙天瞻龙鸾破灶逺鵞鸭留客酒满盆蔬果不用羃坐久林月生半酣双脚赤微吟昔年句俯仰慙虚白似僧余须髯为儒负巾帻漫兴无风雅取代四生泣虫叶镌隂蜗涎篆墙缺念惟酬故人何当问辞客多谢张长公斯文乃遥集【长公谓张元里】
　　再叠前韵寄张元里
　　新诗海上来拍案翻墨汁飕飗清风生泱漭元气湿想见含毫时妻孥笑相得厐公不解事度物何急急村社散鸡豚比邻防鵞鸭落笔无端倪追虚破防羃嗟余苦吟多不见龟眼赤何当举偏师背城搏韩白髙谈落麈毛大笑堕巾帻一洗万古懐不恤真宰泣秋风注糟牀瓶罂幸无缺尚有无味禅差足饱嘉客心与德操期鹿门斯可集
　　和坡公嵗暮三诗
　　餽嵗
　　秋禾顷不登糠覈忝为佐村中需半菽市上腾百货风俗有往来餽遗无小大衮衮迫嵗除礼失安敢卧叹世者贱儒悯黙惊独座民穷如抽裂官急甚舂磨忧汝双手空坐看佳节过苏公在今日乡风不忍和【苏诗落句云亦欲举乡风独唱无人和】
　　别嵗
　　酒人方卜夜顾景患其迟鲁戈挽颓阳西逝不可追夙余肆娱弄心情荡无涯纷然忧患并歘尔移嵗时镜瘦如鹤遥羡鸡鹜肥霜日到檐宇搅我三春悲悲来未能遣嵗复与我辞念念不停住能无催早衰
　　守嵗
　　春风破残腊溪壑惊龙蛇有如胸中物芒角不可遮感此芳嵗遒健者夫如何煦妪命儿童我静汝勿哗椒酒未尽倾街鼓已三挝微吟杜陵句可怕暮景斜【杜守嵗诗四十明朝过飞腾暮景斜余今年三十矣】朂哉今夕心十年岂蹉跎一笑问三彭此语将无夸
　　书懐寄奉常张笃棐先生
　　昔公理我吴我首未弁冕雕虫出试席公见为一莞谓此龙之媒可使受覊剪我时先其俦色喜心内赧文章足波澜经史异关键脩途恐吃蹶欲到须重茧退复自思维公言敢不勉况今科目文堂奥甚蹇浅丹雘变空质青紫堪立搴蹉跎遂错料扪足无可揃踏事防触虿闭门学卷脔一笑不休三年涕常念彼荷殳者丁年备搜狝致果敌王忾足使微分践不然农鳸春竭力事甽畎田毛供粢盛亦免顔状腼嗟我敦诗书所得较彼鲜邪径羞偪侧古道守嵼捧檄者何人心焉痛如剸侧闻公南来车牛已加终如被冻蝇奋翅隔门限仰视沧浪天飞鸿落我眼再拜寄一言心劳未能展
　　陈烈妇诗九首
　　烈妇者呉江士人张士相妻夫死守志依中表以居夫兄与市魁徐某善逼令易节不从徐乃篡取至家欲污之烈妇以死拒得免讼于邑令章某某先受徐愬且有髙下其手者遂诬烈妇曰若适徐三日徐已定情矣今复欲背之耶妇恚愤以语触令令系烈妇狱欲逼使归徐度终不可乃出之会御史路公振飞按呉烈妇偕其父赴愬松江路仍欲下其牒吴江烈妇曰若然者吾节不白不如死公前乃出白刃自刭路亟命救之血已滂然流矣视其衣皆缝纫百结葢先为必死计也余闻而哀之为制陈烈妇诗
　　严雪秀松柏芳风扇桃李结根两不移贞脆互相鄙婉婉吴江妇束身事君子端音夙所尚淑貌岂敢毁永言同二仪作配齐终始
　　欢来无遐期慼至乃兼常翩翩翰林鸟失一难为翔金镜掩虚室琼琴谢髙张抱命死有归故雄安可忘六亲既单微匹妇易周章
　　衅生萧墙迩义动金石固有狐来绥绥无梁速我渡頩尔致素辞尔言何乃酗雨絶无还云河流岂西注疾风振微绡可裂不可汚
　　共姬方待火公孙强委禽篡取归其家昏夜相陵临抗愤呼昊天天髙鬰沈沈如葵终卫足匪石岂转心欲揕讐人胸而奈力不任
　　握兰坠鲍肆懐芳复归来摩娑金错刀微命待汝裁所未明贞坚黙然良独悲甘棠有阴讼钩距闻良才匍匐愬邑宰激涕成琼瑰
　　节义丧世久羣丑憎孤妍曽史诬以盗蹻跖目以贤矧兹幽闼中没齿谁相宣简墨置我傍伍伯夹我前举头竟戴盆欲雪何因缘
　　盛夏飞严霜清昼鸣鸺鹠夫家问新妇尔志可改不一齐空有言二庭乃良谋答言微志存至死明薫莸挟长复持短余哇通大幽
　　昧旦起徬徨徬徨复踌蹰烦撋及衣衫缝纫连裙襦侧闻绣衣使持斧来东吴薄言偕我亲赴愬百里余懐哉报所天行矣毕贱躯
　　厉厉心如丹皑皑气成雪峩峩堂上冠渫渫庭下血妾身既分明一瞑从兹决贞风非外奬哀响繇中切耸此道路观媿彼万夫杰
　　偕子宣子灦啓霖徳符入西山看梅六首
　　漾舟清川涘山气一以佳朝暾射谷口萧萧生烟华左林积繁霜右渚挥白沙客心大无赖耳目生豪奢躧歩虎山桥平湖白浩浩雾敛逺峯岀风轻片防好感彼鸱夷皮我生何草草济胜亦不慙芒鞵足幽讨山径蛇腹花深行每迟篱落互开遮松栝相蔽亏挺挺大夫间秀此冰雪姿独立信有邻晩芳岂无时日髙饥鸟啭谷静疎钟度梵宇压孱顔欲上仍倚树山僧拙逢迎恶草为客具佛日诚可贪奈为春色误班荆罗酒浆选石坐竒偶四顾万琼瑶一朝落我手山农日住山真赏不能有辍耕观狂夫彼此笑开口岩洞有佳名跻攀生﨑岖相顾俦侣间清冰戛眉须乐忧未云逺歴险良已愚稽首告山英留我云一区
　　望庐岳
　　我生癖山水蜡屐饶几两十载思匡庐髣髴劳意匠扬澜左里间归棹今始漾大泽收烟虹青天削屏障堂堂韩白军落落侯伯状变化根虚无尊严合雄放朝昏无端倪欲语但惆怅三日经浔阳一雨助清涨雨止生白云山山气腾上划然跻岩腰緜亘亿千丈如彼万国琛明堂受无让傍豁四五峯偃蹇失背向一峯独中立肃穆类圭玚忽见白龙飞乃是岩瀑飏想像万壑雷壮夫色凋丧覉迟千里外心迹两遰妨近愧猿鹤幽逺慙仙释旷名山如故人欲别手难抗夜梦骑茅龙陵歴颇奔壮晨兴独长謡懐哉未能畅
　　泊舟行江北村落
　　确确田中牛飞飞田上鹊老农分稻针仰视云影落荷蕖引桔橰麦路通略彴邻里更呌呼山歌应林薄客本江南人厌闻江北恶牛犊化刀劒鸡犬遭杀掠兹焉偶褩礴幽意了可攫举策数堤栁褰衣弄场藿伫鸣邱中琴静想林下酌始知干戈地别有耕稼乐居者焉得知悠悠向寥廓
　　送友人会试三首
　　坐君新堂中餐君脱粟饭不语知将离浩思一以满悠悠西笑多渺渺朔涂逺枥马嘶有声青阳近将暖丈夫忧黎元揽辔安得缓怅望东山云无心已过巘
　　燕雀从风飞划见孤凤凰竹实未肯食矧云谋稻粱空名满东海一金不盈囊鲁肃既指囷郑公方治装拔剑为尔舞饥寒亦何伤髙歌槐台酒弯弧射天狼
　　交知满我前有懐未敢吐与子平生言慺慺岂无故古调辞巧弹直躬羞局歩惆怅梁父吟中宵各狂顾白日曜阳林商颷吹海树隔我云与泥相思梦中路
　　再和坡公嵗暮三诗
　　餽嵗
　　呼僮賖嵗酒酒至无可佐有客能分甘闯如到竒货承筐兔首尖挂壁猪肝大旋袪釡上尘聊免雪中卧自念饥荒来怪事传客座树皮填腹膓人肉出舂磨安得中山醪頽然千日过感叹故人情独謡仍独和
　　别嵗
　　六骥驰九衢骥驶影反迟如何嵗月徂有骥莫能追曰余结发来意广心无涯下言砥媚学上言匡危时鼎鼎三十年不慕轻与肥所以濩落久亦无老大悲我如主人留嵗如行客辞愿同松柏坚庶免蒲栁衰
　　守嵗
　　火辰曀明晖嵗乃在龙蛇我持人子身声影两藏遮此夕饮蓝尾亲欢复如何座隅有季弟覔枣声喧哗一脚跳虎子两头持鼔挝家督顾之笑起视斗柄斜幼者行复长长者已蹉跎诗成中弟书聊与僮仆夸
　　释褐后以诗代书寄舍弟伟恭
　　崇祯十六载南宫开选塲当春寇未退计车颇徬徨诏用秋八月广额登俊良帝御皇极殿发防垂天章揆日唱甲乙释褐遵典常余忝平流进法得授曹郎休假未获请思亲泪滂滂今晨南鴈飞数行寄汝旁念与汝别时燂烁侵衣裳斯文苏陈辈鹣蟨互擕将前登三诏岩慕彼鸿鹄翔既读客城诗永懐百錬钢防力疾脱兔歘忽过维扬淮水方暴涨訇哮雷声长长年尽股栗前有覆水航河伯匄我命夺食饥蛟膓亭堠孤屹屹河之水汤汤上有团团天下有古战场捩舵漕河口十里一泽梁下流若地窖上流若天仓毫髪一失势叩头不可禳渐近梁山泺饥民恶如狼进退正惶惑闻贼破武昌故相伏剑死烝黎堕沸汤中夜仰天叹星月无晶光我行将安之鱼烂四海疮稍前过任城济阴遥在望水木类江表幽探蹔相羊传闻寇搪突独畏孔子堂想见丝竹声鲁壁尚洋洋上嘉鲁连子下思马賔王一死诚倜傥万言亦琅琅陈迹鬰连连清源接幽沧大都焚荡后物色难具详入都秋萧骚疾风卷髙冈挂壁略见蝎鸣篱絶无螀余病嬾终试谁使强激昂友生剧天伦可惜遽分张座主山阴公风神照岩廊清冰絶汁滓大珪不斲方赏我金石韵协以宫与商知我负烈气勉以桂与姜顾余慙曩贤公乃韩欧阳伏覩天子圣自责如禹汤共吺伏四罪荧惑移灾祥临轩徕茂异皇盼为悦康惕息朝士内曷以赞虞唐眠食今粗安酒釂三四觞赤侧渐辞去借贷聊充囊最苦羸马头蹀蹀尘沙黄闭户学罄折出戸旋已忘顾惟倔强姿不耻沟壑僵安得弃生平如彼转粪蜣所以公卿门干谒竟未尝余外顺坎流不用强论量亲前虽奉书苦语总遮藏汝为从容説慎勿使悯伤时方抡史才储国之梠梁争门或迮指此态岂可当我欲拂衣归赍持一月粮旧路不可行匹马从东方吴雪虽苦寒不敌蓟北霜预畜明灯檠照我髭鬓苍一言先语汝努力学佐王黥刖谋补息如我事已忙泚笔再三叹霑襟涕淋浪
　　暑日见耕者叹之
　　我行适田野火云何盘盘农夫荷锄过挥汗流食箪侧身还让畔敬我儒衣冠见此发深愧我何良自安忆昨经髙门凉风韵琅玕八珍将九醖暴殄非一端席间行炙人也复沾盘飱岂知力耕者秋至有饥寒鞭扑昼夜加骨肉昼夜剜驱驱六合内数歩殊悲欢天岂贱稼穑此人难复难谁为抚循吏偕之陇上看【右一首见公辛未自鍳録】



　　陶庵全集巻十一
　　钦定四库全书
　　陶庵全集卷十二
　　明　黄淳耀　撰
　　七言古
　　阎立本画鎻谏图歌
　　松圆诗老鉴别殊视我唐人鎻谏图谁其画者阎立本绢素完好精神俱画中髣髴在离石雄姿风气钟佳雏白日雷霆纵游猎青春台殿收名姝刺天甲观不时起老臣元达昧死趋一陈苍生爱膏血再陈先业由劳劬三陈兵疲及人怨皇矣汉祖诚师模殿上頳然变顔色横眉力士来虎防扶将下殿赴砧几速令防首悬髙衢可怜此臣亦狡狯锒铛先贯腰膂粗攀树情知胜攀槛震威不得挠其肤怪事宫奴传入内蛾眉冉冉来椒涂口吟舌话未及竟遥看霁色浮眉须我观此画三叹息笔之所到与史符画手生年亦竒士淩烟曽貌英衞徒贞观致治前代少魏徴直諌天下无田舍老翁恨欲杀明徳一言天笑愉厥后贤妃諌薄伐疏草质直如盘盂惜哉在矢已发毫厘一失千年徂玉闗西开瀚海沸驯至边镇生忧虞廼知进图寓谲谏近思逺虑皆区区使知僭国重补阙何况圣朝疎庙谟小臣贱妾虮与虱务令一一尽其愚粉墨丹青向千载城倾国破如斯须陵空想随金椀出迹真不比兰亭摹何当持此献密勿万有一补良非迂万有一补良非迂丈人收藏姑自娱
　　周文矩康弹琴图歌
　　萧萧摵摵万木声月落未落余古檠窗中一人天骨清好锻以外琴理精素手明徽相与善弹出生平广陵散本是孤音世不知未经形解仙犹逺风灯漠漠山精寒耸肩缩颈来路难子期师旷索俦侣凝氷焦火生愁叹影逼窗前复靡徙一灯吹灭去如水他年魑魅昼含沙与子争明非此君不见孙登有琴唯一弹时响像然不然
　　少年走马行
　　秋风入城秋草黄秋天如水秋郊长少年跨马蹋烟去楚制短衣身手强榼榼银鞍行道左人马安闲见者惰侧身忽若雕翅翻结鞍鞯无不妥城南古水横匹练划见晴空飞紫电去惊白日追四蹄来羡长风牵一线玉鞭虽长不及催无尘有影真龙媒杜陵野老色惆怅见此何殊天下材去冬万骑抵京室官军马迟渠马疾大冠脩剑不枝撑血流有似陈陶泽今年形势转莫支诸将论功更不疑青禾白豆豢驽马饱食只怕边风吹安得少年不爱死驱此万匹向燕市直出榆闗发三矢走马归来只如此
　　首春将之江右张子宣徳符拏舟相送入郡西诸山游陟数日因为醉歌
　　春风作花满江县行子衣裳带氷霰黕黕舟鼓不可止朋旧相逢嬾相见张郎十载论胶漆一门国士欢游衍念我远适劳筋形擕我山中百壶饯山浮浓桑染肌肤花亚繁枝明缟练二仪风雾变斯须已下峰巅犹目连夕灯明酒灎灎梦中不忆身贫贱大旗十丈卷楼船铜弩千羣驱驿传郤看梦醒余孤舟一望平波去如箭
　　小孤山
　　大孤猖披如屦脱小孤峥嵘如角出两孤争竒吾取小直上千寻有雄质九江东下雷殷殷九天忽落真将军舟如单骑偶突过回看楼橹穿层云舟人指防烟鬟峭翠羽金支出祠庙仰天大笑是虚无却望彭郎还一笑【彭郎矶与小孤山相对俗称小姑嫁彭郎盖误孤为姑也】
　　送侯氏五子赴省豫章
　　云山漫漫起座隅千里却向庭闱趋东辞建业上湖口逺势欲与青天俱大江簸荡骊龙珠一水一云皆可娱白鸥惊飞入寒雾中流击鼓吹笙竽路经匡庐少踌蹰彩翠可与来时殊拨云直上问五老丈夫与尔同﨑岖湖亭转柁江楼耸一卷竒文压装重弛装再拜嘉庆毕细数合离顔色动此时江海遥相望孤城愁见落日黄天涯应上滕王阁指防浮云何处长
　　三弦曲
　　世上三弦声促促最爱陆生弹一曲良朋珍重君肯来却似风前拾珠玉有时蕴拽吴歈声含商换羽圆而明百万金铃一时旋两三黄鹂相鬭鸣有时正宫出其口铁柱氷车偏得手塞草秋枯雕鹗飞闗榆夜落风砂走忽然幽咽不可言忆在秋浦闻清猿一一鹤声呌明月环佩游湘魂忽然愁絶变为喜如在吴趋万花里笑嬾歌慵螓首娘口吟舌话鸢肩子我问陆生十载前此技谁擅君谁传荅言少小爱入骨千生万熟夜不眠弦调手敏曲能订以谱为师以心听学成弹向大江南翻怪异鸡无敢应我闻生言叹息多万事真须自琢磨我有一弦挂在壁世无钟期当奈何
　　江南春二首和倪元镇作
　　緑芒如粟抽芦笋防鸳泛泛金塘静美人同上木兰舟弱袂长鬟娇弄影春风满把春妆冷落红欲没胭脂井碧桃花下紫纶巾澹粉楼头飏素尘鹦歌迟燕语急双袖能知泪痕湿落花游丝互相及摇荡春光入空碧六代兴亡变陵邑青山无言向人立眼看栁絮飞为萍有酒不饮将何营
　　二月轻花兼嫩笋杨低栁合林中静春思能生绮陌烟春风吹动西山影浊酒苍苔山店冷眼花不识吴王井昔时富贵鸟衔巾今作霛岩山下尘世事多流光急竞雨争风游骑湿一片花飞追不及寂寂横塘春草碧鸟啼只在旧吴邑劝君秉烛花间立年来物变如转萍二豪在侧徒营营
　　云渡上人别久过访肯示近诗喜而有作
　　筏师别我嵗屡改勇割天亲住南海黒风罗刹不得侵一片袈裟作重铠今年瓢鉢来叩闗乃知筏也归吴山为言海浪大如屋金毛玉髻何时攀却到吴山访耆宿有茅可诛笋可劚巢乌聒聒竞栖檐猛虎依依来暖足以兹卓钖在山腰忽忆遗民是故交一宿人间桑树下他年汝虎溪桥我聼师言深感叹老我犹歌白石烂欲依佛日未离家空误儒冠难靖乱师言此事且勿论留诗一卷清心魂诗心禅骨良有以得似氷梨沁牙齿江南昔有泐季潭君歩前人从此始
　　北客行【阙】
　　何孝童诗【有序】
　　孝童名万京字叔鸿松江俞塘里人幼頴异日诵数千言其父以贫故不能延师教之然万京孝友性成不待教督而自合于善父有疾万京为衣不解带久之不瘳万京告于母曰儿将请于天以身代父之死供养二亲有两兄在其母切禁之然亦不虑万京果死也万京每晨兴则向日而拜语刺刺不休如是者数日父忽谓曰吾疾不可为矣天方炎歊亟求布殓我万京即号哭出门走家人咸谓其求布也防天大雷雨万京薄暮不归其母忽忆前言心动出至溪上得万京遗履乃知其赴水死久矣善泅者没水得其尸腹无勺水众惊异焉其宗人学宪君万化为作传惜不载万京年或曰年十四五矣余惟万京之志近乎愚万京之行近乎小过使居圣门渐染礼教其为髙柴之流无疑也或疑万京死未防其父亦死何请代而不得耶夫以周公之圣史称其斋祓为质请代武王武王有瘳后而崩是周公亦终不得代武王也何疑于万京盖万京之所能为者人也万京之所不能为者天也余哀其志为赋何孝童诗将以媿世俗之不顾父母者焉
　　何家有童子其年方十余朝出采楟聊作食暮归画荻聊作书白日髙黄泉深郎罢有疾伤儿心泪向黄泉倾身向白日拜郎罢不痊儿请代走防防兮舍西东翻身投水如投空江鱼有情河伯泣孤灯青凝阿母立精卫亡愚公死百身莫赎何家子赵苞温峤是何人千古煌煌照青史
　　赠万寰中尊师
　　南昌真人天骨竒虬须直视靣有威十三工文博士二十仗剑游京师金门不能留儒服不可羁丹霄路缥缈万里登峩眉峨睂老翁怜尔诚天皇一卷披青防缣帐风叶叶玉鸾声琤琤职授星中官名书不死庭朝檄南箕电父下暮持秘咒龙神惊伐狐破古冢返魂通上清只今踪迹遍南国纶巾赤舄人人识或过社树先逃或立醮坛神被劾有病不求卢扁医回天那许京焦测上谷书生吾所贤生平异事如羊权一符一水俄寂然我惊此事夜无寐明日从师求学仙
　　书懐寄侯广成学宪
　　庐山苍苍戞南斗吐雨泄云无不有公行较士此山前三见江风变杨栁公堂昼坐如氷壶鹄袍雅拜争先趋手植楩楠作梁栋人言大匠天下无嗟今国风久衰息塲屋空闻日五色剪防镂脂也可怜大脔麤块何由得文章世变两滔滔坐看奴仆拥旌旄赤丸夜探文吏死白羽昼插旄头髙却忆成比三五政化清平文简古丘王文様出词林刘谢时才居政府此日英灵可车载岂唯江右生贤辅虽然皇祖新朴棫要是有司持矱矩我今思得公軰数十人参错天下如星辰一为斯文斡元气再为海内清风尘
　　虞山吃虎肉作
　　猛虎入山山气恶腥风倒射岩石落两三村甿不识虎谓是旄牛未生角扼虎之吭擥虎尾虎惊不及施牙觜东海无烦赤刀制南山已报白额死老夫羇旅春盘空短衣匹马行山中坐分臛饱欲死防剑四顾吾何功村甿村甿莫仓卒儒冠为尔频冲髪人间真有猛于虎劝尔投身依虎窟
　　诸同人擕榼来就吾家贺余举子戏成杂言一章
　　庭树婆娑生意发一寸春枝出槎枿厐眉书客报添丁酒社诗朋日来聒长腰米斗五百钱破灶湿苇寒无烟烟生炉中正防箦酒三缾擕到宅长鱼细菜堆满席塞破茅斋惜不得君不见浔阳五栁翁又不见杜陵诗瘦客名父声名满人耳通子骥子无顔色我今老大困泥滓落落长身惟牧豕后进争呼丈人行【去声】先生祝作商瞿子以兹懐抱恶无比不望石麟兼鳯觜但求郎罢稳称呼便觉阿囝胜虫豸侯生张生心相于谓我老蚌真生珠倾筐代作汤饼集折简遍致髙阳徒坐中夏生吾畏友四十明珠为我夀上言嘉庆溢门闾下谑琼枝映蒲栁我笑酌君一大盆【阮咸与宗人共酌以大盆盛酒圆坐】君家虎子已飞奔烧灯共持蓬箭舞洗掌独少犀钱扪忽忆小时剧作恶骑残竹马留墙角三十年来驹过隙又以生男烦合醵生男似我已蹉跎他年男大当如何三间老屋须教守十角耕牛未厌多与吾意表事擕鹿门太早计阿翁嬾惰信天公且向醉乡谋一醉
　　邑中团练土著侯雍瞻要余偕诸人徃观因集仍贻堂即事有作
　　黄尘直上猛士呼将军讲武城西隅蛇蟠鸟翔八阵图笼鎗跪坐翼以趋方圆变化争斯须惜哉卧龙今世无长刀直立数十夫一臂能盘丈二殳白棓手搏无嬴输较射还持金仆姑蹋骔分骑生马驹防若槁木悬鼪鼯当轩下马意踌躇似惜好手不可孤厐眉书客叹且吁毛锥一把何为乎连年闻贼窥楚吴中州百姓遭刲屠阑入城墙有雄狐悬军万里逋天诛我非闺中静女姝安得暇豫如鸟乌侯生长笑撚髭须顾谓公等何区区即今辕门乍援枹雕青恶少剧虎防提此十万横驰驱叩嚢底智成哲谟坐中徐卿勇略殊藏身帘肆同橜株是时技痒不可拘一跃欲攫天狼弧侯于江左称夷吾徐也夙将无豪粗我偕三四髙阳徒颇解痛饮提壶卢仍贻堂中樱笋厨春灯照映红瑚酒酣仰面看金枢作诗记事传通都
　　白鹦鹉歌
　　西苑中百鸟房有白鹦鹉一只洁白如雪其首微带杂毛慧而善舞唯不肯言耳防有饲鸟人曰至万岁前则言矣
　　出自西域遥遥之垅坻来处上林密密之樊笼翠衿红嘴非伴侣鹤鹤白鸟输光容一语一言能黙记聪明学得鱼龙戏舞如缟带乱翻风停似雪花轻委地我来索语貌闲闲不是瘖聋不是奸只知天子赐恩泽肯为旁人转舌关多少公卿羞见汝帝前不语人前语
　　豪鹰歌
　　有鹰在百鸟房意气肥满盖久不出猎日饲以肉而然也此物利在搏击今既防厥勇又靡彼肉于事有足感者因赋豪鹰歌
　　豪鹰见鸟如见血一双老拳能划鐡宫监擎来过细栁伏翔鸟那得有不出猎闭深房绦镟一条磨欲断鷰雀满檐戏汝旁旁人嘲鹰是凡鸟不道飬鹰病在饱饱鹰锁着无风威不如纵去天外飞
　　卖枣儿
　　北枣味佳北人顾嗜南枣有黠者取北枣制以为脯诡曰此南枣也北人售之其价什倍北枣
　　燕山枣树深枣生纂纂悬赤心悬赤心人不喜谓言南方枣如仙种传来胜如此市儿狡狯生大贪即将北枣呼为南皮脱核开生面他人得枣皆称善卖枣儿谓言尔黠尔更痴安得终身挟诈不使旁人知
　　燕姬叹
　　北人多蓄女子饰其姿首教以歌舞弹棊陆博诸杂伎仕宦者以多金买为侍儿儿或不乐其主辄用秘术杀之因转而之它
　　燕中姹女顔如玉腰素盈盈才一束翠翘寳靥试新籹皓齿颦蛾矜艳曲工迷下蔡城解货成都酒卢家小字有人知陌上使君争索偶十斛明珠许换归只言松蕣比心期流蘓帐开珠箔掩破尽工夫与画眉何知觌面成捐弃只买朱顔难买意北邙萧瑟白杨风尽与春宵酬秘戏东家寒女方待年眼看琵琶过别船古井波澜誓不起齞唇厯齿无人怜
　　庙灯二市歌
　　京师有庙市灯市一月各两开开则市声嘈嘈自朝及夕余欲购杜工部集徧索乃无有暨求它物亦然因笑曰彼固妄有其名也
　　东城灯市声阗阗西城庙市争臂肩燕姬利屣立不定御史青骢难着鞭经旬盼望只一日明日市门仍寂然东吴儒生覉旅客欲货珍竒双手赤那知市货也寻常只有貂皮与狐腋归来太息向僮奴东西狂走何其愚忆过豪门真可羡天琛海怪相辉遮藏不许路人窥识气贾胡遥望见
　　续丽人行次坡公韵题美人照水图
　　金塘灔潋秋波长红兰叶叶裙带香美人照水如照镜自见清眸自断肠画师何处传深意一防靥黄新破睡矫如天际下飞鸾水面落花羞靡靡他时日映桑枝寒东方千骑停金鞍在地愿为池沼水只与蛾眉对面看相看脉脉情无底相对终成路傍子君不见渐台水深鹊驾齐浮槎无路空悲啼
　　陶公归来图诗次刘静修先生韵
　　典午昔年逢革除蒙蒙八表沈康衢陶公归来手荷锄一辞足化骚为奴致身本期元凯俱沧海漂荡无黄虞武陵之人有与无柴桑幻出桃源图容城韫璧不肯沽千载二士遥相呼哀哉赤狐还黒乌
　　答武林陆丽京
　　昨识陆子面今同陆子游落花一片飞岩幽青壁矗起撩双眸飘然长袖凌飞楼风急天髙如凛秋前望五湖后钜海元气欲与胸中流君不见山中旧有巫咸墓突兀至今应有故又不见山中旧有言公祠弦歌寂寞令人思嗟今世路纷如此卧石饮泉翻可耻古人似此山中云去到人间即为雨而我刺促胡为尔书剑无成困泥滓穷庐悲啸但闻鸡故里浮沈空牧豕以兹来徃深山里凤歌欲觅桃花水却忆西湖上曽蹑南屏巅湖山秀色染肌骨緑萝防幕生紫烟东望钱塘一水不可以径渡中有巨鱼奋鬛摩苍天山川雄杰人磊砢陆子坐秉文章权一门国士互唇齿天下俊争差肩风尘泱漭隔君面爱而不见心茫然即今覉旅欢相索大笑髙歌露龈腭百轴新文未入秦满堂倾盖如游雒看君画地成江湖立谈真作九边图看君抵掌论文物众星在天明者月乃知君负英霸才钓鱼荷畚暂徘徊嵩华拔地差足拟罗立小山何有哉擕我琴为君抚拔君剑为我舞酒酣耳热山影摇共作歌辞歌猛虎
　　【右一篇得之丽京子冠周又序一书一皆为丽京作也时公下帷虞山丽京来游相与订交遂有赠答手书尚存也】





　　陶庵全集巻十二
　　钦定四库全书
　　陶庵全集卷十三
　　明　黄淳耀　撰
　　五言律
　　京口道中
　　微风山磬落小艇与烟平棹发鱼龙气人随日月行四维形胜辨一苇古今争击楫知何向洪涛薄暮声
　　萤
　　旅夜风灯灭疎萤亦有情对飞开更阖独坐晦还明书巻如憎少房栊只益清井阑相似处归梦最能生
　　朱鱼
　　为与凡鱼异翻令尺水藏数头成伴侣半豹具文章逺害身长活娱人趣暗伤好投空濶去尔我本相忘
　　登石湖诸山
　　春水浑无际吴天总欲浮花疎时近眼栁弱不依洲醒酒山风急看碑野寺幽提擕佳侣在吾岂负双眸
　　半塘寺【寺有胜国善继上人血书华严经】
　　半塘禅寺古屈铁变樛枝白业三生力苍烟六代思法衰龙象至经妙神悲一悟真空理沧江月上迟
　　四桧【在虞山道院本七桧今存四焉传有方士役神移至】
　　碧殿隂风入苍苍四桧存雷烧争抝怒见尽惊奔云气生髙盖龙蛇守直根只愁移却去何物镇山门
　　松陵晚眺
　　日暮登临眼孤城也自聊湖多天在水邑小市侵桥芳草叹前路緑杨惊旧条望中惟燕子与客共飘飘
　　夜泛鸳湖
　　积水月涓涓月斜舟稍前归渔摇艇火宿鹭定湖天遥指塔相对暗寻花满烟峰峦无一防吾醉独苍然
　　水势
　　水势沄沄大峰文午午浮春风随处着花气逼空流曲岸斜阳转长天去鸟愁十年疲物役俯首媿沧洲
　　泛舟西湖
　　碧水风吹皱朱尘雨浥清纎歌何处接慢舸不知行骏马盘隄疾珍禽坐树轻夕阳何淡淡山气莫能名
　　韬光寺
　　鹫岭摩天碧峰峰虎豹文蛟宫楠木蔽僧灶水筒分石迸林中雨江飞海上云髙楼吟复笑倘有骆丞闻【见公手书题作鹫岭】
　　石崖
　　苏子曾游处留题剥藓花春蒸崖腹润石迮履痕窊童子忧深入山僧许蹔家经竒聊一叹脚脚近龙蛇
　　谒于忠肃公祠堂
　　澶渊非旤宋代邸本安刘力竭山河在功成骨肉忧草衔寃血碧江挟怒潮流雪涕荒祠下乾坤正可愁
　　渡钱塘江
　　伍相鸱夷去钱王昼锦空英雄如昨日陵谷自春风白鸟沉烟外苍山立雨中布帆轻转怒长啸对鱼龙
　　富阳城晩眺
　　浙西天漠漠片雨富阳城逺嶂千鬟妙长江一掌平风樯争薄暮烟栁报清明乡思萦覃葛萋萋艸又生
　　桐君山
　　桐君丹室在天下防人闲碧濑长归海清风独满山花开游子路云泊野僧关叹息钟声内仙禽自去还
　　登钓台
　　石壁汉时烟严祠风飒然雨流岩下钓星动泽中天地坼芝英瘦山空鸟迹一丘难济世不敢慕前贤【见公墨迹雨流岩下钓句作雨添松顶瀑】
　　七里濑
　　孤舟落何处山水四周遭水鬭潆洄急山含寂寞髙中流明彩蛤夹篠坠苍猱游者非康乐长吟亦自豪【他夲起二句云逆流方缓缓山水忽周遭此刻以公遗稿订正之】
　　兰溪道中
　　莽莽兰溪雨孤帆迷所之防崖争榜急逆水打滩迟身世占风幔山河老鬂丝垂堂闻有戒淹泊迕心期
　　龙游驿前大树数十章美而赋之
　　龙蜕千年骨何人掷道傍合围猿臂短穿穴兎丝长布叶千家静交柯六月凉丈夫存节目爱尔亦昻藏
　　山村
　　麦秀先吴地花开类楚源农冠裁竹叶山井破桑根斫漆猿争树烧林虎决蹯一村惊客过蛮语共喧喧
　　停舟
　　停舟屡近山寻歩夕阳间流水将心去空烟与目还对飞沙鸟白低去竹鸡斑幽絶无人领峰峦只自闲
　　草萍驿有感
　　百年孙燧节一决守仁功箕尾归天上麒麟入画中暗苔诗壁古大树驿亭空无限胸中气时危哭向风
　　玉山道中
　　懐玉山边路萧萧离越中百层岚挂眼一雨翠连空鸟道危城斾人烟古驿风子规终日响忆杀是江东
　　衢州
　　山店依城斗官桥繋艇齐岚光含野淡滩响隔春低雨暗虬龙宅春浓橘柚隄三衢风物好坦歩不烦藜
　　过广信闻铅山宼警
　　十年闗陜乱江表不闻兵税急农臣苦年荒米贼生斧柯谁在手牛犊漫多惊失涕苍生内何时见太平
　　月夜与诸子泛舟
　　阖闾城外月帝子阁边舟怅望前人去经过烂醉休春隂收大泽元气满中流胜絶惊飘泊狂歌缓白头
　　过彭蠡湖七首
　　推篷收宿雨送眼入巉岩慢水双摇橹横风两使帆缓行鳬得侣疾走马辞衔落落中流坐匡庐大不凡梅天风不正白雨一喧豗长日春春去扁舟个个来波红渔火重月黒蚌珠开坚坐看江表湖山亦壮哉牛背饥乌立槎头戏鱮跳投竿惊欲乱丸饮啄还骄白处拳饥鹭青边掣怒雕无心成搏击偷眼避风颷逆曵风帆过湖中拍浪儿轻儇沙鸟似狞恶海童为百斛舟何重连晨桨未移闲思强弩手一破巨鱼鬐楚俗尊祈赛龙神气色殊分风勤客子割肉醉师巫笳吹殷胶轕云车飒有无康山遗庙在血食想雄夫大湖流不尽尽处夕阳平山逺皆疑梦天多不觉行髙帆吹岳影骤鼓发江声曵曵薫风至南云一半晴水分南纪盛山挟大湖雄舟楫三苖俗鳬鹥万里风豫章元自合江汉已先通禹贡犹沿误书生莫凿空五月端午【是日江右风俗饮蒲酒噉鵞炙因忆吾乡石首鱼了不可得】
　　三年端午日两度客中过酒忆金陵美山看彭泽多枕欹书防续嚢久艾消磨莫笑乡心勇黄鱼压子鵞
　　泊舟二首
　　单舸时时泊浮云故故长浪兼鳬拍岸风引燕回樯谷雨罢收艾田歌闻插秧江南好风景留眼看吾乡久客知风信江狶善倒奔报晴铜角响占雨纸灯昏官舫人看熟孤村井汲浑东流山县近徃徃识方言
　　反忆
　　渐逺江西道吟诗反忆渠长徽粘巨鲤小瓮破浮蛆黄润絺堪着青匀纸惬书客游难唾井无奈是匡庐
　　舟晓
　　晓帆风力正秋浦望何长飞鸟沉空翠初暾似夕阳江开紫磨镜山涌白毫光指防烦舟子王城一气傍
　　舟晚
　　落日明雕锦山光不可图青防随逺近飞动入虚无渐背津亭小微分水树孤船窗招月看江色漾骊珠
　　舟夜
　　大风摇独夜逺梦防孤舟不尽江涛涌分明此际愁长身艰负米柔翰想封侯掩尽穷途涕无端更一流
　　乌江望霸王庙
　　英雄垓下尽尺土占江濆虎失闗中势龙嘘覇上云人怜公百战阅汉三分薄暮风涛恶疑崩钜鹿军自建业至京口或行或泊即事成诗六首
　　忆昨龙潭驿山樱繋马红事随风雨过身复画图中白日园陵气青天江浦烽向来忧乐地草草媿萍逢龙吟江漠漠叠浪隐蛮雷系防吹还解崩沙过复回芦人收网去水母划波开一叶投何所颠危亦甚哉有防皆相似无端复一留风芦藏小店山火伴孤舟隔夜占云气从前数传邮遥遥京口市吴酒滑如油江上复江上尽知洲渚情飓风兼日泊覉思一舟盈夏木早蝉细夕阳归鸟鸣临流听吹角古堞有余清末季干戈起抽兵及四方西江惊旱魃杀稼到吾乡士喜交绥免农忧齩骨忙旅懐元易感闻此一傍徨金山势不羣中流蹴浪分石镜千帆影浮图一握云潮通僧井出钟过海天闻防度登临客长歌又水濆
　　梁溪道中喜雨
　　旱干逢好雨客路转清新山碧蛟龙见江浑鲵鲋伸病轻霑手足装改润衣巾缓我归舟乐看他插莳频
　　送张介兹防试二首
　　公超辞下邑平子入西京赋就人争写经传市輙成花浓春走马风急夜论兵目送云霄去穷交意气生十年长带甲满野自蜚鸿林草寜无叹当途便不同静知天下事贫见丈夫雄莫负生平意临轩答至公
　　元日席上咏缾梅二首
　　小院初萌荚深堂已报梅拣枝将画比留蘂入缾开林逺香微接灯摇影忽来已双鬓似催取百花杯独笑知无侣频移惜未安雪留残嵗白春共一窗寒色借兰筵静香连栢叶干醉来浑烂熳髣髴在林端
　　送许子位再游江右二首
　　章门一水通此去又春风岳翠疑新长江光只旧空客愁醇酒外乡梦落花中一路山樱熟君应马首东三载南州别翻如忆故乡风前送知已事后惜流光山雨铃斋冷柽花驿馆香秪应题墨处云木日苍苍
　　夀王烟客太常五十三首
　　曼容辞爵禄疏广入丹青户映珠三树家传带万钉渔樵新友社鸖旧山灵料得金门里时时望嵗星已成洪上筑都弃汉隂机拂席山皆响开厨画欲飞玉蕤缨篛笠金椀醉渔矶比较墙东老人今遯更肥百嵗方强半其如难老何黒头明镜满頳玉輭顔多上客吟丛桂幽人送好鵞坐繙花萼集乐事许谁过
　　寒月和严式如韵【时寓京邸】
　　坐讶一庭雪起看星斗横难穷千里目未减九秋明髙烛剪无焰浊醪吟有情隔帘风不起空际自多声郑超宗月夜过余旅舍有诗见赠次韵二首
　　芳邻兼夙好晨夕互敲门共被时人笑弥令古道敦清冰凝素簟寒月湛空罇中夜闻髙咏犹疑谢朓存论心同永夕劝影各三人平子愁何甚嵇康嬾是真计疎惭涧壑交淡得松筠莫负樽前意相期立此身
　　超宗见示忆家山橼树诗次韵二首
　　维南有珍木想像一林霜日映金膏重风吹荈叶香丹青图不到栏槛防多方擕取双柑比应输气味良枝枝存緑缛颗颗结峥嵘月地看无隙风窗撼有声采山通逺梦誉树感嘉名忽忆江梅发乡心亦暗惊
　　题李太白像
　　空梁月色流八极想神游妙手传遗像清风洒素秋蛮牋七寳榻纱帽木兰舟一去人间世茫茫饭颗愁
　　白日
　　白日公然瘦青天不复髙頽垣无防立废垒有狐嘷乱过民生贱兵残贼势牢遗黎相对语毛髪尚骚骚
　　过石门作【即子路宿处】
　　石门投宿处冠剑想当年时事有今日津梁无此贤蓬飞隂雪上草立劲风前去去逢摇落杨朱涕然
　　雪中过丹阳不得泊有懐葛苍公
　　契濶逺相望回舟一笑妨孤城深雪闭寒鴈暮情长世乱羞刀笔人髙想钓璜可怜双铁砚静倚一绳牀
　　银山寺
　　古寺山之隅天然好画图歩随双白鸟忽遇一僧雏木落斋钟逺烟清雪屿孤不知邓开士倒立半空无
　　得郑超宗严式如寄懐诗次韵二首
　　溪翁来栗里鸥鸟识斜川丈室饶容膝低垣甫及肩无文仍学豹有口不言钱严郑知吾意相思坐隔年一昨长安酒如鲸吸百川权门争迮指尔辈肻摩肩世事如谈虎行藏等意钱山中漏茅屋小住足经年
　　送李广文改任灵壁
　　函丈移何处秋风到宿州战争新壁垒弦诵古风流怪石连斋圃清淮绕郡楼独知濠上意庄恵羡斯游
　　送徐君游燕
　　吴苑新归客春风又蓟门毳裘经雪暗玉剑揷腰温楼防一言重陈遵四座喧男儿意气在莫漫受人恩
　　舟行九峰道中
　　漾舟蒲叶内聒聒水鸣沟缓棹知鱼乐看山散客愁渔歌风外接农务雨前修野色纷如此吾行任去留
　　冬日
　　我生劳造化尸寝未云寜束带先朝日褰帏荷早晴同分檐隙照独见野人情阳气冬春遍冰霜亦蹔生
　　静夜
　　寂然生众动风绪到寒林虚室不离我明灯欲照心杯香无晤语书拥信讴吟触物天机内何须问浅深
　　病起书懐
　　闭户凋羣木渺然嵗月过自怜为疾久不复使情多倚树暮禽集曝檐初日和本无闲散意聊此慰蹉跎旧厌书籖少新知药味多就闲惭子职因病贵天和道欲依平澹言先戒防拖乐幽初见性不独避风波【右四首见公辛未自鉴録】
　　闲居
　　木落芙蓉笑端居习卧游好风催展卷清旭照梳头淡荡操文笔萧森激素秋劒缨俱未请吾党自应羞
　　游王氏园亭
　　入门朱夏改取径緑溪长有地隂常合无风竹亦香独行前侣误缓坐后游忘爱此不能住驱车九陌黄
　　李舜良拏舟相送
　　衮衮行相聚愔愔惜此离片帆前日雨斗酒大江湄新涨千重盛孤云薄暮竒心懐各有以伫子秋风时
　　虎疁待济
　　帆落非难上舟轻不易过汉家财赋重吴市贾人多细雨渔张网斜阳客绽蓑大江前去濶鼓枻听劳歌
　　晚泊示彦舟
　　吴趋今古道江上徃来舟泊处皆如昨余心不愁云山瞻北极烽火戒南州与子观垂钓临渊亦有谋
　　自叠前韵示彦舟
　　童仆吾何得亲知子共舟翻因同好聚唤此越乡愁跃马轻千里游山慕九州平生出处意思共曩贤谋
　　舟雨
　　小雨蠲炎燠因风洒舳舻鸥喧聼欲乱江碧看如无岸榜遥知重溪渔近觉孤泊舟疑早晚邻舫更相呼
　　舟过梁溪
　　昨路邅回甚兹晨一鸟过汲泉人语杂陶器野烟和山近城含黛江清水映罗临风想形胜伪将昔横戈
　　登恵山椒望太湖
　　新晴宜纵览薄暮勇跻攀湖逈浮余地云垂接防山征帆殊不动落日势将还拟放扁舟去人今且未闲
　　发自段桥至龙潭三首
　　溪谷风何浓隂亦未收炮车云出大银竹雨来稠木末猿呼侣泥中客掉头人烟一萧瑟稍喜似凉秋冲雨桥难上扪幽径别穿偶逢云过岭一似釡生烟鸟白林边识榴红涧底然旅懐掁触甚吟稳向江天积铁崖根拥喷琼地脉侵江山生处僻车马入来深虎落三家店渔矶万栁隂小安成旅次风半复幽寻
　　衢雨入石头宿广成铨部邸中
　　栈车行石罅急雨势多端方午戎戎暗如春侧侧寒来逢闗吏识别喜故人安酒绿灯明里覉魂尚未干【右十二篇见公手书子自防云丙子季夏偕雍瞻南行途中触事口占所云书时记朝夕耳非敢自以为诗也方拟文战后纵观秣陵诸胜栖霞牛首皆吾嚢箧间物尔时可得诗数十首乃人事参差不果听頥回视夏秋之间又成陈迹耳子翼出此卷强余书之手腕生狞真愧纸费奈何九月十有六日松厓识　谨案京口泛舟载本集题作京口舟中第五句四维形势辨作形势在第七句击楫知何向作知谁是八旬洪涛薄暮声作日夜声兹攷其字句稍异者列如右诗不更録】
　　水仙花
　　小径谁曾踏寒芳已着花气清春自逺姿淡月难加不采怜幽素盈畦任整斜彼姝贞未嫁持赠岂云差
　　鹤
　　天外一垂翅风霜寄水湄近人犹见野得性未安卑苔雨穿林滑溪氷啄月迟髙人将纵汝谋食亦何为
　　晚钟
　　落日下岩阿疎钟动夕波一从心地省如向此中过响尽诸天肃縁空半偈多杖藜犹伫立凉月满烟萝
　　王昭君
　　蛾睂应受妬画手独何人一见能生悔君恩此最真微躯甘出塞大计惜和亲试向边城问长缨是汉臣【右四篇得之菊隐陆氏故籍中】














　　陶庵全集卷十三
　　钦定四库全书
　　陶庵全集巻十四
　　明　黄淳耀　撰
　　七言律
　　早春柬友人
　　东风干鹊噪檐牙歩爱青天好日华心似早梅能不放事如春水漫无涯文章渐老看飞动朋好相谙恕过差欲共论诗无美酒闻君稚子最能赊
　　嵗暮闲居十首
　　燕坐髙斋也自聊长檠短晷两萧萧檐梅背日迟开拆窗竹含风细动摇事外琴书长有寄闲中苜蓿倍难消丈夫岂忘流年叹欲向何门敝黑貂
　　朔风乌鸟噪江村裋褐看来衣线繁献赋十年思捧檄翳桑三日欲何言雪埋北户惊萱艸春逺南陔续防魂中夜五情还剥裂可怜緜絮定竒温
　　摊书曝背小窗中间研氷开宿火融偶好器之真铁汉兼评厐统半英雄道存一室安能扫世乱歧途只益穷弃置墙东君莫问年来筮易总成防
　　睡美茶甘合有魔苏端酒好亦慵过世情久怕惊蝴蝶病体难移疥骆驼梦少却占心正定腹便惟为饭摩挲书籖把出风檐读野马尘埃日日多
　　见説年丰百谷成四方穷苦更无名钱刀满地腾鱼米银海何时洗甲兵烽照剑门天下险地争襄汉古今情【闻贼有窥蜀之志又近宼郧襄】东南王气蟠龙虎金翅防江莫漫轻风破林坰野望长故人小隐在寒塘贫来踪迹如溪友老去诗篇似漫郎大布每缝诸弟被天吴近坼小儿裳何时买宅成邻并十亩春隂共课桑
　　行过宿草也堪悲白水青松好为谁排难祗今无籍福论交自昔长袁丝刺留懐底都忘灭膝炙车中不耐追莫怪书生偏钝直君房未易许相知
　　头颅三十但离经多媿吾生见宁馨未就时堪笑白蓝当出处已为青三年链赋耽香草一画忘言想负苓安得百原山雪内破除闻见坐空防
　　昨梦深山杖短笻羽人飞歩亦相从峰峦拔地九千仞云雾搀天五鬛松觉后晨钟余几席起来啜粥数游踪东南名胜何曾领布韈青鞵枉自缝
　　花外欣欣独撚髭角巾行拂屋檐欹欲寻冻蕋惊先发蹔数飞鸿觉暗移药裹茶巾随腊换山楼水槛与春期此心自信无拘束天命由来不我欺
　　赠徐将军
　　竒材剑客古无俦晤语从容即道流塞外声名传卧虎吴中结搆比蜗牛万金良药随人乞一卷戎韬为国留我亦生平懐片气与君髙处望神州
　　人日集沈彦深斋次韵
　　腊酒开尝胜老春春盘缕切鬭鲜新已邀名饮娱佳日旋咏清诗向醉人髙院张灯延素月广庭积雪禁微尘翛然似泛虚舟去况对长鱼忆钓缗
　　次韵詶别张子石
　　百丈牵江一线平劳君客裹念归程即看去住谁能料可是分离莫漫轻白鸟背飞星子驿朱旗遥飐石头城船窗日把诗篇坐香草含风处处生
　　游石钟山二首
　　歩追飞鹘过山头俯见青黄正合流【山下为湖江合处水分青黄二色】崖劈十寻天色夜江含万籁客心秋风清觉虞韶作石怪频疑禹贡收五百年来轻李渤只因苏子夜深游【南音函胡北音清越渤言亦不可忽葢石质如此故遇水则异声也】
　　髙皇亲此将元戎百万红船落掌中【髙皇帝征伪汉驻跸此山时我用白船伪汉用红船】絶壁云烟动奎藻大江波浪起天风英雄不复归三户草木犹能助八公独对洪流玩吞吐月明山响怖渔翁
　　采石矶
　　采石矶边飞艣下斜阳淡淡水粼粼山形怒处蟠龙虎风力强时过神天堑旧知南北限夕烽新动楚吴尘一生心事中流楫媿与朝廷作外臣
　　游甘露寺
　　老木隂森作夏寒冈峦深拥一雕盘日边帆去东流尽天末云移北望难三国旌旗连夕照六朝台殿压风澜英雄去后江山在输与残僧抱膝看
　　张贞白有离世之志作四别诗示余余反其意作四留诗以尼之
　　庐小结在塘防城市翛然即逺郊谷为愚公宁避辱亭因扬子不辞嘲鸣螀秋尽犹縁砌舞鷰春深亦认巢莫爱云松栖絶壁山中依旧要诛茅【右代庐舍留】
　　曾因一击悟香严翠竹黄花不受嫌空际繁华随意扫闲中色相逐时拈经春抱瓮新条长隔日窥园恶木添莫向狙公分橡栗寻常山果共酸甜【右代花木留】
　　雨云翻覆世情新晚节松筠转合亲老语脱疎应恕醉浊醪迁次不嫌真蒋生自是怜求仲支遁由来许询莫入深山友麋鹿人非麋鹿恐伤神【右代友人留】
　　诸门可入是清凉有酒何须强塲丈室已空华鬘影蒜根难损麝脐香天亲无着元相友灵照厐公各坐忘莫视怨亲成一槩西归只履太踉跄【右代眷属留】
　　送张子石再游江右二首
　　章门忆我别君时歘见君归又解维茅屋闭来春草合铃斋梦去子规知舟过曲濑青山拥天近长湖白日迟珍重南州悬一榻少留莫赋四愁诗
　　江介鸎花自接连峭帆何处认归船泷分上下元同厯月照悲欢已再圆【时侯生文中新殁其尊人雍瞻将归取道浙溪即子石徃豫章路】孤舫雨声温昔梦髙楼春思入新篇慿君莫忆离羣者慙负匡庐又一年
　　正月三日饮尔宗斋留宿次韵
　　饮遍屠苏嵗尚新篮舆冲雨竞良辰花香酒酽深更坐弟劝兄酬古屋春闲觉篇章浑跌宕醉逢旗鼔益精神夜阑犹对王戎语木榻翛然布被亲
　　夏日与同人泛舟尚湖
　　永日扁舟在碧浔停舟徃徃得园林一川鱼鸟如相识百态湖山合赏心竹涧静通碁响荷花开笑酒杯深红灯白月城隅晚剰伴先生有醉吟
　　九日登虞山遇雨宿兴福禅院二首
　　每到林峦觉眼明登髙况是客中情山当木落先疑雨院有僧期不愿晴欹枕静聼钟鼓报推窗遥指涧泉生可怜一夜清无寐心在前峰梦未成
　　潭影悠悠日夜空一宵雷雨气鸿蒙啜茶共説无生话礼足还瞻盖世雄【僧出紫柏老人像】乌防白衣真徃事黄花翠竹想遗风出门独向秋山笑身在曹溪一滴中
　　送严式如游武昌
　　楚中风物待清诗君去樊山问酒旗天外振衣黄鸖逺水心题画白鸥迟祢衡词赋留残照陶侃功名入防碑吟向郡西休感慨栁条不似折来时
　　次韵寄詶侯生云俱见懐二首
　　英游絶境两无穷南鄣烟云左里风天际一帆如隔世崖巅双袖欲凌空漏巵饮处思曹植脚题来逼鲁公老我闭门仍距跃词坛角逐羡羣雄
　　章门旧雨知余忆吴防浮云见汝心愁里侧身堪涕泪梦中识路蹔登临鸿当急景飞如昨草入离亭绿至今拟代黄花与君约满城风雨迟车音
　　新春喜叶石农至二首
　　冬杪相期及首春春风送到剡溪人门经积雪寒犹在酒出贫家味较醇髙士有懐观物变贱儒何力救时屯一樽坐对缸花落消尽胸中十载尘
　　鸎语知春剧可怜檐梅索笑亦幽妍客来扄户如逃债君至论诗似学僊大雅千秋几寥濶故人今我两周旋醵金铸得钟期否商到遗文共惘然【时料防闵裴村遗稿】
　　春风
　　栁向西偏一线斜东风嫋嫋自天涯卷开白日初消冻阁住轻隂为养花骀荡祗堪嬉燕雀颠狂莫遣动沙陌头吹得韶光去独有罗敷最叹嗟
　　春雨
　　防日春光到眼明鸣鸠聒聒又嫌晴霏防自润花间色沾洒虚闻叶上声蚯蚓上阶如得意笋萌穿地欲妨行底须把滑登山去小艇横波也有情
　　读郑思肖心史
　　一夕厓山巻阵云百年吴防泣斯文人间再见陶徴士地上元无沧海君心入漏泉终化铁气填沟壑亦成坟千秋万古灵均意只有西川杜宇闻
　　送张子石游燕二首【时朝议嘉定复漕子石以伏阙入京】
　　紫芝一曲旧菰芦又入燕京问狗屠卿相未堪呼作友流民只欲绘为图清谈艺苑催黄鸟长策中原猎短狐他日平台访遗逸应知市上有郇谟
　　荒城百里絶炊烟累茧烦君独吁天转漕【去声】更无韩滉米治装惟醵沈郎钱空江蟹防孤舟外长路鱼星匹马前见説南司新抗防不须张目向时贤
　　过露筋祠口占
　　白鸟犹疑防露光青松长与作帏房玉埋地底终辞汚菊死枝头尚抱香虀臼有碑词黯黯投金无濑水茫茫翠旗明灭知何处巾帼如林最可伤
　　京邸送龚智渊南归二首【时智渊就选为秀水博士】
　　总是刘蕡迕选塲也应庠序有辉光袖归绫刺投官长击碎胡琴出帝乡家似朗陵传孝友学依安定举条纲昔贤晼晚犹卿相况尔虬须亦未苍
　　书剑偕君客上京还怜客里送君行枭卢得失元无据雨雪雱凉共有情闗出穆陵黄叶暗驿逢清口白波明新诗好为题茅店我到应知隔防程【时余将请假南归】
　　吃黄芽菜作
　　留滞京华噉菜根调治火力似蒸豚芳鲜花乳堆磁碗滑熟油酥沁瓦盆食罢总令肠胃寔味回无复笋蔬存山中旧业曽为圃属餍清风是国恩
　　南还至杜生村阻雪王孟衍见示所和坡公盐字韵诗次韵八首
　　车中集霰尚亷纤茅店俄惊朔气严似兆丰年将比玉如忧旅食故堆盐林丘掩冉通孤寺灯火青荧隔小檐却忆君家三泖上竹巾芒屦看峰尖
　　欲去仍回舞态纤防篷髙卷助威严随车剡剡铺成席揑虎晶晶变作盐吹面未消欺薄酒压巾能折凑卑檐无人肯学袁安卧説向东风马耳尖
　　帘幕争投不厌纤闭门聊复阻深严解将燕市虚堆麫未与吴莼寔下盐拥被惊寒折絮揽裘误喜月生檐明朝大地阳和动扫出坡陀放出尖【次日为长至】
　　濶剑长鎗势不纎蛇蟠鹳舞阵方严黄池夜噪天如墨白帝朝屯峡似盐堕指竟须忧絶塞映书谁复耐风檐天涯頼与王猷值收拾琼琚付笔尖
　　乱散天花密且纎坐来尘界得庄严不留色相仍生艶能防虚空尽是盐寒气带暄回土室暮光连晓入氷檐冷然万玉吾肝肺鼻白何劳看一尖
　　融融皜皜月华纎禁防微尘亦太严妙染谁能胜摩诘妍辞终类刻无盐枣林氷散花千树柽栁风团絮一檐天遣吴侬看朔雪等闲裁剪出新尖
　　谢庭髙唱脱秾纎坡老还争笔阵严愁至咏诗挑朔雪兴来酌水味吴盐芜城冰柱冲骡马破驿风枝泻屋檐戏问屠沽能觧否百层锦绣裹山尖
　　郢唱非同下里纎吴歈也复乱清严诗工不值一杯水人好应酬防两盐君奋白须筹朔漠我歌黄竹盻穷檐相期跃马收淮蔡肻负风斤运鼻尖
　　孟衍有诗见和复叠前韵
　　牛腰虽怯管城纎绮语终输白战严若也浪题诗是锦何殊误指雪为盐寒吹宿火燃衣帯静寄归心算屋檐劳动灞桥驴背客批风抹月用毫尖
　　雪晴早发杜生村至李家口三首
　　指直难抽韈系纎仆夫汤沐已晨严氷生欲助须如猬气出堪憎笑似盐一径鸦乂迷古埭万条鵞管挿荒檐闗河冻合酸风击髣髴沙塲射镝尖
　　映日凝明鲁缟纎兼霜的皪剑花严蓝田烟去唯存玉沧海潮枯尽煮盐混合路歧埋棘刺分疎鸡犬认茅檐逺山谁是华不注我欲飞身石笋尖
　　一阳生处力犹纎隂气慿陵忽解严髙岸白消撞玉斗冻河青出散形盐喜寻黄独愁无迳苦忆江梅笑满檐闗塞漫漫谁奈汝耸肩不觉似山尖
　　临朐道中微雪复疉前韵
　　晴林霏雪故纎纎妆防齐城气色严已障髙丘成白壤将消皦日作红盐吟垂鼻涕氷衣袖睡放头风宿防檐稍喜征车入图画穆陵闗外数峰尖
　　遣兴
　　万里霜风笑冻蝇一嚢诗句类游僧新添袍笏儿童喜渐忍饥寒仆憎车里炙疮狂赵壹楼头湖海老陈登自知合受东山诮便濯尘缨也未能
　　道傍见出猎者
　　楚制衣衫个个轻晴雷知是拓弓声尘当骏马来时住风向豪鹰怒处生绕出林丛齐掩抑搜开原野各纷争鸡栖车里回头望一道飞毛雪片明
　　观逐兔作
　　黄蒿白苇遍齐东兔窟经营在此中野老侧身来似韩卢防首去如风材髙并骛难空返敌狡穷追易见功立马纵观悲世事平阳血战亦英雄
　　宿迁入舟作
　　笨车羸马倦归程乍入舟航似醉醒天落黄河无日住云浮吴防有时停冯夷缥缈亲椒酒风伯招摇过塔铃目送波澜成独笑一杯吟与白鸥聴
　　州阻风遇雪复叠盐字韵
　　东风五两白纎纎浪急沙鸣万骑严访泊正逢山似画计程争奈食无盐衡门翳翳陶潜酒江树垂垂杜甫檐不见古人惟见雪塔铃遥语一峰尖
　　哭程孟阳先生次金尔宗韵
　　生死茫茫总别离鱼书才到讣音随凋零耆旧今方尽谈话风流转合思嬴博祗将魂气接枌榆先与首丘期大招何事偏称宋唐景由来怅所师
　　西州陈迹黯悠悠泪滴遗文不自收讥评【去声】小诗如法律提擕晚进胜同游松圆阁在苔应满花信楼空月自流独有禅心将得去幻形真作渡神舟【真诰形为渡神舟泊岸将辞去先生晚年栖心禅那故云】
　　过鲁独游沂水上慨然有作
　　清沂映雪晚无波闲咏思偕防也过落叶覆桥沙路细夕阳平岸野烟和巢乌厯厯飞鸿尽猎马萧萧脱兎多水镜似将行客笑两行蓬葆一青骡
　　寄懐郑同年
　　郭隗台前客少双雄谈清夜接麾幢诗分稿草长留箧酒挈缾罂屡过归骑聨翩真似鴈春愁浩荡有如江因风为问山斋树多少新隂覆石矼【余尝和君忆橼树诗】
　　偶栖卓钖庵次程偈庵壁间韵
　　松门荻岸老僧居到此心除境亦除尘梦已随风箨逺慧香长与日光初沿溪自试撑船手布席分看鬭草书宛是林栖向居士东山何用再踌躇
　　长至日再叠前韵
　　旧贫长恋子云居不与门庭共扫除风飐帏灯蕉破后雨飞药院草生初看多世变如春梦忆到诗篇似误书剰有清愁消未尽日长一线倍踌躇
　　甲申除夕感懐次广成先生韵二首
　　风雨南辕忆去年河山北望泪如泉戈挥白日真无力扇隔黄尘也自贤事业云台新宛洛畵图督亢古幽燕山中老宿闲谈话拟续离骚一问天
　　廊庙江湖事百端侵寻已觉嵗华残长鲸自合翻溟渤倦鸟何心刷羽翰家计总输渔具稳侯封那敌醉乡寛海翁旧话君知否一与鸥盟更不寒
　　乙酉元旦次广成先生韵兼呈雍瞻
　　薄隂微雪晚开天輭语深杯互接聨嬾嫚那能拘礼数飞腾只合饯流年烟吹小墢梅香动露湿平臯蕙叶眠献嵗有懐谁赋得谢家兄弟擅新篇
　　六日对雨再叠前韵
　　破屋朝来仰见天生憎雨脚太緜聨龙蛇脉脉知春气花栁迟迟识闰年阅尽后生相次老看多世事只思眠从今防得逍遥义别着南华内外篇
　　眉声座上见翼王和元旦诗复叠前韵二首
　　淮左军书欲揭天江南风物尚蝉聨黄尘一涴燕山雪绛帻重瞻建武年张镐已甘穷谷老陈登肻作下牀眠知君兴寄椒花外大笔摩厓有颂篇
　　酒人跌宕欲忘天兴至聊一两聨潦倒未须忧白髪乱离犹得见新年临流白防清堪画帖地篮舆倦即眠山鸟山花日堪恼春游还有杜陵篇
　　新春喜陈嘉自娄东至三首
　　春江容易拔船头小艇东来恰顺流草色苔痕门径浅葱汤麦饭主宾幽清言斐亹晨将夕古意萧条乐更愁稇载却看埀槖去停云霭霭思悠悠
　　海上扁舟棹月还踏歌曾叩野僧闗文章屡见知精进嵗月频移觉等闲莺喜新年聊出谷猿寻旧侣故依山春风似识潜夫意防注檐花尽破顔
　　语及君臣涕泪俱上牀坚卧欲何须风尘澒洞惊幽独衿佩舂容碍走趋野饭雕胡收满屋水田藷蔗种成区山中郑敬飘然徃将子能从亦可娱
　　送陈元晋分教歙县
　　泽国春生水接连鸎花相送上泷舩青山障日如过峡黄海铺云欲亘天地襍骍刚从教速官饶纸墨著书便纲常腐烂嗟今日经义还应仿昔贤
　　新晴访桂
　　西颢晴回积气开江臯肃肃下疎槐共伤秋草迷天路且折芳椒向水隈池靣日翻寒影去园心风递古香来兴阑归掩空庐暮独对乌皮一寸灰
　　访隐者郊居
　　隔溪髙士坐危亭客有栖寻户不扄花似婵姢邀俗赏松因磊砢受天刑林间宻果藏飞鸟窗外疎梅乱曙星最是道心能及物庭隂病鸖长新翎【右二篇见菊隐陆氏手钞】
　　张母七十夀诗
　　百年嘉庆及芳辰爱子持觞冡妇亲董氏樵渔方飬志茅容蔬果更留賔管彤自接青氊旧机杼常随白髪新萱草榴花相对发霓裳冉冉下飚轮【右一篇载清河家乗其墨迹尚存】
　　寿陆春园六十
　　已去风尘未住山暮年幽事满荆闗家居万户侯封内人在西京儒侠间青玉案边椎髻古黄金花下舞衣斑祗应便与林泉约賖尽清娱占尽闲【右一篇见陶圃陆氏家藏墨迹】
　　赠时用咸入泮
　　国士门风迈等伦明经童子艶傍人文从试席看义手书向前生忆等身出穴长离光照灼食牛乳虎胆轮囷吾衰浪附通门雅恐与宁馨作后尘【右一篇书用咸便面尚存】


　　陶庵全集巻十四
　　钦定四库全书
　　陶庵全集卷十五
　　明　黄淳耀　撰
　　五言排律
　　归自南都咏懐四十韵寄呈豫瞻铨部
　　壮龄疎世务早嵗慕文章跌宕三冬久儃佪百亩荒燃松明夜火斫屧拓晨牕未覩文就空令白业妨老亲怜疾病良夜念行藏劝勉趋塲屋支持裹糗粮放舩梅雨緑问店麦秋黄陵寝瞻佳气溪山醉杂光书时频啸咏压韵互雄强稍就秦淮月俄依汉署香覉愁浑拨弃新语得商量炎厉何其甚微躯未觉良帖经殊漫漫对策颇琅琅刺灭祢衡袖钱羞杜甫嚢枭卢随六博聚散各参商下濑征帆峭徂秋客貌苍避人行故里排草入深堂已报刘蕡罢谁知赵壹伤同心赠丹棘闰嵗厄黄杨去去懐吾道寥寥恨未央秦中坑并沸塞上肉犹疮米贼终殃汉花门必祸唐民生半豺虎国论一蜩螗济物吾何有忧时意渐忘旧贫唯锦里新好亦柴桑易卦编仍擿戎韬巻在牀调治【平声】丹灶熟芟剪葛覃长饮用恒常醉愁须澹泊汤更看时溷浊所恃鉴精详求瘼闻当宁知人总大纲妖氛应荡涤云汉伫光芒日者偕吾友论文及令郎着鞭惊士雅阁笔叹元尝星聚连三月蓬飘遂一方慵鱼腮既曝健鹘翅徒张游想竹林兴景看萸菊芳劒鸣龙虎在风卷鹡鸰忙醉否登髙日归欤舞防将除霜欲落乌榜气先凉惆怅觞难御裁诗报夕阳
　　孙母沈宜人六十诗三十二韵
　　忠孝清门事悲欢寿母筵皇天心似鉴良史笔如椽夙昔兰闺内经承姆教先缇萦情最苦徳曜志何坚箕箒归袁隗柴车挽鲍宣苹蘩供婉嬺机杼出烦撋夫子方忧国单车独首燕箸筹南越系笔换祖生鞭跃马金源塞笞兵木叶川危城婴雉堞飞礟贯狼烟此日声名大将差管葛肩身留天北角家在海东边辛苦凭闺范艰危寄俸钱桁悬新翟茀装斥旧金钿食淡逾甘蔗懐情戒盗泉岂惟成阃外亦以奉堂前庙社双鼂错疆塲一李全毒摇齐鲁境氛合【阙二字】天战垒啼妖鵩忠魂泣杜鹃竟闻归朴马不见赐犀轩青海铭谁勒苍生涕尽涟未亡那忍此地下欲从焉念有尊嫜在兼为子姓牵花明长溅泪髪白不由年盥浣仪无阙丸熊教屡迁手封三马鬛家剰一青氊坎窞时还过松筠算合緜鞶丝开甲子鸾鹤降神仙楚楚思前事踆踆看后贤白华方有述银管遂成编事久公评见诚存善庆延吾从事讲末长语谢雕镌
　　壬午元日对雪二十韵
　　正旦存余腊同云比庆霄半明先应朔万玉下崇朝入户方沾苇侵盘恰防椒轻轻仍作片宻宻故封条栁动俄为絮梅新转学娇【秦韬玉雪诗萦丛自学小梅娇】放鸠同艶曵映防各招摇客至还披氅罇开更索貂鸡须银画帖燕合粉图绡漏泄春光甚勾留朔气饶形盐妆富贵市麫笑虚嚣比屋袁安卧弥天穆满謡衔枚谁入蔡堕指独思辽占验因三白忧愉判此宵追蝗过粪壤积谷贱琼瑶有喜祥风至【汉天文志东北风为止嵗是日风从东北至】无心六律调披云斜景见吹靣薄寒消渐放松枝直真如鹤毳飘青邉烟起防润处麦生苖呈瑞思造勤民荷帝尧赋诗慙郢唱嵗盏或堪陶
　　座上赋得石压笋斜出二十四韵
　　山骨谁能斲龙孙气力殊遮藏千仞厚迸坼一雷麄抵隙争分寸乗时利走趋风吹难解箨雨溜易垂珠蔓草低相掩垂藤误见拘安排成列桷撠掖象交芦角立牛羊觝牙磨虎豹躯题书斜架笔饮羽倒抽砮踧踧髙山仰萧萧逐北徂循墙正考父弃甲鋭司徒葭倚诚非伍蓬生叹有扶冠峰皆秀出防地独﨑岖因势资奔峭潜身避剔刳折来犹负直逊去或如愚月射云根远泉回洞府迂爬梳稚子拙揠进野人劬讵有驱山铎难求叱石符圆仍慈母并大与衞丘俱厯落尤多矣檀栾有是夫变蛇终矫尾为马定过都偃盖古松敌当门香艸输髙须名箘簵短亦异王刍物理存贞正人情积叹吁上番来竹下睨视极形模
　　孙孝若招同诸人观梅卧雪亭次翟给諌稼轩二十韵
　　寂寞书空久经过唾地佣东臯移胜事北郭散幽踪载去扁舟好擕来百末重盍簮谐语笑倾盖忝游从初旭浮波彩残氷缀岸容白边明一径青处失羣峰入户无留屐巡檐乍倚笻房廊新蝶领茶鼎野猿供望逺能生思收春并入胸折来知影瘦飘去使心忪搔首烦花匠埋忧对酒龙人偕山崒嵂树倚玉玲珑坐媿琅玕赠谈増琥珀浓长城尊五字名饮敌千钟披豁良朋意疎狂野客悰再三惟誉树百遍踏纎茸林表凝髙昼庭隂报下舂艇摇藤涧影风递顶山钟兴异剡溪尽诗如防岸逢相将留片月却挂草堂松
　　陶庵全集巻十五
　　钦定四库全书
　　陶庵全集巻十六
　　明　黄淳耀　撰
　　五言絶句
　　月下口占二首
　　爱此金翠光招月到林薄昨朝桂花开今朝桂花落海上碧云尽秋天开素屏懐中余防笔无处着丹青
　　过彭泽
　　满目伤时运何心傲督邮南昌有梅尉同是挂冠休
　　座上咏弓
　　拟处秋毫准弯时二石强木心元正直持汝献文皇
　　坐友人园中偶题二首
　　苍苍縁溪去竹树自深浅好风如有情回复不知返燕子绕林戏啄将红杏飞春风吹去缓接着更衔归
　　对雨
　　天拭远山貌湖添欹树痕移牀就残菊醉此苍烟根【此一首得之陆氏故籍中】
　　六言絶句
　　无题
　　放诞风流卓女细酸习气唐寅人间再见沽酒市上争传卖身
　　片云曾迷楚国一笑又倾吴宫花底监奴得计鸾箆毕竟输侬
　　人言北阮放达客诮东方滑稽情不情间我軰笑其笑处天机
　　子美诗中伎女岑参句里歌儿彼似青蝇附骥我如斗酒听鹂
　　千春不易醉饱百嵗贵行胸懐羡马为怜神骏烧桐亦辨竒材
　　鲸铿已肆篇什鳌咳从教诋诃百斛舟中穏坐千寻浪里无何【右六篇得之陆氏故籍中】
　　七言絶句
　　田家三首
　　溪南栁古麦风吹跨得乌犍入草遅手挂汉书牛角上纵谈刘项与人知
　　锄打麦半成闲社案中间有往还头白不曾离亩只疑城市胜田间
　　田泥深处马蹄奔县帖如雷过废村见説抽丁多不惧年荒已自鬻儿孙
　　竹枝歌三首
　　防防鸂防飞无数红白江花开满烟十嵗吴儿防摇橹一江春水碧于天
　　东湖西湖莲菂开一日摇船采一廻莲叶田田无限好只因曾见美人来
　　阖闾城邉月照人真娘墓上草鳞鳞英雄儿女皆尘土忍放香醪不入唇
　　闺思
　　栁条不系玉蹄騧抝作长鞭去路赊春色也随郎马去妆楼飞尽别时花
　　马当山感玉勃事
　　鬬鸡檄就海南来犹有雄文对客裁一日长风千里阁世间唯有怜才
　　夏日戏画三扇因题三絶句
　　蝴蝶庄周两不知凉风吹夣出虬枝料应防得图南诀睡到山中暑退时【右画山中偏袒睡者】
　　松下风吹酒不酣籦笼一曲正孤拈马融去后知音少对月停杯只有三【右对月吹笛旁置酒鎗】
　　壶芦酒尽过村墟腰腹寛如合抱樗睡眼腾腾君莫笑从来牛角不安书【右醉士骑牛出林薄中】
　　哭闵裴村四首
　　家世耕畬海岸东半抛田亩为诗工死时几米存仓内笑倒邨南袯襫翁
　　篛笠遮头雪片麤长年妆防夜归图【裴村自巳像作风雪夜归图】不知地下称才可有阳春得到无
　　白头吟咏没蒿莱身后名成也可悲一卷残诗终在手心肝呕出欲遗谁【裴村临没手持其所为诗不释】
　　黄河碧海更难言溪涧潺潺总一门莫道光焰归李杜便驱郊岛出乾坤
　　哭侯生文中十首
　　吴苑别来花萼背章门望处白云屯可怜乡党凄其日正是天涯语笑辰
　　箕尾妖氛累月纒北来千里断人烟多君清夜看乾象只在冬属纩前
　　夜阑灯烬落虚堂细雨疎花引话长半醉起为鸜鹆舞灯隂伯笑人忙
　　待汝如炊五斗黍逢人那得一刀圭却想冥途防魍魉闻君秘咒等闻雷【先是日者谓文中云木石之怪为孽忧在此冬其言竞騐而殁时则端坐持梵语】
　　友生伏地尽悲啼兰艾凋枯等作泥书策自留儿子读铭旌却付老人题
　　书籖药盎不曾闲澹泊儒门合斩关万死得来终有用六尘飞处坐如山
　　偶呼君字作文中天比河汾尚不同再得十年仍是夭元经或可耀无穷
　　詹尹拂曾再卜令威化鹤已频游刀亡利灭成何语火续灯燋各自谋
　　一昨秋风病未苏汝曾忧我幸无它比来哭汝添心疾不见人忧可奈何
　　遮须未必生曹植蓬岛应难舍戴洋欲赋招魂无准则乐和终竟在何方【文中见夣于其家云今方在乐和之境】
　　西山看梅和老杜江上寻花七絶句
　　黄师塔是吾家有恰有苏端是酒狂一朶花开侬亦看不分樵迳与僧牀
　　棕亭药院绕湖濵山鸟山花占断春湖上老人亦可笑梅花不看看游人
　　万条寒玉裹山家兼有棠花与杏花淡白窃丹随赏爱初英晚节异生涯
　　山家土锉冷疎烟瀹茗留賔也可怜笑指轩最髙处倾银注玉好华筵
　　香溪桥西邓尉东千树万树摇春风料得李生难写染花光艶艶日初红
　　苍藤翠木暗深谿崖腹花髙水口低新蝶领风随意舞怪禽争树不成啼
　　久与楳花成息壤凝也拏舟俶也催至竟避花如避债秖应花为老夫开
　　吕公堂
　　夣醒来看夣里身百千亿夣指为真黄梁自是藏乌喙五百余年更误人
　　髙邮
　　雕横平野盻风尘马蹀残冰逐路人一曲清淮古城下渔翁搔首看斜曛
　　庭中有胡桃树一株方夏为细虫食叶濯濯可念既而有萌至秋反成新緑他树憔悴此独蓊然因题三絶句
　　已讶饥虫似雪霜俄廻寒露作春阳道人戏舞庭柯笑疾病真成却老方
　　誉树从来誉緑隂婆娑也复见隂森如闻老树为人语赖是虫来不食心
　　一番摇落一番愁转眼须遭两度秋不见南山霜雪干火雷烧后似青虬
　　题画
　　深山客至艸亭空只有春云满谷中白鹭对飞看不见一时溪雨响潨潨
　　乙酉仲春同侯广成先生入郡西诸山探梅游陟三日胜处略尽舟夜与研德云俱共读玻公梅花诗因次韵十首
　　暾暾日气乍晴和嫋嫋东风拂面多万树梅花君不看一声啼鴂奈春何
　　曲池行尽见髙台无主梅花次第开种得此花成树后几人白骨变青苔
　　游戏人间老万回口如布谷不曾开眼前指与梅花看不负千山得得来【指剖师】
　　空香冉冉落匏尊花气霏微夜气昏冰雪不留姑射色隂阳难定洛妃魂
　　老干如虬嬾作花清波白月共疎斜阿谁取次能描貌铁石心肠有宋家
　　雪勒冰欺合晚开千声羯鼓未能催海红一树花如绣牵惹红裙拂地来
　　钩辀路畔茸茸树合防峰前细细枝狂发祗应先乞命诗穷不独要寻医
　　日射湖光寳汞飞清冰的皪散琼枝夕阳芳草烟中路记取篮舆过去时
　　侵陵谢院雪花轻刻琢唐昌碎月明料得雪消兼月上亭台髙处不胜情
　　溪桥踏月过山家风露离披斗柄斜半醉半醒疑夣寐賸留清影付梅花
　　田家
　　五月桑梯傍屋斜蚕丝抽尽响缫车长腰红女夸身手织作还兼吉贝花
　　竹枝歌
　　吴酒倾盆色若无河豚味美压秋鲈狂夫得醉且须醉十五小姬花下扶
　　塞下曲
　　闗榆落尽雁声稀一望龙堆雪乱飞军士向南呼万嵗天家八月赐寒衣
　　黄云如岸压孤城边骑千羣夜扎营衣带自书忠荩字健儿虽死贵留名
　　匹马沙塲唤鬬来三时杀气贯重围翻身一箭穿双鹗追骑如云尽却回
　　雁门秋晓角声长湩酪新开酥酒香逻逤东头无牧马骍弓白羽射黄羊
　　宫词
　　金舆行乐泥光辉风揭云韶天上飞怪得御前优諌少内庭章奏有贤妃
　　十三供奉掖庭中天子亲知笔扎工近试守宫曾作论银章三品赐梅红
　　盘龙髙绾麝煤光晕淡双蛾半额长生被六宫传学遍别翻妆防侍君王
　　日南天北拱长安一统车书际防难驯象火鸡新入贡宫监传写画图看
　　闺思
　　苜蓿峰边明月秋玉闗长照古时愁男儿腰下须组切莫加封定逺侯
　　防鸿残月夣金微横笛声中怨晓帏塞上胡笳应更切狂夫自是不思归
　　锦段回文窄窄裁多时鸾镜不曾开侍儿忽讶调铅粉昨夜渔阳有夣来
　　除夕戏占
　　炉火微红腊酒香笑擕诗巻坐空堂文章自古无慿据闲与三彭细细商【右十五首得之菊隠陆氏故籍中】











　　陶庵全集卷十六
　　钦定四库全书
　　陶庵全集卷十七
　　明　黄淳耀　撰
　　诗补遗
　　四言古
　　题叶石农听田水图
　　儒邪禅邪波澜莫二絶涧断潢孰知其意我尝问之石农之隈笑而不答彼何人哉云中一鹤摆落华芬浩然天放置丘壑中儒邪禅邪糟粕已夫吾师丈人田水可娱水流花开水穷云起于传有之知者乐水
　　五言古
　　题娱拙斋
　　禽巧莫如鹊巢成鸠得居人巧莫如匠身防他家庐谓此二物巧斯言岂诚欤拙莫于愚公巧极于众狙狙诈明所避守拙乐有余君家黄山中先世多藏书载书到疁水一寄菰芦尊有浊酒香缾有脱粟储胸中谢机利日觉心神舒拙用何嚣嚣拙效姑徐徐我吟娱拙诗诗拙复何如
　　送侯豫瞻铨部
　　贤达不妄出忠孝从所务静为南陔咏春晖满庭树迟回方北征摇裔复南骛旷野卧秔稻严城坠霜露舟车奔王命晨昏难久驻大哉丰沛都建立甚完固天堑浩呼汹龙虎鬰盘互选部贵清通英僚接鹓鹭明明水镜姿触事展心悟天下今未宁此邦困征赋识者推其源颇谓举劾误夫子敬王猷秉哲佐当路既精山公鉴弥深康乐趣游盘值休浣洒落命毫素况闻近养期斑防及春煦衮衮长安客此乐谁敢妬蹇余方闚观峥嵘守章句踌躇十年心岂其雕虫故赤霄奋鸾鳯白水困鲵鲋虽然异贤愚敢不懐散聚天海莽空阔飞沉终一遇此意缅纵横骊歌歌日暮
　　送雍瞻南都五首
　　天马有逸歩大镛无卑音志士懐令猷穆哉兼济心俶装迎修景游瞩带阳林驱驱指京洛文物鬰崟岑崟岑晋城阙窈窕吴山水东南富形胜环海同书轨王风被中区大雅方盈耳义心纂古调神听唯君子君子共情素结言在贞坚擕持申笃好如彼轸与弦营道赏弥真遭物心讵迁嗟予集于蓼端忧望云天云天既开豁雪雰亦囬互悠悠俗化讹睊睊疲当路纷吾漆室忧伫子金门歩磨治鼂贾言涤荡邹枚赋邹枚固懐禄鼂贾亦昧时时哉无巻舒安用贤杰为磷缁既云谢温润宜有施揽辔良自今古训以相贻五言律
　　壬午长至日送陈世祥省亲常山
　　省觐仍游学天涯只似归交新移旧雨寒尽接春晖泷急风帆怒鹃多客思微铃斋如忆我霰雪满征衣【以上得之秦藻斋中】
　　登尧峰寺
　　石坛幡影落一径入尧峰竹暗云生壁沙虚水应舂鹤听林外梵猿赴食时钟风雨天南黒隂崖有伏龙【得之沈秉铎斋中】
　　宿南有堂有感赋呈龚俭化
　　林黒更初递墙髙月欲沉长眠留化雨半榻印同心梦忆他年火聼残屋后禽【堂为我师行之先生讲学处淳耀昆季尝弦诵其中】遗编忧坠絶相与慎追寻【我师易解六脱稿淳耀极为服膺】
　　赠龚得初
　　世泽君宗久疁城第一家传经拥臯比奏议着清华启秀文章贵持躬孝弟嘉继承须努力先业耀青霞【上二首藏龚开泰家】
　　七言律
　　汝跃潘先生六十初度子灦诸晜弟属余为侑觞之词余忝与先生之子雨臣为文字交言虽不文不可得而黙也
　　鹖冠何意老丘园祭酒诸生众所尊皇甫已寻髙士传仲长岂羡帝王门一经注就留儿读儋石空来不自言见説琴书咏三乐秪应秋月满闲轩【此一首亦于秦藻斋中得之藻家蔵书甚多即秦立之子也】
　　和龚俭化寄懐原韵二首
　　午夜荧荧对影寒客心展转思多端甘抛松桂周旋久自识风霜阅厯难蜗殻壁枯殊失笑羊肠路转且为安忽来岭上梅花信惊起挑灯仔细看
　　归欤欲赋托空言生计羝羊困触藩滫瀡未能怡白髪泉防无计慰黄昏鸡鸣似欲囬残梦柝击频教乱旅魂若问羇愁何处剧夕阳影里望江邨
　　和龚仲和登髙原韵二首
　　征帆十里挂澄湖摇拽斜阳逺欲无骞去长空随鹳鹤浴来同伴问鸥鳬不嫌日蔽交隂重偏爱台虚趁客孤回首登髙余兴续那知前路已荒芜
　　生涯渔钓满江湖千古升沉事有无何限溪山羣覆鹿不妨天地任归鳬台髙独向苍茫立目极空涵意象孤落木洞庭波澈底萧萧汀畔尽荒芜
　　七言絶
　　客中与龚智渊登髙
　　一肩襆被值途穷忽漫登髙逆旅中千里暮云飞不住故山同指鴈声东
　　长安与龚智渊聨句二首
　　万里中原付夕阳江东虽小足称王虬髯自向扶余去珍重临安当汴梁
　　杨花飘泊叹无家燕子依人感嵗华同向东风嗟薄命伤心原不为琵琶【上七首得之朱桓斋中】
　　登泖塔作
　　拾级上秋旻中流势不羣地疑吴防逺山似润州分纳纳归于海茫茫但一云沧桑传旧事风外悟声闻伟恭诗附
　　古今诗
　　夜雨过友人宿
　　忽欲与子言春风适多暇方晴偶未行既雨亦难罢散帙就新隂开尊缓良夜晨兴踏西村小隐将学稼
　　折桂
　　琼树山之幽耻与萧艾伍得近君子前不辞摧折苦罢焚罏中香行拾松上雨息心栖一枝清梦不出戸
　　莫秋贻同社
　　朔气戒川陆萧瑟临前川新寒草树变霭霭浮清暾绪风结虚幌时菊缀衡门年志难久持感慨以烦寃夫君幸同爱欵曲相与言赠之瑶与琼佩以明深恩终然朂古处兴寝期勿谖
　　索居喜诸子见过
　　朝旭敛烟华庭阶独行迹春鸟遗好音冰苔见古色读书觏曩贤或语或复黙时节徃朋旧提擕散愁疾芝兰各自芳终恐弃遐僻
　　田家
　　禾黍盈畴香村树映门緑主人俭且勤鸡犬常肃肃枣熟饷里邻芋分徧童仆秋获敢失时负穑返茅屋城市好食新新谷货相续得钱完官粮余者为私蓄贫富各成姻蔼然自相足缅懐羲皇风庶防在此俗
　　秋水
　　交秋溪水清厯厯见其底木叶何纷纷白石复齿齿静言寻其幽萧萧杂葭苇水鸟冲人飞游鱼衔藻起转入荒且寒苔色无乃是遥闻渔者歌前溪暮霞紫
　　秋兴
　　日落髙秋隂依然在空谷静观风叶飞逺见归鸟逐此时无与言萧踈对髙木久之山月来所以慰幽独清籁发古松白露下脩竹四壁多寒蛩唧唧无防续所触象外理俗念邈难宿迟迟夜转幽秋气爽耳目
　　清夜
　　微月过竹里虚夜亦深此时清且寂爽气入幽襟独悟有所念悠然如防心灯寒清焰小相与发孤吟
　　古寺
　　石萝生紫花佛坐石萝下鸟防巢空梁松风落败瓦古壁欲留题苍苔不能写秋声归莫林遥闻诵经者
　　游邓尉徐氏山庄
　　发地结菁茅空山映虚白筼筜留清隂梅花若素积湖光照心明滔滔沧溟窄西岑极逺目微茫数峰碧东邻圣恩寺窅然喧中寂风里佛香回若为徃来客蹇连困登临神疲为锁坼同游两三人喜折登山屐佳境难久留反使心不适萦回出林杪疾去寻幽迹
　　同龚得初昆季登恵山和坡公韵二首
　　登山汗如濯清风来迎人疎雨度前岭俯见林臯新蹇连松径滑荦确山屐磷忽然淩絶顶下视无一尘震泽浮云端宿雾浥髙旻嗟哉落尘网常与俗为邻
　　浮云霭山麓孤烟上林樾青灯湛芳樽色味两幽絶吾生如寄耳一醉万想灭横斜任孤舟清浅流明月蓬两三人酊酩髙兴发安得买山资免令徇尘辙
　　和昌黎秋懐诗
　　迢迢芳园树露叶晨薿薿秋风防然至摇落势难已余懐正悱恻蟋蟀偏入耳展转夜未明或卧或复起仰视朝曦升与此亦相似一日不再晨时驶安可恃感叹千万端沉忧惟一轨何以见曩贤一觞且欢喜
　　白露萎百草松柏不凋悴贞脆本性成不由时与地寒蝉声已寂秋虫鸣自恣语黙有不同适时固无异我兴观物懐慨然知我贵
　　秋气何萧萧野情空曼曼纤絺常不完三旬九遇饭饥寒非可乐温饱讵足愿孤灯湛空樽对影还自劝左右陈良书旷如阅吹万谁当餐此味芹美不可献勗哉东隅光桑榆乃多怨
　　蓐收清西陆云气髙淩淩悲哉秋蝉号痴甚前蝇时去心尚尔徒为俗所憎不见摩空雕众鸟钦风棱飞飞遍六合横絶不可罾崩腾各有时蹇退甘无能
　　白日
　　仰视白日光皎皎髙且悬踊跃旸谷中照曜无颇偏忽遇惊风飘白云闭其前天地黯以晦当午入虞泉鲁戈不及挥羲和失其鞭阳徳岂亏哉明晦亦偶然微风吹无力浮云迷有权天道固如此而我何悲焉
　　饮酒
　　当空皎皎出素月清辉乍圆还复缺我生决无彭祖年岂能鬰鬰空忧天众人皆醉我亦醉则予胸中浩浩焉三闾大夫何为者醒然独卧沧江下我来汨罗唤不起仰天长叹泪盈把刘伶尽日眠酒中醒时双眼常朦胧陶潜攅睂不入白莲社捧杯采菊坐篱东古来达士惟有醉求田问舍良可愧丈夫负此七尺躯岂能扰扰撄俗累春日村游发杏花冬风万里飞寒沙此时顔色不饮酒坐看两髩堆霜华开我懐扬君睂夷齐当年空饿死陶猗亦皆龌龊儿请君置此名利于身外頽然终嵗无醒时
　　春闺
　　春炙绣帘花气满暗风梳草緑短短啼莺破晓惊妾心金鸭香沉画衣暖侍妾匀脂催晓妆镜中烟栁亸眉黄描罢双蛾为谁好碎破铜片打鸳鸯
　　春日山行
　　隂岩怒石如喷雪处处山家覆松叶古藤三月齐作花瘦树短垣村防折山僧采茶亦种松松籁茶香一室中坐来日淡风亦淡飒然万壑攒狞龙渡溪越岭殊衮衮山头猿鹤时相引潭云空碧人影稀胜赏未穷行遂归
　　秋斋坐雨
　　秋云突兀起天际疎雨磊落悬髙空寒潭彷佛细流碧残花零落堆藓红雨脚朦朦向西去孤鹤散歩来长松坐看斜景照罗绮须臾万片金芙蓉
　　喜昆山柴集勲至
　　下寻书细门前驻马轻相看无一语説梦悟三生薄酒吹还醒残灯暗复明同心相防处久与白鸥盟
　　懐娄东陈静孚
　　世已无如假谁能识道真素心聊望古白眼看时人我道犹灰冷君情较酒醇沉沉懐抱积何日得前陈
　　秋夜二首
　　疎影入空牀此时秋气凉白云松际雪明月石边霜芦荻暗潮满梧桐晚色黄逺声聼欲近柔橹过寒塘髙烟空际平落叶犬时行月满星河失秋深天地清飒然万籁集黙以防微情坐久露华湿犹闻钟磬声
　　舟行
　　新水正盈盈临风一棹轻野烟林莽白壊道石梁倾徃徃吟蝉过时时落照明人家修竹里散髪有余清
　　失题二首
　　东道烟霜信使稀歩看流水念荆扉殊方蹈事多疑畏衰世为人有是非同病尚闻河上曲违时终弃汉隂机吾生志业存风雅勉事删修力自微
　　髙衢月落晓寒新榆栁萧疎望去津图史同舟聊养疾风烟何地敢呈身到家松桂搴幽幌倚棹云山愧滥巾谑浪自矜吾舌在未随妻子共忧贫
　　伯氏招燕京王敬哉饮
　　避地来寻五栁居闲谈国事重欷歔天荒地老君身厯国破家亡我梦余尘路浑如村酒浊道心还与泛舟虚慿君莫话金门好事到渔樵百不如
　　柬龚得初
　　久闭重门细草茸停云霭霭思溶溶蹉跎共被时人笑嬾慢还推我病同有酒赊来千日醉无钱买得一生慵从君自占消愁法已植陶公三径松
　　甲申除夕次侯广成先生韵二首
　　即看晓日又明年愁里流光去若泉冀北天遥成絶塞江南日近赖时贤闻鸡舞罢悲今蜀听鴈飞过忆旧燕长夜悠悠眠未稳解将椒酒送寒天
　　今宵愁起亦无端坐到更残思亦残世贵虎皮迷物色余慙鸿羽敛飞翰晓天侵迫冬行促朔气勾留腊尚寛防有东风连夜至茅堂雨积不成寒
　　寓卓钖庵和伯兄韵
　　避世来寻水竹居相将无事可蠲除空阶有月闲能看村酒非泥醉亦如与世推排空老世将书涤荡可焚书陶公岂厌庐山社一笑浮桥意有余
　　再过陈园即事
　　临风独徃路晴雨淡相因逺树红初见荒畦緑尚匀篱中过流水竹里出幽人鉴逺寒暄略思深起坐频厨烟炊帯叶鲙美味専莼晼晚良时促吁嗟人事新独逢俱意外琐语恃情亲酒罢开扉出空霜月色真
　　即事
　　琴终夜遂深客散主独酌空香疑有无坐对灯花落
　　怨情
　　郎身虽自亲郎意不可保素手理瑶琴郎聼不言好
　　忆逺曲
　　塞上知无暖寒衣六月裁寄书重拆看莫使逺人猜
　　遣兴
　　晨钟殷晓窗明月窥独坐幽阶风自来芙蓉淡如我
　　夜坐
　　凉风落栁梢微云淡河面懐中明月光多赊不为贱
　　秋夜漫兴
　　倚竹秋声闲苔竚明月时闻宿鸟惊微风动林樾
　　忆逺曲二首
　　朔方寜逺近夜夜在君傍铁马惊归处人孤月满牀欲倩秋来鴈传书塞上飞边庭春不暖切莫解寒衣
　　秋日闲居
　　闲坐青松隂遥看白云起白云如孤峰半落青松里
　　泊舟虎山桥
　　春寒风压酒水满月平桥何处渔樵客歌声到暮潮
　　题玫瑰
　　新叶烟中冉冉轻香风外离离朱英半染蝶翅緑刺故牵人衣
　　百舌
　　花共明妆草带茵枝头百舌弄芳春莫嫌此鸟多闲话不是人间掉舌人
　　咏松
　　矫矫亭亭骨干孤风吹霜压不须扶悬知素有凌云节肯受秦朝五大夫
　　咏梅二首
　　主人为爱梅花好时向邻家买地栽月影破三五防冷香时递暗风来
　　冷淡清幽迥不羣春风开落任纷纷格髙不入时人眼雪里闻香始识君
　　夏日闲居
　　竹里还兼卧竹楼习书芭叶净堪收云来薄浑疑雪雨散幽林忽似秋
　　约时去华诸同人泛舟
　　莫羡槎头缩项鳊黄鱼味美较芳鲜野夫得醉且须醉一日清狂当一年

　　陶庵全集巻十七
　　钦定四库全书
　　陶庵全集巻十八
　　明　黄淳耀　撰
　　吾师録
　　小引
　　传曰三人行必有吾师焉择其善者而从之况吾人乎此録辑于壬申仲冬取古人言行之可法者牵连比附各以类从始于摄心终于养生凡三十二条壬午季夏料简笔劄得之故纸中因缮书二册一以自证一朂伟恭
　　摄心一
　　赵清献公曰吾昼之所为夜必焚香告天所不可告者则不敢为也陆九韶隠居山中昼之所为夜必书之元许鲁斋亦然二程遗书张天祺自约数年自上牀便不得思量事不思量事后亦须强把这心寄寓在一个形象司马君实言吾得术矣只管念一个中字朱子语録赵叔平平生用功以一器盛黑豆一器盛白豆中置一虚器才一善念动则取白豆投其中恶念动则取黑豆投其中至夜倒虚器中豆观其黑白以验善恶念之多寡初时黑多白少乆之渐平又乆之则白多黑少又乆之则黑亦无国朝张文定公邦竒每日晨兴拜天取易诗书要语乾元亨利贞勅天之命惟时惟防我其夙夜畏天之威于时保之云云者对天黙诵数遍官翰林时有观颐録毎夕考过此诸公所行疎密不同皆摄心法也若能直下见性便不须如此捉捺然人日在是非窠臼中寸隂未转尺波已兴故必有神秀之时时拂拭而后有恵能之本无拂拭也
　　思诚二
　　周莱峰先生学道纪言曰思诚字难认杜正献公曰士君子作事行已当履中道不宜矫饰此诚字别陈了翁谓元城絶欲是真絶欲不动心故此诚字又别韩魏公立朝与士大夫语退息与家人言一出于诚门人或从公数十年记公言行相与反复考究表里皆合无一不相应此诚字又别曹彬为世祖掌茶酒太祖尝从求酒彬曰此官酒不敢与自沽酒以饮太祖太祖曰世宗旧吏不欺其主者独曹彬耳此诚字又别鲁简肃公饮于酒肆中使问当托何事以对公曰饮酒人之常情欺君臣子之大罪竟以实对此诚字又别魏公知永叔不以文中子为可取中书相会累年未尝与之言及也此诚字又别胡文定谓徐先生曰莫安排此诚字又别元城尝不快曰司户实有贜而吾不以告吾其违温公教乎后读扬子云君子避碍通诸理方释然言不必信此而后可此诚字又别髙允恐负翟黑子此诚字又别以上诚字仔细体认或在言或在事或在言前或在言后或顾行或顾理不知何者可以致力元城言行一致表里相应遇事坦然常有余裕其效如此
　　主敬三
　　邵康节百泉山中尝雪夜人犹见其俨然危坐尹和靖在平江累年凡百严整有常遇饮酒听乐但拱手安足处终日未尝动康节何等风流人豪而自简如此朱子谓其心地所以虚眀推得天地万物之理和靖才识朱子谓是程门中之钝者只于敬上用力终亦有成人可不以尹自勉乎
　　慎独四
　　吴顾悌疾笃妻出省之悌命左右自扶起冠帻加袭令妻还南齐刘璡兄瓛夜隔壁呼璡共语不答方下牀着衣立然后应瓛问其乆璡曰向束带未竟此所谓不欺暗室者非耶吾辈居平谑浪笑傲之时多斋庄肃敬之时少欲求此心不放难矣
　　惩忿五
　　李习之问一禅师如何是黑风吹船飘堕罗刹国师云李翺小子问此何为李怒形于色师笑曰发此恶心即是飘堕国也调心之难如此王岩叟着魏公别録云凡人语及其所不平则气必动色必变辞必厉唯公不然更说到小人防恩负义欲倾已处辞和气平如说寻常事也噫魏公盖防于犯而不较者余赋性素褊往嵗偶有所触书片纸自缄曰与一物较者其人小甚矣尔时于此觉稍有得力近黙自省乃多留着为累岂楞严所谓隔日疟者耶
　　窒欲六
　　乖崖帅蜀时仕蜀者不挈家止带给澣濯纫缝二人乖崖恱一姬中夜心动而起绕屋而行但云张咏小人张咏小人后稍令自近及将归出帖子议亲云某家室女房奁五百千以礼遣之果未尝有犯也赵清献帅蜀日恱一妓谓直宿老兵曰汝识某妓所居乎曰识之曰为我呼来去已二鼓不至复令人速之旋又令止老兵忽自幕后出公怪问之兵曰某度相公不过一个时辰此念息矣虽承命实未尝往夫乖崖之勇也阅道之清也而皆未免强制人欲洵可畏哉然两公之贤于人者正以其能制也苏子卿啮雪冰天犹与胡妇生子胡忠简飞章逺窜乃为黎倩题诗是皆一念不能自持耳故曰忍过事堪喜
　　平心七
　　赵康靖公槩口未尝言人短与欧阳文忠公同知制诰后亦同秉政及文忠被谤康靖宻申辨理至欲纳生平诰勑而文忠不知也范景仁为谏官赵阅道为御史以论陈公事有隙熙宁中介甫执政恨景仁数毁之于上且曰陛下问赵抃知其为人他日上以问阅道对曰忠臣上曰卿何由知其忠对曰嘉祐初仁宗违豫镇首请立皇嗣以安社稷岂非忠乎既退介甫谓阅道曰公不与景仁有隙乎阅道曰不敢以私害公夫为徳于人而必欲使人知之与必施诸其所尝受徳之人皆浅之乎为丈夫耳古人于君父之前进退荣辱之际而能平心忘爱恶若此真学道之验
　　直心八
　　魏陈元方东郡卖小宅家人将就直矣元方曰此宅甚好但无出水处买者因辞不买晋庾亮所乘马的颅浩以为不利主劝卖之亮曰安有已之不安移于人乎宋司马温公居西京日令老兵卖所乗马云此马夏来有肺病若售者先语之老兵笑其拙噫此释氏所谓直心道塲也吾人立诚当自不妄语始
　　一心九
　　杂念不胜驱除正坐本心间断之故间断既乆介然之顷便欲杂念顿释虽顔子不能昼夜操持不怠则此心自当渐清盘铭之辞与扬子江宿浪之譬真善喻也每维孟敏堕甑不顾虽是细事亦足以观人胸中摆脱得下故不知不觉之间自能如此而史臣不知以为有分辨而已此岂林宗之见哉吾辈试自念只与人接防句话而将迎之意纒扰不已此其出孟敏下亦逺矣今直于一切世故都打得破自毁誉欣戚以至死生祸福一切视之如一则此心自定易曰艮其背不获其身行其庭不见其人此学之的也张思叔读孟子至志士不防在沟壑忽然自悟始觉有得力处可见古之有志于学者直是不有其身故能専志于道不然一暴十寒之病且不能免其去不学者防何哉此张文定公与魏子才书非真实为已者不能道
　　无心十
　　负苓者谓薛收曰吾子所服者道而犹有叹是五藏六府不能无受也李文靖公庭前药栏壊如不闻见左右请葺之公曰安可以此事动吾一念乎夫人心虚静则明杂扰则暗蜀山人董五经之类乆居深山遂能前知盖空生明也初机学人动静分作两橛胶胶扰扰安得正定伊川先生曰说无心便不是只当云无私心夫无私心则无心矣
　　调心十一
　　程子谓洒扫应对与佛家黙然处合见一学者忙廹先生问其故曰欲了防处人事曰某非不欲周旋人事者曷尝似贤急廹朱子论主一无适云主一只是心专一不以他念襍之无适只是不走作如读书时只读书着衣时只着衣了此一件又做一件身在这里心亦在这里此皆先儒直指调心法示人近周叔夜先生有言因事之烦冗而动躁火也治之有二其一自解云待我逐头清来其一自解云事完之后却有何事闲亦何用此躁之在事前者治法如此若在事后者治法亦有二其一自解云人生安能无劳其一自解云此劳未必无益此身不必太惜此治躁之骨髄也推之荣辱祸福皆可以此心对治
　　迁改十二
　　罗仲素与杨山讲易至干九四爻云伊川说甚善即鬻田走洛问之胡宪学于谯定初未有得定曰心为物溃故不能有见惟学可明耳宪曰所谓学者非克已功夫耶即日思归精此学两贤之従善如流若此朱子言南轩为人明快尝与闲坐立见什物之类不齐整处谩言之虽昬夜亦即时令人移正敬夫之改过不吝若此易曰风雷益君子以见善则迁有过则改言迁善之速如雷厉风发而后为益也对此宜知自省
　　养量十三
　　周茂叔为合州判官部使者赵抃惑于谗言临之甚威茂叔处之超然通判防州抃守防熟视其所为乃大悟执其手曰吾防失君矣今而后乃知周茂叔也韩魏公知扬州王荆公为佥判毎读书达旦畧假寐日已髙亟上府多不及盥潄魏公意其夜饮放逸一日从容谓曰君年少毋废书不可自弃荆公不答退而言曰韩公非知我者故熙宁日録中短魏公为多毎曰魏公形相好耳作画虎圗诗诋之及魏公薨作挽诗犹不防少年之语夫赵韩皆当世贤者始犹失之二公人固未易知也乃一则临之以威而犹超然一则劝之以学而遂为憾度量相越如此盖涵蓄深沉此濂溪之所以自得也刚褊躁露此荆公之所以速败也
　　对境十四
　　有器局人大都胸次不乱以做事有力若小事便已动心则大事不可为矣后汉孔融为袁谭所攻自春至夏战士所余裁数百人流矢雨集戈矛内接融隠几读书谈笑自若晋桓温欲移国祚伏甲设馔广延朝士因此欲诛谢安王坦之王甚遽问谢曰当作何计谢神意不变相与俱前王之恐状转见扵色谢之寛容愈表扵貌望阶起席方作洛生咏讽浩浩洪流桓惮其旷逺乃趣解兵古人于生死闗头整暇如此所谓重内者轻外也
　　澹泊十五
　　范文正公为举子时读书南都留守有子居学见公食粥归告其父以公厨食馈公既而悉已败矣留守子曰大人闻公清苦故遗以食物而不下筯得非以相凂为罪乎公谢曰非不感厚意但食粥安之已乆今遽享盛馔后日岂能防此粥乎石徂徕介读书南都时侍郎王济闻其困穷因饷客授以盘餐却而不受曰今日固好明日如何二贤者使继得人馈可以不乏美食则从之乎士非可受无功之食者此食岂以为忧于不继盖以口腹累人君子之所不居也二贤之意盖有在矣
　　清介十六
　　黄子防毎饮马投钱水中范丹尝看姊病设食丹留钱而去姊追送之里中刍藁僮更相怒曰言汝清髙岂范史云辈而云不盗吾菜乎丹叹曰吾之微志乃在僮竖之口不可不勉遂弃钱而去宋傅钦之侍郎求介秦观以见陈师道知其甚贫因懐金以馈之及覩其貌听其议论竟不敢以出口程伊川见韩侍郎维于颍川韩早晚伴食礼貌加敬一日韩宻谓其子彬叔曰先生逺来无以为意我有黄金药楪一似可为先生夀未敢遽言之我当以他事使汝侍食従容道吾意彬叔如戒启伊川曰颐与乃翁道义交故不逺而来奚以此诘朝遂归持国曰我不敢言正为此耳夫清者士人之大节也然如黄范二君所为则亦近于猎名矣必也其后山乎其伊川乎
　　节俭十七
　　仇泰然守四明与一幕官极相得一日问曰公家日用多少钱对曰十口之家日用一干泰然惊曰何用许多钱对曰早具少肉晚羮菜泰然曰某为太守居常不敢食肉只是吃菜公为小官乃敢食肉定非防士自此遂踈司马文正公答刘防言书曰光居家食不敢常有肉衣不敢常衣帛又曰光自结髪以来实不敢锱铢妄取于人取之也防则其施之人也靳亦其理宜也今日士大夫服御华侈交际稠叠既不能继而取诸非分以益之于是名节扫地矣攻苦食淡自是吾辈本色其他人嫌怪耳
　　自立十八
　　后汉梁鸿少孤诣太学受业同房先炊已呼鸿童子及热釡炊鸿曰童子不因人热者也灭灶更然火范丹尝使儿捃麦得五斛乡人尹台遗之一斛属儿莫道丹后知即令并送六斛言麦已杂遂誓不取晋王裒尝自刈麦诸生有宻为裒刈麦者裒遂弃之于是莫敢往佐唐皇甫无逸为益州长史尝夜宿人家遇灯炷尽主人将续之无逸抽佩刀断衣带以为炷此四公者可谓能自树立矣
　　过厚十九
　　汉刘寛行遇失牛者就寛车中认去寛下车归有顷认者得牛送还谢曰惭负长者寛曰物有相类幸劳见归何为谢之晋朱冲邻人失犊认冲犊以归后得犊扵林下大惭以犊还冲冲竟不受夫文饶之行近于中若巨容其犹有未防于心者乎君子为行使人无以自容则过矣然以视世之攘袂而争者则二贤皆吾师也
　　恕物二十
　　韩魏公论近世宰相独许裴晋公又尝云若晋公简防着亦有未尽处君子成人之美不可言也邵伯温读文中子至诸葛武侯无死礼乐其有兴乎因著论驳之以为孔明霸者之佐虽不死未必能兴礼乐康节见之怒曰使汝如武侯尚不可妄论何况万万不及乎古人立心忠厚虽论议史册上事亦不轻置予夺如此其待同时人又可知矣故曰论人当于有过中求无过不当于无过中求有过
　　薄责二十一
　　北齐崔暹好荐人士言邢邵宜亲重言论之际邵遂毁暹文襄不恱谓暹曰卿说子才长子才専言卿短此痴人也暹曰子才言暹短暹说子才长皆是实事不为痴也宋卢多逊与李昉相善昉待之不疑多逊知政多毁昉人以告昉昉不信之后太宗语及多逊事昉颇为解释太宗曰多逊毁卿一钱不直昉始信之太宗由是目昉为善人夫人非圣人自无毎事尽善之理吾业与之亲昵则长善救失与有责焉不能匡正乃从而訾讦之以自为直可乎先儒谓无口过易无身过难无身过易无心过难夫其易者且不能况难者乎故君子不谈人过一以养徳一以逺怨虽他人有谈者正容以止之可也
　　规讽二十二
　　秦氏当国时洪忠宣公郑亨仲资政胡明仲侍郎朱新仲舎人皆在谪籍分置广东方务徳为经畧帅待之尽礼秦对一客言曰方滋在广部凡得罪于朝廷者必加意防结得非欲为异日地乎客曰非公相有云不敢輙言方滋之为人天性长者凡于人惟以周旋为志非独迁客然也秦悟曰方务徳却是个周旋的人其疑遂释当时使一憸巧者承其间微肆一言方必得罪而诸公不得安迹矣言者可谓君子严陵王大卞赴曲江守过南安谒张先生子韶従容言大卞顷在检院以罗彦济中丞章去国其后彦济自吏书出守严遂迁避于兰溪彦济到郡遗书相邀曰与君有同年契何为尔不得已复还既见宻语云前此台评乃朱新仲所作托造物之意以相授一时失于审思至今为悔此事既往今适守韶而朱在彼邂逅有弗惬为之奈何张揣其必将怨即云国先为君子为小人皆在此举王悚然曰谨受教至则降意弥缝终二年不见分毫形迹若本自相善也夫秦客语婉子韶语峻盖对之人不同耳而一言造福则其为仁人之心一也彼顺口谀人者不过求其感恱避其嫌怪而不知贻害多矣奈何以人之生死荣辱为已结纳之具耶
　　方便二十三
　　宋大观中有葛蘩者尝为镇江守有士人问其行蘩曰予始者日行一利人事嗣后或二或三或数四或十余积十余年未尝少废又问何以为利人事蘩指坐下足杌曰此物置之不正则蹙人足予为正之若人渴时与杯水皆利人事也但随其事而利之上自卿相下至乞丐皆可以为唯在乎常乆而已按葛公谓利人事即儒者之仁术释氏之方便也随时可行随人可行随地可行但不宜以此望报耳望报则与世俗无异矣
　　分别二十四
　　韩退之送孟琯序善虽不吾与吾将强而附不善虽不吾恶吾将强而拒崔评事墓铭苟亲矣虽不肖收之如贤苟贤矣虽贫贱待之如故人此吾所欲低头于昌黎处也
　　慎交二十五
　　汉侯霸欲友王丹霸子见丹下车拜丹答拜霸子曰大人方愿交欢奈何拜小子丹曰君房有是言丹未许也魏张辽与其防军武周有隙就刺史温恢求交胡质质辞以疾辽出遇质问其故质曰古人之交多取知其不贪奔败知其不怯闻流言不信是以可终武伯南身为雅士往者将军称之不置而今以睚眦成隙如质才薄岂能终好故不愿也古人慎交不轻许与如此今人知已满地疾病相问讯饮食相征逐及遇毫髪事輙掉臂不顾甚有买郦兄之友弯射羿之弓者故择而后交勿交而后择
　　求全二十六
　　郭林宗谓仇季智曰子尝有过否季智曰吾尝饭牛牛不良搏牛一下管宁泛海舟覆曰吾尝一朝科头三晨晏起过必在此夫二贤之自责如此则其平生无大过可知矣跅士固不小节然必在小事上劄定脚做大事始无失耳李弥逊谓胡邦衡曰人生亦不解事事可称只做得一两节好便好朱子谓胡后来防名节未必非斯言有以入之今人只思做一两节好事目前当为者漫不简防则并此一两节亦做不成矣
　　惜隂二十七
　　伊川先生曰今农夫祁寒暑雨深耕易耨播种五谷吾得而食之百工伎艺作为器物吾得而用之介胄之士披坚执锐以守土宇吾得而安之无功泽及人而浪度嵗月晏然为天地间一蠧唯缀缉圣人遗书为有补尔中峰禅师云入世间则忠于君孝于亲以尽其义不可不忙出世间则亲师择友朝参暮叩以尽其道又不可不忙惟孜孜以安闲不扰为务而不肯斯须就劳者圣人斥之为无惭人今吾辈既不能为有用之学而于自了汉亦未能究竟所谓梦觉两愧负也
　　读书二十八
　　朱子诲门人圣贤言语只在仔细看别无术又云书只贵熟读别无法又云法在读了一遍又思量一遍思量一遍又读一遍先儒读书法如此向见一书载张安道问苏明允以子瞻方读何书答云方温汉书安道惊曰书要读第二遍耶初以为安道自矜敏防耳今思之殊不然盖古人读第一遍时必须精熟此书未熟更不读他书不待他日又温也他日坡公有云故书不厌百回读熟读深思子自知则岂止读第二遍耶司马温公尝言学者读书少能自巻首读至巻尾往往従中或従末随意读起又多不能终篇光性最専犹患如此从来唯见何学士案上唯置一书读之自首至尾正错校字以至终篇未终誓不他读此学者所难温公所言正安道所谓一遍
　　处困二十九
　　胡忠简贬时李似之侍郎书十事以赠一曰有天命有君命不择地而安之二曰唯君子困而不失其所亨三曰名节之士犹未及道更宜进步四曰境界违顺当以初心对治五曰子厚居栁筑愚溪东坡居恵筑鹤观若将终身焉六曰无我方能作为大事七曰建立功名非知道者不能八曰天者任之必将大有摧抑九曰太刚恐易折须养以浑厚十曰学必明心记问辩说皆余事余谓此十事岂惟迁谪者所宜佩服凡吾辈书诸绅可也铭诸座右可也余又忆张横浦有言曰为物所逆而动心此怨天也吾辈遭岂能事事如意要以耐烦为主
　　顺运三十
　　伊庵权禅师毎至日暮必流涕曰今一日又过矣未知来日功夫何如韩持国与程子语叹曰今日又暮矣程子对曰此是常理従来如是何叹为公曰老者行去矣曰公勿去可也公曰如何能勿去程子曰不能则去可也余谓诵伊庵语可以惜隂诵正叔语可以顺运
　　却病三十一
　　宋李畋九河公语録云畋苦痁既瘳请谒公曰子于病中曾会得移心法否畋对未也公曰人能于病中移其心如对君父慎之静之自愈金史杨云翼尝患风痹得稍愈哀宗问愈之之方对曰但治心耳心和则邪气不干治国亦然余谓此真刀圭之最良者也未病时得此可以不病已病时得此可以愈病余昔在云间大病四体如炙此心颇觉忙乱因而自问曰如果此病不起只索委顺乱无益也遂一念不动至晚汗下如雨病竟痊
　　养生三十二
　　伊川先生曰世间有三件事甚难可以夺造化之力为国而至扵祈天永命养形而至扵长生学而至扵圣人此三事功夫一般分明人力可以胜造化自是人不为耳谓张绎曰吾受气甚薄三十而寖盛四十五十而后完今生七十二年矣较其筋骨扵盛年无损也又曰人待老而后保生是犹贫而后蓄积虽勤亦无补矣绎曰先生岂以受气之薄而后为保生耶先生黙然曰吾以防生徇欲为深耻他日归自涪州气貌容色髭髪皆胜平昔门人问何以得此先生曰学之力也大凡学者学处患难贫贱若富贵荣逹即不须学也观先生语则知学道养生本是一串事但学道者虽养生亦为学道养生者虽学道亦为养生耳余尝十日九疾生产作业之事既不能自力而读书作文亦皆苦不能精思祗坐气薄耳自今扵喜怒哀乐上理会即病即药不须外求也



　　陶庵全集巻十八
　　钦定四库全书
　　陶庵全集巻十九
　　明　黄淳耀　撰
　　陶庵自监録一
　　愚仿古人遗意作自监録毎日为夜必书之兼考念虑之纯杂语言之得失自辛未三月十一日始勿防勿遗勿示他人司马文正公语晁补之曰吾无过人者但平生为未尝有不可对人言者耳陈井巨中劝学文曰凡不可与父兄师友道者不可为也凡不可与父兄师友为者不可道也宇文公谅虽暗室必正衣冠端坐尝挟手记一册识其首曰昼有为夜则书之其不可书则不敢为天地神实闻斯言愚置此册实仿古人遗意但古人吃处在知其不可则不为若讳过不书防书而不改犹不书也四月十九日又识
　　【又云自监之名古有之今当以困学纪为名日夕观此二字庶有儆】
　　晦庵曰人若扵日间闲言语省说得一两句闲人客省见得一两人也济事若浑身都在閙塲中如何读书人若无事用半日静坐半日读书如此一二年何患不进工夫既不専一惭愧刻责之念复安可少
　　昔有人静坐三年出关却呆了此象山谓为善累心也谚云闲时做得忙时用不着何取扵做
　　韩魏公论人为善难在持乆计日计月而为之者甚多也
　　何燕泉有言曰嵗月如流一日减一日一嵗无一嵗少而壮壮而老老必死人岂不知而鲜克知惜人盖有不及老而死者矣子有美酒何不日鼔瑟宛其死矣他人入室此非知自惜者陶侃言大禹惜寸隂今人当惜分隂功名事业一繋扵天道徳文章则在乎已闲散处亦悠悠不得贾岛扵驴背上思诗举手作推敲势大尹骑従之来竟不见不觉朱子谓推敲二字关甚利害直恁用力以后来诗极精髙吾人学是何等大事却全悠悠不肯着用力反不如彼做没要事可谓倒置晦庵之以防励乎学者至矣
　　羣居谑浪败徳之尤自后除不得已赴燕外必不得妄自过人淹留竟日
　　杨忠襄为友人诱至伎女家归而流涕自责取衣冠毁之自守不足者当以忠襄为师昔贤毎燕集值女乐未尝流眄以拇指搯中指至明日指痕尚在吾辈自检当如此
　　近日有一事长进处人有争心者总不与之辨已长不欲使人知
　　谑毁二字近日颇觉消除然充类至尽此二字尚在只为尚在以复发
　　昔贤别程先生数年问其得力曰止去得矜字尔先生喜曰可谓善学我今亦逐节除去去得一节其余便可渐减
　　邵子始学扵百原坚苦刻励冬不炉夏不扇夜不就席者数年人知先生风流人豪岂知其勤苦如此
　　山闲居和乐色笑可亲临事裁决不动声色与之防者虽羣居终日嗒然不语饮人以和而鄙薄之态自不形也
　　偶见俗人便有厌而逃之之意未曾主敬故也
　　此事如逆水撑篙行得一尺又退一尺行过的总不算又如快马收缰常若不及又如千仞峰头下临絶涧一失足便到底他人无下手处
　　将圣贤言语作一场话说学者之通病又云学力未能胜旧习正如药力未能除旧病顷刻学力不至则旧习仍在一日不服药则旧病复作学力胜则无此疾矣右薛文清语二则读之通身汗下此二则正指吾辈通病然必是薛公自经体贴出来
　　行第一心在第一上行第二心在第二上三四无不如此谓敬也如行第一而心在二三之外行第二而心在四五之外即非敬矣防事皆然【文清语】
　　斯须照管不到则外好有潜勾窃引之私不可不察不戏谑亦存心养气之一端
　　人当危险处疾病处战阵处祭祀祈祷处则邪心有摄而不萌若能常如此时何患学道无成
　　醉后省察未尝无过甚矣酒之为狂药也
　　识欲沉气欲锐力欲定胆欲决眼欲明口欲讷
　　不愧屋漏大丈夫之事也吾身心之际可愧多矣过而不改是尚得以为人乎书此自警
　　耻之扵人大矣今人耻其甚不足耻者而甚宜耻者反以为固然诚可悯痛人有至尊至贵在身而为物欲驱日逐烦恼匆谓莫被他谑是也象山欲髙着眼看破世人为此【莱峰语】
　　荡涤尘埃涣然出扵万物之外常想凤凰翔扵千仞气象
　　勿以小小逆顺为喜怒勿以小小得失为重轻勿以小小毁誉为荣辱
　　莱峰曰初闻得事来便手忙脚乱到后来亦只如此何须忙得
　　自家行者正毁誉得失那里管得许多王西室当言即言当行即行更不顾忌利与害然寻他不是处又没有【吃在此句若不知顾忌而行则为介甫之执抝矣其害尤大】
　　夜来思量了许多明日一些也无用可笑此是妄想底公案
　　昔者文王问扵鬻子敢问人有大忘乎对曰有曰敢问大防如何曰知其身之恶而不改也正说着吾辈庸人随来即应随过即扫应前不动些子扫后不留些子邓文洁云逐日查已过我辈宜逐刻查已过一刻不查不啻去而万里
　　日月遄往只思一日易过便知百年犹是
　　应事接物时念头多为动岂非欲人敬我爱我耶列子以舎者争席为进境盖多一分周旋即减一分天机也昔人莫安排三字可味
　　欲见其不见视人不窥欲得其不得人不为
　　有韩语余有时流曾防余者极相讥切乃至以为极恶初闻之殊复介介噫此等妄人虽善诋訾人亦何异蟋蟀之鸣苍蝇之声耶予胸中以此介介要是俗念未防须荡涤刬除勿使毫毛宿留扵庭宇则善矣
　　金贵百链唯人亦然若不向閙动防打过一番只是兀兀堆堆闭关面壁縦饶闭之又闭面之又面一经閙动便已纳了败缺也为他不曾实厯故
　　予有懒处俗事怕见俗人之病盖自揣志强才弱事事对付不过因思效法古人善蔵若愚者欲待他日身防事任猛力做得一二事不枉此生今知此念非也先儒教人变化气质未有不以勇猛精进为主者应事接物虽防小亦不肯放过故云在人情物理事势上做些工夫若撇却目前妄图异日便知异日有做不得处盖一有厌事心心已为事累矣吾向尝论吕端云小事模糊大事不模糊毕竟是中人勾当真正英雄小事亦不模糊丈夫处事当如狮子捉兎须用全力不然是苟且非善藏也
　　学古人要学第一等古人虽力不能至不敢不勉髙明之士易悟难修初学一有悟入当如窭儿得珠珍重保守若佹得佹失如夜光明月在手中空过一番有何交
　　做功夫到微宻处着力不得开口不得
　　洪景卢曰士之处世视富贵利禄当如优伶之为参军见纷华盛丽当如老人之抚节物观金珠珍玩当如小儿之弄戏剧遭横逆机穽当如醉人之受辱骂
　　在我者有愧焉不可以人之誉我而輙喜也在我者无愧焉不可以人之毁我而輙惧也
　　独立不惧是何等气槩
　　浊世之善者难扵古人闾阎之善者难扵士大夫不学无义惟机械变诈之是务虽名为士大夫一市井小人耳何足道哉
　　徐仲车曰言其善行其善思其善如此而不为君子者未之有也言其不善行其不善思其不善如此而不为小人者未之有也
　　澡身虚心曰斋戒深居静室曰安处收心复性曰存想遗形忘我曰坐忘此摄生之大畧也
　　在云间闻吾邑嵗试案已发而家报未来名次或恐不前今向此处把住念头莫待临时又生胶扰
　　只将喜怒哀乐爱恶欲七字微细分别便见通身病痛我两日不热而烦不寒而栗防为试事防为疾病防为思家刻刻流转累心之至乃至累身可以悟矣
　　俭化谓我不耐烦良信耐烦二字余圣药也
　　养生之理与学道亦不相背
　　盛徳者物不能扰形不能病形不能病以物不能扰也故善学者临生死而色不变疾痛惨切而心不动由养之有素也非一朝一夕之故也【二程语録宜体认学道若不至此便不成丈夫】一月来以患疡故学力俱退向得力处皆成话说矣岂非以疾痛惨切而动其心者乎推此言之一事做不得一处去不得矣可为猛醒
　　多惊多怒多忧只去一事偏自正
　　心气定便和无疾
　　宋史称横渠先生居南山时左右简编俯而读仰而思有得则识之防中夜起坐取烛以书其志道精思未始须防息亦未始须防忘也
　　吾性易怒易忧最宜戒
　　复之三曰频复厉巽之三曰频巽吝执持不固之弊如此
　　尹和靖受业伊川门下欲不复应举伊川谓子有母在未可如此和靖归白其母云云伊川然后许之朱子在漳州日一士人自泉来谒自言心厌举业欲従问学朱子以其非父母命令归得请再来始无碍夫问学美事然既妨禄仕亦必出扵亲命乃可自遂不然不得乎亲非以为学也【余冬録】
　　元刘敏中尝与同侪各言其志曰自幼至老相见而无愧容乃吾志也
　　胜国王绍文处士临终书示其子孙语云利人之事可周旋处虽独力亦当自为害人之事于戏谑中一念不可妄发
　　宋胡宿毎语后进富贵贫贱莫不有命当脩身俟时毋为造物者
　　上蔡语録命虽浅近也要信得真将来做田地就上面下工夫万事真实有命人力计较不得吾生平未尝干人在书局亦不谒执政防问之对曰他安能陶铸得我自有命在若信不真风吹草动便生恐惧忧喜枉做却闲工夫枉用却闲心力信得命便养得气不挫折也张忠定云只一个信五年方做得成此事谁不当念之周氏纪言记章邓山自言少年多病后因念圣贤教人理性情遂扵喜怒上调停自此一向无病【余多病当以此自治】此事本自已事切勿使人知滋味便减了
　　黄昏时须静坐乃睡明日方有精神若一日劳役至晚乗困倦便睡明日精神殊减
　　吴康斋诗云由来气质已偏枯俗染弥深愈失初扵此不加鏖战勇却従何处着工夫
　　杨慈湖云为物逆而动心此怨天也
　　凡事到前且教胸中泰然急亦无用
　　细思惊忧二字总没用处盖事之小者既不足用吾惊忧若至生死穷通则又有命矣山谷曰青山白云江湖之水浩然可复有不足之叹耶
　　莱峰先生记言予喜诵之以其平易切实扵我辈中人以下者尤相近灯下録数则以当座右铭谋身无万全之防不如委命之为安处世无百中之虑不如任理之为适【若能事事信得命过省多少烦恼○已见吾师録一则不复载】
　　夫子温良恭俭让五字都要想见其气象谢安迎桓温时气象常要想刘寛下车还牛气象常要想想之者以变化气质也不然想也没用
　　王龙溪去官之日僚友饯送意气自如若加一分意气便不自如矣　心本是活物怎教他定得今人流放扵物欲此是枢都不在臼子里若要拿定此心则是枢都死煞了须是终日开阖而不出臼子方是此龙溪语余春来在有为上用功乃至欲遏捺之使一念不起遂成心疾不惟临事不得力反受其累观此语不觉泮然涣然龙溪之学今人病其近禅要之未可轻訾也
　　妄语如因人以宛转其语便是小人之态只看朱子与人书不肯少有依违便是其心之忠信也依违之病余最耻之然亦时不能免观此可戒
　　操练军士正为杀贼遇贼放过操练何用平时讲究道理一遇境界便即随波逐流何益之有念此可痛慈湖遗书云学者涵养有道则气味和雅言语闲静临事而无事
　　尅日成功如箭筈离弦直造掤的此立志様子也耐心持乆如磨杵作针不计嵗月此用功様子也
　　劳生以徇物不亦愚乎遗物以偷生不亦鄙乎愚则吾不知鄙则不免矣
　　多思预算决定无益圣人谓思患预防盖是指人事可尽者耳
　　张文定邦竒观颐録序曰夫人情扵既往之愆孰能无惧惧而复防之与不知惧者等耳今日之惧吾又惧其复为前日也于戏以吾方惧之心又惧夫惧之防失也朽索之驭六马不足以喻乃敢放焉而自肆者何哉昭事録序曰予年二十四五官翰林时则有观颐録毎夕纪过以观颐厥后侍养家食窘廹拂抑时撄于中而乡居僻絶乏朋友之助深用自惧毎日晨兴焚香拜天取易书诗要语乾元亨利贞敕天之命惟时惟防我其夙夜畏天之威扵时保之云云者对天嘿诵数过盖以天与此心为类师也云云前辈实能畏天省过如此予数月以来无毫髪之益心过日积口过日增嵗月之已去者如火销膏而不知也精力之已耗者如积水竭扵蚁漏而不觉也于乎困而不学者余之谓夫【张公鄞县人嘉靖间为兵部尚书卒】
　　张文定与人书又云外不能不与众周旋而中窃厚自植立恐恐然惟惧有愧于平日之诵读盖亦已艰矣文定公又与人书云君子素位而行当跪而跪当拜而拜苟中乎礼即与饥食渇饮者何异
　　文定中庸传曰体天之道必法天之强防曰何如其能强也曰勗何如其能勗也曰思曰奚思曰思帝命之不易其不容不力矣今夫侪我者之命我也且犹肃然以承之况上帝之命乎人之命入吾耳感吾心而已也而犹惕然念之而况帝命之根吾心而不防引翼吾前而不少息乎且大化之往也无穷来也无止往吾弗及而来将不吾复兹吾扵万古内一受命也而可无勗乎【节三十三字】
　　昔张天祺自约自上牀后不得思量杂事赵州参禅自云此心扵二六时中惟粥饭两时为杂用汝今只简防此心一日不杂者有防不患念起只患觉迟此至言也富贵不可轻也然人不能轻富贵则不防防富贵捕虎者未尝畏其为虎故帖耳妥尾而惟吾之擒知其为虎而畏之则必为噬矣【正学语】
　　勿以无益害有益
　　日月易逝陶士行谓分隂可惜非欺我也在吾辈虽秉烛以继日犹嫌其速而况堪以谑浪啸傲荒其日力乎
　　病中思昔人语云曾扵病中会得移心法盖移其心如对君父慎之静之自愈也
　　予生平躁而多怒毎痛戒之尝观陶渊明买仆遗其子书曰此亦人子也宜善遇之文中子曰僮仆称其恩可以従政矣故畜长须赤脚未尝遽以疾言厉色加之至过従友朋之家读书夜分苍头侍侧则必先命之寝而后安今嵗有韩兄不鄙而招我爱我至甚少陵谓怜君如弟兄不啻过矣季秋之廿一日受风作疾寒热并作剧扵氷炭幸仲舎兄脉之药之而廿三日汗犹未发伏枕自念古人扵病中得移心法慎之静之自愈此时药力已行而心固不乱也廿四日疾少间廿五日能履地矣两日偶有需馆使不能时应至午后予遂大怒而疾言厉色者稍稍露矣夫予扵无病之时馆使尝聚谈讴吟乎其间而予不之怒予至是而怒耶予之怒非以卫生而养徳也写至此适有韩出相问因告之故遂不及书竟而止此出一时之忿盖亦因病而躁与庸人无异
　　今夕病中自省能临事无将迎否事过无沾恋否能喜怒哀乐得其平否能口无雌黄否能重内轻外否能刻刻内顾主人翁否凡此皆耀知之而不能力行者也数日来已被疾病勘破因思八月廿三日午后大病时却能置生死度外一心不乱畧愈便起杂念打算世情筹量身事细思之毕竟何益若能把持心境常如廿三日午后病当自愈矣
　　读书须一言一句自求已身方见古人用心处欲进道须谢外慕乃得全功【节十九字】读书先令心不驰走则言下理会少年志气方强时能如此事半古之人功必倍之读书须精治一经知古人关捩然后见经传知其
　　指趣谓胆欲大而心欲小不以世之毁誉爱憎动此胆欲大也非法不言非道不行此心欲小也文章乃其粉泽要须探其根本本固则世故之风雨不能飘摇古人特立独行者用此道耳忠信孝友立则见其参扵前在舆则见其倚扵衡当乆而能安之若但绣其鞶安能美七尺之躯哉　学问以自见其性为难诚能见其性坐则伏扵几立则垂扵绅饮则列扵尊彛食则形扵笾豆升车则鸾和与之言奏乐则钟鼓为之说故见已者无适而不当至扵世俗之事随人工拙君子有不暇　学问须従治心养性中来济以学古之功三月聚粮可至千里但勿速成耳　通知古今在勤读诗书文章壮丽在笔墨追古至扵夜行之行不见之美极须留意畧说人之常病有十种喜论人之过不自讼其过嫉人之贤已见贤不思齐有过不改而必文不称事而增论与人计较曲直喜窥人之私乐与不肖者逰好友其教试反已而思一日去其一则十日亦尽去矣数十年先生但用文章提奨后生故华而不实诸生寡过可读郭林宗传观茅季伟田仲乙安用文章也　致逺者不可以无资又当知向闻其道理之曲折然后必致而无悔钩深而索隠温故而知新此治经之术以使人知向也博学而详说之别支离以趋简易此观书之术以使人知道理之曲折也夫然后载司南以适四方而不迷懐道鉴以对万物而不惑曾子曰尊其闻则髙明矣行其知则光大矣闻道也不以养口耳之间而养心是谓尊其闻在父母之侧则愿如舜文王在兄弟之间则愿如伯夷季子是谓行其所知若欲速成患人不知好与不已若者处求贤扵俗人学者之通病无此四病则善矣　好学之士常病人我最难调伏能日三省此事去道不逺矣古人治水九年扵外三过门而不入然而不矜不伐则扵世间知书能文亦不足骄人矣　某人文学当大成但愿极加意扵忠信孝友之地甘受和白受采不用文章照映今古乃所望者治经欲钩其深观史欲驰会其事理皆须精熟渉猎士朝而肄业昼而服习夕而计过无憾而后即安此古人读书法也　右黄文节公刀笔数则喜其论文行皆切学人膏盲病中録之无一字不当佩服　心气不定常如猿猱相似一物来搅便诸念纷起毕竟作何把握能把握得的又只在眼前如何偏主张不得要知只是工夫间断所谓一暴十寒也到近日则十寒无一暴矣先儒云要如为九层之台须大着脚始得念之念之多观古人法言亦只是说话全不济事只如近日所看古人语録不少摘其一言一句行得彻底亦尽可无愧为人若旋録旋防则是枉却一畨功夫也
　　汝今也莫将精神浪费也莫汲汲皇皇今日读一书明日要用今日做一事明日要成但该做的事该读的书只恁做去读去我友龚俭化说我不耐烦此病诚有之不耐烦生扵欲速欲速甚害事我自知而自不能改可愧也嵗月易逝勿作闲事消费功夫眼前朋友踈也得宻也得毁也得誉也得诸小试前也得后也得只逐日做正经功夫毎夕查一日过失无负学道初念【节五十一字】向尝见读书善养气语未深见其妙今乃知养气二字是读书第一要领我今必须摆脱万虑使此心清清空空常如十五嵗以前时自然清明来昔人云韩子因学文而见道良不诬也我向来看得语録太多障蔽聪明总是没干圣贤一句二句用之不尽何须许多然不读书时又防此心茅塞山谷所谓对镜则面目可憎向人亦语言无味者故知书本上义理时时浇灌不为无益但莫作说话过去须如象山毎事要讨着落耳
　　前过山积思之但益愧悔愧悔何用只求将来莫如既往耳毎日兀兀地早起转眼一日已过可为畏惧可为畏惧
　　过字要认明白不是行一过当事说一过当话才谓之过凡应事接物时存一将迎心留滞心筹算心此心便生种种葛藤杂暗而不光明矣心既杂暗处事便不得当诸恶连类而起矣所谓学人当従本源处用力若末流上縦然补救得一二事毕竟病根尚在他日复发论语所谓克伐怨欲不行焉是也然吾辈初机学人渗漏亦非一处故动时尤须检防先辈云吾辈试自念与人接防句闲话而将迎之意纒扰不已其去不学者防何细思此种将迎起扵何处须与扫除一空坦然豁然则动静如一而学问有入手处矣若静时惺惺一动便觉忙乱济得甚事
　　先辈云要人感恱怕人恠此私心也今试従应事接物时静察之若此念洗涤不尽如何便要学道
　　文潞公富贵福夀古今无比致仕归洛年已八十神宗见其康强问摄生亦有道乎潞公对无他臣但能任意自适不以外物伤和气不敢做过当事酌中恰好即止神宗以为名言
　　人简黙最好予毎对平日狎习之友輙信口溢发往往及人短长大不可也前夕女扬先生酒间语余云人有无心之言而受之者大不能堪予尝见毁扵一达者今终身皆受其累予闻之悚然噫吾辈雌黄虽不足为重轻要之亦是杀机未尽当思以身受毁此中断未释然则人之受毁亦犹是也尝忆一书载一先正语云我看天下无一个不好底人此等胸次直是大不可言与人谈论若意有不可即当说出其人未必不以我为是也如度其人意不可回我力不能救正亦当付之黙然庄子所谓正容以悟之亦一道也切不可随顺其人以求感恱盖其人意见巳差又得一助自此再无挽回矣韩魏公与欧阳公同在政府知欧公不喜文中子又以繋辞为非孔子书毎会未尝语及此为可法
　　紫栢云凡天下贤愚交逰浅深人情反复伤心动念皆不可私定臧否盖大家处在无明窟中岂无差谬至言哉常念此言喜憎毁誉何自而起
　　不能锐因以钝为体不能动因以静为用唐子西语可味
　　陶石篑志王性海墓载其语云直心易深心难有功之功易无功之功难此进一歩语也彼所谓易者吾尚以为难况其难者乎
　　人能暴吾过者吾师也人能是非吾言者教我者也切不可当面错过反生嗔忿
　　怕闻俗言怕处俗事怕见俗人皆大病也脱洒人何入不得闲人少见闲话少说自是寡过法门
　　古人不可轻议先辈不可轻诋
　　心逐物移便不中节即怒时验之可见
　　怕人非笑则好事不敢为要人感恱则不好事不敢不为推之一言一动亦然
　　人之处世如舟行江湖中如余所处盖无风未能行耳尚未遇恶风逆浪樯倾楫摧时也无风时易闷恶风时易怕欲他日不怕且学今日不闷
　　勿与庸人谋事勿与俗人共事
　　吾自察悠悠忽忽畏难而不能持乆懦莫甚焉昔人弦韦之佩吾其从弦乎书以自警
　　清虚则明杂扰则暗心体只是如此朱子大学注以虚灵不昧训明徳确不可移
　　朱子大学序云俗儒记诵词章之习其功倍扵小学而无用异端虚无寂灭之教其髙过扵大学而无实数语道得破说得尽
　　圣贤论学知行二者必不相离离之不可以为学近世王伯安拈出良知教人盖以知透处行即在内不知行不到者知亦不到大学之格致即中庸之徳性问学论语之学思也今以为格去之格其谬甚矣今有人端居户庭偶披圗籍见舆地之广大道里之曲折厯厯在目遂毅然与人言之以为周行四方者莫我若也然欲其出门逺适则东西不辨矣若实曾徧厯者身到之处自然知得凿凿他日再往自不待问人矣近世有学者闭关三年出关时却成呆人满腹见解毕竟何益愚扵良知之说未尝实见得是断不敢左象山而右晦翁也闻剥啄声恶之见杂人厌之心之易动如此
　　管幼安自讼曰一朝科头三晨晏起苏明允讥王介甫曰蓬首垢面而谈诗书余扵古人长处无一得而短处恒类之可为深戒
　　杂念营营不能当下扫却此非孟氏之所谓茅塞者耶欲身心轻安难矣
　　行厉而容寂知言而能嘿荣誉弗喜辱毁弗戚此王荆公题元长老像也浮屠人乃能如此吾辈读圣贤书扵荣辱得失尚未能摆脱何以学道
　　脱洒二字甚麤然学道须従是入
　　周莱峰问林与川少时多病长而反壮用何道而能然与川云只是行其所无事节饮食寡嗜欲而已此外更有一法古人有语云红杏难禁雨青松耐嵗寒老迟因性慢无病为心寛寡嗜欲是节饮食之本若食少心烦伐命必矣
　　余昔与友人言志余云欲作一好县令以及民最便也友人云汝性不耐烦做不得余悚然服之大抵不耐烦始扵欲速欲速则不达不达则愈不耐烦矣今早阅周氏纪言有云耐烦二字千古秘方然须辨认引子清切方验引子者看自己一生立定主意如何如主意在卿相此方便是三斗醋三斗姜是巳主意在仙佛此方便是调火降火性是巳主意在圣贤此方便是不迁不贰勿助勿忘不厌不倦是已竒方易得真引难求辨之不精邓绾甘笑骂师徳谒相门益重其病耳
　　洪皓在冷山有诗云一夕之饥不可忍苏武当时十九年学者遇不堪事当以古人极不堪事自想
　　山谷题跋多名言可诵畧摘三则皆可终身诵之书赠韩秀才曰治经之法不独玩其文章谈说理义而已一言一句皆以养心治性事亲处兄弟之间接物在朋友之际得失忧乐一考之扵书书与洪父曰父笔力可扛鼎他日不无文章垂世须要尽心扵克己全用其辉光以照本心书与侄榎曰视其平居无以异扵俗人临大事而不可夺此不俗人也【节十二字】
　　心与事原不相离学者未能即事明心所以静时不失动时便失了程朱格物尽之矣陆象山亦云近日扵人情物理事势上做些功夫
　　静时最要养未曾养者多不中节
　　遇贵势则致敬遇贫贱则否遇名人则谨言遇庸众则否遇强悍则怵惧遇巽輭则否遇得意则发舒遇穷困则否此等皆小人俗人之态又有一等以贫贱骄富贵以后进藐先辈以血气御侵侮以激昻防穷愁亦皆不学之过只毎事平心何等好
　　子鱼翁谓余病当由心郁昔人谓治病先治心读书作文只宜随力待时此余要药也治心之一说余尝以之劝人亦尝怪闻初上人临病不能治心以致不夀今身病乃自不能排遣故是根器下劣可不猛省
　　临事错悮处甚多欢喜处恨怒处忙乱处皆宜三思东坡云徐徐而为之十年之后何事不立
　　贪饕损福兼非摄生之道戒之
　　细思此事直须动静交摄然非宴居独处为静应事接物为动切莫分作两橛
　　陈仲醇曰丈夫处世谈笑言论当防识者在傍至言哉吾尝众中察人有以言色恱人者未尝不心鄙之切勿自蹈此失
　　谢上蔡云透得名利关方是小歇防今之士大夫真能言之鹦鹉也吾今扵此二字正未得破切莫哓哓多言是夕忽然不乐盖心受外境摇撼故忆子鱼翁向余言治心之説甚愧不能尽尤愧闻此言时作平常义观唐子雅以偶立人檐下被殴盖其人新娶妾虑有窥伺也子雅有佻达名此事无有谅之者田李下古人言真不可忽
　　时子求述其邑风气刻薄且席间谈锋甚嚣乃知多言固是厌事晋人云岂有名士终日妄语向见朱修能饮次嘿然不言为之自失喧呶中少一语是少一过也既要做好人安得世法圆融又安得世俗人皆爱吾吾求无愧屋漏而已
　　前数日连赴友人招乆病初愈嗜酒颠狂既昧尊生又乖养徳应是读颐卦未熟耳
　　世味中割舍得浄才好脱洒多思多忧皆縁未曾割舍若浸寻不出终是俗人而已
　　人事往来扵吾心胶胶扰扰终不能静似此两日虽诗书亦无处浸灌也可叹
　　心欲安静虑欲深逺
　　二十日来不加检防衮衮应酬甚非静养之道信乎此事一失便不可挽
　　闻人谈恶事不加阻遏复従谀使谈便如自谈一般人有失宜讳之虽过端彰露若无与名教便当优容昨饮中谈一友过事此大罪也
　　简言工夫难做言动相连多动便不能少言
　　闲事少思闲言少说闲人少接闲地少去闲书少看闲文少作若能如此虽终闲也好
　　防乱昏沉四字总不易脱离此即就彼二十日内多受散乱之病
　　爽口味多终作疾快心事过反为殃岂独事哉快心说话不可容易说出
　　信得命过也好比来与大人体勘得命字甚明直是不可力争
　　董子曰积善在身如长日益加而人不知也此言最为有理吾自察向来矜矜把持之日过恶终少近日放弛便觉轻言妄动不可枚举
　　自念平生病痛苦扵轻言苦扵贪味苦扵忿无含宏之度苦扵懦弱无刚特之操反观内省何曽脱得小人气味而今学问更何所求倘能改去此病何乐如之虽死无憾此莱峰先生自儆语也近里着已真实学问人苦心如此余尤喜其一字一句可作不肖箴砭故书而诵之
　　灌而溉之勿使其萧索也芟而薙之勿使其芜秽也山谷曰士大夫三日不读书则面目可憎语言无味罗近溪曰悉涤尘埃晶光天日大丈夫胸次如此昨酒中露一刻薄语醉后起一邪欲念甚悔甚悔邪念一起辗转相附而生甚是可畏昔人所谓蔓难圗也凡事口说便不妙自巳做工夫虽生平极宻之友极亲之人总与他说不得
　　心清则神清神清则气清
　　凡事只畏精诚二字精诚而不能立事者未之有也方士说内养总是袭取工夫盖彼所知者无暴其气而不知持其志也气一则动志若养到纯熟自然有些效验但临事用不着一经挠乱便失之耳
　　余遇事不能做彻此是大病
　　余受气本薄而复以多思败其气可为悚惕苏子云安心是药更无方
　　人我心得失心毁誉心宠辱心轻轻放下
　　造物安排已定毕竟人算计不得也然须要尽我之事我事未尽如何怨得造物曾见大丰之嵗农夫有不耕而获者否
　　刚者阳徳也出世入世皆不可无然圣人皆是体刚而用柔故曰天徳不可为首
　　士遇利害穷达若碌碌如众人便不必读书


　　陶庵全集巻十九
　　钦定四库全书
　　陶庵全集巻二十
　　明　黄淳耀　撰
　　陶庵自监録二
　　云栖莲池大师记岳忠武降笔事有士人扶乩请仙忠武至或问之曰将在外君命有所不受王当日何以不矫命破金而后归神以乩振几三下曰君辈真白面书生耳吾不奉君命将士谁奉吾命乎今夕偶读史至李懐光养子事有感懐光与逆臣朱泚通谋其养子石演芬告之懐光责演芬曰吾以尔为子奈何负我死甘心乎演芬曰天子以太尉为股肱太尉以演芬为心腹太尉既负天子演芬安得不负太尉乎此言足以证忠武之言不谬矣忠孝一理也不忠之人为子者叛之防独养子而已李璀懐光真子也懐光欲反璀宻言扵上懐光败璀亦自杀夫以璀之贤而不能全其孝扵叛君之父何有扵将士乎即忠武矫命伐金雪不共戴天之耻万万不可与懐光同日而语然挟其军威以抗君命尚得谓臣节乎忠武慷慨通大义平日在军中必无日不以忠孝励其下君召不奉诏亦何以示下哉五百年来说者纷纷非忠武自言之谁有见及此者文山云下则为河岳上则为日星忠武之灵固赫赫在人世也朱子称周子为政精宻严恕此四字足尽政要精宻严所以行其恕也
　　未忙先做事至却闲
　　所谓将在军君命有所不受者阃外之事不从中制也如穰苴之斩庄贾亚夫约军中不得驰驱天子按辔徐行是也若夫将之生杀进退则制扵君矣苟将之生杀进退不制扵君是无君也呜呼宋岳侯元托克托知大义也夫
　　韩魏公遇事劄定脚做张太岳与人书云二十年前有一宏愿愿以其身为蓐荐使人寝处其上溲溺之垢秽之吾无间焉二公是何等骨力吾尝谓太岳之才似魏公但彼元气多此霸气多耳学行之髙不如王荆公但荆公执着为人所欺太岳却欺他不得大抵任天下事识以主之胆以辅之强力以济之缺一不可也我朝方正学是何等骨力何等学术真圣人之徒也惜应变之才是其所少使其处平世遇中材以上之君定有可观建文时如何济事因思程正叔朱元晦处建文时不过如方正学耳
　　友人谈赵锡被逮事云吾两日多忧今思做秀才胜做御史不忧矣余为一笑噫御史美官也一被逮而人遂不愿为之荣辱倚伏宁有定耶等而上之李斯相也而至不得牵东门之犬陆机将也而至不得闻华亭之鹤将相之为祸如此世人知将相之祸而不知逺祸扵不为将相之先可谓愚之益愚矣
　　朱子曰学者视天下事以为己所当然而为之则虽甲兵钱谷笾豆有司之事皆为已也以其可以求知扵世而为之则虽割股庐墓敝车羸马亦为人耳
　　杨椒山年十一嵗即能代兄收粮收纳记算夘酉防查俱不错误我辈独是何许人
　　苻坚之来其势决不可当矣而孰知胜负不可料乎所以谢太傅任之为髙院判之至其祸决不可逃矣而孰知倚伏不可必乎所以刘元城安之为得
　　古人胆力直是可畏如覆楚复楚椎秦等事何等坚猛沉挚子胥包胥事皆即成子房事不成而佐汉亡秦则亦终成以三子观之荆卿不足道矣
　　能为流俗人所不敢为能不为流俗人所不敢不为才是豪杰
　　所谓豪杰者见得定后猛力做去更不顾人是非毁誉韩魏公是也然须看是非我者为何等人王介甫不分贤愚一以为流俗所以谓之执抝


　　陶庵全集巻二十
　　钦定四库全书
　　陶庵全集巻二十一
　　明　黄淳耀　撰
　　陶庵自监録三
　　日间无所用心之时太多则不当用而用者有矣今却立定课程早起看时义数篇粥后看时义经义十数篇饭后看史记十叶文论二十叶余功临旧帖一纸或静坐凡事间断总不好
　　记诵欲精不欲博此向日误用功夫今犹不能驱好博之病
　　李习之曰六经创意造言皆不相师故其读春秋也如未尝有诗也其读诗也如未尝有易也其读易也如未尝有书也其读屈原庄周也如未尝有六经也如山有岱华嵩衡焉其同者髙也其草木之荣不必均也如渎有济淮江河焉其同者出源到海也其曲直浅深不必均也论文有至理
　　山谷与李仲防帖云诸经史何者最熟学者喜博而常患不精泛滥百家不若精扵一也有余力然后及诸书则渉猎亦得其精盖以我观书则处处得益以书博我则释巻而茫然朱子深喜之以为有补扵学者诲门人曰读书理会一件便须精此一件此件看得精其他文字亦易看山谷读书法甚好又曰人做功课若不専一此心先散漫何由看得道理出须是看此一书只在此一书读此一章更不看后章读此一句更不看后句此一字理会未得更不看下字如此则専一而功可成一循序二无欲速
　　或问学书之法对曰今人非不欲字好只是潦草防多吾生平虽作一小柬亦不苟且程子谓即此是学王荆石先生与林秀才书曰射策取名一禀扵气气者受扵冥冥不可为也不可言也然机在得失之际足下试揣之胸中能老至不忧否能人不知不悔否能独弦哀歌不落莫否有一扵此皆足折伤壮夫之气故思将抽而若断辞欲前而且却不得不出扵脂韦软熟以幸无败而不知骐骥之敝防不如覂驾之得路也荆石此言真文章家妙诀不独为制举业而已
　　春前看二程书发学道之志遂将举业看得轻了不知父母之心如何望汝汝却悠忽如此即此一念便不可以学道
　　张文定公幼时读书限定课程惟节日稍寛以息其力今我亦限定做去早起看周易一卦随笔録主意看经文选四书文文限阅五十篇看史记苏文三六九作文两篇此今嵗课程来嵗尚欲精宻忆谢象三谓三六九作文必宜三题两篇亦不济事向来所以不熟者只坐少作之故尔今当次第益之限定不完者罚抄时文十五首勤则不匮
　　吕东莱曰今人读书全不作有用看且如人一二十年读圣贤书及一旦遇事与闾巷人无异或有一闻老成人之语便能终身服行岂其语过六经哉只縁读书不作有用看故也此言切中末学之病可谓深锥痛劄矣余尝谓今人扵六经四子之书童而习之究其所用则止以应科第而已而扵释氏书则尊之曰内典呜乎六经四子外典云乎哉
　　经学之不明自不务实始也近见人有举扵乡者闻座主澹泊宁静语刻以遗人予为之一叹彼平日所读何书岂无一句可行者必至是而始闻此语耶东莱所谓读书不作有用看者益深有感扵俗学之矣
　　朱子曰这一件理会未得又理会第二件第二件理会未得又理会第三件恁地终身不长进
　　先儒论格物义云一事上穷尽他可类推此贯通觉悟之机也吾谓读书法亦然
　　又云今日既格得一物明日又格一物工夫更不住地如左脚进得一歩右脚又进一歩右脚进得一歩左脚又进接续不巳自然贯通
　　顔之推家训云吾七嵗时诵鲁灵光殿赋至扵今十年一理犹不遗防二十年之外所诵经书一月废置便至荒芜矣某四嵗诵周兴嗣千字文今犹记忆十嵗以往为俗学所困经史大意皆未通晓今欲稍従学问而转眼便成三十许人矣记曰时过然后学则勤苦而难成追诵顔公之言以为叹息
　　方正学曰日坐静室未尝乐人谈有相过问者可语语之不可语辞谢而已又云自少惟嗜读书年十余嵗辄日坐一室不出门当理趣会心神融意畅虽户外钟鼓鸣而风雨作不复觉也又云习静既乆不能效时俗往复语言文饰之事不复能鸢肩羔膝卑声诡笑曲身俯首称诵人美而求其喜恱居则直情任意简黙而已此三则语深得习静读书之趣吾与人交既疏节不能委蛇或目为傲而语言任拙又多脱失眼前诸人又鲜与吾同志尚者规过砭疾既无其人而时俗之文又不足多论论亦不解只应闭户读书耳览方先生语叹息乆之读书至钟鼓风雨不复觉始为得趣余自觉心杂所以向来少益叶熙时读书虽呼之不觉其精専亦不可及
　　读书作文既无果锐精强之力又无优防渐渍之功所以日就荒落
　　今日偶取旧日时艺观之大抵气多不贯意多深棘词多冗长此吾向来病也疏通以养气条达以命意鲜荣以措词此吾今日治病之药也
　　用心扵帖括诚可谓作无益之事耗有涯之生然今日进退无据势不得不濡首扵此且莫当作闲事莫看作难事
　　吾少时为文颇不至底滞惜此时师友不得力年驰嵗流加以人事牵率今遂忽忽无所成就念之可惧自今以往宜刻刻儆醒勿嬉戏过日
　　为文扵未握笔先横一畏难之念扵胸中困苦堙郁精采气势皆消铄矣安得有文曩日娄子柔先生谓予曰子文太精致不如放縦为之使气昌词流则必胜矣此余良药也
　　髙山无穷太华削成鸾凤一鸣蜩螗革音涵古茹今无有端倪鲸铿春丽惊耀天下栗宻窈眇章妥句适精能之至入神出长江秋注千里一道诡然而蛟龙翔蔚然而虎凤跃锵然而韶钧鸣日光玉洁周情孔思千态万貌平泽扵道徳仁义炳如也此刘梦得李习之皇甫持正李汉称诵昌黎之文也握笔时当作此想不可自安凡陋
　　为文固不可以易心掉之若凝敛太过则嵼而乏气象
　　文章小道耳然以气为主气弱者虽为之不至也试看古人摆落万物髙蹈独往文章安得不妙
　　张文潜曰学文之端急扵明理如知文而不务理求文之工世未之有也夫决水扵江河淮海也顺道而行滔滔汨汨日夜不止冲砥柱絶吕梁放扵江湖而纳之海其舒为沦涟鼔为波涛激之为风颷怒之为雷霆蛟龙鱼鼈喷薄出没是水之竒变也水之初岂若是哉顺道而决之因其所遇而变生焉沟渎东决而西竭下满而上虚日夜激之欲见其竒彼其所至者蛙蛭之玩耳江河淮海之水理达之文也不求竒而竒至矣激沟渎而求水之竒此无见扵理而欲以言语句读为竒反覆咀嚼卒亦无有此最文之陋也
　　世俗之学虽鄙陋可厌然今日既未能决去便须扵此汨没沉浸一番庶防有自防之日若只如此悠悠过去恐进退失据徒自苦也
　　韩子曰气盛则言之短长与声之髙下皆宜言气得所养则律度自我出文斯妙矣栁子亦曰文以气为主文字従肺腑中流出自然峻防不羣
　　老泉与欧阳子书曰孟子之文语约而意尽不为巉刻斩絶之言而其锋不可犯韩子之文如长江大河浑灏流转鱼鼈蛟龙万怪惶惑而抑遏蔽掩不使自露而人望见其渊然之光苍然之色亦自畏避不敢逼视执事之文纡余委偹往复百折而条达疏畅无所间断气尽语极急言竭论而容与闲易无艰难劳苦之态评三子皆精当读之亦可得文诀
　　经之以杼轴纬之以情思发之以议论鼔之以气势和之以节奏人人之所同也出扵口而书扵纸而巧拙见焉巧者有见扵中而能使了然扵口与手犹善工之工扵染也拙者中虽有见而词则不能达犹不善工之不工扵染也【苏伯衡论文】
　　予归见友人作时艺有刻意趋时者句摹字放读之厌憎盖为其义理不明掩题便不知何物也噫士君子有义有命时艺小道勿使至背时可矣何至效颦学歩如此充此一念何所不至
　　杜牧之序兵法谓盘中走丸丸之走盘横斜圜直繋扵临时不可尽知其必可知者丸不出盘也苏子瞻论文如万斛泉原不择地皆可出扵平地滔滔汨汨一日千里及与山石曲折随物赋形而不可知也所可知者常行扵所当行常止扵所不可不止如是而已矣二公所论事不同而比拟之意甚似知用兵之法则知行文之法矣吾人拘拘为时俗之文触地罣碍如着败絮行荆棘中其故安在当思之
　　灯下阅东野集中有读张碧集诗曰天寳太白殁六义已消歇大哉国风本防而王泽竭先生今复生斯文信难缺下笔证兴亡陈词备风骨碧诗固皎皎者耶今其集未见行世当时苦心吟讽安在不同鸟兽好音之过耳也因思唐人能诗而不传者甚多昔人以徳言功为三不朽夫言固有因其人而不朽者矣言何足以不朽其人哉昔宋末王氏遭乱啮指题诗清风岭投岭下死后毎遇隂雨则血书濆起后人立祠岭下李孝光为文泰不华书之今其诗传矣然固王氏传之也若夫张睢阳之闻笛一篇文宋瑞之正气诸首今皆炳炳在人耳目然使二公无诗其人不传耶传不传何足深论吾悲夫蹋壁苦吟之士其意本欲有闻扵后而名湮没不彰者比比也士固有志奈何以小道自处耶
　　空色不映水秋声多在山昔友人徴上句扵予余未有以应也偶思此句不过言空水如一耳従来作者却无如此虚妙觉映地为天色逺不逮矣
　　谢康乐池塘生春草得之梦中评诗者或以为寻常或以为淡妙皆就句中求之耳单拈此句亦何淡妙之有此句之根在四句之前其云卧疴对空林衾枕昧节乃其根也褰开暂窥临下厯言所见之景而至扵池塘草生则卧疴前所未见者其时流节换可知矣此等处皆浅浅易晓然其妙在章而不在句不识读诗者何必就句中求之也
　　昔人谓韩退之因学文而见道余谓学诗亦何不可以见道古圣人之论诗曰诗言志又曰思无邪此万世言诗者之根本准则也诗人各言其志而一本扵仁义忠孝和平淡泊之防则无论世代之升降体裁之竒正而均之乎追古之作也彼规摹声调寸歩不失如优孟之学叔敖而自命曰古既非言志之义乃若蔑弃规矩一凭胸臆其流至扵为险为怪为诞为纎为凿为俚又安所称无邪也善夫元次山之论诗曰拘限声病喜尚形似且以流易为词不知防扵雅正彼则指咏时物会谐丝竹与歌儿舞女生污惑之声扵私室可矣若令方正之士大雅君子听而诵之则未见其可近之为诗者承李何七子之或变而之郊岛或变而之宋元险怪诞纎无所不至而竟陵二子起而矫之学之者复将至扵为凿为俚盖其所斤斤自得者不离乎句字之间昔人之所谓激而求竒者非真竒也呜呼力矫时习一归雅正如唐之沈千运孟云卿其人者已不可得况进而之李杜耶又况进而为汉魏三百篇耶
　　读唐诗至赏心处欣然忘食乃知此道最易没溺人近钟伯敬云平生精力什九尽扵诗归一书此仅贤扵饱食终日者耳
　　作诗文摹画儿女情态为后生狂药其罪不细吾今生戒之














　　陶庵全集巻二十一
　　钦定四库全书
　　陶庵全集巻二十二
　　明　黄淳耀　撰
　　陶庵自监録四
　　陶石篑云世间惟道徳朋友是真余悉假伪
　　未尝读程朱诸先生书与读而不能精究者其轻毁谩诋固无足恠
　　朱子四书集注中未尝无病要之后学不可轻议今人读李杜韩欧诸集其中诗文佳者固不胜举然而字句之瑕与文义之累理者亦未尝无之终不以此掩其大美也况朱子为千圣发防使盲者得视聋者得听其功固不在孟子下縦有偏滞不融处功过独不可相准耶会有无益者五文会无益鬬巧矜长易渉毁誉酒会无益选伎征歌易渉荒滛逰会无益赏月吟风易渉流荡谈会无益论人长短易渉轻薄交会无益懐刺漫投易渉奔竞今人非此五者不会就中文会似属正业然扵进徳修业畧无毫髪之助而或假此以为下四会之资余深见其无益自后立戒不得轻入
　　习静是第一义读书是第二义作文是第三义求友是第四义今人奔走徴逐多云笃扵友谊吾实耻之扬子云云雕虫小技壮夫不为也杜子美云文章一小道扵技未为尊彼所谓文大者钻窥微宻小者推敲风骚此后世学文之徒所呕心不能到者也二公犹轻之若此今人所业者不过应举时义耳以视二公之文奚啻爝火之扵日月乃至穷年累月疲耗心力扵此中可谓不知务矣
　　陈恒弑君章集注胡氏曰仲尼此举先发后闻可也云峰解云先发后闻谓鲁也非谓夫子也近闻子将云渠自有全篇晦翁节取四句大畧往往动后人之疑今未见全文若何自当依云峰说不可使文定有非圣之罪余前阅二程书友人从案头见之语有韩云渠何故阅此书有韩对以此书宜阅友人摇手不然噫今人读种种非圣书见者不之怪读二程书輙怪作种种累理事闻者不之怪学二程为人必怪矣
　　云间周莱峰先生之为人吾所不知也读其学道纪言笃实谨宻古好修君子也有韩云云间人甚称其恶噫岂有笃实好修如莱峰其人而犹恶者因思先正云要人感恱怕人怪此私心也又云天下事大患只是畏人非笑如莱峰者岂不怕人怪不畏人非笑者耶读其书不知其人不可也
　　或问莲池禅师在家人修行恐不及出家者荅曰在家人能扵五欲中证得如火中之莲后遇水则愈长若水中生者后遇火恐焦耳此语与予今日所见同非实厯不知
　　无乐而豫者渊明也无挟而恃者退之也
　　列子曰心凝形释骨肉都融不觉形之所倚足之所履随风东西犹木叶榦殻竟不知风乗我邪我乗风乎噫此所谓御风者也此亦列子从心所欲従容中道之日也然毕竟与孔子不相似为他走入为我窠臼中昌黎曰今世之为士者一凡人誉之则自以为有余一凡人沮之则自以为不足
　　吕温陈先生墓表曰先生行不学之道据不仕之贵负不称之名达人观焉斯极矣
　　孟东野诗曰道险不在广十歩能摧轮心忧不在多一夕能伤神
　　古之髙士饥不可得而食寒不可得而衣余逰扵友朋间人数得而饮食之能无愧乎
　　人说非理语不能救正则当以不荅销之
　　向读云间周莱峰先生纪言实心仪之有韩误信云间人云此大恶人余断谓不然今早与一友谈及书画此友云莱峰书画极佳余问其人曰古君子也不觉色喜莱峰为人虽不以此友之言而定然而一念之好善有不能已者惟恐莱峰不得一助耳传曰不知言无以知人也君子与人交闻流言而不信况前辈乎又况古人乎
　　因在舟中闻雷悟得天地间总是一气
　　余冬録云韩退之赠崔斯立诗有可怜无补费精神之句王介甫遂用以讥公云力去陈言夸末俗可怜无补费精神然则介甫之新学又何如哉荆公选唐百家诗成序云废日力扵此良可悔也而不知新学之当悔何也枕上读至此不觉蹶然惊起呜呼斯立学诗而退之惜之退之学文而介甫惜之介甫志不为世俗之学乃不免误用而后人惜之今我饱食终日一无所用而犹不自惜竟亦无有惜之者矣宜勇猛自励
　　吾尝见一鄙夫本恡财也而与人书曰生平最恶重财轻义今日见一薄夫本以谤书诋讦人也而曰生平最不喜谈人隠慝呜呼小人之肺肠口頬如此此等人何足道鄙薄二字究竟我何曾脱得乃说人耶
　　尝读王伯安罗近溪王龙溪一流语録怪其髙逺之过此后一变而为任侠顔山农何心隠之流种种迂怪世或指为大盗而流极矣然伯安之学实祖象山象山之学固従孟子入者也学非不正而流至此立教者可不慎乎程子曰墨子之徳至矣而君子弗学也谓其舎正道而之他也至言哉
　　精神力量如此决知非用世之具然境界遭遇逼人入万斛虮虱中嵗不我与分隂可惜岂堪闲愁闲闷耗其血气耶
　　万事不须闲着意只应随分阅年华
　　大人凝然不动不小家相
　　罗一峰与人书曰近世大儒有下第者其言曰今秋幸不为考官所取得与弟侄研磨义理犹舎荆棘而达康庄犹去野店而居安宅修道崇徳之君子固如是也今乃汲汲科举之得而以家贫为忧则其念虑之害与世之醉梦富贵者又何异若以家贫亲老未免此途以阶禄仕固圣贤之所不禁但不可縁以得失置胸中耳又曰若不以得失置胸中则应举也未甚害
　　看书贪多作事要快皆当戒之贪多则不精要快则多悮此予大病也
　　铁剑利则倡优拙此语出韩非子而程子语録象山语録皆有之盖喻为学有实得则外饰不足也
　　正学与人书曰处尘埃中不惯与流俗往还厌其喧閙毎欲缚一椽扵万山絶顶人迹所不至处従一二友生读书啸歌以自乐伐木诛茅非有力者不能非惟古之富贵人不可效欲效畸人静者岩栖谷饮以自快亦莫之遂吾之贫困过古人逺矣噫清福岂易得哉
　　取友难哉泛泛而识之泛泛而交之不待临利而操戈临害而下石也
　　吾尝欲为不愧屋漏之人而未能也徧观诸同人无一人以此存心者
　　予尝与一先辈论及程朱先辈极訾伊川为执抝紫阳集注为颇谬予时亦附和之近读二程书始知伊川不可轻议紫阳注虽有未尽合处然为前辈表章功在后学夫岂浅鲜昔有著书摘欧阳公五代史之失者东坡极诃责之况阐圣人遗经扵千载之下其难易较作史何如岂能一一合符乎盖此先辈究心禅学与宋儒气味不合予当时妄言至今悔之
　　学韩文者始扵宋初栁开仲涂栁公倜傥负竒气其文能变五代之习今其集未见行世元郝经伯常文章节义时人比之东坡归震川集有防伯常尧帝碑文云先友吴纯甫家有陵川集今亦不存两公之文皆足以传其人犹泯泯如此岂显晦有数耶抑尚有所待耶刘寛羮污衣韩穉圭玉杯碎不怒其婢若吏出扵无心也若上下嘻嘻虽两公何以齐家乎近闻陆君履常之子为人误伤其目置而不挍舟赴金陵为来舟触其仆坠水死亦不挍盖皆出扵无心也此两事较刘韩两公所防更难孰谓今人中无古人乎
　　昔贤有闻父叱耕牛声而泣者曰自伤不能致荣华而使老父未免勤苦吾父虽不业农然一家之事萃焉其劳甚扵为农吾读书本求显亲今反贻亲以忧是尚得为人子乎屈指来嵗距秋闱一载有半揣摹之业足以成矣徼天之灵使疴痒得脱扵躬杂务不挠扵外濡首帖括必有当焉若艺成而复屈便当捐弃陈言供为子职虽求田问舎烈士所讥而学者治生先儒不鄙未能济世岂可累亲昔吾邑张伯常先生二十嵗时与父约三科不中即絶意进取代父理家后至第三科得售盖二十九嵗也余来科亦当其年利钝决矣崇祯辛未孟冬廿九日我与我约
　　看人诗文不宜违心过誉以求感恱此防害亦不细待人不诚亦是心过非但口过也
　　陆象山之教只收得中上人耳收得中下人才是广大韩子原道极扵正心诚意而不曰致知格物苏氏古史举中庸不获乎上却不说明善诚身欧阳子谓圣人教人性非所先皆朱子所谓无头学问也
　　借书不还大过也而人毎忽之借书迟还亦不可忆杨万里集中有谓生平未尝借人书不还而人借之者多不还噫此亦宁人负我无我负人之一事也今后借书当记年月日最迟不得过一年借书不还与借财物不还者何异白昼攫金人谓之盗昏夜胠箧人谓之贼借书无盗贼之名而享其实不大得计乎余向借友朋书委积未还今逐一开列扵后次第还之惟借闻初上人书三四种今已成故物益以重吾过可叹也
　　董思白论画云画之道所谓宇宙在乎手者眼前无非生机故其人浩浩多夀至如刻画细巧为造物忌者乃能损夀盖无生机也此言似漫而有实理推之作文临事亦然文太工则困而不活事太宻则滞而不通早起梳头毎落二三茎白髪年未三十血气如此昔人所谓蒲栁之姿者非耶嵗月逝矣而学业不进可为浩叹
　　朋友聚会是好事然说十句话中少一句合理是以聚则滋过















　　陶庵全集巻二十二
