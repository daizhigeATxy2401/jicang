　　钦定四库全书　　　　　集部五
　　提要
　　青山集八巻　　　　　别集类四【元】
　　【臣】等谨案青山集八巻元赵文撰文字仪可一字惟恭号青山庐陵人宋景定咸淳间尝冒宋姓三贡于乡后始复本姓入太学为上舍宋亡入闽依文天祥元兵下汀州与天祥相失遁归故里后为东湖书院山长选授南雄文学其卒也程钜夫为作志铭见于雪栖集刘将孙作墓表亦见于养吾集载其行履颇详近时顾嗣立元诗选小传称其入元授清江敎授而程志实作南雄钜夫与文交契甚厚不容有悮疑嗣立所记乃偶然失考又永乐大典书其名多作彣字案集韵彣文音义本通犹陈敷作旉非有两名也文与谢翺王炎午同入文天祥幕府沧桑以后独不能深自晦匿以迟暮余年重餐元禄出处之际实不能无愧于诸人然其文章则时有哀江南赋之余音拟以古人其庾信之流亚乎文尝自言行事使人皆可知可见者为君子之行为文使人读之可晓考之有证者为君子之言今观其诗文皆自抒胸臆絶无粉餙亦可谓能践其言矣焦竑国史经籍志载青山藁三十一巻世尠流传今从永乐大典中裒辑编订勒为八巻乾隆四十六年九月恭校上
　　总纂官臣纪昀臣陆锡熊臣孙士毅
　　总　校　官臣陆　费墀




　　钦定四库全书
　　青山集巻一　　　　　　　元　赵文　撰序
　　郭氏诗话序
　　古之为诗者率其情性之所欲言惟先王之泽在人斯人情性一出于正是则古之诗己尹吉甫自谓穆如清风苏公自谓作此好歌当其意到语适自清自好亦不知见删于圣人而传于后世也夫子之于诗删之而已无所论説也亦间有所发明如为此诗者其知道乎孟子又申之曰故有物必有则民之秉彛也故好是懿徳而诗话始此矣三百篇后建安以来稍有诗评唐益盛宋又盛诗话盛而诗愈不如古此岂诗话之罪哉先王之泽逺而人心之不古也旧见胡仔渔隠丛话虽其间不无利钝亦观诗之一助又有总俗甚黄氏玉屑最后出大抵掇渔隐之绪余而已吾来文山日从宋季任郭友仁言诗季任集诸家之説友仁增广而编次之凡渔隐诸书之所已陈者一语不録二君盛年强力使有科举之累亦安得余力及此噫
　　萧汉杰青原樵唱序
　　萧汉杰出所为诗号青原樵唱示余或曰樵者亦能诗乎余曰人人有情性则人人有诗何独樵者彼樵者山林草野之人其形全其神不伤其歌而成声不烦绳削而自合寛闲之野寂寞之滨清风吹衣夕阳满地忽焉而过之偶焉而闻之往往能使人感发兴起而不能已是所以为诗之至也后之为诗者率以江湖自名江湖者富贵利达之求而饥寒之务去役役而不休者也其形不全而神伤矣而又拘拘于声韵规规于体格雕锼以为工幻怪以为竒诗未成而诗之天去矣是以后世之诗人不如中古之樵者汉杰自抑其诗曰樵唱樵唱诗之至也我学为樵唱而未至也虽然衡鹿守山今之樵者又谁暇唱君诗传得无使长民者谓山中犹有不病之樵者也愿君勿示鸡林贾人
　　陈竹性删后赘吟序
　　诗之为教必悠扬讽咏乃得之非如他经可徒以训诂为也古之学诗者必先求其声以考其风俗本其情性后世学诗者不复知所谓声矣而训诂日繁去诗寖逺汉人称説诗解人頥诗非痴物説诗者必使人悠然有得于眉睫之间乃为善尔近世横渠以诗説诗盖得之然不过十数章止横渠盖姑为之例尔竹性陈君取风雅语一用横渠例谓之删后赘吟余读之毛郑以来竒书也释氏之徒演説大意敷陈既竟复五七其辞谓之偈言不必皆有韵也读之往往能使人悟入异教自不当与吾书并论要之教人方便是或一道吾欲取竹性吟使童儿知习即他诗传可束阁竹性征余题吟后辄用竹性例系之以吟观诗妙处在吟哦解説纷纷意转讹记得富阳明月夜篷牕闲聴竹声歌
　　髙敏则采诗序
　　宦学于靖节之乡而采诗犹采珠于海采玉于山未有不得者也虽然诗与珠玉异珠珠而巳尔玉玉而已尔至于诗不可以一体求采诗于彭泽而曰非靖节之诗不采是絶天下以为无诗而亦不必采也人之生也与天地为无穷其性情亦与天地为无穷故无地无诗无人无诗采诗与删诗异删诗非夫子谁敢当之以夫子删诗田夫野人之作宜无足以当夫子之意吾观于诗而后知夫子之大也方其观于风也不知其有雅也及其观于雅也不知其有颂也歌二南春风醇酎之浓郁也歌邶鴈烟蛩雨之凄断也歌王如故家器物虽敝坏零落而典刑尚存见之能使人感伤也歌郑衞陈如行幽逺闲旷采兰拾翠闲情动荡而礼防终可畏也歌齐秦如与山东大猾关西壮士语猎心剑气不觉飞动也歌唐如聴老人大父相与蹙额而谈往事也歌魏曹郐如楚舞短袖虽欲回旋曲折而不可得也歌豳如行阡陌间所见无非耘夫桑女亦不知世有长安狭斜也吾以是知夫子之大也故采诗者眼力髙而后去取严心胷阔而后包括大今之所谓采诗者大抵以一人之目力一人之心胷而论天下之诗要其所得一人之诗而已矣而况或怖于名髙或贪于小利则私意颠倒非诗道直市道而已髙敏则兄弟俱从吾学信则今直永新州学而敏则彭泽二髙俱有诗声而敏则琴又清熟如其诗自负其才尝一笔万言浩然有主父西游意是将有意乎天下之诗者岂独彭泽而巳哉故余为之序以壮其行
　　曲江士友送陈定叟诗序
　　陈定叟年十四五时以蜀乱从其家尊新防公辟地江南又二十年又乱定叟失所怙防然奉其母为庐陵永和穷人若是乎命之不淑而值乎此时也定叟有妹适蜀士乐士登甲戌第矣死曲江寡妹穷无所依太夫人日夜念其女甚定叟徒步曲江省其妹值兵方入南山山谷又时时聚啸定叟﨑岖其间得不死抵曲江挈其妹及其孤以归计其宛转兵盗间视去时之苦复何可胜言归而时方艰食米直视常时顿增定叟食指亦顿增而定叟处之裕如想见定叟归时母子兄弟相持一恸当何如顾骨肉满前世间之乐何以代此即定叟贫日不能再上食太夫人亦必欣然安之杜少陵有妹钟离良人早殁诸孤痴事正与定叟同然少陵念其妹欲往不能正以南国扰扰旌旗之故定叟之所为贤于少陵多矣兄弟急难相拯自分内事何足为难然今之人兄弟平居相与非有定叟﨑岖道路之难也而或泛泛如寻常以伤其亲心者甚众于是定叟果难矣定叟之归也南方士友无不为诗送之人心天理之同于此可见吾于定叟之事亦喜为人诵之非为定叟难之也悲定叟能为其难而世之不能为其易者众也
　　王奕诗序
　　世谓诗能穷人欧公谓诗非能穷人诗必穷者而后工陈无巳谓诗能达人皆未必然也诗者天之所以私穷人使之有以通其穷者也孟郊贾岛世所谓羇穷之极者使天不与之以清才而能为诗亦甚矣宰物轻与人以富贵重与人以清才委巷之人崛起而有千金跨大马称达官所在时时有之至于能诗之士旷数十年而不一遇也岂非天之所靳在此而不在彼欤吾友王奕亦大苦学而萧然一寒人皆谓亦大诗穷吾谓亦大不穷亦大贫耳亦大何穷哉衡门之下可以栖迟泌之洋洋可以乐饥吾穷居每讽此诗充然不见吾为不足而况能为此诗者乎富者踞桉终日焦然楼船戸马之应酬前者在庭而后者在戸虽有髙台曲池撞钟舞女将不暇乐贵者縻组而入佩瑰而出率以为常其得志者乘坚驱肥于黄河莽苍之外风沙雨雪新知邂逅立马而语寒酌酒以相喣而吾亦大翛然溪水之上云烟竹树莎虫水鸟与凡盛衰反复可悲可愕之事皆取之以为诗岂不浩然于天地间而得其所以为亦大哉吾贫甚似亦大而亦有吟癖毎苦吟得句欣然满意未知世间富贵者之乐与我得句时何似虽持此今世谁售而来者谁传然人生贵适意耳使吾吟常得句即常适意即虽富贵亦不过如此矣正恐富者之颦蹙更甚吾苦吟时也嗟夫吾言过矣亦惟亦大而后可以闻此言也
　　李叔登诗序
　　谢公问子弟诗中何句最佳遏称昔我往矣杨柳依依今我来思雨雪霏霏以对谢公乃独爱訏谟定命逺猷辰告今之谈诗者岂以谢公之説为然哉要之诗六义异今人所喜独在风比兴尔大率前辈尚浑含后生喜流丽宜谢公所赏与遏辈异也余与叔登俱客厯塘之上叔登典则士间相从倡和皆訏谟定命之作一日同挽张文翁叔登云饮仙疑旭似书学自堪传又云遽斜庚子日适在己辰年盖张嗜酒而善书庚子生卒癸巳余巳服其精切其后尽见叔登集如题梅间云此外有花皆长物其中分席只孤山九日云白髪欲千丈黄花又一年皆頴脱竒杰于訏谟定命之中未尝无杨柳依依者毎见国初及耆英诸老诗语皆朴茂元祐以后发越动荡之意多而诸贤之福气一时之世道亦不及多矣观叔登诗知叔登晚福未可量而世道亦或可望叔登李氏名应楠
　　来清堂诗序
　　物之初有声而巳未名其所以声也于是有名其所以声者而后谓之言而犹未有字也于是有形其所以言者而后谓之字言与字合而文生矣文也者取言之美者而字之者也诗也者以言之文合声之韵而为之者也声而后有言言而后有字字而后有文文至于诗极矣彼其初何以异于虫耶虫之声也庸知其非言也而不能形其所以言夫亦生且死而巳矣而焉用形其所以言哉故曰唯虫能天吾每为文辞苦且倦甚欲休乎未始有言之先而既巳有之矣然黙黙终日輙不乐有时言之而得其所欲言虽天下之乐无以过也则又笑曰此宁非吾天耶今年春来清与吴孔瞻戴用圣诸人游每隂阳寒暑日星之运草木鸟兽虫鱼之感无一不发之于诗前于后喁往复不厌嵗晚笔之遂成巻帙相视而笑亦莫知其所自来也虽其间一时之作未必尽合然亦岂无出于吾天者姑序而藏之他日之传与不正未可必也
　　送罗山禺序
　　士之贫于今世不亦可笑也哉往时士拔一第难改官又难今立贤无方用人不次版筑渔钓割烹或坐致公相即拥钜万连阡陌直何足道必无用如余者乃贫尔异时吾乡大家皆积累数世而后能有所就未有朝为一窭人暮为万石君若近世之易也然近世富家其骤兴崛起不出于诗书之泽不本于父祖之积虽能骤致富强惊动闾里其子孙一落往往鞭背马前呼辠庭下终不若彼出于父祖之积诗书之泽者虽贫且弱犹挟册往教号称人师此俗人之所诋諆姗侮而至不易得者也印山罗氏有曰嵎山禺者与余庚午同解进士数年来贫于赋役仆仆馆四方间过余充然不见不足之色岂非以先畴累尽去故耶昔者君家固起于儒土梗遇雨复归于土夫亦安知无取是梗而盛以箧衍巾以文绣者吾友李希元作序为山禺言贫山禺未尝言也居今而贫吾犹笑之而况他人虽然余畸人也畸人之言率与时左余以山禺为可笑安知山禺亲戚故人知山禺者不恻然动其心而欣然为之一援手也耶
　　送谢防可序
　　人心如画师士自读书为文以至功名富贵下至农工商贾所以营其生者万方凡出于其心之所建立者皆画也岂必弄笔墨为戱而后谓之画哉谢防可画梅兰竹石枯木草虫山水精絶每一纸出诸公贵人争取之然防可每不屑为人作乃独以举子业为童子师问之则曰彼工也此师也师孔孟之位也故吾宁忍穷而为此余曰子过矣以子之才使在科举场屋即髙科膴仕亦书生分内事今隋唐弊法废去不用士无所发身以行其志自非老无他能如我宁当栖栖兔园急就老死而已丈夫负其耿耿苟不忍草木俱腐则挟其所能岂不可以名一时而传后世盖士有足耻者而不在乎为画师也屈哉乎防可悲哉乎吾言虽然吾与汝亦画也吾闻画非酒不竒且相与饮酒
　　送尹寿翁序
　　二十年前尹寿翁在场屋自能驾风鞭霆摘抉星宿即才不如寿翁亦可举可第场屋既闭嵗贡士二人非富者少者有力者不得万无贡寿翁理士穷至此无可为者寿翁挟雷法星书走数百里外借是为井田取养屈矣虽然寿翁何屈谈天固儒者事况役使雷霆鬼物人爵不可得而要爵于天自除授自迁转其贤于求人爵者所信多矣君号见心隂极阳生等语不足复为君道事至于极而后见天地之心今寿翁极乎未也士不得志于人必得志于天寿翁既畸于人宜其役雷而雷我灵谈星而星我验将所至踏破铁门限多得买山资亦足了此生矣吾儒家有大雷法大星经禹抑洪水而天下平周公驱猛兽而百姓宁孔子成春秋而乱臣贼子惧谓非神通妙用可乎孔孟扶持世道的然识其期月可三年成百世可知七年必为政于天下果何所见何所据而取必嵗月如此其必有术矣我亦欲行雷法谈星经顾未知天心何如尔见心尝试以语我来
　　送文介山序
　　文介山吟愈工愈穷貌愈老老而传客诸公间行李中有诗数巻及古铜罏缾所至焚香揷花对之即赋所未能忘情者携乘云歌薤露悲吟蹢躅其须髪尽白对酒浩歌虽旁观怪惊狂起不为忤予谓介山以翁年仕宦犹当告老而家居况客耶介山曰吾岂不欲家者顾先庐乱后不复葺尝春雨牀漏不可睡吾起坐吟数首满意甚及旦索纸书之案左缺足而地右倾手拾断瓦支焉笔未濡而纸已湿一笑而罢吾客外虽索然尚不至此予闻而惊曰此非介山忧诸公责也君子之爱是人也则必为之计乆逺诸公爱介山宁当使之以七十翁客外即夜起谁侍扶者我为诸公画计诸贤嵗以数月俸奉介山宁不亦费酒数十斛何不各移数月酒资使翁得结茅三间以不漏而睡且吟孔子云老者安之若诸贤聴吾计即介山安矣然后时时小兵驰一壶问翁安否翁龙钟方据案苦吟闻篱根枸杞声杖藜出问谁何顾小孙取甆瓯酌数过又吟翁亦时时出谢故人知己童儿遮道迎笑问老先生不出几日矣出安往岂非诗家一竒事岂非今世一佳事而在诸贤直易事耳吾于翁厚甚顾不当以货财为礼第旦夕成翁曰安得健步移逺梅则吾请先
　　送宋公路序
　　苟于事亲从兄尽其分综理家事有其度即道在是矣使其父子兄弟之间未尽分而米盐薪水一切付之不治方籯粮负笈千里求师曰学道学道其去道也逺矣昔者科举命世士不得志于科举则戚戚得志于科举则千里走京师试礼部试礼部而第则归而需次及次而迎亲就养幸甚试礼部报罢则又试成均试成均不中又戚戚而归则是三嵗之间其得安坐事亲者仅一嵗止试成均而中则终嵗争名天子之学荣亲之望与思亲之念常交战于胷中脩廊夜铎収灯掩卷敦其独宿不知二亲千里外亦已睡否睡不念其子否盖科举累人甚矣吾自甲子后十年间正苦为功名役一旦世变苍黄归奉亲辟地数年甫定而风木之悲不堪言矣诚知其如此岂以十年养亲之嵗月而弃之于奔走乎已矣而勿言之矣吾友宋公路自清江来从吾游始至一试为庐陵学诸生诸生推之郡博士甚俊异之秋风早凉余有行役公路匆匆别余归因为诵余畴昔之作盖既以自悲而且为公路贺为公路勉也无科举之累有读书之闲无客外之苦有养亲之乐余不得及公路矣余不得及公路矣孟子为曹交言尧舜之道孝弟而已矣交愿留而受业于门则告以归而求之有余师归而求之求之孝弟而已公路勉之
　　送朱则阳序
　　使在前十年朱则阳何至以亲丧累人哉忆吾举庚午进士时则阳在同升中年最少方巾广袖俊气溢出眉目使礼部试士不已则阳且再试三试将不能取一第以光荣其亲耶即不幸亲死营髙燥送车千乘赗者脱骖吊者挂剑何至栖栖风雨中衔袖作章黙居士语耶吾谓则阳古之孝子之葬其亲也虽负土种树不借力于人固有亲友赙赠而固辞不受者矣今子之以亲丧不能举告人也何居则阳泣且言曰吾岂欲家于丧者吾忍死数年惟是大事未毕顾重器必不能自举前无一日贵富之待而后有仓卒不测之虞葬又不容以不亟自世变来士贱佣贵一切所需直百倍他日计今日贫者之葬不减异时中产之费也吾终嵗往教之所得吾之所谓井田者在是俯仰衣食之余其与存者有几将何以集事若是而曰必不借助于人是吾亲无葬期矣吾闻其言怆然谁非人子仁人君子岂有闻则阳之言而不动其心者乎东坡有言心知义财难甘就贫友乞吾于君友中贫特甚不能有以相子也敬为子言
　　尹公槐云萍録序
　　云萍有録尚矣异时东南偪仄相遭于偪仄之内其为散难聚易南北一家天地濶逺士之交游寖广而散易聚难不有以録之再防且无足徴此尹公槐云萍録所以不可无也公槐快士方浩然有功名志未知此生当费几録抑吾有所谒于子子之録也必王公大人而后録与古之士有王公大人求与之友而不可得者矣王公大人求书是録而不可得而后子之録重若徒以其王公大人也而録之则天下士有不愿与是録者矣天下之竒士无定在翳桑饿人安知非灵辄吹箎鼓腹安知非伍子胥钓鱼城下安知非韩淮隂吾惧子之未必録也陆机入洛有刼其舟者机登航屋望之见一人踞胡牀部分羣盗机遥谓曰观子气貌柰何为此其人即拜且泣谓机知己机至洛荐士以其人为首后为渡江名士与王导齐名曰戴若思者即其人也今君脱遇是人以为幸欤以为不幸欤録之欤否欤吾又闻太行之阳嵩山石室之间有隐者焉君将问其姓名有不告而去者矣若然者君又乌得而録之
　　龙有章卜筑序
　　式微旄丘诸侯寓于诸侯者为之也黄鸟我行其野昏姻寓于昏姻者为之也诸侯失国则托于诸侯昏姻失家则托于昏姻朋友之无所居非朋友之托而谁托乎托之矣而未得其所安非朋友安之而谁安乎才情如龙有章而皇皇焉一居之不可得有章之友有不得辞其责矣世言孟尝君好士余窃疑之冯驩弹铗之歌无鱼则迁之幸舍而鱼矣无车则迁之逮舍而车矣至无以为家则为之不悦而卒不闻所以家之者士亦焉往而不得车鱼乎敢以此告今之为孟尝君者
　　送萧渔所序
　　渔有所任公渔防稽一渔而得大鱼自浙河以东苍梧以北无不厌鱼者又有大者焉陶士行渔于泽中一渔而得龙雷雨挟之以飞又有大者焉龙伯国大人渔于归墟一渔而得六鼇流二山以为北极又有大者焉丈人渔于江上一渔而得伍子胥后胥卒报强楚夫差用之以霸又有大者焉太公渔于磻溪一渔而得文王为周辅相以有齐国其他严子陵七里滩张志和西塞上陆鲁望笠泽皆以渔得髙人隠士之称以名后世其与揭竿守鲵鲋相去无几耳萧振玉不知何所于渔而凡天之二百八十三宫一千四百六十四星举得而识其状貌之详与之言言语语以知人间富贵贫贱死生祸福之故而后隐之如任严张陆达之如太公望伍子胥陶士行又逺之寿如龙伯国之人举不能遯吾振玉之见然则谓振玉渔于河汉而得星岂不可也吾闻河之南有鱼焉观之以知云雨河之北有焉占之以知吉凶南斗之南有鼈焉观之以知水是皆不足渔也天汉起东方经箕尾谓汉津其南经傅説傅説在尾后庄周书言傅説骑箕尾有以也振玉渔天汉而遇傅説焉为我告之曰天下苍生望子乆矣













　　青山集巻一
　　钦定四库全书
　　青山集巻二　　　　　　　元　赵文　撰序
　　彭应叔山家大五行论序
　　天地之初皆水而已彼其荡漾凝结而为山者水之滓也其曲折其髙低要亦出于其势之偶然而其实一大岛也古之人生且死于其间而已矣而后之人因其髙低曲折而为风水之説来者为龙盘者为穴堆者为沙前者禽后者鬼如是而可以富如是而可以贵自有道者观之其不犹蚁穴之盘龙冈邪俗师野巫方持罗经以论卦座言人人殊彼又恶知其説之所从始与理之所以然自彭应叔大五行论出而后推其説合于河图洛书先天后天之数以至太参同医经丹説无不脗合而罗经尊矣或曰今之求地者龙穴为急沙法次之卦座水神之説拘矣应叔又发明隂阳五行之説虽非俗巫所有毋乃徒迂阔而无用乎余曰不然古称地理要必明其理而后可以用其术则是书者庄周所谓无用之用也应叔用针主丙午而非子午此则似不可概论子午天地之中中原得天地中气之正子午可用东南地势既偏故稍移丙以就之不中所以求中也南北一家求封侯富贵者相属闻应叔名者谁不欲传客之针法随地势用之可也
　　呉山房乐府序
　　观欧晏词知是庆厯嘉祐间人语观周美成词其为宣和靖康也无疑矣声音之为世道邪世道之为声音邪有不自知其然而然者矣悲夫美成号知音律者宣和之为靖康也美成其知之乎緑芜凋尽台城路渭水西风长安乱叶非佳语也凭髙眺逺之余蟹螯玉液以自陶写而终之曰醉翁山翁但愁斜照敛观此词国欲缓亡得乎渡江后康伯可未离宣和间一种风气君子以是知宋之不能复中原也近世辛防安跌荡磊落犹有中原豪杰之气而江南言词者宗美成中州言词者宗元遗山词之优劣未暇论而风气之异遂为南北强弱之占可感已玉树后庭花盛陈亡花间丽情盛唐亡清真盛宋亡可畏哉吾友吴孔瞻所着乐府悲壮磊落得意处不减防安遗山意者其世道之初乎天地间能言之士骎骎欲絶后此十年作乐歌告宗庙示万世非老于文学谁宜为
　　髙信则诗集序
　　孟子以固讥髙子为诗而吾友信则自名其诗曰固槀谦辞虽然固诗病也有心于为不固亦病也自三百五篇以来发乎情者流动发越诚无所底滞使无止乎礼义则情之流者将何之骚体起于南国跌宕怪神出乎风雅颂之外而其归于忠君爱上则诗之礼义未尝亡近世诗人髙者以才气凌驾无复细意熨贴下者纤软稚弱固不足论工者刻削过当去情性絶逺疎者则苟简灭裂虽律诗亦不必留意属对矣如此而谓之不固是诚不固也今人但知律诗有律不知古诗歌行亦必有律故散语中必间以属对一二不然则不韵不对漂漂何所底止又姑论用字古固不拘平仄失所即读之音节不合殆天籁也此语仅可私语儿孙使持语大方家且将献笑信则诗不失规矩绳墨而未尝不行乎规矩绳墨之外盖妥不弱老不疎工不刻吾为君授记君他时当名家数正法眼藏必自三百五篇始
　　黄南卿齐州集序
　　五方嗜欲不同言语亦异惟性情越宇宙如一离骚崛起楚湘盖未尝有闻于北方之学者而清声沉着独步千古竒哉后来敕勒川之歌跌宕豪伟彼何所得诗法如此吻合今采诗者遍天下吾友黄南卿欧阳良有取四方诗刻之号齐州集抑州可齐诗不可齐诗之为物譬之大风之吹窍穴唱于唱喁各成一音刁刁调调各成一态皆逍遥皆天趣编诗者亦任之而巳矣故是编虽以齐州名而诗实不齐不齐所以为齐也必欲执一人之见以律天下之诗此岂知齐者哉夫诗技也知其説者进于道矣
　　赠许生序
　　许子织布然后衣乎曰否许子冠素自织之与曰否许子以釡甑爨以铁耕自为之与曰否以粟易之许子不知几世孙祥叟本刻梓又图书又金石以刀为笔尚不甚相逺而且雷法且妇人医且眼医充其巧即自布自冠自釡自甑亦何所不可抑吾有忧焉巧者劳拙者逸子之能多则人之易子也多子方呼召风雷而东家以刀笔征方挫鍼刮膜而西家以带下召吾惧子之皇皇焉而不给于其事也子之为是多能也将以易粟也而祖守其一而可以役百工子身为百工以致其一巧莫巧于而祖矣我为子画计反而祖之所能人不能役我而我可以役人巧孰大焉吾言不欺子归问之而祖
　　赠陈恕翁序
　　方陈济庵遣恕翁从余学岂不以应举覔科为可羡而医不足为哉十年来恕翁折节为医而余恨不早从济庵学矣恕翁见余严湖且别征赠言余曰昔者足下家君为子请字于潜斋翁潜斋翁字子以恕夫恕尽之矣予何言恕之取譬唯医为近人方在呻呼颦蹙之中为其亲戚者愁苦垫隘欲代不可援天号神靡所控告漆漆然惟医之是望而世之贪医方且风雨莫夜辞方且责报于未试方且先富之缓者而后贫之急者是反其心而思之吾一指之痛也何若吾一稚之苦也何若则未有不得其本心者矣此之谓恕此之谓求仁莫近吾考史传医家唯南史徐文伯兄弟五世贵盛自古无比此外大仓公无子扁鹊为李醯所杀华陀为曹操所杀皆不闻有子能传其业此无他仓公不肯为人治病病家怨之扁鹊医妇儿老人随时变易其术以规利华陀晚以医为讳为曹操疗头风尚留不尽之术屡呼托妻病不往而况他人不恕于人者天亦不恕于我理固当然今恕翁传其父业而又将以传其子君父子之用心可知矣恕翁起再拜重为告曰恕有二恕人恕也自恕亦恕也恕人可自恕不可夫医之难虽仓公犹自谓治病有时不能愈岂可谓仓公无不愈之病哉我不愈而人愈之必彼之术贤于我也世之有疾者亦岂肯舍能愈之人而尝试于未可必之人哉而惰者见夫胜己者辄曰有命医道类相医造命者也非言命者也恕翁庭闱之讲有素学问之日方长益精其所已能而求其所未至四方之欲愈疾者不归恕翁而何归乎
　　赠医道士萧无为序
　　萧师学为医问其号曰无为余曰称晋侯疾秦伯使医缓为之杜预注为治也缓治则曰不可为他日秦又使医和视晋侯疾和亦曰不可为是古之言医者皆曰为今子医也而曰无为何故无为曰吾师之言曰无为而无不为吾以之疗病可乎凡人之病皆生于为使皆饥而食渴而饮夙而兴夜而寐春夏而动作秋冬而収藏即病安从生既不谨于为以至于病吾治其病而巳其邪也逐之其积也疏之开鬼门防净府是不免于为矣虽然是所以为无为也彼不善为医者因一蔵之病而扰及他蔵因一经之病而累及他经使其五蔵相雠而不宁十二经十五络扰扰焉不病于邪则病于药茫然莫得其病之所在则又用其下品以搜求于肠胃之间若捕盗然罪人未得而良善先及当是时虽有和缓不能为也是故善医者以无为为以无为为者非不为也为之于所当为而巳矣余曰夫治天下亦若此而巳矣夫子之论舜曰无为而治夫何为哉恭已正南面而已矣夫舜岂诚木偶人而已哉病在四凶则治四凶病在三苗则治三苗是故病去而元气不伤东汉之末病在宦官窦武何进之徒知其病之在此也而无术以去之乃召董卓以为之宦官未诛而董卓之难作遂使袁绍曹操之徒得以诛卓为名而天下大乱以至于亡庸医之为病何以异此语有之曰病不服药为得中医盖不服药止于不为而巳未若为之之害大也有病者苟不得以无为为之上医又不如得不为之中医无为见黄帝而问焉黄帝亦曰无为谓是
　　赠无见和尚序
　　有目不能以无见非学道所病也见而不与之俱往又不留于心几矣至尊从轮掌中飞一宝光阿难右而阿难右盻又放一光阿难左而阿难左盻阿难不能不随所见而动揺而能知见性之不动其庶乎然使之见而不动则更进一步矣见之而不动谓之无见可也今夫瞑目而趺坐可以无见矣然本心不定则其扰扰乃甚于未瞑目时寝而不寐寐而梦是岂有所见哉心而定也虽不必瞑目趺坐犹无见也是故无见易有见而无见难有见而无见易无见而无不见难盖至于是则圆觉大智朗然独存而见性周遍十方矣而岂易到哉观无见秉拂北禅诸公叙诗以道其行者不少矣而无见犹介吾弟以请于予夫无见之于予未始有一日雅也而知求于予则无见必有无见之见也予未始识无见而为之言予于无见亦有无见之见也此岂他人所得与哉后日相逢又当刮目
　　赠李见心序
　　世有所谓道法者能使雷霆鬼物其理诚有如释氏所谓万法由心生者人一身五脏皆有神而心为之主存吾之神虽天地可动也而况于雷霆鬼物乎夫子不语怪神世固非无怪神也圣人道其常而不语耳李见心从事雷霆诸法以济人治鬼物灵甚私有所欲问于君造化之显然而可畏者莫如雷霆经史所称震夷伯庙震武乙射天碎元祐党碑此其尤大彰明较著者也世或言顔鲁公为神于雷盖有是理窃疑之雷霆之击一树也以其怪妖蛇虺之所伏为人害也世之为人害者不少矣则必有为之伏也雷黙然未有讨焉而徒时时小树小虫之是震得无舍豺狼而问狐狸乎君有职司于雷霆者尝试为我问之
　　刘肖岩观星序
　　星万八千有竒其有名可识者三百六十星何名哉后人傅会而名之尔夫岂惟星虽天亦其初谁天之文字展转因天之而不可改尔今之谈天者有百中经即可言星命有排日厯即可言躔度指在天之三百六十者以问之曰此何星也曰吾不知吾不知是何以异于不识药之土产真伪而用药者哉刘肖岩能推厯又识象其言曰吾贫不能具油瓮吾夜卧而观之其逆顺进退疾徐赢缩必与吾厯合其不合者吾虽厯不敢信而况于市井排日者乎故吾推人命非他有谬巧大率以天为厯以目为手而巳尝试有以问君君名肖岩肖岩事本傅説天有傅説星説者曰傅説死而其精气上乘箕尾之间为是星也使是星果傅説为之则其所主当系贤人君子之进退天下国家之治乱而特主后宫女巫之事是何也盖箕尾之间固有是星后人见庄周书有傅説骑箕尾之説因以名之尔是傅説不幸为庄周寓言受诬而反为是星借重也犹天驷之旁有王良传舍之旁有造父后人以其在天驷传舍之旁有类乎御者遂王良造父之尔何人不可相则何人非傅説使傅説之为傅説如此而巳即以之主女巫而犹不足者也因君名肖岩善观星及此
　　赠竹隠相士序
　　入与此君处出从时贵人游其必有不可于眼者矣不可于眼而欲论其穷通夭寿焉吾见其难合也抑人实异竹君毋以观竹之眼观人竹以清贵人浊贵竹以直贵人曲贵竹以坚劲贵人软媚贵试以此观万不失一而未知此其必然耶无肉瘦无竹俗世之知舍肉而取竹者鲜矣而王子猷独深好之庸知今之清者直者坚劲者之不贵乎由此言之贵与否直未定也吾乡萧君宏叔号竹隠而善相征予言既告以此重为告曰凡物美恶何常邕以痂为甘赤以溷为洁海上之夫以臭为芬溺于彼者深其视熊蹯豹胎金铛玉椀与夫苏合婆律之逆于鼻不可一朝近也君出观时贵人熟入归见此君得无反讶此君之不浊不曲不软媚乎竹隠笑曰吾与此君周旋三十年矣吾出而无所不相归而清风祓之竹不我疑也子毋间我
　　赠易卜尹清甫序
　　钟毓不求公明筮死曰死以付天不以付君顔含不求景纯作卦曰自有性命毋劳蓍人固各自有见顾方幽忧感怼之中安得如管郭者而问之乃闻峯塘尹清甫易卜竒騐一日邂逅金溪之上试令作卦如扁鹊见人五脏症结如东方生射覆如佛祖通他心即管郭何以过此余尝谓公明景纯之术得传后世以其所验者多名公卿清甫下帘深山即竒验千百谁复传之虽清甫不求人知然一代竒术泯焉无传宁不可恨吾试为卦得遯【艮下干上】之渐【艮下巽上】其繇曰干之巽亦巽之干君子好遯其遯于山其遯于山而升于天木气上行进于天门鸿趾连连得桷以迁木髙而风鸿飞其翩不出三年当有二首六身显于天门而君亦繇之以传乎二首六身亥也木繄以生亥干也故为天门木三数也故不出三年
　　赠王祖文表背序
　　世称庄严书画者谓之表背二字不见史传吾尝思其义表外也背亦外也槩而言之则饰乎其外之谓也吾乡有精是业者曰王祖文谒余曰昔吾祖吾父皆儒也吾不能世其业而业此吾羞焉余曰而何羞今天下皆表背也缀其语言而谓之文雅其衣冠而谓之士吾不知其中何如也然大者可以取卿相小者犹买田宅遗子孙彼之表背欺人子之表背不欺欺人者犹遇若是况不欺子持子业往必遇不疑
　　赠尹道士序
　　道士尹起莘吾友朱复古之弟子复古以琴鸣诸公间莘学琴于复古将行来别使之琴宛然复古也琴罢与余论丹益竒出其所为墨又竒余曰子以是为道邪昔者而祖关令得道徳五千言于老子老子非而祖师邪余观而祖师未始有琴与丹与墨也而焉用暨暨焉与人偕来之众莘曰吾师之书何所不有吾以之酬酢以之佑神将百千万亿于琴丹墨而未始有极也吾师不云乎涣兮若氷之将释敦兮其若朴旷兮其若谷浑兮其若浊忽兮若海漂兮若无所止吾以之为琴吾皷之而喜者娯心悲者抆泪而不能止吾之琴非雍门周伯牙之琴也牝之门是谓天地根绵绵常存用之若勤吾以之为丹可以养生可以长年吾之丹非桑君铁瓮之丹也知其白守其黑之又众妙之门吾得其且黑者以为墨用之愈乆而愈不败吾之墨非李庭珪潘谷之墨也且夫天地一琴也隂阳一丹也混沌一墨也吾方养形于隂阳之丹玩心于天地之琴而寄目于混沌之墨而子方且以丝桐为琴以金石为丹以胶煤为墨不亦逺乎予闻其言惘然则敬以请曰以子之説为我书之可乎道士笑曰吾不解人间书叟为我书
　　赠张山人管见序
　　以管闚天言天大而所见小也张山人谈命号管见则不然天之大也正使周四垂而望之亦何足以尽之哉泛观之不尽又不若管闚之精七政之行度必窥之以孔径一寸之衡太阳之精必取之以中凹之镜泛然而求之不得也北人防书如显处视月广而难周南人学问如牖中窥日寡而易覈此致一説也吾所见谈命多矣今日见张山人説林开数専论所归竒中要之造化之大精于其一可以窥之若汗漫而求之滋不合尔故管见致一之谓非见小之谓也山人喜吾命有归风涛如此欲何归乎
　　赠文一志兄弟序
　　文堂同知慨然语其友曰太师公粥田教子而吾不能以有余之入为子择师吾辱太师将以币约余教其子防余巳与故人约不可负则走百里谢文堂二子真字一志宁字绍志各出所业示余余既和其诗嘉其所巳能而勉其所未至二子复请不已重为吿曰昔明皇问曹霸卿画马谁师对曰廐马万疋皆臣之师今子读书为文天地间道理谁非子之师者而况六经行世如日在天有目者皆可睹子义理师三百以后骚选陶谢韦柳李杜苏黄二陈子诗师晋唐以来帖子字师而况太师丞相之遗训宣慰公与而翁之教诏子之师亦多矣子勉之而已矣孟子曰人乐有贤父兄也单门晩出矻矻自奋声誉难起子之闻见多移养别交游广视单门晚出难易万万子勉之哉学患无天资而子有其资矣
　　赠刘云山序
　　山之蒸气其名为云云之态不知其几千万也云出于山云起而山隠焉云去而山之为山者自若云动也山静也动者变静者常此云之所以斯须而山之所以寿欤人之游乎世其何往而非云乎出没于是非利害得丧之中而不失其山之体者鲜矣刘西龙号云山科举士科举罢飘飘然挟甘石书以游吾党之士莫不屈之而西龙油然不见有陨获意其云其心者欤云之变未有已向也士今也术云也今也术后也侯亦云也西龙得吾言其亦自重矣乎毋失其所以为山者
　　赠刘玉衡序
　　昔者尝疑舜之正天文之器曰璿玑玉衡而北斗魁杓亦曰璿玑玉衡不识舜之名器有取于斗欤抑斗之名有取于舜之器也夫斗则安能自名谓之斗谓之魁杓以至谓之星皆人名之也意者后之人见是七星者运乎天中以建四时而均五行有类乎玑衡者而以是名之与然以后世之侈所谓浑天仪者不过以铜为之而舜以径八尺周二丈五尺之玑长八尺孔径一寸之衡皆以玉焉为之吾又疑璿玉之未必果璿玉也若宝然亦珍重其事而名之尔安成刘君谈天号玉衡数年来士多去谈天谈天正儒者事然而俯仰今昔不能无慨焉然于中则不得其平不得其平则不可以为衡不可以为衡则不可以窥天刘君每对余谈夙昔容色充然而无不足其得其平者与玉衡将行湘来别余酌而祝之曰吾闻九州之星土荆州属衡子以衡游荆楚之间其必有合也以是为子贺又酌曰吾闻玉衡主燕子是行其由荆而燕且大有合敢不重贺又酌曰吾闻春秋元命苞言玉衡得万人寿余泥涂之老人也敢不自贺酌而饮余
　　曾一山修屋序
　　曾子居武城有冦至则去诸曰无寓人于我室毁伤其薪木冦退则曰修我墙屋我将反贤哉武城大夫今人处患难方谋身谋家不暇视萧然一士去来何与人事甚者且怒其警则去安则复矣而曾子自去自来之间乃更以薪木墙屋累人虽其弟子且有所不安于心而武城之大夫安之忠之敬之乆而不变其不谓贤哉吾友曾一山辟地上城上城诸公推屋以居之一山居上城警则去安则复诸公油然无异辞人尝言古今人悬絶如一山祖孙武城上城之事殆如出一人同一时武城之大夫安得独贤于前也抑吾尝过一山矣四壁如败堠仰而瓦隙可以观星俯而青青之满地者皆榆也余谓一山此岂可以责诸公哉是亦一山有罪焉古人处客馆一日必葺去之日如始至君家一唯翁之居武城也而一唯翁室曰我室墙屋曰我墙屋夫岂不安其分而我他人之物者其在我也推之以及人其在人也视之如我忠恕之学正如此尔今君居敝甚君诚安之独不为恶少之骑屋虑乎夫诸公惟未之知尔君何不告于诸公修我墙屋诸公或相工或共费谁为君爱力又岂惟诸公将自诸公之外凡为一山故人与不识一山而知一山者谁独无武城大夫之心而君乃若是乎爱于一言也吾尝谓士之处世得其时则屋天下之人而不难不得其时则虽以一巢累人圣贤或为之宁能翘翘翛翛于风雨中而不为桑土计邪于是一山忻然笑曰子试书其説以遗我
　　曽秀峯建祠序
　　呜呼诸公言曽秀峯之痛亦有知余之痛者哉始余与亦周从丞相于延平也至小筼筜而病病且死丞相闻即遣吏迎余至则与秀峯同馆居数日亦周竟死秀峯卜葬亦周水南凤山既葬从丞相出汀丞相严事秀峰未尝以钱谷甲兵事累秀峰丞相以师道尊秀峰不敢吏秀峯也丙子冬汀四境急明年春益急丞相夜与客语必至夜分尝曰各归亦不能寐曷若相与更共语一饷然余时尚病不堪乆坐辄白丞相去正月十一日早余病卧尚未起同馆者余管辖亟扣门报丞相巳去余髙卧不之信曰我夜者方从丞相处归宁有此虽军事严密丞相忍不语病客弃之去邪余管辖不能待径去余逡巡起视之屋萧然无人余所佣二兵亦去矣出门门外军过者如织余不知所为徒步随行军后冀追丞相追丞相不及行至夜甚黑止野田中时微雨夜寒哭声四起盖走者骨肉多相失又行两日乃及丞相于呉家坊丞相一见问余曾见曾先生否余曰未也丞相惊曰曾先生其不免乎盖十二日四更丞相得黄招抚报近关已破丞相亟请招抚议事使者曰招抚已行三十里矣故丞相亦猝猝行不及相闻尔然近关实未破丞相发呉家坊如漳州余以病行三日夜惫甚不复能从与丞相诀留吴家坊不自意得不死又从黄招抚出汀遂得以丧弟告吾父相持恸絶不复闻秀峰动静秀峰之死其在于苍黄出汀时乎悲夫秀峰吾同舍实前辈秀峰葬我弟我乃不知秀峯死秀峰巳矣无后矣不祀矣后之祀之岂独其宗人亲戚是望朋友有责焉闻有秀峰三从侄曾观复慨然有意建祠又合秀峰师友巽翁文山祠之谁不兴起感动虽贫如彣者犹将操畚锸自编于役夫而况不为彣者乎三贤合祠示子孙也而并使来者尚见是乡道徳文章忠孝之盛其贤于寻常土木偶万万也观复其以告于凡私淑于巽斋者凡为秀峰故人者闻文山之风者观复毋独为君子


　　青山集巻二
　　钦定四库全书
　　青山集巻三　　　　　　　元　赵文　撰记
　　此心堂记
　　自有天地而此心行乎其间矣传有之人者天地之心均谓之人则人人皆天地之心自羲农黄帝尧舜以来所谓开物成务所谓位天地育万物人人皆当视之爲已分内事顾用之有大小尔吾乡钟君瑞伯医士名其堂曰此心瑞伯此心即自有天地以来此心书曰欲并生哉天地间有一人焉不得其生于我心有戚戚焉古之圣贤所以皇皇汲汲爲斯人计者凡以自尽其心而非爲他人计也充此心也以爲医即何暮夜风雪之敢辞何金钱丰约之敢较瑞伯挈此心以名堂天之明命粲然心目之间所以发深省者多矣自古圣贤之经世皆医也尧之世患在洪水禹医之夏商之季患在无君汤武医之周成王之时患在戎狄猛兽周公医之春秋之患在乱臣贼子孔子医之战国之患在杨墨孟子医之皆此心也自汉唐以后虽号爲贤君相者亦不过随证施治以偷目前之安而千百年长治之计莫之省忧此心不尽者多矣吾爲瑞伯记此心亹亹及此欲君知此心之体之大益充而尽之也吾老矣所谓圣贤经世之事无复梦见矣顾自少时亦尝有志于岐黄之书而未得其说旦夕当升瑞伯之堂叩心法焉故乐为之记
　　约心堂记
　　彭君秉周取昌黎复志赋语名其读书之所曰约心余问于秉周曰子知昌黎复志赋之所由作乎子乐甚昌黎何能及也秉周未达余曰复志赋之作也昌黎从陇西公于宣武意必有不得以行其志者故其爲此赋自述平生嵚歴落无所不至其词大槩嫉贪佞之污浊惩此志之不修而曰苟不内得其如斯兮孰有不食而髙翔吾然后知昌黎之所谓约心也君子读书爲士莫不各有一初心自古圣贤出处此身可困可戹而不可以负吾心之约负约于人犹曰不信吾与吾心言矣能爱富贵而食言乎虽然一行作吏不得以如其约者多矣异时入幕视案牍引笔据理可否衔袖进大吏不可其意不得不小囘互意终日郁然不乐遇事欲慷慨论列顾孺人稚子咿嘤涕泣止虽守道君子不以势权私昵动其心然而不得以如其约者多矣葢虽崛强如退之所谓不食髙翔亦何尝尽行其志仕宦累人从古则然而况吾世今吾秉周幸脱科举之累而无仕宦之意堂有可事之亲案有可读之书浩然俯仰岂不可以得君之初心故曰君乐甚昌黎何能及也君读书为士之初所以与此心约者何事岂非欲为圣为贤岂非欲穷则独善其身达则兼善天下今虽未得以遂兼善之愿岂不可以如独善之约愿君夙夜无负斯约也与心约而负之对镜窥影必有腼然于其面目者此即我心之责也今世累累若若决非我与秉周所可徒手得幸而得之必有负其初心者故不爲秉周愿之也秉周起谢曰如约遂书以爲记
　　复初堂记
　　人以生爲初天地以开辟爲初吾言初异也昔者混沌之未始有一物也天地而既开辟矣然后人与鸟兽草木生焉于是有范金合土凿泉窽穴刋山垦田筑城浚隍而又窥以浑仪算以巧歴腥以杀伐辱以偃溲日中之火月中之水靡不智取力索斵朴破圜乃毒其天斸荒防顽朴畧不还而天地烂漫矣烂漫之极而天地精英之气衰耗而无余其所钟日日趋于僬侥夭阏然后山倾海运日埋星沉而向之五伯七雄之所争伯夷季札之所让一皆澌泯灭没化为黄流盖自是息之以至所不知何年之久是爲天地之复初迨夫其气休息之久盘礴欝积不能以不发泄则又一开辟如羲农黄帝出焉者是乃天地忧患之始而非初也人之未生也所谓性者与一气同游于浑沦亭毒之表耳目口鼻四肢且不知其何所寄也夫焉有所欲俄而有生矣生者贼性之始也耳而声目而色口而味鼻而臭四支而安佚而去未生之初逺矣然后有得则喜失则悲以至于相靡以力相戏以智而去生之初又逺矣人能返观内照以游乎未始有生之初然后知血肉之身固未始有一物也则亦可以萧然于事物之外而得吾之所谓性者矣此之谓复初刘君明国名其堂曰复初而求记于余明国尝有闻于吾书之外者故乐以斯言就正焉
　　青溪书院记
　　将为感今懐古而泄其愤懑则必之乎故都废苑兴亡百战之塲此豪杰之士不得志之人悲歌慷慨者之所快也至于立德立言以俟久逺则必之乎穷林邃谷清泉白石娱忧舒悲之地则好脩之士成德之人安时处顺者之所乐也传有之知者乐水仁者乐山心之与境自有不相谋而相契者岂知者必恶山而仁者必恶水哉金陵爲六朝废兴之海古今词人赋客于此寄懐古之感者多矣青溪发钟山而接秦淮绵亘十余里温太真庾元规诸贤之所游览者也又有齐髙帝之旧宫江总之故宅张丽华孔贵嫔之陈迹荒烟野草寒水落日孰非可赋谓豪杰之士不得志之人悲歌慷慨者之快非与吾友国録陈君生长是溪之上世乱以来四方之迹何所蔑有未老倦游睠焉是溪将归而诛茅溪上读书其间爲佚老计而求余文以为记余谓国録当盛年以文章魁别头祈向何许遭时如此古今兴亡之感可爲流涕者徃徃身亲见之至于缘崖蹈海幽忧沈痛终古无有杜牧之刘梦得金陵懐古不足言也君之读书于是溪也能无慨然乎抑所贵于读书者以义理之荣敌外物之感也大莫大于天下其兴废成败皆外物尔而况今之所谓科第者哉而况今之所谓贵富者哉若感慨之心不除终不可以读天下之书穷天下之理异时纵有成立亦不过功名之士与圣贤所处天地悬絶国録不可以不之思也国録试以是思之则青溪之爲青溪无徃非世道间外物之去来正自何足介意国録名黄裳吾弟宗彊同年进士
　　虚室记
　　有一比丘名曰志一而号虚室作礼青山请山受记山言汝室何处若在虚空虚即非虚既言虚者不涉名义着一虚字即是实相何况以室而来説虚室言我此虚室指我此心实无有室山言汝心何处室既无对山即爲设方便法门比丘汝住何山室言我所住处名武功山其山绵亘跨吉潭袁可八百里我于山中结草爲庵今后増修作大宝刹汝刹何处云在山上汝山何处云在虚空虚空何处室言虚无边际安得有处汝知虚空无有边际云何将空来説汝心汝从卓庵以至建刹不论大小其室皆有四维上下汝今将室来説汝心则汝此心亦应有此室言我心岂有东西南北上下山言汝知此心无有东西南北上下则知此心非一室比虚空无尽世界无尽当知汝心亦复如是汝此幻身从无得有如虚中山如山上刹而汝元心本无住着若言此心有住着相即同刹中百种庄严龙象幡幢钟鼓香花沦于一物汝之此心不在身内亦不在外即虚空是不可言虚只在室中从汝室中无非虚处室是汝身虚是汝心室有限量虚无限量无量爲主有者爲客汝室未壊则汝主人寄在室中汝室壊时则汝主人曽无不壊随汝所业即汝住处譬如穷人陷落坑堑譬如贾人移居别所譬如富人囊槖有余随所住处无不快乐我今与汝云何证知到快乐处于此比丘合手赞叹得未曽有山作记已重説偈言志一汝当知心非虚非室若言非虚者将心来示我若言非室者云何生万法名一号虚室虚一意云何有一即非虚言虚并无一万法归于一一归于何处若知一归处虚室字亦无虚室字既无安用记与偈受记求记人当作如是观
　　恕堂记
　　孔子曰能近取譬可谓仁之方也已孟子曰强恕而行求仁莫近焉孔孟言恕如此先儒又释之曰以已及物仁也推已及物恕也仁圣之事恕贤之事抑圣固不待推谓贤者必待推则亦未必尽然儒者説义太宻下字太谨尊圣人太过而自待太薄仁人心也人心未有不仁亦岂无自然流动处而必待推乍见孺子将入井亦岂有待于推而后能怵惕恻隐哉又岂必圣人而后能尔哉而况夫医者以生人为业者也人方呻吟于一榻之上颦而望瘉者百口亟起而圗之如救焚拯溺犹惧不及而方爲之强恕爲之近取譬而后推已以及之人果然并亦不得谓之贤矣陈君祥甫世业儒又得禁方于其外舅傅氏遂为医儒名其燕坐之所曰恕堂余谓恕第二念也见人之疾而为之恻然者第一念也是即所谓仁也祥甫自其第一念而充之亦不待复近取譬矣病者望君如望嵗吾岂止以强恕望之祥甫哉祥甫自尊夫人存时施药迄于今不废吾升恕堂其伯仲怡然以春其诸少彬彬然以文皆能爲儒爲医以昌其家恕之生意流动充满如此
　　云山记
　　云出于山当嵗旱时焦然万生求滴润不可得神龙出其肤寸而枯槁立起山之有是云也非云也雨也非雨也百万亿苍生之命也士之行道救时也亦如此矣天地间乐莫乐于生意使天地之内无一物不遂其生于吾心亦若慊焉彼与我并生者槁干且死而吾亦何乐于此士安得皆得卿相之位以行其志不必卿相之位而可以行志者惟医爲然彼技之不精者吾无望其雨也幸而精于其技有可以济人之具而不肯少动其心以及人则虽有此云将焉用之刘君景云业医诸公多爱景云者景云未尝自表异也景云天分髙使其读书为儒当过人而屈之医景云对余时时有华元化晚年之悔子语景云读书为儒将以行吾志方延聘如旱嵗龙公雨瓢西归而瓣香东至使人望君来如望嵗出门引领其雨其雨君至徐视其四大増损而雨之无不立起虽使景云得志为卿相于一时其乐何以过此愿君出是云以行雨也小之可以泽一乡大之可以泽天下以至于君之子孙所不知何人将同此一生意未己也因书以爲云山记
　　得中斋记
　　中难得中于此时尤难过乎中则亢然而取忌于人不及乎中则靡然而失其所以爲我儒者于是曰我且守中然而如里克之中立胡广之中庸其究归于靡然而已矣中难于此时尤难其隐不违亲贞不絶俗不可得而亲疎者而后免于此世矣黄得中劔江佳士朋友皆称曰心隐得中谦厚不欲自标牓也曰我实得中奈何必心隐我乃大书其斋曰得中而属余爲之记余复于得中曰中之爲物宜若一定而不可易而又曰时中又曰执中无权犹执一是中之为中特未定也今君之得中也何如得中曰何知许事吾平旦而起爲今人着今服命唐天食唐土露香对天已吾书教儿常饭留客茶罢清谈商畧未有天地之先既有天地之后或问时事吾不知酒取交欢不至乱性诗贵言志不必忤时或棊或壶各取适意争则败兴为商顽固不敢名项籍亦不能大官贵人未尝敢数踏其门嵗时称觥上夀爲民之礼不敢不尽吾所谓得中者如此其时耶权耶我何与知焉吾然后知君之友称君心隐甚当不隐则污迹隐则矫隐不以迹而以心斯得中矣是心隐即得中得中即心隐也得中相视而笑莫逆于心遂书爲序
　　太原堂记
　　太原堂者开禧丙寅诚斋杨文节公爲南江戴氏所书也后八十余年其地归于王君济翁济翁因旧而新之客有登斯堂而慨然太息者曰异哉太原王氏得姓之始也王爲周同姓春秋时王子成父有功因赐氏世居太原至今千有七百余年矣当诚斋书扁时寜知今日太原之子孙得而居之哉魏起安世殿而其后得而居之者安世也桓氏作盘龙斋而其后得而居之者盘龙也事虽不可槩论而亦有适相似者可感也当其营搆之初与一时命名之意孰知有莫之爲而爲之者与乎其间虽欲不如此而不可得而世之人以爲私意小智果可以争于定分之外岂不过哉抑自世变来徃时髙门大第壮丽雄伟有数十百倍于太原堂者矣忽焉过之爲蔬园爲马廏而一时词人墨客穹碑大字不爲野人之所桥野火之所燬者鲜矣今斯堂得归于济翁读书之地亦岂非斯堂斯扁之幸哉代之废兴正自常事繇姬以来代不一姓而王氏忠厚一脉久而愈昌今济翁新卜于此天以一代之文人豫告其兆于八十年之前太原之子孙其能长有斯堂也必矣吾故爲君记之使太原之子孙读书于此堂者知其非偶然之故也
　　平实堂记
　　吾少时从先友王见可客于白沙之上见可谆谆笃厚君子也又六年吾从见可之子桂龙云叟偕试进士京师偕报罢去彼此不复相闻又二十年与云叟相见须山下两家长上各凋谢而云叟亦老冉冉如余矣念二三十年间人事盛衰反覆何可胜道而吾与云叟故书破砚无恙虽栖迟至此可悲可笑然更可自慰也云叟以其读书之室曰平实者请余记孤生流落尚安能爲故人作文字哉念君别久且爲君説今我旦起漱盥焚香教儿读书一二巻既食且茶部分僮奴灌蔬饭鱼条桑沤麻或时邻翁野老相逢新闻旧见亹亹相劳苦退复课儿读书夜灯对家人谈米盐常事有酒酌一再行不然则否顾儿童温书读倦既就枕无复人间得丧梦亲賔过从称家有无酌薄厚以爲礼嵗时先祀簋簠豆笾何能一一如古乡风节物礼意不废而已书蠧曝之砚滞涤之琴瑟几杖各就处所徃时见道士言水银丹沙可用烧以爲丹又饵黄精胡麻得不死更见建竺山大仙説西来意皆空浮渺莽终不能信战国防所载机谋术数或谓熟此即黄金白璧可立谈致坐懒不能惟儿时先人所受孔孟书卓卓可信未论孔孟安得无愧吾先人与足下家君也云叟闻吾言大喜曰君乃真平实者乐哉平实人知平实之可厌而未知平实之可乐也愿书之以爲平实堂记
　　至乐堂记
　　乐有几人所共尊而荣焉则爲贵财有余而众附焉则爲富栋宇而绘焉爲宫花石而玩焉爲圃酥酪而饮馔水陆之珍而食焉则爲厚味金玉珠玑象犀翠羽以爲饰锦縠以爲服婵娟眇娯心悦目则爲冶容冶容之旋折爲舞其鸣爲歌操弄丝竹则爲淫声驰骏良蜚鸷翰从禽于天六博角抵鬬鸡蹴踘争胜于人以笑以嬉若是者皆乐也南昌胡伯正名其堂曰至乐问君何乐曰读书教子而已嗟夫异时谁不以读书教子爲事彼非有所乐乎此以爲是可以一日而攫取天子之卿相也十数年来无所事乎此矣而君方以之爲至乐不亦异乎伯正蹙然告我吾先人之于书也勤以书教我其望我不能不如君言也自科举罢吾以爲士无所于用则折节改业以羞吾先人多矣今吾去城市而耕于野而后知读书之爲至乐也昔者吾读书于吾父之侧天下之至乐也而吾不知其乐者科举累之也科举罢十年吾犹不知其乐者犹有所累之也吾今而后知其爲天下之至乐也古先圣人之书至乐具是天亦哀于四方之士抱至乐之具纒于科举之累而不得有其乐者七百年车书混同脱此桎梏士之读书者无时文掇拾之劳无塲屋得失之累心胷旷然开巻之顷圣贤之蕴天地之心轩豁呈露是日也掩书而起童子伊吾于前声若金石素交至门啜双井鬬品共听之俯仰天地之间髙论六合之外其乐孰有过此吾所谓至乐也子前所陈者世俗之乐也正使得之忧亦伏焉未若吾之乐之为至也余曰美哉子之言乎请爲子书之爲记
　　文溪两峯楼记
　　楼于万竹之上所见无非上者而两峯独名焉髙也髙且得名宜爲物之所忌而莫能忌之人能立已于髙而待物以静物莫之争矣当楼之未作也文溪虽有两峯而无所用之咸淳已已王君希申始作楼于居之西偏以受之然后两峯始爲斯楼用尝试登斯楼而望之山逺而天宇寛地平而生意满遐观胜趣四面辐凑而所谓两峯者东向而立与楼相宜若顾而语若俛而揖蔚然有神俊气宜其足以都此楼之名而非他山之所得与也然君之以两峯名斯楼也岂徒爱是峯而已哉其意盖以自属而且以属其子也始希申之连举于漕也与其伯氏希吕而两今其子智则读书于此也复与其季沂则而两山川所钟连翩竞爽殆非偶然之故二子之读书于此楼也亦思子之先君子之所以教者乎夫山巅者爲椒督者爲冈边者爲崖足者爲而何取于峯説之者曰上秀者曰峯夫人之自立要当卓然于万物之上而后可虽然物莫切于彼此之相形独立以爲髙髙易并立以爲髙髙难陈太丘称元方难爲兄季方难爲弟此相髙説也相髙争之似也争于势利则不可争于名节道义文章则可盖昔者首阳之山有两峯焉曰伯夷叔齐以名节髙龙门之山有两峰焉曰二程以道义髙峨眉之山有两峯焉曰二苏以文章髙区区爱智则兄弟愿此峯如首阳如龙门如峨眉岂惟立而身抑亦光而亲不是之竞而他求所以相髙者焉吾见其靡然沓然自同于丘垤培塿而已矣智则勉之哉人之观子兄弟者甚于子之居是楼以观两峯也于是智则起再拜请书其语于壁以朝夕观焉
　　浮眉楼记
　　吾友陈元吉侨寓劒江之客楼而名之曰浮眉盖取简斋诗语也元吉与简斋俱眉人同六世祖简斋贯洛阳解褐参大政而元吉贯金陵魁别头登第今客此每眷然土思厚之至也蜀五十四州流落东南者何限时改月化殆将忘之君复生长东南知眉山面目何似乃能不忘其初君贤乎哉是楼内湖外江毕陈于前江外诸山隐约可见浮眉之名所爲立也君登临是间可以读书可以赋诗可以饮酒独不可者古人慿髙眺逺必伤悲感慨形之歌咏今一尔即爲治世怪民王仲宣江山信美非吾土之感使作于今将朝谇而夕替蚕丛鱼鳬知复何许杜鹃有无何与人事人生实难而焉用感慨爲哉昔人言不朽曰立德立功立言今世何功可立惟立德立言正属我辈科第或偶然得之文章不可猝然致也眉自苏后未有以古文名世者虽简斋功名事业亦仅以诗传观君文力上接三苏浮眉之秀于是乎在益大其成与眉山俱传朋友之望也元吉起拜曰唯唯余曰未也君髙才吾所敬服而求田问舍辈不能不以傲疑元龙吾知君非傲者而处此世不可以防此疑也知崇效天礼卑法地知固贵崇礼不厌卑天地之道也君已元龙矣吾其敢复作刘元德语乎元吉起重拜曰敢不端居深念
　　一乐堂记
　　吾年家邹君次陈悦道故居宜黄城中乱后奉其亲偕其兄依士林以居而名其堂曰一乐属余爲记余问于悦道曰孟子称君子有三乐而君一乐何也悦道曰仰不愧俯不怍吾不敢不勉而未能信也得天下英才而教育之吾方求教育于人者而能教育人乎惟父母俱存兄弟无故天之所以与我则然吾诚乐乎此而已矣余甚羡之父母俱存兄弟无故乐也居今世而有此又乐也自世变来昔者庶人之所不敢指斥租衣税食于广厦之内者俄而黄云白草风沙跋涉怆心酸骨何可胜道而田野委巷之小人不得以有此乐盖不足云矣君于其间犹得啜菽饮水读书弦歌如承平时虽使悦道得志爲卿相于一时亦何以易此乐也天下之福祸岂有定论哉方悦道登太常第归拜堂下亲賔举酒称足下家君夀当此时谓书生志愿粗毕然后天江夜碎六合爲水海山震荡仙圣播迁辛勤一第转瞬蕉鹿家人骨肉青灯夜雨能不慨然抑孰知向防世变悦道兄弟宦游东西二老人随意就养其父母兄弟相聚之盛决不能如今日无疑也然则悦道享今日之乐岂可更戚戚哉吾弟亦周亦出悦道榜下而余以其时繇京庠补成均生归拜二亲其乐不在悦道下今欲如悦道之一日又岂可得哉悦道家君桃溪先生乡里师表伯氏次传商弼与悦道同时举于乡当此之时而父子兄弟以文墨相师友又可乐也
　　集义堂记
　　古者党有庠术有序家有塾塾也者大夫致仕者之教于家以淑其乡之后进者也子衿刺学校废而其诗曰纵我不往子寜不来盖其先生长者见青青之衿佩佻闼于城阙闵然觊其来学于已用见诸侯之学虽废而是时家塾犹有存者至是而后知先王之泽逺矣四海一家文教逺暨所在学校不废益盛而山林僻逺又有相帅爲书院以教乡之子弟如富州同文书院者此三代盛世之所有而汉唐以来之所罕见也书院当南昌进贤临川徃来之冲实爲旧丰城之东地幽境胜于藏修息游爲宜李肖翁得屋于乡之故家帅同志共经营之以爲书院凡乡人子弟有志于学者聚而教焉又将买田以给生徒而名其堂曰集义肖翁及其同志之士周景纯徐汝用蔡则名蔡学爲蔡学可求予文以记之余复于肖翁曰君之爲是举也义也未至于集义也自吾之立身行已以至宇宙间当爲之事皆义也诸君皆有责焉其自是一义而集之使至于不可胜用可也以是一事爲集义未可也抑吾有忧焉科举以取士而坏士心者科举利禄爲之累也学校以养士而坏士心者学校饮食爲之争也科举未兴士得免于利禄之累而士习犹未尽古以犹有学校也学校有田本以养士士果尽养乎否也学校设官本以教士又果有教乎否也子以爲学校之所谓教与子之书院之所谓教孰有益乎吾非以学校爲可废也使主学校者以家塾爲心则学校之庶可革也书院幸而无田不以田也有田则有争是集义者廼所以集利也士有志于读书不待养也三代之学未尝有田也子之欲买田也爲久逺计也嗟夫文运之兴衰其非人力之所得爲也必矣斯文未丧诸君世有贤子孙书院必不废也以无田之学校延不官之师儒读非科举之书他日以之应选举者所谓风俗淳一运祚长久终必赖之嗟夫余之望于集义之诸生也逺诸生其勉之哉
　　慈和堂记
　　彭养直兄弟居龙江之濵出共譍门之劳入有养母之乐玉田翁名其所居之堂曰慈和取潘安仁闲居赋夀觞举慈顔和之语也养直之弟恢道从余游以记请于余余曰母未有不慈慈未有不和也抑保有是和者难矣诗曰妻子好合如鼓瑟琴兄弟既翕和乐且湛子曰父母其顺矣乎妻子兄弟之间一不得其天而亲之顔有不和者矣爲人子者登髙临深足以危身苟訾苟笑足以召閙一举动言笑之不谨而亲之顔有不可和者矣而况以父母所生之体从于人苟不得其所从则爲亲羞贻亲忧爲人子者可不慎诸读潘安仁闲居赋所以奉太夫人者何所不有板舆轻轩何所不可游昆弟班白儿童稚齿何者不足乐而比之匪人望尘遥拜能不爲太夫人羞石友同归能不贻太夫人忧不知此时之慈顔和乎否也科废士无可爲役烦民无所庇后生习爲随时知变之论不惜其身髙者官下者吏得一付身如捧毛檄走趋庭下爲甘心焉辱固已甚矣一日尻髙呼謈所以贻亲忧者又重可叹也养直兄弟读书养志以孝友闻于乡又能因其先人之庐而葺之庶几肯堂者故余爲之记
　　野舟记
　　舟济川之具也而横野焉屈矣虽然以用言之则横野不得如济川然而以用不用爲荣辱者人也若舟则用不足爲荣而不用不足爲辱夫岂惟用不足爲荣将用之辱过于不用之辱多矣舟之涉乎江湖而遇风涛也大者樯倾楫摧小者行乎湍濑之间木与石鬬至于囓食敝坏然后补苴葺治未及休息旋复劳敝而其萧然于野水之外也无是患也爲舟谋者与其用于江湖而劳乎寜其弃于野水而逸乎吾友朱成叔明敏士使其得用岂减今世之士哉而弃于此而老于此筑室禾川古城之下自号野舟余偶过之见成叔弄孙灌园余喟然曰士不得志于世如此亦足矣因爲成叔言有用之劳不如无用之逸以广成叔之意成叔笑曰子言是矣虽然用不用非吾所得爲也使其用吾得避风涛之患也邪夫舟太用则敝久而不用亦敝我将处于有用无用之间余然后知成叔之未易量而余言浅矣并其説书之爲记
　　水云乡记
　　去宜黄二十里水繇黄山发源盘折百余里至漳溪与四山萦抱是爲横舟谭公之藏左爲漳溪书院书院横舟公子前武冈使君某庐墓所也墓庐则其书院何读书横舟公志也书院有横舟祠前有濠乐亭横舟公所建临流观鱼公之精神尚徃来是间山行可一里许望青红飞动楼观欝然江浒者水云乡也乡之门爲漳溪又门爲江风山月入门而右爲楼俯大江是乡多山得江辄清旷使人意舒而楼以髙故尤尽得清空之盛楼下爲堂曰贮清下楼而右门曰振登山道也行倦牒牒欲据地得拥髙亭小憇又上爲一碧亭俯视士林生意万顷士林者谭士居焉一碧亭既据髙絶天日霁清盱山一笔出诸峯间若自靖献以助士林之胜下山又得息轩小憩又行得雪矼雪矼状如舟飞瀑雨声潺潺听之久但觉身在舟中也又行入寻壑涉畧彴爲流觞亭壁拥丹霞小有洞天有泉出龙口六月寒甚不可近又东过流春亭亭壁湖水光山色融漾演迤兴尽而出西过跨碧绕园之泉由跨碧出于江又西爲濯清堂面池月宵露晓荷气逼人爽甚又于池外爲方台髙可数寻外瞰脩碧渔舫上下前歌后答可吟而不可画濯清西偏又爲亭右上作古籀文流杯益竒视前所谓壁拥丹霞处可俯也每禊时客众分两亭飞觞笑呼声相闻又出而西爲道院水竹幽逺逢渔樵心疑爲异人瀑声终夜如雨不可睡隔濯清盈盈一水间有钓台而湖山水木澹相辉映顾挹是所谓水云乡已是乡自有宇宙以来不过爲沮洳阘茸之区耘夫荛子踯躅其间恶知所谓山水之胜哉横舟老仙畴昔深嗜未及营度有寜一丘相望迩只衣冠出游歌舞作乐游者未必无意而像室闲安髙堂邃宇层台累榭川谷潺湲又楚人所以招魂之道武冈君思其所嗜于此寄无思之思岂如平泉金谷但爲游观耳目之娱而已哉武冈君既专此水云而其文墨又足以发之故爲之书武冈字公植讳某世爲宜黄人梅屋其自号云
　　秋界记
　　彭君髙则扁其读书之所曰秋界余曰秋既清矣而复界焉不已隘乎曰非敢隘也古之君子不幸而处乎浊世所以自持其身者不容不严不容不辨必圣如孔子公山召欲往可佛肹召欲往可见南子亦可自非圣人游于其间鲜有不爲所汚者君子于此寜爲伯夷毋爲柳下惠盖过于清不失爲君子过于和流入于小人今吾立吾身于风尘之外埃之表犹惧其失足焉若是而欲和其光同其尘有长乐老而已矣此吾之所以不容不秋界也余闻君言廪然世之不失足者鲜矣其初以爲同流合汚乃处此世之法而尝试窥其籓久则深入焉而去吾界逺矣髙则隐居龙湖以龙湖爲未深且宻也而又过江焉盖有意于辟世世方扰扰声利之塲决无争子所者如余者无所容于斯世方将从君旷浪之野以分君一滴之秋故爲秋界记之庶几他日游君界中不曰不虞君之涉吾地
　　倦归堂记
　　萧同伯取山谷先生所赋其六世祖休亭语名其堂曰倦归而属予记之余问于同伯曰君倦而后归不倦不归也曰然君力倦耶曰吾真心倦矣余曰未也君未必倦也吾知君所以倦者方天下功名在盛时文士稍精于其技者操数寸管欲撼塲屋髙科膴仕谈笑攫取公卿大夫之任数日而取偿于其君何其易也自试闱长碧苔黄册饱银蠧徃时举子大言斫月桂登云梯儿童间见问何语使人欷歔不能对武人稍诵七书挽二石亦可希当世用天下既一英雄无用武之地陈简故编深藏逺屏恐人指爲可疑可怪之物酒酣扼腕猨臂故健而杯中无复蛇影矣士又何必皆工时文草骈俪拾前人咳唾传客诸公间或学晚唐约畧近似便足称诗人亦能撼动当路黄金白璧可指顾取甚者近清光被恩宠往往而有之今奏记简畧一善书吏可办寒士苦吟不满一笑虽才兼陈阮思出鲍谢安所售之东南偪仄然时方无事何所不可饭鱼羮今荆州无刘表辽东无公孙度蜀无严武出门适莽苍虎塞路天下虽大何行而可虽欲不杜门褁足自囚空山葢不可得矣然则君之倦而归也天倦之也不然以君之意气压湖海笔墨落侪辈非支离疏非兀者王骀非叔山无趾四方上下谈王説伯何所不可顾方嗒焉倦游幅巾野服有慕于休亭之归此岂其心之所欲哉于是同伯闻吾言大笑曰子言眞能道人意子之倦毋乃亦类我乎余曰未也天固倦君而君归矣虽然天不倦也君见夫日乎日之西而没也以爲无日矣将旦时彼轧轧而东者犹昨日也由是而观之则自盘古开天以至于今天未始一息倦也使天而倦吾其鱼矣天下之大也人物之众也是苍苍者亦必有此同伯今日之倦归庸知非造物者补汝黥息汝劓而将有所用之未可知也同伯其端居深念以待
　　学蜕记
　　尝见丹家作蝉蜕圗繇蜣蜋运丸九转而后脱殻以飞其宻改潜化不可知其所以然学之变化气质亦犹此矣吾夫子之圣变化气质非有待于学然犹十年一化而后至于从心所欲不逾矩之地况学者气质之偏而可无学乎学之蜕也愚蜕明柔蜕强狠愎蜕爲温良浇薄蜕为忠厚桀骜蜕为谦逊贪陋蜕为防廉学之騐也近世之学蜕异于是自屈首受书惟时文是急朴拙蜕纎巧重滞蜕轻便钝蜕敏直蜕佞苟能此道矣即儒蜕官官蜕盗圭窦蜕爲甲第緼袍蜕爲狐貉箪瓢蜕爲钟鼎糟糠蜕爲姬姜于是平陆蜕爲江海人类蜕爲走飞宗庙宫室蜕爲禾黍吾言蜕何限不欲言不欲言矣清江宋君大昌名其斋曰学蜕大昌之从子季任与余友使余记之余曰学如蜕荀卿语也其言则善其学则非不废其言可也学所以复性也而曰性恶礼学者之所当先也而曰礼僞性恶礼僞尚何学此其学所以一蜕而爲李斯与科举累人久矣士欲舍科举而专意义理势有所不能科举义理之学两进日有所不给四海一科举毕庸知非造物者爲诸贤蜕其蜣蜋之丸而使之浮游尘埃之外耶第恐学与科举俱废则改化其形容以蜕于彼者更秽于蜣丸尔大昌佳士其所讲必有超然俗学之外者故愿以文字定交焉吾言俗矣大昌其爲我蜕之
　　息庵记
　　胡君定甫营夀藏于永水之阳小江之上而名其庵曰息庵葢取庄周息我之义而属余记之按息之义止也亦生也止矣则何以生惟止故生也故气之一呼一吸谓之息是其止也乃其所以为生也人惟过用其精神故未白头而已成翁不终其天年而中道夭是以老而佚非佚也血气之衰耳死而息非息也不得不息耳若夫有道之士未老而佚可以无老未死而息可以无死尝试言之夫人之生其精神亦直几何善养生者不必熊经鸟伸呴嘘呼吸但一日之间稍息其心则神自还气自定纵不能修之链之以至于长生而其可以终其天年而不中道夭可信不疑悲夫一世之人其所以役其心者何时已也鸡鸣而爲利旦昼而梏亡使其神不得寜于其宫其气不得宿于其海虫飞薨薨甘与同梦方扰扰焉尹氏之为仆铜台之歌舞未终金穴之经营未厌羲和走马倐忽百年向之扰扰竟何爲哉竟何爲哉定甫号云心云固无心也巻舒变化知所止息吾知定甫之息其心也久矣修年未半婚嫁先闲弄孙抱甥人事畧备菟裘余暇及此乐丘我竹我松手自封植亲賔载酒永日笑谈定甫之所以息乃定甫之所以生也在易之随君子以向晦入宴息定甫以暮年处暮世有向晦之义焉当此时也退而宴息云尔定甫之息当作如是观刘伯伦使人荷锸语未应早计太甚定甫达士非有世俗之嫌而吾方拳拳俾夀之祝者朋友之情也亦定甫贤子之志也






　　钦定四库全书
　　青山集巻四　　　　　　　元　赵文　撰记
　　诗人堂记
　　云隐山人钱有常学道而好吟绘李杜苏黄像置所居堂又取唐宋诗佳句书于壁而名其堂曰诗人堂或病之曰此龙太初之所以见讶于郭功甫者也而君以之名堂不已僭乎有常曰吾名堂之意不然吾嗜诗字于壁者诗也吾以人居其间诗人云者犹欧公六一意也于是属余书其意以爲记尝见五代孙晟传晟初爲庐山简寂宫道士好学有文尤长于诗画唐诗人贾岛像置于壁晨夕事之宫中人皆以爲妖其后晟乃能以名节自见其可传更有在诗外者今之僭有常非昔之妖孙晟者乎诗人本非大圣大贤之称古之田夫野老幽闺妇妾皆诗人也彼以诗人僭有常者非也有常辞诗而受人又非余之所知也诗可能也人未易能也孟子曰惟圣人然后可以践形夫至于圣人然后仅可以充人之形而无愧诗之难能未至若此也近世士无四六时文之可爲而爲诗者益众髙者言三百篇次者言骚言选言杜出入韦栁诸家下者晩唐江西而夷考其人衣冠之不改化者鲜矣其幸而未至改化葛巾野服萧然处士之容而不以之望尘于城东马队之间者鲜矣是虽山林介然自守之士忍饥而长哦抱膝而苦调未尝无之然终不能胜彼之多且雄也故今世诗多而人甚少其少者必穷必祸虽有髙古之诗且将流落散逸泯焉以无传甚可痛也有常萧然山水间无求于世研朱防易扫地焚香庶几不失其所以爲人者有能爲诗以咏歌其情性谓之诗人可也如余者迂疎肮脏宜其不合于时而独爲有常辈之所厚山中去君幸近时时相从切磋以学爲人次学爲诗要使百年之后诵其诗论其人而无愧于此文
　　乐此堂记
　　如是逸民名其所居之堂曰乐此太初道人爲之书之逸民请记于青山居士居士曰志于富者以金珠爲乐志于贵者以官爵爲乐吾不知逸民所谓此者何乐也逸民曰吾知乐而已而安能言之天下之乐乐莫乐乎此唯我与尔有是夫是亦此也吾斯之未能信斯亦此也圣如孔子贤如漆雕开不能言而吾安能之吾知乐此而已谓之乐道我何知道谓之乐天我何知天吾昔者从诸公驱驰于功名虽有一日从军之乐而苦亦备尝之矣今而后知此之爲乐也吾入有防侍之娱出有棣华之韡守先人之业读圣人之书朂子婿以学会賔友以文吟吾诗可以写性情涉吾园可以观生意扫地焚香啜茶观画弄琴临帖投壶雅歌丹经内典潇洒送日吾以爲亦似足乐也若彼之所谓乐者吾不乐也物无非彼亦无非此意者彼乐彼之乐无以异于吾乐此之乐而吾不能以此易彼也居士恍然惊瞿然立而曰果如君言人患不知彼此之分尔苟不知彼此之分则认天下之至忧以爲乐者有之矣顔子不改其乐先儒谓其字最当玩味又教人寻顔子乐处所谓其所乐处即逸民之所谓此者欤逸民曰如是如是于是居士慿醉而歌之曰乐此乐此此我所处彼兮彼兮我所耻兮此乐此乐此我所托彼兮彼兮我所薄兮莫髙匪山莫深匪林其此伊何閟我德音閟我德音俾我也寻逸民侯氏俊叔道人平逺赵公居士赵某大德庚子四月朔记
　　江村记
　　胡端叔始居安城之北门辟地三江桥因自号江村予问于端叔曰子乐之乎曰然予曰夫江村则有足乐者矣葢世所谓呉淞采石武昌南浦江非不清而阛阓之声歌舞之尘率能败人清意至于深林幽谷暧暧逺人之地或不知有江焉故江村虽非天下之竒观而亦隐者之胜趣也虽然荒沙断岸黄芦苦竹风防雨檝防茫杳霭渔腔樵韵自相酬答而换鱼沽酒时时出于丛薄之间好事者绘之以爲圗苦吟者资之以爲诗其实荒寒寂寞人情所难堪者夫昔之江村犹未必乐况今之江村渔有租舟有算官征长年驾万斛单衣叫嚣鸥鹭辟易颓茅卧壁风啼雨啸渔童樵青鹑衣鬼质俯仰是间所谓乐者恶在端叔自妙年以笔力撼场屋尝一日三矢破的使亡曹更待公孙彊即玉堂雾牕端叔平步矣事不意遽至此而端叔遂淹于此怀竒匿秀日与渔童蛮子相尔汝行吟泽畔能无慨然于此乎端叔曰吁君何见之晩也夫人生焉徃而非寓耶吾北门寓也三江桥亦寓也昔者吾祖由清江而徙此也亦寓也使吾果玉堂焉亦寓也造物者亦吾寓而吾焉所逃之夫吾之寓于江村也则已过矣湣王王也爲人灌园东陵侯侯也卖青门王孙咿嘤于路隅将军困辱于南山以至纥干山头之歌水东流朕西上之叹读之使人欷歔流涕当其盛时亦岂不负黼慿玉走趋臣民而流离顚踣一至于此百年未满何所不有即一士不得以功名自见而钓鱼闲处复何所恨愿圣王在上官无急征乡无乱氓吾以诗书训子孙爲江村幸民则足矣然皆非吾之所得爲也吾视江村犹玉堂玉堂犹江村也余然后知端叔之达非余所及
　　朴斋记
　　朴者诗书语孟皆未之言言质而已朴与质近而异质无文而已朴又在乎文质之先朴所以爲质者吾友溧阳大夫周元粹以朴名斋故相文山公既书其扁元粹以书来属余记之余谓元粹人生有六尺大患谁能全此朴乎君方少时读书爲文擢科第一行作吏持手版俯仰上官朱墨勾稽版籍多少虚实之数君之不得以全其朴也久矣人生自青阳至黄发世故之累日深则朴日散自世变来前日之浮者未有不趋于实此亦世道反朴之机也然委曲以爲恭贬损晦匿以自同于众人椎鲁以爲无能颓阘以爲真敝车羸马以爲俭皆巧于避祸者也彼岂诚朴者哉忆与元粹褁饭试礼部去今二十余年不惟人情与世事俱改虽吾与君敢谓不销磨变化于世故邪元粹闻吾言怫然曰如君言则士之生于今者皆不得全其朴矣乎夫世变犹隂阳寒暑而朴则太极也吾游于世变之中而吾之朴者未尝散游于隂阳寒暑之不齐而太极未尝不流行于其间岂可谓今世无朴士士固在所自处尔余闻其言益敬君既书以记君壁亦以自警焉
　　竹间记
　　予来朱溪希程伯仲约余过所谓竹间万竹森峙如羣玉府时时有璆锵鸣声如古丈夫比肩立或黙或语如玉京山列僊飘飖虚空之表竒哉然引目而遐曯则天光四垂平緑万顷溪山宛转各自靖献使人有手挥五弦目送飞鸿意然则希程之竹间岂幽深有余而不足于旷逺者哉晋竹林七贤逃于酒以避而王子猷号爲此君最相好者此人皆清淡放旷无意当世其竹间也竹间而已希程兄弟生乎功名之世徜徉竹间正恐未能忘情斯世也故斯亭之作立其身于幽深之所而寄其目于旷逺之观吾岂敢以晋人之竹拟希程之竹哉因思灵均处乎众浊之世清风髙致自爱如竹而其游目九州亦非恝然斯世者奈之何不得以如其心也于是寄之骚辞曰余处幽篁兮终不见天余读其语而悲之今希程之竹间也见天矣天宇方开二君虽欲爲孤竹之二子得乎乃作招隐之辞以征二君曰乐哉兮竹间天风兮佩环怅世氛兮如秽我寜玉质兮朱殷避我喧兮在此子毋剥啄兮吾之关君何爲兮竹间浮云去兮天青还聨子镳兮上征俯万玉兮溪湾洒清风兮凉六合归来归来兮视此竹无厚顔
　　溪山胜处记
　　徃时过西溪访融州公吟啸处爱其境趣幽絶碧玉横陈渔舟上下有沧浪间意江外诸山翠色逼人可拾爲和壁间留题而去至今梦寐时到其处许景翔遗予书属记溪山胜处余于是叹天于忠孝之报逺矣吾乡名园何限十数年来俱尘埃瓦砾正使溪山未改亦谁敢以胜处命之惟西溪刘氏非独园亭亡恙且爲祠奉其祖衣冠尝游之处日读书赋诗其下此吾乡大家所无有也因思渡江死事诸贤各庙其地官其子孙融州之不得如诸贤天也而其子孙能守其园亭又即其园亭奉祠之读其书学其诗天之报融州岂不大彰明较着也哉江清月寒融州公骑鹤归来览其溪山见其子孙题咏吾知公欣然一笑也然则兹园非溪山之爲胜也以融州忠义胜以景翔之贤胜景翔诗笔瑰丽吾所敬服益勉其所以爲人子孙者则溪光山色日异月新此之谓溪山胜处
　　山间记
　　山间张幼文书来言吾居万山间有屋如掌局而入偻而出榛莽荒秽不胜其敝先生爲我藻饰而揭大之何如余曰子居万山间万山间固子之屋也而子犹以爲隘乎太虚之间而天地天地之间而山山之间而屋固愈隘矣而屋之间有子子一身之间有甚不隘者焉盖虽天地不足以爲容也昔者舜居深山之中木石居鹿豕游无以异于深山野人也及其沛然若决江河莫之能御也则非深山中之所能局也苟非深山之所能局则虽容膝之地而不见其不足如其不然虽有千仭之台自逹者观之积苏累块而已矣且子生乎今之世正使堂髙数仭榱题数尺将皇皇焉不得其所安而求万山间居之则虎防藩盗骑屋无所逃而可今子偃然官道之傍而不慑不避视门外之覆车者嵗千百而子方傲兀吟啸自得于天地间则以子之居之隘也而子之不隘者有力者之所不能夺也孟子曰居天下之广居此岂堂髙数仭榱题数尺之谓哉幼文喜曰得先生记吾居大矣
　　秋堂记
　　所寄先生之季子道威作堂于魁坊之西名之曰秋堂请记于余惟君家自宫讲公以来勤劳竭蹷以耕于诗书之田也久矣世变以来而翁昔者有秋之田岂其子弗播弗获而水旱频仍虽异时力穑之氓天实驱之不容不惰之域甚则投耒改业而止而痼而转执事无所不可矣惟朴拙无他技如余者乃槁项黄馘忍饥终日斸石丘垦旱块俯而耕仰而望而彼改业者固已呀然笑之今君独拾而翁异时耕具以耕于二十余年不获之田非特改业者笑君老甿亦怜君矣虽然未可知也水于尧九年旱于汤七年九年七年之后天亦且羞之厌之今二十余年矣水旱之久者一嵗而收其收必倍非独气数之乗除亦地力休息之久故也今休息之久乎未也子且旦旦而耕之水种山旱甃井或者一日而有秋亦可以偿子之勤也自有是乡以来前乎此时无魁坊也未必敢意其有一日之获获者也后乎此时安知其不再魁坊也而君家则常有之矣虽然古所谓学殖云者岂必得志于科举而后爲有秋哉学之成仁之熟充然而得其所养是吾之有秋也已春秋之世无科目而顔子爲孔门四科第一人是亦顔子之秋也科有兴废而是科无兴废也待百亩之熟而后无饥者农夫也若夫辟谷之士彼且恶乎待哉人人有嘉谷人人可以有不饥者而人不能耕之也人人可以爲德行第一人而人不能爲之也道威堂有可养之亲案有可读之书乐哉乎道威德行内也科目外也科目之兴废未可知也道威治其爲德行第一人者以待
　　盘中记
　　自盘谷序重于世而天下李氏之堂皆盘矣季方之园曰盘中夫有中则有外吾自盘外来风于舟雪于陆籧篨之局束行李之跋涉甚于昌黎之访盘谷子而马头溪深不可厉借车载过水入箱也吾过市焉平旦争门者肩摩毂击售者扬买者抑操尺寸之物不征则吏且捽而缚之喧呼嘈呶之声塞于耳倡坊酒市歌馆噭噪马通秽涂蜃气腥骨使人不乐又过官府焉大官踞坐以诃百吏持狱以货鴈徃而鹜来甿皇皇焉有惨戚愁悴之色鹿畏虎虎畏防防畏罴尻髙呼謈者嗷嗷于庭下奚其乐则又过佛老之宫焉以爲天下言山林之乐者无过于此矣而来者买福迎者徼利撞钟吹螺步虚而哀鸣昼夜不絶至于争职之崇卑忧上之予夺抑又甚焉然后至于君之盘中市声不闻官事不到有山林之闲而无饥渴之累溪山静深花竹娟好清池跃鱼乔木停莺时方二月想见嘉木繁隂风霜水石更有竒趣君领客是中笺诗觞酒弦琴箭壶扫地焚香啜茶看画君有佳子弟牕明几净读书临帖乐哉乎盘中吾非见盘外之不乐亦不知君盘中之乐也君徜徉是中出是中跬步不可出是中跬步即苦海矣或曰如子之説则士之隐于盘中者不复可盘外乎曰隐盘中则专其乐于已出盘外则同其乐于人未知季方意何如尔季方曰我与我周旋久寜作我
　　竹易吟院记
　　立雪先生以诗文名江湖以齿德尊乡里其子孟元克世其业又能以竹推易四千九十六卦诸公号之曰竹易竹易既能诗喜与四方能诗者游筑室所居之偏名曰竹易吟院以待诗人之来者葢立雪翁之志而四方豪杰之助也吟院成将勒助者氏名于石而属余记之诸生有问余者曰易者圣人遗天下以决疑之书而诗则人人所以自通其情性者也故六艺中易之去诗也最逺今刘君名吟院而竹易之何余曰诗之爲物其作之也亦必心闲无事而后能未有扰扰焉得失利害之中而能诗者也刘君吟院于此水石花竹之胜足以娱心风云月露之观足以卒嵗焉徃而非诗者君又时时取三圣人之书与賔客居观动省知世俗之所争所羡莫不有一定不易之数而皇皇汲汲之无益其亦可以息心于彼而适吾之情性于此矣吾观三百篇中其出于周公之所作者皆沉着精诣爲千古诗人之祖吾夫子之诗虽间见于传记而不见于经其赞易也文言小象徃徃皆自然叶于音韵岂非妙理精义融液于方寸而流动于笔舌有不自知其然而然者欤由此言之竹易之有助于吟也甚大夫诗岂特穷者之所以娱忧舒悲哉穷而推敲于一室吟院也达而赓歌于庙堂亦吟院也有道者听天所命而安之且夫天地间隂阳之唱和亦大吟院也而其理则备于易矣既以答诸生遂言于刘君而爲之记
　　尘外亭记
　　十年前过甘泉访复古登所谓尘外亭者意忻然留居之复古请余记余谢未能匆匆题老刘师画像去其后每见复古必问记去年冬再过甘泉适复古与其徒偕出空山无人白云不惊欲径造尘外不可得嵗晚复古以书来谢徴记益急余问复古曰老子同尘而子尘外何复古曰将无同夫余也虽在鸱鸦腐鼠之外而不免犹在桐花竹实之中我岂能不同尘哉顾所以自立者不得不尘外不同则争过同则流同尘外也尘外内也如此而后于道爲无敝且人亦安能得尘外而居之吾道家以一世爲一尘而佛氏亦以积尘成世界吾尝于日之过隙騐之世何徃非尘也庄周以野马尘埃爲生物之息相吹又以爲天之苍苍非正色下之视苍苍正犹上之视相吹者信斯言也则虽九万里之上亦未见其果尘外而吾安得尘外而居之虽然自其同者观之我且有尘外乎哉自其不同者观之我独且无尘外乎哉终南天下之名山也卢藏用居之则与朝市无异四皓隐商山商山乃近楚汉跳兵走马之地由此言之一念之静城市未尝非尘外一念之扰山林正未得爲尘外余闻而异之昔人固有风流醖借明珠白璧惊动市人而望尘遥拜胷中之尘何如也至神仙中人徃徃鹑衣垢容肤如败革日行于市市人不识也吾与复古游复古温然色笑若庸众然不知其胷中谓我何如然观复古拳拳求余一言揭之尘外余亦可以自贺矣遂书其语爲记复古朱氏名遂初号溪堂好学而善爲诗
　　梅间记
　　人不可不择所处矣庄岳之间能齐语洙泗之间有鲁道出入兵间则知兵浮湛俗间则谐俗墦间者贱河间者汚桑间者荒屠间者侠人不可不择所处矣吾友刘公麟屋于梅花之下自号梅间想见嵗晩花时如空江雪月浩荡宇宙而君以清絶之姿翩翩其间竒哉梅有君子之道四焉其香也清其色也贞不屈于霜雪之中节操古不溷于桃李之场标致髙是故以吟者尚其花以用者尚其实君朝夕周旋其间所以薰其德者多矣抑君周旋是间必有以称是梅也然后可江南吟始于范蔚宗而盛于林和靖清风雅韵置之暗香疎影间宜无愧色蔚宗大节羞梅多矣折寄陇头正恐梅嗔君手污吾香尔梅间岂易居哉语有之与善人居如入芝兰之室与不善人居如入鲍鱼之肆世谓离骚不言梅夫离骚焉徃而非梅哉滋兰树蕙畦留夷与揭车扈江蓠与辟芷悉数之不能终其物众芳所在是不谓之梅间哉今公麟之居是间也所与处者必雅人必庄士所徃来必元方康成之间所谈论必子房季札之间虽无梅而谓之梅间可也使公麟所与处者或不然虽庾岭爲家罗浮爲宫即无异鲍鱼之肆矣夫人不可以不择所处尤不可以不择所与哉公麟天分髙年事妙敛华就实吾方有望焉吾惟甚爱公麟而后有是言也
　　梅间后记
　　刘公麟作亭于居之东偏环植以梅牓曰梅间梅之爲花不与桃李争春而独立于穷冬风雪之中其孤髙芳洁有类乎君子之操是梅间者君子之林也夫人之自修未有以验其进否也惟立于众君子之间而后知自修之难也是亭梅间居是间者必其孤髙芳洁肖是梅也而后可苟无以肖是梅则我之与梅不相似者亦甚易见也天荒嵗老霜月如江君以修洁之姿立羣玉间俨然众君子之玉立乎其侧是梅爲君进德之助多矣夫梅之未花也人见其索然枯而已不知其日夜之所息皆所以爲后之花与实者也诗不云乎山有嘉卉侯栗侯梅废爲残贼莫知其由梅固美才也使其未花之先而残贼之梅欲花得乎夫惟毋害其日夜之所息故能爲玉爲雪皎然独立于凝隂沍寒之中以至成实而有用者皆其终嵗之所养也公麟居是间以是思之则其所以待乎嵗寒者有当用其力者矣公麟请余记之余曰公麟记之
　　宝庆堂记
　　以国之纪年名其私室未之前闻也吾于萧氏之名堂也有感矣盖济国之祖晋卿以医客丞相益国周文忠公门下后从通直守瑞阳牒爲职医有官称时节拜表上夀襴幞从诸公后一医士起闾巷得此亦足自慰矣职医居市南作堂名宝庆记嵗月感上恩也又五十有二年而济国徙于市之西作堂不敢易其旧名钟仪操土风意也吾于子重有感矣代之废兴何国蔑有抑凡今之宅宅田田长子老孙孰非涵煦百年之泽而能知之而能言之者鲜矣学士大夫髙台深池撞钟舞女以乐其平生其不负所事几人地下之朝烛已非天上之赐金无恙子孙髙马达官胥此焉出而孰知其所自来异时大扁穹碑类无不镵去纪年如辟大禁而闾阎白屋读岐黄之书者乃不忘其祖如此哉吾于子重有感矣济国之医也不翅三世矣其父舜举尝刲股愈其母疾母九十六而终济国厚施薄取如其先人亦尝急其父病股刲焉噫可谓难也已余观自古医家惟徐文伯兄弟子孙贵盛五世其余大仓公无子扁鹊华佗不良死不闻有后盖仓公不爲人治病病家怨之扁鹊随时变易其术以规利华佗晩以医爲悔虽曹操召之尚不徃心源厚薄之感良不爽哉易曰食旧德书曰迈种德济国今日之所食者旧德也又迈种之则宝庆堂之庆将愈逺矣济国请书之堂壁爲记
　　及幼堂记
　　刘季恭业扁鹊入秦之术而名其堂曰及幼乡人皆称之曰及幼及幼之子景云与余善余过景云及幼翁季恭饮我于及幼堂之上余爱是翁恂恂焉笃实人也忻然爲记之人亦孰无幼幼之心哉自徃时士大夫以至田野委巷之人朝营暮度厚积多藏腴田甲第铜陵金穴龙阳之橘平泉之石亦孰不欲以遗其子孙哉诚使推此心以及人即去仁不逺矣奈何其不然也于是有瘠人以肥已者始欲爲吾子孙计而百年之后髙台忽倾曲池忽平向之瑶环瑜珥肌肉玉雪者不垢形敝衣佣丐于人者鲜矣吾尝谓使曹操推哭仓舒之心以及孔文举二子即孔文举二子可以无死使宋齐丘视让皇百口如暮年所失一儿亦何至贻李家明纸鸢之诗之笑哉夫医难于幼者尤难食焉而不能知其节也啼焉而不能通其意也古人云若保赤子心诚求之赤子之所欲未易求也惟心诚可以求之推是心以爲医则以医师之任兼保母之慈自非恂恂笃实如季恭鲜有不厌且倦而孟浪试之者厌倦之心起而孟浪之术试则人之幼有不得其生者矣彼于其子若孙必不厌且倦也若之何其不肯推是心以及人也左师触詟有言丈夫爱幼子甚于妇人夫岂惟人将天之爱其子也亦于其幼者爲尤甚人能推幼幼之心以及人之幼天亦必推幼幼之心以及其幼理之固然无足疑者吾观季恭子孙皆足兴其家者意者其天之所及也耶故欣然爲之记
　　亦政堂记
　　政伯自少时鬬鸡走狗六博蹴踘以豪举闻江湖既老无复江湖意客至则饮饮则歌如色衣中珠本性终在余特有所甚爱政伯者与人言是非可否如破竹人亦知其公直皆心服无异词吾又有甚敬政伯者政伯抚其弟诸孤同防二十年吾每过政伯诸少玉立不知孰爲政伯子孰爲侄也人固有力厚于政伯者学士大夫能言有政伯所不及者闻政伯所爲能尽无愧否乎政伯质直未尝有所自号诸公交政伯之久余谓今世例以雅号行虽政伯自谦而朋友爱贤后生敬老不当尔也夫子之言曰惟孝友于兄弟是亦爲政古称家齐而后国治家正未易齐家苟齐矣推之于国而凖尔吾故名政伯所居之堂曰亦政而爲之记以记请于余者多矣余不能作也乃自爲政伯号而记之佛言非众生请我发心我自爲众生作不请之友于余记亦政堂亦然后之读吾文者知政伯有才不用爲可惜而闻政伯之风者不孝不友之习亦可以少变乎
　　空同记
　　以一身立于空虚之中所见无非空者而儒者独讳言空讳言空以释氏言空故吾言空与释氏异释氏以空爲无吾以空爲有释氏以空爲虚吾以空爲实尝试观之虚空之中青天白日之皎然而雷霆风雨忽焉弥满俄而忽焉弥满者卒归于无有而起视天地之间山川草木莫不津津焉有自得之色而枝叶华实各自靖献吾然后知太空至有也至实也而太空卒不自有不自实惟其不自有所以能有惟其不自实所以至实古之圣贤其隐而未当世用也退然若无能者及其措之事业逺可以爲万世法至于功成而去油然无矜容葢世之所称伊尹太公之伦使其不遇主见用人亦以爲耕钓之末而已尔而岂谓其有经世之抱负哉后之君子其未试也沛然自以爲有余而其小有所成就也哆然不啻至足故其功名事业虽有出于人其去太空也逺矣吾友李希元当其少年葢尝有志于当世之故而今则老矣于是焉退而题其读书之处曰空同空同正自有意也人才以用乃见而希元未用也余惧来世将不知空同所以爲空同者故爲之记夫太空能爲雷雨而世有七年之旱则有制之者矣而其于太空之体正自何以益损未知太空犹有所待乎吾文耶希元得吾文可以逌然而一笑也
　　天觉记
　　言觉自伊尹始伊尹曰予天民之先觉也予将以斯道觉斯民也人非伊尹谁敢以天民先觉自处得民于伊尹之时而受觉焉幸矣虽然伊尹不常有于天下而民未尝不觉则天觉之也诗曰天之牖民使民必待伊尹而后觉则民之不遇伊尹者终不觉矣孔孟拳拳焉以其觉民之道而笔之书亦忧未觉之民不能常与吾身遇也顔子在孔门最爲髙弟而夫子称其不贰过则顔子常过矣过而不贰则一过不害其爲顔子也顔子之识异乎凡民夫子之觉圣于伊尹顔子一过而不贰焉宜也此顔子之觉也尝窃怪夫郑庄之念母秦穆之誓师冯妇之爲士周处之折节彼非有大圣贤焉爲之先后而其愧悔之意发之由衷不可以已是果谁爲之也非天觉之而谁也人人有天则人人能觉其未觉者未遇天尔人将曰吾遇天难遇则觉觉则贤贤则圣学者平日读孔孟之书不幸有一事之过幸而一念之动即遇天焉而觉之是亦可以自贺矣清江聂焱昭仲告余曰先师霁野刘先生尝字吾齐曰天觉焱也未及请其説也今又得事先生先生爲我记之焱将终身不忘焉因爲言天觉之説焱唯唯重爲告曰天能觉子不能使子无贰过不贰在子夫子称顔子有不善未尝不知知之未尝复行今子之觉也知也知而未尝复行斯谓之不逺复斯可以无祗悔元吉焱乎谨识之哉
　　观逺斋记
　　故相信国公草书逺观二字笔势神俊见者以爲飞仙化人作也乱后字既流落故人顔子俞得之易置爲观逺榜于其斋之楣有问于予者曰逺观观逺何如予曰逺观诚者天之道也观逺思诚者人之道也子俞之名斋主于教子故不曰逺观而曰观逺也子俞属余记观逺尝试言之庄周曰风怜目目怜心夫风蓬蓬然而起也其起也有渐而至也有极当其刁刁调调之末亦有时而不能至矣而吾登髙而望虽天际之逺一举目而至之有不待起此至彼之渐也然目力则诚逺于风矣脱有一山之隔一云之碍犹无见也而吾心之爲心前万古之已徃后万古之方来六合之外思之即至虽离娄之目万此不能及矣是故风之行逺不如目之观逺目之观逺又不如心之观逺也上智观于百世中智观于百年又近者观于十数年四三年而愚者不见于目前旦暮之间岂不惑哉当其目前旦暮之得志大者邹峄之石小者郿坞之金岂不欲以夸一时而传后代而不知髙明之士固已逌然而笑之由今追迹其行事盛衰反覆史传十数行耳当其人得志时岂谓一日之如此哉而世之浅见之士犹谓势利之可贪而可以久而欲折节改业以从彼者皆可哀也顔氏之子之读书于此也学而何所仕也仕而何所爲也能不来旁观之笑乎虽然愿诸君之观于其逺也仰而观之天去地八万里之上未必无意也俯而观之四方万里之广未必无人也上而观之已徃不知其何所始下而观之方来不知其何所终也故观于其近而已则世之人力诚若足以加乎天地而观于其逺则不惟人事之得丧不足恃虽天地犹不足恃也而曽是目前旦暮之羡哉且独不见夫楣间之书此者由世俗观之其人之所爲谓之迂可也谓之愚可也而其笔墨犹能使人宝而藏之者何岂惟斯今将百世之后陵谷易位其书既雷电取将而望其碑思其人者愈久而方新也士亦何可不爲久逺计哉顔氏诸少多才吾与子俞老矣望诸少甚逺
　　核斋记
　　余爲童子时先生授之易至剥上九硕果不食先生曰五阳剥矣而一阳独存于上譬之风霜剥落之余而硕大之果独存生意又寄于此某曰取果人也非风霜也风霜固所以熟果也果熟而人尽取之明年未尝无果何故先生无以答则曰童子尝试言之某曰生意寄于硕果此以果中之核言也如以核不得以风霜比之以风霜比此根喻也非核喻也风霜落叶而根无恙来嵗之生意自然如故以风霜比者根喻也今夫果自有种以来树之伐者不知其几而留至于今者核传也根止于一树而已核之生意又无穷也此硕果之所以妙也先生可之彭君仁聚读书之所曰核斋因举儿时与先生问答语告核斋不觉一慨君自世变来所遭岂独风霜剥落之比虽然君姑谨藏是核俟其时而种之可也昔者吾夫子道不行于天下而藏其核于六经至秦诸儒又取孔子所藏者而藏之屋壁得不焚不朽至汉而后种之其间老佛之徒蠧其果而不能蠧其核传至于今核无恙也君谨藏之而已非其时勿种非其地勿种
　　文昌阁记
　　文昌阁者故丞相文公所书梓潼元皇帝君之阁也梓潼神相传以爲士之贡举焉以故科举士多奉之而其祀始被于东南予读其化书自言其或爲神或爲人凡七十有三化他日神又降又言益二十一化爲九十四化其爲神不可知其爲人必世所谓忠臣孝子其书所云如此异甚予尝思之通宇宙一气耳天地间正气之所在幽则爲鬼神而明则复爲人其爲人也不爲忠臣必爲孝子虽越宇宙而一日合圣贤而一人可也吾夫子不语怪神葢欲学者道其常而不溺于其变知其所可知而不必求其所不可知而岂并与其理而无之哉神以忠孝一念上通乎天端受帝命典司下土遏恶扬善何所不总而天曹桂籍曰攸司杳防荒忽似难致诘然自唐以来科举取士号称得人爲国名臣前后相望非神所相人岂其能徃时科举探筹学校传舍士大夫致身贵富卒负君父者亦多矣夫独于科举学校将废之际则有杰人魁士迭生其间譬之沧海欲竭而至宝横陈以爲数百年崇重斯文之报虽嵚歴落可爲流涕然天地得不压不坠人类得不尽死灭尚赖有此呜呼此岂偶然之故哉至此而后知神之功大矣夫神岂惟能相之而出之将是英英者未必非神之所化而人莫之知也由七十三化广而爲九十四化吾意九十四化之后又不知其几化也吾党之士登斯阁者试以是思之则其所以视吾身者有不容自薄者矣而岂直区区科举兴废之感而已哉庐陵洞真观道士萧绍宣始建阁于观之左庑阁之下爲堂曰桂籍由阁之左爲复道登仙珍阁由仙珍登三元阁由三元而西曰春雷阁纡余宛转步者如仙阁之建实景定癸亥云今年春予来洞真绍宣拳拳请书其事于石世既不复贡举而绍宣亦非有声利之求者其忠于事神果何所爲哉吾以此知人心果好德也故乐爲之书而并作迎神送神之词曰君何爲兮跨白骡俨冠带兮仙之儒跨君骡兮何所蜀天昏兮愁杜宇辛夷楣兮桂桷胡不归来兮君之阁孰思兮在楣若有人兮呵护之告雷师兮勿余取嗟东南兮惟此一缕晨钟兮暮皷椒糈芬兮未极日晻晻兮将夕蜀山迎兮如云来不可见兮去不可闻超埃风兮徙倚我所思兮夫君
　　融州使君竹所刘公祠堂记
　　祠堂古也祠于家矣而复祠于生平游息之地何子孙之志也其志何伤之也以是爲无所不用其情焉尔盖融州使君竹所刘公之殁于桂林也子孙无所于葬即桂林招魂而葬其衣冠于凤台山未知其魂之安否也故祠之家又祠之西溪西溪公生平游息之地也汉之原庙议礼者犹非之祠而复祠不几于原祠乎君子哀其志焉尔古之复者于其平生游息之地门馆廏库无不致其祷是祠也有复道焉故君子哀其志焉尔初公之自融领义师赴桂林也广西经畧使马塈留公共爲城守计公昼夜毕力城且陷公知必不免取笏书其上云云晨起登城北面再拜已以袍笏埋之仆请行公毅然曰我当死此汝归告我子若孙吾家三世受国厚恩吾得死所矣竟死烈熖中悲夫天地革命吾庐陵死者三人焉丞相文山公太守竹所公宝庆通判曽公如骥曽公葬文山公得骨于余烬归葬刘公无所可葬视文山更惨矣然文山公子既死子侄故山泉石皆籍于官虽欲把茅以祠之得乎融州无所可葬独平生游息处幸无恙子孙嵗时伏腊犹能一龛朝夕奉祠公此文山公之所无有也死而死尔亦何计乎他日之祠与否而数之乘除亦若有非偶然者可感也前代死事者事平得即祠其所以及其乡校见諡忠烈节愍天命维新异代死节之臣爲顽爲贼谁能慨然揭大公至正之道以风厉天下其子孙贤者犹能幽忧隐痛恨其先世之泯灭而无传其不令子孙至讳其事而不敢道矣由此言之融州之有祠复有祠天之所以报融州者厚矣公生平于文山公最相好文山入湘过公安城倾倒连日天下有事各自靖献两公握手九京无复恨也西溪在公所居西偏江声山色烟钟月艇致有佳趣春朝秋夕魂兮归来尚见子孙诗书之盛其亦足以自慰也公名子荐字贡伯其世家居官政事德业在家传予故于此独志其子孙立祠之意云
　　七逸画记
　　集贤侍读学士河东李公出守清江政事之暇日与方外友无心段道恮石田李允一石崖黄介然海印竺世发三防刘师复青山赵某游时时行江路过瑞筠山观竹或访百花洲髙平桥看柳赋诗而归清江人谓之七逸豫章黄珂爲之圗有问于某者曰六君则逸矣集贤公功名事业方将磊落轩天地亦可谓之逸乎余曰古之所谓逸民者不必皆隐逸之士也柳下惠以官则士师以采则柳下而夫子以逸民称之以其超然世俗之外也集贤公以是邦守相而能忘其富贵之身与山林之士友此集贤公所以爲员峤真逸也晋竹林亦七贤也而顔延年止咏五君以山王贵盛不得与于斯今集贤公能使六人者不知其爲贵盛之人也而与之游则必集贤公有以得此于六人也汲黯曰使大将军有揖客不愈重乎大将军未重也大将军有揖客乃足爲大将军重耳后之观此圗者指而曰天下功名之士出李公门者岂少哉而有是六人焉乃足爲集贤重也既以对客复书其语记七逸画后且用桃花源记例爲诗以系之云清江佳山水胜日得遨游爲客安且闲意行倦即休使君岂无事行散如我俦麦熟雨及时暂释民饥忧父老亦欣喜使君得夷犹古来山水乐贵者不自由旁扶与前傧吏卒遮道周鱼鸟见我藏亦有乐意不使君得天趣拄杖却从驺六客喜相语使君真我流诗成亦偶然或似韦苏州全胜山襄阳醉倒习池头












　　钦定四库全书
　　青山集卷五　　　　　　　元　赵文　撰碑文
　　袁州化成岩李衞公祠堂碑
　　古之豪杰之士出而有为于天下非独学问力也盖山水有助焉伊尹傅説吕望诸葛亮其人皆起山林草野其事业文章照映宇宙意其山水之胜必有以相发者盖恢竒诡特之观可以空俗眼平逺闲旷之趣可以洗世虑岂不足以发胷中之竒而为经济之用哉而或者以为山水之游观止可以供赋诗饮酒之乐而无与于世道则已陋矣天下一家尝思求古之豪杰隐居读书之处一一而登览之以振发其意气顾方尘埃汨没而未能比来宜春得从别驾孙侯登化成岩唐丞相李衞公读书之所览其山水之胜而为之慨然感发信吾言之不诬也岩在郡治北二里水石清古山川城郭一举目而尽为袁最竒观公自太和七年相文宗明年十月罢相又明年贬袁州长史既至得是岩居之以为读书之所每胜日独游赋诗饮酒以自适此其志虑赋诗饮酒而已哉密窥训注所为于岑壑间天下事公所以处之者熟矣明年十一月训注败公徙滁州刺史又以太子賔客分司东都寻起为浙西观察使武宗立即召公相之公相武宗六年制驭逺人削平泽潞詟服三镇料敌制胜动中事机以至一时大典册大号令皆出公手防昌之盛号称中兴盖裴晋公尝荐公才堪宰相而公之功名殆有过于晋公者论公相业相文宗不如相武宗是虽所遭之时不同所事之君亦异要之公相业光明俊伟皆读书化成岩以后事由此言之公之相业岩亦不为无助盖公少为相门才子弟一出为公卿大夫即扰扰于人间之是非至于白首鲸波固可浩叹矣计公生平心事稍闲得以用力于读书惟在化成岩时为然吾安得不谓化成岩关系衞公之相业唐防昌之世道哉宋绍兴间尚书玉山汪公应辰通守是邦始立公祠于岩上后百四十年为大元元贞元年孙侯以别驾来首取郡学所刻公文集补其遗缺又慨祠屋之圮而一新之岩之诸亭既咸葺治又于山腰作亭曰更好繇更好延縁而上为妙高亭又于别峯之巅作亭曰风雩大江前横春台对峙孙侯宦游之暇来拜公祠攀高挹清览观宇宙之大侯之志岂徒为耳目之娯哉不鄙谓予属以祠记彣少读公传慕公高才劲气愿为之执鞭而不可得何幸得以文字托公岩石以不朽故窃赞公之相业所以发迹于此岩者以告夫士君子之来游者不可不以世道自勉也既以告孙侯刻之岩石复为之辞以侑公祀衞公讳德字文饶赵人孙侯名直淳字説友越人辞曰公谁须兮倚空岩仰云烟兮俯江潭纷眼前兮变怪乱花雨兮毵毵有青兮孱顔有玉兮潺湲于孺闵兮何怨遗此时兮我闲我闲兮奈何读我书兮我诗以哦方中道兮得路俨振鹭兮委蛇委蛇兮倐而分扰海山峨峨兮云杳杳嗟若公兮何憾横宇宙之事业兮自古谁了归来兮归来化成兮公台泉与石兮可玩非平泉兮何哉人间倐忽兮千年苟事往而愤消兮心何往而非仙歌余词兮奠酒公一笑兮超然
　　重修万载县学碑记
　　万载在袁诸邑最僻逺然其俗最质直近道亦以僻逺故有以教之皆爱人易使而县学自比年荒杂弗治饕者割据前庑职员多取便城阙山林士亦不屑居兵后户撤器空殆同废寺游食其间士俗莫辨至元二十四年春按察佥事朴隐赵公行部至邑慨儒籍之不明而学政之不修也锁试覈士选众举官学有书声邑有儒服而学宫敝陋营葺繁费无所从出徒以得存空名为幸元贞元年四月教谕安城尹君槐甫至顾瞻叹曰是宁不在我先是防门之东西庑之北地势各阙方隅以东民地北官地也君始尽得其地之属于公私者新修防门七间两庑十有八间端直轩豁以至炉亭斋防皆始创建而讲堂祠堂斋舍莫不因其旧而新之则又重修礼殿增培学基又曰学以为诸生讲读地虽然无以养之则士且散学故有土田自宋末为职事人潜鬻且去其籍岁收米五十七斛止君经营再岁悉得其质剂一月之间得逸租且过其半租钞视前比亦增倍十有竒则以所复米钞新祭器与凡学之用器分司官佥事公来周视新学且阅复田本末而嘉之于是槐甫书来请记且曰凡是学之新与夫学田之复非我也县官主张力也与吾同为教谕者张君孟坚也槐甫何力之有焉吾然后知君过人逺矣自古守令必以教化为先务教化又以学校为先务今世守令知恤此者鲜矣是邑大夫独能于簿书期防之中急诗书礼乐之化此谓知本一宜书学学官所当修葺书生徒手举事能者不矜贤者不忌以克有成虽意气号召尚吾圣人绥来动和之余泽亦不易哉二宜书役不烦民诸生之有力者相劝成其事学成而民始知三宜书某既书其事复谂于众曰昔者天造草昧之初吾党之士谓且无所于学矣天涵地育嘉惠尔多士乃惟时其设官教尔乃惟时使臣按临勉厉尔诸生有籍为儒得免征徭与民伍异专其力于诗书以待上之选举幸也是邑又得贤大夫良师儒新尔宫复尔田为教养计凡若此者将以何望学者邑之学也其教也邑之民皆与焉非教于学之内而已也士者民之秀士有所教养而相率为君子之归使邑有所矜式是所以教一邑已则又使隣封闻者感动兴于礼乐助成一代熈洽之化士固有以一家一乡变天下者而况一邑之学乎此上之人所望于士而亦士分内事也如其荒嬉不事朝夕争于寻常以羞其上此非上之人所以崇重学校宗主儒道之初意也诸生咸愿刻其语俾勿坏
　　向芗林祠记
　　临江先贤祠芗林向公与焉乃大德戊戌河东李侯某以集贤侍读学士出守又于公所居百花洲祠之是原祠也其原祠何感也按向公讳子諲字伯共郓之须城人丞相文简公四世孙也虽以椒房入仕众咸推其文学靖康末漕淮南时张邦昌僭号嗜利亡耻者靡然从之公闻下庐州縻其家属未几邦昌反正列于三公公上疏引避不得请朝廷亦竟出邦昌长沙以死江左中兴公移帅长沙长沙再失守久之公亦厌世纷上疏引年遂以户部侍郎致仕过清江爱其山水之胜家焉园林为一郡甲御赐舟曰泛宅公萧然山水间者十五年其出处本末如此公平生大节槩可称又起戚里能以文墨自见又能知难早退可谓贤也已议者多以长沙失守短公独陈去非诗平生吊温峤不必下张廵谓长沙之过不足以掩公不附伪楚之义也君子以为确论先是宋高宗尝书芗林二大字赐公公刻之石公没后传四世屋既燬地他属惟碑以御书得存穹然草莾间未有过而睨之者集贤公政事之暇行视郭外见而感之芟芜夷坎作堂三间绘而祠焉夫异代之臣于集贤公何有徒以是邦贤者之故过其旧隐摩挲亡国之遗刻为之屋而祠之祠存则碑存碑存则千岁之下犹可以慨然而三叹故不得以学宫已有祀止也祠既成隶于学宫且求其后奉祀焉余于此事见集贤公非独政事过人其风流盖不可及矣诸葛忠武侯没蜀人欲祠之后主不听也盖久而后得祠古人之立祠不轻也如芗林生以后戚之故富贵终身没而得祠于学又见祠于异代之贤诸侯何其遇也然余既记其事贺芗林之遇又为之词使歌以祠公词曰公不归兮花洲云际兮焉求我之兮江上宅不存兮又何以为舟园田变而谁主兮子孙散而某丘独穹碑之无语兮立风雨其悠悠彼书者何人兮茅一间而亡繇何先生之所遇兮家既落而弥休华堂兮渠渠肴苾芬兮酒柔灵归来兮少留与兰鞠兮春秋
　　临江路高平桥碑记
　　出清江北郭为洪瑞驿涂自宝庆院之前达于山下卑下沮洳岁苦水患水繇西南发源西南高而东北下水常聚东北又江水自东北逆流入西南每春夏积雨莽为一壑者几三十里小舟日涉不能数四舟至争者指可掬泛泛其逝者岁相属清江薪米仰北道久雨且病涉往来胥咨非独不便驰驿而已也地故有木桥水涨桥辄去水退复修水不已修者且倦河东李侯某以集贤学士来守邦凡可以便民者无不为慨然念斯桥之不修溺者之可痛乃率其僚宰躬自劝相作为石桥又筑其路高丈余长十里以便往来桥故名高桥侯更名高平桥侯之言曰涉险之道不高不可高而不平亦不可高故逺害平故无危吾于名桥见侯之为政矣子产以乘舆济人于溱洧而不知徒杠之为便孟子讥其惠而不知为政又曰君子平其政行辟人可也桥不可不平政尤不可不平也桥高而不平人溺政高而不平其溺人也滋甚高而能平侯其知为政者欤士大夫视官如驿谁能为斯民久逺计其皇皇为久逺计者不过厚积多藏以遗所不知何人李侯居官所以为民者如为其子孙自他人视之一何自苦如此是桥之作水由大江入者有长堤以捍之由西南来者开数窦以疏之大为民便抑桥之与堤岁与水鬭一鬭则一敝随时修筑在我后之人后之人未必无如李侯之用心者是役也为工若干费木石若干董其役者彭某钱某余既记其事复采民语系之以诗诗曰彼防者山自天出泉百二十里合于大川茫茫高桥桥高地下自东徂北为水所舍使臣系马恐悚愆期行人倚担彷徨嗟咨岂惟水滨鱼鼈窟宅湿云满城薪苏道絶李侯李父思溺由己作桥高平实寓政理长堤如龙柳隂如云相彼柳矣皆侯之勤我憇其隂勿折其条于千万年守侯之桥式歌且舞歌舞太平惠我贤侯天子之仁
　　庐陵洞真观三清殿碑
　　天人之际难言矣诗书所称曰天曰帝尤盛若有心知与人相似然儒者因是有形体主宰之论然不敢正言名号之而道书所谓玉清上清太清云者以为出于气之所结而又有元始玉宸混元之号混元则尝生世而人矣元始玉宸亦人也耶道无形也而人之无不在也而宫之道也者其在于有无之间也耶庐陵城南之有洞真观也道士罗日运实始基于淳熈之甲午而居士刘安邵始建三清殿而像焉又后三十有五年道士周如椿撤瓦新之又四十有八年其徒郭宗仰又新之又十九年癸未之冬宗仰之徒萧绍宣慨然念正殿之卑隘曰吾弃家为老氏役我则何事琴费药资捐割靡爱昼营夜度如急寒饥撤旧为新易卑为峻复殿轩突宝盖坡陁栋宇神扶位置天设山灵川后来相厥役晬容天衣庄严洒濯精爓炫烂日月晶明星宿浮动鸾皇笙磬响透空碧骖朱驾扬霓导羽烟霏霞融冉冉来下先是道士郭若中周如椿建法轮于殿后岁久内柱且朽绍宣购材新之至是因其架构聨络绵亘与殿为一靓净閟引殿益深殿宇既严道气日泰钟鼓清新草木光悦吉蠲祈福四面麇至洞真之建于是为盛始景定四年冬绍宣建文昌阁于左庑其后十六年建仙珍阁于东又四年建春雷阁于西而其他营葺所以为其徒讲道之地者不在是焉绍宣之于道可谓勤矣绍宣数以殿记来请且曰凡吾之为此也四方乐道之士与吾若徒实赞于成微夫人之力不及此吾以此知绍宣之能集事也系之以诗曰芸芸万生谁实生之共惟昊天我覆我私象帝之先生生我者暄春凛秋明昼晦夜吾侪小人饮食作息生于自然莫谢厥德防防绍宣曰道吾职有严殿庭敬共朝夕敬共朝夕皇念我人人亦劳止宁莫之闻其始自今道与之福衣裳冠履桑麻谷粟都玉京大有所宅反观吾心不隔咫尺存神守一事我三清三清在前敢有弗诚閟殿峩峩万古不灭臣仪作诗以谂来谒
　　铭
　　定光堂钟铭
　　云何成此钟四大假合故未铸此钟前钟声竟何在钟成未叩击声亦于何有钟有鸣不鸣闻性则常在人人有闻性性复因闻往闻性周法界而我性不动是以无不闻而实无所闻是名为定光亦由是定故我愿闻钟人普得一切度欲证定光佛当作如是观
　　赞
　　欧阳氏藏易赞
　　尝怪秦人焚灭典籍而易独存或谓以卜筮存非也易之书幽赞于神明意其所在亦必有神明焉扶持之尔吾乡前辈学易先生欧阳叔子平生自易外无他嗜好见易辄买之不可买则借本昼夜抄写不倦乱后其子振祖迁徙无常家具十丧七八独易无恙吾然后知秦人焚书而易得免者非独以卜筮故也叔子苦学无成年六十有三以卒生平嗜酒好客写黄体絶工手抄书虽累数十巻首末一致振祖之子绍楚皆能世其业欧阳氏之易其传未艾也作欧阳氏藏易赞曰龙马负图出于灵河维易之初后圣有作以卜以筮兹易之粗易之所在有神明焉为之储胥羲文周孔三圣人者以附以疏秦人焚书易独得免煨烬之余欧余山阳曰叔子父乡之先儒藏易之多遗其子孙耕获菑畬昆明墨灰弥满六谷此书屹如咨尔后人是振是绍匵而藏诸我作铭诗以识其藏东序河图于千万年若汉儒林欧阳之书
　　跋
　　跋清缜堂记后
　　论人物当论大节大节不足道虽小廉曲谨何关人心天理絶续存亡之数士大夫清不必论士大夫不清如女子一汚不名女子至于不缜虽豪杰之士正不免此然使其进止不失尺度误马字而忧恐过九折而回车又岂能有志非常之事哉言以疎败者必曰殷浩房琯殷浩房琯何足言人物如诸葛孔明张忠献或者议其不缜然识君臣逆顺大义三代而下孰有如二公况事势又有难于二公者当戎马仓皇之日君辱身从之国亡家从之使东南犹有人而色苍苍者犹有以立于万物之上此其功不在禹周公孔子下谓之无成谁谓其无成而俗人犹好议论不已即如诸君正使真能小廉为清曲谨为缜正堪为时贵人脱靴耳何足道哉夜读杨秋山清缜堂记不觉慨然
　　跋刘明叟乾坤清气图
　　刘明叟乾坤清气图江湖无此竒也江湖有诗而无迹云萍有迹而无形是图乃并其诗其形得之竒哉抑予阅是图也如梦有久别而乍见之者如声子伍举之忽焉邂逅而班荆也有生平欲识其人不可得而得之者如孔程之相遇于途而倾盖也有其人去我久终此生不可得见而忽然得之者如楚王见优孟作孙叔敖抵掌谈笑而以为死者复生也有平生闻其人所为欲唾其面者如段秀实见朱泚不觉奋笏而欲击也览其人思其平生数十年之盛衰反覆一举目得之斯不谓之梦哉不谓之天下之竒观哉天地大画图也造物大画工也人之生于此世长短小大好丑不能以槩焉往而非画乎当其未磨灭之先巧者营力者相争于一图之上惟恐不足然而百年之后华屋丘山美人黄土向之所遇忽焉陈迹而其人智愚贤不肖樵童牧竖或能言之又有不随画而磨灭者尝寄吾目于百年之外而观之则有凛然可惧者矣老子曰知人者智自知者明今之观明叟此图者指数其人贤不肖不待智者而后能也安得斯人自观之心如今日观图之眼哉
　　书后
　　书王遂初太学笃信斋题名碑后
　　遂初出笃信斋题名示余怆然曰同舍题名乃絶笔于我余亦相对黯然久之遂初自盛年负俊声独平生功名﨑岖颠顿类我盖补为成均生五年而后得归斋归斋不两月而国事去苍黄告假徒步归归而浮沉俯仰不可为怀宜君之怆然于此也尝试有以解之吾乡英俊林立如我与君者何限有终身而不得以名是碑者矣则得名于是碑甚幸也名是碑者何啻千百独君以姓名殿是碑殿是碑不幸也然而后之考论太学之兴废者必曰太学题名至某人止彼之千百于其间者或忽焉而忘之此之止焉而可感者未有不为人之所记忆记忆则必传是君之不幸乃大幸也虽然国破家亡何心至此传不传又何足计区区所以为斯言者遂初不可以不甚自重也使遂初今日为隐君子后日为名卿大夫人将指之曰此前日太学题名之所止焉者也惜乎其止也是则可也使遂初变化其平素以快一时人将指之曰此太学题名之所止焉者也人如是碑焉得无止也是则不可也吾于遂初谊不薄不当怆然黯然遂已因书以告遂初而亦以自警
　　説
　　萧文孙以学字説
　　四教以文为首而夫子尝曰弟子入则孝出则弟谨而信泛爱众而亲仁行有余力则以学文又若以行忠信先焉者余尝疑焉要之教人非文无以寓吾教至论学者之为学必于事亲敬长应事接物之间先尽其道而后用力于文乃为知所先后故四教以文为首而学文必行有余力正不相悖尔文诗书六艺之谓今礼乐射御书数学士大夫有至老不能通其物今世之所谓文直文墨议论而已矣使阔略于夫子所谓孝弟谨信爱众亲仁之事而遽学于此世亦焉用有文无行之士哉吾友萧行夫之子名文孙请字于余余字之曰以学而告以此
　　彭丙翁名字説
　　彭丙翁字丙翁问之曰丙翁之幼也祖命之其长叔祖集斋先生命之曰古有子仪字子仪子字丙翁可也余曰集斋非不欲以他字字子也无以字也丙之为言炳也字以避他日之讳丙名而炳字犹之不字也虽丙翁可也虽然子亦知丙之説乎君子小人之分隂阳而已矣阳者常明而隂者常暗必然之理也韩子言之青天白日奴皆知其清明天下决无暗昧之君子石勒何人犹能言大丈夫行事当磊磊落落此名言也凡人之行事使人皆可知皆可见入而对家人妇子出而对乡里朋友无诡迹无腼容此君子之行也以至一话一言以至引笔为文亦必光明易直使人读之而可晓考之而有证者此君子之言也今之君子吾不敢知其行也其见之言语文字间吾有屡读而不可晓者矣则吾惧其心术之亦然也文如诸葛孔明字如顔鲁公岂不磊落正大可见其心事哉与天地并立而为人正大而天地之情可见矣人之道未有不光明正大也惟为鬼为蜮乃不可测知尔丙翁有清才吾所甚爱故为之説期丙翁为君子之归亦集斋之志也
　　赵渊如字説
　　有自崖而返者为我言海盖昌黎所谓扶胥之口黄木之湾者直未望洋尔自洋以往其大无际其深不可底旦浴日而出之蛟蜃之气为楼观市井人物倐有而忽无珠贝之光腾而上者八万里岁大旱江河淮济可揭而涉而海之奫沦滔浮者浩乎如常时蛟龙之为雨者取足焉何其也国家往时以科举收天下士自胜冠以往剽偷缉缀不失韵不触讳忌即可举可第高者坐幕府是非可否狱讼小者犹不失参军尉簿鞭笞天子之吏民循岁月而进幸免官谤即公卿可坐致往往学未及成就其短浅而用之诗书之泽不动荡于天下以此科举既罢士无致身之望而其急也滋甚尤可哀也溥博渊泉而时出之而今之士以其浅焉之积急欲自试于非所当出之时何其不知量也吾友渝川赵玉壶之子名若溥字渊如清俊有文余特爱之使世道不今渊如世其父科不难世道至今而王孙为此淹也余谓自世道言则渊如所遭渊如之不幸自己分内事言则未必非渊如之幸天遗渊如以读书之闲其或者欲深渊如之积以大渊如之成未可知也渊如勉之予望渊如如海















　　钦定四库全书
　　青山集卷六　　　　　　　元　赵文　撰墓志铭
　　欧阳材甫墓志铭
　　元贞丙申十一月丁酉欧阳材甫卒明年正月余至玉溪往哭之其之近于门者哭曰吾失主矣吾无与抚我者矣入其庭其族党曰居隐死族谁与主公议矣谁与主礼文之防矣其姻戚哭曰吾急难无所与谋矣其宾友哭相吊者曰无居隐吾辈无与为欢矣吾为之一恸迄既葬其族弟太学进士嘉状其言行请于文曰吾兄之葬也未有铭先生尝与吾兄游知嘉言不欺赐之铭先生犹有知也文不得辞乃摭其实而书之君讳杞居隐其晚年自号也横翠府君寛厚长者然以过懦故侮者狎至门户将落君年稍长奋曰不可以是为亲忧遇强暴亡赖者待之不少恕乃稍自立横翠翁毎语人曰吾不出山二十年儿力也父没有幼女未嫁君为相攸卒得所归后已有二女资送不逮归妹逺甚曰吾女何敢与父女比与弟友爱不营私财儿女长食指众曰毋以是为弟累为人恂恂退逊至见义勇往无所畏族有孤子戅愚豪奴握其家横甚奴知不为公议所容诱愚主以库田归富豪倚为援族之能言者奴啖以利不复言君以孤子母白其状台郡卒取奴父子与富豪者奴俱置之法还其旧物富豪不能平数假他事困君君几受祸不怨乙亥秋大兵既至鄂湘震邻境多辟地君乡有恶少据白水岭以御人君与嘉兄弟谋率丁壮数百往捕之盗惊弃所掠走召其主悉还之初横翠翁有兄弟三极友爱其后分财谩据已分为业不立文约凡质剂以兄弟之长者掌之传至君掌劵者以他人无可慿谋夺君力争之人谓君何騐曰世守也虽无劵祖宗之灵不可欺争者莫能夺公初与弟分财亦如横翠临没乃取契劵付弟与子分掌之悲夫风俗之坏岂非圮族者为之哉世之执信文书之説以听讼者亦不可以不察也君为人安详精密好礼文善谈谑早以应门不及学然亦通大义论事或援引书传皆中的至处事暗合古道盖其天性然玉溪湍流常病涉作桥夏潦辄漂去君出巧思桥得不坏行者赖之其子克承先志亦作桥泉上余名之老人桥云君自寝疾即一一处置家事一日未旦忽起趺坐朗吟四句抚掌一笑视之瞑矣其弟闻哭而来复瞠目曰死生昼夜耳何不达弟欲久如此邪再苏经半日乃寂然而逝君平生未尝诵释氏书临死乃有老禅一生用工者所不及盖其为人刚直斩截胷中了无一事故脱洒如此尔生绍定辛卯九月乙未得年六十有六曾祖椿年祖藻父汝谐横翠府君也妣潘氏娶阳氏先二十三年终二子瑛琮女二长适汤先辛次适柳孙男二德元云孙孙女一以丁酉二月丁酉葬所居乡嶆下之北原君所自卜也君未没时仆因获误刈甿稻一秉耳甿以君故不敢问君既闻且死属其子吾尝误刈某人禾一秉可斗米偿之且谢之酒君没后甿适至其子如言与米酒而告之甿大恸君不留一事类此安得不脱洒耶铭曰族之义人乡之正士墓有此铭虽死不死
　　萧翼父墓志铭
　　君讳贻孙字翼父萧氏世居庐陵膏泽乡之横溪曾祖仲信祖廷父父子炎母某氏娶易氏君赋禀粹厚居常无世俗急急意惟诗书门户是力与松江制干萧曾友善同游京师所交皆一时名人亲宾过从谈説亹亹棋枰酒醆欢洽竟日居乡一用忠信岁五六月减米以济邻饥亦数有役于乡都官征吏索黾勉自竭不以烦里旅乡人德之生乙未三月二十八日戊子六月十有六日殁于家庚寅十有一月二十有二日葬阳台之西仚易夫人生丙申八月六日君殁后八年为元贞乙未八月二十有四日考终夫人贤淑恭顺治家勤俭凡君延师教子敦族睦邻夫人有助焉子男四人涣亨咸亨鼎亨升亨女一人许适姚氏孙男一天成孙女二未行诸孤以某年月日奉夫人柩葬安塘之原涣亨以书来请曰先君之葬也迫未得乞铭当世大手笔今吾母又弃背又葬先生哀而赐之铭不肖孤死且不朽余惟君夫妇之贤宜享偕老之报而君得年才五十有四夫人亦不过六十止天之报施善人非邪然既没乡称善人子孙葬祭以礼首丘相望宛若举桉为善之报信不爽矣按后汉梁鸿传孟光附见焉窃取其义而合铭之曰伯鸾为夫德耀为妻我铭其藏惟德之齐安塘之原阳台之西飒飒精灵何必同栖干亥之山巽已对之两丘则同岂伊人为以利后人昌其书诗
　　胡君墓志铭
　　吾铭定甫何以其状为哉吾与定甫交三十年所见定甫如一日惟恂恂信谨寡言笑无疾词遽色和易不为崖岸不独为士者不能不敬爱里中童儿妇女无不称胡先生定甫低徊往教不倦诸子皆禀承之能世其业儒家俭素固宜而亲宾过从岁时聚防亦适情中礼未尝刻意治生晚年乃骎骎完美以娯亲以毕昏嫁以葺其先人庐服食器用整饬先茔无不修治尚有余自及其穴而寿考以死而其言行皆可以传子孙而化乡里嗟乎为人如定甫可以没而无憾于地下矣胡故大族定甫斗升其间亦复何有然桑田沧海变化朝暮而定甫食其故书破砚以至今日又非有强力雄辩可御侮或欺其懦亦自处于懦不校更借是以朂其子于学欺者更为君益定甫力薄而厚于情貌怯而勇于义里有砻陂溉田数千亩废久岁比不登定甫率族之有力者筑之身奔走焉虽寒暑不惮陂成乡人举酒相庆欲生立君祠陂上君固拒之君生七岁而孤奉母以孝闻丞相文公为书庆防堂三大字丞相宪江西檄召君君笑曰此非吾志也使吾饱暖以嬉得以教子志愿毕矣丞相闻而嘉之复为书勤有堂三字使其季手以赠君君讳鼎曾祖克义祖峻有隐德丙申峒獠所至焚荡永阳为甚独公庐得完寇大书其门曰积善之家此屋免烧寇去乡闾视之嗟异父冠英妣某氏娶梁氏子五人居仁居敬居信居明居中仁明先卒敬有文而谨饬似君尝从吾学女五人长适袁嗣宗次适周崧次适彭修余逝孙男十孙女十生宋宝庆乙酉十月五日大元元贞乙未四月丙申得疾越七日翛然而逝得年七十有一先是君手卜水南小江杨梅园为异时伉俪同穴之所卓庵名息辛卯梁夫人没葬焉诸孤以八月庚申奉君柩合葬居敬来请铭乃铭之曰丰颊厖眉粹宇长身三十年前潭上故人潭水悠悠变故日新君岂巧欤斯文方春人爱其真天怜其淳生无障面之愧殁无切齿之嗔我铭其藏不愧斯言后千百年为谷为陵有读吾文尚求其坟
　　黄云龙墓志铭
　　君义城黄氏讳云龙字君从取山谷养生四印语号四印翁生嘉定庚辰三岁而孤继母刘南城大夫讳良之女弟也以君依外氏教养君亦自力于学家事惟二兄相继逝君抚其孤室无私财庖无异馔诸侄继成立乃取先畴均之使自为业卜筑桂川之祖居课督诸子夜分不寐月书季考责其自试宁不中不求师友潜救为欺以是诸子皆能为儒按察使行部试士成允居然頴防眀允仁允亦有名乡校君既归旧隐日与同好为乐橘中梅下颓然天嬉生平不事生业室常罄如然宾旧过从不见偪仄意或有所求亦无不满意去见好书虽乏絶亦解衣粥之如不可已者性厚重然义所当为浩然不诿豪富侵先业众曰是不可与争锋君雍容求直卒得直有犯其高祖茔者鋭身争之虽繇此为怨家燬其庐不悔噫所谓勇者与君于医尤妙解施病者药虽深夜叩门应之不倦为产科书板行四方岁饥问籴者减直以售惟自恨力不所及不广而已闻葛仙翁炼度可生死人岁亦再行之苟可济物无不为也晚从方外友将入玉笥山学道而已病然犹手集易传未半笔絶丁亥正月六日殁曾祖安渐祖令猷游杨诚斋谢艮斋门父平妣刘氏娶李氏继程又继刘子男三人惟贤成允齐贤友贤明允仁允也孙男一孙女二诸孤以至元己丑十二月丁酉奉柩葬桂川之西园惟贤来请铭铭曰幼而孤老而不能期頥忍黙平直埋于斯
　　呉伯善墓志铭
　　吾入闽收弟骨过临川故人邓闻诗以其友呉震孙来见曰此吾州松峯君之子也松峯侠士有义气喜賔客尤喜援人于危松峯殁十二年矣今年十二月癸酉乃克葬其孤将走庐陵乞铭先生而适遇先生此来此松峯平生急义报也敢以状闻先生铭以劝世之好义者噫嘻此太史公之所为作传而以为贤于季次原宪者也吾奈何无铭君讳应元字善伯家临川之大黄桥仪状甚伟昂然羣从间对客谈説古今亹亹不倦事亲孝与弟友爱或以急告虽不相识亦鋭身赴之盖其心自以拯人于急为己快事一日见二士从七八人行甚迅君意其有急使问焉曰杨桥罗氏也为兵驱至此君曰是北谷先生族也可无拯乎即舍藏之二客获全北谷进贤有文学政事前辈也月溪陈帅机当输船铁及期不能办且得罪急抵君曰帅机休矣黎明陈复起叩君君曰夜者已戒夫运铁当已至塲所矣留懽饮十日乃去岁歉倾囷以济乙亥丙子间乡赖以庇有司知君才俾巡检白干白干当江浙要道官军过见君区处得宜皆垂鞭去自他所扶携依君者数千人君亦自负才气遇事迎刃解理明气直无严责人性刚不受物触虽挟气力欲相压一折以理不屈尝被诬系狱时乐安有巨猾亦在禁实右诬者猾方拥赀倚势喻君能逊我能为君中解君大骂唾且言曰我所恃理直若何以罪我世岂尽无天邪尔为恶毒人天且杀尔何暇忧我为君迄得直明年其人果得罪殱焉君少亦习举子业再试再不利即弃去延师诲子诸子亦自奋有成君虽负才殊无仕进意廉访秋山余公与君生年月日时同相好甚余公入觐邀君偕行君以诗谢之好宾客江湖过从留数月待之如始至别则随轻重为礼人人无不满意素不喜佛书未死前两月忽就月屋华长老借经手抄未竟卷送还之曰吾已得大意矣疾亟诸公来问犹整衣敛容起谢客退寂然逝或谓君临终略无颠倒散乱盖佛书力是不然天下唯鄙猥龌龊之人而后有所贪恋此颠倒散乱之所由生也若豪杰磊落之士如利刀割断丝一捩即已何颠倒散乱之有使君两月前不借佛书临终万无颠倒散乱理君既逝乡里无贵贱小大不逺百里冒风雪来哭甚哀谓君死乡有急无可恃也已诸孤既得卜乡之大原叠山书其墓曰呜呼延陵松峯之墓余每爱太史公序游侠抑扬开阖理实甚重而班固以为讥固庸人何足语此况君无以武犯禁之过有洁廉退让之美余既信闻诗言不欺又亲与震孙相从知其笃实之士非松峯无此子故为之书曾祖廷杰祖荣祖父森妣余氏娶许氏理家勤俭督诸子以学相君四十年故君得以行其志内助力也男六人震孙福孙顺孙艮孙斌孙寿孙福前君卒艮后君十年卒孙男十二人孙女十人生己丑八月七日没丁亥十一月二十六日得年五十有九今年为大德戊戌铭曰培塿之累累峯为之宗草木之纷披松矫其龙我铭以传之何必鼎钟
　　南山居士李公墓志铭
　　居士讳梦祥字祥夫李氏繇临川徙丰城初祖处士讳从三子琚琮珝琮赠尚书工部侍郎琚生脩永建宁节度推官脩永生冕朝散郎袁州军事推官又三世为居士之曾大父杞杞生光时光时生鼎号适安府君娶饶氏生居士居士髫齓凝重诸舅器之给事中徐公往教饶氏公从之学頴悟忠恕长舅仲遂壻之庚申乡急防扞邑大夫知公长者委重焉公晨夜计画井里晏如戊午岁饥官命劝分公行之有法活饥者甚众咸淳覈田躬行阡陌地高下赋轻重悉均人服公岁发廪视乡直必损三之一以为常虽谷贵数倍亦不二价亲戚孤女嫁之宗族之无后者合祠之僧舍捐租以供香火之奉一日公出有瞰其廪负米以行者僮见之遽以告公戒勿言言之彼防汚终身我宁避之又问僮负米者往乎曰往矣乃前公既素寛厚好施晚岁视身外物益无足吝惜先是乡人有以田庐质钱者谕使赎去其不能赎者直举质剂归之又散田数百亩以班贫族燕居不见怠惰之容臧获不闻呵詈之声对童稚一揖必敬平生未尝作一草字年八十有五犹篝灯看夹注缀小楷或达旦不寐至元戊子始得末疾明年己丑二月十有二日终易箦精爽不乱生嘉泰甲子十月十日得年八十有六公年七十四时妻饶氏卒子防孙先公十八年卒女一人适范平之先公二十九年卒孙克家抚州学正女二人长适聂斗元次幼曾孙良翰女二人克家将以某年月日奉柩葬于某原余与克家定交临川之墨池谦厚乐易真肖公者大德庚子余自庐陵来克家以居士墓铭属余余既敬受其状以居士平生诹于是乡之善士言居士贤德者人人同又叩公遗事则曰我能知公寛厚长者而已嗟夫是所以为李公也欤今人有一小善一日而震乡里居士既不好名而忠信笃敬皆其庸言庸行其减直以粜自乡人视之亦居士家每岁常事无可惊可喜宜其莫之能言也欤余升南山堂见其端直轩豁已知公心事是乡士多朴茂乡学诜诜孰非公遗教余泽所谓目击而道存矣乃拜手而铭之曰我游南山忠厚之门温其德人如春无痕桃李自花竟不能言虽不能言而我思存舂容浑厐复于兹原以固以安福其后昆后来者谁下马山樊读我铭诗尊是达尊
　　胡季从墓志铭
　　吾犹及识胡观洲先生长身美髯有文学实为丞相信国文公师先生读书刻苦竟不一举于乡以死得年才六十王考讳廷直字信之学者称东轩先生出其门者皆为一时闻人秀峯其頴拔者文公早从观洲游所诣已超越其后秀峯又以所得于东轩者授之观洲讳鉴字季从庐陵人生庚辰殁壬午以其年十一月葬所居里太霄观右死不时葬有阙越十有四年为元贞元年十二月二十七日改葬吉水长桥茶焙炕之原从逺祖妣黄夫人之兆东轩初葬茶焙炕葬三十八年亦改葬从曾祖三承事祖妣顔夫人之兆改葬之日如观洲其墓在观洲左观洲娶刘氏有子二人祖范臣清臣清为道士女三人孙男三人景苏景黄左生二先生之改葬也景苏以父命奔走焉景苏有文而知义挟册往教非有余者至尽解衣衾以葬得寒疾几死又将毕力改葬其几世祖主簿公呜呼可以为人孙矣既葬来乞铭铭曰后千百年樵童牧竖踯躅而歌其原过者尚知其为宋伯夷之师之坟也
　　梅峯居士揭公墓志铭
　　揭氏汉功臣安道侯定之后侯始为南海揭阳令以邑氏揭阳子孙或姓揭氏唐末有讳经者为袁州刺史五季之乱祖稹繇盱徙居丰城之揭源有以字行曰伯彻者博览强记时号揭书防诙谐倜傥东坡尝称之曰上方李太白不足下比淳于髠有余初郢州教授讳商霖潜心易学绍兴辛未以易魁南省揭氏易自郢州始公讳高字汝祥曾祖讳尚贤祖讳谦迪功郎衡州司户参军父讳进夫妣孙氏公少刻意于学求师取友率数百里外连中解试亚选试成均辄报罢公奋曰我独不能如郢州公舍赋而易乎更学易试乡校辄中癸酉以登仕试江西漕不利而科举亦已矣革命初所在不靖一夕有寇数百纵火以刼举室仓皇伏莽寇去公归省其家卒遇其徒止焉魁曰此善人勿害得免公曰见几而作不俟终日吾几死愧易此言明日即移家出丰城至元丁亥又徙豫章城即城中之杏花村作楼数间焚香读易饮酒赋诗若将与世相忘己丑四月四日得疾即曰人生七十称古稀吾已过之吾归何憾戒二子曰和顺譍门毋求利达言讫而逝为人长厚畏谨事亲睦族待师交友必尽其分岁饥发廪赒及邻郡居乡凡事自处于弱不与人为争而人亦莫与之争者独读书教子二事不逊他人二子长皆使逺出求师二子亦自奋学成虽科废无以自见至今门户屹然诗书力也生嘉定乙卯三月十日得年七十有一娶孙氏子二人津龙以直孙男五人正孙献时益祖生斗牛孙女三长适朝列大夫同邑范震次许适庐陵文某故丞相信公之犹子幼昏同里聂氏曾孙女一某年月日津龙奉柩窆于某原来请铭曰津龙之母葬吾门公天慵熊先生赐之铭若先君子又得先生铭是吾母吾父俱不朽而津龙兄弟免于罪也文辞不获乃敬铭之曰八十六其父八十八其母八十一其妇而公独也否名莫荣于善人年莫长于有后我作铭诗刻示永久老子云死而不亡者寿
　　李济可墓志铭
　　自深方来言好客者必曰李济可吾过深方济可时已得目病杖而见我出酒酌我惟余之不小留再约为恨予退私于诸君曰济可岁入几何曰百许石耳余惊曰是何以奉客曰济可遇客食云则食酒云则酒不足则解衣易之浩歌大笑不复作来日计客留或岁余不厌也予曰济可诚不厌亦良苦矣曰济可无苦济可乐也其无客济可苦也今世万石君闻客过门缩首窥屏若妇儿然且顾且却审量再三乃敢出出而一饭已有德色久留再至则轑釡继之矣济可贫而好客难也能使客不知济可贫而安于留又难也济可为人慷慨力义事关宗族乡闾浩然以为己任世移慝作帅乡人出力自保乡赖以安尤喜为厚德事有聚众欲燬君庐以乱君闻备之寇不能害然遇君僮奴辄防责之无何官兵来讨请君招谕君固辞不获人谓君可以报所尝毒君者矣君曰招谕吾职也劝其人自新为之首于官其人获免踵门泣曰我实害公公更生我绘君像祀焉平居手不释卷老病犹日课一诗岁乙酉年五十五十二月八日没于家讳元舆永新人曾祖某父某妣某氏配贺氏先卒子四人参甲壬癸女二人皆有行孙三人某年月日葬君某乡参来请铭泣而言曰先君子得识先生借是求一言以葬是先子不死而参死不憾也文既不得辞乃铭之曰厚于义宜薄于富亏其明不益其寿命耶数耶曷窥其窦往安斯丘尚尔后
　　亡室胡氏墓志铭
　　夫人胡氏讳懿恭年二十归于我又二年癸亥太夫人病殆甚谆谆唯衣服是问夫人泣曰母未有衣我幸有嫁衣一箧请悉以敛母即取衣一一白之母母连日夜灼艾脐中无所知然见所举衣复不忍尽用曰我病久尔衣食费且尽留此时可易一食頼天之灵母得复生明年甲子余以宋永名举于乡丁卯更名宋吉举庚午又更名万年举虽屡不第然毎举妯娌皆羡夫人夫人亦甚自慰癸酉余弟宗彊举甲戌余以弟入京试礼部三月三日礼部牓出余弟奏名同日余以京庠补太学生其冬江上急兄弟归拜二亲自后则无非乱离忧患之日矣丙子遭母丧后余弟死闽庚辰重遭先君丧夫人食贫辟纑织布以衣以食遇乏絶彊无为有不使余知待下有恩抚诸子如一为余妻三十八年未尝见其一言一行之过故虽其平时多病余亦直信天理谓君寛慈静黙宜寿恩勤鬻子宜有末福庶几婚嫁粗毕得一日之安闲以偿其艰勤而不谓止此也父舜举母刘氏生辛丑九月二十三日殁丁酉十一月二日得年五十七闰十二月庚申葬赵山先曾祖曾祖母合葬墓后辛戌山向乙辰男八人重厚平复初刚直淳深刚为吾弟韶州仁化簿尉后重后夫人没之二十三日而卒女五人长适刘元孙余未行孙男六立元立义立诚立礼立心立极孙女四铭曰兰之方春扬扬其辉时也奈何随秋草萎双双者鹄曷其孤飞百岁之后与子同归
　　康氏螺湖阡合葬墓志
　　风水之説不知起何时或曰十三卦之制作棺椁葬埋取诸大过大过巽风下兑泽上风水之説或始此其然岂其然乎地以无风无水为吉而世之言地者曰风水舛益甚矣圣经虽曰卜宅兆而安厝之説不过相其土地之高燥草木之茂盛且辟五患而已自俗师之説兴拘忌多妄想广始有亲死久而不得葬者夫以葬亲为富贵之资悖义已甚其逆天理坏心术尤莫甚于公位之説幸而得地尽合其説又或在数百里外已则欲富贵而以亲之遗骸逺窜广莫之野传之数世祭享不及遂忘其处哀哉先儒著论辟世俗之説理非不明然自学士大夫已不能信而行之此吾于康氏螺湖阡之合葬深服吾友节翁慨然念逺葬且久将有废祀之忧乃行营得地于太和州东北十里曰螺湖合六丧以昭穆葬之祖念三承事祖妣萧二穴居中虚其昭而以继妣周为穆又昭兄层一学士穆嫂郑氏又昭兄层七学士亦虚其穆盖地之安者不迁而迁者皆合于此通为一劵台以便祭祀葬之日为大德丁酉闰臈庚午节翁尝从余学为人有志义为乡人除桥蛟山虎之害其勇固宜然节翁岂独勇而已不惑知也亲亲仁也一举而三德近焉余既书其事为世之葬法复为之铭曰是惟康氏螺湖之坟尚利其子孙以式其乡人
　　陈夫人墓志铭
　　自吾与信道为婚姻升堂拜其母信道母吾母同生乙亥吾毎见信道母未尝不心念吾母以悲也去年冬信道丧母正月上日余往哭之如吾母初亡信道书来告葬期属吾铭噫嘻吾尚忍铭此母也夫夫人陈氏世为吉永新登丰乡开耀里人嫁为同里刘子直妻子直质直君子夫人俭勤相之起家用子直既逝夫人经纪其家如子直存时世变来先庐燬生理尽夫人随其子辟地无宁居迄能以其家存己卯长子死信道享道与其孤侄鼎足而居为备患计子孙争迎取养夫人年几八十竹车往来二子一孙间随意所适其不得迎养则时节效竒献甘夫人所至弄孙自适益清健如四五十者青灯绩麻一昔不废或笑之曰母岂不足于轻暖耶曰我性不能懒尔见贫者恻然念之食必分焉僮奴有过细语切训如其子孙见人忿争教以孝悌徽言懿宇见者生喜没之日一乡嗟悼垂泪屠酤废业者旬日既未即得卜柩菆于家猝有盗过门子孙忧惧盗竟不入人以为夫人慈善之报余惟洪范五福以考终命为福之终而贵不与焉异时是邑大家命妇闺阁之奉有百倍于夫人者矣而不得三寸之桐一抔之土者何限求其子孙稍自立于此世缌麻百夫箫鼓载道言归乐丘其不谓之难哉若夫人者五福兼之矣夫人以嘉定乙亥正月二十八日生至元壬辰十一月五日卒得年七十有八期年十一月壬申葬近舍富平之原子男三人长必端仲必信季必泰信道享道也女二人孙男四人元辅元敬震雷孙女六人曾孙男七人女三人元孙男一人铭曰大佛源大佛母骨斯丘神净土万子孙拜其下我铭之以终古
　　熊刚申墓志铭
　　公讳升字刚申熊氏富州广丰乡瓘上里人曾大父讳伯成大父讳必先父讳杰母钟氏本生父讳槱母余氏年三岁以祖父母命为叔父后公生有异禀早岁与兄炎共学濬发頴脱见称二难甲子乡举考官得其文欣赏拟解前名矣以策触时忌置乙榜前列师论嗟惜丁卯伯仲偕举潜藩恩试上春官报罢归益自奋甲戌伯氏由江西混补升学捷书至喜如已得曰吾年尚可为也而科举毕矣然犹笃意教子所聘必明师尧峯陈先生焕明经士公雅敬之时乡里流离转徙公为尧峯作室与相依曰科举已矣勉为我著书尧峯于六经自为传数万言公发之也丙戌与尧峯倡诗防岁时防龙泽徐孺子论书处一防至二百人衣冠甚盛觞咏率数日乃罢饮食费皆我乎出隣郡闻之争求其韵赓和愿入社其风流倾动一时如此家居宾客往来无虚日酬应靡倦来者相从棋枰诗卷常食輙数十人付万事谈笑间而事无不理虽排难解纷亦但谈笑了之盖公为人慷慨有气遇事果决公正性轻财重义朋友贫而死者亲为之敛葬无居者为之筑寒者解衣衣之然皆无德色歉然愧不能为朋友地有急难奋然往救虽重费不辞嫁孤女之不能自存者诸公贵人仕于其乡知公忠信皆争取下狱有疑多所请教公縁是直寃者生死者甚众然未尝因以为利其游诸公间视如海沤以故逺近无不信服母钟夫人妻余夫人之丧吊者塞门候三日不得修瓣香敬其葬余夫人也送者数千人公事亲尽道于兄弟极友爱壬辰春寇猝瞰堂奥父尚在卧寇执拘以行且欲杀莫敢前公曰岂有父在难而子不救者乎即鋭身直前为寇言尔辈不过欲财尔吾财在此尔复何须陈词壮义寇亦为动臧获之被俘者皆得从其主俱归以公之才使屑意仕宦何官不可为顾易世来雅无宦情至元十八年江西省檄长瑞州西涧书院以重闱高年伯氏逺宦不果就翰林学士肯堂王公来江西定广选始至问公姓名竟莫省所从来王又托公族士朋来邀致公报书言当此时虽有蒲轮束帛之召吾不能就也伯氏之在广东也母夫人常以瘴乡为戚公诣省求差委出岭留旅邸两月余忽得渴疾归益剧竟卒元贞乙未闰四月十六日也后一日本生母余夫人没嗟夫人生之痛有痛于此者哉子五人曰坦曰琦曰云曰志曰亮琦为族人清甫后志养于伯氏更名垣随宦南方死伯氏不忘初志复子亮吾观此世昆弟之际孰如君家使死者复生生者不愧矣公没子俱幼赖老父经纪家事日益长伯氏匡公门户如公之存诸子亦皆成立又三年而公父没娶余氏友松先生之子友松居家授徒甚盛公早岁受业友松竒之以女妻焉先公七年卒女二长适黄膺次适邹公遂邹早失怙荡甚生计为空或欲寒盟公不可纳邹于家检约如子邹亦感激成人尽复旧业孙女二大德己亥十二月辛酉坦等奉公柩葬所居乡礼原之高科山某于公伯氏提举公同舍生也提举公使坦来请铭某既托舍家又爱坦修谨而有文必能大公门户者乃敬诺而铭之曰悲哉乎刚申为母子五十一年而不能一日命也奈何吾将畴诘归安斯藏子孙其吉
　　萧笠山墓志铭
　　元贞二年十二月庚子笠山萧申禄自翁卒其月庚申葬宜春县东之良陂别驾山隂孙侯直淳表其墓曰诗人萧笠山之墓庐陵赵彣为文列其墓上呜呼后百千年不知何人登斯丘而读斯文者笠山庶几不死也笠山世临江新喻人父莹迁于吉君复居新喻徙居袁新喻故袁县也袁自郑谷有诗名其后王毂以玉树曲传近年与余为诗友者玉田萧汇皆宗唐而君独好怪涩帝宾来诸篇至读之不可句而得意处乃不可及岁晚余登化成岩诗和者盈轴君再和一时吟人皆立其下风然以其怪涩也好君者甚少君方卓然自信所作几千首名常藁君衣食之不暇问惟刻常藁是急得钱即送刻工家漆漆惟恐不得后世名以死者余甚哀之今年春余再过孙侯侯怅然语我笠山死矣死前四日二诗自挽且寄诸友语皆旷逺清脱视平时所作居然自在盖不暇于作为乃更工耳娶刘继李继汤子一人开孙孙男女各二君未死前一日忽赋霜天江阁若至无谓者其葬良陂也江山景物一与诗语合亦异矣君之生也有文在手曰申故以申名竟生丙申死丙申先是兄辛手文曰辛亦生辛酉死辛酉云铭曰悲哉乎笠山君以为常人以为涩何寒饥之不遑而诗是急良陂之丘有表独立千年之后狐嘷泣知君诗者尚其来葺
　　熊仁山公及夫人余氏墓志铭
　　熊氏楚鬻熊后自晋中丞逺始居豫章其后或徙居丰城之广丰乡自拏冈析居瓘上分派南冈昭屈景相望益蕃而居瓘上者九世至元极元极生伯成伯成生必先必先生槱字季荣是为吾循理同舍炎之父曰仁山公公夫人余氏正信乡铜湖里人世业儒礼渐义摩女德多淑太夫人柔质顺道为族贤母年九十八而终公甫数岁游乡校博士试以华月照方池诗有四面碧琉璃之句一座竒赏公夫人余氏讳慧英太夫人侄也曾祖俊祖天与父溢夫人以侄从姑时曾祖父母祖父母皆高年夫人养四亲孝处妯娌睦慈幼惠下一以姑夫人为师公早自树立应酬多端夫人鸡鸣盥縰课僮媵耕织时果蔬宿酒馔以待宾客晚则服勤女红内外毕举家益用公既累举场屋不利慨然即以功名事付儿辈筑精舍聘硕师课二子炎升学夫人相其内待师尽礼二子长受业四方归必问所业游必察所与见二子所业寖长眉有喜色二子连科亚选试桥门又偕中潜藩恩试偕试礼部乡人荣之甲戌炎繇江西混试补成均生伉俪方以辛勤教子小騐胥庆时孙埴适生埴尚书省雷公之甥也明年乙亥四月六日公遽以疾终得年厪六十止未没前二日周览园池若将与松菊别者属纩无他语独以不得终养阿防为恨盖时太夫人年八十有八矣嗟夫天与忠厚之报教子之騐仅如此哉公慈孝友爱根于天性而慷慨急义明敏善断姻族有急赴救如不及里有争据理剖析皆退听无异辞宾朋满座款酬靡倦捐费筑陂减直发廪为善唯恐不足没之日聚而哭者日百十人夫人居常躬服俭约至闻姻党之困则推助唯恐后以故克成公志公没后夫人事太夫人又十年而太夫人卒炎既终丧自期耕绵上以奉菽水夫人勉之仕防台省檄炎分教靖安继摄邑令又教瑞州书满防恩再任自至元庚辰逮辛卯夫人安舆往来迎养凡十二年所至邦侯僚友敬闻高年皆请升堂纳拜岁时奉觞上寿夫人夙闲礼度退莫不啧啧称贤母至慕其家法愿约婚诸孙故居瓘山丙戌买宅州城夫人留家督视完葺一岁间瓦甓涂塈焕然一新花果竹树种植皆有法度是不谓之才妇人哉壬辰春炎防恩得将仕郎广东儒学副提举以荒徼暑湿难于将母简书有严进退跋防夫人愀然曰儿奈何以私计妨公事炎既抵职日费皆取给于家夫人自料理封识书问必以毋侈用毋苟取为戒炎不敢违元贞乙未闰四月十有七日夫人以疾终于家得年七十有五上距公之没二十年公生嘉定丙子闰七月十有六日夫人生嘉定辛巳正月十有八日初雷公将漕七闽辟公建宁府建阳尉又征入幕皆不果就炎既升学故事升太学者祖父母父母锡初秩时太夫人与公夫妇例得恩命将下而时事异矣子二人炎升也升为公弟杰后孙男二埴垣垣升之第四子炎以升多子为子养垣随宦南方得疾死炎归复以升第五子亮为子孙女二长适同里涂震次许适广南梁京孙未行卒炎念与梁父畴昔同宦约婚不忍絶以亲戚黄氏之孤女壻之嫁如己女其友爱笃义如此公夫妇之教也曾孙女三炎自闻余夫人讣归又被命同知英德州事陈情所司乞终襄事三请乃获命先是公槀葬故里西园至是为大德元年丁酉闰十二月庚申迁奉大顺乡黄金桥留科山而余夫人亦以是日窆拏冈雷塘山相去两舍而近炎匍匐六十里负土病惫急遽不能请铭自为志纳诸圹后四年乃以告其同舍生赵某而请铭之某既炎同舍子亲吾亲也不得辞乃铭之曰熊氏其有子也齐禄养则否合铭以传之其齐者久
　　彭绍先墓志铭
　　有童子遮吾车拜道左视其谒孤子彭天声也泣而言曰父死一年葬有日天声不敢自乞铭先生而属诸客客再返先生再辞天声将拜先生于汶请而得拜先生于此也先生若又辞天声其不能退矣则又拜又泣予嘉其志且竒是童子也才观是童其父之教可知己乃敬受其行述次第而书之君讳应先字绍先家安成泸水之南曰江南曾祖庆云祖嗣祥父光祖母王氏君堂从兄弟凡四十有八人数世同居其后源逺益分君伯仲三人犹同居共防孟兄死世事异君与仲氏极力撑拄既仲又死君独力譍门时萑苻满目君砥柱中流乡人倚君以安莫敢胥动有燬其庐君拮据经营不数年轮奂如昨培花种竹无乱离草草意盖其才于烦剧处之如也抱爽朗餐和饮粹人人无不满意择师教子期向高逈对客谈论英发山经水诀靡不研究最爱居之近曰挽江曰吾百岁后复于此也待宗族睦处姻戚谊岁俭罄所有以赈交游有急必为之尽力大书依本分近人情六字为座右箴生宋嘉熈己亥六月十八日没大元大德戊戌九月九日凡四娶初王氏有女一人适王道渊继赵氏刘氏欧阳氏俱无子以侄孙震亨为子即天声也二兄之子少失怙恃君教育之以至成立君没二侄相君家事如君存时嗟夫岂非为善之报哉君之娶于刘氏欧阳氏也有周氏朱氏之遗孤女君一以己女嫁之适彭广声王吉孺其孤以大德三年十一月甲申奉柩厝于挽江之原余惟君数世友爱一宜铭屹立风涛中迄全其家且芘其乡二宜铭矧其孤童子能请铭乃为之铭曰升其阶想其怡怡也入其斋知其厚于师也而况数千百年之过其乡登其丘而读其碑者乎















　　钦定四库全书
　　青山集巻七　　　　　　　元　赵文　撰古体诗
　　上之囬
　　武帝元封初因之雍遂通囬中道后数游幸焉
　　动皇舆囬中道龙爲驱虎爲导乐蕃厘祠雍后息甘泉饫天酒澹穆清冰热恼四夷服咸稽首臣三祝皇万夀
　　石留【古乐府无解题】
　　江流汤汤日夜不休瞿塘滟滪屹然不流人心人心反覆难任昨日朱丝琴今日白头吟望夫石留到今
　　邯郸才人嫁爲厮养卒妇
　　鸳鸯异野鹜凤凰非山鸡物生各有偶非偶不并栖昔爲丛台人今爲圉者妻亦知久当弃无乃太不齐同时歌舞人何异玉与泥失身已至斯违天将安归俛首只自羞有声不敢啼何缘梦到君王侧彻夜不眠闻马嘶
　　逺如期
　　逺如期近可知如何咫尺间朝之所约夕背之千言万语托死生转眼已若行路人问之何遽至如许往往或起秋毫争财利诚已重仁义诚已轻昨日弟与兄今日胡与秦逺如期古来惟是山阳范巨卿
　　陌上桑
　　采采陌上桑采之不盈筐云何不盈筐欢子在中肠车马从何来云是大国王呼妾欲共载恐惕涕沾裳君民分固严敢乱夫妇纲有罪妾当诛宁当荐匡牀夫君即我天岂必侍中郎再拜前致词蚕饥采桑忙王其早还宫宫中多艳妆
　　秋胡行
　　五日伉俪情五年离别肠归舍不数武少忍庸何伤如何甘防费乃作犯礼偿桑者不有躬何以奉髙堂秽行诚已丑宁复可同牀濯之清泠渊死之留芬芳念姑讵忍别引决涕霑裳寄言后来者好事懐金郎
　　勾践夫人歌
　　勾践入臣于吴夫人哭而歌有妻衣褐兮爲婢夫去冕兮爲奴之语
　　君爲王我爲后结髪相从期白首君爲奴我爲婢人间反覆何容易爲婢不离家爲奴去适吴死生未可测离别在斯须君谓妾勿悲忍耻乃良图自怜儿女情能不啼乌乌仰防庭前树一嵗一荣枯与君若有重荣日匆匆未可弃褕翟
　　河之水
　　河之水深复深舟以济犹难谌被髪之叟狂不可鍼岂无一壶水力难任与公同匡牀恨不挽公襟乱流欲渡直下千寻我泣眼爲枯我哭声爲瘖投身以从公岂不畏胥沉同归尚可忍独生亦难禁公死狂妾死心蛟龙食骨有时尽惟有妾心无古今河之水深复深
　　上陵
　　汉章帝元和三年自作爲上陵食举
　　上古陵古陵无可上苔雨绣澁草烟凄怆鸱鸮鸣荒林狐狸穴空圹丰碑去梁何处津堲周作灶谁家炀不如东邻一抔土樵牧侵陵白官府
　　昭君词
　　琴操载昭君防王穰女端正闲丽穰献于元帝帝不幸积五六年毎游后宫常怨不出后单于遣使朝帝宴之召后宫昭君盛饰至帝问欲以一女使单于能者往昭君越席愿往时单于使在旁帝惊恨不及昭君至单于大恱以汉厚我报汉珍寳昭君恨帝不见遇作怨歌单于死子世达立昭君谓之曰爲胡者妻母汉者更娶世达曰欲作胡昭君乃服药死荆公云汉恩自浅胡自深人生乐在相知心盖用琴操本意而读者往往不察
　　蜀江洗妍姿万里献君王君王不我幸弃置何怨伤君王要宁胡借问谁能行女伴各惧怯畏此道路长慨然欲自往讵忍别恩光倘于国有益尚胜死空房行行渉沙漠风霜落红妆得爲胡阏氏揣分已过当单于感汉恩边境得安康一朝所天死掩泣涕沾裳胡俗或妻母何异豺与狼仰天自引决爱此夫妇纲大忠与大义二者俱堂堂可怜千古无人说只道琵琶能断肠
　　野鹰来歌
　　沔水南有景升台刘表所筑表好鹰常登此台歌野鹰来曲东坡作野鹰来曲宜拟表语今云嗟尔公子归无劳使鹰可呼亦凡曹此非表语也
　　野鹰来髙台下天寒鸟死狐兎伏枯梢啄雪何爲者宜城有酒煦尔寒格髙鞲暖肉不干终日臂尔夜宿安野鹰来山中忍饥良独难天隂日落雪糢糊有虎有虎雄当涂两猿不饱睨我雏鹰不来将奈何【当涂魏也两猿绍术】
　　丁督护曲
　　丁督护爲我行去时马上郎今作野外殇男儿肯断头妇女肯断膓
　　丁督护聴我语欲从君臂不羽嫁时所结髪剪之随君去
　　丁督护念我若未亡人殇鬼妇古若无衘寃乾坤无风雨
　　法夀乐歌
　　古诗未始道佛事梁武帝即位后更造新声帝自爲之词帝既笃敬佛法又制善哉天乐天劝天道仙道神王龙王灭过恶除爱水断苦轮等十篇名爲正乐皆述佛法又有法乐童子伎童子倚歌梵呗今所谓金利佛法夀乐歌皆所自出也
　　西云垂天飞流黄寳鬘百万随风扬帝居摩醯首罗乡采女如花侍帝旁珠啼玉唾天花香澹然神情无世妆下视邢尹纷醒狂梵呗琅琅出清吭天庖供馔荐豆觞帝饮食之夀以康恒沙世界俱来王天王神圣臣忠良春风万里酣耕桑雨滴可数海可量无有能知法寿长梵天释帝万亿嵗嵗嵗寿杯天下醉
　　双鴈吟
　　云间有双鴈弋者欲炙之鴈飞向南去虽有矰将安施山川悠逺霜霰若可怜宿食不得时一鴈中道死一鴈忍痛鸣且飞黄云落日天地瘦惟有影与形相随归来故巢亦巳毁朝吟夕怨欲诉谁千古万古多别离唯有死者何当归呜呼物生有情盍俱死莫令后死空鸣悲
　　前有一尊酒
　　前有一尊酒有酒即无愁吾评仪狄功端与神禹侔防禹吾其鱼微狄吾其囚人生十九不如意一醉之外安所求古来何国非亡社古来何人不荒丘沉思痛至骨赖尔可销忧尊中有酒无酒乃休饮多作病酒不可雠
　　采芝
　　晨登屋后山采采山上芝可怜松上雨滴滴沾我衣盈筐颇磊落满意持之归童子见我来拍手共笑之薄者实杀人荡荡光陆离厚者不能光食之有余滋我感童子言叹息成涟洏古来用人者或以薄见奇一时误采取后悔那可追乃知古人智不似童子痴
　　黄西有以清江李侯书来袁见招不果就既去西有五十韵见寄次其韵
　　地僻谷自淳此世有羲轩行携二三子读书秋树根不拟山水窟忽枉君侯轓携持贵人意仆口不惮烦居然寒谷底暖以扶桑暾是时花正浓主客共清樽欣闻结驷盛下贲穷巷原恍如神仙人谒入晋贺元旧谷虽可记白髪各巳拚细论别来事感怆将何言愁予守破研石田疲老犍羡君行万里天宇横孤鶱唯思山林寂颇厌朝市喧防州华髪女欲嫁谁能昏堂堂李元礼今代真龙门胸中有人物荦然剖篱藩好春播伊耆神火惊陆浑词章轶唐人天马出大宛翰墨掩晋代凤翥龙蛇奔如何肯下顾草间麞与猿殷勤逺赠我一纸春风痕空中实自愧在上安敢援坐对大将军有虱不得扪岂不念长饥终恐成素飱故人有宿诺未敢覆手翻然还明珠甘此烟雨村寄谢河阳公敢当石与温愿公茂功业南国资于蕃行当从公归衮绣相府尊嗟我与夫子结契在仍昆新知犹可乐宿好况弥敦中肠未抒冩别涕巳潺湲行行一尊酒相送玉溪源自从别君来夜瞻太微垣可怜一寸心摇摇风中幡采采涧边蒲欲扣黄堂阍行窥溟渤大讵止云梦吞省穑不堪用愧我小国蘩奈何疲津梁卧病守一墩欲往未可必叹息谁与论大哉天地徳六合囬春暄向来作诗祸荡涤从此畨永言结我舌有如啖鈆矾髙居逺俗氛静坐收惊魂皇皇仁义涂自兹改乘辕愿君笃久要好语时温存借君千顷波清我泛滥袁饱读古人书仰酬明主恩诸公尽萧曹二皓自绮园来诗岂可和什袭传儿孙
　　次韵张天从
　　文字于吾身有如病枝指晩思逃天刑日自参佛髄近虽迫老病颇巳了生死吾犹说故吾我巳觉今是卿云从天来五色光透纸斯文亦厌老此事尽逊子好秋行当中明月照白水谁能访穷山诗酒相料理惟当吟君诗永夜对明视
　　次韵刘耘庐
　　江南有故事极热介秋夏空斋得幽景众绿天所画对景惬余情谈文及兹暇山风吹池月不似城中夜百年易过花万事庶生蔗羲和如走马疾急不可靶何妨奴严光讵肯吏侯覇一笑且披襟新凉自无价
　　次韵欧阳良有髙山仰止四首
　　少年场屋心富贵轻秋毫如何此偪仄晩作空山逃世方驰逐好我独儒书豪宁甘往教逺不肯十上劳尚持鹍鸡自爱凤尾槽纷然凉州曲谁赏郁轮袍取之众弃中君眼亦巳髙惜哉君更穷相防两萧骚
　　我携二三子行此白玉湾案头左章集古语留人间我昔识此士风雨满空山忧愁送日月不复记容顔自从一别来乃此再见悭爲客使同邑造物何其儇岂无城府意乘马忽复班还能顾寂寞山路披荒菅
　　新诗日以多古意日以往我欲求珠未易覔象罔中道良独难执玉迷俯仰索居无谁语掩巻起遐想当求古人知何用世俗赏意到亦偶然深刻戒斯鞅惟堪自娱戱非欲互标榜唐公谬见推薛侯讵宜长
　　世变如江河不知何时止芸芸生其间有如赴海水乾坤一大瓮嵗月等流矢公言信可感流辈乃尔耳古来文章家传者十数子磨灭十八九谁复知姓氏要爲不朽计圣贤事在巳朂哉立其心食鱼何必鲤
　　香迳分韵得江字
　　一亭寒碧中四面空无牕种荷未有花清意巳满腔小坐梅树下我亦清油幢晩来蝉声歇静境热自降清风与明月造物无对桩闲者恣吟取如瓢分大江欲归尚未肯雨湿烟钟撞
　　行行江水边
　　朝行江水边莫行江水边乍与江水别江水复在前江水胜人心相随何纒绵相随何纒绵幸勿鸣悲煎我悲爲我弟君悲亦胡然
　　雨行五岭下
　　天地忽昼晦四山泼墨浓而我行其间宛如所翁龙大风吹倒人欲避无所容有翼不得张狂走急雨中数里乃一息如出鲛人宫老树道边拜疑我行雨工过午上五岭攀缘入青空仰视万山巅有气如炊笼下视田间白云此锄田农兹行岂不苦竒观亦巳雄惜哉如此山不与晓景逢不晓韩吏部登华哭途穷
　　铜雀瓦
　　曹公筑铜台气力雄九有咿嘤到香履千古开笑口犹余当时瓦作砚传不朽涪翁所珍惜又复落吾手鬼夺与客偷任运不汝守可怜台上人不如此瓦夀
　　抵豫章
　　泊舟豫章城黒潦满道周街衢未改昔故旧罕所留行投学子庐假榻得小休灯前作家书岂爲儿女谋戒之筑土室弟骨至则收茫茫念三年此骨知在不置书就我寝然泪双流
　　倚树三叹息
　　煌煌天上星堕地化爲石囬思天宫胜再上那可得壹郁将谁言犹能事文墨一落秦王手巳是不完璧秋风吹我衣倚树三叹息
　　白水初程
　　天公大恶处妬我喜晴诗当与妻子别急雨纷交驰小孙送我行屡止不肯归老夫骨肉情能不酸且悲日暮投歴山倦极不得栖故人情义重杯酒煦妪之老友亦适至良防非所期人生孰非梦此梦亦巳奇我倦欲先睡径与主人辞
　　入分宜界
　　上岭或如兴下岭复如拜是程多泥涂拄杖端足赖脱屦去泥淖停车观水械偶然得一笑更以苦爲快田水终夜鸣江浪怒澎湃聴之不能睡摩足了诗债
　　得莲子
　　休休得一闲杯酒聊从容晩凉过池亭受用水上风黙存即实境身在莲花中何况青青盘磊落堆莲蓬乍休吟风蝉又起聒夜虫乃知天机动衮衮无终穷如何二三子不肯勤其躬无巳思太康明当励新功
　　寄彭宏济
　　夜枕苦展转午睡清且安万事有乘除满意良独难贫居鲜来客儿女自团圞书声杂纺响聒耳亦足欢念我素心友诗盟久巳寒向来适邂逅杯酒语夜防如何同所舍聚散如沙抟百年尽偶尔弃置何足叹
　　喜晴
　　行行复行行晴日端可爱全胜墙隈老仅得暖肩背欣欣田间麦亦与人意防乃知天地间生意浩如海
　　去者日以疎
　　去者日以疎留者日以老沉忧能伤人髪坐成皓人生固应尔要亦何太早携持玉雪姿故敢弃逺道苍天行悠悠白日照杲杲安得以妾膓化作君墓草
　　至白水主人饮至海棠下花巳离披
　　昨日泥中人今日花下客即时一杯酒已胜风雨黒我来后花时不及秾艳色生与天作花巳是花命厄霑茵与堕溷要亦随所适谁能长腴红而不变衰白惟应感流光有酒日鼓瑟
　　聴请道人念佛
　　平生不喜佛喜聴念佛声大都止六字三诵有余音唱偈类哀切和声等低平蝉聨未肯巳绵弱殆不胜馁息仅相属柔吭时一鸣聴兹頺阘韵生我寂灭情坐令喧竞中便欲无所争乃知象教意妙觉在声闻俗人不解此梵教杂歌行敲铿鼓笛奏真与郑卫并能令妇女恱未必佛者聴
　　早禾田
　　雨雨不肯止倒防春江涛可怜龙公苦甚我行路劳长陂不可渉攀岭如猿猱忽然出夷旷行人何滔滔馆定访我友醉我软脚醪翻思昨暮秋有酒安可逃诸少森玉立俊秀非儿曹示我近所作亦复吹其毛人生有乘除理不差秋毫岂非昨者厄故有今者遭归来弛然卧梦中亦陶陶
　　别朝祐
　　又与我友别独与我子俱念彼归舟疾眠食今何如愁懐不可遣赖有牀头书曲江江上人摇舟来卖鱼亦有妻与子一饱便有余我生不如子多忧化其须
　　铜雀台
　　朝望西陵墓夕望西陵墓望望不复归月朔又十五月朔十五可奈何更对空帷作歌舞铜雀昂然飞不去当时美人髪垂素我生不如陵上树年年树根穿入土
　　晓行
　　篮舆拂清露亦有山花香平生懒早起催盥方倒裳不知九州晓有此清风凉
　　团扇歌
　　私夜必见汚葛屦必遭践生世不爲男托身况防贱悲痛只在心憔悴更障面出入懐袖中羡郎白团扇
　　枕上闻大风
　　梦中颠风摇梦魂老夫起坐心未平树枝上下觉山动牕户开阖疑鬼行鱼龙翻空江海怒虎豹入丛道路清溪头梅花无恙否爲子展转难爲情
　　海山图二首
　　栈道萦纡如蜀路我梦曽游定何处金碧楼台缥缈里贠峤方壶如是尔彼何人者欲问之翩然抱琴过桥底嵯峨石壁不可梯列仙之癯实居之下视茫茫渺何许风防浪舶多积贮舟中贾客莫浪喜山上髙人解笑汝
　　雪
　　三更星月寒炯炯四更霜风吹断梗晓来宇宙忽成空万里天河堕无影人间世界积滓秽化作太清无色境天上何人巧戯剧笑我痴眠方怯冷溪头梅花老于我卧树生鳞欲谁省饮羔金帐非我事煎水何妨试双井眼前清致不可辜诸公白战续清颍
　　别白水归大雪
　　氷枝压路不可行健夫快斧声丁丁南山未得过车道北山复作发屋声低枝丛薄亦可喜但觉身过琉璃城山髙路滑凛欲跌拄杖赖有青童君平安度岭笑相贺榾柮快暖胭脂春夜投野店且熟睡明日隂晴明日事
　　行雪
　　夜寒枕席跳霰珠夜深我睡霰亦无未晨仆起索炊火怪见满地琼瑶铺我行至此不得止但倚红酒爲先驱路逢十店九闭户苦寒正自无薪刍终然着地即化去造物何用劳工夫前山欲融未融处玉龙浮动青珊瑚藤梢竹刺时防缀寒食野花栖路隅小车行雪真有益平生防画无此笔
　　伏虎岭残雪
　　晴得一霜晴更穏饱饭不怕伏虎岭山髙积雪冻犹在昨日空惊雪画本日烘髙树玉槎牙时有氷花堕无影纷纷垂丝白海棠得冷时能畧苏醒可怪此君大曲折向人雅拜欲求拯拥袍公子亦吟雪岂识山中有此景笪桥烛下冩诗成一尊独酌谁能省
　　题画虫鸟
　　泥行郭索其神全枯枝独抱吟风仙细腰追逐相后先画眉双栖鬭婵娟一鸣一止俱自然老猴如鬼踞石边游蜂何爲过其前水禽伺鱼双眼穿久而无得倦欲眠鸜之鹆之髙树巅俯视螳臂爲垂涎之虫不作名利牵饮啄之外何所便人生扰扰真可怜笑谈对面森戈鋋王侯蝼蚁俱埃烟大年未可笑小年世间唯有虫能天
　　次韵郭梅边汤孤松见寄
　　杜门却扫冯敬通何人载酒暖此翁昼长书罢啼鸟寂山水似我清而穷山僧携来两诗巻笔势迅疾如追锋渔歌风断郭功父碧云暮合汤休公寒梅自照太古雪孤松压倒妖春红一时见此光怪物丈室忽换化人宫近者重逰寳林寺山行小辟炎毒攻唱酬坐觉山鬼泣谈笑不知酒海空当时分韵十五客冠童亦有童非童惜哉梅松不在眼自与脩竹爲吾宗传闻净觉更殊胜极欲往求三日聋补天久巳付昨梦面壁更欲收竒功百年金碧亦尘土须有好语留山中山中道人许我否饱饭摩腹聴松风
　　题耆英图
　　耆英防上十三人当时世道如初春洛阳牡丹非昔比妖怪百出年年新我见此图泪如雨诸老翩然过何许何时梦见洛阳春郑公揷花潞公舞
　　食鱼江水边
　　食鱼江水边投骨江水中众鱼逐其腴踊跃以相从所得仅濡沫满意如游龙焉知此弃骨与尔类本同人间网罗多江海不得容小鱼得骨莫浪喜且可慎汝出入踪
　　三香图
　　梅花瘦而贞霜磨雪折骨愈奇山矾清而野桃李场中不肯移梅也似伯夷矾也似叔齐水僊大似孤竹之中子不瘦不野含仙姿人生但愿水僊福梅兄矾弟真难爲
　　扬州后土庙琼花香如莲花落不着地丙子一夕大雷雨失花所在相传以爲上天云
　　朔风吹沙淮浪白二十四桥沉冷月颠雷夜半撼芜城雪蕚琼丝破空碧金缾嵗嵗献君王玉罂泛酒莲花香明光殿闭沙漠逺人自无情花断膓落蘂飞天识天路何如防树飞升去唐昌游女再归来城中只卖琼花露江南俘客吟如叫想像裁词不成调天宫夜宴按霓裳玉女擎花紫皇笑
　　明皇游月宫歌
　　铁龙一掷九万里银桥冉冉行秋水霓裳不是世间音只有嫦娥似妃子恍然一梦酒初醒依然玉座云母屏明朝冩出天上曲却笑羯鼓羊皮腥人间万事如秋草离别苦多欢乐少﨑岖万里锦官城此身曽作银桥行
　　西江栁氏月江诗
　　何人种此玻瓈橘挂在空髙寒露湿秋风吹堕清泠中惊杀神髯夜深蛰钴鉧潭中岂无月冷光长照衰覊泣何如阿孙屋头月时时投取杯中吸吸余吐向笔墨间纸上淋漓流月汁前年刼火到诗屋月走江寒烧不及青山夜起绕皆山满地芦花不堪拾何时短棹钓西江雪寒一夜无簑笠
　　罗稚川善画作此赠之
　　吾观天地间一一皆是画与诗渝川有二罗画得天地之英竒大罗诗名撼湖海小罗天机勃欝不得巳而水墨之摇毫造化巳破碎洒墨元气爲淋漓嗟余老眼得一见以手扪摸心然疑问君自古画有防君今此画师者谁君言我以眼爲手天地万物皆吾师吾能得其意与理貌取色相特其皮画成正未知似否人人有眼谁可欺譬之禅宗要透脱恋恋祖佛宁非痴作诗防出未来眼一扫徐熈与郭熈
　　相扑儿
　　一儿攀肩猿上枝一儿接臂倒立之立者忽作踞地伏攀者引头立其足飞跳倐忽何轻翾怜尔骨节柔如绵少年屈折支体软红锦纒头酒论椀此儿巧防未足称江南何限无骨人
　　网户叹
　　江南西风粳稻熟网夫出门网妇哭天晴黄雀飞苦髙县吏椎门怒震屋哨声飞空健鹘过迟速小误成蹉跎君庖不充将奈何
　　猎户叹
　　江南冬前虫未蛰猎师篝火熏穴急山中玉面何处藏供奉期程如束湿茅檐十日无炊米蓬鬓鹑衣瘠如鬼但教得狸何顾尔易牙奉君尚烹子
　　越妇采葛苦
　　采采山上葛攀藤歩岩幽上山逢虎狼下山逢猕猴归来絺绤之藕丝香且柔织成一片云精絶鬼工愁入笥献君王贡职民当修君王不自惜持以奉仇雠西施被服之俱是越国尤吴王抵掌笑于越吾何忧飞书益封地谓越吾诸侯嗟尔采葛伴辛苦勿叹愁天道有乘除若极行当休吴王沉醉姑苏上半夜不知吴国秋
　　陈清叔晩菊
　　物生何用出世早春风红紫今枯槁东篱潇洒一枝秋向来埋没不如草人生渉世亦如此风雪林中要耐老陈君臞然一寒素清絶谁如叔也好十年竟被先畴役大袖髙冠反颠倒黄金白璧尽辞去独与寒花澹相保问君对菊何所得租借半空诗富藁百年芳臭终不歇一时冺灭岂足道君不见渊明对菊无一钱千古诗名塞穹昊
　　赠长沙谭存心
　　谭君酒狂一笔万字不可当嗟哉胡爲乎不自贵重也而狂我知君狂不得巳欲倚杯酒呵苍苍苍苍不识君我识知君胸有光怪物问君今年其嵗防四十一矣无何仕光隂诞谩不可恃我昔行年亦如此相逢一醉令公喜解剑倾囷无壮士一簦独行风雨里老人夜醉谁汝止丈夫得志行所爲穷即低头教童子嗟哉乾坤如此而巳矣归来归来归来是
　　生日客朱溪主人云今年乃青山真生日也感其语作诗自夀
　　人生难得真生日正使百年才遇一我今客里值斯时况复主人相欵宻连宵举酒爲我夀满眼鸡豚破梨栗夀牋投赠盛賔友夀觞拜舞罗弟侄假令家居那有此米盐纷纠费爬栉去年闽山收弟骨日夜悲啼吟蟋蟀嵗晩方能负骨归此愿巳偿甘似蜜平生苦遭儿女累十年求解如沐漆今年二子各成婚坐防明年婚嫁毕云边太史相邂逅许我行年七十七盖棺以前日一诗万首犹堪剑南匹未知先生竟肯否不肯便问天公乞
　　雷震渔所之柱
　　瞥然满屋飞金蛇楼东楼西号火鸦天鼓百面一手挝百年老柱神斧加妇女惊倒儿童哇知君把钓江头沙明珠赤手龙颔拏天翁发怒爲此耶向来五鬼千夜义寒我饥我生眼花捧头惊窜如麏麚从此不作穷诗家
　　铜雀砚
　　老瞒智计笼天下歌舞未终铜雀夜可怜用破一生心不及当时台上瓦屑金作瓦费精神那知身后旋成尘流传千百仅一二付与所不知何人快阁仙人谀墓得品题更费东坡墨研磨辛苦政未休怜尔何年返真宅摩挲嵗月白髪生建安七子俱雕零安得春醪三万斛醉来快冩短歌行
　　刘阳卜氏耕乐堂
　　君当学君家君子儒西河之上可以老诸侯端拜爲师模君莫学君家老中郎河南田畜岂不好上林要牧天子羊秪今乐莫如耕乐悔我从初不曽学作劳自可操豚蹄旧读何妨挂牛角慎勿思成汤聘币起幡然伊尹当年巳大错
　　题画
　　云巢草虫十有七我言蜂蚁非虫匹我见二虫常敬之爲有君臣天所秩江南此虫久巳无烦君翦取赠老夫
　　李士宏得芗林五老石于野人
　　芗林丑石何曽丑化爲五老如此寿髙低俯仰各有意清润坚贞皆可友剜劖刻削巧戏剧谁爲此者鸿防叟铜盆古雅出髙丽玉筯清奇原史籀向翁神游渺何许此物亦落何人手野人得之安所用光怪出屋惊田妇天生尤物必有属诗老得之端不偶不须拄杖穿寒云几案之间有庐阜先生自是五山一视真庐阜犹培塿如何得此亦惊喜便欲赋诗爲不朽醉僧痴望作怪供持此或可博升斗壶中九华竟不得坡老叹息不离口仇池不借王驸马诗巻纷纷愁逆取达人着想亦未免何异儿童贪饼糗蛾眉山髙隔云雾此物今知属谁某世间奇寳虽可玩鬼夺客偷谁使守先生一笑付偶然吾欲藏之无何有
　　麦熟
　　今年麦熟亦可喜紫石霏霏落钟乳我从田家惯饼饵梦想风味今未巳箬叶浮浮卷牛舌甆瓯泛泛割龙耳一丸萝卜吾岂无悲歌不怕红娘子诗成不满贵公笑书生岂识饼十字
　　彭海月北逰
　　梦跨海风出埃万顷琼瑶双履踏四无畔岸水连天两椀琉璃自相合当时我外更无人仙圣往来班杂遝恍然梦觉失清逰正似明珠埋蚌蛤十年对月心自拜江南沙土老额塌羡君持月海天逰万里乾坤云一匝乘槎径到斗牛间细语星辰相问答知君此行有奇遇直挟星书扣阊阖羣仙若问青山人白髪秋深坐萧飒



　　钦定四库全书
　　青山集巻八　　　　　　　元　赵文　撰近体诗
　　元夕陪须溪野庙观灯
　　岂能狂落魄只似醉瞢腾媪拜儿防笑蛮妆鬼见憎客中犹有酒乱后此防灯携手沙河路前身梦里曽
　　次分宜
　　分得宜春地东偏一画屏洪阳仙洞古龙姥故祠灵雨过溪痕长春囬草意青道傍聊下马剔藓读碑铭
　　贺一年年
　　总角坐成老孤生自可怜遂爲众父父又贺一年年桃板无新语屠苏妨早眠柴门无可掩来者自萧然
　　哭萧渔所
　　于佛曽闻法因诗遂得贫若爲三尺喙不了百年身在昔真子如今主水神饭余茶又熟不学泪沾巾【渔所且死见有邀爲水部神者】
　　哭张文翁同舍
　　岂意渴相如俄爲化子舆平生一杯酒活计百篇书同舍遂欲尽吾生不愿余如今念夫子痛饮未全疎扶上竹车去知无再见期谁能逃数定不必恨归迟白髪扶棺母青年上学儿乱来朋友少洒血一题诗
　　寻郭道士不遇
　　问师云巳出杖履水东湾世上方多事山中亦小闲竹光新雨后禽语夕阳间自出云关去钟声送我还
　　纪梦
　　至南剑宿州致知斋明日访簿尉墓是夜从者胡睡而魇问之云梦一白衣人将一白衣少年入斋房吾据案观书少年再拜无言而出我寤犹见其出也故惊时深卧足下蹴深告之深恨曰我方梦惊我问何梦亦梦一少年深衣入拜我其少年亦无言而出深不识叔言状颇相类
　　既不梦于我胡然无一言形容那可认骨髪想俱存泪尽血犹滴雾开山尚昏相防怜稚子老病莫销魂
　　元日
　　又见王正改旧年此生此去防新元自无賔客来防嵗不遣儿童苦闭门雨带痴寒禁草色雪吹残片上须根小孙未省人间事尚拟今宵守嵗樽
　　二月十四夜梦中吟云隔溪啼鸟东风软满地落花春雨深次日陪谢少府饮章圣寺足成之
　　留得余寒伴客衾蓦然万感赴沉吟隔溪啼鸟东风软满地落花春雨深草草一樽聊若下匆匆千载亦山隂月溪桥上凭栏久应有游鯈识此心
　　雨过
　　雨过山田物物穰斋庖煑豆喜初尝茸茸绿荚牛毛浅戢戢明珠蚌蛤长不直画堂擎玉腕只宜吟客饱藜肠食余依旧堆盘在贵贱同归何有乡
　　哭丁千崖教授
　　一览楼头笑拂衣今朝何意此歔欷断无痛饮歌都护那得重归见令威太学废来同舍尽清江好在故人非我来岂是无情者爲哭妻儿无泪挥
　　寄孙小隠
　　恰似东山不见时我懐如此更能诗传闻荐表虽无验感激修涂独见思渝水微茫蓬岛外秋风浩荡菊花期别来残锦何堪寄羞示孙郎帐下儿
　　寄欧阳振仲
　　晩客他州只爲饥无人可与话心期前生一念有今日投老相逢复防时头白可知天下事秋深定有客中诗何当细语梅花下眼底故人今在谁
　　次韵文以正
　　家住荒寒野水濵老来无处避风尘祼人至境有不祼臣族幸然非乱臣鬓影半因忧世白眉端时爲得诗伸盛衰物理烦君防旧日钱神今更神
　　次韵赵韫玉
　　坐拥寒炉酒入肌偶然谈笑胜于诗空斋着雨更愁絶往事如云劳梦思嵗月只供吾辈老经纶不了古人痴狂来欲碎琼壶起忽忆残钟禁夜时
　　次韵友人
　　相逢小坐芷花秋絶胜扬鞭并与幽世上十年尘转海人生万事博悬投当时对酒曽辞酒今日言愁始欲愁何不倒囊来一醉旧题重访酒边楼
　　哭文溪
　　满襟和气任天真岂意俄成千载人笃厚西都诸老传宦游南海宰官身竹君所幸存中子荀氏何妨有二仁早及相门今白髪传来哀讣倍酸辛
　　忆得梅边载酒时梅花依旧主君非春如生客至谁省人与残年去不归铜雀帐存仙似梦金台鴈到客沾衣清朝庶政须参决却怕除书出帝畿
　　坐睡
　　非痴非梦小瞢腾瞑坐还同入定僧口似汝阳狂见麯头疑季子困悬绳儿来问字防三退客苦多言彊一譍日日如期不相贷世情谁似尔堪慿
　　次韵孙小隠九日
　　壮老相催巳久知逢秋正自不须悲向来蚁国一塲梦此去牛山防首诗且共黄花嬉晋晩嬾携白髪过燕垂江南风景何堪说却爱新来眼着篱
　　聴雨
　　散髪欹眠困郁蒸谁推河汉落红尘电光照雨不可尽雾气满空疑有神驾海怒潮新月夜绕山腰鼓建溪春此声此景谁能冩输与城中不寐人
　　和简斋十月
　　巳惯禁秋不用悲无情日月去如飞霜晩起风鸦自宿江南欲雪鴈安归小园梅花照眼在老子鬓毛如昔非败絮与官供战卒遥怜老妇泣牛衣
　　早过歴塘
　　细细清风吹月明笋舆如泛夜舟行草根带露有虫语茅屋闭门唯犬声鬼燐影寒惊逺去曜灵睡起亦东征踏车田父莫嗟怨如此早凉谁与争
　　海棠
　　纎纎光润态偏浓曲曲花蓬暖自融娇泪恼公初着雨丰肌病酒不宜风人疑欲睡髙烧烛天悔无香剩与红正使吹残亦何恨向来艳艳本空空
　　咏梅
　　我与梅花别一朞停云倚树鬓成丝偶于蹊路相逢处正似故人初见时清里有和夷惠圣寒边带瘦岛郊诗客中无酒能消得共拨寒灰坐欲痴
　　欧阳时可来访感而问之故临别赠此
　　二十七年重合并旧游囬首絶堪惊世间至竟寿多辱造物不如君有情白苎春风留古意青灯夜雨话平生子由无复连牀日赖有秦黄是弟兄
　　张南溟山长相邀紫极宫西雪楼登髙姚南桤言北方异书载大鹏事
　　冩韵亭髙楼更髙百年登览着吾曹客和月日成三九我与鲲鹏共一毫山吐南云飞炮石江横西雪涌波涛黄花到眼应多感不欠黄花揷鬓毛
　　丁酉元日示儿
　　新春喜见甲子日汝辈岂知丁酉科酒少亦呼邻共饮家寒敢问客能过堆牀万巻皆可饱如此一贫吾巳多忽忆东坡戏赵叟明年六十奈君何
　　富水曽教授夜饮有作
　　心斋聴讲趁诸生何意相逢曲豆城急雨狂风十年梦青灯白酒故人情形骸改化悲欢异嵗月销磨感慨平却恐斗牛惊紫气寒炉今夜聚文星
　　饮袁国宗
　　一丈明牕便有余四人燕坐小蓬壶可怜一月半晴雨未省百花今在无眼底是诗皆可赋樽中有酒不须沽更阑醉后便归去赖有门生稚子扶
　　捕守宫
　　向来上阳人尽属沙叱利长门不用守蜥蜴草间戏
　　村行所见
　　良苖未成实绿色相交加南风嘘拂之奔走如惊蛇
　　晨起三首
　　晨起出门去江声自悲咽满目无行人前山雾如雪山寒日不光举目断人肠儿童莫问路怕是小筼筜【小筼筜铺昔年与亦周入闽至此俱病得片纸告急丞相丞相以书遣医来又二专卒六轿夫五百楮余得书喜甚时亦周巳不甚能喜矣】
　　三人相对眠眠中各自梦觉起偶开门老树绿不动
　　书扇二首
　　明月何时掇秋风防日还若教人不热敢怨我长闲墙外数茎新竹楼西一抹斜阳偶游蚁穴初觉细听蝉声自凉
　　睡起
　　小牕午热倦如栁睡起雨来江浪声快意百年浑似此不须浮海覔长生
　　竹枝词
　　终日望君君不来爲谁犹住欝孤台幸自一年无梦到谁教昨日有书囬
　　江南女儿善踏歌桑落酒熟黄金波洗壶日日望君至君不来兮可奈何
　　听儿童歌船作竹枝助之
　　田舍儿童走似麞踏歌椎鼓鬭颠狂元宵乞汝闲防日元宵过后种田忙
　　哭亦周
　　去日相携涉畏涂归来形影自相扶倦行小憇荒山道怕听深丛叫鹧鸪
　　堂上华颠泣欲枯哭声那解到黄垆千般欲解郄公意难得嘉賔一箧书
　　擢第君王与袍笏盖棺丞相办深衣江南仕宦堪车载如此全归似汝稀
　　二十年来黍一炊英风惟有塜累累儿童踯躅牛羊戏陌上行人谓此谁
　　皆山夜起
　　上田下田水哓哓南岭北岭虫啁啁如此月明谁管领可怜满壁海棠梢
　　隣家闭门月色好篱落参差残雪中想见老农方鼾睡不知门外有清风
　　正月十四日大雪上信国公冡
　　哭得愁云转不晴山风吹泪欲成氷两年不过西州路今日来登下马陵
　　气槩堂堂压九州谁知零落此荒丘却烦野老编松叶怕有牛羊上冡头
　　共出长汀恰此朝荒山露宿草萧萧如今踏雪来防冡囘首当时未寂寥
　　十年目与肠俱断不见延平病鴈囘若不从公天上去定应随我雪中来
　　读史
　　夹寨功名节节奇门髙事起更堪悲身亡家破英雄笑恰似伶官戏罢时
　　伤逝三首
　　昨日相扶尚自存今朝痛哭奠清尊如何一夜音容隔便有纷纷说梦魂
　　老人不哭自销魂况复长号病眼昏终日哭声那可听一声声有一般言
　　老去真无泪可挥断肠三十八年非忍防乳者携孙揖怕见亲情别柩归
　　榕村田家
　　门外萧疎竹数行小池聊可浴沧浪木牀留向竹隂下儿踏田归话晩凉
　　朱湖
　　髙低榉栁绿如苔三两柴门傍竹开此处定无人挟弹青青乳燕出溪来
　　汶归舟中
　　咿咿轧轧橹声歇凄凄切切寒蛩鸣满空星斗不解语时与渔火争晶荧
　　送春
　　晓起裁诗拟送春临池把笔意殷勤何人送得春曽去只见春风解送君
　　次韵感旧
　　人间嵗月如江波欢乐苦少哀情多千曲箜篌弹不尽公无渡河公渡河
　　秋雨
　　秋雨沉沉酒醒迟小牕灯火对唐诗是谁隔屋鸣弦管恰似吴山梦觉时
　　灯前咏诗
　　青春苦留不肯住白髪不招还自来闲防灯前冩诗手百年端是窖中埃
　　愁坐
　　草色青青有底忙空斋愁坐日偏长一春不作防花梦满地苔痕煑药香
　　戴嵩牛
　　荒草茫茫一笛风犘鸣未必牧人通归鸦落日江南野何限人间真戴嵩
　　百牛图
　　浮沉隠见各从容不借山童尺棰功一犁春雨吾事济何用啧啧多牛翁
　　东兴铺二首
　　老人无泪与君啼梦里相逢路竟迷二十三年崇胜寺对牀今夜是江西
　　老老堂前寿酒杯乡人曽羡锦衣囘那知此日还乡处剰有东轩长老来
　　昔年二首
　　昔年携汝赴闽京此日深儿尚未生今日携儿收叔骨一如当日共伊行
　　少年如此巳成枯我亦重来白鬓须正使冥冥有知识不知还认阿兄无
　　意行
　　午坐如痴嬾唤茶意行因到野人家千红万紫随春去独立溪头防荔花
　　张司空庙
　　式干殿久化烟埃忠壮祠犹立水隈当日早如龙剑逝免将分拆累三台
　　两峰睡觉
　　宿酒初醒唤梦囘起来诗句暗敲推山童熟睡呼不应枥马龁刍风雨来
　　太真入宫图二首
　　据太真初入宫方爲寿王妃三郎不应走马来迎若常时自华清囘首有三姨从今皆无之此当是太真尝忤防遣归明皇思之使力士问焉妃剪髪以献上恻然再召入故明皇出迎而力士前焉
　　未舞霓裳寳髻斜流苏帐里再盘鸦君王细防春风面终是香云减一些
　　夹道千花护防云三郎马上不胜情谁知绣幰深深许中有渔阳百万兵
　　秋夜与空舟弄泉于北溪之上赋是诗
　　四更欲尽草露湿万籁不鸣山月闲往往虎蹄留道上时时人语出林间
　　题郭索集
　　钩辀格磔李羣玉嵬眼澒耳樊宗师人生歌哭贵适意闲倚秋江听竹枝
　　倦极
　　倦极得凉意自适芒席何必殊桃笙啼鸟一声扇堕地我睡巳足非渠惊
　　禾川归途
　　天亦寒痴日易曛客情黯黯似春云不知细雨止还作自倚篮舆防水纹
　　春风髙
　　报楚彊吴一世豪属镂夜赐竟徒劳繁华极处能囘首惟有春风第一髙
　　酧郭书记
　　天将才调累君闲新领仙除记室间半夜月寒眠未得灯前草奏玉京山
　　桓温
　　亦恶人言如处仲爱闻伎说似司空假饶眼耳浑相似正恐肝肠自不同
　　展亦周墓
　　竹刺藤梢未易攀一杯红酒酹荒菅携儿不敢髙声哭僧录新来住此山
　　诗九首托南剑刘教寻亦周墓焚之
　　自出延平十八年年年谁与酹荒阡若爲化得衰翁骨去作圹中三百砖【丙子十月文山自南剑出汀葬亦周凤山崇胜寺匆匆止得三百砖砌圹内】
　　舜卿墓表屹东禅却恐如今不得全崇胜山中一堆土故应汝骨尚依然
　　平生二老最怜君今日相随在九京汝得从亲吾孑立不知谁死复谁生
　　如此情钟少梦君絶疑魂断巳无魂新兴道士传消息知共乘云玉帝门【髙沙新兴观谢道士附体亦周言文山今在玉帝门下我亦常与之防】说与辽东丁令威天长海濶不须归中郎便有重还日膓断生妻巳去帏
　　十八年来老眼枯只今白尽旧髭须假饶梦里重相遇知汝犹能认我无
　　妻子相寛亦偶然老人何用许悲煎沉忧若解令人死何至相疎十八年
　　怕防杜老懐观頴厌见东坡说子由毎读渠诗先掩巻旁人怪我泪双流
　　刺血题诗寄阿侬断膓五十五衰翁此诗到是衰翁到此血由来与汝同
　　赠山人二首
　　水秀山明防百年一朝城市化荒烟朱门富贵巳如此犹有人争旧墓田
　　谷陵岸谷本何常尽是盘龙梦里冈欲买一丘埋浑沌却教世上再羲黄
　　江路闻松风
　　雪里云山玉作屏松风入耳细泠泠朝来醉着江亭酒却被髯龙唤得醒
　　题米芾山水
　　逺山浓淡防无影逺树髙低略带行不是糢糊并纸败无人知是米元章
　　雨后
　　雨后临池草色浮小楼欲上又还休儿童问我悲何事忽见山茶长一头
　　诗余
　　乌夜啼【秋兴】
　　院静槐隂似水雨余蝉语先秋熟残梅子无人打金弹满红沟　又送行人归去谁怜倦客淹留画舡旗鼓江南岸人倚夕阳楼
　　阮郎归【梨花】
　　氷肌玉骨淡裳衣素云生翠枝一生不晓谪仙诗雪香应自知　防雨后禁烟时洗妆君莫迟东风不解惜妍姿吹成蝴蝶飞
　　又【惜春用前韵】
　　舞红一架欲生衣残英辞旧枝雨声自唱惜春词行人应未知　新火后薄罗时君归何太迟镜中失却少年姿年随花共飞
　　苏幕遮【春情】
　　绿映平烟树逺村落声喧鳬鴈归来晩自倚防干舒困眼一架蒲萄青得池塘满　饮先愁吟又懒防许闲情百计难消遣客路不如归梦短何况啼防怎不教膓断
　　侧犯【夜饮海棠下】
　　恨花开尽夜深自敛胭脂颗雨过绕曲曲花蓬锦围褁浮空烧蜜炬香雾霏霏堕无那倚滴滴娇红笑相亸歌俦饮伴花底围春坐念满眼少年人谁更老于我嵗嵗花时洞门无锁莫负东君酒盟诗课
　　石州慢
　　京浙尘埃闽峤风霜不觉催老封侯事付儿曹懒把菱花频照明光赋笔那知白首山中年年管领闲花草叩角夜漫漫问何时能晓　堪笑空有传世千篇正似病呻饥啸欲傲王侯早被王侯相傲盖棺事定即今老子犹龙荣枯得防浑难料无酒不须愁问黄花知到
　　望海潮【汉龙有章韵】
　　云外梅隂雨余苔晕嫩寒初沁罗裳书几凝尘琴丝带润小牕幽梦生凉新水涨银塘恨王孙去后烟草茫茫记得湖山胜处相对拆封黄　情牋思墨犹香奈当时两鬓都是吴霜兎頴吟枯鹴裘解尽何意此游梁旧话不堪长便倩薰风吹去本地防风光惟有青山伴我耕钓老村庄
　　大酺【感春】
　　正寳香残重帘静飞鸟时惊花铎沉思前梦去有当时老泪欲弹还阁太一宫墙菩提寺路谁管纷纷开落心情浑何似似琵琶马上晓寒沙漠想筝鴈频移钏金度瘦素肌清削相思无奈着　重访旧谁遣车生角暗记省刘郎前度杜牧三生爲何人顿乖芳约试把菱花拭愁来处鬓丝先觉念幽独成荒索何日重见错拟扬州骑鹤绿隂不妨细酌
　　莺啼序【春晩】
　　东风何须红紫又匆匆吹去最堪惜九十春光一半情绪听雨到昨日防花去处如今尽是相思树倚斜阳脉脉多情燕子能语　自怪情懐近日顿懒忆刘郎前度断桥外小院重帘那人正栁邉住问章台青青在否芳信隔魂无据想行人折尽柔条滚愁成絮　闲将杯酒苦劝羲和揽辔更少驻怎忍把芳菲容易委路春还倒转归来爲君起舞寸膓万恨何人共说十年暗洒铜仙泪是当时滴滴金盘露思量万事成空只有初心英英未化爲土　浮生似客春不怜人人更怜春暮君不见青楼朱阁舞女歌童零落山丘便房幽户长门词赋沉香乐府悠悠谁是知音者且绿隂多处修花谱殷勤更倩啼莺传语风光后期莫误
　　又【有感】
　　秋风又吹华髪怪流光暗度最可恨木落山空故国芳草何处防前古兴亡堕泪谁知歴歴今如古听吴儿唱彻庭花又翻新谱　膓断江南庾信最苦有何人共赋天又逺云海茫茫鳞鸿似梦无据怨东风不如人意珠履散寳钗何许想故人月下沉吟此时谁诉　吾生巳矣如此江山又何懐故宇不恨赋归迟归计大误当时只合云龙飘飘平楚男儿死耳嘤嘤昵眤丁宁卖履分香事又何如化作胥潮去东陵岂是无能成败纷纷归来手种圃　膏残夜久月落山寒相对耿无语恨前此燕丹计早荆庆才疎易水衣冠总成尘土鬬鸡走狗呼卢蹴踘平生把臂江湖旧约何时共话连牀雨王孙招不归来自采黄花醉扶山路













