　　钦定四库全书　　　　集部六
　　沧螺集　　　　　　　别集类五【明】
　　提要
　　臣等谨案沧螺集六巻明孙作撰作字大雅以字行一字次知江阴人元至正末避兵于呉初受张士诚之招旋去之松江洪武癸丑召修日厯书成除翰林院编修以老病乞外授太平府教授入为国子助教寻迁司业以事废为民复复官长乐县教谕作自号东家子宋濓为作东家子传推挹甚至明史文苑传附载陶宗仪传末是集凡诗一巻文五巻其诗力追黄庭坚在元季自为别调集中与陈检校诗有曰苏子落笔崩山海豫章吐句敌山岳汤汤涛澜絶厓岸防防木石森剑槊二子低昂久不下薮泽遂包防与鳄至今杂遝呼众賔谁敢崛强二子角吾尤爱豫章抚巻气先愕磨牙咋舌熊豹面以手扪膺来就缚士如此老固可佳不信后来无继作其宗防灼然可见然才力不及庭坚之富镕铸陶冶亦不及庭坚之深虽颇拔俗而未能造古东家子传一字不及其诗葢有微意非漏略也至于文则磊落竒伟而隠有程度卓然足以自传东家子传谓他人之文束于理则词不畅肆于词则理不直惟作洞瞩千古之上析之则理胜辟之则词严动有据依皆非臆説明史文苑传亦称其文醇正典雅云乾隆四十二年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀



　　钦定四库全书　　　　集部六
　　沧螺集目录　　　　　别集类五【明】
　　巻一
　　诗
　　卷二
　　序
　　巻三
　　记
　　巻四
　　书
　　传
　　巻五
　　杂著
　　巻六
　　杂著

　　沧螺集原序
　　东家子名作字大雅官以字行故一字次知姓孙氏世为常之江隂人自曾大父澂川先生四传至公而学益大门人弟子以清尚先生称之而不名著书十二篇号东家子词防闳博尽古人未发杂之子书中益不能辨也江西饶介之以才自负不轻与人尤喜其书曰公勉成之防有识者奚必后世扬子云哉至正兵挈家三吴间尽弃他物唯载先世藏书两弊簏而已太尉张士诚闻而廪禄之卒以母病谢去用是益贫然熈怡自若略不为动久之众为买田筑室家于淞焉自余在禁林时已闻其名而未之识也洪武癸丑朝廷议采天下士篹修日歴以濓与縂裁间求士于礼部尚书牛谅谅首以公对且出其文一编读之不觉叹曰安得与此人比肩一时以快平生之愿与未防公起自田里诏与编修入内因得朝夕相欢越六月书奏例除翰林编修官公独以老病乞外授太平府儒学教授三年选天下学官内任公复在行比考春官廷对皆第一除国子助教明年分教中都又明年召还成均又明年陞国子司业前后八载与公对牀促席拥炉夜话皆未若出入禁闼同宿翰林日最亲且久也公器宇凝静似不能言而通亮过之与人交初若秌霜之不可狎久则如冬曦之不忍去虽或以是非煽公惟自切责终无忤色平生所得一出古人文特余事耳然亦靳为之有至数年不获一字者唯好著书当劔防之声相应遇其得意穷日夜笔砚不辍家人数诮让之曰吾生丁乱离复忧饥寒既无益于时又无闻于后是岂天所以生余而余所以事天之心也哉其励志不息若此仆尝窥其成书一二如鲁斋王公仁山金公白云许公诸乡先正义有未竟理有未白公一一析决不啻亲承曾思之传洞瞩千古之上析之则理胜辟之则辞严动有据依皆非臆説此公之学不可及者一也他人之文束于理则辞不畅肆于辞则理不直惟公折旋蚁封不失毫发下上峻坂如履康庄此公之文不可及者二也公负二不可及乃欲以文藁属余余谓文之有序本故旧门生类次成编志其歳月非以为文之重轻也矧公事业文采方壮未老顾岂菲辞所能賛其万一哉唯东家子冝有序又故左丞周公伯温已述于前独小传缺然未书余辱在记载姑摭其概以贻知是书而不知其人者观焉賛曰东家子中虚外夷铲锄城府虽岩栖谷饮逰于造物者不能过也至于折冲造诣弗茍异同卓然自成一家眞士之谔谔者矣圗説答性难等篇神采俊发正气满容濓洛之外康成軰有是言与人言东家子书其醇正似孟轲其环玮似庄周其谨严似通书其峭厉似法言而又约以六经之渊奥周以天下之知虑博大哉仁义之言斯其为东家氏之学也吾于公之文亦云金华宋濂撰



　　钦定四库全书
　　沧螺集巻一　　　　　　　明　孙作　撰谢马善卿送菜
　　尝欣食菜美自谓肉不过今晨齿頬间屡咽安敢唾持粱囓肥鲜野簌谁当课使君可怜人异味谙小大我本江南樵酸寒羮不和空肠转藜苋粝粟连穅雨韭春割苖霜菘秋饤座羊蹄醸旨蓄蒲歜杂细剉芋魁掘地底茭首洗泥科木鱼三百头竹笋一万个朝湘出山厨夕煮吹烟锉堆盘青黄具入口生澁奈以兹媚盘飡颇复如君作采之谅有时蒸或躬自佐白塩防葱橙红椒罗臼磨蔗锡质剂调酽醯芳辛破香饭炊屡熟宿酒酲方饿鹅掌推不受鳖裙空欲蜕馈案连十罂饱食深自荷霜根咀寒虀三叹论竒货氷壶夺仙厨适口腾轩簸四海一东坡拙谪常坎轲参军半亩菜诗句剧嘲贺我惷不偿一造物知何抱瓮力不任负锄筋苦堕亦欲赋归田自种百亩稬传君作菜法花甆旋封褁食勤不媿天日晏从髙卧
　　忆昔
　　留滞长羇旅今年辞渡江朝霞晴俯槛细雨晚临窓短髪梳千下潜鱼见一双惊魂犹未复梦枕海涛撞
　　丘氏故园
　　魏公大府司农居园出东厢百歩余两朝文献子孙盛万巻诗书兵火俱旧闻长老为言此昔时相府今存防独此僻在沧江濆似有神灵相其氏芒芒天运不可推太息平泉草木非曩者大官三四叶近者勅命犹相辉两园何苦事变革【丘氏有内外园】松桧蚁鑚惟菜麦氷壶【亭名】水栏鸱伺鱼芍陂稻田牛负轭我惭不至惊十年歳月轮云心惘然亭子当江望由里儿时忆上假山顚嶙峋怪石森相向卧草同归一长叹灵璧何年到日边【园有灵璧石甚秀杰今入内苑】金茎此际承天上东家新亭花满园瑚柯长海栢连寸田尺地百金买看花一月人争传世间万事无不尔镂石镵金安足恃荆丘不出二百年桃源得三千歳文章事业荖可遗宇宙髙名终古垂隆中草庐蜀主到杨雄旧宅西人知田荒室空纷感激操镘再过空四壁秪有南阳白帝城薄夫起钦尊故迹长歌自作还自吟美酒得钱须为斟有懐莫挂度外事留眼坐看梅天霖
　　食橄防
　　碧云高叶树亭亭雨打风披子更深到口眞如觅幽句急搜佳处已难寻
　　送葛倅还金陵
　　勾漏人传旧葛洪夜深吹笛向江东海楼防散金山寂淮月清悬石垒空骢马昔时瞻御史倅车今日见明公【倅之父曾为御史】别懐万里如潮急相趂西州舶趠风
　　夏日与诸友文燕
　　平生四海交佳友一二数蚤年识黄九【黄叔彛】诘屈盘新句烂漫多文辞晚复亲李杜【李可乆杜子才】墙东避世公【王原吉】十载厌城府暇时得相过虽夕欵蓬户太丘两佳儿元方吾所慕【陈希文】半升折足铛白石日夜煮低头诵经史未觉霜月苦今春一相逢喜色动眉宇从师入天台拟续兴公赋我行适四方日与樵牧伍敲门三益友惊散牀下防一呼未即衣再呼及屦起陈四席坐李杜黄及余相对出肝膈遂忘亲寡旅上马来及晨投辖过映午谈谐肘腋腕拜跪肃樽俎歴数座上客坐欠两公语两公今何在江湖渺脩阻缺然缯化蝶又似蟨迷駏防合疑有时交亲不在故凡此宿昔契毎懐连牀雨谁知一饷乐竟违通昔晤誓去挽莫留尽日空詹竚
　　足疮
　　足非病跛苦疮痍兀立携藤拜跪迟倒屣掇皮眞自见登堂着袜怒何为空轩独卧懐防麯幽径防行畏蒺藜俗客相过尽推去一杯五积睡还冝【五积散酒治湿】
　　送杜孝亷徃句容
　　江东胜地压西浙句曲山传天下稀林间风生一虎过石上月明双鹤归我拟华阳裁白帢君如莱子奉斑衣日长悬幕娱亲地小轿疎櫺入翠防
　　雪桃二首
　　昔哀公以黍雪桃孔子非之近世以饼雪桃莫觉其非也赋二絶以伤之
　　饼可充饥黍可餐桃如大药驻朱顔空肠待得三千嵗辟谷何人不入山
　　大桃刺口如猬毛小桃青硬不容刀端门马上晨炊饼谁信人间用雪桃
　　读丹经
　　服食安可信丹书皆妄语欲脱髪枯而假金石固金石本自坚爪髪免腐有身即有患此理不难悟长生就有术古来何贤住神仙五百年石髓流青乳服之等天地千岁不足数此语信可徴王烈今在否旌昜本静者好道孰为伍一朝上青云千载遗白防当其防宅时鸡犬亦得去胡为事葢棺牛羊践丘莽下士喜闻道缩口厌清苦空言愧杂乱巧辩争寸缕所计身后得未见一分补始吾甚爱之穷诘言更沮仙诚在世间不见良不喻
　　客中秋夜
　　故园应露白凉夜乂秋分月皎空山静天清一鴈闻感时愁独在排闷酒初醺豆子南山熟何年得自耘
　　为翟守赋双桧
　　公馆萧条百歳余独存双桧向江隅山川云雨时时会造物风霜隠隠扶后土不埋龙蜕骨赤霄端有凤将雏醉翁草木皆堪敬闻道邦人画作圗
　　还陈检校山谷诗
　　苏子落笔奔海江豫章吐句敌山岳汤汤涛澜絶崖岸防防木石森劔槊二子低昂久不下薮泽遂包防与鳄至今杂沓呼从賔谁敢倔强二子角吾尤爱豫章抚巻气先愕磨牙咋舌熊豹面以手扪膺就束缚纎毫剔抉难具论宛转周腊为郑朴烟霏澹泊翳林莾赤白照耀开城郭沅江鳖肋不登盘青州蠏胥潜注殻洞庭东南入无野二仪清气会有壑士如此老固可佳不信后来无继作我尝一诵一囘顾如食橄防行劔阁忽闻冻雨洗磨崖抵掌大笑工摸作诗寄谢君不然请从师道旧所学
　　大堤曲四首
　　日落襄阳城月照大堤曲綉颊似花红含情江水緑君骑白马来我骑青去背面不相识两马骄嘶住汉水可方舟大堤容两轮春风堤上花不入汉阳津宜城竹叶酒女子数钱沽上马问儿童醉似山公无
　　送徐縂管入杭
　　防陵人忆旧将军细柳堦前叶又春万里北风归化鹤十年西地见麒麟卧聼筚篥沧江逈醉草乌丝画防新骏马好陪丞相后竹枝歌吹绕湖滣
　　切藕
　　碧节氷丝透薄寒金波初出荐雕盘昔曾太华峯头见今向佳人掌上防
　　菽乳
　　豆腐本汉淮南王安所作惜其名不雅余为改今名因赋是诗
　　淮南信佳士思仙筑髙八老变童顔鸿寳枕中开异方营齐【去】味数度真琦瑰作羮传世人令我忆蓬莱茹荤厌葱韭此物乃呈才戎菽来南山清漪浣浮埃转身一旋磨流膏入盆罍大釜气浮浮小眼汤洄洄顷待晴浪翻坐见雪花皑青塩化液卤绛蜡窜烟煤霍霍磨昆吾白玉大片裁烹煎适吾口不畏老齿摧蒸豚亦何为人乳圣所哀万钱同一饱斯言匪俳诙
　　寄淞江陈山人
　　百年苦忆高常侍多病谁怜孟浩然旧喜渉江今不渉空斋时阅友朋笺
　　雨中
　　江南斗米三百钱抱饥闭门人昼眠衾裯入市不论直破灶日中炊湿烟
　　飞鱼【有序】
　　暨人航海得飞鱼于黑水之洋其长二寸頥两鬐各广长寸余张为两翅海风发作从波涛飞集船上如燕雀既止则不能入水意者爰居海鸟亦此类欤庄周所谓鲲化为鹏不荒诞也为赋一诗
　　海于天地中物不能比大隂阳浩出没造物穷荒怪力足浮三山势欲吞大块岂惟日月浴兼疑鬼神会披经案山海异族纷琐碎我时一徘徊足蹑二仪隘焉知贾客軰入海如入阓风昏白波驶雨惨黒洋迈批石嗔火发【海船夜投物波中如火烈】囓指愁舟壊【舟人见海怪则囓指注血于波其怪乃没】飞鱼集樯柂翅尾错珍贝初疑燕雀翻复骇蝗螟坠非类感所稀枯腊拾海外三韩雨雾洗百岛风烟带参荖挿双翰欹侧张两斾形模小鲜具意气鹏鹤类祗惭海若笑狭小矜此軰我复海若万彚同一态神灵数巨鱼鲲鲸防鳄魪智屈云雨能肉大何足脍龙门万鱼跃此翼吾所快
　　送人徃宣城
　　送客宣城郡吟诗忆土风雪肤银杏白火颊木红楚殿荒山里澄江出树中君亲三载仕我友一罇同
　　次韵大年弟舟中见寄
　　半生蜡屐负清游两脚幷州复故州铁笛呌云疑昨夜江云隔面已三秋
　　约潘元龙逰恵山
　　锡谷名泉夸第二江水由来胜山水中泠天畔隔苍烟九龙眼中荖可喜我梦临此鍳眉须褁茗烹煎携緑珠老僧毵毵妙而臞忽来説禅坐跏趺三生岂是旧縁法明日买船当下牐共君乌纱一褁头野岸春洲防晴鸭
　　归带惠泉邀诸友茗饮
　　江南浙山俱可人泽北惠泉尝入梦昔年濯足望具区船头百折烦遮送髙情数与此山期舟不冲风雨尼之天公忌人如忌疾十年欲去事长违昨宵拄杖落林谷画舫载泉赢百斛为倒龙堂明月珠共试蛇坑小苍玉故人谈颊翻九河舌本咽枯知奈何此泉此茗不易得缓饮缓煎还可过人间酒肉谁厌臭我味此泉渠闭口身如瓠壶过汤羌慎勿与方传不朽
　　石菖蒲
　　晓露飞初湿春苖剪又生静怜千叶瘦幽喜一峯横鬰鬰明人眼青青异物情安期如可待吾亦扫黄精
　　九日
　　南国炎蒸初罢暑楚江凄澟又惊秋轻霜未破千株菊髙浪间登百尺楼陶令去官非为酒海翁无伴不忘鸥莫愁短日催长夜且赏清尊映黒头
　　识字
　　文章不经世识字长苦饥而令七尺躯媿此一鸱夷何似不读书买牛荷耡犁六经垂照耀九道驰坦夷天门西北开达者得升跻儒冠立其下寕问渠是谁凤雏生不凡三日愿髙飞蓬鸠逺未识老死安其卑二鸟各适性吾方定其施鸠兮鸠兮汝勿朝阳合得凤来仪一举万里青云栖汝鸠虽老安得知
　　舟泊吴江呈防上人
　　松陵桥畔太湖前斜日青枫系客船引颈数防花鸭乱含情深媿白鸥贤千镫庾岭传无尽一宿曹溪觉有縁稍待月明风细熟卧吹箫管学坡仙
　　萤火
　　雨中萤火看不灭入户潜行欲近人槐市书生经满案微光待汝续鸡晨
　　放萤
　　一室琴书露竹凉小窓深揜坐匡牀戏寻脉望看竒晕忽覩丹良防冷光【萤一名丹良见大戴礼】谁録异方知郤马我矜微物解升堂白头爱伴书帷客苦节宜侪弟子行
　　酬蒋逸人连日观花之会
　　照坐金沙笛里开青春两度为花来红妆初见三千指锦绣重添一万堆细雨流霞移曲槛东风落日坐平防深红浅白俱情称醉后题诗记此廻
　　喜晴
　　推枕睡未醒暖汤呼我沐朝日明瓦沟夜雨塡涧谷出门正东望青山绕茆屋鬰鬰林树姿练练云气緑如以千丈缟纒此两衲足山方净眉髻我亦纵耳目欣然欲推挽容抱犍与犊生意固静佳世事苦局促薄田在东野耒耜手未触如何有暇日煮石饮溪渌散愁一过从免事糟与麯得此谅已多辑语书诸牍
　　大年雨中见寄二絶因次韵
　　十载青春伴旅游无田安敢羡归休夣囘读罢凄然句正似彭城风雨秋
　　笔端江浪贮云烟爱汝新诗字字传为报客懐无一事日凭花鸟唤春眠
　　沙上
　　百年神物会出此逺人村浪汹江翻屋沙崩树囓门芋魁锄地底鹿角长溪痕开辟当天意弥茫恨吐吞
　　莫抵西郊
　　白日崩云莫色微柴车独不欵髙扉十觞酩酊浮家酽五载暌离笑客衣瑟瑟雨声寒渐宻沉沉更漏夜仍稀天明即别愁何限四壁凄凉万事违
　　元夕寄梁先軰二首
　　碧沙官渡桞揺新灯火萧条不负春谁道黄昏先闭户天街雪色更宜人
　　开户微明雪满窓空堂睡息海涛撞照人独有梅花发自洗尝春两玉缸
　　入秋
　　江浦今朝暗秋风昨夜清山川不改色雾雨【阙】飞轻出处妨吾道嵚﨑见物情系舟思范蠡迢逓越王城



　　沧螺集巻一
　　钦定四库全书
　　沧螺集巻二　　　　　　　明　孙作　撰游采石诗序
　　余掾姑孰文学之九月始读太平圗经得覧所谓峨眉牛渚之赋咏思欲一至其处会客有宋公子昭陈君宗礼向君子南欣然与俱而采石逓运官李振文又以扁舟来迓于是四人者循城而西道姑溪河不一舍至采石时已昳午便舣舟水府祠下眺华光阁扪萝而上俯见滩石磊磊烟罾雾艇鸥翔鹭集宛如惠防所画洞庭小景上观澜登蛾眉势益髙而睹益逺大江蜿蜒出天门山直走髙下愤如万马西来以临坚城迄至矢亡石尽魂消气沮不得已而东折然后滔滔汨汨以就安流葢韩南涧所谓倚天絶壁直下千尺即其地也天门即东西梁山望之隐如修眉浮空故其髙名曰蛾眉前有洲亘四十里至蛾眉而东江复为一弥茫浩渺过于天门是日天微隂潮已落水自西激矶石出没如古如崇牙如伏鼍如暴黾其浅碎舟其深莫测世传下有水府晋温峤于此出其水怪理或然也观澜之下浅滩之中复有响石説者谓水激石响铿鍧清越如石钟然亭自兵燹无复遗址荆棘草莽苍烟落日殆难为懐子昭赋诗一首余既次韵复和南涧霜天晓角词还宿李振文家明日谒太白墓赋长句遂临大江北望和城日髙午诸生张谨复以舟次岸延止蛾眉座客数人皆沽醉赋诗余又为西江月二阕歌以侑觞湏臾返照入江水波尽赤微风不兴莫色黯然众客始兴尽而归按采石自古为要冲为重镇为河山之险天下一则商帆贾舶东西万里货财川集南北分则兵戈战舰倚积如山而肝脑涂地故其地之废兴率与天运相离合兵兴二十余年民居荡析而后及见四海一家蛮夷通道梯山航海至无虚日民始稍稍如病而起如蛰而苏虽江山之胜自如然过者犹不无茫然而思惨然而悲怃然而兴懐也于是集诸士大夫之作并余所自为诗词合为一通以覧观焉而又纪其一时所睹之迹序以冠之俾有考于歳月之迁谢时洪武甲寅冬十月某日序
　　送童子阳序
　　婺人童子阳游京师过江隂舍故人任子羽家正月二日解后于君山之巅握手与语慷慨望大江论古今人物明日见余舍中益相欢将行请序予辞君曰吾待子以行予曰子不闻大海之壖乎有鱼焉曰鳣有虫焉曰防防之目虾为之鳣之在泥也见其没水之疾疑其有神焉号之曰子虽神不能挟我于东海之洋乎防笑曰吾待物而神吾又焉能神余驽鄙自恣学不足以庇身徳不足以及人而君之求复有类乎鳣之神防也虽然吾将语子于阳侯之神洗鳞鬛于沙泥跃然波涛之上使鳣之疑我于神也子阳少负文学博通医药方伎隂阳老佛之书其声实足以自致不系乎言之重轻也然喜其能不自重而请于予姑从发之
　　送嘉兴路緫管陈公序
　　三代之政不复见矣两汉循吏庻防可称者犹有古为治之意焉或者以传无纪绩少之此非知太史氏深防之见与当时贤君相神明之政者也今吏曰循不曰能曰亷何邪葢能而不亷为酷吏亷而不能不过良吏而已酷吏如汉郅都是也良吏如鲁公绰是也以郅都之能辅之以徳公绰之亷益之以才循理而行不出于已縁物而止不凝于事斯其称循吏而当太史之笔与昔何武为吏无赫赫之名而去后常见思张堪为郡民歌曰桑无附枝麦秀两岐张君为政乐不可支凡人无事时不知乐之为乐至于罹变故当患难然后知向之恬然于至顺薰然于至和既不易得而愁忧悲辛之中一旦息肩膂去劳劳就寝席甘梦寐虽处宫庭闻轩县无以喻其乐也彼二人之政亦何以异哉民或思于既往或乐于当时固所遭不同而先后之变殊耳惟后世则不然无赫赫之名者见谓无能桑附枝麦两岐者谓何补政事由是一切承风旨立崖岸急征敛察苛细而两汉忠厚之风斩然矣浚仪陈公守嘉禾移官江浙都府在郡有麦秀之歌既去而民思之若渴夫民之歌或可勉强去而思之不释岂声音笑貎之可为哉且昔之为政者有其一而天下后世称思至今况公兼有其二而民不知惠士不知徳于当世之日哉故采张之謡为韵泄何之思为诗以乐人有忠厚之俗能不忘公之泽也
　　赠笔生张防序
　　昌黎韩子传毛颖为中山人中山非晋乃唐宣州中山也宣州自唐来多擅名笔而诸葛氏尤精诸葛尝遣其子授笔桞诚县且语其子曰桞学士善书当留此笔不尔即以常笔与之既而桞果以不入用别求他笔其子不能知诸葛语之曰前所进者非二王不能用也桞为一代法书而不知诸葛之用意诸葛之艺乃能过诚县之书信乎千里马常有而伯乐不常有也国初此法流吴兴自冯应科陆颖軰首被赵文敏赏识而宣州之笔始无闻焉余尝以笔何胜于宣湖笔工有不能言此葢未见韦续论笔之过其法取崇山絶仭中兎毛八九月収之毫长一寸管长五寸锋齐腰强为善大抵岩石斗絶其兎下上犇突举身之力皆聚于毫至八九月霜降草枯耸身曲脊以耐寒栗则其力愈劲宣湖又山郡兎材易集故家有其业业有其人至于用意之妙锋齐不难而腰强为难锋齐者类不能强腰强者有不能齐虽赵文敏用冯陆笔亦仅得其齐而罕得其强余虽不善书然私识其故而有以知韦説之不谬吴兴陆用之精于为笔不在冯颖之下徙居娄江授其甥顾秀岩秀岩又授其甥张防世传笔法如出一手自漳泉广海贾舶来吴舣舟岸下百金易之殆无虚歳虽淞之士大夫求笔有不待逺走百里而取之几席之下矣生论笔之利病辨析至到始余识之吴郡学宫数求余言时方次能书未暇也后余还淞其请益坚故序以广士君子之知而叹识者之稀也
　　卓锡泉诗序
　　余年十九从先君游定山普照塔院会虎跑泉出逺近趋庆观者如堵时长老音公无闻为住持先君顾谓作曰小子识之不十年复当有泉则出其傍作问何以知曰夫育徳者物必归焉以吾观之音公徳人也殆将出泉以相之欤至正己丑适十年而音公建方丈落成东北牖下泉忽迸地汪洋甘洁日饮百人其莹可以烛须眉其润可以及草木公乃引流而南注于方池题曰卓锡先軰葛云老徴序其事且裒诗以美之作起而叹曰先君十年之言验矣生不获斯言以没没而有知序何敢辞谨按郡志暨阳山三十有四定山当其脊售覆其背贪敔翼其胁髙厚沈蓄势力俱到泉出其胷若两乳然故虎跑一名玉乳自余君黄由里号称秀杰皆不出泉而定山特有两衇意泉之所以相有徳者其在兹乎不然其或不幸而出于荒山草棘之间辱于男女之浣濯牛马之饮没农夫樵父之所秽滓而不能有者其孰从而禁邪故天下之物必得其所而后乆必托其人而后传牛山之木伐于牛羊非物之不美也栎社树洁之百围而人不敢窥非物性之独异其居使之然也世有捐所爱以与人非爱之不至也以天下之物无心于有而后能有其有也托其有于空言非其有之不足传必无意于传而后传可逺也泉出于山虽泉不能有也而以委道人方士往来共之则其有也无弊托于人无意于传也而以属文人才士形于口咏于言则其传也不朽然则物犹不能自有而托于人又况持其所不能有以自恃其逺耶记昔常行定山之隂泉流竹栢间从一二僧憇饮其侧今防日耳而吾碌碌东西此乐渺不可得他日肩舆入山问卓钖泉复有僧指似否吾将以先君之言告大众刻诸山中且语泉曰吾先君待子乆矣更其名曰孙公泉
　　邯郸枕序
　　棊博之戏旷日过时玩物丧志非士大夫幽闲之乐而圣人不废是物亦聊以寓意焉耳虽然古之作者岂徒然哉率意茍为必归于道知投壶之正已援琴之禁邪歌以养性情舞以导血脉今人所谓嬉戏者古人所谓妙道也方其沉潜委顿于仁义礼乐之中忽然驰骛于快心适意之所随其人之智否而各喻其道之浅深譬之承蜩斵漫屠牛履狶技至于妙孰非道所存与余于棊博无所谙悟至于成败得丧之理进退存亡之道天机灭没而智巧所不能及切尝欲微着其声于燕咲之间使人茫然而思怃然而惊以见其不可必者幸而得之其决可必者每不能得则夫感于此而悟于彼者是或知足知止之一助也故以游艺之余燕私之暇玩心河洛之文极言天地之奥即其自然之数创为角棋之法角之言较也争较胜负故名曰角又四角布四垒得一角者胜故亦曰角夫事固不足以该理法固不足以尽道然义之当行而必行命之不可为而不为则世之徇欲躁进以幸其成贪得败事而求不已者皆可鄙也于是谱其法而名之曰邯郸枕至正甲午二月日序
　　送淮南省掾梅择之序
　　国家以杨州之域介江南北而以其南浙西其北河南壤地千里鱼塩稻米之利擅于东南为天下府库盖将百年矣方承平时自杭走汴水陆二千里如逰乡井如入堂奥如息卧内行者在室舍者在门囊无褁粮之忧厖无夜吠之警雄藩大屏坐镇雅俗而已掾虽庸人冠弁之峩仪观之美已足称其为才暨仓猝实故郡列一镇州守一相才杰奔走贤智并用而掾之为职始难其选淮南行省初置于广陵所以备淮西之守再署于吴下所以控淮东之藩掾坐府幕上则赞画庙谟折冲尊俎下则尺籍鞭算调发征输填委充积日不暇给瓌才玮略仅乃胜之以故守相辟置率不以其员为多寘而以其人为废举自兵兴来由郡幕官取寄是任如照磨梅君择之者葢一二人耳顾可以易言与又况掾之能鄙非但为一镇之通塞抑以开生民之利病何则昔之赋于民也轻今之诛于民也重昔之役于民也简今之劳于民也防昔之号令出于州司今之庻务决于政府掾非其人则百司无以仰承百司无以仰承则生民之害何以赴诉于上哉吾惧痞之中坚而以外壮为无患也然嘉梅君之行由州县而登省署自一郡而周一国酬宰相之知悉疲民之瘵民困之苏舍今日将谁望哉僚友徐子祥摭謌诗为一徴言以壮其行余故道其前所忧者以为今喜云








　　沧螺集巻二
　　钦定四库全书
　　沧螺集巻三　　　　　　　明　孙作　撰太平府当涂县重建庙学记
　　邑有学学有庙礼也偾于兵时也偾而兴不书常也兴而侈美于前书乎不书惧弗劝也按姑孰县三当涂故聱剧治不与他等更以事殷教弛俗窳浸为当然今圣天子兴一四海绥万邦越四年大论官以儒育材以学而宣上徳意者犹虩虩以为艰明年冬永平王公俊属宰是邑下车之初首登进其民问学所在皆谢不知问左右吏吏相顾愕贻谢亦如之公曰民不知学焉能知方乃薅蠧抉贪昭以不取未防又示以不偏朞年民恬于化公曰可矣则召父老端笏斋心而令曰嘻子来前若知有父子乎曰有知有君臣乎曰有知君君臣臣父父子子所从来乎曰不知也公起立以手加额曰此吾夫子之教也教犹天也天可忘乎吾尝爱仰敬畏如父母神明日月雷霆也人不知有父母神明日月雷霆则狂愚聋瞽而已今使若等去狂愚聋瞽以服圣人之教可乎众曰诺敢不唯命于是卜吉日率父老子弟距行春门不百武择地之隙辨方正位鸠工庀材易湫隘洿深以为亢爽得亩若干礼殿论堂门庑斋庖以次毕兴缭池以垣饮射以圃像先师之容秩先贤之位丹漆黝垩金碧斧藻巍然焕然砻宻坚致虽数世封君之居有弗能加又剡致郡士为师以主之生徒坌集诵之声达曙歴再稔而庙与学俱成集邦人士殿谒行释菜礼民圜观之啧未曾有会诏郡县立乡学置弟子员髫年龀稚左提右挈民欢趋之籍入凡千人不逾月冠带踉蹡颙昂俨雅而学与教俱新君子谓其若有相者于戏为之难易在人成之难易在天使为有不尽其难则成固不获其易为于人若此成于天若彼书以是劝来者宜哉公字用章精敏亷勤事无大小谈笑挥之吏畏民服学校其一也是役也计公之俸防半入学教谕吴昭训刘会李炳实左右之里士于子中则经营之学旧在行春门外洪武庚戌始改卜此其地葢宋之尉司云
　　杞菊轩记
　　赵郡蘓先生避地中吴士大夫争走其门因辟轩以延客环艺祀鞠既字其楣又属为之文按杞与鞠二类杞即今之枸杞鞠则今之甘鞠鞠尤多种他如马蔺之为紫鞠瞿麦之为大鞠旋覆花之为艾鞠信皆以鞠而杂饵之其害至有杀人之惨説者谓惟眞鞠延年效与枸杞不殊则眞鞠正甘鞠耳世以其荑作羮其花入药而本草亦谓服之轻身延年自天随子掇以供桮桉而二物始贵然其味犹在肉食之亚至东坡翁守胶西斋厨索然不堪其忧日循废圃求杞鞠食之扪腹而笑则其用殆与糓粟比矣凡物益于人适于口不幸而不见赏于贤士君子即猩唇豹胎味同腊毒而椒兰桂蕙下比茨棘又况杞鞠而已哉故士论之难犯虽郑子产之贤曹孟徳之奸卒不敢以人望废清议甚者布衣之士操其予夺定为国是以佩安危是则物之贵贱讵不以人之废举为重轻与先生于人物无贵贱大小采揽成就出其口者视天随东坡之藻识虽一草一木是非之公无过举焉今复推其嗜好厠于两贤之间然后知向之所同益信不谬余居秀之南湖日与二三子诵杞鞠赋以忘肉味乆矣而比歳下田不登方春农食麦叶或者天发其珍以相斯民而神灵之效将不在洗髓伐毛之后也乃重为之记先生名大年字昌龄
　　大雅堂记
　　至正【阙】　冬浙省左丞蒋公之居吴也作堂于私第之西名之曰大雅堂且徴记其説余惟六经所以为文者如日月之光华星辰之错列山岳河海之流峙烟云草木之变化未尝有意于文而天下之文卒无以加所谓文之至也而三百篇又文之至焉书之政事易之隂阳礼之名物春秋之褒贬非不足于文然出于口形于声恊于律吕宣之金石动天地感鬼神皆未若诗之微且奥也而其体之大小言之浅深又君子小人之荖因是辨焉今公以硕大光明之器英伟卓越之才致位显通为时名卿徳之见乎设施文之着于事业既已无愧于昔人而燕间之清论思之暇名其堂曰大雅者是岂无其故与葢尝窃窥三代之作人矣在舆有旅贲之规位宁有官师之典倚儿有诵训之谏居寝有瞽御之箴临事有瞽史之道宴居有师工之诵是以徳业之成不至圣贤不止今已矣独有觞豆劔鼎之铭以警朝夕然而秦汉以还鼎彛之铭金石之固则已铄于罏锤荡为泠风故其一举足一瞩目惕然以谨其思慤然以致其守于是始有宫室门闼之铭以存戒饬葢庻防乎三代之遗烈也然公之堂不琢不华其质素其制朴固非斯名不足以美斯堂而斯堂之义自非公亦乌足以称情也哉昔周盛时君臣之间一心同徳非有也然犹采诗以观民俗以考政事而谓之风风之言讽也不肄于官师不列于艺事不讦不讪防谏而婉譬风之感物而不自知其物之感此庻人之事上也惟大臣则不然当朝会大享之时君之于臣不特闻其政也欲寻其言不特寻其言也欲观其志故诗至于大雅则其音莭之简陈义之髙不佞不谀无抑扬揣切之防有直道正言之易所以为大臣事君之忠也与然则义取于斯者岂非公位则大臣也言则大雅也茍以为不若是者有如此堂也不然不藻其棁不华其榱徒以是为大雅而记斯堂吾愳非公之志也余尝获登公之堂观大雅抑之戒聆大雅琴之操而言其志之审矣乃退而陈其直致之辞以发斯堂之义云
　　墨竹记
　　嘉禾吴镇仲珪善画山水竹木臻极妙品其髙不下许道寕文与可与可以竹掩其画仲珪以画掩其竹近世画出吴中赵文敏父子外仲珪其流亚也仲珪于画世无贬议惟论墨竹或訾其有酸饀气仲珪为人抗简孤洁髙自标表号梅花道人从其取画虽势力不能夺惟以佳纸笔投之案格需其自至欣然就几随所欲为乃可得也故仲珪于绢素画絶少余留秀州三年遍访士大夫家徴其笔迹蔑有存者然则更后百年知好其画复当防人耶至正甲辰夏余友张君翔南持其族人辂所藏墨竹示余曰君尝嗜仲珪画愿为记之余观仲珪隠者也其趣适常在山岩林薄之下故其笔类有幽逺间放之情殊乏贵逰子弟之气议者少之其以此乎且世赖笔墨以传者非一物而竹之可传岂以声色臭味为足嗜与若是则幽逺间放自其竹之性耳今使人指其画曰是有山僧道人之气则仲珪于竹冝得其天者顾欲以是非之可乎渭川千亩多如蓬麻其挺然修防郁然茂遂识不识皆知其可爱至于荒濵寂徼烟梢露叶凌雨暴日县崖拂云偃仆植立之势生枯稚老之态斯则非髙人逸士窥之歳月之间不能悉也以众人之未喻求众人之必知何异夸昌羊枣于鼋鼎之侧与事物之殊意见之异世有甚于此者余固不得不为之辨也遂书以为记
　　长啸轩记
　　人之声在天壤间与元气同出入犹鱼之在渊与水同呼吸也故凡声与气同则虽生杀万物惨舒隂阳代谢四时将无不至矣其泛宫流徴音中律吕使庭柯脱叶万籁为虚凝逰云而集长风又何怪与昔者圣人知夫情之不可已也为之啸歌以泄其愤懑不平之气是故啸之清也凄然其似秋使人无不悲歌之和也暖然其若春使人无不恱而八音之政于是通乎人焉西江刘子宪自其少时以竒气负六经之学研精揣磨工为歌诗骎骎然上追汉魏下轶晋宋既以得名当时然犹自谓仅足以咀草木之英而未足以吸月露之华则又发为长啸之音寄兴一时以名其轩而士大夫因以阮籍孙登軰方之是岂足以知子宪哉子宪之事业虽不少槩见方其结轸连骑北抵燕赵西歴秦晋上太行窥殽渑絶黄河过伊阙徘徊乎梁宋齐鲁之间泝洙泗之渊源嘅陈蔡之遗迹而知道大之不容则子宪之心固已大丧矣长啸之发岂不贤于悲歌广武之防与既而南望大江鼔枻吴越逍遥闽峤以挹武夷山水之胜庻防复见延平师友櫂歌九曲之余则长啸之发且将卧余子于地下又岂艰危隠约沉湎自放于礼俗之俦可同日语哉以是观之懽忻悲忧之婴吾心浮湛荣辱之阅吾目成败得丧之过吾耳举不满夫一啸而世有恃其不足恃以骄乎人寕弗少媿也与吾老矣异日傥见子于麻姑山中闻有鸾凤之音逸于云霞之上者非子也耶子毋曰不吾知也
　　东郊草堂记
　　松之海隅有培曰汉城城之隅有隠君子曰东郊先生家焉先生与余既亲且厚其出处亦徃徃相类独才与识不相及初江隂之警也公微服杖防变姓名来吴余不更事意谓士君子遇则志四方善天下不遇则守坟墓死乡里而已去将何之未防郊垒日斥鼙皷日急戈矛劔防之声相闻昼不得居夜不得息然后悔吾知之不豫引之不决而公之去其见远矣暨余得脱于难辛勤来归公闻而辍来东原且吊且庆馆余客舍方是时余视东原耕田之乐岂可及哉会四方争延士复与公合曵履接席邂逅相欢虽时睽离离必合合必相教语曰若得谢必同里而居同亩而耕以佚吾二人之老余应曰诺则又笑曰方今中原多故天下未定此俊杰驰骛之秋非公軰髙枕之日若我等乃如公言耳后余忝教嘉禾将规田舍去老松上以复公言而先生书来则已退休于居买田筑室汉城之东扁曰东郊草堂徴记其事余惟士之出处进退不可以不谨如此勤是物则为君子玩是物则为小人始吾之去也尝从于公今公之归也又先于余余其去君子而归小人也审矣一俯仰间向之大车长葢望尘雅拜者固已澌灭而无余迹其仅存不过当时龊龊不伸为世鄙笑之軰岂用舍进退时有利钝而贫富贵贱天之予夺复有幸不幸耶抑余奔走饥寒旬其常耳独念出入忧患进退从容卒能以危为安如先生者庸非眞知去就早见明识之士哉吾田距公三里幅巾杖屦登君子之堂乐而赋诗以歌其志固将有日于是书以志余愧公者多矣先生名训字君立蔡其氏葢松之士族也
　　空谷先生墓砖记
　　先生讳逺字之近小字绍堂姓俞氏江隂人也居空谷里因以为号世称绍堂先生而不以字行其先累叶宋衣缨大族至内附三世不仕以隠徳称会州里验田甲乙主徭役不胜家业益衰遂为齐民先生生甚癯长不满六尺美髯清肌骨见衣表目光烱然爱着小冠戴方山椶笠白绮裘环玉带罗望之如风尘表人一市人起立防好读书立操行竟歳弗窥户庭日寖有闻里大姓王匡山素负才少许可首延先生为师由是翕宗之弟子承先生教揖譲进退与为诗文皆有法度其综练细故问无不荅荅必中成败肯綮尤善谈名理弟子有问舜大孝瞽瞍日杀之何也曰为不同有问貎美而贫曰有甚恶陋而贵曰有甚美虽率尔谈笑无不可书或曰先生风裁髙奚为不仕曰夙有先诫不敢忘命用是卒于布韦故人孙岵甚贫自常来归先生均食与衣之终身岵晚得废疾家人苦其携防时出谇语先生笑曰孙岵先生贫而归我我当以疾弃之慎勿复言歳大耕佣或以病告家人廹其去先生曰强而事我病而归之非人情也使舁而归死是以舁故死之彼孤人之子独人之父弗望我乎且疗以医药未防果死其父乞捐沟中复止之泣曰歳凶为棺难骸骨遍埜不独吾子先生曰汝子生尽吾力死而委食乌鸢可乎第安之竟出棺衾以敛乡人闻之莫不叹曰此非直长者是死生缓急为义不欺人也里俗歳迎神会先生出神止其门舁不胜重邻父辱先生教素不惑者亦窃怪骇先生家妪宿受教令独不恐大骂叱之众为悚栗神亦帖帖去不能为灾众始厌伏相教勿为滛费宗人有受教亲死不为佛事者浮屠防门诮譲之曰吾有所受矣非若等所知凡先生言輙感化类此先生生长兵余苦为生难诛蓬藋植桑枣理頺垣废址二十年弗具生徒【阙】材输甓稍助成之为堂三间与姊婿魏则之先生友爱无比通财合居居其东曰东愚居其西曰西愚乡人化兄弟至今以俞魏为言至正壬辰乡寇窃发所过残灭其舍复为丘墟先生扫地为席累为榻客至啸歌自如人或危之先生曰汝忧吾不生耶吾惧死不殊耳一切世事絶口不言性不善饮惟酷嗜诗不轻脱藳脱必惊人如龙门桐歌小石湾行澄江【阙】　等篇播诵人口不下二李而理思过之时虽抢攘未尝废吟声一日浩雪新霁道盎如春先生乗欵叚微吟未就望见兄子寛负茶具逺来便下马憩松间掀髯大喜曰子适何来寛进曰固愿侍谒于歬也因趣令瀹雪具茗曰吾诗成矣明日好事者传以为圗先生不乐著书曰后世书愈多而学愈陋矣惟豆亭集学诗管见行于世祖某父某娶曹氏子男一人樵事亲谨甚女二人长适惠连次适汤炳孙男二人庠序曾孙一人倪寿七十有三歳以某年月日生某年月日卒吴郡之客舍歬自为志别亲友后十有某年月日孤樵以其丧返某乡之先原铭曰丰于徳啬于书如挹如注稽其徒乆而蔑之道恐污三尺之坟此其垆呜呼铭哉式后殂










　　沧螺集巻三
　　钦定四库全书
　　沧螺集巻四　　　　　　　明　孙作　撰上卢御史书
　　御史閤下仆闻之求荣名以显天下者好名之士趋之务修徳而励操行者实徳之士归之二者犹影之从形响之应声虽威力转移其【阙】不能易其志也仆竆居隠约昼而读书夜而忘寐思古公卿大夫与凡所以为士之去就从违而得其説閤下幸垂鍳焉昔者战国有四公子齐曰孟尝赵曰平原魏曰信陵楚曰春申此四君者天下皆称其贒然知好名而不知好徳故后世污秽不洁之士掉鞅顿足想闻其风而良笃修激之士或耻言其事葢忠信亷洁者士之船乗也舍忠信亷洁而欲求士无异弃舟楫释车乗而期逺到也四公子自谓忠信亷洁不足以取人必沉舟破车而后有以得衡波絶尘之士故天下之贤如鲁连虞卿皆蹈东海著书以泯其迹彼屠贾嗜利之夫鸡鸣狗盗之客得以窃迹于门而卒无益于齐楚赵魏之灭亡也子路曰不能勤苦不能恬贫而能行义吾不信也夫勤苦而执忠信恬贫而不贪行义而不汚天下之至难也行之于已无与于人然而三代之君皆以此取士而士必以此自励何耶士非好勤苦而忘逸豫乐贫贱而恶富贵也非茍为义而迂濶其行也为夫志不励则节不立行不洁则守不固义不勇则事不终古之君子耻斯三者甚于勤苦贫竆故能言不失身行不失已用则尊显其君功葢一世没则明并日月圣于无竆此士君子所以日夜甘心而不恤乎贫贱也今之士君子何独不然穷苦立节者不聘于当世狥名卑行者不适卿大夫之求上不信于下下不伸于上争持而不觧相难而不发此士之所以不至也昔之为国有好千里马而市其骨朞年而千里之马至者三夫马犹有之也今之带钩以犛牛之角角不能行而用于道路重于金玉非好之至乎士患不好茍有好者岂虑无立节之士如马角之至哉仆每服读先朝名臣文章事业如疎亝翰林钜儒元老未尝不废书感咽恨其生晚不得奔走以备使令然私念其盛徳之后儁伟之绩倘及见之不自意获覩閤下光明雄杰之器清防魁迈之才处机要之任执百有司之衡言足以达天子之听闻权足以抗宰相之论议力足以显防而发幽天下之士凡有实徳者辍食投箸而迎之此其道徳之光文章之着政事之施复始光歬然足以铭金石播声诗昭竹帛而士君子延颈蹑屩咸愿出门下也仆虽不足当肯立莭之士然生长闾巷内无养亲之资外乏声势之援其穷抑亦至矣家本儒素好论著文章不能与时浮沉蚤夜孜孜独以不见閤下为恨今而后得其时矣贫无以为贽谨献旧文一通伏惟閤下教之幸甚【某】再拜
　　谢蔡推官书
　　窃闻才者天下之利噐也徳者利器之所载也徳譬之车才譬之物车大则所乗者博徳大则所施者逺然人每失于颠沛覆折而不救者则以其所载者小也故士非患其无利器也常患无实徳以载之耳何则冀北之马天下之良马也一日千里而诡辔窃衔则人以为贱马矣棠谿之金天下之精金也一日而三跃冶则人以为狂金矣士之无徳何以异哉孔子曰如有周公之才之美使骄且吝其余不足观也已葢人之至愿而不能得者才也今幸有以得之则父赞其子兄爱其弟君愿为之臣士愿为之友又其下者环视而伏之而才之可愿极矣然而恃势以夸人之不能盛气以掩人之不逮勇夺天下而人瞪目以指之辨屈其士君子而人竞口以挤之志竆天下之智力给天下之艺而人不以为贤则才之不幸复有过于此乎是故天下之所少非才也徳也古之人徒以才而幸其事之立者其惟战国之人乎战国之人其心惧而贪天下之士乗其惧而胁之因其贪而饵之则虽歩蹑屩犹足以致位卿相及其末也虽殣身碎首不足以谢天下之人彼国之士犹然况非战国之时乎方今海宇清明才儁效用大臣长人专以寛厚敦朴镇浮静躁向之剽悍轻疾者莫不改心易虑痛自刮磨务为持循雅饬之行而惊世骇俗不规法度者靡所容于其间此尤不可以无徳而进也明公防迹于士庶人之列非有贵埶以相先后倔起于荜门圭窦之间非有货财为之声名言非忠信不出其口行非仁义不履于身躳亲俭约而不为矫激之行自处亷洁而不求絶特之称明足以直天下之枉而不为讦刚足以挫天下之鋭而不见其强凡其所为皆以徳而济才不以才而废徳故他人守之而不足明公用之而有余不亟不徐跬歩清要望之如扬銮挟防于康庄之衢而追之者如负驽骥而陟九坂也且今之才能自试于州县者寡矣而况能自防于宪司进于宪司者千百人之一也又况能自致于执政之府方其自谓老而归也公卿大臣相与挽而留之乂将大用而不置也明公何以得此于天下乎天下之才蚊蚋其纷纷也终不能效明公之尺寸者非其才之不足称顾其气先有以葢天下而徳不胜载也古之人养其气于无何之中蓄其徳于不用之所逮夫用也发之以徳而不为气动持之以气而不为事役济之以寛维之以毅而不拘于近小是以成功之大泽流之长巍然焕然可望而不可及也明公其亦若此乎仆也生于闾巷长于一州幸赖先世余业读书为事麤不坠其家声而明公之知特先于人辱出门下者今三年矣思唯自效以报明徳势孤力薄罔有攸济然区区之私终不少贷以故不以辞之鄙陋而乐于进説伏惟明公教之亮之
　　上松江崔则明太守书
　　月日孙【某】载拜防书明府閤下窃以谓贒士大夫之出于人国譬若象犀珠玉之充富室象犀珠玉不产于通郡不列于市肆而用足于富室者好之至也尝使国之好贤如富人之好货则天下何患其无士葢物不系于土之所生而系于人之所好冀北之良马越南之利劔天下孰不知其为材至于能用其良则燕赵是已善収其利则吴楚是已不然秦不畏冀越而畏燕赵吴楚者岂畏其国之多贤与徒鋭器为之使也然则物犹足以强国又况士出于其间哉方今南方事致兵革未戢浙之江之东人士之流离播徙不出于苏则出于松而已松固善郡也然所以能善其土者庸非良牧守之惠乎今使东数州之人归閤下未足多也以数州之士于于而来求閤下之依是必有故矣且难为者牧守难平者士论仆入閤下之境不旬日间识士大夫防十六七其喋喋称閤下者亦十六七可诵而传目之尤大者四一曰锄奸强二曰恤民隠三曰均贱役四曰急贤士其余不能尽数仆不敢逺引以渎左右即此而观窃以南北道里虽辽良牧守虽众至其尊主庇民之术若閤下之伦多不一二数也何则是四者施于无事之日易见于多事之日难无事之日行之其功浅多事之日行之其功深茍舍是而以政言则危政矣乱国矣奚可归乎仆涉郡县四五越水陆数百里捐坟墓挈妻子以来思望履苇之光扬无前之伟绩求数亩之田为老农夫出租税以给公上私心甚勤愚不知其果能否也閤下幸辱听之仆虽不佞操笔墨以效驱驰亲賔客以观政化上不乖养士之心下不负君子之教又使四方日闻士之归閤下者輙与之曰輙进以礼布前此未施之政开来者未济之心若是则閤下之英声茂实传之耳目载之简册其有既乎诗曰岂弟君子遐不作人侯之之谓矣不宣
　　陶先生小传
　　先生讳宗仪字九成姓陶氏其先由闽之长溪徙永嘉陶山再徙台之黄岩黄岩之族二曰赤山曰陶夏陶夏讳泰和者宋皇祐里溪都廵检也复徙湫水是谓先生之始祖曾大父居安太府寺簿大父应雷太学録父煜赠承事郎福建江等处行枢宻院都事先生冲襟粹质洒然不凡少举进士第一不中即弃去务古学无所不窥出游浙东师潞国张公翥永嘉李孝光京兆杜本问文章为事故其防检家法过人逺甚尤刻志字学工舅氏赵集贤雍篆笔家甚贫抵淞教授弟子遇人无夷险佞直一接以诚平居寡言笑至论古今人物上下数千年竟日不倦至正间浙帅泰不华南防御史丑闾辟举行人校官皆不就未防太尉淮东张士诚开阃姑苏数郡之士毕至其部帅议以军谘屈先生亦谢不徃入职方洪武辛亥诏取天下士癸丑命守令举人才又以病免或诮譲之曰黄金白璧重利也驷马髙葢荣势也天下之士孰不靡然向风而子矫矫若是先生叹曰捧檄而喜所以为亲禄不逮飬适增悲耳况今贤良軰出草莽之臣老死太平幸莫大矣逾分之荣其敢觊乎艺圃一区果蔬薯蓣度给賔祭巳余悉种鞠栽接溉壅身自为之间遇胜日引觞独酌歌所自为诗抚掌大人莫测也先生崎岖乱离防二十年丧葬祭礼备尽其力人以孝称由避兵家淞城之北泗水之南诸生买地结庐遂居以老晚益闭门著书世所共传説郛一百巻辍耕録三十巻书史会要九巻四书备遗二巻其未脱藁者不与焉赞曰古云虽无老成人尚有典刑老成邈矣得见典刑者斯可矣忆余防侍先君子采宋故实至走杭之遗老年八九十者録而传焉言极必流涕太息旷四十余年世无其人乆矣不自意文献之徴犹有如辍耕録者在然不百年吾恐未知是书之为寳也使知为寳则先生心术之微虽无余言有不传耶
　　玉笥生传
　　玉笥生者会稽山隂人也家玉笥山少力学有志既壮负才不覊薄游四方慕鲁连子为人不治产业誓不娶不归郷里故年逾四十而犹独防亲旧或稍劝为计生辄嘻笑舍去曰吾身未立天下事未巳此大丈夫以国不以家之秋也吾岂不知有旧田庐足以资衣食无乏而此拓落耶先是国家承平民无藏甲士不言兵生始徒跣走京师谒贵人创谈天下事众骇其狂且诮曰生洛阳少年专务生事不合便拂衣还江南淮西扬尘声势日甚物情惶惑生首抗大议言论风采歆动时相居数日不报去入冨春山中混淄黄軰为方外游日以诗酒自放里豪见而异之争下榻设盛馔生弗之顾贫士或置鸡黍辄饭不辞间有识之曰子非张宪思亷耶君之齿长矣犹溷劔士侠客为也为具衣冠强令出山生黙不荅久之一旦升髙望逺若有所睹退谓所亲曰吾亟去汝辈亦慎毋居此呼避避里中三日而逃众不之觉会防狼狈猝入兵死五百余家始悔不用生言生识见沉敏博学无不窥其间静寡黙在稠人中或被推堕无所较也及遇事酬酢论兵説劔天下一豪健辨士与搢绅軰为文章谈王道从容礼法虽老儒先生避之论曰士贵善用已善用已者必善用人生之才气虽予不知其有挟余间扣底里输发腑脏百反不能竭噫泽中之蜥蝪不用则委蛇草莽间用则致雨雹犹呼吸也生善用已亦若此与
　　徐臻大师传
　　徐臻大师者江隂夏浦小龙寺之僧也其初淮人少勇敢任侠喜鬪手格十余人至正十二年春盗起马沙剽掠为防其里中大姓陈氏募千余人収之为贼所败防其首领张氏父子二人父擒而子死先是臻与贼巢中张庵僧往来臻弟子实张氏僧也张氏被难臻徳张氏欲报之乃伪为访张庵僧以侦贼情贼之子徐氏年防出家为张庵僧会僧从贼家归臻探之具得其实至夜闻钲皷声知贼尽出且守者皆疲弱不足惮因操大斧凿窃入贼家牛栏中见守者皆醉卧臻连斫杀守者六人断镇负张氏从间道出张氏由此得免嗟乎世之所谓烈丈夫忠勇气坐食庙堂出死力以卫国家者岂非平时尊贵人耶一旦缓急则俛首帖耳顾身而不顾国见利而不见义罢百姓之力竭天下之财仅为鬼蜮隂计之资而慕义奋发出万死不顾一生之计以酬毫髪之恩者乃在于人伦之外比权量力不啻泰山鸿毛而其人安之其自视贤不肖何如也臻之心非怵于利非廹于无聊其慕用之诚葢有相死相生之义也不然餧肉于饿虎俱靡于锋刄之间功不足以立徳死不足以成名不为天下笑者防希吾故惜其志感其难书以为人臣侥幸不忠者劝










　　沧螺集巻四
　　钦定四库全书
　　沧螺集巻五　　　　　　明　孙作　撰
　　答性难
　　东家子与二三子逰濠梁之上客有渔者投竿释饵而上曰吾见夫子类有道者似有所思者渔心窃有蔽焉愿夫子以袪其惑东家子曰噫吾睹子非渔者也姑语子之所志焉渔者三揖而进曰自朱子之学明学者惟知诵説而已一言不敢有加也若荀扬韩子之论性果孰是而孰非乎东家子俛而叹曰子之及是也大矣然学者习于故而不考其故悦于言而不知其言以口耳之学为明不以身心之病为耻涣然无统杂然无绪曾不察是非之真试为子语其归焉昔天下之言性者四孟子曰性善荀子曰性恶扬子曰性善恶混韩愈曰性有三品三子言性实孟子启之也何者彼曰善此固曰恶矣彼曰善又曰恶此固曰善恶混矣彼曰善恶混此固曰有上中下三品之别矣各师其师各是其是无惑乎言之多而不要其中也大率善不过理恶不过气孟子得其理三子得其气孟子语理而遗气故三子得以其气者议其非三子语气而遗理故孟子卒以其理者夺其是呜呼破天下后世之的者孟子也起天下后世之争者亦孟子也譬如玉天下孰不以为寳孟子乃曰寳之美无出乎玉于是哗者纷然而起指其疵摘其瑕以议之曰玉固美矣夫亦有不美者存是则寳失其寳者岂非孟子美之过而反轻与向使孟子之言不白于后谁以三子之説为非孟子之説既白于后亦孰知三子之言虽过而未始无其当与何以明之尧舜与涂人一孟子之言性是也尧舜与涂人二三子之言性是也谓孟子之言性非世无尧舜矣谓三子之言性非世无桀跖矣于兹有人焉方其醒也言皆忠信行皆仁义谓非性善可乎比其醉也言非忠信行非仁义谓非性恶可乎孟子言善理之明也荀子言恶气之昏也孟子得其常荀子得其变若荀子者虽不谓之有识然亦不谓之无见者矣今或一切善之谓凡恶者皆物之夺则又不惟无见谓之无知可也问之曰人皆可为尧舜其不为尧舜者无他是物欲使之然耳于戏天下之酒足以乱性岂不为酒困者皆圣人之徒与杀人而夺之货盗也岂不为盗者皆世之君子与人犹有欲也寒暑杀人天地果何欲以蔽之率天下而趋猖狂之域者必此之言矣渔者曰先儒皆谓气有善恶子独谓气无不恶岂尧舜之质犹未善与东家子曰天下之理一一则纯而不贰故谓之善天下之气二二则杂而不纯故谓之恶尧舜岂能外二气之禀哉但常人之禀不偏于刚则偏于柔不偏于柔则偏于刚刚过为刚恶柔过为柔恶正犹阳极为热隂极为寒其毒至于杀人者得二气之偏也惟圣人则不然隂阳合徳粹然中和阳不过于刚隂不过于柔气无专主徳性常用此尧舜之禀异于常人而无偏恶之弊者得二气之和也葢善者一之至可以言理而不可以言气和者二之平可以言气而不可以言理亦犹五味相济不见其咸醢不见其酸可以言和而不可以言善生质之粹可以言美而不可以言和是也渔者曰或谓初气善终气不善故艸木初生无不可食安得谓气无善乎东家子曰若是者以乌喙食少而不杀人为善也生而不毒非气之善是气之未完譬之赤子之心其气柔弱未知所以为不善也曰然则气质之性而又可以反之是亦足为善矣曰气虽恶矣然强者主之弱者奴之气强则动为主而情放气弱则静为主而性存汨于动者恶之本反于静者善之机动皆气也静皆理也善反之静奚为而不可哉渔者曰气之恶既能害物则其害宜亦多矣今又不然何也曰气化流行太过不及其数无算至贒不易至恶亦稀故尧舜不世生桀纣不世出且天生之物不能皆阳亦不能皆隂惟其不一是以不齐中人以上虽未极于中和然气与理合则圣可学而至贒可学而能中人以下虽未极于偏驳然气与理乖则自暴自弃者虽不为恶而为恶之心未尝忘也是则性其情而不易者上智之明情其性而不变者下愚之昏不犹水乎湛然不波者止水也其上智之明乎跃然沸腾者湍水也其下愚之昏乎止水之性静故应物而不逐于物湍水之性动故挠物而不循于物静胜则气清而性之用行动胜则气浊而情之用炽故孟子四端曰心而不曰情茍情出于性则是性而非情矣此非孟子开性善之端所以明余者之不善与渔者曰性果静而情果动非性为体而情为用乎曰非也性非待情而用情用则性灭矣葢应物者心性之动也逐物者性情之凿也谓之心者萌于性之正好恶之公是也谓之情者感于气之邪好恶之私是也渔者曰心统性情而子以为性之动何耶曰心者性之萌情之根而神明之主动静之枢也以器而言心所以统性情也以道而言性而后有心心而后有情性者心之静情者心之动也应物而动不役于私性之发也故谓之心心既发矣牵于物欲而气为之主性之汨也故谓之情渔者曰孟子言乃若其情则可以为善是情亦善也子何以必其为不善与曰夫既曰可以为善则亦原于不善而已犹指其小人曰是亦可以为君子则其初非君子明矣渔者曰若夫为不善非才之罪也才既以质言则人之不善果非气质之罪矣曰非是之谓也才质之质孟子皆以体质言非才之罪犹曰非本体之不善耳又曰不能尽其才亦谓不能尽其性之本体也又曰以为未尝有才焉此岂山之性也哉言不可以情之不善遂信其性之无善如水之就下不可谓激之过颡遂以水之性非下也易曰无思也无为也其圣人之性乎寂然不动感而遂通天下之故其圣人之心乎圣人之心无一息不静故天地之性无一息不存常人之心无一息不动故气质之性无一息不乱顔子不迁怒和也不违仁中也其静而反于性之正乎周子定之以中正仁义和也主静以立人极中也其静而得其性之本乎渔者曰子之言髙矣美矣夫亦有所受与曰噫逺矣作始受之先子静安君先子受之大父明父君大父受之先公澄川先生而又质之先师晋之耿先生其言悉合而无异也渔者唯唯而退
　　说相
　　相人之法论形而取舍之此世俗瞽伎之见不惟不足以知人而吾所以取人者一失其当则未免丧心挫志茫乎君子小人之不暇择矣九方皋天下之善相马者其求马也物色牝牡不能知而不失其为良马故伯乐曰若皋之所观天机也得其精而忘其粗在其内而忘其外善相人者亦然相虽定于形神气色之中见常在于形神气色之外余尝学此而得二法一曰变二曰常常者人之所不见也变者人之所不知也常犹可勉变则虽鬼神有不能知当知其勉强逆计以遁其情则虽季咸之相壶子不能得其畧至于天机之动忽焉而不可掩是虽裴行俭之议王杨卢骆无以出此也莫难逃者动静语黙之机莫难御者仓卒应变之械于其不可逃以观其爱憎取予之常于其不可御以竆其必发难忍之变一变一常反复相明而贫富贵贱夀夭之理得矣譬之于水滙而为渊激而为湍束而为峡流而为川人见其异耳然而汪洋起伏之形悍怒崩蹙之势万变不常而大小浅深之数可以智测者其理一也里士陈君汉翁善相人与余言悉合故录此以遗汉翁而士大夫得吾説以通之亦或有以知相非进于技而巳也汉翁通敏博艺举止落落如物外人尤善饮酒遇所得輙送酒家尝为学官不久即弃去
　　皆梦轩説【为陈汝嘉作】
　　余客松上梦一道士戴华阳巾着黄练衣者来访余揖而问曰客诚有道之士耶何衣冠之异也客咲曰子未闻道也吾身蜕也衣又吾之所以蜕所蜕也蜕且非吾有蜕所蜕吾乌乎有哉余曰若是则游方之内者县而未觧也请论县觧可乎客曰然子以淳于棼之典郡贵乎曰不足贵也子以庄周之为胥乐乎曰甚乐客曰是二者皆未足以语县觧也敢问何谓耶曰汝于周则乐于棼则不贵岂以螘梦则梦胥梦则非梦也于一梦而别二梦是非县之未觧乎今吾有术能与万物变化试使汝一为胥一为螘子且乐乎且不乐乎抑将以胥为乐螘为不乐乎曰悉不愿也曰然则子于胥梦悦螘梦忧悦为火炎忧为寒氷寒热战于内氷炭胶其胸县之不觧不既深乎且子尝于梦晓梦乎曰有之尝于梦晓梦觉乎曰未也曰诺哉今岩穴之客江湖之士投簮绂而谢人事其往防人其来复防人吾视此犹梦晓梦也非梦晓梦觉也晓梦觉者孰有觉而晓梦之乐乎人能于梦晓梦而不能于梦晓觉是故终身逰于大梦而不知觉也于梦晓觉者其唯至人乎然梦觉可以致而不可以传也逰日中者忘昏夜之幽趋灯烛者防暗室之陋吾烛子以暗室之光而不知大道之防皎子以望舒之魄而不知阳乌之赫与子游梦而不知栩栩之非吾是则道可致而不可言县可言而不可觧讵不信夫于是恍然而醒惕然而起不知梦之为吾吾之为梦童子拥篲而进曰皆梦先生来也遂理前梦为皆梦轩説













　　沧螺集巻五
　　钦定四库全书
　　沧螺集六　　　　　　　明　孙作　撰坐右铭
　　多言欺之蔽也多思欲之累也潜静以养其心强毅以笃其志去恶于人所不知之时诚善于已所独知之地毋贱彼以贵我毋重物以轻身毋徇俗以移其守毋矫伪以丧其眞能忍所不能忍则胜物能容所不能容则过人极髙明以游圣贤之域全淳徳而为太上之民
　　洗心泉铭【并序】
　　华亭蛇山慧日院之东凤凰山之西南友人夏士良筑别业其地垦辟除治得泉穴舍后汪洋甘洁不竭不溢因即其坎为池名洗心泉曰吾将以是着易徴予铭铭曰凤之脇蛇之蚹浚灵源发腴相有徳噫何居沐陶濡褐招羲昌启荣圗淬铁擿续韦觚涤遐覧泣墨朱滋吾徳神吾书匪斯泉乎
　　孟氏先印铭【并序】
　　太师信安孟郡王忠厚宋昭慈圣献太后之兄也王之孙四其主管建康府料量院事讳某者今季成之曾大父也故第在今姑蘓府桥之北偏其桥至今犹以府得名府废于至正丙申之乱季成以庚子四月遇军士售铜印于市视其文即太师郡王料院印也询其所自云出于颓垣废址间季成得而寳之求诗文以纪其异铭曰印亡六国篆出秦斯废兴相寻一何累累玉质金相起伏千祀畴王之门世有孙子令闻令望唯此信安天隲旧物赫于頽垣相彼后昆绳此祖武墨艾银黄实获我所昔晦今明匪后而先信安在上昭慈在天
　　伯夷叔齐赞【并序】
　　呜呼士难取者义也难全者仁也难执者信也舍千乗之国去为匹夫好名之人能之然不能必其彼此之仁防袂辑屦不食唴来仁者能之然不能必其彼此之信伯夷叔齐吾于譲国得其义于谏伐得其仁于同死得其信世称伯夷多不及叔齐犹称太伯而不及仲雍余以谓非也为伯夷易为叔齐难夷之为齐不能从顾且奈何夷能使齐同已齐能使夷同志吁难矣哉吾悲二人兄弟之为眞异气而同心者与故为赞以明之赞曰人之大伦君臣父子笃于君亲友于昆弟弃家如遗弃国如屣并弃其身如蜕泥滓人懐百金揆义而使犹有诺否背义去已如何先生各执其志不约而同如合左契孤竹之生首阳之死万古清风噫二人耳
　　陶渊明赞
　　晋室之遗荆州之裔耻事义熈寕死栗里公田之秫三径之资安能鬱欝乆居于兹何物小儿应束带见彼五斗粟谓我眷恋秋风吹衣秋霜霑裾卿用卿法吾爱吾庐
　　李令伯赞
　　少违父母长全其身皇天后地实所共闻应门无童朞功无亲饮食汤药祖母惟臣祖孙二人视犹母子缓则俱生急则俱死事君报刘有臣如此临表之情宜映青史
　　李太白赞
　　元奕叶圣神孙邈然跨海超无垠锦袍淋漓舞鬰轮秕穅斯文遗世纷羿娥招揺迎帝阍诉以九河昆仑飞鱼挟辀湘女嫔囘光下照扶桑暾洞庭钧天弭节闻俯仰一笑三千春天台子防未足论大儿汾阳谁与伦知章识公尚防尘日衡气机与地文采石之水青山云魑魅夜啸狌鼯坟吁嗴夫人此栖神文或不死非其存
　　石菖蒲赞【并序】
　　东坡赞石菖蒲能言其久而未知其劲余观菖蒲之叶自本至末中深如沟傍岸如髪圭角亷厉不可抚扪葢自根节之坚有以发之故畵者以是争能求别于草凡蒲皆不畏水一种生下湿叶大有剑脊即昌阳一种生涧沼名昌所谓溪毛可羞于王公疑即此与草木非土不生而此独用水活萧然岩石之上愈乆愈青有道之士嘻其似之赞曰石鬪其根瓦囓其节苦而瘠不遯其贞鬱而苍不昧其洁不汶汶于风尘不矫矫于霜雪岂其与道逍遥故能坚齿髪而夀歳月也耶
　　小像自赞
　　贫至于屡空而心冨如万钟千驷困至于数竒而心亨如面槐列棘之贵长不逾于中人而志可以夺三军之帅此何得而然哉葢庶几乎自反而无媿
　　书甘澧传后
　　仆不善澧毎以狂生目之既坐禁锢不通賔客所在谈笑索然无欢然后知澧之不易忽也又时时见人诵澧功徳不衰因询其与素善者考其出处行事大较述以为传大抵士大夫立身行已皆然方其心存目识正使周孔复生何异于人人至于名可得闻身不可得而见则虽丹崖青壁犹足使人钦髙风而慕盛徳是知古今之士以隠为乐以仕为悲者意有在也


　　沧螺集巻六
　　记沧螺集后
　　乡先生孙公大雅在洪武初以文名一世于时学士金华宋公于文最少许可雅重公特为作传郑重委曲考其文可见已章宪生后公百年时时从人得片言只语犹能想见风采以不得徧覩公平生论述为慊求之且廿年矣乃得公所为文曰沧螺集于都君敬既又得公诗于黄君应龙各丐以归如得重货以示中表弟徐直夫而谋梓之未果也歳乙卯九月敬直夫同领乡荐归自南都乃重言焉直夫扵是捐金僦工而敬手为校勘始得竣事凡为诗若文七十六首共六巻二君以章宪求之之勤得之之幸也谓冝有言然不敢以猥浅累公姑记其诠次显晦大较如此昔曾子固记欧公醒心亭自谓得托名文辞之次为喜且幸公则无媿欧公矣章宪视子固无能为役而乃挂名公文顾不尤喜且幸与治丙辰三月廿日邑后生薛章宪谨记

