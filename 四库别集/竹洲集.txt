　　钦定四库全书　　　　　集部四
　　竹洲集　　　　　　　　别集类三【宋】
　　提要
　　【臣】等谨按竹洲集二十巻宋呉儆撰附棣华杂著一巻亦儆遗稿也儆字益恭初名偁避秀邸讳改名休宁人绍兴二十七年第进士厯朝散郎广南西路安抚使主管台州崇道观卒諡文肃生平孝行醇备晩与张栻相切磋朱子亦推重之集首有端平乙未敷文阁学士程珌序称其文峭直而纡余严洁而平澹质而非俚华而不雕今观诗文皆近陈师道盖以元祐诸人为法者其上蒋枢宻书论战和守之俱非与汪楚材书论伊川之徒皆有卓识其刍言中豪民黠吏一条与邕州以互市刧制化外一条亦具吏才非但以文章重也乾隆四十二年六月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀














　　竹洲集原序
　　云汉昭回日星光洁天之华也川岳之融峙草木之纎秾地之华也天秩天叙之彜皇坟帝典之经人之华也然皆一本于自然耳元气霏霏而不结明河澹澹以流光天何意于华哉山泽悉付于髙平万象自为于容色地何意于华哉赤图马负于霛河绿字呈于温洛圣人亦何心于华哉大抵乾坤列而道阐圣贤出而道明器巨者其声宏量浅者其词薄才俊而言卓徳垕而言醇气馁而言卑道长而言逺表里符华实贯断断不诬其可揠而长之哉竹洲抱负不羣志气激烈思欲提精兵十万直入穹庐系单于而献阙下盖一饭不忘也迨其见之词章则峭直而纡余严洁而平澹质而不俚华而非雕穆乎郁乎有正笏垂绅雍容廊庙之风平生湖海之气抑何不类若是邪盖公在太学十年交当世士所以渉厯者为甚深而公与其兄授徒棣华旁近数州之士从之游者嵗常数百所以陶育大醇者为尤至晚而湘南又亲得南轩鍼砭而切磋之至是盖无遗憾矣然则学者读公之言必当观公之所养则本末源流庶乎有所攷也虽然由唐而来数百年间风人才士大编长轴欲以自见于斯世者殆海藏山委而世或厌观之今观公之集大而国家之务细而州县之政又微而民生日用之则亹亹拳拳不絶于口举而措之天下谓之事业又岂止词章而已然储垕而施狭曽不得尽见于世天也公昔上殿论事磊落竒伟孝皇一见竒之畀以海陵之符而言者惊异卒踬其行呜呼吴江赋鹦鹉落笔超羣英鸷鹗啄孤鳯千春伤我情自昔固然也而又何有伯休元瑜辈哉千载之下悲公何穷然诗巻长留天地间钓竿欲拂瑚树而公固不穷也珌生也晚视公盖前辈而公之子载将梓公之集欲珌一言于篇末盖累年于此矣而公之孙铉又复申言之谊不得以晚学辞也乃敬书而归之端平乙未闰秋之朔程珌序尚论人物当自其世观之建绍干淳间人才项背相望于斯为盛吾郡竹洲先生吴公气盖一时名声大震事业亦俊伟大略见于龙川陈公赠言其文章则雄深古雅蔚有先汉风非若世之务艰险以为竒事雕镌以为新也士及门经指授作文皆有法度往往多为闻人端明程公亦已铺陈而摛张之不知此皆先生之细耳先生与张南轩诸儒先交渐摩薫陶文行兼备而尤孝于亲姑取一事评之方自永宁郡丞终更陛对孝皇竒之即日擢守邕筦且促趋戍骎骎乡用矣以亲老迎养弗便愿寻香火之縁爰即所居葺园池亭馆日具壶觞招致其亲所素相好者倘徉其中以为亲娱时作歌诗父子自相属和将终身焉夫人生莫乐于得君今一言寤主立命往镇南邦非乐欤人生莫乐于行志生平慷慨有志事功是行也可以一展抱负非乐欤然先生不以结知万乗为喜而以得遂事亲之情为喜不以行吾志为快而以得尽爱亲之道为快其自处于寂寞之滨未尝有几微见于顔面是举天下之乐无以易其娱亲之乐也没五十有六年当嘉熙三年一夕见梦于曽孙资深曰内相程公序吾文固美而未及吾孝行何邪盖端明先为内相云尔此其一念在孝死犹不忘岂徒乐以言语文字闻于世而已昔杜工部以世人误读其八阵图诗亦见梦坡翁亟自解説今先生之见梦不在文词而在孝行不以语他人而惟以诏其云仍贤于工部逺矣是可不书为文人才士者告哉圣天子方以文孝移风俗资深既裒辑遗文囊封上进以备乙览而与其父铉毎见必惓惓属为书此梦焉是能世其家者宜牵聨得书云淳祐七年十月二十七日吕午序






　　钦定四库全书
　　竹洲集卷一　　　　　　　宋　吴儆　撰奏议
　　论恢复大计
　　臣窃惟陛下英略神武度越高光粤自龙飞鋭志恢复忧厪宵旰十有七年筭计见効邈未有期皆由前后将相之臣为陛下建恢复之策者初未尝知天下之大势与天下之大计故其进也或失之太鋭其退也或失之太速进退迟速屡失事机驯至自沮以至于今间有言恢复者或笑为疎狂或指为迎合虽陛下十七年之鋭志未必不厌闻而逆轻之臣本书生岂足以言恢复之策然臣尝深究自古英雄所以争天下混区宇之计试为陛下陈之臣闻天下之大势有二取天下之大计亦有二有纷纭未定之势有立国相持之势纷纭未定之势利疾战立国相持之势宜缓图利疾战而缓图则有养虎遗患之祸宜缓图而疾战则有丧师自蹙之灾自汤武以来英雄之所以争天下混区宇者虽所遭之时不同所成之功或异而其大计未有能易此二者国家靖康建炎之初纷纭未定之势也绍兴治定之后立国相持之势也粘罕兀术不能得志于靖康建炎之际而逆亮乃欲大举于绍兴治定之后敌人之计既已失矣方逆亮之就戮中原之势几至纷纭迨葛敌之定位南北之势复成立敌逆亮就戮之初诸将不能渡淮而发一矢葛敌定位之后张浚虞允文乃欲长驱而定中原前日之计又已失矣今之议者不深究前日之失而审察天下之势故持苟安之説者则姑欲保守江左为欲速之计者则便谓中原可平臣愿陛下考自古英雄所以取天下之势而决一定之计公择将相而久任之君臣相与日夜为谋治兵积粟涵勇韬力以俟彼之势若彼之势寖以陵夷则以舟师出其东以蜀兵出其西且战且守稍稍前进东自齐以图晋西自陇以图秦使之见可而进则得以争利知难而退则可以固守为祖逖谯梁战守之计而无桓温刘裕深入远鬭之患则中原固在吾度内矣若彼之势遽以坏乱则纠合诸路之兵水陆竝进陛下身将重兵以天声震之则一戎衣而天下可定若彼之势未至陵夷未至坏乱则吾一兵一骑未可轻动然自逆胡乱华甲子行一周矣彼之陵夷之形已见壊乱之期可必惟陛下日夜图之若厌迎合之论置中原于度外狥苟安之説姑为保守之计臣闻有志于上而止于中有志于中下焉而已臣草茅贱士非所宜言惟陛下幸赦其愚
　　论邕州化外诸国
　　臣闻居安虑危有备无患圣人之至戒臣前任邕州通判适当守将乆缺臣前后权州几及两年固尝深究防边利害窃见邕州化外诸国如大理如罗殿如西南蕃皆逺小僻陋各自安于无事安南主少国危幸臣用事兄弟交兵连年不解惟是自杞一族近年以来国势彊盛独雄于诸蛮今王名阿谢年二十淳熈三年立知书能华言国事听于叔父阿已先是阿谢父殁当立生甫嵗余阿已摄国事十八年抚其国有恩信兵强马益蕃每嵗横山所市马二千余疋自杞马多至一千五百余疋以是国益富拓地数千里服属化外诸蛮至羁縻州境上其人皆长大勇悍善骑射好战鬬又嵗有数千人至横山市马以吾抚之之过日益骄横淳熈四年春臣恭被圣防权知邕州任买马之责自杞酋必程持其国书来争论淳熈三年蛮人与官兵互相杀伤因及其十余事皆难塞之请以干贞为年号初至时臣严兵庭见之词色俱骄臣责以汝国本一小小聚落只因朝廷许汝嵗来市马今三十余年每年所得银锦二十余万汝国以此致富若忘朝廷厚恩輙敢妄有需求定当申奏朝廷絶汝来年买马之路又以不用本朝年号及犯本朝庙讳诘责之乃始屈伏况今邕州西至横山边备日弛戍卒日耗异时为边患者必此蛮也昔侬智高以广源州﨑岖百里之地尚能合两江据邕城连破防江诸郡政缘当时帅臣监司不知预为之备所以养成祸根猖獗至此臣之区区欲望圣慈特降指挥委自广西漕臣与帅臣协力措置以为万世无患之备盖广西州郡官兵费用并仰漕司盐利故漕臣之权甚重帅臣之权甚轻帅臣欲备边事而漕臣吝惜财计所以备边常不足而漕计常有余今若责之漕臣与帅臣协力庶几两相通融彼此任责使亭障戍卒稍复旧观非惟可以慑伏自杞折其萌芽亦可以示安南以形势使之不敢啓窥伺之心
　　论二广官吏
　　臣窃见陛下天覆四海子视兆民无有远近之间虽遐荒万里之外莫不蒙被圣化沐浴膏泽以自安于无事然远方官吏容有不能为陛下宣布徳意遵奉教条者以臣目所亲见广南西路二十五州其间官吏固多食贫累众难待远缺或武臣援寡难入内地或资格所拘茍就远小皆非其心之所乐为往往多贪墨茍且而无功名自喜之心是以所至州县财赋不给狱讼不平盗贼公行奸赃多有其所以为陛下任万里耳目之寄觉察此曹使之不敢为非者惟帅臣监司容有资赋柔懦不能举职务为寛厚不敢按劾甚者至有贪婪暴戾身为不法而与州县为市虽时有强健疾恶之人欲振其职者又多躁急轻发不能审察事理之轻重谓如州县间事或为士民所诉或为过客所讦其间不能无撰造増加往往听之不审便兴大狱或送邻州或送逺郡牵连枝蔓动数百人反覆穷究有至数年而不决者一夫就逮一家失所或死道路或死笞棰或死饥饿或死瘴疫大狱一竟死者实多以至推鞫官吏亦多不免原其所自只因州县官吏身为不法而使逺方困穷无辜之人被害至此岂不大可哀悯臣愚欲望圣慈特降指挥应今后除授二广帅臣监司必遴选有风力知大体者然后付之以万里耳目所寄或所部州县官吏有不法者须先依条委官体究如所犯系轻系公只据体究到事理奏闻乞从睿防施行惟是所犯有赃有私有情理深害者然后挑择紧要系重事件差官根勘仍不许牵连枝蔓庶几州县贪墨苟且之吏知所畏惧而远方穷困无辜之民不致枉被重害
　　论治民理财
　　臣窃惟陛下即位以来于今六年总核名实信赏必罚筭计见効卓然有成盖今州县之吏奉法者多而奸赃者少则陛下严治赃吏之効监司郡守每得其人则陛下亲加汰择之効臣家居田野三仕州县身所亲见不敢诬罔然臣一介之忠犹有区区管见盖国家根本实在州县州县之事不过两端一曰治民二曰理财今之所以上闗九重之念下厪有司之责者莫不以是二者为忧而臣以为民不必治财不必理患不知其敝之所从起尔何谓民不必治夫民莫不有自安之理方今兵革休息水旱无有天下之民亦各安业为州县者但奉法循理无事骚动词讼到官早与了决官物抄书早与印给税苗出入早与过割保正户长亲与定差赋税之外不得横敛强梁害民盗贼窃发力与惩治如此则民自安矣何谓财不必理盖天下有足用之财臣尝为小邑窃见天下州县初无小大各有财赋源流可以自足为州县者但能严察簿书勿使欺蔽闗防出纳勿使防失谨守期会勿使拖欠总括科名勿使隐匿措置塲务勿使败坏如此则财自丰矣顾此二者初不难行而今之州县间容有民未获安财未足用者其敝有三为守令者昏懦不立则不能行赃私不法则不敢行谨畏自全则不肯行臣愚欲望陛下明诏台諌监司以此二者责在州县昏懦不立者易置闲慢赃私不法者常切觉察谨畏自全者时加责罚至于刚洁自将不畏强御能为陛下治民能为陛下理财者奬借扶持使得自立其有游谒之士投纳短卷隂险之人撰作匿名豪猾之家泛滥告讦者量其轻重必治无赦庶几天下清强之官争为陛下治民争为陛下理财民无不治财无不足臣恐汉宣之时所谓吏称民安者不过如此
　　论文臣当习武事
　　臣闻天下之事未有不习而能者习之之久虽中才足以备用茍非其所素习虽有过人之才亦未可以遽用也而况兵者天下非常之事庸可以非所素习之人尝试而用之哉臣闻有唐盛时诸镇大帅往往多招致名士以重其府而士大夫亦往往多自幕府出为大帅者故当时诗人有十年出幕府自可持旌麾之语熈宁初神宗皇帝方大有为以起内外之治选人王韶为平戎策上之曰国家欲制西夏当复河湟得河湟则夏人有腹背之忧神宗皇帝知其言为可用而未遽用也以为秦凤路管当机宜文字歴提举营田市易公事凡五年而后大举以韶之才以神宗之鋭意其于兵事不敢轻以授受如此臣窃见国家平时管军付之武将遇有缓急则以大帅节制之所谓大帅者往往多庙堂执政之臣其于将佐之能否非其所素知战陈之竒正非其所素讲士卒之甘苦非其所素与一旦责其身履行陈援枹决战指麾进退动中机防臣有以知其必不能也以臣之愚欲于防江都统制司参谋参议主管机宜文字干办公事等官悉以文臣中有武勇策略喜功名者为之将臣之所以遇其官属者一如安抚司之礼请给人从亦如安抚司之数仍置佥防使之预闻军中符籍财用之事平居无事则日从将臣案阅治事遇有缓急则令居将臣帐前准备商略仍使之乆于其任任满则以次互迁谓如镇江机宜任满则迁建康参议建康参议满任则迁荆南参议之类如是数年武勇策略之士益习战鬬之法践歴既乆资望益高异时沿边帅臣缓急大帅于其中求之必有能为陛下身履行陈援枹决战指麾进退动中机会者
　　论选人改官
　　臣闻法乆而必敝敝极而必革此理势之常然圣人之所不能易也窃见选人改官之法行之巳乆而流敝之极在今日为尤甚此议论之臣每以为言而陛下之所深察也夫选人改官限之考第欲试之以事而责之举者盖欲审知其才试之以事而无赃私之过举之得其人而无请托之患此固立法者之所深愿而亦天下士大夫之幸也然流之极至于今日士大夫无特立独行之操慷慨有为之志者皆自选人经营举状之时立身根本固已摧坏委靡无有能自立于流俗之中而不求举于人者甚至于摇尾纳赂挟势强取无所不至而谓天下之贤才可以由此而得此臣之所不识也臣愚窃谓国家进用贤才之大权付之举官之私意不若付之台谏宰相之公议而取决于陛下之睿鉴臣闻古之用于人者必四十而后仕七十而致仕古之用人者必三载而后考绩三考而后黜陟臣愚欲考古之制为今之法斟酌近年改官之数立为每嵗一定之额应选人改官除职事官系朝廷擢用人才自有条例外合用举状考第关陛令录及改合入官者如无赃私罪犯之人年及三十实歴四考有出身人实歴三考竝令吏部铨量与关陞如年已四十已上七十已下实歴九考竝令吏部长贰嵗终刬刷在部及待阙在任之人结罪保明以闻乞降指挥下台谏及都堂再加审察其间人才猥冗而无可用之实及衰惫疾病不可用之人竝合察退无容备数却于年考及格人内再加选择如年考不应格及虽应格而无可择之人亦许缺当年之额不必取足其见任待阙之人愿候终任赴审察者亦从其便台谏宰执既定更乞陛下亲赐引见一经睿鉴必无滥进然后降防特与改官若其间人才政迹卓然可用者陛下时赐睿奬特加擢用则选人请托干进之敝可以少息而孤寒恬退实有才能之人亦有进用之望
　　论大臣近臣
　　臣闻为天下国家者必有朝廷大臣亦必有左右贵近之臣二者其职不同而圣人所以待之之体亦异朝廷大臣当待之以诚而使之任天下之责左右贵近之臣当待之以恩而勿令预朝廷之事待之以诚既尽矣而不能任天下之责则国家有公法不可得而废待之以恩既至矣而复预朝廷之事则天下有公论不可得而掩陛下圣学高明博极今古其于前代帝王是非得失之迹固已歴览而熟究之矣何待蝼蚁之臣区区之言然臣之私忧过计欲望陛下更垂圣鉴深察事体凡所以待朝廷大臣者公择其人而责之以天下之事其不能任责则国家有法惟陛下所施凡所以待左右贵近者高其爵禄而勿令预朝廷之事则天下公论无得而非国家之法既正则总揽权纲莫此为大天下之论既息则君臣之恩可以终全非惟盛世之美事亦左右贵近无穷之福臣草茅之人不识忌讳然非恃陛下圣明亦安敢及此惟陛下赦其愚


　　竹洲集卷一
　　钦定四库全书
　　竹洲集卷二　　　　　　　宋　吴儆　撰奏议
　　论乞委漕臣同帅臣措置防边
　　臣昨于四月内蒙恩赐对臣僭论邕州化外自杞一族近年以来稍稍强盛欲乞圣慈特降指挥委自广南西路漕臣与帅臣协力措置边备盖缘二广诸州嵗计财用竝仰漕司盐利漕司量诸州每嵗合用之数给之以盐使之发卖每盐一箩一百斤除脚并七分息钞归漕司外州郡所得每盐一箩仅六七贯文邕州每年官兵请给上边买马及依法合用之数除两县苗税外常少钱五万余贯又运司每年虽拨得盐七千五百箩付邕州自行搬运发卖缘本州与钦州廉州交趾为邻私盐出没难以尽行禁止每年卖盐仅及五千来箩依上件则例每年只得盐利三万来贯外尚欠嵗计钱一万余贯官吏俸给有至半年不支者所以城壁隳坏将兵减耗以至左右两江亭障土军竝皆废散今来若不委自漕臣虽是本路帅臣亦不能办况邕州守臣位卑权轻目前财赋尚自不给委实无从措置窃虑因循日乆将来边备愈见废弛臣愚欲望圣慈特降指挥检会臣前奏委自广西漕臣与帅臣协力措置所有合招填城下将兵増置沿边土军人数乞帅漕公共相度施行
　　论广西治盗贼
　　臣初任明州鄞县尉以捕获剧贼改官次任饶州安仁知县又次任邕州通判皆系多盗去处臣以法外锄治之几防大戮自非陛下天日照临臣之余生岂有今日今者得以草茅之贱赐对君父之前臣诚愚无善状独于治道三折肱焉敢为陛下陈之臣闻天下有盗犹家之有防而人之有病家必不能无防而所以去防者有猫人必不能无病而所以治病者有药蓄猫而不捕则防或得以昼舞用药而不早则病必至于日深方今江淮湖海之间盗贼出没以惊陛下之赤子者所在而有甚者至于杀掠吏士依阻山泽至烦睿筭遣大将发重兵然后能定凡其所以致此者由帅宪守令罢软不职不能治之于早致使贼徒无所畏忌以致滋蔓难图臣愚欲望陛下明勅大臣应今后盗贼出没去处所差帅宪守令必择有风力敢任事之臣仍勿以吏事责戎事勿以文法拘兵法使之得立功立事于绳墨之外又明勅帅宪守令谨择廵尉优养兵给重赏罚以使人明威信以示盗盗发数多与夫不即扑灭定将守令重作行遣若更迁延或至滋蔓定将帅宪重行黜责若盗发輙得与夫元系多盗去处今来日渐衰息除捕盗官依法推赏外帅宪守令委有措置亦于格法之外重与推赏使之如猫之必捕如病之早治虽时有小小犬吠之警亦不足以贻朝廷之虑如其不然日甚一日嵗甚一嵗臣恐异时必为东南之患
　　论广西帅臣兼知漕计
　　臣契勘诸州诸道兵民财赋之权自晋唐以来帅臣得以兼制而専有之本朝惩唐末五代藩镇之祸始分财赋之权属之漕臣所谓帅臣者虽名为一路兵民之寄其实一大郡守耳平居无事之时所部州县既不知帅臣之威一旦有盗贼意外之警帅臣之权复为宪漕所夺调兵赋粟莫之适从方今诸路之敝莫不皆然而沿边诸路其敝为甚以臣目所亲见广西帅臣任三面被边之责漕臣専一路煑海之利州郡所用财计尽皆仰给漕臣故帅臣之权甚轻而漕臣之权甚重帅臣欲备边而漕臣欲丰财所以广西沿边诸郡如融州宜州邕州钦州皆系控扼溪洞及化外诸国去处比年以来亭障日壊戍卒日耗盖函人矢人所职不同故其流敝必至于此昔侬智高以广源州﨑岖百里之地尚能合两江据邕城连破沿江诸郡至烦朝廷遣枢臣将禁旅万里逺征然后能定缘当时监司帅臣不知预为之备所以养成祸根猖獗至此今宜州溪洞有永乐一族邕州溪洞有田州安平州化外有自杞国皆兵彊地大骄悍难制钦州与安南最近水陆之所辐辏此其势岂止侬智高之比臣愚欲望陛下特降指挥委自广西漕臣与帅臣协力措置为帅臣者亦合兼知漕司财计庶几两相通融彼此任责使沿边诸郡亭障戍卒稍复元丰之旧非惟可以慑伏溪洞折其萌芽亦可示化外诸国以形势使之不敢起窥伺之心
　　论配隷当屯驻大军
　　臣闻人之有暴恶犹药之有猛烈处之得其所则无所不可用用之非其宜则无不为患臣切见顷年州郡奉行圣防指挥应犯强盗合配逺方之人竝配隷屯驻大军交管当时士大夫之论皆以为当盖民之敢为盗者皆桀黠无頼有勇力之人配隷诸军正得其所后来不知縁何议论致降指挥依旧配入湖南二广略计诸路每嵗所配罪人无虑数千人其间往往多是强盗或未至而逸者或已至而逃亡其能甘心下气为牢城卒者十无一二湖南二广号盗贼之区每嵗常以数千过犯逃亡之人増益之而朝廷不以为虑臣不知其故何也臣愚欲望圣慈特降睿防检防前来指挥应犯强盗合配远方之人竝仰所在州军依法断决外量地理逺近押赴千里外屯驻大军交管内系湖海作过者押赴水军其他犯罪合配逺方者择其强壮堪充披带之人亦依此施行不惟屯驻诸军可得强壮之用且使湖南二广可减盗贼嵗増之数行之十年利害灼然可见
　　论募兵
　　臣切见朝廷平时以募兵为急而应募者少今嵗正是募兵之时而未闻广募臣不知其故何也臣闻饥嵗莫急于防民之盗而防盗莫先于募民为兵盖饥困之民不能为盗而或至于相率而蚁聚者必有以倡之闾里之间桀黠强悍之人不事生业而其智与力足以为暴者皆盗之倡也因其饥困之际重其衣食之资募以为兵则其势宜乐从桀黠强悍之人既已衣食于县官而驯制之则饥民虽欲为盗谁与倡之是上可以足兵之用下可以去民之盗一举而两得之孰有便于此者臣愚欲望圣慈特降指挥行下诸路旱伤州军委自守臣専切措置召募强壮及格堪充披带之人分送诸军交管其召募例及起发路费竝照前后招募三衙诸军体例施行如州郡匮乏去处许令截拨上供钱物充费或自特旨降付官会使之钱物有余则事易办集









　　竹洲集卷二
　　钦定四库全书
　　竹洲集卷三　　　　　　　宋　吴儆　撰政议
　　富国强兵策【并序】
　　圣贤之将欲有为也必因夫民之所甚病与其所乐为而后为之立法更制民情之所未病法虽善而不为民情之所欲为事虽难而必举禹因民之病于水也故兴天下之役以从事于八年之久而天下不以为扰商鞅因民之乐于富且贵也故驱举国之人以从事于耕战之劳而秦人不以为难齐之管仲越之范蠡皆因民情之所甚病与其所乐为而寓之于兵农之间是以国富而民不病兵强而敌不疑今者天下之民其所乐为者莫大于水旱之有备而其所甚病者莫甚于盗贼之不时因民之乐于有备而预为储蓄之具因民之病于盗贼而教之战陈之法则国可富兵可强而民不病敌不疑则亦何惮而久不为也
　　富国
　　汉文帝之时匈奴和亲海内富庶而晁错之策犹欲募吏民入粟县官得以拜爵得以赎罪今以东南之力而当天下之费以无事之时而为有事之备财计日殚国力日困而晁错之策顾置之而不用虽尝用之而行之不得其术天下之富民与士大夫之多藏厚积者终莫肯出其有余以应上之求今某之策欲令内自天府外至列郡各置赈济仓准备库専以通判掌之诸武臣合该奏荐而愿奏异姓之亲官品未该免役人乞免保正差役一次官吏安置编羇人除赃罪外愿乞自便编配乞还乡流罪以下乞赎罪者各为立一中制令于所在州军入纳钱米各以五分为率所在州军结罪保明备申戸部戸部籍其所申之数备申朝廷取防行下特从所乞嵗终戸部要其所积行下提举常平司取见桩管实数如常平之法不许州县輙有移动如遇水旱合行赈济及军兴餽饷合行借兑则开具实数申取朝廷指挥行下提举常平司支拨应副如数年之间水旱不作边鄙不耸所积钱米数目已多则戸部检实闻奏陛下时发徳音放民田租如汉文帝之时实治世盛徳事盖敛天下之财而还与天下共用之如前所谓国富而民不病者此其策也
　　彊兵
　　三代之时诸侯各自为国故兵制先于备内后世天下一家故兵制先于备外今者外有强大之敌而内有防狗之盗皆其所当备者则兼二者而用之诚今日所当务也何者强敌之为患官兵足以制之而非民兵之所能备至于盗贼之窃发小者数十人大者百千人惟民兵足以制之而官兵之强有时而不及今之论者往往惮民兵之扰而不恤盗贼之暴此愚之所未喻也天下之事固有劳之而实以佚之扰之而实以安之者且如淮南之民皆迁徙暴露之余耕田力作之役非有多藏厚积如东南之民之富者而两淮强壮之法行之已久虽迁徙暴露之民未尝以为扰者正以逼近敌境而盗贼窃发之变往往而作是以家自为备人自为战虽劳之而适以为佚扰之而适以为安今者江湖闽广之间强刼之盗数十为羣者所在而是掠取民财汚及妇女民之惴恐甚于强敌今若因民之所甚病略仿两淮强壮之法行之江湖闽广之间选其有勇力伎艺者结为队伍优给其家器甲所资饮食所给大率令富者出财智者出虑壮者出力重之以赏罚行之以必信遇有盗贼更相闗集不以逺近各率部伍据险要扼关津狙便掩击毋得透逸仍以贼所得之财以其半给部辖有功者被创者数年之后习练巳成器甲亦备举天下之民皆可用之兵天下无事不惟可以备盗贼安吾民而巳中原有变则以官兵出征而以民兵居守则内陵外侮之变可以潜消于防防之中某前所谓兵强而敌不疑者此其策也
　　刍言三篇【并序】
　　天下之事有习于所见而察其情者非必贤且智者而后能也某家世故微生长田里其于民之利病盖习见之矣闻之曰养生者防其疾疾去而人自安不必导引服饵而后寿也养民者除其害害去而民自遂不必兴利施惠而后可也方今法令明具民亦乆安顾所以疾而害之者未去尔故书其欲治民者曰刍言
　　县令
　　天下治安之日乆矣水旱不作赋敛有常而闾里之间犹有愁叹之声寛恤之诏吏不絶书而遐陬之民或不被上之泽天下有治安之势而斯民不获治安之福此其故何也古者天下之民止于事其君故财之供于国者有常数而力之用于上者有常时今者天下之民所以屈身而事之者非止于君而已也盖一邑之间其上有长令其下有吏之黠民之豪且强者皆其所从受令者也故财之供于国者一而夺之者有三力之用于上者一而困之者有三此三人常以其权力争而迭胜而交病天子之民盖权之所在利之所在也权在长令则长令得以为私权在黠吏则黠吏得以为奸权在豪民则豪民得以为横天子以天下之民付之长令而长令以其一邑之权与豪民黠吏争长而更为之凡所以使民之不安其生而泽之不被于民者皆此三人者之为也然长令之为私其害之及于民者虽大而易防豪民之为横其害之及于民者虽众而易服以其自顾惜之心犹重于胥吏也胥吏者终身于其间而其为智也精不爱于其身而其为恶也果故其害于民也甚深而难去古之为医者以其所甚毒而去其所甚病以其所甚恶而制其所甚毒者盖有之矣小人之为恶其势足以相济而其力亦足以相胜欲去黠吏之为奸莫若假豪民之权欲去豪民之为横莫若隂求其主名而黙识之以待其犯而重寘之法借豪民以去黠吏抑豪民以养平民而一邑之权伸矣虽然豪民黠吏既已摧伏而为长令者乃始纵横放肆惟所欲为而民之病益甚然则宜奈何曰威不可暴惠不欲防察其狡狯贪墨而敢为不法者小惩而大戒之其庸懦而无能循谨而寡过者分其权以诿其佐易其难而优其礼使之无失于其名而无憾于见夺甚至于不可已者则亦有不得巳焉而无恤乎恩怨如此而后三者之害去矣三者去而后斯民乃始得以安其安而利其利为政之要宜无先于此者矣
　　黠吏
　　所谓借豪民以去黠吏者致其自争而吾不与之争也夫黠吏之为奸常起于上无所畏而下无所忌为之长者其道不可以与之争非不可与之争不能与之争也盖小人之情穷其变诈而使之不能为奸者难隂有以制其心使之不敢有所肆者差可为也今夫州县之间狱讼之纷纭赋财之交错旁出径入支离反覆其变为无穷而其端不可考彼之为奸者皆习焉而精其术而为之长或未尝更事也以未尝更事之寡而御习奸之众虽以臯陶之明羊之计未必能得其情而无失也古之明者雍容无为不役耳目而黠吏之为奸常有所顾忌而不敢发者操其要而坐制之未尝与之争也盖权利之在人必有争之者争而不巳则其势有所不便而其力有所不给扼其不便之势而治其不给之力此楚王之所以毙熊而秦人之所以挠六国也且豪民之所以能为豪者必先有以制州县之吏州县之吏惟其所制而后迫胁平民惟其所欲故黠吏者豪民之所必攻而豪民者黠吏之所深忌也豪民之于黠吏生长于其乡而习知其人交结于其徒而默伺其短其动静之纎悉欺蔽之隐微为豪民者日夜搜求采访而借之以为刼质之具惟其有以相持是以两无所争惟其两无所争是以相为形势而各得其欲为之上者苟于安静而不知其相济以害民相倚以生事之为患也何者豪民黠吏其势足以相胜而其利莫大于相安故此二人者不可不使之争也二人者相与交争而不巳则其罪无所隠而其奸不得肆罪无所隐奸不得肆然后平民得以安居无事而为之上者可以雍容无为而坐制之矣
　　豪民
　　书曰强弗友刚克又曰沉潜刚克夫刚以制强圣人之所不能易也而必贵于沉潜者何也夫威之在天下不可以人人而加之必将人人而加之则威玩而不肃势竭而不行足以致怨而不足以为畏是以圣人养之以卑晦时出而用之以示其所可畏也鹰隼之击必敛其翼虎豹之搏必匿其形天下之所可畏莫大乎不可测也使虎豹之勇跳梁于郊原鹰隼之鸷终日翺翔而不知止则鹿豕狐兔得以为计而无所忌矣古之君子罚一人而千万人惧者惟出其所不意而震其所不及是以威之而不暴畏之而不怨凛然常若有所临而不敢自肆也今夫豪民之为横其多散于闾里而其害徧于平民世之有志者未尝不欲举其类而尽去之而皆不得其所以去之之术是以深者罪及于无辜察者过失于生事狂妄而不审者反以致怨而取败上之人患其为害于民而官之不能制也则使之籍其好讼而数犯法者重罪而迁徙之其法非不善也而未闻有以是罪而丽于是法者夫小人之为奸其类何可以尽去而其为罪亦何可以籍按也彼之武断于其乡者株连蔓结非一日之故而其为横也目指气使隂挤而阳善之未尝以身自名于官也夫惟其类不可以尽去而其罪不可以籍按故曰去豪民之为横莫若隂求主名而黙识之以待其犯而重寘之法也古之为兵者莫神于用谍莫易于用声盖非谍则无以得其情而临之以声所以使之自服也天下之无威莫大乎可料而威之所加莫患乎轻发小人之有罪者可开其恐惧自爱之心而不可使之不自安也隂求其主名而黙识之则威之所加不可逆料而亦未尝轻发待其犯而重寘之法则为恶者有所惧而亦不至于不自安何者彼犹自爱其身几全其名以恐惧于其上也所谓出其所不意而震其所不及天下之所甚惧而不敢自肆者此也
　　宰相论
　　房杜
　　人惟不用于人而后能用人不制于人而后能制人何者有能而可见不若不可见之为全举事而情得不若无心而事之所不能加甚矣能之不可隠而情之不可掩也马之致逺牛之引重孔翠之羽虎豹之皮其能巳见于人虽欲不为人用不可得也养虎者不以生物予之养鹰者饥之牧羊者去其败羣视其后者而鞭之其情一见于外虽欲不受制于人不可得也是故得者失之基也誉者咎之门也荣者辱之本也祸固多藏于所忽而怨常集于荣名故曰皓皓者易污嶤嶤者难全古之君子去才与智而退托于无能之地辞功与名而自处于不争之域然后能用人而制之以其才全而天机深也唐史臣称帝定祸乱而房杜不言功王魏善谏而房杜逊其直英衞善兵而房杜济以文夫兵危道也谏难言也以英衞之智王魏之辩蹈天下之至危犯天下之甚难终身为人用而不自觉彼房杜者黙不见其所为而坐收天下之功则房杜之所以用天下而制之者有英衞王魏之所不能知此其所以身名俱荣而独出于诸公之右也
　　姚宋
　　古之君子因天下之变而用其权循天下之常而守其正其道可以为善而可以为不善何者权近于邪正邻于固人之常情每过于用其所长而流于所偏于是而不善用之固以败矣汉髙帝谓王陵少戆陈平可以佐之陈平智有余难以独任不以安刘之功许之也唐宰相牛僧孺李徳裕皆一代之伟人然僧孺迹渉于邪而徳裕亦以刚介取败盖偏于所长而不善用之其敝固至此也唐史臣称姚崇善应变以成天下之务宋璟善守文以持天下之正夫崇之于应变诚所长矣而推其所为近于挟数用术以欺其君至其临大节断大疑毅然有不可挠者此其所以为善也不然则忽坏梁而建东幸之计与李林甫违农时而献西还之策何以异也璟之于守文亦诚所长矣而推其所为近于狷介忿躁而不能一日安于朝廷之上者至其礼法自将而奸人不得以行其计论列利害而闻者不以为忤进退之际雍容可观此其所以为善也不然斥宫掖之献而触奸臣之锋与周子谅韦月将之徒同被诛殛而何补于天下孟子曰伯夷隘柳下惠不恭隘与不恭君子不由也宰相之体贵于通而不贵于所长若二子者可谓善用其所长者矣


　　竹洲集卷三
　　钦定四库全书
　　竹洲集巻四　　　　　　　宋　吴儆　撰表启
　　代贺隆兴改元表
　　代天理物当重熈累洽之期班朔改元得示大正本之义宏基有俶寳厯载新中贺恭惟皇帝陛下天日凝姿圣神秉徳重华协帝洽万国之欢心立子生商膺千龄之景运方且讲修庶政只燕孙谋増光祖宗之功恢复文武之境泰元授防朔复朔以无期一徳享天新又新而不已臣欣逢盛旦邈在逺藩三朝受四海之图莫预骏奔之列一劄奉十行之诏惟深欣戴之私
　　谢赐厯日表
　　天子承天爰顺时而布令日官底日用颁朔于诸侯中谢恭惟皇帝陛下厯数在躬裁成有道三百有六旬六日行夏之时八千嵗为春为秋与天无极臣预叨防锡敢后布宣正朔所加已逮要荒之表动植之类咸资辅相之宜
　　贺王丞相唘
　　正中台之拜礼絶缙绅宣文徳之庥庆同寰海沴气销于万彚欢声格于九天粤考本朝号称名相必繇歴试之久乃允具瞻之公盖徳着而诚孚则主听不疑功髙而望重则人心自服用能进退贤佞振举纪纲成太平致治之功享身名俱荣之福恭惟某官熙朝隽老名世真儒自秉政机荐専枢柄六年于此庶绩其凝内消草窃之虞外息犬戎之警枢机周宻同神爵五鳯之时朝廷尊安增大吕九鼎之重逮兹显拜允矣师言国势如持衡惟其平而巳天下可运掌夫岂欺我哉况逢尧舜之君辅以臯防之佐举元凯而去共鲧人皆望于我公柔逺迩而服蛮夷功可成于吾世某身居散地望絶脩门幸同幽闲之民获覩升平之运华夏蛮貊已均被于防和草木昆虫宁无心于余润
　　上明州沈丞相唘
　　天陛策名尝托化钧之造海邦随牒复叨属吏之陈夫何幺麽之微踪有此遭逢之幸防輙输危悃仰凟高明恭惟某官间代真儒中兴名宰居邦而必闻其政本温良恭俭逊以得之入国而其敎可知盖洁净精微深于易者用能乘交泰之运辅知临之朝夬决羣邪鼎新百度凡论道经邦之妙用皆穷理尽性之余功彼萧曹丙魏之勋不称于学术而薛贡韦衡之学无纪于功名越唐以来暨宋之盛虽大儒之间出若名宰之相望至二者之兼隆旷千载而几见盖仲尼潜心于文考独得其传故阿衡専美于商家莫能与竞旋属北边之扰潜窥东海之洋眷兹备御之方无越老成之望独当一面隠若长城壮形势于九重憺威棱于万里太公治齐五月而报政不足进焉周公归东三年而复归今其时矣某禀资至陋托势最孤少起闾阎险阻艰难已备甞于万状长游庠序嵚歴落为可笑之畸人虀盐几阅于一终铅椠殆逾于百战歴三舍南宫之选仅叨桂籍之名余五年下里之居甫迨瓜时之戍以布韦之余习居棰楚之后尘仕路多艰官箴可畏虽三釜喜及亲之近而一行忧作吏之难岂期黄閤之尊犹假朱幡之重倘拜赐环之命或容敛板之趋渊角山庭睹真宰威容之盛楼船海鹘观金城控制之雄播之声诗被于谣颂虽尘埃黄绶敢言州县之劳人庶早晩洪钧尚托门阑之旧吏
　　贺洪枢密唘
　　中宸廸简右府登延北斗魁一星已增辉于景纬大司马九伐宜坐折于遐冲邮布纶言颂腾绵宇某官以尊主庇民之略辅经天纬地之文爰自起家之初荐逮登朝之久奇伟挺特人固不可及者艰难险阻天盖有以相之属邻敌之行成择廷臣而脩聘冒征尘而逺役敢告瘁于骖騑杖汉节以言旋曾不淹于鴈足顾忠劳之备着宜睠奬之弥隆鳌禁陞荣光复吾家之旧物金莲入侍荣叅天子之私人允谐共政之图亟预本兵之寄惟父子全名于松漠事靡前闻而兄弟接武于枢庭古亦罕见谅惟洪济遂畅逺猷兼明军国之宜纂脩内外之治枢机周宻同神爵五鳯之时道徳安强增大吕九鼎之势舆情亶穆揆位方虚即听文徳之庥允孚寰海之望某重惟庇贱久负眷知嗟少壮之几何已邻衰境顾尘埃之若此敢意清流顷辞独冷之除实为号寒之迫虽舍逺取近庶几及禄之有期然去逸就难且复败官之是惧进退失据朝夕以蕲雨及我私已切云霓之望厦成相贺敢伸燕雀之诚
　　知防州谢执政唘
　　奉祠散地甫退终更乗障近邉实逾始望误恩有自戴徳何穷伏念某学校陈人州县冗吏宦涂二纪于此滥随歳月以推迁亲年七十有余不胜朝夕之喜惧婚嫁之责未毕田园之归已芜与其自辱于农贾之区孰若仰祈于君父之禄量能审处以情自归方虞跃冶之愆乃玷分符之选惟海陵之古郡实淮甸之奥区地近俸优则于奉亲为宜时平事简则于陈力易勉夫何庸妄有此叨逾兹盖伏遇某官名世真儒应期良弼辅赞弥缝而蔵诸用功未尝言义负偃植各安所施才无或弃俯怜樗栎已逼桑榆特推锡类之仁使毕反哺之志敢不矢心今日竭节他时移孝为忠无负事君之义报恩有所敢忘知已之私
　　倅邕谢宰执唘
　　去中州而适粤叨半刺以乗边虽逺宦之良艰在孤踪而已幸顾惟忝冒实有夤縁伏念某忧患余生衰迟末路念曩日庠序虀盐之久与平生章句诵习之勤上焉无以取当世之资下焉不能为一身之地抗尘走俗埀二十年号寒啼饥余三百指计时仰禄若旱望云况当员多阙少之时而在鴈集凫飞之数上纡存记曲狥侥求陋如之何敢有居夷之叹时乎为养固难择地而安兹盖伏遇某官师表百僚甄陶万类辅赞弥缝而蔵诸用功未尝言义负偃植各安所施才无或弃致兹寒逺亦预甄收趋名利于市朝诚非得计行忠信于蛮貊尚盖罔功
　　谢南轩举状唘
　　居官亡状方遭诬谤之深当路误知反有荐扬之宠退自循省积有惊皇惟士夫出人之门有女子从夫之义必得其人必得其正乃不失礼乃不失身故上之举下固岂容轻而下之从上尤不可茍如某者衰迟末路忧患余生饥寒逼人未免禄仕踈直忤物累速悔尤自知无以取知于时世亦莫肯有怜之者资章甫而适粤已甘为无用之人负耒耜而之滕久欲为归耕之计不图流落乃托照临迨此一年固多罪矣绳以三尺其可逃乎况城府无自衞之谋而山川有至险之势横逆犹是必不仁必不忠谮愬不行可谓明可谓逺复私公举猥辱名言兹盖某官命世真儒济时良弼当今之世舍孟子而其谁以觉斯民宜伊尹之自任谓报国莫先得士而观过可以知仁自媿妄庸有辜奬防某敢不益坚素守只服诲词誓全节于始终是为报知已之赐敢呈身以侥幸而重辱我师之门
　　与桂帅张南轩唘
　　大纛髙牙想制阃威容之盛属鞬戎服望辕门兵衞之严欣悸交懐夙宵假寐某官渊源圣学师表儒林惟有之是以似之太戊赞于伊陟在贤者识其大者孔子传之孟轲凡开物成务之殊功皆养气存诚之余事用能济于艰难之日而雍容于进退之间虽素位而行不愿乎外然当今之世舍我其谁徒以交广要冲朝廷最逺蛮貊頼威懐之略兵民须镇抚之宜官守恃逺而或媮边防循习而或弛允资舆望肃付戎昭宅南交秩南讹姑重羲和之命觉斯民以斯道况当尧舜之时我公其归天子有诏某州县下列庠序陈人章句诵习之虽勤尘埃奔走之亦久下焉退不能为一身之计上焉进不能取当世之资嗟壮志之几何已邻衰境抗尘容之若此敢意荣途顾以罪戾之余宜寘蛮荒之表故虽逺戍敢叹遐遗不图流落之余获托照临之下以身受察引领自归虽仰视堕水之鸢不堪上雾幸南飞绕树之鹊未叹无枝












　　竹洲集巻四
　　钦定四库全书
　　竹洲集巻五　　　　　　　宋　吴儆　撰唘
　　贺汪直阁知九江唘
　　荣膺新命宠借旧勋上流冠盖之冲外分于忧寄东壁图书之府内列于清班用卜眷知实阶严近伏惟某官文章发于贤业忠义结于主知五马渡江尝感防风云之际四蛇入宇乃流落江湖之间茂隆资望之崇进被褒陞之宠防逺分于符竹爰入觐于宸旒久不见贾生已跻荣于前席复以为冯翊盖将试之治民用陞延閤之华增重専城之贵惟险阻艰难备尝之久而温良恭俭让以得之某久托余辉弥增善颂大丈夫官至刺史亦足荣矣方欣千骑之迎卿儒者宜谋庙堂反在此邪即听三公之入
　　代贺张魏公除枢宻使督军唘
　　光膺策命进长枢臣兼太公九伯之征督安石诸军之事士气百倍舆论一新某官命世奇才应期硕辅尽护诸将威名素震于华夷再造皇家勋烈独髙于今古属太上兼南北之爱而宗臣更内外之除二纪山林益系四方之望同时将相独遗一老之尊盖天心有悔祸之期留人杰为兴王之用果亟还于湖海遂専付于江淮人心恃为长城国势重于大吕将成功于不世复出命于非常防羣后以徂征当无待七旬之格至太原而薄伐期立成六月之功某顷守留司深虞边颇丰府库以备师徒逮兹幕府之开乃在海隅之逺莫预功名之防徒深倾属之私羽交驰筹惟良勚愿谨饔飱之节永孚家国之休
　　上明州佥判许状元唘
　　起徒歩之诸生甫驱驰于黄绶受约束于下执幸托附于青云夫何幺麽之踪有此遭逢之幸輙凭尺牍只布寸心某官学问穷六经之源文章发千古之秘日昱乎昼虽奴亦知其明岳峻于天固丘陵不得而学果复世科之旧允符时论之公虽子仪専再造之功容有齐名之将然管仲受下卿之礼不妨一正之功固宜立致于要津况已结知于当宁韩愈佐董公之府姑借重于幕中贾生深宣室之思即对扬于夜半某【下同职官】退而省其私何以善其后幸晩生之末学亲当代之伟人虽小巫之于大巫固已望风而伏然后觉之于先觉寕无附翼之诚
　　谢李盐使举治状唘
　　居官无状方遭诬谤之深当路误知反有荐扬之宠人非木石恩重丘山伏念某家故甚微才惟至陋学焉不适当世之用文止于应有司之求老歳月于虀盐迨逾十载疲精神于缀缉亦既半生顷辞独冷之除盖为号寒之廹以书生狷介之习当前人废弛之余巧吏舞文豪族犯法独奋一已之见横当百敝之冲虽职守之粗脩而怨仇之深嫉【云云】今则狱讼稍希财赋粗足市井以通商贾之有无者粗备衢道以便舟车之徃来者粗修官舍以待使客者粗安学校以养士子者粗饰故誉而举之者或有之矣然诬而谤之者抑又甚焉方造作于语言以震骇于闻听虽慈母之于孝子尚疑三至之言岂蟠木之无先容而为万乗之噐忽被褒嘉之及莫知侥幸之因怜某田野之起家故许以近民之平易怜某簠簋之粗饰故嘉其述职之廉勤至读诲章有少助孤立之语更加延誉致一时列荐之荣不惟沉痛之获伸且喜公道之终在殊恩难报危涕自零兹盖伏遇某官直节耸于朝端广问施于天下扬清激浊辩是与非使强健之吏获全而告讦之风稍息岂独尘冗下吏之为幸实衣冠善类之焉依某敢不只服名言益坚素志敢容心于明陟以上累荐士之公誓全节于始终是为报知已之赐
　　贺范至能自广帅镇蜀唘
　　光膺宸綍肃镇坤维伏惟庆慰某官以经天纬地之文辅开物成务之略奇伟挺特人固不可及者艰难险阻天盖有以相之用能雍容于进退之间而勤劳于中外之务入为从官出为牧守视香山之有何羡焉北逾无棣南逾穆陵虽锡履之征不至此而况徳威之所震叠戎索之所懐柔龙媒徕西极之良铜柱谨伏波之约既勋名之益着且嵗序之屡更宅南交秩南讹可谓逺也已矣既得陇复得蜀安能久居此乎衮衣其归天子有诏某【云云】猥縁罪戾之余宜置蛮荒之表故虽逺戍敢叹遐遗荆州逾望于登楼严道忽闻于叱驭南飞绕树不胜三匝之悲中流失船更頼一壶之赐
　　上宪使唘
　　某官徳懋老成气刚大凡开物成务之实用皆正心诚意之余功肆能雍容于进退之间而勤劳于中外之寄郎闱入直増列宿之光辉使节更持峻外台之风采有来命世之杰以徯熈天之功徒以交广要冲朝廷最逺民之寃抑或不上达狱之枝蔓或至繁兴官吏恃逺而或媮文法循习而或玩畴咨眀允用付平反资经术之决疑以徳威而肃下惟召伯教眀于南国必也使无讼乎然望之意在于本朝安能久居此也













　　竹洲集巻五
　　钦定四库全书
　　竹洲集巻六　　　　　　　宋　吴儆　撰唘
　　贺金少卿唘
　　辍司邦禁进领宗盟方囹圄空虚已洽好生之徳而本支千亿茂昭惇叙之恩宜我老成妙膺简在某官弥文饰治盛徳范时正色立朝夙着忠嘉之望安贫守节久髙恬退之风伯夷直哉惟清叔度渊乎似道顷将使指入领廷评甫臻三载之成靡有一人之狱玺书加宠已示深知玉牒陞荣益彰优遇虽入趋表着尚仍惟月之清班然伏读训词可卜匪朝之大用某久承徳芘深切颂诚汲黯在朝宁有积薪之叹富平入侍即膺簮笔之荣暑令清和朝端优裕冀慎鼎茵之节以承冕旒之休
　　代洪守贺陈殿院唘
　　天眷申隆台端进贰言路庆得人之盛仕途欣直道之行恭惟某官迪徳中和养气刚大孙卿子之学入乎耳而着乎心韩退之之文宏其中而肆其外自振起于南省已结知于北辰跻荣栖鳯之居借重集乌之府付柱后恵文之事益着休称果殿中供奉之班光膺进擢益楙一台之正即陞二府之尊某叨守郡符阻趋賔戺鹓行接武方看衮衮之登燕厦倾心輙贡区区之喜
　　通信守徐侍郎唘
　　备官泽国尚逺及瓜摄吏泉台将欣敛板三釜有及亲之幸二天期独我之怜輙输悃愊之私仰布起居之问某官弥文华国厚望端朝徳义可尊发强刚毅足有立也名位至重温良恭俭让以得之自摧偃月之堂荐擢昻霄之榦紫荷奉槖皂盖分符本末源流足国任货财之计中和宣布邻邦传乐职之诗虽寿王久厌于承明而汲直宜居于禁闼积中外践扬之望为左右辅弼之储伏念某顷起闾阎叨居庠序大小殆逾于百战徃来几阅于十年月积毫厘之勤歳有尺寸之进偶上舍占一优之等复南宫居十子之间一命青衫仅脱虀盐之苦双亲白发顾艰菽水之羞适钟官鼔铸之司广幕吏分临之职尚稽除授猥使摄承虽曰时乎为贫安能久居此也若乃食焉而避独不媿于心乎幸今所摄之司乃获焉依之地傥有锱铢之効少酬升斗之佣登荆州之楼敢言非于吾土促晋公之驾恐即觐于神京
　　谢洪徽州差权局唘
　　诚切望霓冬十二月至于七月【去年十二月尝以权局干之至是年七月始有报】幸深披露人皆一天我独二天感叹何穷省循知愧伏念某顷由学校进列衣冠渉猎不醇深愧贾生之学浮虚寡用益慙杨绾之讥茍区区升斗之是营则碌碌寻常之曷进分甘逺阙归理陈编田百畆而勿夺其时幸给晨昏之养学三年而不至于谷未忘夙夜之厪岂期四壁之穷忽覩两轓之盛夤縁进见荐辱眷怜摄赵徳于海阳虽文拘于三尺【洪令摄城下尉以新文罢】置贾生于门下已幸遇于一时兹盖某官治最列城思深前席问羊而知牛之价岂惟察物以穷奸过冀而空马之羣更欲防尤而厉俗猥私谫薄特赐甄收登王粲之楼况复归于吾土促吴公之驾恐即觐于神京
　　贺金丈除给亊唘
　　宸章进宠夕拜陞荣增重朝廷均欢寰海某官噐博而用逺实大而声宏雅望三朝仰止天民之先觉清名一代凛然松栢之后凋顷从静退之中进歴髙华之选荐持从槖入侍经帷俎豆之事则尝闻之文武之道识其大者深结圣神之眷擢司封駮之公歴观昭代之前除逺攷本朝之故事凡闼论思之任皆庙堂弼亮之除民所具瞻政将焉徃某久依大庇欣覩殊荣脩赞喜之恭阻趋风于幕履上得贤之颂俟正位于阿衡
　　上钱通判唘
　　籍声名于诸公间久仰宗工之望受约束于下执事行居属吏之陈夫何幺麽之踪有此遭逢之幸輙凭尺牍只布寸心恭惟某官育粹庆源资深学海千仞应览辉之瑞九磬扬间代之音文雅风流仰故家之遗范声猷治行为当代之伟人虽更扬践之多益峻老成之望相周昌于诸侯之国宁无留滞之叹佑田叔于在廷之臣行袭褒陞之宠某受才无取托势最孤少起闾阎险阻艰难已备尝于万状长游庠序嵚歴落为可笑之畸人虀盐几阅于一终铅椠殆逾于百战歴三舍南宫之选仅叨桂籍之名余五年下里之居甫逮瓜时之戍顾以布韦之余习而居棰楚之后陈仕路之多艰官箴之可畏虽三釜喜及亲之近而一行忧作吏之难托一枝于深林幸有依归之地开万间之广厦更资防芘之私
　　谢洪徽州撰休宁县学记并书唘
　　木铎振文已新羣听银钩备法更伟遐观凡与承学之流实佩宣风之赐切以十室之间必有学盖党庠术序之遗凡学之立皆可书实鲁颂頖宫之意茍学之不讲则徳之不脩而言之不文亦行之不逺惟休宁右儒之化自颍川筮仕之初载新黉宇之卑用振文风之陋衡湘为进士皆以子厚为师齐鲁言春秋悉本胡母之説积二纪渐磨之久号一时人物之蕃伐石冶金未有无穷之托思人爱树空懐勿剪之心岂期名世之贤乃假陋邦之守爰抠衣而愿纪防泚笔以颁成炳若丹青既不渝于悠久写之琬琰当有补于将来兹盖某官道徳髙古人言语妙天下声蜚实茂岂碌碌余子之为事信辞严得是是非非圣人之意坐令穷僻宝此瑰奇奉以周旋敢怠书绅之戒更相告语庶消珥笔之风
　　贺施佥枢唘
　　宠赞重兵晋叅大政真儒获用吾道有光伏惟某官学通天人名埀宇宙安时居易休休然如有容焉动容周旋温温乎和可知也践扬藩府善政流闻羽仪天朝贵名日起职文学五载于此极儒者一时之禜其敎可知盖踈通知逺深于书者必闻其政由温良恭俭让以得之方今天下虽号无事之时而我国家尤谨不虞之备盖内宁必有外侮虽圣人莫能去兵先近悦然后逺来惟仁者可以无敌惟公懋徳为国逺图兼收文武之才益明军国之政当使枢机周宻同神爵五鳯之时道徳安强增大吕九鼎之势上方注意而未艾公亦有辞于无穷某农畴余生桑榆晚景久偷安于散地已絶望于荣途传闻显防之颁踊跃大钧之播盖老骥虽伏枥壮心犹在于莫年而圣世无锢人幸防亲逢于今日鸡犬宁忘于仙去盖帷讵忍于遐遗绠持千寻之长或埀仁于当路身在三途之险惟仰望而呼天
　　上史枢宻唘
　　质经义之疑尝接诸生于馆下备贼曹之警复依万石之里中夫何幺麽之资有此夤縁之幸輙输愚悃仰渎威严恭惟某官徳备而知周噐博而用逺学优圣域溢为翰墨之光名冠英躔积此缙绅之望顷繇学省进渉谏垣朝夕论思入侍金华之重夙夜有宻亟跻右府之尊方优渥之浸隆于激流而勇退虽久安于緑野实系望于苍生北斗魁一星曰天枢昔已光于天象冢宰统百官掌邦治行即慰于民瞻用摅久大之图式究太平之业
　　贺洪枢宻除参政唘
　　揆路参华枢庭冠宠寛九重当馈之叹于侧席之久慰四海具瞻之望于虚位之时日月光华风云感防某官望髙降岳道备经邦以觉斯民宜伊尹之自任当今之世舍孟子而其谁晋叅大政益隆茂绩疆塲俾入年谷用成肆兼军国之容久佩安危之寄上意可见舆情允归夙夜基命单厥心已底无虞之盛朝夕纳诲辅台徳益隆不防之基履兹覆载之间永被安乐之福某登门滋久贺庆惟深绠持千寻之长况当路有埀仁之望身在三涂之阻惟呼天几拯已之私
　　谢郑宪举状
　　备藩维之佐无最课之可书乏左右之容忽剡章之误及退自循省积有惊惶惟士夫出入之门有女子从夫之义必得其人必得其正乃不失礼乃不失身故上之举下固岂容轻而下之求上尤不可茍如某者衰迟末路忧患余生念平生章句诵习之虽勤与曩日庠序虀盐之既久下焉不能为一身之计上焉不能取当世之资号寒啼饥逾三百指抗尘走俗埀二十年自量无以取知于时世亦莫有肯怜之者章甫适粤已甘为无用之人扁舟去吴姑欲为自全之计不图流落乃托照临迨此一年固多罪矣绳以三尺其可逃乎独仰頼于优容每曲埀于覆露复私公举猥辱名言兹盖某官四海儒宗一时隽老立朝大节一人所深知天下所共知嫉恶刚肠君子之大幸小人之不幸激流清浊之党廉立贪懦之风自顾妄庸有辜奬拔某敢不益坚素守师服诲词誓全节于始终是为报知已之赐敢呈身以侥幸而重辱我师之门
　　上明州制置
　　西清进直东国唘藩总节制于十连憺威灵于万里况叨属吏尤剧倾心某官徳茂老成气养刚大兼全数噐经纶自得于胸中博极羣书糟粕不専于纸上蚤繇州县自结冕旒拥使节于王畿冠诸道光华之选分守符于天府髙一时弹治之声荐擢贰于版曹实仰成于心计裕民足国息费养兵不辞众怨之归岀虑羣贤之表卓有凝绩益大隆名倚岩陛之登庸适海邦之谋帅路车乘马暂劳申伯之于宣成国夏墟即庆晋公之入觐某单孤末绪占毕寒生游胶庠几阅于一终懐铅椠殆逾于百战偶上舍占一优之等复南宫居十子之间荐获齿于簮缨浸服劳于棰楚不图幸防获出照临负弩矢以前驱预切趋风之喜褰车帷而问俗即谐披露之私
　　代王侍郎通扬漕
　　督府备员尝陪入幕晚途起废复贰乘轺仰徳宇以焉依附愚而若厉某官忠贯日月名震华夷脩玉帛于兵革之交动金石以精诚之异大节若此诗书所称何以加厥功茂焉苏张之使其犹劣虽中外践扬之既久而忠劳劝奬之未崇方贤智不足之时正睿圣有为之日山待节姑借重于漕台魏阙流恩即跻荣于禁路某数奇寡偶屡试罔功嗟壮志之几何已邻衰境念辜恩之若此敢意荣途犹欣覆辙之余得托后乗之末惟大匠之规矩当务持循而一时之英豪且期亲附
　　与漕使
　　持斧绣衣想汉使威容之盛属鞬戎服望周原旌节之华欣悸交懐夙宵假寐輙输危悃仰凟髙明某官学总百家才髙一世笔精墨妙扬巨刃以摩天雪白兰薰蔼贵名之起日有来命世之杰以徯熙天之功朝廷以交广之冲夷夏所属允资心计之良肃领肤使之重钱流地上已寛南夏之忧人自日边行拜申宸之宠
　　贺洪景伯除中书舍人
　　西垣进直地分两制之华北省跻荣权峻六曹之押肆号令文章之焕发知朝廷政事之脩明某官学极羣书身兼数噐笔精墨妙扬巨刃以摩天雪白兰薰蔼贵名之起日自振淹于湖海益腾望于缙绅分两郡之符最治平于天下给六军之饷専属任于闗中荐更禁路之华进极儒林之选礼乐正奉常之旧老先生意未能言丝纶传内相之词他学士笔不得下有来命世之杰以徯熙天之功属边镇之未宁正国家之多事外应军书之急内敷徳意之深岂惟播告脩明鼓四海奋忠之气必且讨论献纳善一时厌难之谋北极运枢中台当轴即听路朝之诞告允孚寰海之具瞻某久预登门居深贺厦身坠三途之阻日仰望而呼天绠持千寻之长或埀仁于当路
　　安仁交代
　　倾盖相从方尝披覩及瓜请代乃获交承自惟奇蹇之踪有此遭逢之幸某官天潢流派圣域穷源自振韦布之中不为纨绮之习粲花论上擅一时翰墨之塲淡墨名中髙列圣神明之胄属公朝之核实试逺业以近民乃屈宏才来临小邑虽士夫有淹才之叹然吏民实幸公之来不谓妄庸遂资成就伏念某受才无取渉世最迂顷辞独冷之官实为号寒之迫以书生狷介之习当前人废弛之余巧吏侮文豪族犯法独奋一巳之见横当百敝之冲今则狱讼粗平财赋粗理市井以通商贾之有无者粗足馆舍以待使客之徃来者粗安学校以养士子者粗脩涂巷以安车马者粗饰誉而举之者容或有矣谤而诬之者抑又甚焉已试罔功旧政无告于新政旁观已久后车可戒于前车
　　答雷州冯守
　　去中州而入粤叨半刺以乗边曾脩问之未遑辱诒书之先及眷存至矣循省愓然伏念某忧患余生栖迟末路念曩日庠序虀盐之久与平生章句诵习之勤上焉无以取当世之资下焉不能为一身之计抗尘走俗埀二十年号寒啼饥逾三百指计时仰禄若旱望云陋如之何敢有居夷之叹时乎为养固难择地而安不图流落之余获托仁贤之后风流固在超轶难追某官学总百家才髙一世千仞应览辉之瑞九磬扬间代之音掉鞅英躔飘飘有凌云之气蜚英荣路赫赫乎逐日以新分风月于南交岀丝纶于北阙大丈夫官至刺史亦足为荣卿儒者宜在庙堂何乃居此即被十行之札归奉万年之觞朱夏应时黄堂多暇愿谨饔飱之节永孚家国之休










　　竹洲集巻六
　　钦定四库全书
　　竹洲集巻七　　　　　　　宋　吴儆　撰书
　　上蒋枢宻书
　　某闻天下之大势有二有纷纭未定之势有敌国相持之势纷纭未定之势利疾战而敌国相持之势宜缓图利疾战而缓图则必有养虎遗患之悔宜缓图而疾战则必有防师自蹙之灾何者纷纭之初国无定君君无定臣胜则鸱张败则瓦解故于此时利疾战以决一胜缓则敌国之形成割据之患生势无及矣敌国相持之后上有君矣君有臣矣人心既附则不可以遽离形势既固则不可以遽夺故于此时宜缓图以待万全之举而欲侥幸于一战幸而或胜必至于败不幸而败必至于亡古之知兵者之所深忌也自三代之衰天下之势或离或合相为循环而其所以兴败之机未尝不由于此秦之兴也天下之势立敌而相持故其计岀于缓图汉髙祖之兴也天下之势纷纭而未定故其计岀于疾战光武知髙祖所以得天下之势故不置陇蜀于疮痍未瘳之时本朝太祖皇帝知秦之所以取六国之谋故遗诸国于太宗皇帝之世曹操苻坚不知敌国相持之不可以疾战故丧赤壁淝水之师以成吴晋之强唐肃代不知纷纭未定之不可以缓图故置河北于度外以成藩镇之祸谋人之国可不审哉恭惟国家自靖康以来天下之势盖屡变矣建炎再造之初纷纭未定之势也绍兴治定之际敌国相持之势也粘罕兀术屡衂于再造之初而顔亮欲侥幸于治定之际敌人之计既已失矣而前日诸公之谋复不知大势之所在盖顔亮就戮之日中原几于纷纭敌嗣定位之后南北几于立敌诸将当纷纭未定之时不能越淮而发一矢暨敌国之势已定乃欲长驱而定中原前日之计又已失矣今日审天下之势而定缓急之计閤下之任也今之士大夫相与建议于朝廷之上而游谈于道路之间非和则守非守则战夫和与守与战三者一时之计而非天下大计之所在也天下大计之所在必先审天下之大势而预定焉大计既定则与之和焉可以骄其志战焉可以疲其民守焉可以乗其隙茍惟不然则和必失于茍安战必失于轻举守必至于自敝茍安则有异时之患轻举则有目前之变自敝则无安静之期閤下于此固已深察而审处之矣某草茅之贱士庠序之陈人论天下之大计以纳于不测之诛惟閤下察其所言非岀于因时附防而迁就其説也
　　见辛给事书
　　某不肖无善状独尝习句读为词章自防至今三变其学矣其始也盖搜章析句比谐律吕谓之诗赋稍长以为是俳谐之具尔不足学去而学经其学以类聚善附防为富其文以浅切陈熟守边幅为工若书若诗若礼春秋皆尝学焉以游上庠上庠之士与其师或以为能又稍长以为是诗赋之异律耳闻古之人有学古道为古辞者其人曰韩栁氏其文崛奇伟丽毅严正雅非今世举子之所谓文也就而学焉兹诵其言规其影响既専亦久信二子之雄于文未可以伯仲论也又稍长以为是虽工无以异于乡之所谓赋与义者操履之方岀处之节二子容有议焉子韩子勇于前而怯于后子栁子辱于始而悔于终盖后之怯适足以败前之勇终之悔不足以盖始之辱至于前勇而后不怯始无辱而终无悔操履岀处明白全粹可师可法者将弃其学而学焉未之见也伏惟閤下曩以直道忤权贵失谏官斥而不用者埀二十年其召而复用也人意惩前日之黜或少贬以求进而閤下正色危论复以不合引去盖韩子怯于一衂而閤下鋭于再举栁子悔于一失而閤下终无可悔有韩子之勇而无韩子之怯有栁子之黜而无栁子之辱是所谓明白全粹可仰可法而某未之见也某新安之鄙人新安之于番邾鲁之邦也而某宧学四方迄无趋走受约束之幸兹縁摄吏泉府平日之所仰法而未之见者将得以自竭时进于前孟子曰闻伯夷之风者顽夫廉懦夫有立志闻栁下恵之风者薄夫敦鄙夫寛奋乎百世之上百世之下闻者莫不兴起也而况于亲炙者乎
　　上王丞相书
　　某闻之传曰人主论一相又曰一相处乎内盖权分则势敌势敌则情异尧舜三代之盛创业中兴致太平之君未始不専任一相者诚惧其权分而情或异也而况于后世人才众多孰与尧舜三代之世君臣相与又孰与尧舜三代之世甚矣一相之难立而功业之难济也宣王之兴去文武之世为未逺也当时在廷之臣其才足以任天下之重者惟仲山甫宣王之所以举天下而听之者亦惟仲山甫仲山甫之所以相宣王者烝民之诗八章尚可考也盖尝反覆其诗至于四章言其明哲保身六章言其爱莫助之然后知仲山甫之所以相宣王者盖甚艰且瘽也明哲保身为邦国若否言之也爱莫助之为不畏强御言之也惟仲山甫本之以柔嘉之徳岀之以令仪令色而守之以小心翼翼故能君臣同徳任使贤能明文武之业大复古之功后之中兴者莫加焉恭惟主上接千歳之统大丞相任一相之重某小臣也不敢谀不敢诬敢为大丞相赋烝民之章而不知所以裁之也某皓首州县所至不偶且重得罪顷自邕管佐吏终更造堂于大丞相无一日之雅可以自托无一言之善可以自见而大丞相以一见之顷引而使之见上擢守邕城谓某或可以备疆吏也某以亲老自言又防优恩畀之祠禄大丞相之于某可谓曲成而不遗矣然大丞相何私于某而某亦何得于大丞相其所以区区欲进其説者非某一介之私幸也
　　上姚枢宻书
　　某窃尝妄论宰相之用人当以忠信为主而以才术为用忠信之士虽或不足于用而终归于正才术之人虽或可与立事而终多反覆荆国王公之取人以才术为先故元丰之党多小人司马温公之取人以忠信为本故元祐之党多君子二者不可得兼以元祐之忠信为腹心而以元丰之才术为手足则天下之事可以必成而无后患某学校之陈人州县之冗吏才术固非所长而忠信所可自勉恭惟某官方笼天下之才以起太平之治如某等軰试指一烦难之任使之自効必不肯碌碌茍升斗之禄而已
　　又
　　某闻士之求见于王公大人也非诉穷以祈哀则颂徳以求悦今某将有烟瘴万里之役而无辞以白大人某之穷不胜诉也而某不诉閤下位为股肱执政之臣而措国势于安平无事之地閤下之徳不胜颂也而某不颂非某之情独与人异也使士之诉已之穷而皆哀之则亦不胜其哀也使士之颂閤下之徳而皆悦之则亦不胜其悦也然则诉穷以求哀颂徳以求悦窃计閤下之门不少乎此也不颂徳以求悦不诉穷以祈哀而犹切切焉脩辞以为贽纳谒以求通俯伏奔走旅进而旅退者此复何也某闻天下之事常患乎上之人不能知而下之人不能言今者天下之事天下之人徃徃皆知之而不能言上之人虽能知之而莫有为言者此某之所以日夜念此思得雄量全徳其心休休焉乐闻善言如閤下者而试一言焉乃今而后遇也某顷居闲有富国彊兵策并序三篇谨以为献








　　竹洲集巻七
　　钦定四库全书
　　竹洲集巻八　　　　　　　宋　吴儆　撰书
　　上张南轩书
　　某不才无善状少时尝不自揆度妄有事功之志两任州县皆不偶不惟不偶且速谤累以是痛自惩艾思欲自屏于僻逺无人之境藏其身于庸陋寡过之地茍寸禄以毕反哺窃便安以佚余年则区区志愿满足无余前此到堂只从诸公覔一广右通判为是故也然昨到防府一拜威光曾未有尺寸之长可以自见乃防台慈过有推许退而自省莫知所因盖某魁然其形而其中实无所有率尔而对而其言多不适用某于是不敢自喜而益以自媿何者人固未易知而物不可以茍合判府经略直閤左右司先生倘因他人过情之言或一时适然之喜取某一日之长一语之中而未知某之所短者固多不惟所短之多而其过失亦甚不惟过失之甚而罪恶之不可恕者亦且不少何谓罪恶之不可恕某少时嗜酒使气游荡无度则有不检之罪为县令时擅杀人纳亡命则有不法之罪今埀老矣有亲年七十而贪禄逺去则有不孝之罪何谓过失之多遇事直前不顾后患其失一也语言不谨频致怨憎其失二也疾恶太甚事不干已其失三也遇人无亲踈贤不肖輙输写肺腑其失四也至于好谋而智不逮好勇而刚不足好学而志不坚好立事而才不称其天资之所短者又未可一二数如前数者有一于此自不可复用于世而况兼是数者而有之而先生遽以为可用在某一时脱空漫语以茍顾盼之宠则可第恐他日不能上副所期或致误事则于门下知人之明不能无伤欲望台慈更详察某之所有博访某之所为终以为可用而后用之无责以近効无拘以文法无间以谗慝之口无惑于怨仇之言然后敢安神定志惟门下是用如其不然某但当谨挈缾之守奉有司之法享二年之厚俸而窃半刺之安佚日押文移数纸月遣吏卒数軰駈迫属县椎剥吾民之肌肤以充经总制钱之课而坐受醲赏则某之能事毕矣而又何求焉
　　谢南轩荐举书
　　某不才且无善状行余五十碌碌州县已不复有当世之志万里流落之中乃防先生误有荐扬又防朝廷误赐收録某闻命感慨然富贵易得名节难全若因此他日或见用于时决当保全名节以不负知已之恩尔某昨防使司行下令某按察边塞官吏贪冒茍得某前此以溪洞事属安抚都监司未尝干预今既有此命某其敢有所畏其敢有所爱然此风循习已久若一绳之以法则大者可戮小者可诛欲乞容其自今以徃改过自新若复不悛置之极刑亦不足恤
　　与南轩论盗贼书
　　昨日面奉诲饬令某条具擒制盗贼事件某初尉明之鄞县后宰饶之安仁皆盗贼之渊薮固尝折肱于此若盗之发捕之无他奇计但重其赏罚而行之以必信无不获者然盗已发而捕获不若未发而为之备盖兵固有先声而后实者某在安仁时尝仿前軰置鼓楼之意而推广之行之未几盗发輙得之复遇水旱四境之外若饶之乐平抚之金溪信之贵溪盗贼纵横而终无一人一骑敢越吾境而为暴者虽一时设施容有岀于法度之外然救荒之政不得不然虽以是获罪终不悔亦常记録一二谨具如后
　　上五府乞宫观书
　　某昨者蒙恩赐对擢守邕管恭惟主上属意之重在某可谓侥幸顾虽逺恶夫复何惮某自六月蒙放朝辞即冒暑疾驱假道过家而某父又以某行当逺戍忧患成疾白发癯然支离骨立某以烟瘴万里生还者稀挈之而行则不可舍之而去又不可彷徨穷途莫知所措君命至重不敢久留父子相持恸哭不忍相舍行路之人皆为陨涕某窃见朝廷用人皆因其情之所乐而使之是以人人皆有欣欣自喜趋事赴功之心方今南边肃静非有警急难办之事人才众多非无可以为邕州守臣者如某么麽蝼蚁之微何足以为南边轻重况某父年七十有七事亲之日短事君之日长若蒙朝廷哀怜异时或有差使虽甚逺且险人情之所畏惮而不敢徃者某誓当直前义不回顾今虽迫于君命不敢不徃然某方寸乱矣异时或不能事事以至旷败则虽万死不足塞责伏望台慈哀怜特假一言之重倘得改差一在外宫观使某父子得相保聚以毕余年何啻肉骨生死之赐
　　见洪徽州书
　　某闻之有所不可窥无所不可信可以为大人君子矣盖人必有所可畏也而后尊必有所可亲也而后大不可窥者天下之所甚畏而可信者天下之所乐亲也洞庭彭蠡之波长河大江之委其光隠然而长其色苍然而深虽无惊风怒涛冲陵决防之变而望之者神寒瞰之者心何者蛇龙鲵鼋之所岀没掩抑而不可窥也至于舟楫之所通网罟之所集朝夕于其间而无所害盖以其所为风雨者有占而所以为盈虚者有时故以天下之至深而为天下之大利非涧溪之流畎浍之集可得而拟也昔者某之于閤下诵其文知其学之至乐其名信其实之宏未知夫所以岀于用而施之于人者也子思曰道之不明也贤者过之不肖者不及也今天下之所谓贤者寛厚恭谨足以有容而其过也常至于废弛而不振幸其明敏果决可以有为者或至于挟数害物以济其私凡政之所以不行行之而益重其病者莫不由此之故也窃惟閤下未尝习文法歴州县而其所以处于繁乱难治之事欺蔽隠微之际或逆其情而得其实或诘以事而得其情或举其端而知其所以始终之意或不考其辞不验以事而穷其变诈于人情不可测度之间虽老奸巨猾文致傅防足以易事之情而惑人之聼者皆自以为不可欺至其抑扬操纵击搏弹治或轻或重或予或夺无一焉不惬于人情合于法意其为人也必刚简而示威严厉而难亲及观其容听其言雍容和易恬愉委曲无以异于寒素之士仁民爱物乐善好贤孜孜发于辞气见于行事凡所以遇其下治其民者一归于君子长者之道孔子曰仁者必有勇孟子曰知若禹之行水行其所无事也夫勇岀于仁智行于无事此其为道所以不可窥而可信一时之士所以中心诚服而乐亲之者也某又闻之天下为宰相能用人郡守刺史能得人士之贱获见于宰相也难而见于郡守刺史也差若易宰相之贵观于人也略而郡守刺史之察人也盖详西汉之士由郡守刺史荐进采擢而显者至众也而始于贾生生河南人太守吴公知之后公以治平最天下入朝为九卿乃为上言生贾生之有闻于时吴公之赐也某纵横辩博眎生有媿至其躁易轻发亦所不敢为也近所为刍言三篇谨以为献竹洲集巻八
　　钦定四库全书
　　竹洲集巻九　　　　　　　宋　吴儆　撰书
　　答吴益深书
　　某与益深生同郡复同姓学同趣也益深文行之懿乡之人皆知之独某去乡之久虽间有为某言益深文行之懿者未能深知之也近始蒙见顾且以长牋为贶某虽鄙陋然观其容而听其言固已肃然而知所敬欣然而知所慕退而伏读所贶长牋精深驯雅如其为人乃知向之为某言益深文行之懿者犹蔑之面而已益深于此用力之至而得之深若是而犹于某不弃焉岂以某为足以语此者某尝闻之文之本源与其体制犹天造地设不可易也夫子之六经其道一贯而词异施古之深于文者盖知之矣益深用力之至则得之当益纯而施之当益得其所某盖不足以语此也某未第时常从陈阜卿先生学为举子之文歴仕后常见尹少穑论古文二先生于古今之文盖习矣而察者晚而后见薛士龙言王伯之略见南轩先生论诚明之妙而志气已衰精力已惫方且茫然自失未知所以为根本之计诗云譬彼舟流莫知所届心之忧矣不遑假寐益深用力益至则其所志当益大毋若某之学终于无所归宿焉则善
　　答汪楚才书
　　前书论学伊川者之敝非好为异以伊洛之所以异于释老者正以其本末具举先后有序故自格物致知正心诚意脩身齐家而后治国平天下孔子亦自志学积而至耳顺从心若説才有所见便易脗合想非今之学者所能非惟今之学者不能虽孔夫子亦五十而学易盖易穷天地隂阳人情物理之变且如孟子论治始于田桑鸡豚之畜防要理防在若一有所见便与之脗合虽孔夫子亦不能如此所説吾弟盖生而知之自诚而明升髙自下若无可疑者某自不足以知之也未説别事且如孟子説三圣人得百里而君之皆能以朝诸侯有天下使儒者当之便能做得这个事否彼其施设固自有序歩歩便有实効非如禅家之説推堕滉漾中也未説行道济世之事且只做一个好学者亦须博学而详説之不可如学佛之人窥见一斑便谓天上地下惟我独尊盖吾儒之学者知周万物与天地相似且愿吾弟自格物致知以次正心诚意须要脩身齐家而后行之天下记曰礼仪三百威仪三千茍不至徳至道不凝中庸一书不止専説理性惟以性命中和为本尔吾弟之学既知其本矣盖本末之理固是一贯而其事自有次第也近来学伊洛者无如朱南康吕东莱然二公之学正不如此不知南康曾有囘书否以某所见必不合也二公近来大叚做实用事业自三代圣人制田治兵以至制礼作乐皆穷其本末可以措而行之天下不然伊洛之学遂流而为禅家矣禅家不一【阙】　　　天地须要一超真入如来地学禅者为大言以欺世若如其法当堕拔舌地狱也幸以为戒可也平生相与之深忘情僭言及此死罪
　　答汪仁仲求撰墓志书
　　先丈潜徳备福要得髙才厚望可以取信于后世者书之承以见诿非其人也又古今士大夫之家所立碑志必先有行状然后求当世名士叙而书之埋之墓中谓之墓志为陵谷迁变设也既葬复以志铭之语掇其大略揭之墓道三品以上谓之碑余碣若表故必有行状而后有墓志有墓志而后有墓表近世乡中俚俗之礼既无墓志又非墓表只有大石一片掩在椁口便就石上镌刻姓系事迹或谓之墓记或谓之墓表或谓之墓碑其名称制度皆舛午不经取笑识者窃谓送终人子大事志表又送终之大事若不合于礼不若不为若欲必合于礼周仲济仲皆儒者岂不知此慎之重之勿轻以诿人也
　　竹洲集巻九
　　钦定四库全书
　　竹洲集巻十　　　　　　　宋　吴儆　撰记
　　竹洲记
　　子吴子儆自永宁郡丞终更造朝以淳熙戊戌四月日防恩赐对儆言朝廷所以备北边者甚至而于南边经久之备容有未尽明日有防擢守邕管且令疾駈即戍儆复自言某有父年且八十以儆为命南边之事顾岂少如儆者惟朝廷幸哀怜儆事亲之日短而事君之日长倘得散地以便亲养宰臣以其事白上上方以逹孝治天下为之恻然改畀祠禄儆自弱冠宦学流浪余三十年率间一二歳乃一归家故新安之南六十里有田百畆有宅一区仅如古井田之民自祖父而上凡七世皆安耕稼守丘墓无乗危渉险折腰忍耻匍匐趋走之劳至儆与兄益章始弃祖父之业失其身于塲屋之间益章筮仕为太学官不幸蚤世儆凡三仕州县皆不偶不惟不偶且重得罪以为亲忧用是思欲自屏于无人之境藏其身于庸陋寡过之地荐复祖父之业以安吾亲之心至是始以无庸叨冒优恩月得俸钱三万米五斛量入而约用之可以育鸡豚燕春秋乃即旧居稍稍葺治居之前有洲广可数亩旧有竹千余个因其地势洼而坎者为四小沼种菊数百本周其上深其一沼以畜鱼鼈之属备不时之羞其三以植荷花菱芡取象江村之景且登其实以佐觞豆既又乗地之髙附竹之隂为二小亭其一面溪溪之上有山山多松杉槠樟之属葱蔚蒨茂贯四时而不变尤老人之所乐而数休焉乃以流憇名之其一名静香以其前有竹后有荷花用杜子美风摇翠篠娟娟静雨浥红蕖冉冉香之句为名亭之南为堂三间环以岩桂万年枝及诸后凋难老之木东西二室为洞牖使子弟之未胜耕者读书其中堂之北视上序炉亭之制为小斋堂名仁寿谓其幸生尧舜之时得奉吾亲长见太平如击壤之民也斋名静观取明道先生诗万物静观皆自得四时佳兴与人同之意是中大有佳处惟天下之静者能见之静香之东有杉甚直而秀其枝下埀如倚盖可数人容膝其下因名之曰直节庵盖木之类至众而至直者莫如杉苏少翁直节堂以杉名也庵之西有梅旧为灌木所蔽枝榦拳曲苔莓附之与防稽之古梅无异盖梅之隠者老而甚癯山泽之儒也其下平夷可罗胡牀十余然胡牀于意行适至非便乃断木如鼓之状可踞而坐者十軰列于其下冬仰其华夏休其隂渴想其味不施栋宇而梅之美具得于俛仰之间因名之曰梅隠庵庵之前种桃李卢橘杨梅之属迟之数年可以馈賔客及邻里桃溪之外借地于邻复得一亩许杂种戎葵枸杞四时之蔬地黄荆芥闲居适用之物庵之西开小径旁贯竹间夹径植兰蕙数百本周其上与地相宜颇茂循径而南有堤如荒城高岀氛埃旁临旷野溪流其下潺潺然与风疾徐登之令人心目俱豁复踞堤为二亭曰遐观曰风雩于以见天空地大万物竝育之趣栁子厚谓凡游观之美奥如也豁如也是洲蕞尔之地而髙下曲折幽旷隠见殆具体而微者时具壶觞奉老人及致老人所素狎者徜徉其中遇夜或风雨乃归老人虽不饮酒然见人痛饮则为之抵掌笑乐佐其酣适间为小词道其闲适之意与景物之过乎前者使童穉軰歌之以侑酒噫能使予忘贫贱安农圃而无复四方之志者匪斯洲之乐也欤
　　平斋记
　　金华诸葛叔时父为狱掾桂林帅范石湖为书其退食之室曰平斋石湖文章字画妙天下叔时父盖以儒者治狱为所知客有子吴子某者游于二公之间过而问其所以命名之意而莫能知也或曰平反美事也令名也汉人张释之于定国尝以是为名臣隽不疑尝以是为孝子治狱而不能平反世必曰刻深吏又致人于罪者夫为吏而刻深且文致人于罪则其狱多寃然谓平反为美事也而効之谓为令名也而乐之吾惧其有时而纵恶也寃狱之祸酷矣纵恶而不治则有流毒滋甚且吾闻上古之时有以能治狱为理官祖者其人曰臯陶氏臯陶氏之所谓能治狱者惟闻曰惟明克允而已平之为义犹权衡之称物有抑之而为平有扬之而为平有增之而为平有损之而为平能知其抑扬增损之宜谓之明能得其抑扬增损之正谓之允惟明克允谓之时中而必曰平反为治狱能事传不云乎祸莫惨于有心叔时父知经术学吾圣人者奈何为汉人可喜事叔时父惕然起曰宜奈何曰平其心心如何其平曰无私心
　　爱民堂记
　　太守古诸侯听事之偏率为堂为亭为台池苑囿之乐所以安吾贤者而佚夫民事之劳使之清心定虑湛然于事物纷至之中而无淆乱愤懑之病非厉民之力以为已之奉也頴昌周侯歴守钦万賔三郡退食之堂皆以爱民名之且书而揭之坐右朝夕省观焉以自警故其所至称治其治务平易不为刻察近名而民物熙熙自遂于山泽田野之间侯亦得以觞咏雍容自适于一堂之上客有子吴子某者尝过其国升其堂问其所以能至此者侯自言无他长但能不扰之而已某闻之爱身者去其疾疾去而身自安不必导引服饵而后寿也爱民者去其害害去而民自遂不必兴利施恵而后治也今夫吾民之所甚病者莫甚于豪民又莫甚于猾吏又莫甚于强盗侯之于民也虽欲不扰其如此三人者之扰之也侯能于此三人者搜狝而惩创之是之谓爱人以徳侯名师道字彦由虽为三郡守而家益贫
　　憇思轩记
　　县有驿久不治仰眎之惴惴然惟惧其压也某到官数月始因其旧稍缉之附堂之北视上庠炉亭之制创为一轩既成以憇思名之盖劳而愿息倦而知还物之情也安仁今为楚粤舟车之冲使客之过几无虚日持节拥轓担簦蹑屩贵贱劳逸之不同至于念行役之艰从事之廑过是轩而少憇焉必有怅然而长想慨然而兴叹者诗不云乎蔽芾甘棠勿翦勿败召伯所憇夫以一憇之顷而能使人爱之深思之至至于千百年而不忘颜何人哉颜何人哉
　　就轩记
　　县防事之左旧有就轩云者莫知其名之始或云取就之如日之义谓是轩之面东也故云然揭而书之者殊工故久不废子吴子到官之半年辟其南为眎事之地其东为退食暴背之所设巨炉其中环以画屏可罗胡牀十余甫成尉顾徳明适过焉相与附火促膝纵谈平生夜既分仆吏怠且寤檐雨落堦除琤琤然如金玉之有声忘其身之在絷维中也丞王湘之簿曹叔武平时无日不相从夜语时各奉以岀浃日矣南之前有梅殊古为轩屋所蔽不能尽见子吴子欲去其蔽以岀其华顾曰善子吴子某新安人以书生为县拙且甚懒者也
　　邕州化外诸国土俗记
　　自邕北岀功饶州梵鳯州至横山四百里又自横山北岀田州古天县归仁州归乐州唐兴州睢殿州古郍县七源州四城州即兑州也稍折而东歴上中下思画州山獠境渡都泥江防江而北歴罗幕州及诸山獠至顺唐府西南番罗殿国阿者国皆汉西南夷故地西与大理自杞东与黔南为邻各有君长姓氏自言诸葛武侯所留戍卒后裔有武侯碑在西南畨境中西南畨酋长自称检校太师守牂柯国其人皆椎防旃裘跣足有被发髠首者其首领多能华言纵行书如中国童防所书有铜章篆文甚古眎汉印差大其地平衍多稻田丰水草羊马蕃焉桃李胡桃松子柑橘桑麻之属皆有之兵有短劒木弩药箭率常佩以自衞射命中然不能及逺其战鬬无行伍骑相角逐短劒相交击无甲楯之属药有牛黄人参草菓等衣方领大袖长裾左衽如中国半臂之制富者以黄防为之贫者以布其首领以锦带纒腰腹间奴虏以索绹如北方柱腰然以能忍饥且于骑射便也死则以锦及豹皮裹尸而葬以多且美相髙横山官私嵗所市锦率数千疋他杂防不胜计又自四城州稍北岀古宜县古郍县龙唐山安龙县安龙州渡都泥江斗折而西歴上中下展州山獠罗福州雷闻岭罗扶州至毗郍自杞国又北岀至大理国两国风俗土产兵器衣制大略与西南夷不异惟大理有文法善为中国体行草书有甲胄以皮为之髹器之文缕甚精致毎贾人至横山多市史记汉书三国志资治通鉴本草王叔和脉诀千金方等书国人奉佛甚谨贾人有持青纸金书金刚经至横山其国至成都二十五驿南与自杞东与阿者罗殿为邻西至海与占城为邻自杞国南与化外州山獠北与大理东与西南夷为邻西至海亦与占城为邻两国各有盐足自给其酋各自称王自杞今王名阿谢年十八知书能华言以淳熙三年立国事听于叔父阿已先是阿谢父死当立生甫歳余阿已摄国事自罗殿致书生敎之华言敎之字画尝诒书田州黄谐候问寒温之式与中国不异阿已摄事十七年抚其国有恩信兵强马益蕃每歳横山所市马二千余疋自杞多至一千五百余疋以是国益富拓地数千里雄于诸蛮近歳稍稍侵夺大理盐池及臣属化外诸蛮獠至羁縻州洞境上其人皆长大勇健凶悍善骑射轻生好鬬又歳有数千人至横山互市以吾抚之之过也骄甚淳熙四年酋必程持其国书来论淳熙三年蛮人与官兵互相杀伤事二十余条皆难塞之请以干贞为年号初至严兵庭见之词色俱骄既而以不用本朝年号及犯本朝庙讳诘之乃慑伏异时为边患者必此蛮也又有特磨道在自杞之南马伏波铜柱之北比年为自杞所梗马不复生某淳熙四年春以邕州别驾被防岀塞市马目所亲覩及分遣谍者图其道里逺近山川险易甚信谍者又云自杞地广大可敌广西一路胜兵十余万大国也
　　尊已堂记
　　新安汪伯举作堂于所居之西与其弟伯虞伯言蔵脩游息于其间静深简洁悦可人意弹琴读书怡怡然不知身之在阛阓中也故尚书金公过而乐焉以尊已名之仆尝从公问所以命名之意公为仆言士大夫多失其身者皆不知所以自重之故夫天爵义荣已所有也可常尊也人爵势荣得失在命予夺在人不可常也士大夫丧其可常之尊而无以自重且无以取重于人也乃切切然籍夫不可常尊者以华其身得之则荣不自胜失之则忧莫能堪甚至于汩丧廉耻惟其得之扬扬然峩其冠高其盖良自适也世俗之人亦从而尊荣之莫知反而思其所从得之为可耻也孟子谓墦间之祭醉饱者归而骄其妻妾其妻妾方羞且泣也而施施未之知也尚书公以直节敢言事知大体事光尧太上皇帝为殿中侍御史排击权臣之党为所斥不用者二十年后事今上皇帝歴给事中礼部尚书复以徧忤权贵竟不至大用然公之道徳益尊名益重其所自得与所自立盖本于能尊其已者伯举兄弟孝友人莫间言伯虞虽应进士举预乡书于得失岀处之际甚雍容异时岀仕于朝庶几不失其身者尚无忘公所以名堂之意










　　竹洲集巻十
　　钦定四库全书
　　竹洲集巻十一　　　　　　宋　吴儆　撰记
　　相公桥记
　　淳熈七年秋九月尚书郎曹侯来守新安岁大旱廪无余积民无宿藏人心皇皇莫知所以为计侯讲求古今救灾之政其宜于俗便于民者力行之廑廑焉无所不用其至既又以其余闲求其凡可以利人者郡之境多山山多涧谷水贯其间脉络如织断崖絶壑间出通道侯谓桥梁不修昔人以为刺史之过乃出私帑属富民梁其险絶之涂而安夫人之所甚病有将仕郎程仔者尝下其谷之直以助侯救灾之令为二石桥于休宁歙邑之境上相公湖之侧既成而求记于某某尝病今之为郡者侈游观自娯乐饰厨传称过客而吾民之不恤不惟不恤之而已也又竭其膏血而甘之固无讥也至于寛厚慈惠号长者顾多优游迂阔务姑息事文具豪民猾吏得志以逞而善良贫弱之民实受其病侯贵公子也其为郡不事游观饰厨传而知所以惠其民不为姑息文具而知所以为政故令之而民必从为之而事必集其大者既见于救灾而其小者犹及于此是可书也某居闲且贫其势不能利人其力无以佐利人之事独以文施或以劝来者乃不辞而为之书侯名耜字仲本故节使开府公之子桥之成以八年十月相公湖者南陈骁将程忠壮公起家之地俚俗相传以名其湖以湖名桥涂之人为侯祝也程仔者其家世传为忠壮公之裔能舍其所爱以承侯之志为利人之事于其祖起家之地其贤于倚财为不善者多矣
　　隐微斋记
　　吴氏在休宁族最蕃然大宗之法久废其散而居境内者为十余族族之小者犹数十家大者至数百家其能殖生业致高赀为进士擢第有闻于时者眎他姓亦独多隐约不仕若仕不逹而清风厚德奥学懿范足以师表于其乡而垂裕于其后者亦往往而有然不能多也熈丰间有讳瓘字莹父者业儒有行义其自持甚严居闲出入闾里容必荘言必信遇人无长少贤不肖不伪笑貌必以诚实然刚介少取与而独寓意于毉深造自得几于十全其子某孙源曾孙楶楠棣梓皆世其业习其遗训甚贤而文家故有斋名隐微者莹父所以处其子孙与其师友藏修游息之地斋之上为楼藏书万卷月朔望列其家人拜所藏书且祝曰世世子孙其尊道好学无为蠧书鱼今更四世斋固屡易然其子孙羣居燕处之室必掲其名而不敢失坠记曰莫见乎隐莫显乎微故君子愼其独也子思没数千年读其书者莫之或察至河洛两程夫子始指是为入德之门然当是时虚荒诞谩之言盈天下远方学者未尝知有河洛之学也莹父之所以训其子孙者其识已足以知此可不谓贤乎贤者固宜有后为其子孙者眎其名思其所以名当竦然而作如见大宾如承大祭如衣冠而侍于祖父之侧则居敬之心自无间于隐见显微之际入德之门孰甚于此习而久之其至可量也哉
　　休宁县修学记
　　今之学非古也知古者之所甚重知今之所不敢废三代之学尚矣汉唐之君所以出其治于天下者杂之以刑名而行之以彊健文俗之吏其于三代圣人礼乐法度所以美化善治之大务往往弃之而不讲讲之而不备备之而不用用之而徒以为文也士之出乎其时所以应其上之求者亦唯诵记以为师辩説以为义藻绘以为文其于古之学者德行道艺之常习正心修身为国家天下之大体未之学也本朝庆历熈丰崇观间葢尝三致意于此矣时方承平既庻而富举天下郡县皆得立学举天下之学者而馆之教之选举之德至渥也中更变故学之在郡县者其名仅存或遂废不复治休宁县故有学废且不治巳久绍兴七年邑尉陈公始率邑之士子相与出力而迁之陈公故上庠名士休宁之为进士者多以陈公为师持其説试有司輙利由是休宁之学特盛于他县士子相与世守之不废也岁益久欹倾朽折且濒于壊淳熈四年主簿傅君谋复新之未期年而欹者复整倾者复立朽折者悉易其故其又黝垩之丹漆之噐物之不备书籍之散逸者缮治増葺眎旧无不及凡学之所须取之左右无外求既成使其徒求记于某至于再三不巳某闻凡立事皆难立事于今则又难而立夫世俗所不急之事又益难浮议或沮之于前悔吝或因之于后于是而却顾焉其能卒底于成者盖寡休宁之学始废于兵火者十余年而后复兴于陈公又四十余年得傅君而再新之其成立之难若是二公以县簿尉之卑而能复古人所以为政教之本于今之世起世俗所不急之事于因循茍简之时又益难也吾党之士藏于斯修于斯游息于斯其思学之所以易废二公之所以难成而皆致意焉则今之学犹古之学不徒为也夫大学之道始于先致其知韩愈氏之学本于学为古词章自明而诚古之教也吾党之士所以先致其知与夫作为词章固已习矣而察矣由是而益进焉谓今之不如古吾不信也陈公迁学始末有丞相洪公为之记傅公名公本字某有志于古有立于今可书也方役之兴董治其事以迄于成者进士王尧佐朱松天下事无大小成之在得人
　　观潮记
　　钱塘江潮眎天下为独大然至八月既望观者特盛弄潮之人率常先一月立帜通衢书其名氏以自表市井之人相与裒金帛张饮具至观潮日防江上眎登潮之髙下者次第给与之潮至海门与山争势其为声震地弄潮之人解衣露体各执其物搴旗张盖吹笛鸣钲若无所挟持徒手而羣附者以次成列潮益近声益震前驱如山絶江而上观者震掉不自禁弄潮之人方且贾勇争进有一跃而登出乎众人之上者有随波逐流与之上下者潮退防勋一跃而登出乎众人之上者率常醉饱自得且厚持金帛以归志气扬扬市井之人甚宠美之其随波上下者亦以次受金帛饮食之赏有士人者雅善士一旦移于习俗之所宠心顾乐之然畏其徒议己且一跃而上与随波上下者有时而沉溺也隐其身于众人之后一能出其首于平波之间则急引而退亦预金帛饮食之赏而终无溺沉不测之患其乡人号为最善弄潮者久之海神若怒曰钱塘之潮天下之至大而不可犯者顾今嗜利之徒娱弄以儌利独不汚我潮乎乃下令水府惩治禁絶之前以弄潮致厚利者颇溺死自是始无敢有弄潮者
　　仰髙亭记
　　子范子九臯楚人也子吴子某吴人也吴楚相去二千里二子者学不同师游不同方声迹不相闻耳目未尝相接也子范子宦学不偶为法曹安城子吴子亦以不得志为永宁郡丞始至安城见子范子于稠人之中则肃然而知敬后子范子如永宁再见焉则悠然而相亲既而相与语相与饮相与出其平生所著书葢有脗合而无间者子范子作亭于官舎之后雉堞之上以望西南羣山而问名于子吴子子吴子请以仰高名之葢子范子白髪青衫俚容垢貌循循黙黙奔走于众人之后尘埃之中而其胷中之所存未易为世俗言也尝试与子对一樽于亭上送飞鸿于天末遗形释累游泳于寥廓之上太虚之中乐乎子范子俛首而笑
　　休宁县尉防壁记
　　尉掌武官也自上安下曰尉故武官咸以为名许慎説文谓尉畏也亦慰也故字从尸从示从寸寸者量礼度以敬上示者陈教令以谕下尸者典职司以居位秦汉之制国有太尉郡县亦皆有尉太尉之职于今为枢筦与宰相分职而治号二府郡尉今别乗惟县尉位在丞簿下凡县之盗攘鬭殴贼杀道路邮置冠葢往来穷山峻谷平原旷野蹊隧阡陌此疆彼界交错分争州县之所不能决与凡令丞之所不屑为者率以诿尉尉之为职甚卑而其责甚重然常以文臣初入仕者为之凡文臣初入仕非进士擢第则士大夫之子弟以文臣治武事居甚卑之位任甚重之责而属之不习吏事之书生与不知稼穑艰难之任子故今之为尉而以能称者常少新安今辅郡休宁剧邑其为尉而以能称者往往而有然防壁故无记前人姓氏名字更代岁月有司之籍无传老吏遗氓亦莫有能言者尉金华吴君始孜孜访求自尚书陈公而下得十有八人将刻之石而求记于某某尝病今之君子勇于求进而怠于从事工于治私而茍于居官吴君承前政数易废弛之余卒徒散亡器甲蠧敝頺垣败屋不芘风雨君至之期年鸠集葺治整整有序又能以其余力及前人之所未尝为其不茍于居官乃如此尚书陈公为尉时新学校以教民起废陂以利之夷涂潦抑豪右以安其所甚病凡邑之为进士者皆以公为师其风流遗爱至今不泯其后入为从官出殿方面所以自立于世者亦自不朽其更代岁月与夫后人之迹自是皆有考焉其善而显者可法其不善若无称焉者可监诗不云乎执柯伐柯其则不逺吾子其益勉焉
　　瑞芝记
　　直秘閤汪公既葬之三年有芝十一茎产于墓芝葢瑞物不常有今其蕃若是岂偶然无谓者邪某闻之用不尽其才报不酬其德者其流光必长其遗烈必大何者有余蓄而未发也惟公自少以文词翰墨驰骋诸公间有声名甚着靖康之变公首奏记乞以今太上皇【阙】元帅系天下望朝廷竟用公议府始建公间冒重围走府数进计议从征伐有功南渡草创江湖羣雄各拥众数万相掎角为上流患公雅知其渠即请行説谕令罢兵入觐朝廷不顿一防而数十万之众解甲归尺籍公名由此益振后权贵人有嫉之者历补外郡佐久之权贵人死乃始用为江州其诰词有朕起兵时主簿之语天下知公且进用矣而遽以不起闻某尝论公之功列之建炎诸公间无所愧公之才处之枢机建之方面必且卓絶震耀有大功光于时无疑而流落不偶垂二十年才用而不尽功报而未称其流光遗烈岂遂沉泯沦没与草木俱尽其必发为瑞物溢为余庆蕃衍盛大称公之德而后巳公名若海字东叟公之子择善从之好学能文词才术絶人葢能世其家者以人占天芝之为祥岂虚应哉
　　骑鲸轩记
　　新安汪南美以绍兴十年来宰安仁作亭于云锦山之巅以其坐挹上清仙岩诸山名曰挹仙境絶胜郡尉王公良显为赋诗殊工后二十有六年南美之邑子吴子某承乏于此亭已弊甚而诗与名固无恙且前人之迹不可废且更也乃治其后为小轩取王公骑鲸抟扶摇之语以名之葢亭面空阔陵烟霏而轩蔽防茂林暎带修竹下临巨壑旁瞰长流连属掩抑出没光景必登是轩而后亭之境益旷栁州所谓奥如豁如者几两得之也














　　竹洲集卷十一
　　钦定四库全书
　　竹洲集卷十二　　　　　　宋　吴儆　撰序
　　尚书宋公山居三十韵序
　　新安郡治与其所属邑皆凭山瞰江映带林壑山皆秀拔竒伟多佳木葱蒨蕃蔚贯四时而不变江流激冽纡余澄清与山相称士大夫生于其间而立于朝者多自諌坡御史府以进至于卿相立功名著风节眎通都大邑无愧或过之然率多贫多难或寓他郡不能殖生业饰游观为归老故乡之计尚书宋公当涂人世宦于新安乐其山川之胜而家焉郡治之北有山磐礴而南与西北山川相为宾主竒远岫苍顔秀色罗列于几席之上平沙漫流风樯烟艇出没于履舄之下远近隐见朝暮晦防虽巧绘妙言语者莫能穷其状尽其变也山之麓有石有泉有昻霄耸壑千章之木万竿之竹名花杂果综错其间公夷荒斸险结屋于西崇堂杰閤吞吐风月红轩碧甃照映阛阓既足以称江山之丽又依石之竒壮而层出者为岩疏泉之余委为池因茂林之可芘修竹之可迳华实纎妍之可玩高下夷险之异趣者为堂为亭为台为榭为斋房为射圃布置设施曲折窈窕虽穷足力不能徧也某尝从公举大白于云端歌金缕于木末公出其所赋山居三十韵命某属和某不能为诗而为之序公自绍兴中入朝为省府其所建置规画后之能者不能易退居三十余年今年七十余康强如五十许人歩上下山如飞尊酒笑谈穷昼夜不倦日从宾客按丝竹以与景物相周旋虽承平盛时仕通显享安荣者不能过南渡士夫所罕及也
　　送范石湖序
　　吴郡范至能为户曹新安三年州三易将始安抚李公刚毅有大度为郡以严称人眎之肃然者也李公既迁继以检详潘公仁厚乐易号长者然谨绳墨不可挠以非法最后秘书洪公有文章名最高又方以政事称一时三公所趣不同而至能事之輙见引重同时幕府属邑之吏皆推其能莫与抗老奸吏眎新进士如儿女子侮慢且持之者皆缚手屏迹不敢弄以事至能之才用之天下不患不及仕不患不逹然仆闻之才者德之病也名者身之灾也荘生有言曰虎豹之文来畋执斄之狗来籍近世功名福禄如韩魏公亦鲜俪矣其言有曰用则可以成功不用则可以免祸者其惟晦乎至能文正公之族孙将世其家者可无重乎
　　送程少章游两淮序
　　少章与予生同岁学同师又相好也少章少时工书为诗有佳句中年偃蹇不得志乃独寓意于酒浮沉闾里渔樵争席然其潇洒出尘之趣犹时时见于沉酣放逸之余葢世之知者实少而予独知之毎与之饮至连日夜不已平时易眎少章者往往从旁窃怪而少章亦独与予言莫逆少章既与世寡合而其家益贫将就食大江之北予方废弃于时坐眎其穷而不能救也于其行为之太息而已两淮士夫遇与予契旧相知者试持予言往见之其不相知虽契且旧勿见焉可也
　　棣华小录序
　　一饮一啄昔人谓之前定羣居而论德尚齿而尊贤相与周旋揖逊只肃怡愉终岁于荒野败屋之间而不厌者虽以类合亦有夙契绍兴乙亥子吴子自虞庠谒告归于家邑之士以治经术作文章从予游者数十人譬诸草木吾臭味也然人生天地间如宾鸿客燕穷逹聚散何可常也异时汾隂河南从宦于四方之远江东渭北相望于千里之外在位弹冠之兴樽酒论文之思将于此乎取之小录所以作也
　　送詹景阳序
　　桐川詹景阳从予山中岁终以父命辞归予不能畱也与之班荆于野而别因指山木而问之曰子亦知夫后岁寒而独雕者欤隆冬之月天地肃杀震风之所摧繁霜之所败向之葱蔚勃兴而交隂者固已萧条零乱尘积而枿立矣顾独苍然而不变凌厉而愈茂者何邪世谓草木有才良而性燠者不雕且能寒以予考之不然草木未有不易叶而性之燠者不皆能寒大抵发生于春若春之初者至秋冬必瘁具阅四时而后易者皆发生于春之末若夏之初者也予尝以是考之唐人有云速登者疾颠徐进者少患天之道也然则景阳无以齿壮而名未遂亲老而禄未及自慼且自弃也
　　送宗人游术序
　　宗人吴寿祥家故富少时其祖父教之读书甚笃夀祥亦敏悟可喜盖尝期之以不坠门戸者顷之予寓上庠十年而后归夀祥之祖已不幸物故夀祥亦废学逐食日不给间与语乃独好言人之贫贱富贵利不利日后当然予初不甚乐之既而其言往往多合因质以五行变化吉凶祸福交错倚伏理之所不可知术家之所难言者輙能条析其所以然予不能穷其辞易其好也一日过予自言欲以其术售四方予谓世之鬻是者其学之专且久未必能过子也然所以用之顾自有术进趋辩説假借声势以游富贵之家采听记录互相间谍以幸万一之中微词泛论操持两可钩人隐微于目睫言动之间其勤且精若此犹不售今子俚容垢貌言不能出诸口而欲以是求知于人难矣虽然亦岂无知者自眎子之命无枉子之术而已
　　送陈守入觐序
　　尚书陈公守新安之二年将入觐郡六邑二十万家若吏若民若士君子莫不咨嗟太息思公之德而惜其去先是新安地瘠赋重其民之生甚瘽而畏法令奉公上甚谨比年守将以其敛之之易而不知其输之之艰也敛益暴期防益急所赋帛必极厚且重以独先诸郡为能尽机杼之巧所不能致中产之民破业不足以输贫民避赋流离转徙且十五愁叹之声闻于朝廷主上为之恻然诏岁减所输帛六之一而公适来上体圣天子所以哀此下民之意为之中制使上足以备国之用下不至于穷民之力主赋吏循岁例惧以不及致罪且累公公以身任责行之二年朝廷初不责其过制民以是稍获安集又新安岁所赋粟于郡常用有余数前此利其大有余也益纳以大及吏縁为奸民所输费率二石而致一石公至量郡所用推以予民且日戒给受吏无得逾制巧取由是六邑二十万家人人皆被公之赐其小人知所爱而其君子知所敬庻几自是而后君是邦者皆知奉上德意赋敛有常民不重病葢自公始也某世农民又方以奉祠居里中邦人之情目所覩也故书之无媿词
　　送曹守序
　　新安在唐号富州至本朝为江浙穷陋处自杨行宻盗据江淮以其爱将陶雅守新安雅竭民之力以济行宻之虐至今无为上言之者故新安之赋眎天下为独重时和岁丰民无遗力地无遗利歉歉然仅自足一遇水旱强者起为盗贼弱者散而之四方抑势使之自昔而然非一日之积也淳熈七年秋尚书郎曹侯适来典城岁大旱其明年大水复大旱公私扫地赤立饥民嗷嗷朝不夕谋郡内有兵吏之须外有流亡盗贼之虞实彼则此困左支则右仆侯讲求古今救灾之政而力行之凡可以利于民者无所不用其至早夜惫心力不少懈至发为变白当此之时使天下之贤且智者而处于此岂能复出他技奇计以致富庶然侯竟以是被劾去郡平时饥民家至户到仰食于侯而不知以为恩富民安居乐业而不知以为功士大夫持异论间不合者至是始皇皇然忧其继之之难而德侯之赐其君子相顾而失色小人环聚而注目虽欲挽而留之不可得矣昔何武居官无赫赫之名既去而人思之诗不云乎民言至公不可诬也


　　竹洲集卷十二
　　钦定四库全书
　　竹洲集卷十三　　　　　　宋　吴儆　撰祭文
　　祭张南轩先生文
　　呜呼先生其果终邪道路置邮之传果可信邪报国遗言惓惓于君子小人之际忍复诵邪呜呼先生忠孝之节世有家法渊源之学心契圣传今其已矣呜呼苍天某生不肖为世所弃先生误知见谓忠义相期许国志同生死呜呼苍天负我知已岂惟知已一世所恸士失范模国丧梁栋呜呼苍天窈防元黙呼之而莫予闻抚之而莫予测惟圣贤之生世几相逢而或失顾所施之不究匪斯今其自昔呜呼先生其又何慼慼某负薪膝下久去师席启手易箦痛已无及拊棺执绋尚期有日千里寓哀惟泣尽继之以血
　　祭孙县丞先生彦及文
　　呜呼死生通乎昼夜逹者以为当然朋友尽于始终君子之所甚笃而况某于公有师弟子之分在礼有心丧三年之服呜呼哀哉虽欲勿哭焉得而勿哭惟公寛厚乐易孝友慈祥萧然陋巷不显其光自初泮宫仪羽虞庠爰跻膴仕乃掾于衡之阳以丞彼南康书最吏课之籍防勋翰墨之塲此公之梗槩也而公之所以蕴诸中见乎外被乎人者老而弥壮死而不亡久而愈芳浩浩乎江汉皜皜乎秋阳盖夫子之言性与天道不可得而闻也所可得而闻者特发见乎文章大江之东青衿诜诜浸渍乎膏泽骀荡乎春风摩肩乎英俊之躔击毂乎功名之涂者固已訚訚乎洙泗之上彬彬乎河汾之阳矣防山岩岩鲁邦所瞻今其已矣呜呼苍天彼童子者隅坐执烛曰启予手曰启予足我之事也而他人是属呜呼哀哉虽欲勿哭焉得而勿哭惟苏有台烟雨茫茫惟徽之山郁乎莽苍骨肉复归于土命也若魂气则无不之也茍魂气之无不之也宜归来兮故乡有肉在俎有酒盈觞果魂气之无不之也宜归来兮故乡呜呼哀哉
　　祭金静之文
　　呜呼静之而止此邪平日与子言何如而子其遂死也吾尝谓子之心无媿幽明子之学无媿今古期子以文黼黻王度子之于世曽不获遇昔有颜回视师犹父夫子视之不特犹子惟我与子父子而俱今子之亡予亦何恃呜呼子亲老矣其将畴依子尚呱呱谁其抚之今我之来妇哭于室亲哭于堂明牕净几琴书依然而静之不复见矣拊棺一恸欲与俱逝
　　祭吴仲贤文
　　呜呼吾兄寿止斯邪惟兄幼自树立遭家多艰偏事夀母如父之严抚育诸弟人莫间言聚族而居逾五十年既大其家为徽甲族徽有饥馑资其积粟亲故之贫赖之以足而兄俭以为德卑以自牧诸弟事兄雍雍肃肃庆萃一门宜备五福何啬之年昊天不淑某之亲兄同宗异族两家父祖世相亲睦童穉交好至老弥笃义则友朋恩犹手足丧我友朋痛彻骨肉刈我手足何罚之酷拊膺长号气絶复续
　　祭吴廷操文
　　呜呼廷操今其何之平生相与如埙如箎一别三年遽此永归追念痛极如刲如饥呜呼廷操天禀忠厚胡丰其才而啬其寿苍天苍天夺我良友某以逐食远覊职守死不及临其棺病不及执其手苍天苍天负我良友惟廷操有子又有诸昆身后之名永世长存就使富贵寿考百年曷以易此其又何言有肉在爼有酒盈樽已矣廷操其又何言





　　竹洲集卷十三
　　钦定四库全书
　　竹洲集巻十四　　　　　　宋　吴儆　撰杂著
　　读罗郢州小飞来记
　　物之显晦常系乎其所寓灵隐飞来寓于国门之外且凭附浮屠氏之宫清泉佳木危亭曲槛相与映带藩饰之都人士女岁时游集于其上两宫万乗数尝临幸故其名称流闻势望崇重然非泉石本志而此飞来乃幸遇于崇山复岭之间虽人力所不至而天趣益高岚光水色自媚于幽闲之境樵苏之所狎鳬鸥之所驯而华轩驷马之所不顾独高人胜士时一过之为之倚徙踟蹰不忍舍去此如避世有道之士絶类离羣不可得而疎舎者争席不可得而亲以此视彼犹为独得其所使泉石有知则为彼飞来者当自恨其所寓非所宜而此飞来可以自全其天安其所无羡于彼无歉于此鹏鷃大小凫鹤短长可两忘也
　　墨説
　　蜀人以桐华为墨虽一时光黑可爱然新则滞久则败以歙墨之佳者先后研和用之则蜀胶为之融液清澈而歙烟益精明可鉴歙人吴滋盖合两家之所长独歩一时然率以奉权贵要厚利士大夫不能多致虽如予之僻与之居相迩平生所得止两圭今为福唐张叔濳夺去不可复得三衢郑彦珪得法于歙取千嵗之松枯朽腐败之余刳剔而琢削之如粤人治香之法醮以梧桐之液髹漆之滓积其烟之轻而远者以穷冬沍寒之时凿深山涧谷之凝氷煑坚革而埏埴之色絶黑而胶清藏之十年必有能辨之者岁寒然后知松栢虽其煨烬之余犹耐久也
　　题五先生知言卷末
　　右五先生知言一书传于世实甚久凡后学之自伊洛者皆知敬信服行如洙泗之有孔氏而吾乡学者或未见焉某受此书于南轩先生谨诿诸同志汪伯虞锓木以广其传异时吾党之士有文词者有学问者有才有智而可与立事者有刚正不挠恬退有守温厚而寡过者皆知以此道为终身根本之地如萧何之守关中宼恂之守河内则庶几乎知所税驾不然吾惧其终身之无所归也
　　题陈氏雪溪
　　仕宦如登山足益高所见益竒要之复反平地然后为安雪溪平生仕宦无登危渉险之劳而享其所安者余三十年虽志得而道行官超而名显视公所得孰寡孰多而世之士大夫终不能以此易彼至于终老且死而不能一日安其身噫死而可作非斯人吾谁与归
　　读曹氏世济录书其后
　　谏议中舍父子大节着天下名字在史官学士大夫往往多能言之集中所载如喻良能之序谓封州以身坚守似睢阳骂贼不屈似常山不辱家世似鲁公庶几善论人物者黄洎之志谓以死捍贼称其先人之业使天下叹息秉史笔者生劲辞为将臣者厉壮节畏懦图全者不敢眎日月尝推荐者曰我善知人为之友者曰我善交贤姻党里闬皆有好面目盛辞气以自持垂名若金璧节行如古人至此不其伟欤其辞慷慨悲壮足以激忠义之气刘彝书公与妻子诀曰吾为人臣当留守城汝为人后当去避贼盖方危难迫悚之际而能于忠孝之道曲全如此非深于学而安于义不能也元厚之诗叙其事简而尽严而有法其次章曰转战谯门日再晡空弮犹自冒戈殳身垂虎口方坚坐命弃鸿毛更疾呼柱上杲卿余断节袴间杵臼得遗孤予三复其言至于流涕
　　读友于堂诗书其后
　　伍氏兄弟求予赋友于堂诗予辞焉以不能且诸公之诗已多岂少予诗哉虽然予尝闻之兄弟天伦也夫妇人合也孝友天性也利害之所在人伪之所从起也孟子有言人之所以异于禽兽者几希庶民去之君子存之今夫天伦之至亲尝离于人合之间言天性之至爱常夺于人伪之滋长君子之所存存其天也天之所存人之所以异于禽兽者也伍氏兄弟为堂合处而以友于名之其所以自铭之者至矣诸公为赋诗多知名士时有竒句读之使人增手足之爱其所以假宠于伍氏者亦多矣敢问诸公人皆有兄弟何独于伍氏焉深嘉而屡叹之岂今之人失其所以为人者众而谓伍氏为贤邪盖尝以人合之能败天伦人伪之能灭天性为天下之有兄弟者言之使之无失其所以为人者乎伍氏诚贤予不能尽知独以诸公之诗而知之始伍氏见予时有母氏之丧逾三年矣予问其居闲无事读书当益富今秋亦应举否伍自言母未葬服未除为之感慨者久之
　　名一枝庵
　　鹪鹩巢于深林不过一枝士大夫奔走四方穷日夜之力为千岁之计曾一枝之乐之不知岂不哀哉某以乾道已丑十月过云道人坚无与语乐之因宿其庵念此身自是长物长物所资如是足矣此外更求何时而已因名其庵曰一枝庵
　　宴邕守乐语
　　太守古诸侯夙重价藩之寄别乗半刺史素居上佐之聨况金兰臭味之相同而伯仲埙箎之迭奏一樽相属千里同謡判府安抚堂堂一世之英落落万人之杰笔精墨妙扬巨刃以摩天雪白兰薰蔼贵名之起日建高牙于大府振戎索于遐封夷夏咸宁兵民兼裕玉关人未老行奉万年之觞银烛坐生春共极一时之赏通判奉议以敬事长行乐及时高栁咽新蝉奏薰风入弦之韵华屋飞乳燕正桐隂转午之初羽扇纶巾雍容谈笑霓裳翠袖讴咽笙簧敢以巴人之词上侑醉翁之操驺驭曾鸣帝里珂一麾出守古牂牁龙媒入贡汉天子铜柱重闻马伏波万里争传麒麟像满城讙唱旧襦歌着人茉莉花如雪不醉花前花奈何
　　劝农文
　　安仁官长今奉天子之令与尔父老饮食于郊备宣天子仁圣敦本劝农之意复以官长身所更歴者为尔父老言之官长家世业农知吾农民甚苦寒于蚕而不足于衣热于耘而不足于食凡国家宗庙社稷之奉军旅之须官吏之俸禄州县之用度一丝一粒无非取办于吾农民且有里胥之追呼官吏之刑责豪右大家之兼并游手亡赖之生事凡所以苦吾农民者复不一也然明则有法令惟吾农民是防幽则有鬼神亦惟吾农民是依农民之家诚能长幼相率竭力从事无怠于输则无追呼之扰无嚚于讼则无刑责之及睦于闺门比于乡党则兼并生事之人亦不应无故而相加场圃既登牛羊在野婚姻往来为酒为食以相劳苦亦可以自乐于寛闲之野而无羡于世之贵且富者彼忘本逐末之人冒风波蹈险阻终身于忧患而不能一日安其居甚至于颠覆丧亡而不得复返于其乡者亦岂如吾农民安生乐业自相保聚之为福哉尔父老春秋髙矣眎尔之州县乡党富贵长久子孙蕃盛之家孰非务本力农积善守道之所致噫尔之家虽甚苦而有天下之至乐尔之业虽甚劳而有天下之至利官长以父母年老无以为飬勉强从仕以茍寸禄若与尔父老相安三年善罢而归定当子负耒耜妇供饷馌相与深耕于旧陇以尽菽水之欢逐安居之乐与尔父老同为太平之耆民志愿足矣
　　记防
　　邻有廪久不发防孕育其中甚小而蕃葢鼬防也一日发眎怒甚尽其类磔而尸之子吴子见而叹之曰是其为生也甚微其害于人也亦小而为人所不容如此则夫凭高恃势坐耗大仓之粟肆其虐于人者独能饱食安居而无祸吾不信也
　　劝学文
　　古人有临渇掘井之喻痛其平昔不读书也然临渇掘井犹有得泉之理至渇不肯掘井者是终渇死无悔也上庠有一同舍尝以二句题座右云思塲屋苦发读书心当其三条烛尽之时逻卒执棰而叱之催巻之声讙如雷震内顾旁遑无所复有辞竭不能思笔停不能摇曳白而出为可耻塞白而终为可惜三年之思二亲之念其苦尤甚于地狱也诸公亦曽于熟睡聚话羣饮之际而思之乎








　　竹洲集巻十四
　　钦定四库全书
　　竹洲集卷十五　　　　　　宋　吴儆　撰铭赞
　　赐笏铭
　　绍兴二十七年四月二十一日皇帝御集英殿赐臣王十朋等二十一人及第臣某防恩在选中仍赐袍笏释褐臣某谨拜手稽首铭而藏之铭曰
　　正尔所思谨尔所执无忽无怠天威咫尺
　　写眞自赞
　　性多忤物智不及事习疎慵而乐放肆泽雉畜乎樊中神虽王而失其性咈其志噫
　　戏题东湖畵像
　　以为东湖邪则揖之而莫予顾扣之而莫予应以为非东湖邪则厖眉大目丰颊高頥恍若平生盖彼之所谓东湖者以血气而此之所谓东湖者以丹青血气之所聚可以为东湖则丹青之所设独不可以为东湖邪
　　砚铭
　　石一拳之多水一勺之深酌焉而不竭坚乎其不磷蛟龙生之寳藏兴焉兹其所以为珍欤
　　砚铭
　　王氏长甥晬日外大父以刷丝砚试之因为铭曰
　　天机列绪地轴舒文经纬六合沦入坚珉山翁得之寿尔外孙羔羊比德金銮出纶黼黻王度绍尔庆门
　　又
　　君不能给笔札于玉堂効捐躯于中书顾介然而不变乃尘坌之与居子不云乎用之则行舍之则藏惟我与尔有是夫
　　又
　　歙穴端岩孰鲁孰卫远不必疎近不必比惟适用之为贵亦何分乎彼是
　　又
　　端岩之英龙眠之藏寘于寓斋文其世昌
　　石炉铭
　　圆其外而刳其中其坚足以久其虚足以容风生火炽鸣金沸水而斯石也独尸烹饪之功何哉
　　竹箆铭
　　严则肃寛则弛肃过则离弛过则邪不幸而过宁离无邪故曰鞭朴不可弛于家
　　祈阳石屏铭
　　楚之南粤之北惟祈之阳懿厥质江山千里何咫尺天之苍苍其正色





　　竹洲集卷十五
　　钦定四库全书
　　竹洲集卷十六　　　　　　宋　吴儆　撰古赋【辞附】
　　浮丘仙赋【并序】
　　黄山在新安郡治之西北百里而遥山之麓有庙祠浮邱相传黄帝尝链丹于兹山故名浮邱黄帝时人事远不可考然浮邱之为仙见于列仙传及古今称之者甚着黄之为山崛奇伟丽眎海内诸名山无愧又产丹砂及诸神仙久眎之药则浮邱之所尝至若居之无疑番阳洪公为郡之明年作亭于雉堞之上以望黄山而榜曰浮邱其客延陵吴某尝从公其上裴回四顾慨然长想窃谓浮邱之祠于兹山旧矣前乎此君是邦者为堂为亭取郡故事以名者略尽独浮邱之名留以遗公岂偶然哉因为之赋以代庆生之祝其词曰
　　客有道岷峨下巫峡歴九嶷登衡庐徜徉乎鴈荡佁儗乎之罘求所谓安期羡门之属而无得者将赢赀航海指蓬莱方丈瀛洲之山而问津焉或谓大江之南淛河之西有閟福地仙灵攸栖黄序表号浮邱掲祠乌用遗近而遐慕信耳而即诬客乃释棹登舟物色舆图朝发轫乎渤澥夕弥节乎山隅乃攀株榛陟堆埼临絶壁俯清溪穹石林立礨砢甗锜突若山峙错若棊置鋭者簮植踞者虎眎飞瀑激流狂波跳沫横溃逆折瀑澎濞其上则有青壁万寻庨豁曽凌日彩朝烂彤霞暮蒸赩灵砂之发窦赫溪流之变赪纷瓶汲而盎负粲血凝而星沉其阳则有谾壑奥窦郁律嬗娟中隐烛龙旁通虞渊洼石坎流有泉滃然挹之玉洁探之汤温旱焦山而不竭寒凝海而不氷以沭则髪泽而神悦以浴则愈疡而散隂却立而仰视则危挺石旅列青防或敷若莲华或擎若炉薰或俨若峩冠或端若矗屏或垂若倚葢或骞若抗旌或植若剑防或肩若友朋或旁附而不倚或中立而不倾或颓若下陨或企若上腾或崇隆以极壮或刚耿而孤撑或崔嵬嵸巃以杰出或刻削防霓而争衡轩者轾者竒者偶者背者向者竦者蹲者鋭者夷者偃蹇而骄者奰屭而怒者严厉而劲正踞肆而磐礴者丛出角立瓌诡奇崛惕心骇目羗莫得而纪名于时凉风暮肃白露宵零空山无人天高月明若有鸡犬金石之音起于烟霏空翠之间杂以飘风流水之声遥飏歙卉若远若迩乃经窈窕缘嵚崎披奥郁逹希夷曾宫崛其特起临苍崖而敞庭镂金璧以饰珰盘玉瑱以居楹发倒茄之渥彩敷宻藻之晁英右平致碝左墄梯珉豳纷流离耀日涵星乃有偓佺伯乔绿华赤斧山图木羽之伦旅进于东序青琴宓妃昌容连眉阳都云英之属叙立于西荣其余要眇都间靘丽连娟蜚防拂羽埀髾摩兰的皪沤郁骚杀削戍于前后左右者不可殚述俄有氷姿莹洁玉质清癯冠蝉冕佩琼琚而出者旅东之宾立西之侣酌沆瀣之英羞屑琼之蕊伛偻俯伏以次而进吹缑凤之笙击灵鼍之皷歌云屏碧柰之诗奏霓裳羽衣之舞铿鍧悠扬揺翘容与葢非俚耳之所得闻而尘目之所尝覩也客乃屏立窃叹问诸执事者曰此浮邱仙也邪曰然曰昔相如称列仙之儒居山泽间形容甚癯者殆是乎曰不然天地以不息为道至人以利物为德葆其眞以自固安其居以自适佀龙蛇与草木瘠其形于山泽譬杜栎之不才徒増围于累百若兹仙者乗天地之正御六气之辩积而为道德舒而为文章散而为利泽萃而为功名三公之位不足以为其贵万钟之禄不足以为其富上及有虞下及五伯不足以为其寿虽亭亭物表之姿皎皎霞外之质不受膏粱之滋而尔民固已肥矣奚其癯客于是恍然自失再拜而起迨明而疏之实八月九日也
　　良干堨赋【并序】
　　绍兴二十有七年秋八月诏以枢宻院检详潘公刺新安公至问民所疾苦与利所宜兴者防有以良干堨久废请复之公为庀司鸠徒授以规画阅三月堨成先是附城之东平原延袤数十里民障溪引水溉以为田收至亩一钟兼并家遽富溢至有以米籍地为夸侈者未几堨以震圯积五十年莫能复复之輙震由是城东之田多荒民多流亡存者兼重赋病之久矣至是兴复如初而天变亦息岁大稔民益德公以为非公之诚有相之者莫能兴是役也幕府从事属邑之吏相与作为歌诗记序赞颂论述甚备公既以言去而民益思之延陵吴某曰是可赋也其词曰
　　道新安而东驾遡连山以北驰忽原田之晻霭被禾黍之离离纷茂实之埀黄穉绿蔚其涵滋轼吾车以延望云委而风披遵兰臯之泱漭兮惊长虹之委蛇引郑白之駃流兮决龙首之勇波放平野以四溢兮势同挽夫天河伊洪源之所自兮浩漫漫之平川屹中流之砥柱兮拥万马以莫前揵木囊石山积而阜亘兮伟横海之鲸鳣酾余波以杀怒兮骇涛江其上奔飞流溅沫腾踔喷薄洄洑而鲵旋兮沸匡庐之瀑泉积沦于上流兮余委漫其稽天郁苍苍之一色兮蹇心惕而神寒粤有老渔飞桂楫濯清辉登舟揖客顾而言曰客亦知夫此陂之兴废乎自陂之西逹于东城平臯衍其如席错陇亩之纵横渠陂水以灌之率一亩而一钟彼豪右之肆贪兮连阡陌以为雄席羡溢之余赀兮委而履之地也肆皇天之震怒兮涸其富之源也惟絶流之巨障兮势盘石之固也何一夕之雷雨兮曾毫厘之不遗积五十年莫能复兮或复焉輙震之惟茫茫之沃野兮昔秔稌之所宜藜莠莽其亡际兮丛薄蔓其相依赋名存田榛榛其既芜兮纵鞭挞焉奚为幸使君之牵帷兮哀此民之无祜乃访故老乃命官吏乃涖乃度乃经乃理糗粮畚锸土石材苇储之既具取之有所然后集农工而授之若灵台之始附计者度者画者指者负者运者饷者帅者或引或启或窒或决或培或凿或筑或增讙趋兮如云鼛鼓兮弗胜考龙见兮戒事阅三月而告成凡水积兮成渊渠决兮如雨浩源委之无穷极陆海之饶富皆使君之膏泽也今将尸而祝之社而稷之不足以为公之报冶金伐石埀耀无极不足以慰民之思伊君门之九重兮俨虎豹之奰屭孰列城而上控兮无遽夺乎焉依若是者其可乎客曰吾闻君子之于民也施之而不期其报利之而不居其成矧尔使君国之股肱将利泽乎四海岂下邑之能淹也哉渔者俛而不言仰而长吁鼓枻而去
　　氷玉辞
　　陇西李次山主歙之海宁簿既终更延陵吴某歌氷玉之辞以送之义盖取苏少翁廉洁不挠氷清而玉刚者也其辞曰
　　夫何精纯严烈之气兮钟为玉而凝为氷深山兮大泽气白虹兮贯朝日震风积雪浩其无垠兮惨隂壑其凌曾客有谓予曰此君子之德也刚不可挠清不受缁中涵和而蕴洁辉光粲其陆离羌若人之好修兮揽其华以为佩杂菌桂与蕙茝兮众芳蔼其萃之揖孤竹使先路兮顾汲直吾与归排九闗而谒帝兮奄培风予上征御右告予以日莫兮崿九折其嵚进无邻吾孰舍兮后无徒莫吾与按吾辔遵大路兮视吾行之委蛇歩瑶墄之嬗娟兮粲绥章之萎防记曰进则抑之退则扬之然后玉锵鸣也吾子其迟之











　　竹洲集卷十六
　　钦定四库全书
　　竹洲集巻十七　　　　　　宋　吴儆　撰古风
　　子吴子某既结茆竹洲以娱亲复于居之前沼为亭以朝爽名之盖亭西面于晨兴看山为宜
　　抱瓮自灌园胜游贵人门有口自酌酒胜与俗人言园中多蔓草晨夕费锄芟遇夜或风雨安得久盘旋村酒不常有有亦多苦酸而况醉中语缪误人所嫌不如饱吃饭清风北牕眠眠多则无觉梦境仍多端惟有古断简言行皆圣贤读之未竟篇眵昏如梦间读竟亦何为聚讼徒喧烦厌烦以静胜又类枯木禅揠苖不耘苗亡羊两茫然何如池上亭虚旷可看山山色日夕佳晨兴夜气还宴坐日过午清隂犹未迁西山倦拄颊南山兴悠然晚山虽好不遮日谁能触热望长安
　　题新安佥防拄笏亭
　　高山如高人可仰不可防山中老鉏犁山前走车辙终日对孱颜如目不见睫高人与高山千里风期接妙思入青防毫端寄明灭况复簿领中见此寒岌嶪悠然境意防刍豢端自悦手扳亦何为趋走背汗浃从渠且倒持吾自支吾颊
　　题骑牛图
　　陈仲举贤良熈宁中言新法不便谪南康酒税豢两黄犊时与刘凝之跨之游庐山李伯时绘为圗今藏其家
　　汗血声利塲举世循一轨霜风老觳觫松路石齿齿牛瘦仆夫疲累累山谷里两翁非病狂顾独不取彼牛背有佳处未可语俗子夷齐向千载凛凛有生气试问齐景公乌用马千驷
　　代陈无已述懐
　　偶读后山序少游字説谓熈丰间眉苏公之守徐余以民事太守间见如客扬秦子过焉置醴备乐如师弟子因怅然有感夫以邦君之贤如苏公客如秦子而无已独以民间见其能无防于懐然读其诗未尝及是因为补遗之章以信陈子之志
　　胡马嘶北风越鸟依南枝人生有气类千里倾风期君看漆室女中宵倚楹悲从君不惮逺秋露湿人衣南山白石烂漫漫何时旦独立占少微搔手空三叹
　　和孙先生彦及棣华堂诗韵
　　伏防颁示棣华堂诗引援古今发明大义使学者知不徒事汗墨而已读之凛然増手足之爱佩仰厚赐亡以为喻輙依元韵乱道拜呈
　　大雅久不作声色淫郑紫古来非一秦焚厄故如此西都盛经学聚讼自兹始建安委道真典午事理锦縠蔚云雾组紃亦信美后生不着眼千古空信耳诵习号纯儒旷达称高士有如富贤贾多藏不能使又如病酒狂沉酣糟粕防源流日以逺循袭不为耻先生秉大雅江东今夫子持身不夷惠漫仕无愠喜学术心自得筌蹄视经史兰舟翼桂楫巨川端可涘我家世从公公欲出泥滓愚不堪世用非人不我以破屋防蓬根春荠老墙址寂寞谁肯顾公独不我鄙遗之珠玉篇谆谆説友弟直欲障頺波肯与为茅靡观公用意处可与召穆比弟兄吾手足父母吾怙恃尽此菽水欢还胜有酒醑古来愿为兄日月不可弭圣贤师百世河海润千里公如大医王一世膏肓起
　　寄题郑集之醉梦斋
　　利欲醺人心浓如饮醇酎沉湎死不休宁论千日久岂知糟邱中醒狂亦时有天地育万彚亦各赋匹偶人情岂相逺好恶随妍丑集之年方壮濯濯春月栁性独与人殊无妇奉箕箒丈室夸醉梦作诗诏朋友古来醉梦人亡羊孰先后寒儒醉糟粕酸澁宁可口庄生梦蝴蝶幻境徒纷紏富贵得志士列屋罗螓首象牀粲锦幄疎绮深朱牖酣寝唤不醒鼻息春雷吼梅花霜雪姿纸帐蔬笋臭问君有何好甘作老鳏叟穷状徒累累鸯债长负负犹如荷旃人难论纯绵厚但问雪煎茶何如羊羔酒
　　次韵南轩先生榕溪閤閤山谷所名也
　　绍圣用事臣党与纷相樛当代几忠良一朝咸黜幽太史坐直笔愈黜名愈休消长关否防天意匪人谋累臣谁司城独为景物留当时西复南万里不停辀谁知百年定欲起九京游积莽新陈迹寒泉荐氷瓯想当千骑临水木寒萧飕我公今伊傅兹焉少夷犹炎方凋瘵余公来今已瘳榕溪两甘棠千载谁劣优太史后凋松公如巨川舟
　　汪叔耕见访不数日别去恶语为赠兼简子用子美二友
　　负衅得老穷扫轨事幽屏跫然罗雀门有客颀而整悲欢十年别樽酒清夜永妙句时惊人盈轴肯倾廪三日语未休霜寒梦归省临流分别袂波光照孤影重念吾故人雪屋清灯冷刘子抱遗经深井汲修绠曹子中庸学天理穷性命老骥鼓不作搴旗望公等天晴风日佳何时过鼪径石鼎燃豆萁氷葅煮汤饼
　　题陈仲礼四知轩且当折栁之意
　　陈侯一世豪笔力万人敌卧之百尺楼平眎刘元德收敛湖海气一室仅容膝平生不欺心自防如拱璧客来问字细论文旋粜官粱买酒樽夜深四壁冷彻骨酒酣一笑温如春三年官满何所畜满船稚乳书几束长安侯门高于天束薪炊米桂炊玉问君持此将安归君言岁收可百斛吾侪本无膏粱念况今老矣其何欲宰相时来则为之切莫倒行夸食肉
　　寄题淳安陈令君读书林
　　能吏事深刻商利谨毫厘俗吏趋期防簿书自羇縻寥寥弦歌声千古空余思还淳山水邑令君邱壑姿邑民本无事君亦何所为治巳物自治化行风荐移君复何所欲读书常不足拄腹五千卷揷架三万轴曽未出毫芒万室已防福堂东松竹林昔时閟荒榛堂中灯烛光昔时照红裙今何声吾伊萧萧风雨晨问君有社稷亦复有人民奈何独自苦学道则爱人
　　以竹牀赠杨信伯古诗代简
　　此君邱壑姿不受世炎凉那知犹有用未免斤斧伤矫揉加尺度指绕百链刚直节甘枕藉凛气荐氷霜纨扇有用舍杞桮真贼戕所用已卑贱幸升君子堂用之茍非人珪璧汚闺房君家鸿鹄羣风雨今对牀故今厠其间贵贱可两忘他时飞雪或不常烦君拂拭悬虹梁除非高士延孺子无令年少辱真王
　　和唐秘校见贻长篇
　　君才离奇卧壑松力回万牛匠非哲我如坎井可窥底短绠未汲固自竭饥寒驱置簿领中巧匠旁观指濡血逢人首下尻益高敢遇督邮腰不折憧憧往来穷朝昏负负江湖弄风月邑虽陋室无佳士稍输城府开私谒平生闻人説项斯秀句秋江更清澈鼯径经雨忽蛩然倾囷倒廪不我屑渥洼汗血絶后殿天球河图合前列要知冷暖湏自知防蜜中边不容説痴儿徒痴不了事相留汤饼未暇设如今岂止倾葢旧向者固巳闻风説命之穷达有宿分男儿功名在晚节未应种豆趣南山试一上书干北阙君不见少陵流落老更穷长叹自比稷与契
　　题李休宁藏斋
　　洛阳李民瞻以藏名其子读书之斋广平程防之既为之记延陵吴某复为赋诗盖民瞻之命名有取于藏焉修焉息焉游焉学之道也防之之言曰藏也者得而有之之谓也欲其居而自得之也某之诗以为学始于拒其外拒其外所以固其内也因某之诗以驯致乎防之之记可矣
　　璧玉世所珍常以十袭藏虎豹亦自爱雾雨泽其章璧玉瑱玷缺郊庙登琮璜虎豹飬成文倏变风飞扬李侯知爱子纳于道德塲劚翳开云扄挹洁抗风牕万轴架牙籖千篇垂琳琅灯火秋夜永炉薰春昼长黄卷对圣贤北牕卧羲皇欲不接耳目心静发天光性守蹈宫庭礼教严范防城坚无畏敌楫具川可航兹焉寄游息鹏路观翺翔
　　宿神潭洪氏醉经堂
　　久客急归程风雨事驰骛黄流鸣涧壑余波或被路堆埼珠聨属石径齿龃龉篮舆惴危登杖防阻深度行行忽平岗神潭东注徒旅鸠后先烟火休薄暮主人延客入丈室千卷聚醉经掲佳名巨轴舒新句我亦旧高阳糟粕尝巳屡人言薄滋味舌根恐未具君但中圣贤当自知佳处
　　题祝圣寺【浮梁道中】
　　金碧照征涂松竹开幽径山僧夀八十腴貌精眎听囊鉢罄锱铢栋宇事严整如公方外人眎世一泡影辛勤毕此生更欲传不泯当家茀父菑居位蠧国政眎公岂容诛三叹发深省
　　杨村道中邂逅赵仁甫
　　修途转清溪孤村带寒日潇洒竹间亭意行成小立宾主莫谁何悠然良自适俄有贵公子胡骢摇寳勒下马相劳苦呼酒道畴昔遂令麋鹿姿颇为人物色佳实进霜坚异酿引寒碧兴尽还独归沙头寒月白
　　题阳山寺
　　忆昨去家时凉风肃巾屦闾里重逺别祖席烦亲故期防趋晷刻仓卒戒徒御首尾遍吴楚复退分携处岁月拂尘壁廊庑识故步故人新绛帷方屦盈外户褰裳喜我来寒温问良苦樽酒开驩颜鸡黍羞珍具欲少为君留归心已先骛年少未仕初饱食厠庠序束书事遨游光隂等闲度一为升斗縻奔走穷朝暮欲学不可得虽悔复谁诿诸君其早图前覆戒吾车
　　独酌
　　松竹开幽径蓬蒿閟荆扉庭前两梧桐浓绿涵清辉南楹开半山晨夕异烟霏樽酒自宾主幽鸟更埙箎饮罢两无言还读渊明诗
　　早起
　　积雨霁穷秋柴扄立清晓溪光照烟岫未觉秋容老溪边乌臼林他日没飞鸟浓绿半枯枝殷红乱衰草摇落想骚人洞庭风嫋嫋
　　送吴令君
　　吾欲赠君以彭泽江边之栁不如赠君以傅岩野外之梅栁色但知管离别梅花独首百花开花开虽托桃李径成实终为廊庙材氷霜清冷溪桥侧聊与人间作春色日边调鼎待君来已闻驿使传消息
　　赠吴令君
　　绿槐庭院鎻薰风防双乳燕穿帘栊石榴花蹙宫罗様荔子枝翻蜀锦红海山秀色藏日色衮作英豪仪上国鹏翼澜飜徙北溟龙媒夭矫东西极高踪逸韵不容攀家声世德以蝉聨吏能精鋭龚黄上人物风流晋宋间海宁岩邑千山底牛刀割鸡聊尔耳卷入河阳满县花风行郑国垂街李往嵗如今杅桐空今年衣褐足虞冬往岁如今新陈腐今年麰麦盈千钟田家宴喜歌时丰咸知隂相有神功炰羔击豕趋城东金璧楼台烟霭中瞻彼南山遥举酒揷花起舞为君寿神人欢乐何其多令君福禄如山河
　　送王国噐归宣城
　　吾不送君以南浦伤离之曲吾不送君以渭城惜别之觞君今跨马行逺陌陌上槐花日已黄槐花黄时举子忙君心应逐白云翔君来桃李春未晚喜君幽韵如兰芳东风披拂香满路君不即人人岂忘澄江静练楚天长叠嶂高楼秋月凉使君高防罗红妆樽前醉客第王杨明年上国富春光风帘烟柳沙河塘集英班退马蹄疾都人争看绿衣郎
　　竹洲集卷十七
　　钦定四库全书
　　竹洲集巻十八　　　　　　宋　吴儆　撰律诗
　　题古岩旧尝侍孙先生题名岩中二首
　　白日潇潇松径静红蕖冉冉洞门深风涵广宇生虚籁梦破西牕上夕隂景物眼前浑似旧尘埃题处忍重寻羸骖落日孤村路尘土依然满病襟
　　覆篑一拳进嵌空百肘寛僧房因石室蚁穴梦槐安尘路十年别松风六月寒凄凉旧题处不忍更重看
　　过丛桂堂故叔祖教授读书之所
　　古瓦颓垣迹已陈孤猿别鹤自哀吟可怜丛桂烟芜没惟有一池春水深秀木千章新过雨寒山一带暮伤心清风明月时来此梦断云飞何处寻
　　送洪史君赴阙移节会府
　　史君文彩汉相如暂向明时绾左符为郡似家身似客视民如子吏如奴鲁公金石光千古吏部文章妙两都戴白垂髫相与语如公治行向来无
　　酹月亭
　　周郎人道古英雄汉室颠危合奋忠万里中原犹未复一朝赤壁偶成功新亭且对江山胜陈迹俱随岁月空把酒仍歌前后赋九原唤起老坡翁
　　和金尚书棣华堂诗韵
　　吴氏之不造有年矣而近岁读书者稍倍于前所以师表而教诲之者有吾叔祖故进士及第彦启与今伯父民宗叔祖弃诸孙八年矣今之所以执经而进见质疑而问义与有所法而不敢为非者惟吾伯父在乃者家君辟屋数椽以棣华名之金丈殿院贻以佳什伯父赓和且序所以名斋之意训诸子侄焉某不揆輙借韵乱道少伸倾戴之私
　　自甘顔巷传家学敢比虞庠觌国光幸不北辕求适楚宁须挟防去游梁下承上覆期相庇蒂固根深防益芳吾党未能防一唯为裁狂简斐然章
　　晚步
　　水静偏明眼山高不受尘晴沙栖白鸟野渡集归人问字谁持酒行歌有负薪娟娟孤月影独觉向人新
　　拾梧子
　　鸡犬三家市蓬蒿一亩宫奉盘厌笋蕨秋子积梧桐客梦五年过文盟千里同时清台省贵衮衮看诸公
　　送钱虞仲兄弟
　　灯火相从总角初只今已是十年余穷愁懒漫吾犹故文采雍容子甚都【借用】连璧肯来同寂寞归鞍宁不少踌躇风流一别应如雨傥有来鸿细作书
　　次韵李提防雪中登楼之什二首
　　高情应与水云寛江北江南望漫逐马银杯端可赏屯边铁甲得无寒已知与国同休戚且庆丰年表治安杀气已消春意动曈曈日色上云端
　　朝来园柳变融和深院啼鸦少客过清坐渐看银色遍佳眠更觉溜声多谩夸明月舟中兴争似销金帐底歌夜入蔡州擒叛将拟将椽笔颂元和
　　和吕守环秀堂三首
　　久合鸣珂上九关一麾犹许饱看山丰年诸县公事少燕寝清香兵卫闲鸟度屏风明水镜云生画栋拥螺鬟向来蛛网蜗涎汚胜处岂非天地悭
　　一州如斗带溪山空翠家家绕画栏邱壑自非胷次有云烟谁暇静中看衣冠共识家风在闾里方知汉法寛戴白垂髫相与语今年有饭饱加餐
　　田家但识丰年乐见説花城日更长如获从公时拄笏尚能援笔侑飞觞鸡豚社瓮年年酒柿栗园林树树霜更倩渔郎问樵径深山深处是吾乡
　　休日饮直之运属家
　　天与吾人臭味同一官落魄郡城东偶逢休暇追凫鹜闲拂尘埃勘鼎钟适意不知华衮贵醉余聊看舞裠红只愁寒漏催羣动又踏朝靴逐晓风
　　次徐令韵
　　少日曽披九虎关谁怜投老却乗边贰车谩説半刺史多稼惟欣大有年榆柳关河无犬吠牛羊阡陌断烽烟玉关人老知无用庙算如今出万全
　　还程彦举诗巻
　　文采于菟见一斑旧知句法有渊源慇懃不废琢磨力圆熟几无斧凿痕明日风烟空有梦何时樽酒得重论秋来景物皆佳句写寄银钩莫厌烦
　　清明隂雨呈同舍
　　薄薄轻寒作许隂村村花栁为谁新良辰欣见百五日冠者仍余五六人冷雨凄风连午夜飞花流水一年春窥园未阻江东兴陌上应多翠黛颦
　　弋阳道中
　　积雨今朝霁东臯晚日红人家深蔽树野水阔浮空久客仍行役青春已过中岭头凝望处肠防白云东
　　和刘守韵【刘喜佛】
　　使君元是一高僧宿昔诗成自不禁便合元刘论伯仲岂同郊岛费呻吟浮云出岫本无意立雪齐腰谩覔心扫洒烟尘须博大看看九虎下纶音
　　送张丞归平江
　　来何迟暮去何忙不道离人欲断肠清节如君谁可继遗风他日愈难忘鲈肥酒熟归时好水绿山青去兴长便恐鹓行须簉羽蓝桥风月两相忘
　　次韵李提点雪中登楼之什
　　楼高思远入天涯瑶海光中景象赊未説因风飜柳絮须看和月上梅花山茶有句真成画【李有雪中山茶诗】庭栢无心不受夸人物梁园零落久一时胜赏属诗家




　　竹洲集卷十八
　　钦定四库全书
　　竹洲集巻十九　　　　　　宋　吴儆　撰絶句
　　番阳道中
　　畵楯朱甍绿霭中华颠翠岫倚轻风行人肠断古鸟处犹在云山东复东
　　寓郡城客舍热不可寐与程彦举坐语逹旦
　　淡月微云对倚楼无声河汉自西流髙城忽起梅花弄散作晴空万里秋
　　壬午二月桃方盛开雪积其上光辉红润不可形状以二诗纪之
　　夭桃先已醉春风青女犹争造化功应与骚人嫌太赤故将铅粉注深红
　　粲粲乘鸾万玉妃肯将红艳鬬光辉只应侍宴瑶池罢犹帯天邉醉色归
　　偶成
　　晩来一雨破炎蒸蕉叶葵花照眼明稍与灯花寻旧约却嫌庭树作秋声
　　赵同叔开轩植竹以自娯乐诸公虽为赋诗而未尝有见之者某不日北归同叔亦为楚令尹矣诗以餽之
　　手种琅玕翠竹行幽窻一见自心凉君家有此扬州鹤倦客无由对一觞
　　夜来新月已如霜倚玉萦风别是香说与东君湏早计扁舟早晩下潇湘
　　寓壶源僧舍三絶
　　风檐淅淅褪新青书展残灯翳复明读罢离骚还独坐此时此夜若为情
　　闷来掩巻已三更风露涓涓月满庭闲扑流萤冲暗树危梢防防堕寒星
　　归来闭户还髙枕窻隙微通月影斜风急忽惊乌鹊起空堦蔌蔌堕松花
　　簟送人诗代简二首
　　一幅氷纨织翠筠风防秋水碧鳞鳞北窻髙卧正须此卷似闲曹吏隠人
　　幽窻相对小匡牀蓝浅纱轻水麝香退食归来髙枕处满林风雨梦潇湘
　　题月岩
　　题诗山寺不胜多人力争如造化何安得短【阙】岩下瀬长看清影照寒波
　　答范石湖牡丹诗【范诗有风日等闲犹不到外邉蜂蝶莫纷纷之句】
　　满城桃李已尘埃丽日稠红次第开竹里柴扉掩春昼坐看蜂蝶去还来
　　以乌纱巾饷客
　　落托乌纱垫角巾已将清泚涤京尘请君便漉渊明酒醉后从他雪满簮
　　题刘氏幽香亭【壬寅十一月下潮立】
　　雪后园林无限好松间风月有余清见他桃李动归兴想见梅花不胜情
　　和张干三公亭【此亭废已久但有旧趾存】
　　三公伟绩絶前尘千古凌烟向月明剪尽甘棠杀风景遗民犹记旧亭名
　　说谜三絶
　　巳卯之冬月余端坐无以度日因聚诸童幼极其欢笑时与相说谜虽鄙俚不稽至于可笑輙为绝倒因戯为数语示之
　　满身珠翠间花钿舞到梁州最可怜一捻宫腰如束素清风明月画堂前【帘】
　　楚楚衣裳两颊红冠儿斜坠脚儿弓夜来塞上无消息玉筯偷弹对晓风【鸡】
　　奔波来往一生忙方寸包藏不可量用尽心机还骨立为他人作嫁衣裳【梭】

　　竹洲集巻十九
　　钦定四库全书
　　竹洲集巻二十　　　　　　宋　呉儆　撰乐府
　　念奴娇【寿程致政】
　　凉生秋早正梧桐院落风清月白帘卷香凝人笑喜应是瀛洲仙谪云绕华梁花明防服中有人华发恩袍蓝绿髙年况巳逾百　最是有子宜家兰堦方竞珠履延佳客好唤凌波来洛浦醉促霓裳仙拍玉井开莲金茎承露莫惜金樽侧试占弧北祥光已映南极
　　蓦山溪【效樵歌体】
　　清晨早起小閤遥山翠颒面整冠巾问寝罢安排菽水随家丰俭不羡五侯鲭软煮肉熟炊秔适意为甘防中庭散歩一盏云涛细迤逦竹洲中坐息与行歌随意逡巡酒熟呼唤社中人花下石水边亭醉便頽然睡
　　又【老人和】
　　园林何有脩竹摇苍翠春到小桃溪看绿满一池春水花开日暖儿侄竞追随挑野蔌网溪鱼有酒多且防去来聚散无必亦无意说地或谈天更休问语言粗细谁强谁弱谁是又谁非过去事未来事一枕腾腾睡
　　满庭芳【寄叶蔚宗】
　　宿雨滋兰轻风飚栁新来随处和融幽兰曲径花气巧相通燕子才飞又语带芹泥时防芳丛微中酒日长睡起心事在眉　年年春好防联镳荡浆拾翠挼红任金貂醉脱不放杯空谁信风流一别当时事巳逐飞鸿云山晚栏杆罢倚烟寺起疎钟
　　又【用前韵并寄】
　　水满池塘莺啼杨柳燕忙知为泥融桃花流水竹外小桥通又是一春憔悴摘残英绕遍芳丛长安逺平芜尽处叠叠但云　西湖行乐处牙樯漾鹢锦帐翻红想年时桃李应已成空欲写相思寄与云天阔难覔征鸿空凝想时时残梦依约上阳钟
　　虞美人【送益章赴防试】
　　银屏一夜金风细便作中秋意碧天如水月如眉已有征鸿摩月向南飞【作读如佐】　金樽满酌蟾宫客莫促阳关拍湏知丹桂擅秋天千里婵娟指日十分圆
　　又【七夕】
　　飞桥驾鹊天津阔云驭看看发相思惟恨不相逢及至相逢还是去匆匆　埀丝挿竹真堪笑欲乞天孙巧天孙多巧谩多愁巧得千般争解劝郎留
　　又
　　双眸剪水团香雪云际防新月生绡笼粉倚纱全似瑶池疎影浸梅花　金翘翠靥双蛾浅敛袂低歌扇羞红腻脸语声低想见流苏帐掩烛明时
　　西江月
　　竹里全无暑气溪边长有清风荷花落日照酣红雨过遥山翠重　老作宫祠散汉本来田舍村翁腰纒三万禄千钟也是一塲春梦
　　浣溪纱【题星洲寺】
　　十里青山泝碧流夕阳沙晚片帆收重重烟树出层楼人去人归芳草渡鸥飞鸥没白苹洲碧梧翠竹记曽
　　游
　　又【次范石湖韵】
　　歙浦钱塘一水通闲云如幕碧重重呉山应在碧云东无力海棠风澹漾困眠宫栁日葱茏眼前春色为谁
　　浓
　　又【题余干传舍】
　　画楯朱栏绕碧山平湖徙倚水云寛人家杨柳带汀湾目力已随飞鸟尽机心还逐白鸥间萧萧微雨晚来
　　寒
　　又【登镇逺楼】
　　寒目孤城特地红瘦藤扶我上西风一川平逺画图中江海一身真客燕云天万里看归鸿吴山应在白云
　　东
　　又【竹洲七夕】
　　秋到【阙】　　夜凉黍禾高下已埀黄荷花犹有晚来香天上佳期称七夕人间好景是秋光竹洲有月可徜
　　徉
　　又
　　风入枯藜衣袂凉江枫园栁半青黄洗车飞雨带天香世事一塲真大梦宦情都薄似秋光竹洲有酒可徜
　　徉
　　又【和前镇逺楼韵】
　　斜阳波底湿微红朱栏翠袖倚轻风平平山色有无中俛首微官真自缚髙飞逺举羡防鸿何时一艇大江
　　东
　　又【梅】
　　茅舍疎篱出素英临风照水眩精神娟娟新月又黄昏峭约寒枝香未透细看频嗅独消魂为谁清瘦不禁
　　春
　　减字木兰花【中秋独与静之饮】
　　碧梧秋老满地珢玕纷不扫门掩黄昏惟有年时月照人　凄凉满眼肯作六年灯火伴莫说凄凉来嵗如今天一方
　　又【朱子渊见和次韵为谢】
　　思君欲老一榻尘生谁与扫禄仰晨昏同是迟迟去鲁人　行当洗眼看子青藜来夜半莫变炎凉斩马还湏请上方
　　又
　　少陵未老曽把千人军独扫发白眵昏却作天涯流落人　只堪合眼夜直谁能潜入伴斗酒西凉何似卑飞且逺方
　　又
　　此身已老三径都荒长却扫面目尘昏怕着朝章揖贵人　难瞒明眼只有青山堪作伴触事心凉无病何劳更覔方
　　念奴娇【夀陈尚书母夫人】
　　东风着意正羣芳未放蟠桃初缀玉母当年亲手种来作人间上瑞婺女星躔金华福地聊驻千千嵗恰才八十百分未及一二　况是间世英贤名髙日月未说文昌贵今日凝香称夀斚来嵗衮衣富贵黄贴天香太官珍膳押赐传中防戱拈金菓宫娥应是争取
　　又【夀吴宰】
　　延州积庆到如今千载芳传遗绪世袭簮缨来旧治依约棠隂如故百里休声几年遗爱政迹髙今古邑人尽道郎君福过渠父　州县岂乆徒劳汉家密令湏作三公去今人花城称夀处他日荣归禁路黄贴天香上尊名酒押赐传天语朱顔绿鬓腰黄细蹙金缕
　　又
　　相逢恨晚人谁道早有轻离轻折不是无情都只为离合因缘难测秋去云鸿春深花絮风雨随南北絮飞鸿散问谁解舀得得　君自举逺髙飞知他此去萍梗何时息雅閤幽欢笑处回首翻成陈迹小楷缄题细行针线一一重收拾风花雪月此生长是思忆
　　西江月
　　山色不随春老竹枝长向人新桃蹊李径已成隂深院莺啼人静　尘世白驹过隙人情苍狗浮云不湏计较谩劳神且恁随绿任运
　　浣溪纱【春题别墅】
　　暖日和风竝鸟啼畦英陇麦绿新齐人家桑柘午隂迷山色解随春意逺残阳还傍逺山低晚风归路杜鹃
　　啼
　　又【和前次范石湖韵】
　　帘额风微紫燕通楼头栁暗碧云重玉人争劝玉西东醉拥雕金鞍蹀夜归花院玉葱茏归心何事与山
　　浓
　　又【代作】
　　巳是青春欲暮天酒愁离恨不禁添樽前休说见郎难别后要知还有意生前莫道便无缘鴈来频寄小蛮
　　牋
　　又【戯陈子长】
　　汗褪香红雪莹肌妆余静丽雾裁衣晩凉新浴倚栏时帘卷轻风斜虿发杯深新月堕蛾眉此时风味许谁
　　知
　　朝中措【代宋仲温上徳操】
　　文章声价擅南州人物更风流岂久徒劳州县看防催上瀛洲　朱顔绿鬓画堂标玉寳带埀镠睡起八甎影转归来双烛光浮






　　竹洲集巻二十
　　钦定四库全书
　　竹洲集附録
　　棣华杂著
　　识斋记
　　夫物能人以不识耳魑魅魍魉识其所为象不能神其奸优人裹章服据案叱使人如令人识其戯也以为笑不为畏今闾巷民无寻丈之见而欲为鬼为蜮以欺人有田一夫买爵一级自谓富贵可以惊人呜呼人固识之矣果能为人诳乎金静之生于里巷介然自持不为俗人下气人谓静之固为行之不屈也一日诛茅筑室读书其中名曰识斋且曰其意如是静之俛焉而笑书为识斋记
　　摩苍轩记
　　予旣名静之读书之室曰识斋又以摩苍名其轩葢取杜工部草堂之什黄鹄摩苍天之句静之为室盘旋一席之地茅茨下埀仅免伛偻取名摩苍无乃不类乎予谓天之苍苍无有穷尽而可以木石与之争髙凡人为身之适以欂栌楶棁为丽者其人之志止此也而气亦従之静之癯然山泽之儒其志甚髙其行甚峻其文如其人一言一字痛自约束而其气振作掲厉愤勇激烈譬之虎豹不可絷而维之故谓其室也不逾蓬蒿之门有摩苍之势故取之名其轩
　　赠桂县丞挂冠序
　　桂信中江西老先生丞于徽之休宁未半嵗上章致其官先生之年尚未及谢丞虽卑所以贰令其道足以行乎百里如丞负予则枿去牙角对松吟哦亦可以自乐何遽至于弃其仕也凡人茍以为名则终南嵩少视为防径于先生非斯人之徒也先生少年抱负大名累荐于礼部不一得以恩出仕安之不以为意今其老矣宁复有意于世哉先生初以言幕府郡将髙先生所为曰当成盛羙勉终三考从法赐章服可为子孙地先生曰吾不计是也顾吾欲归耳今先生之归也有台榭备游观田畴足嵗事子孙诜诜童仆欣欣时从车骑市羊酒相与过故旧为乐是亦足以自慰矣且闻先生家贫窭伏腊蒸尝不足于嵗先生顾不为子孙地独不为口腹哉先生曰吾顾贫且性不乐是也噫士固有激愤于一世之所为至不与共天下不然位髙势迫人所同疾则挂冠神武拂衣山林是且不为难也而先生则无是也先生来休宁以诚待人人亦以诚安之今其去民恋其恩士髙其行而先生之心则未知之也邑之士呉某以朴直结知先生亦自谓能知先生曰先生其陶靖节之徒乎众曰然书以为送行序
　　见季守书
　　某尝以学譬之猎猎之获功狗也发踪指示人也人之为学贵于见而师之者有指而示之踪也不见其人闻而师之此视物而得其影也昔羣弟子相与事夫子其得常异乎人也夫子语孟懿子以问孝惟曰无违樊遅获承其问而遂有得于生事死葬以礼之说夫子语子贡以问政曰足食足兵民信之矣子贡得反覆其事然后知兵可去食可去而信不可去樊迟问智子曰知人问仁子曰爱人迟未达也而夫子又与之言举直错诸枉能使枉者直盖见而师之者常得详且尽不如后人惟闻其言无所开议以究其指归故下而学琴亦欲得指法佛者相语毎曰某尝见某人尊宿而韩退之亦言衡湘进士经承子厚口讲指画为文词悉有法度非虚言也某不佞少有志于学文习之不能以有见盖喟然叹息以为曽子固梅圣俞苏子美尝得见欧阳公黄鲁直秦少游晁无咎陈无巳张文潜亦及从苏氏兄弟而谢显道杨中立游定夫亦及事程伊川皆因其所见咸各有所得而吾独不得生乎其时也始为举子文问于毗陵陈尚书曰押阖当如是关键当如是习其言以游上庠见谓为能信人汪公来为国子司业第其文为诸生第一使录学事暇日谓曰学当为有用因出通鉴一书曰读是出古今有余地矣某退而读其书颇以其言稍稍为文未能出也及陈公死汪公西而某始入仕是又将学以趋事上官啓问赞谢则有騈四俪六之文稍有志于当世以文墨自効则有风赋雅颂之什制诏文诰之词其为事君理民从政涖事是又有出处进退之议设施注措之方不可以无学某备弟子员十有六年从诸先生与其徒论当世人物髙下咸以为纯全备具明白粹逹可仰可师者惟閤下其人今乃得而见之绍兴之初士亦未之学自閤下始以博学宏词传于天下宗之以为师彼掌王言秉钧轴者皆君之余也而閤下缩手于旁观之地故相言上方力引用而閤下以议论不合去曰吾惟其是也士大夫皆能诵其言今屈临一城勤民之事恤民之隠寛厚乐易一待以君子长者之道而能行之以公用之以儒术狱讼不失其情敷敎不失其计时有所果防而必行发摘而不容者情见奸立有补于风化是其为纯全备具明白粹逹可仰可师者而某已得之方册讲之学校而见诸行事以沐浴其恩泽歌咏其徳化矣顾有学焉而欲问问焉而欲辩辩焉而不逹则明示其端如子贡樊迟从事乎夫子以聴其言议为详且尽然后为至也某昨为饥寒累其心而因分其日力耘人舍已今从閤下得祠禄以奉亲朝昏遂优游于学问而閤下太守也以教其民为任也是又可进也昔陈无已序少游字说自熈寕元丰之时眉苏之守徐予以民事太守间见如客扬秦子过焉备礼作乐为师弟子陈之获托于苏门实自此时也某不能无望于此也惟閤下怜其意而进之
　　见蒋枢丐祠书
　　窃为臣子之所以自立于世者惟忠与孝夫子以为事亲孝故忠可移于君君亲一心也忠孝一事也或曰忠孝不两全或曰彼为孝子彼为忠臣是皆不得其道而审防焉者也夫事有缓急势有轻重使夫为臣而获处于可以有为之地而又智谋足以毗国才术足以办事则奋不顾身义先国家是为立身扬名以显父母之大也如其智不获用才不能为苟安冗散于国家之事如江湖凫鴈不计多少而亲之年已及亲之养无期冬夏缺温凊晨昏忘定省而曰吾为君忘亲是得以为忠乎故君亲一心也忠孝一事也惟当其缓急而审其所轻重云尔以某不肖廪食太学十有六年矣今犬马之齿四十有竒而始以一官自効则逺近难易宜非所当问也顾如某者杂之选部蝼蚁未足以为喻使之得佐一邑尽力簿书为不失职于国岂少是哉今家贫二亲之年皆余八十大人平日多畏足迹不逾十里之外而老母不乐闻棰楚之声以是家不置鞭朴某之调簿淳安也其缺五年特以地去家一苇之航职之防计无与于刑且庶乎二亲之或往也亲曰待汝五年吾九十宁为儿行也使某舍九十之亲而奔走于一命寝不及夕食不及视则某为自抱终身之忧故以此易彼直一羽一钧之轻也仰惟圣天子方以孝治天下而某官相之方以其所事亲者移以事君则于人子之情宜有察焉者也某庠序诸生防被教育自铢累毫积而至于叨窃科第皆先生卵而翼之今者入仕如适千里方起于足下而先生进执国政且将以门防之旧托于炉锤之中故曩者进见輙以冒昧于换岳庙差遣仰防钧慈怜而许之今复敢叙其情而书其缓急以进惟钧造有容捐升斗之禄使得以毕反哺之恩则异时所以事国者其日为尚长也俯伏待命
　　与蒋叅政啓
　　受业均庠校优三舍奉祠衡岳禄逮双亲仰戴生成惟知感惕伏念某游学最乆处世无闻往来十六年徒积虀盐之叹小大几百战未成圭黍之名属庙堂收多士之英眷庠序极一时之选作新士类丕变文风春诵夏弦知所自勉月书季考本以至公因缘骫骳之为侥幸钧镕之末考行艺于博士累媿在卢前俾规矩于诸生无敢与蕃齿遂跻上舍获对广廷自惟才疎宜于人后拜丹墀而赐第幸叨一命之荣从黄甲而注官乃待五年之逺顾亲老矣能为儿行举室枵然无为嵗计念弟子事先生之久适圣主得贤臣之初敬伸竿牍之私仰扣钧衡之造簿书不报获逃棰楚之威菽水尽欢遂窃斗升之禄使以已而为计能于此而复逾某官沉厚难名髙明自得大圭不琢混然而全于天止水为渊静乎其足以鉴越自临轩之首对即为当宁之心知洁静精微有深于易温良恭俭得异诸人径歴禁途遂参揆路葢黄发而在位或一时日月之功惟黒头而为公实千载风云之防眷言疵贱曾预甄收使奉香火之因不为尘埃之弃某敢不勉思报称益励操脩读平生未见之书究古人有用之学辅赞弥缝以藏诸用将举三代而比隆乂负匽植各安所施愿备一枝而自効



　　竹洲集附录
