　　钦定四库全书　　　　　集部四
　　提要
　　敝帚藁畧八巻　　　　别集类三【宋】
　　【臣】等谨案敝帚藁畧八巻宋包恢撰恢字宏父建昌人嘉定十三年进士厯官刑部尚书签书枢宻院事封南城县侯以资政殿学士致仕卒赠少保谥文肃宋史本传称恢诸父皆从朱子学少时即闻心性之防厯官所至破豪猾去奸民治蛊狱课盆盐然于贾似道传又称似道行公田法时恢知平江督买民田致以肉刑从事两传皆出托克托手乃贤奸逈异盖宋史于道学诸人例相褒美而似道传中偶防刋削此事也恢平生不以文名史传亦絶不及其著作惟元刘壎隠居通议有云恢以学问为时师表平生为人作丰碑巨刻毎下笔汪洋放肆根据义理娓娓不穷盖其学力深厚不可涯涘云云独推重之甚至今观所作大都疏通畅逹沛然有余奏劄诸篇亦剀切详明得敷奏之体其立身虽在君子小人之间置其人而论其文固亦不失为儒者之言矣隠居通议又称恢生平最疑周礼以为非圣哲之书遂著书剖其非号曰周礼六官辨景定壬戌恢与刘克庄同侍缉熙殿克庄奏之有诏宣取欧圣弼为作进表虽所辨未当而表则极佳云云此事本传失载而六官辨亦不在集中意其有别本单行故未经收入欤集为恢所自编宋史艺文志马氏经籍考皆未着録世亦别无传本原目已不可考今从永乐大典采掇编缉共得文七十余首诗八十余首厘为八巻而以恢自识及门人郑无妄书后附于末简尚畧见是集之始末也乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀














　　钦定四库全书
　　敝帚藁畧卷一　　　　　　宋　包恢　撰劄子
　　奏平荻浦宼劄子【浙西提刑】
　　臣昨蒙圣恩除臣浙右司臬付以平宼之责重念臣既愚且老惧至误事已尝控辞而又惧疑若避事故不敢固辞辄行冒昧而前日夜思所以仰称陛下圣意者顾非木石安敢不竭尽其愚臣窃惟此宼横行王畿之内与窃发于逺方者不同深为腹心之患与流毒于四肢者大异其系国家之休戚至不轻也且安吉去天咫尺而长兴县之嘉防长兴两乡十有七村如荻浦环沉等处使止于私贩盐茶卖酒则其罪犹小若有田不必纳租则非王民杀人不必偿命则无王法一出动是船数十只众数百人军器数百件出没太湖往来镇市刼人财物掠人妇女剖人心腹折人肌体有一人而曾杀数人者惨莫甚焉其见于大贼首陈超陈洧沈文海沈文焕等之所供具有实迹实证其为非王民无王法至此极矣臣始者到司惟欲仰体陛下寛大之徳意未敢遽以大刑甲兵加之凡以再三化诱者惟欲变强悍为善良尔故尝谕以榜文者凡二密遣将士以招之者凡五纠率土豪以説诱之者又不知其几自谓曲尽恩意无所不及其至矣奈何歴四旬有余其大头首如二陈二沈恃其强犷负固不伏凶顽猖獗鍜戈砺刃逆谋叵测凶焰愈张于是知其决不可以善诱遂密为规画潜行调遣以许浦二千人屯于陆澉浦一千人屯于湖又以吴长平望香兰马迹皋塘等寨兵五百余人为之乡导顾迳统制刘师勇将一军澉浦统领袁发将一军以许浦都统刘逹有谋有勇用以总制诸军水陆并进臣又惧其奔突四出贻祸邻境乃于诸处港及山径可走之处在陆路则如臯塘水口镇吴城步等处在水路则如荻浦港陈溃港及太湖诸港等处并多分兵守把及委安吉州调兵防遏大钱诸港牒广徳军差兵防御过界且先是惟以建寨多屯为名潜机不露一旦水陆之兵四集贼党褫魄无一漏网当是之时虽一洗而尽空之可也但臣素立成画誓不以杀戮为威但临之以兵絶其奔迸使之穷蹙悉就生俘而已故诸贼始虽欲拒及兵威既振则欲拒不能始虽不走及把截周密则欲走无路其贼首素有姓名既束手就缚其贼党未知姓名者则乡之平民皆指出而就擒无非平日稔恶之徒未尝及一无辜虽有逃于幽僻之野髙险之山窝藏之家者亦捜捉无遗陈超陈洧沈文海沈文焕四凶之外凡生获三百八十余人军前招刺为军者又二百余人其自知罪犯难逃而投于水缢于山者又不知其数获到军器一千九百余件船二百余只兵不血刃百姓安堵幸无玉石俱焚之患已擒到者恐其间不无枉滥又就安吉州置都勘院多差官吏分勘尽得实情凡正典刑者一百二十余人其余俱刺为旗军分籍江淮幸无妄杀之过始终持重欲图万全幸协初谋不致败事外有贼之谋主邵宗焕及团结始祸人洪福何正乡亦例寘典恶类除根良民吐气境内为之肃清实由陛下徳威惟畏徳明惟明不怒而民威于鈇钺王者有征无战之盛举也臣不过钦承威命实无寸功之可言抑臣深有感于中者臣以才薄望轻冒当重任真不自量中间飞语流言捷出可畏自非陛下渊然深黙超然逺览坚定一意确然不移尽排羣议卓然不惑则臣之陷于罪戾所不足惜而事之不集岂不重贻宵旰之忧哉今徼幸厎定所有始末大畧谨録奏闻伏乞睿照
　　防问
　　防问是非异同
　　问天下有公是非一或有异非其私耶至若是者非者之寡孰若是者非者之众之为无私耶一人之寡孰若百千万人之为众耶或者有百千万人焉同以为是而独有一人焉异以为非诿曰非私其可信耶且以士言之有乡士非乡之所论秀而以善名一乡者乎有国士非国人之所同称而以善名一国者乎有天下士非天下之所同与而以善名天下者乎所谓一乡之善士斯友一乡之善士一国之善士斯友一国之善士天下之善士斯友天下之善士非乡国天下同以为是而莫有异以为非者所以为善乎然乡原者一乡皆称原人非一乡之善乎孔子独不是一乡之称而指以为徳之贼何欤借曰非善何至以贼名之耶少正卯者鲁国以为闻人非一国之善乎孔子独不是鲁国之言而戮之两观之下何欤借曰非善何至得诛之罪欤杨墨者天下之言者归之非天下之善乎孟子独不是天下之言而以为无君父之禽兽何欤借曰非善何至以禽兽目之欤是非之端人心所同不可诬也岂人之是非皆不足据必至圣贤如孔孟者然后定有非可以异同多寡例论欤然在下而取士为友茍非其善则害徳败俗其祸犹小在上而取士为用茍非其善则生于其心害于其事发于其事害于其政其祸不其大欤是决择是非之际尤不可不谨欤曰乡人之善者好之用之可也国人皆曰贤用之可也天下归仁焉用之可也然后世如殷浩有盛名至以去就占兴废朝野推服房琯有重名咸言其谋包文武有王佐才是二人者将天下莫不知其善况一乡一国乎举而用之宜成大功也夫何一出而辄败大事耶至于韩信家贫无行寄食漂母受辱跨下诸葛躬耕南阳茍全性命不求闻达是二人者虽一乡一国不必知其善况天下乎举而用之宜败大事也夫何一出而辄成大功耶然则乡国天下之皆称善何为反不若乡国天下之皆无称者之为善欤是非用人之难也举人之难也抑非举人之难也知人之难也其来久矣我皇上更化以来首严荐举发书之禁固已一革前日之弊矣夫何比者廷绅有请尚虑公道之未大明欤而其説必欲内而侍从台谏外而监司帅守及贤徳有誉寄居并许以书荐人明言某人有某徳某人有某才此岂非亦言其人有徳乃言曰载采采实臯谟知人之遗意乎岂非欲合乡国天下之公论乎以是求人则荐者决不徇私而容情举者可以因名而责实信由是可得人欤抑如是则不患举人之不公矣无乃当虑知人之不明欤贤如傅説知者一武丁而已先是尝筑于傅岩则一乡有不必知者矣圣如孔子知者羣弟子而已中间尝阨于陈蔡则一国有不必知者矣忠如周公知者十哲人而已当时四国皆流言则天下有不必知者矣以大贤大圣之忠而犹有时不见知如此况其下者乎然惟贤知贤惟圣知圣惟忠知忠众人固不识也若夫所识者其在一乡则或徒无举无刺似忠信亷洁而众皆悦之者欤其在一国则徒居处足以聚徒成党谈説足以饰褒荣众强御足以返是独立者欤其在天下则或徒为我为义兼爱为仁而处士横议者欤以议论取欤则有言者不必有徳以容貌取欤则色取仁者行或违以文章才名取欤则浮躁浅露者必不享福以儒学文雅取欤则入侍登朝者又以贜败知人岂非难欤彼有覈论乡曲月更品题必有如许子将之识然后知一乡之善士欤太守一见荐逹郡士必有如符伟明之鉴然后知一国善士欤天下拔士咸称许郭必有如郭有道之明然后知天下之善士欤然皆惟以人论之善则又岂知人之正耶方今泰交道亨方欲众贤咸和于朝而无或有遗于野也诸公宜合古今而并论之其于乡国天下之善士于人必有闻于已必有见庸可以自逊而不以自勉欤三者必有一得于此矣幸详以告
　　状
　　防海宼申省状【福建提刑】
　　照得某昨准省劄备臣寮奏请令福建安抚司提刑司及泉州各任责令措置多设方略勦捕海宼再准密劄备臣寮奏请行下帅司提刑司令多设方畧以为捕盗之策其契勘得海道日下虽暂肃清然秋深冬初其去者必将复来其散者必将复合敢不凛遵颁行措置盖海宼虽未尝无之然未见如近年之猖獗近年虽无嵗无之然未见如今年之凶横前乎此但闻就海劫船后则敢登海岸而放火劫杀矣前乎此犹闻舟小人寡今则众至数千而巨艘千数矣措置勦捕委不可缓但有勦捕之具今若未能别有竒策且未能尽备其具而欲遂一旦扫清岂易言哉且昔时海道之得捷惟有李宝胶西之一功虽胜敌非胜贼也然事体亦有大不同者姑借李宝之事以为喻宝曰海道无险要可守万一敌舰散入诸洋则难以荡灭止有一策可出万全而其策则惟欲乗其未离巢穴掩出不意因其惊扰而疾击之可以得志其后用此策而适当其可适逄其防适中其机适得其地而其策不一酬卒以成功今此贼固非彼敌之比也然亦必勦捕之有其策固当多设方畧也然亦在随时出竒随机应变难以刻舟而求剑也况兵家之策所密者用间也李宝则有其子潜入敌境伺动静验虚实以无误其成绩海道之具所急者舟船也宝则有坚好可涉风涛者百有二十所用者军兵也宝则有三千人乃二浙福建五分弓弩手非正兵也所仗者兵器也宝则有旗帜器械弓刀戈甲莫不具备所仰者军实也宝则有银绢万数以为军实所妙者火攻也宝则有火箭环射烟焰随发不一时间延烧数百者是六者乃其策其具亦兵家之常事非诡异也岂容缺一哉今时异事殊自难例论固不敢望如李宝当时之整办然量势度力随宜斟酌而旋行措置又岂容不尽哉其纎悉亦难备述姑条具大略如后须至申闻者
　　一今欲略效用间则官司动静贼未尝不知其详贼船动息官司反逻不得其实所合措置精选善为察探之人要尽得其众寡强弱之状且多设机谋多遣防説密诱其头目以散其徒众挺身出降又密诱其徒众以擒其头目或斩其首级率众归附谕以祸福许以重赏亦庶几用间之术
　　一今欲略备舟船则福州仅有延祥荻芦所谓赤马白鹞者只数甚少且近以贼船比之彼皆髙大此反低小其他诸寨用亦各不多此外则惟泉州左翼犹有大船可济困者为舟师之计只得团结民船以助官船但并是小样未必可以制敌且百姓亦未必乐为吾用又只得委曲区处反覆劝谕以示其自卫乡井自保室家之计因公及私同舟共济且求以多为贵以张声势亦庶几可得舟船之用
　　一今欲略増军兵则如福州又仅有延祥荻芦两寨之兵稍识海道曽谙水战若其他诸尉诸寨非深谙习者但可为助耳除左翼军可以调遣防应外为足兵之计亦只得募集民兵以助官军彼其在海岸素知地理素谙水势总以各澳长以备缓急掎角庶防可足军兵之用
　　一欲略备军器则舟师水战弓弩为先须先多备次则枪杈刀剑等亦须色色精利此乃官兵将佐常用之器自当多多益办不容少有欠缺外此则当多招善于投水之人多办凿船截柁等器具并行下总首民兵各自措办庶几可济军器之用
　　一今欲略备军实则本司自无分文粒米可应军需昨来已防朝廷行下运司应办矣但为费浩大为数宜多兵非难用特钱粮难办耳得遣愈多调度愈广有限而不继稽违而不逮一或乏兴立致误事非惟不足以使人不足以持久而已须预先办集以备不测受给差官専一应副又须乞朝廷不惜重费欲奏大捷除大患成大功全借军实之裕
　　一今欲少效火攻则所在军中自有火礟之法左统领自有见成可用之礟近延祥寨官亦见依法做造但恐不能多耳今当计其费用给之钱本责其多造舟师取捷尤更神速外此则多括善水民船多载干燥火草藏之密处以伺便乗机而发以备火攻之法
　　一擒捕此贼本只海澳土豪隅总等之所能办也盖此贼虽在海中而日用饮食之物无非取之海岸之上茍海上之人若能同心协力处处严行禁止痛加拒絶使不得上海岸则非饥死亦渇死矣将欲何为哉唯海上之民多有所取利其珍宝动千万计则富者为之停藏贫者为之役使甚至多起酒楼多设妓馆以诱之惟恐其不来其小小鱼船以捕鱼为名者又多为贼之耳目向导是贼徒猖獗凶横皆吾民之通同而至此也今须于各海澳去处圑结保伍统以澳长如有一家停藏贼徒引接贜者保伍并加连坐遇有贼船者保伍民兵澳长为将深防固守使不得近岸近则聚众擒捕随以官军击之彼将有送死而已此项见欲措置施行
　　一海各有澳可加防守澳各有长可为总首百姓各居海乡可习水战今广择有物力之家且素有干畧为众所推者贴补总首俾之专管结集保伍以充民兵其总首等须假以名目候其有功与之正补官资而保伍民兵候有劳绩亦当等第推赏庶几乐为官司之用此项须听自朝廷指挥施行
　　一贼人头首不过一二人多或三五人此外人虽众多皆是随从或是脇从未必人人乐为贼用其头首者岂不知世间未尝有不败之贼未必全不识利害祸福者也今除密遣用间外合又公行榜示显示重赏使为首者日下散众投降则当赏以某官某职钱几千贯文又使为从者或擒其首或斩其首以来归则亦当赏以上项官资钱防非惟不加罪而已其首与其从闻之必两相猜疑亦足以间其心而离其党必有一应者此项要得明立赏格须听自朝廷指挥施行
　　一贼不难捕在不吝重赏耳既须明立赏格今如承信郎等以至进武进勇校尉副尉告命绫纸若得朝廷多行颁降以待行赏上而兵将下而隅总必有希慕歆羡而勇往直前者如或有违节制有违军令逗遛阻挠畏避退缩既不用命反致败事者定行军法赏罚须是信必断不可乱此亦须听自朝廷指挥施行
　　一唐人谓羣盗如麻不可寻逐无关可守无要可防正为海宼言也海道洋洋无际以一州之境已自不可穷极若舟师屯聚一处则无常山蛇之势首尾固不足以相应若散屯诸处则又恐势分力轻不足以吞并今合令各县各寨总首民兵互相察探互相报应的知贼船所在防合夹攻庶防有济此项见欲措置施行
　　一姑以福州之境言之贼船自北而来者则自温州界分铜盘山半洋碓等处而入自南而来者则自兴化界分南啸山南匿寨等处而入既入此则涵头迎仙江口岩浔商屿波浪澳小练等处乃行劫商船之所也中间西之小练山东之荻芦头乃南北出入之关若于此把断使南不得以过北北不得以过南必可成擒此处尚有可以増损守御之处此外则海势阔逺事体重大未敢轻言大槩北而浙东诸郡南而广东须一体严行措置乃常山蛇之势也盖以三路而论则广东首也浙东尾也福建中也以福建而论则福州尾也漳泉首也福州兴化之间中也本路既将行下诸州诸县例行措置要取其首尾中相应若浙东广东欲如首尾中之相应则须听自朝廷指挥施行
　　一向来贼船在海其不知虚实者例皆望洋战惧而已如寨尉等力小势轻固若不足以敌至有诸司调到战船水军非势力不足者则又多不肯向前东西向背大类彼此两相回避者即未尝见官军与贼人决战一合是致在海之贼洋洋得意声势愈张骄横益甚若无如我何者而不知其初无能为也如今年之夏福州延祥寨官李安国独敢力与之战便能生禽杀死其众莫计数目而彼即狼狈进退无路乃自此散去是一决战之功也今若三路合谋并力夹攻合战为灭此然后朝食之计则彼将何为哉若是各守界分幸其出境即为无虞纵之使去不逐不杀则未知肃清之日合三路为一家措置如一体兵以殄灭为期此项须听自朝廷指挥施行劄付本司以所申防捕海宼一十三项委合事宜从行
　　禁铜钱申省状【广东运使】
　　使臣某伏准省劄行下本司责令体访条其漏泄铜钱利病某窃于此事久为国家寒心苐事大体重非惟未有万全禁絶亦縁人微望轻未敢出鸿毛轻率之言今既准指挥岂容自黙窃惟倭船一项其偷漏防年彰彰明甚已不待赘陈但漏泄之地非特在庆元抽解之处如沿海温台等处境界其数千里之间漏泄非一盖倭船自离其国渡海而来或未到庆元之前预先过温台之境摆泊海涯富豪之民公然与之交易倭所酷好者铜钱而止海上民户所贪嗜者倭船多有珍竒凡值一百贯文者止可十贯文得之凡值千贯文者止可百贯文得之似此之类奸民安得而不乐与之为市及倭船离四明之后又或未即归其本国博易尚有余货又复回旋于温台之境低价贱卖交易如故所以今年之春台城一日之间忽絶无一文小钱在市行用乃知本郡奸民奸弊至此之极不知前后辗转漏泄防多不可以数计矣今欲遏絶庆元漏泄之弊恐别亦无新竒之策惟复祖宗旧制仍旧就华亭置司抽解则虽未必能全革旧弊而比在庆元则似大相辽絶然又尝窃有疑焉倭船之主抽解之场初不过板木螺头等泼物耳而使之得以博易吾铜钱而归是犹以土而博吾之真金以石而博吾之美玉利害本非难见螺头仅可以供燕饮之需虽无之未至如五谷之养生板木不知济何等急切之用虽无之未至如无棺木之送死岂不可禁絶其来乎惟硫黄可供军需者许其博易抽解则舶之来者必少而钱之泄者亦少闻之每嵗往来不下四五十舟乃无非木板螺头等物而坐听其空竭吾国家之重寳岂不悮哉虽曰其归也差官检空然后通放然此亦一具文耳盖非特官吏不廉不公例有所受而不从实检放也亦以倭船髙大深广人以百计归船视来时尤重盖船底莫非钱也检空官一过其上一望而退岂尝知其内之所藏为数浩瀚况又其计奸诡先是逐时积得现钱或寄之海中人家或埋之海山险处或预以小舟搬载前去州岸已五七十里检空讫然后到前洋各处逐旋搬入船内安然而去又或者其归船撑去隔二三十里所差官检空不及亦只得应故事姑听其元来尝检者有之此漏泄之所以不可得而禁也倭人固非其他戎狄之比然异气殊形丑徒恶类与吾民交易以至庆元城下相与集处窃恐事久情迁非特吾民将化而为倭而变生祸作有出于不测者非但泄钱而已尚可坐视而不为变通之计乎虽然此为庆元漏泄而论止漏泄一处耳若某所虑实有数处敢因言之盖向之所闻惟倭好铜钱今则闻海外东南诸番国无一国不贪好而凡系抽解之司无一处不漏泄庆元之外若福建泉州与广东广州之市舶两处无以异于庆元而又或过之盖诸番国各以其国货来博易抽解并是漏泄一色现钱而归尤不可以计其数矣福建之钱聚而泄于泉之番舶广东之钱聚而泄于广之番舶两路之钱非如海水之无穷其将尽入于尾闾岂不至枯渇者次则此土贩海之商无非豪富之民江淮闽浙处处有之亦多有假作屯驻之所营运军需为名者虽曰他有杂货其实以髙大深广之船一船可载数万贯文而去每是一贯之数可以易番货百贯之物百贯之数可以易番货千贯之物以是为常也此则北自庆元中至福建南至广州沿海一带数千里一嵗不知其几舟也此又海商漏泄之大者也又其次海上人户之中下者虽不能大有所泄而亦有带泄之患而人多有不察者盖因有海商或是乡人或是知识海上之民无不与之相熟所谓带泄者乃以钱附搭其船转相结托以买番货而归少或十贯多或百贯常获数倍之货愚民但知贪利何惮而不为者又有一等每伺番舶之来如泉广等处则所带者多银乃竞赍现钱买银凡一两止一贯文以上得之可出息两贯文此乃沿海浙东福建广东海岸之民无一家一人不泄者此一项乃漏泄之多者也虽然已上二者犹是番国人与吾国人为弊至此极也若在官司则有明明与之漏泄而曽不知禁者水军之漏泄是也盖屯驻水军去处每月多是现钱支给此钱一出固是不可复入散在外州可也今乃未尝到寨军兵未尝得使自本州支出则城下大舟径载入番国矣此亦以为常而恬不知怪也广东水军尤纯支现钱漏泄尤甚焉一年每月若干一月一次漏泄不知何为不畧虑及此者此钱系各州通判防所办也极其艰苦措置不及一月仅了又虑后月动是多方兑借以应急时刻不可缓也是此钱非以支吾军乃以送番人耳自有水军以来不啻当以千万亿兆矣此又漏泄之最大者也曩时沿边尚有铁钱防漏泄也今隔海即是异国一舟可以直到而不虑及此某窃惑焉然此一项乃军国大计须是朝廷急作变通之计非某小官所敢与知也其他如泉州广州之抽解去处须与庆元一体别立规模痛革前弊或者各州市舶司别与置一官司专一稽察关防重立赏罚于旧条法及赏格中更増加严密施行至贩海之商沿海之民犯漏泄之罪者在法虽有明条然不过逺配而止在今日则为情重法轻人不知惧又未尝见严切举行所以愚民多不知法知者亦敢玩法无所忌惮今须详酌旧法更与加严犯者断无容贷责之各州知郡各县知县协心任责申严督责廵尉不住廵捕如获到漏泄之钱照条法中赏格一一推赏不然州县既不任责廵尉亦不廵捕名曰廵捕又不获实钱官员罢黜吏卒逺配情理重者又别重作施行外此则所有中下民户惟有三路十数郡沿海数千里并与行下逐州逐县严结保伍每十家为一甲逓相纠察如一家漏泄则九家举觉或配或杀随多少科罪举觉者特与免罪数之多者又当推赏若一家漏泄九家沉匿不行举觉定相连坐一甲内并无容恕十甲又为一大甲十甲之内如有一甲漏泄则九甲举觉其法尽如一甲之法甲内断不使有引领牙侩等奸人容留其间如有此等并以正漏泄人论罪其甲户又当各统之以隅总而隅总又多通同反为漏泄之主此又全在责之州县选择公忠为众所服可为隅总之人方许差充州县各特置一局差官専主此一事上下相承持之以久庶几积年之弊可革也然此其大略耳其详则乞朝廷特为敷奏乞圣防行下三路十数郡一体施行又庶几仰借威灵乃克有济若但行下本司使偏责之郡县则推转未必能使之丕应此非可以常事论也外此则又鉟销一项法令虽昭如日星而所在郡县之民未始一日无鉟销其销耗又非特沿海而已此又在朝廷别作施行今治司一年所铸不过一十五万贯而费近二十文之本方得成一文之利至于漏泄一年不知其几千百万也举世但虑官楮之折兑而钱皆置之不问故钱已漏泄欲无矣使一旦用钱殆将无钱之可用岂不大可为寒心哉姑据某之愚见条具大概如常是非可否不敢専决乞赐指挥行下须至申闻者

　　钦定四库全书
　　敝帚藁畧巻二　　　　　　宋　包恢　撰答
　　答傅当可论诗
　　某昨承不外以佳句一帙见教开警为多盖始终皆欲追晋宋之风而絶不效晩唐之体此其过于人逺矣某素不能诗何能知诗但尝得于所闻大概以为诗家者流以汪洋澹泊为髙其体有似造化之未发者有似造化之已发者而皆归于自然不知所以然而然也所谓造化之未发者则冲漠有际冥防无迹空中之音相中之色欲有执着曽不可得而自有尸居而龙见渊黙而雷声者焉所谓造化之已发者真景见前生意呈露混然天成无补天之缝罅物各傅物无刻楮之痕迹盖自有纯真而非影全是而非似者焉故观之虽若天下之至质而实天下之至华虽若天下之至枯而实天下之至腴如彭泽一来自天稷者尚庶防焉而亦岂能全合哉然此惟天才生知不假作为可以与此其余皆须以学而入学则须习恐未易迳造也所以前軰尝有学诗浑似学叅禅之语彼叅禅固有顿悟亦须有渐修始得顿悟如初生孩子一日而肢体已成渐修如长养成人嵗久而志气方立此虽是异端语亦有理可施之于诗也半山云防似寻常最竒崛成如容易却艰辛某谓寻常容易须从事竒崛艰辛而入又妄意以为损先难而后易益长裕而不设不外是诗法况造物气象须自大化混浩中沙汰陶镕出来方见精彩也唐称韦柳有晋宋髙风而柳实学陶者山谷尝写柳诗与学者云能如此学陶乃能近似耳此语有味
　　答曽子华论诗
　　承近多作诗赋等欲以示拙者一观虽未及观然以子华平日之才华决知其有可观者宏斋一诗亦足以窥一斑矣但窃尝以为此等文不可轻易尝试为之盖古人于诗不茍作不多作而或一诗之出必极天下之至精状理则理趣浑然状事则事情昭然状物则物态宛然有穷智极力之所不能到者犹造化自然之声也盖天机自动天籁自鸣鼓以雷霆豫顺以动发自中节声自成文此诗之至也孰发挥是帝出乎震非虞之歌周之正风雅颂作乐殷荐上帝之盛其孰能与于此哉其次则所谓未尝为诗而不能不为诗亦頋其所遇如何耳或遇感触或遇扣击而后诗出焉如诗之变风变雅与后世诗之髙者是矣此盖如草木本无声因有所触而后鸣金石本无声因有所击而后鸣无非自鸣也如草木无所触而自发声则为草木之妖矣金石无所击而自发声则为金石之妖矣闻者或疑其为鬼物而掩耳奔避之不暇矣世之为诗者鲜不类此盖本无情而牵强以起其情本无意而妄想以立其意初非彼有所触而此乗之彼有所击而此应之者故言愈多而愈浮词愈工而愈拙无以异于草木金石之妖声矣况在心为志发言为诗今人只容易防过多不经思诗自志出者也不反求于志而徒外求于诗犹表邪而求其影之正也奚可得哉志之所至诗亦至焉岂茍作者哉后世诗之髙者若陶与李杜者难矣陶之冲澹闲静自谓是羲皇上人此其志也种豆南山之诗其用志深矣羲农去我久一篇又直叹孔子之学不传而窃有志焉惟其志如此故其诗亦如之今人读其诗不知何如而读之哉如李如杜同此其选也李之宴坐寂不动湛然防真心杜之愿闻第一义回向心地初虽未免杂于异端而其亦髙于人防等矣宜其诗至于能泣鬼神驱疟疠非他人之所敢望也今之言诗者不知其果何如哉近世名公尝有言曰人心惟危天命不易学者于日用之间如排浮萍画流水随止合则见于纸上山小水浅无足疑者此可以言志与诗矣子华之诗谓因居闲处独岑寂无聊而作则亦不可谓无所击触而自鸣者此亦后世骚人文士之常也然揆之以志则有未然者居闲处独不妨顔子陋巷之乐何为岑寂而无聊若如曽子之七日不火食果能歌声若出金石乎陶渊明少学琴书性爱闲静曰结庐在人境而无车马喧曰闲居三十载遂与尘事防彼方以居闲处独为乐若有秋毫岑寂无聊之态其能道此等语作此等诗乎曰心逺地自偏曰此中有真意曰闻禽鸟变声复欣然忘食此其志髙矣美矣好诗者如进于此也诗当自别矣太白常有超世之志固非世态之所得而笼络子美一生穷饿固不掩于诗而其志浩然未始一日少变故其诗之光焰不可磨灭不可不考也宏斋之铭来谕之见自是所恵佳句大防虽正未能无病大概宏有二用有大道本体之宏有学者功用之宏以宇宙为己分内事谓之本体之宏可也若曽子毅则学者功用之宏也今既未免混然而无分别曰宇宙乃活计自己既是宇宙则又岂别是活计择精仁守之意类例未合血脉未接勤小于细之説意在该括反成牵合而实非一贯大抵真个到宏处説出来又别不假妆防而自合若未免亿度料想则程先生所谓略见髣髴未能如开目覩万也却幸于在心为志上加功不然抑末也本之则无如之何诚欲假此为讲明之机故因及之
　　书
　　答项司户书
　　某昨两防临顾于山间此意甚厚感当如何且辱长笺论学甚髙非浅浅者所能及矣然以能问于不能以多问于寡尊兄固无愧于曽子之友矣而某以空空鄙夫何以为答愧又当如何哉然岂容不随其愚见而发一二哉某谓人虽贵于天地灵于万物然其初也未有名称往往止例指之曰灵虫却不知其所以灵者何物后世圣人始立名曰心当其未有此名但见此灵之运用初未始有所欠及其已有此名是即无名之前运用之灵亦未始有所増学者若能于此自知自明则亦犹身之元有手足耳目而自用其视听行动耳若更于心上説心赘为形容多为名状则是已自为支离矣又不知所以为是形容为是名状谁实为之以吾一心説吾一心以吾一心形容名状吾一心则心又别似一物与我愈离而为二矣如此辗转不已正恐愈不识心耳孔子四语只是説心无形体不可把捉无时节不可拘系无乡方不可寻逐孟子举此不过以心是活物不可忘不可助贵善养而已如果自见得分明只消如此养去养得纯熟至于无间则全体大用神明不测总不出此某前此所谓全体大用与举朱文公所谓神明不测者虽是尽心地位而与夫子四言似差不同然毕竟心无二心除了操舍出入无时无乡之心不应又别有个神明不测全体大用之心总不过一心耳特操舍出入之际此心未纯或未到全体大用无欠之地茍知所养则纯矣若无时无乡则体用神明亦自如是不可谓到此则有时有乡矣不宁惟是操舎出入只是言心无形体到体用神明之地又岂有形体而操不存舍不亡哉先儒所以谓昔贤有不待操而存者是岂圣人之言不是今且未须深説亦未须浅説且只当于养上用功来较之所辩亦多合矣但谓此乃心之情状亦似未稳孔子一言以蔽之曰惟心之谓欤更不説是情状若论真个情状则孟子之所发四端是已不知以为然否其间如曰心之本体只是虚灵湛静则全是老庄之见曰体中有用用中有体则又似体用为二物曰贵其能存不容任其竟亡曰虽存易亡则又全与夫子之説大相反曰因其情状求其本体则情状之外又别有本体不知如何而求曰心只是一物方寸大耳为五藏之君若果方寸之大如何能参天地賛化育此全是局于形器恐非心也易言复其见天地之心乎不知天地有何心藏而为五藏之君哉如天之聪明何尝有耳目人之聪明见于耳目者止是一窍之发见耳若以聪明止于耳目误矣以心为一藏岂不大误哉如曰自然而然不假思议无不该包则又岂特为五藏之君无乃自相背驰而来教无非思议似又不能酬其言矣又如曰心有精精有光则犹前説之病也惟有总归之于养则正孟子之意也大概夫子所以抑子贡之多言而曰天何言哉四时行焉百物生焉者正为言之愈多愈见支离而欲其黙而成之不言而信也心字自尧舜説起至孔子论语中言心者三处而已孟子説心最多然即不曽形容名状心体如何若四端则实发出心之实理妙用矣非形容名状也其举夫子四言正只为养而设耳非泛然形容名状也今愚见只欲尊兄且自据见今之心本然固然者黙加涵养不必只管以言语解释多为形容名状心亦本不可形容名状也夫子只四句而今尊兄注脚太多矣涵养极于纯一之地则孔子之心不逾矩顔子之心不违仁即同此心矣心本自若吾惟顺而养之耳正不在夫言语间也不知髙见以为然否更惟反覆教之是所愿也
　　与留通判书
　　昨尝论及先儒每教人静坐之説此最学者之真实切要处或者便指以为禅学如此大误矣夫焉有所倚肫肫其仁渊渊其渊浩浩其天此心此理之本体如此若有所倚而流于偏曲者其病犹轻今之学者则终日之间无非倚物倚闻见倚议论倚文字倚传注语録以此为竒妙活计此心此理未始卓然自立也若能静坐而不倚闻见议论不倚文字传注语録乃是能自作主宰不徒倚外物以为主矣却是所谓依仁所谓据徳仁徳乃吾所自有之物依此据此别无所倚与倚外物以为主者大异矣若静坐不得则是我反为客终日只在外走而外反为主直旷安宅而弗居者除了闻见议论文字传注语録便似伥伥然无所归宿茫茫然无所凭藉者此其为病最重也常自课功于纸上而不曽课功于胸中是未尝反已就实用功而善未尝明何时能止于至善哉如以此自试自验乃能有进敢因及之不知髙见以为然否
　　答项司户书
　　伏防宠恵长牋词意发越趋向迈往识见敏明已若老成于此学者固令人降叹矣但以某为可以考徳问业则虽辱过与之意而非某之所敢当也然岂敢不因来教而少效其愚今举世不知以此为何事而念所不到言所不及者滔滔也尊兄乃独能从事乎此其有或者以此自命则又徒为言中鹦鹉书中蠧鱼耳而尊兄乃独能求诸身心性命之间可谓超然度越乎俗流俗学矣第道无终穷学无止法而其始初当有端绪今之所当自课自騐者且当辩其虚实若反而观之有所着落有所归宿有所主宰有所受用如在吾家得利用安身而居之则为实矣如或未有着落未有归宿未有主宰未有受用如在逆旅而未知安宅之何在则为虚也今尊兄之所见虽皆合而不畔然某稍疑犹涉言论识见之虚浮而未就着落归宿之实地或主宰未定而受用未有明证也故书中所论或有小走作而未纯大概欲见其贯通而犹若牵合欲见其广博而犹若旷荡本是常理常行而反若张皇本是简易要切而反若泛滥未似一一据正就实而平贴安穏也如操舍出入乃朱子言此心之体用如此非可以为有天壤之异也见有实不实实有偏全纯杂是矣然正以见不实者有此病实则见之尽而知之至矣偏全纯杂非见之病也知至而未至之者也又如惰则忘极意则助长纒绕则昏径捷则舛此其説病是矣然所见若实则此病自无更在收敛静密涵养之体验之所谓万宇六合充满天地此则一心安排料想该括包罗虑其遗漏本体固然无二物也然不出吾心所谓气塞天地者吾也万物皆备者我也未尝在外若不在吾不在我而在外安排料想该括包罗则将有穷大而失居之病矣乃所谓无着落归宿无主宰受用者也不知髙明以为然否若夫心言一萹用意甚广甚深固非浅浅者所能道也然揆之愚意却有未安盖心无形也何反形容如是之多若有形之物者耶自昔圣贤言心者亦众矣未有如是之详复者舜之传禹不过曰人心道心危微而已成汤以礼制心文王惟克宅心无他言也论语言心者三处耳孟子言心虽多然未始形容名状其为何若以无形而不在言也惟心之谓欤四句则夫子所以形容名状者如此而已过此以往未之或知矣今尊兄杂形气而言之似未明无形之心者守心二字尤不经见如躯殻方寸之内如联处开端发原如一开一阖两位既定等语殊有所未解要只消昭明冲和不可言説二语足矣此二语又似与一篇之防自背易曰黙而成之不言而信存乎徳行某窃谓尊兄且宜放下许多言説识见只据今见在身心见得道理分明则即此便是着落归宿主宰受用之处外此有言有见皆妄也此愚见也如髙明以为然则还有以教我幸甚
　　论
　　论立身师法
　　凡为学之道必先至诚不诚未有能至焉者也何以见其诚居处斋荘志意凝定不妄言不茍笑开卷伏读必起恭钦如对圣贤掩巻沉思必根义理以闲邪僻行之悠久习与性成便有圣贤前軰气象
　　凡为学之道必须一言一句自求己事如六经语孟中我所未能当勉而行之或我所行未合于六经语孟中便使改之先务躬行非止诵书作文而已
　　凡勤学须是出于本心不待父母先生督责造次不忘寝食在念然后见功茍有人则作无人则辍此之谓为父母先生勤学非为已修终无所得
　　凡读书必务精熟若或记性迟钝则多诵遍数自然精熟记得坚固若是遍数不多只务强记今日诵成来日便忘其与不曽诵读何异
　　凡欲诵经习史须事専志屏弃外物非有父母师长之命不得因他而辍
　　凡系已诵过书每日诵所授新书外即从头通诵一遍周而复始日以为常则自然永逺不能遗忘
　　凡讲究经防须是且将正本反复诵读求圣人立言措意务于经内自有所得若反复诵读至二三十遍以至五七十遍求其意义不得然后以古注证之古注训释不明未可通晓方考诸家解义择其所当者取一家之説以为定论不可泛泛莫知所适从也
　　凡阅子史必须有所折六经语孟其子史之折也譬如法家之有律令格式赏功罚罪合于律令格式者为当不合于律令格式者为不当诸子百家之言合于六经语孟者为是不合于六经语孟者为非以此夷考古之人而去取鲜有失矣故学者当以六经为律令格式以语孟为防案诸子百家则其情欵也近年学者多议论孟子之非当求孟子无不是处若不识片叚不逹声律从头彻尾少精神无眼目斯为下矣
　　凡取友必须趋向正当切磋琢磨有益于已者若乃邪僻卑汚与夫柔佞不情相诱为非者慎勿近之
　　凡见人有一行之善则当学之勿以其同时同处贵耳贱目焉
　　凡见人片文只字可以矜式随手録之闻人有一言半句可以觉悟后学即黙记之汲汲焉恐失之此之谓好学
　　凡在朋侪中切戒自满惟虚故能受满则无所容人不我吿则止于此耳不能日益也故一人之见不足以兼十人我能取之十人是兼十人之能矣取之不已至于百人千人则在我者岂可量哉
　　凡求益之道在于能受尽言或议论经指有见不到或制撰文字有所未工以至人有尽善者或我有未善人能为我尽言之我则致恭尽礼虚心而纳之果有不从则终身服膺而不忘其或不从则退而自省揆之以道不得发赤而恶其逆已也
　　论五言所始
　　五言之体説者类以为始于汉之苏李曽不思诗原于虞夏之歌郁陶乎予心顔厚有忸怩五言已权舆于五子歌矣厥后三百篇中诸体毕备而五言尤彰彰可见因漫摘出以与学诗者评之亦庶防知选诗之犹有古风者由此其选也然歌诗出于虞夏商周又不知其体格之始于谁乎后世略不能自咏情性自运意防以发越天机之妙鼓舞天籁之鸣动必规规焉拘泥前人之体格以仿效而为之一有不合即从而非之固哉其为诗也真所谓惟古于词必已出降而不能乃剽贼后皆指前公相袭从汉迄今用一律寥寥久哉莫觉属者况又未尝深究源委者乎因并及之不知工于诗者以为何如也
　　一句类所起
　　维以不永怀　维以不永伤　在南山之阳　在南山之侧　在南山之下　无使尨也吠　于嗟乎驺虞胡为乎泥中　俟我于城隅　匪女之为美　逺父母兄弟　不如我所之　不与我戍申　不与我戍甫不与我戍许　河上乎翺翔　河上乎逍遥　赠之以芍药　甘与子同梦　无庶予子憎　蓺麻如之何析薪如之何　取妻如之何　殊异乎公路　殊异乎公行　殊异乎公族　不敢以告人　如此良人何如此邂逅何　如此粲者何　不如子之衣　胡然我念之　宛在水中央　宛在水中坻　宛在水中址胡为乎株林　乐子之无知　乐子之无家　乐子之无室　一之日于貉　二之日其同　上入执宫功其始播百谷　四之日其蚤　鬻子之闵斯　其旧如之何　兄弟阋于墙　如南山之寿　鹤鸣于九臯予王之爪牙　予王之爪士　毋金玉尔音　谁谓尔无羊　谁谓尔无牛　不宜空我师　蹙蹙靡所骋念国之为虐　我独不敢休　正大夫离居　哀哉不能言　得罪于天子　谁从作尔室　无沦胥以败无忝尔所生　尔居徒防何　不可以簸扬　我从事独贤　益之以霡霂　无害我田穉　伊寡妇之利殿天子之邦　至于已斯亡　老马反为驹　毋教猱升木　君子有徽猷　侯文王孙子　于缉熙敬止殷之未丧师　有虞殷自天　使不挟四方　太姒嗣徽音　以御于家邦　肆戎疾不殄　肆成人有徳古之人无斁　诞先登于岸　以对于天下　四方以无侮　四方以无拂　武王岂不仕　履帝武敏歆诞置之平林　诞置之寒氷　诞后稷之穑　即有邰家室　诞我祀如何　授几有缉御　序宾以不侮君子有孝子　泂酌彼行潦　曽莫惠我师　敛怨以为徳　时无背无侧　以无背无卿　匪上帝不时虽无老成人　枝叶未有害　在夏后之世　四方其训之　兴迷乱于政　女虽湛乐从　罔敷求先王肆皇天弗尚　无沦胥以亡　万民靡不承　定申伯之宅　彻申伯土田　仲山甫之徳　王命仲山甫仲山甫出祖　仲山甫徂齐　仲山甫永怀　为韩姞相攸　以先祖受命　命程伯休父　我居圉卒荒实靖夷我邦　曽不知其玷　昔先王受命　日辟国百里　骏奔走在庙　无射于人斯　骏惠我文王岐有夷之行　昊天有成命　成王不敢康　继序斯不忘　未堪家多难　以保明其身　肇允彼桃虫蹻蹻王之造　文王既勤止　我徂维求定　淑问如臯陶　纉太王之绪　则莫我敢承　天锡公纯嘏复周公之子　宜大夫庶士　我受命溥将　在武丁孙子　武王靡不胜　肇域彼四海　殷受命咸宜帝立子生商　则莫我敢曷　实左右商王　以保我后生
　　两句类
　　济盈不濡轨雉鸣求其牡　期我乎桑中要我乎上宫投我以木报之以琼琚　投我以木桃报之以琼
　　瑶　投我以木李报之以琼玖　一之日觱发二之日栗烈　三之日于耜四之日举趾　九月筑场圃十月纳禾稼　风雨所漂摇予维音哓哓　如松栢之茂无不尔或承　唯酒食是议无父母诒罹　谁敢执其咎如匪行迈谋　以介我稷黍以谷我士女　乃求千斯仓乃求万斯箱　彼有不获穉此有不敛穧　肆不殄厥愠亦不陨厥问　帝作邦作对自太伯王季　不大声以色不长夏以革　诞置之隘巷牛羊腓字之　民之方殿屎则莫我敢葵　人尚乎由行内奰于中国昊天其子之实右序有周　无此疆尔界陈常于时夏未堪家多难予又集于蓼　俾尔炽而昌俾尔寿而
　　臧　俾尔昌而炽俾尔寿而富　俾尔昌而大俾尔耆而艾　禹敷下土方外大国是疆　受小国是达受大国是达　受小球大球为下国缀旒　受小共大共为下国骏厖　莫敢不来享莫敢不来王
　　三句类
　　佌佌彼有屋方有谷民今之无禄　宅殷土芒芒古帝命武汤正域彼四方
　　四句类
　　谁谓雀无角何以穿我屋谁谓女无家何以速我狱谁谓鼠无牙何以穿我墉谁谓女无家何以速我讼匪先民是程匪大犹是经维迩言是听维迩言是争
　　六句类
　　虞芮质厥成文王蹶厥生予曰有疏附予曰有先后予曰有奔奏予曰有御侮
　　十二句类
　　或燕燕居息或尽瘁事国或息偃在牀或不已于行或不知呌号或惨惨劬劳或栖迟偃仰或王事鞅掌或湛乐饮酒或惨惨畏咎或出入风议或靡事不为
　　梁钟嵘作诗评其序云夏歌曰郁陶乎余心楚词曰名余曰正则虽诗体未全然略是五言之滥觞予以为不然虞书载赓歌之辞曰元首丛脞哉至周诗三百篇其五字甚多不可悉举如行露曰谁谓雀无角何以穿我屋谁谓女无家何以速我狱小旻曰匪先民是程匪大犹是经维迩言是听维迩言是争至于四月之篇其下三章率皆五字又十亩之间则全篇五字耳然则始于虞衍于周逮汉専为全体矣















　　钦定四库全书
　　敝帚藁畧巻三　　　　　　宋　包恢　撰序
　　象山先生年谱序
　　文安陆先生之学伟然立卓其遗文大畧可覩矣而未有年谱可以参考其始终之条理非缺典乎有金谿李君子原遡其渊源缉而成编粗若明备恨久而未有锓梓以传者今年秋临川谢使君奕楙一见而慨然刻之郡斋以补其缺典以与文集并行使学者得而观之犹髣髴如见其平生而亲炙之岂曰小补之哉刻成命某为之志其本末于后再三辞不获乃僭越而言曰孟氏之后千五百年能自得师大明此学而因其歴年之先后以纪其始终之条理与世之所谓谱者异矣先生生于绍兴己未迄干淳五十余年间时则上有髙宗孝宗为明君师而当年国家治道之所以兴隆人心之所以兴起者正由此学之明尔孰主张是孰纲维是先生殆若特为此学而生者发挥啓迪开辟充拓之功大矣试观其谱其为人品器识之髙也则天钟之而清明在躬人尊之而志气如神自其儿时已如成人三四嵗能思天地穷际至忘寝食十三嵗因解宇宙二字忽大有省凡遇事物动有感悟尝闻鼓声豁然以觉十七嵗作大人诗以见志昔人以千人为英万人为杰以其年考之若先生超越世表其英杰之尤者乎其自课已学之进也则谓畴昔自反约见善非外铄徒以交物有蔽自此大发愧耻鞭防驽钝不敢自弃或于践履未能纯一无间稍知警策即与天地相似其于执事之敬尝大进于掌家事之时日用之功实有在于人情物理事势之间深思力考究极精详必造于昭然而不可昧确然而不可移以其言考之可谓学不厌矣其开发学者之盛也在家则逺近闻风来学而中情者或至汗下在白鹿则剖决义利着明而动心者或至流涕在浙则从游多俊杰咸聴言而感发在象山则学徒益大集皆闻教而屈服至若以书讲明则又无处无时无之各随其资以切琢之不局于一方各因其病以鍼砭之不拘于一药莫不明白洞达深切痛快如锋直破的如刄解中节使人心开目明犹醉之醒寐之寤者其感应神速也以其言考之可谓教不倦矣其畧陈于觐君之际也轮对五篇自幸稍尽所懐天语甚详问答不敢不尽至于遇合付之天命使得尽行其所言则所谓将无愧唐虞之朝于复三代乎何有其言当酬矣国家治道之兴隆岂特如干淳而已哉其小施于牧民之日也昭示皇极众心晓白治化所洽久而益孚农贾安恬吏卒抑畏盗贼衰息讼牒希少将及朞年已至无讼使得大其所施则所为躬行之效在政刑号令之表者将达之天下矣岂特如荆门而已哉以其年考之惜乎天命不假之寿天子未大其用遂不得尽究其学先是欲其学之行故未著书暨后方欲著书亦卒夺其所志可为发千古之慨叹惟其言论风防学者求之则自有余师也然某尝妄有忧遗虑焉言先生之学者虽多究先生之学者似少夫学者门也路也知所从入之门则必知内有堂室之深知所从入之路则必知前有千万里之逺先生以学者茫茫如在门外如在路傍而莫知所从入其误认以为门为路而误入者尤多故其教多先指其所入以示之乃发足第一步也由是而之焉方将循循以导其进于深逺之地诲言具在皆可覆也如自志学入凡五进而极于从心自欲善入凡五进而极于圣神极深则有宗庙百官之美富悠逺则有博厚髙明之配合此先生之深逺处也茍或升而未入于室画而遂废于中犹不可况今有近于入门入路一步之初遽止而不复进步岂先生之学哉抑尝记先生之诗乎防流积至沧溟水拳石崇成泰华岑先生沧溟泰华也学者或止涓流拳石而未知有积至崇成之功用是故有以径捷超入之法妄加横议而亦莫有能破其横议之説者非先生之负学者实学者之负先生也是其可不谨思而明辨哉年谱虽明备又在善学者志其深者逺者而自强不息以终之庶乎不负于所学不忝于先生是区区切有望于同门云
　　袁洁斋先生书钞序
　　书于六经为最古古圣人自尧舜至周公七人而已其言则七圣之言其事则七圣之事惟圣如孔子与七圣同乃能定此书然则后世非有真知圣人之心者安能説此书哉且其立言之体腴而若瘠泽而若枯切而若缓文而若质所谓浑浑无涯者与谨严竒法正葩之体既不同而以朴学不嗜者多矣或者知之姑论唐虞则曰有神明之性有微妙之徳使由之者不能知知之者不能名以为治天下之本号令之所布法度之所设其言至约其体至备以为治天下之具而为二典者推而明之所记者岂独其迹耶并与其深微之意而传之小大精粗无不尽本末先后无不白是当时执简操笔而随者亦皆圣人之徒也是果可以易言哉后世説者不知其几家大都不免以众人而测圣人耳至若洁斋袁先生者志古学而欲师圣人庶几知此欤盖其所发明者粹然正坦然明无虚文无泛论无饰词理则实理用则实用若肆笔直书初不经意不择语者而无非凿凿精实内而性分外而政理皆不失乎圣人之意而切于吾身天下之用其度越诸説者不其多欤观其説可以知其人矣且深知父者尤莫若子予尝闻诸防斋矣曰先君子立志之刚求道之勇用功之密家庭之奥屋漏之隠莫非笃实无一毫伪内外上下一以质直不欺为本世间浮薄崄矫诈掩覆之态影响无有焉且自为太学生时学成行尊已雅为人所重居郷党为后学模范而交友徧天下不附权奸去国十年更化见用守正如一日年逾八十进修罔怠凡皆人所共知者此其所以学古而深于书者乎是书之钞也其可徒以言语文字观之乎永嘉沈君僩好古博雅盖尽得永嘉师友之渊源而卒定所学于文公朱先生自是公聴并观博通羣书有如此钞既得而深味之又欲广其传以与学者共之非徒可以见洁斋之学尚可以想见唐虞三代圣人之遗风焉此沈君美意也如以其説虽合于古而未必利于今其父子皆以是经取髙科矣何疑耶吁以友天下之善为未足又尚论古之人读其书不知其人可乎是以论其世也是尚友也有志者试以是观之斯得之矣先生讳燮字和叔洁斋其自号也其子则名甫字广微自号防斋今为秘书少监云
　　送陈司户序
　　仕于广者虹饮贪泉鲸吞浊海赃汚之气毒于瘴雾其来久矣于此而欲求廉士何啻拣金于沙哉予忝将曹事自初度岭即加防访觊得一二于百千中何难其人也久之仅见有称广之戸曹陈君山公者有狷介之风虽仓库之弊例众以为常例者亦一切拒絶不受予固叹古人以不贪为庸行非盛徳也犹之不为盗贼尔柰何今之贪者隂取如窃昼攫如刼无非盗贼也于是万一有能防者则如凤凰芝草虽童子亦以为美瑞矣众皆浊如泾我独清如渭在今世在南广谓之盛徳事不亦可乎然以户曹君能不为贪泉所易浊海所汚者亦岂无所自而然哉溯其渊源则实以乃祖尚书公凛有家训存焉尔予观其训有曰初入仕路如人筑室先固基址若基址不固稍或摇撼必至颠覆吾平生仕宦无以逾人惟是律己防勤又曰交了印记急急打叠待自身浄洁除俸禄外毫发莫与交涉又曰只是自家滴水滴冻不用一钱选甚人奈何自家不得便须监司太守威令如火其奈一清防官员何莫説人柰何不得天地鬼神亦将畏仰尔其终之自志以诏后者亦曰防勤以报国清白以传家一毫不可得而涴也户曹君惟此训之入耳着心故能以此守官三年之间一防不渝予采之人言咸曰实然岂不谓之难得欤君请予书其家训之后予谓家训不必赘赞也在为子孙如君者坚守常如一日可也惟人心惟危天命不易所患义利之賔主不分徳货之贵贱不明则强勉于一时或不能不改变于后日非贞坚而磨必磷非贞白而涅必缁则始之洁若可与而其往未可保所宜深思而痛省也尔祖训又谓尝谒郷文王元迈因举里有初仕为县尉便赃汚狼籍今忽有人云已能改节虽伯夷之不如语之十人十人不信乃自指云又有人言王元迈日来尽防所守几同盗跖语之十人十人不以为然夫何故毁誉既得于初仕之时而是非已取信于郷人之论不可得而掩也今君初仕亦似能先固基址矣自今以往惟谨守力行始终一节使后虽有人言防所守同盗跖而闻者皆不信而惟信君之终防庶几不忝厥祖矣虽仕至厥祖之地不难也姑以是送君之归云
　　送吴防甫序
　　防甫从予家君学予与防甫共学者十有八年矣畴昔少逺去多不越三百里少长别多不逾二三月惟尝两趋帝郷圜桥门览东南名山大川寻当世名贤才士者近两年在三四千里外余则无一昼夜不相与处处必话言言必曲尽或者予心非防甫莫知而防甫非予亦未必尽知其心资虽不同而其趋向往往不合者鲜矣盖防甫资髙爽未尝语及卑下予资若深沉亦少语及浮浅视世之庸流匪经大犹而争聴迩言者寔闷闷也非强为是落落乃其素所安也有时大声疾呼髙谈类狂则若持棘端而箭锋輙相值者颇自有以相乐非敢为他人道也每谓充塞宇宙洞然公共之理虽古大圣贤不敢有秋毫加损特不过共发明扶植之耳故自开辟以来圣者可师则师之贤者则友之本无常师友亦非宗其人也视世之宗一家主一説专一义不知实理之所本而茍私门户坚闭不可开又且徒干没于记録辞章间为蛆虫识见以自喜此等实不能与之强合也若及后世则人必雄资英畧事必俊功伟绩少足以发其开物成务之机者姑取之余不暇録也此理之浅深圣贤尝取譬矣安宅也正路也始而入门中而升堂终而入室不可诬也予与防甫已尝谓于父师讲切之次得其门而入矣自是言论之际乃能及其堂室中精微事今世益降人益卑虽号为力学者方与安宅正路背而驰焉无入门之期也与斯人而言如反引出门语外事欲挽而囘之不可得不觉去堂室之益逺尔岂徒无益云乎哉故生平取友于世如拣金于沙常恐道之难其人不足以相推挽而上适足以沦胥而下也方期与防甫终始共学不离朝夕相观相摩相激昂庶几同堂合室适道立权可觊于后日尔理有极至知所入者当不至于至道至徳至圣至神之室不已也不幸两贫相值不克相养以遂而忽为有力者夺去盖逺去千百里长别六七月前乎此者尝一再而未多见也甚矣予夙心之未竟而予之失助也所幸新昌孙侯乃贤主人侯之得于天者厚进于己者博而取于人者恳恳乎其未足也其同道以为谋丽泽以为悦也可卜矣况吾徒以宇宙为一心一心之外无余地予之处防甫之出孰彼孰此孰离孰合哉防甫行矣以防不以颂予当何言事物不足适也言行不足间也心术深微之利病气质禀受之偏正已熟讲之而熟知之亦各自化之而已矣无戾于初无画于中无愧于终揭天地之中以起偏陂出日月之光以烛昏庸运鬼神之变以发深锢举江河之大以开狭陋使为宇宙全人自淑淑人无二理也予当以自勉防甫其勉之
　　记
　　肇庆府学二先生祠堂记
　　天下有盛徳之名儒为明师斯道之所以开明也国家有尊严之名臣如严师斯人之所以敬畏也而名儒名臣俱非常人非世所常有者惟天地立心为天下国家人道计则或间生一盛徳者出而为天下之儒又或间生一尊严者出而为国家之臣庶几斯道开明不终晦蚀斯人敬畏不至玩弛而天下国家有所赖以主张纲维者乎盖天地有盛徳气其气为仁而温厚时则特以生名儒有若周元公者焉天地有尊严气其气为义而严凝时则特以生名臣有若包孝肃公者焉元公冲和纯粹混无圭角温厚之所钟也孝肃刚正峭直俨有防棱严凝之所钟也是其体皆天地之塞其性皆天地之帅而二公之生其所闗于天下国家人之道也大矣故其平生之所建立之所成就为学术为徳行则足以承先圣觉后人微而性命根本逺而圣贤渊源始开明如日星是后学者滋众而同然理义之为悦为节操为政事则足以动明主服生民中而贵戚宦寺外而田野童稚亦敬畏如雷霆是时朝廷益尊而隠然社稷之増重二公皆卓卓名世虽没世不忘也濂溪之名包家之称重当时而照来世虽死如生虽亡如存常如侍严明之师而临之在上质之在傍者与庐山长同其髙与庐江长同其深真可谓盛徳尊严之至而仁义之备还足以对越乎天地哉元公尝两持广节孝肃尝一守古端人到于今称之然去之二百年间其遗迹之可考者鲜矣独闻元公时不惮勤劳不避瘴毒虽荒崖絶岛人迹所不至者亦必缓视徐按以洗寃泽物为己任此其恤逺之仁蔼然温厚盖犹风以春风而雨以夏雨者且独闻孝肃时州嵗贡砚前守縁贡率数十倍以遗权贵公命制者才足嵗满不持一砚归此其律己之义凛乎严凝盖有肃于秋霜而寒于冬雪者然则即此遗迹之一二已足以见二公之为不可及矣今古端郡博士吕君中学元公之所学而又自造之深有所自得者慨然以他郡学皆有祠而此学独为缺典且孝肃虽有祠而未称也于是礼以义起遂合而祠之使端士知所严事而以时祀焉属某为之记顾某虽不能文而君不容其辞也且谓尝有感于元公按部之余有闻有山岩即去寻与到官处处须寻胜之句故若连之大云康之三洲惠之罗浮莫不常游而留题焉岂独于端而无之端有星岩意必尝至其处一日与士友搜求之果得其心画之真于嵚﨑僻絶之中益信如公诗之所述而其髙懐雅韵之见于端者如此益知祠之当兴以起邦人髙山仰止之志也某因谓君曰今人自蕞尔一形躯之外视世之事物藐然与我不相闗也如公畴昔每寻山岩之胜者人往往直以为游观之适而已夫岂知此兴非浅而正公之深处欤盖上下本同流何莫非我事曾不见有他事而洞然无少间隔滞碍也万物本皆备何莫非吾物曽不见有他物而豁然无所驰求系累也故公随所至所遇皆真景真趣悠然理融怡然心防是即窻前草不除之机而浴沂风雩吾与防也之意也学者茍知此一意即知公学术徳行之髙明要与彼徒按图而索即书而求者异矣若夫孝肃之遗风余烈亦何必他求哉今仕于广者虹饮贪泉鲸吞浊海隂取者如窃昼攫者如刼有瘴疠之气虽毒未足忧而赃汚之气惨深可畏者囘视公之介焉如石一砚不取之事岂不为之愧死欤仕者茍知此一节即知公节操政事之峻洁殆与彼闻风而贪夫防懦夫有立志者几矣府博士之为是合祠也孰不曰宜如或欲以学术徳行与节操政事裂而为二谓不可以强合则亦疑于义之未精而未易以轻议是祠成而端士之登斯堂也如将见而消鄙吝于斯如亲炙而行景行于斯是祠乃所以示教也于斯而有所感发兴起焉则其度越乎徒为包氏周氏等章句之学者不知其几倍蓰矣神之聴之洋洋如在又不知以斯言为亦足以发乎未之或知也姑以复郡博士之请云
　　盱山书院记
　　北溪之上下崔氏居焉蕃衍炽昌大族也环绕其居前后如城者皆山也其山自盱母而来原悠逺而支悠长乃竒秀所防之一胜处也故其钟而为人多挟智能负干畧杰出诸郷久则自质而文蔚然以变灿然以兴而文风彬彬矣始而小试郡县学既多随所习能中其选继而秋贡于郡国春贡于礼部则有为本经之首选者如唐君准希易是已然希易常阐师友之讲明以古人为已之学具有本末应举之业不与焉故在他人则以为吾事已毕在希易则以为吾方自今始其心欿然不敢以其已试之效自足而汲汲焉将穷诸经之防究诸儒之论觊有所进而未已也然希易又知学非特以自淑亦将以淑人况吾之亲族自有可选造之士特患无以帅之而莫之从无以倡之而莫之和无以统之而莫之聚耳非吾之所当任其责乎乃集其宗族之亲而议之协众力鸠众财即其祖居之傍创为书院规模甚钜防讲有堂肄业有舍休宿有室廊庑之寛门庭之严庖湢之备尝得朱文公先生所书盱山书院四大字因以为名而揭之萃诸子侄就学其中希易既自以身教之次有堂长学长斋长诸职又相与励翼之蔵修于斯丽泽于斯试功课效于斯规矩森然率履不越盖前乎此之所未有也自是而往明经取青紫特某余事衮衮而来今方权舆耳希易之从弟希彦来道书院诸友之意请记于予予谓敢不叙述其美然言有若迂而甚切有益者因为诸友发之可乎夫以书院名是所主在读书也抑予闻之先儒曰唐虞以前载籍未具而当时圣贤若彼其多晚周以来下歴秦汉以迄于今文字之多至不可胜计然旷千百年求一人如顔曾而不可得则是道之所传不在于书而古圣贤之所以为圣贤者必有所在矣是以实学之非书也然予谓圣贤之书所以明道书即道道即书非道外有书书外有道而为二物也患在人以虚文读书而不以实理体道遂致书自书道自道人自人而三者判然支离矣问其书则泛然能举其文问其道则茫然莫知其实甚至口道先王语而行如市人者滔滔也况读书非为应举也若其所读者徒以为取科第之媒钓利禄之饵则岂为贞志者哉且先儒又尝谓读书而不通于心不有于身犹不免为书肆耳如茍曰读易而悟性命之大原读书而得帝王之大畧读诗而能授政之通达读礼而见礼乐之中和读春秋而知行事之深切着明则何负于读书乎此固不可不辨也抑今之以郷贡而进者曰得举盍亦思古之郷里选举者以道艺也吾岂容不求进夫道艺之可举乎以奏名而髙者曰及第盍亦思昔有表古今人物者凡九等也吾岂容不希及乎上上之等第乎今志在科名者岂不曰名甲天下之为美也然孔孟之门各有四科文学下矣事君人者非矣未达而在下则顔子甲四科而徳行为第一已达而在上则大人甲四科而正已为第一如能试入此科也其髙尚有过此者乎由此其选则仁义忠信之天爵既修而公卿大夫之人爵皆将从之不然则有莘躬耕之野固自有尧舜君民之大业陋巷箪瓢之中又自有四代礼乐之盛典何慊乎哉读书而圣贤之道如此然后见书之功用实而非虚也徒以一日之长一时之文擢髙科登显仕而幼之所学曾不见于壮之所行书中经纶之道畧不得其一二以施诸用则非予之所敢知也此学者之法戒也敢述其説以复诸友不知果以为切而不迂乎
　　凤山新城记
　　建昌为郡南挹盱江北负凤山江如银汉从天而下引玉而流逺来而环于前山如凤凰昂首而起鼓趐而趋耸立而侍于后天作地设斯亦竒矣郡守雷侯之始至也即振衣山之絶顶四顾而叹曰盱江固如自然之池昭昭矣犹未若凤山尤如自然之城焉盖其势真若翔于千仞而极目千里不见穷极泛观四境罗列众山竒秀万状皆似重城之周遭而去郡似犹三里而稍逺若治已最髙而此山又髙出十丈去郡仅一里而近俯观城内之市井人物厯厯可数虽一发不能逃也一郡之险要不在兹乎今日敌患已深地势当择昔人于战地则争山为据以得山为胜于守地则有山为镇又因山为城患无山尔未有不依以设险者或视此山如非我有而置之郛郭之外可乎先为登临游观之佳处今当为防御守备之胜地亦并行而不相悖也兹非其时乎侯文事既敏武备尤习惟超然识虑之逺故慨然兴作之速节以制而不见伤害办以静而不动声色董其役者委前江西路分守李君忠授以成规欲尽包一山而城之盖厚一丈八尺髙二丈五尺长五百三十丈以与正城相联接上下相纲维内建寨外辟二门南曰景福北曰仰髙皆雄伟真千里之保障也又念城非兵孰守当募精卒而别置屯戍兵非食孰养当拨官田而别行廪给庶几区画咸得其所不至踈漏有遗虑者自厥初规模方定工役将兴不敢自专也于是具闻于朝有防悉从所请赐名曰凤山寨至此然后长守无疆之计始无一不周备而凛不可犯屹不可拔可以成安疆之势矣若夫前乎九里之城素称坚确姑仍旧贯可也然新城之峻极自据地险旧城在平地东虽有江山而未有池则与无城同不可也侯又有感焉乃度土功乃定界限乃计深广之数深凡二丈五尺广凡十丈环绕总计九百余丈民乐不扰池成无怨又至是始足以全金汤之固而无缺而新池渊渊与新城巍巍实昉乎此前此之所未有也可不谓盛矣哉嗟夫有郡此有城有城此有池有不可以缺其一者非为己自卫为国卫民也此列郡之所不敢轻而尤边郡之所甚重所患人情当虑始之难而未至乐成之日有不能不议其迂而不切尔茍非明足以知之审断足以行之决则亦有易摇于异议者或者虽知之而欲行之囘视郡计之不给往往又有退缩而中止者吁亦难矣侯则保惠斯民一念真切明断有素非浮言所可惑且虽费无所从出所可拟者惟有尽絶他费专成此务此城池之所以仅克有济欤建昌在江西上游固非边郡可比然试观江湘近事古未有如此敌者此郡殆如次边矣浚筑之役尚可以为非所急乎此侯所以不惮烦难而有志竟成事也况侯方以此景定庚申二月视郡事仅至五月而已有召除矣其所以表已者似此为难能也亦岂曰小补之哉侯虽不以为功独谓不可无以诏后来觊相与扶植使可与持久郡之公计也命某记之不容以不文辞乃为之识其大畧以复侯命侯字宜叔名宜中先以编修出守今以吏部考功入觐云郡人包某记
　　君子轩记
　　君子之名起于谁乎昉于禹而见于书详于文王周公成王召公而见于易与诗者也至夫子则言之见于鲁论者凡六十有五门弟子之言不与焉他经如庸学又不与焉不知厥初之未有此名而以何义起乎天下之至尊且贵者莫如天子之为君是固其势分然者抑必由其道其徳有出类拔萃之实乃足以居是临下御众之名也然性为天地之贵仁为天爵之尊则实人之所同有而非君之所得专者道徳莫过于性仁茍有是仁道可尊有是徳性可贵则因亦名之曰君故人心谓之天君正以道徳尊贵称非以势分称也其身虽卑贱而心之为君有天子不得而臣者若子者男子之通称世之卑陋猥贱者多皆凡子也其间如有竒伟男子者卓然度越乎众男子之上而独可尊可贵焉则是足以君乎众子而凡子徒可以为其臣仆尔故君子者以成徳名而去仁则无以成名此其名之所从立欤若求其实则又果何如哉昔子贡子路司马牛尝有问而夫子所以答之者各异虽亦因其人品资器而示之以进修成就之方然尤可以见其有名必有实名之不可虚居而实之不可不勉者夫广郡有贡士曰曾君僁文锋鋭而胆气壮者也凡三试春官因上万言一书独乞建储一大事当上下凛然未敢有言之时乃以一书生慨然不惧祸福而直言之非其有胆气之壮乎又非特文锋之鋭也广信使君徐公谓礼嘉其志遂以君子名其轩盖以其为曾氏之子而望其希曾子之言也曾子以托孤寄命大节不夺为君子曾君他日可期以进此一节者欤然天下国家之事凡所当言者义也非为名也若君子之名所当居则君子之实可不勉欤夫君子者亦贤者有善之同名其实则为善不同善无常主得一善则皆可以为君子易之大象凡以归之君子者五十有四则各一卦一事而亦各一道一徳也大象与诗之君子则皆通上下而言之人君亦君子也若鲁论则多自下之学者设而亦有上之人君所可共由者盖道非一路徳非一得随其所行所得而均可以为君子耳如夫子以子贱南宫适为君子哉若人乃各因就其言行之美而称之其谓子产有君子之道四焉则以仅得其四耳又谓君子道者三我无能焉则是其极至者虽其学不厌已圣益圣而未尝自足也然充而上之君子者亦岂可以易言哉虽然君子者固已出乎众人之表而亦未至乎圣人之域故夫子尝以君子而犹有不仁者且以圣人不可得见而思见君子焉则道徳岂有终极而学岂有止法哉今曾君如能以曽子之君子自期是亦一君子矣抑予谓君子名虽一而实非一求全责备则所当精进者犹多也况君子而未至圣人则尤当任重而道逺不可中道而遂止乎先儒尝曰有志于学者当以圣人为师然则为士则希为君子为君子则希为圣人非僭也曾君欲予志其説敢因是以致其勉云
　　钦定四库全书
　　敝帚藁畧巻四　　　　　宋　包恢　撰
　　记
　　咏春堂记
　　余友吴节父有堂名咏春昔防斋袁公尝为书其名既久而欲予发明其实予辞不获乃复之曰孰为春乎洋洋乎发育万物峻极于天春也鼓万物而不与圣人同忧春也乾元统天云行雨施品物流行地载神气神气风霆庶物露生春也然则春果无与于我乎物孰发之吾道之大也物孰鼔之吾仁之显也干之所统即吾元善之长也地之所载即吾浩气之塞也故天地之徳万物之备罔不在我为物不贰生物不测春也岂有外哉今而欲咏此春也将何如而咏之春气自动春声自鸣乃春自咏耳非有咏之者大而雷风之千响万应细而禽鸟之千咏万态众而人声之千唱万和皆咏春也皆春自咏也患人不能自聴自闻耳安得吾非吾而为春春非春而为吾者与之语此哉余昨假守天台有请予讲暮春与防之义者予尝为之説曰当春之时大钧坱圠之无垠二气磨荡之无方雷出地奋和乐悦豫之已深干端坤倪轩豁呈露之已极元元一意敷畅周流生生万类发越充盎飞潜动植曲成不遗洪纎髙下旁通罔间各正性命保合太和于斯时也春为防乎防为春乎春非春而为防矣防非防而为春矣混混乎见其为一而不见其为二矣自防之为春也则宇宙在手万化生身制命在内天下无对过化存神而上下同流飞鸢跃鱼而上下着察天下尽归此仁四海放之而准防也何莫非春春也何莫非防是不必曰吾与造物者游而吾实造物者矣至此则反身而诚乐莫大焉乐斯歌歌斯咏载无声而无处非声聴不闻而无往不闻宇宙之间盈溢流动无一不自足而泰然无他求无一非固然而安然无妄作浩然至乐而不骄坦然无忧而不吝荡荡乎孰有一事一物之足以累我休休乎孰有一丝一发之足以间我哉以吾之为春而春之自咏其乐不可以有加矣此岂常人之情计鸡虫之得失较蛮触之胜负者所能知其髣髴哉咏春主人旧常志乎此且常聴吾克翁之教而有省焉今如果不忘其初也余斯语也愿请事焉在真实自反自求而已
　　玉虚观记
　　观名玉虚为一方之竒观亦盱江城南之胜处也其山环逺近峙而屹立者如玉屏耸而峻拔者如玉笋西有髙峯谚称双髻尤巉然特出皆上凌太虚争献神秀其水周左右逢原而流者如玉泉随蓄而止者如玉镜东有良田平广万顷又渺然前陈皆下涵太虗交相照映观在其间地形如龟有老松如龙表里洞彻真玉山辉虚室白而莹然一水晶宫也平时翩翩羽衣跚跚环佩飘飘乎优游其中焚异香以成云击钟鼓以成雷声应气求相与以诵其家之书行其家之法从外而望之者真有若神仙中人风尘表物顾不清且乐欤近境里居多傅氏人物多豪俊畴昔或期以学问窥前贤或期以文词追作者累尝防族于斯防友于斯蔵修讲习于斯济济彬彬犹徳星聚也亦以欲相追琢如工人之琢玉欲相虚受如山泽之咸虚则莫美于斯也然斯观也邈不知其所从始以素无片言只字可以考证也所可见者有天禧丁巳之钟存焉耳或曰昔为凌云观又曰下方观至治平之元方赐今额皆未可详也惟迹其当衰弊之余而力能振起之者时在崇宁有道士徐丹林者为可称述而已自是前作后述随时出力凡由内及外宫室殿堂拯弊修废类无缺违规模既定增加循积将月异而嵗不同亦可以复一方竒观矣逮今知观事谢师顔与其徒愈慨然有主张是纲维是之美志故比年楼阁门庑牓额等又咸革故而鼎新之正犹玉焉他日久掩没于氛埃之旧一旦再得以发越其光润之素于是焕然虚明为之改观益可以光前而照后矣师顔屡尝造予而叹曰本观不知其几何年前者既无记以诏今日今者又无记以诏后来则岂非缺典之大者乎敢以为请予嘉其志既为之志其源流委折之大畧矣因复念彼之为教者其説曰被褐懐玉曰致虚守静又曰白玉不毁孰为珪璋曰虚无恬淡乃合天徳此道徳南华二经之所谓道者非予之所敢知也抑观之取名或者其出于此欤彼因名以习其教必有能知其道者予不复道然犹独有疑焉观之士岂果皆为仙人而不火食乎何自有观以来无一亩之田无一粒之入靡积靡仓靡陈靡新其空虚至是极也室如悬罄恐亦难以暂寄者况久居乎将不啻有贫困忧戚之患借曰庸玉汝于成如吾儒可也然徒虚其心不实其腹亦岂彼之道乎今乃其徒常十余人类若有以充其体而不馁于气者弹琴赋诗炼丹修药各有以自娯未始有贫困忧戚之态岂其果有仙术能仰以呼青云吸白日俯以束荆薪煑白石紫芝春荑黄精秋肥可以不老春食朝霞夏食沆瀣可以久生乎则宜其不食五谷能如藐姑射山人也不然则嵗无五谷之收而为观数百年不絶不废如一日亦未闻有一人以絶粒而不延年者果何道以至此哉或谓杜陵欲入蓝田山以有餐玉法也寳玉品中有名谷璧者粟粒自然此岂其可餐者欤然则师顔与其徒岂亦观中自有玉以充虚而非常流所得而见欤皆予之所未喻者尚欲一亲至访问而究穷其所以然姑记以此云
　　韫玉轩记
　　南丰山多竒秀有曰染原者以山之色如染有以见山之源深长也侯氏居焉前对二髙峯名何祝蔚然苍翠耸然峭拔颖然铦鋭不知其几百丈如峻极于云天之表可仰而不可上其峯之麓多竒石左为石岩右为石井上下为石崖井泉清甘冬夏不竭春则瀑布飞喷而下旧尝凿崖之傍为梯可以登眺凿崖之上为基可以卧游引井之水为池可以濯缨自源徂流若无一防尘俗气者有侯氏子希防隠然有感若谓凡山之孕为一方竒秀者要未始无所自而然岂非有所蕴蓄于内而发越于外如昔人所谓石韫玉而山辉者欤于是取以名其书室曰韫玉轩而请予记之予因谂之曰玉之美不待赞赞其美者非知玉者也其玉可贵珉可贱童子能知之问所不必问非子贡之问也比徳于玉是矣而必目其何者为仁智义何者为礼乐忠信何者为天地九者之外又别有取以为道徳焉既非其伦矣且以干为玉观之亦是可以当此称者然以无情之瑞物而称之如备道全美之人不几于强为附防者乎非夫子之言也独精神见乎山川为足以知其表里耳盖方其韫也石未剖玉未出若未有以见其美也然石不必剖玉不必出其美自有可见者焉抑水非玉而水方方非水也玉也木非玉而木泽泽非木也玉也岂不犹荆山之玉潜光荆石之中虽千仞之上不能掩其光乎是玉之石者虽未可见而辉之在山者为可见不必观诸玉而观诸山可以知之矣使徒曰山云尔而山又徒曰石而已则重浊之气乌得有精明之色顽犷之质乌得有温润之体宜皆不能以发其光者将见其黯焉尘埃之冥冥惨焉烟雾之昏昏神气索而草木萎泯然无毫芒影响之光辉者固其所也是山之所以辉者玉也非山也况石云乎哉然则玉以比君子而欲玉成君子之徳者盍亦反而求之夫美在中则畅于四支和顺积则发为英华有充实之美斯有辉光之大莫见乎隠莫显乎微夫微之显诚之不可掩其韫而必辉之騐欤此心犹玉而良贵存焉此身犹山而光润生焉故所贵有道则动容正色辞气之间其暴慢鄙俗自逺所性根心则生色见面盎背之睟其四体不言自喻也茍举吾一心皆美玉则举吾一身皆辉山韫藏发辉之相符益信其不可诬也矣今吾子宜何如哉子之得于天性者谓之徳而藏之身心者犹玉之韫也患不自知遂至自贱自毁或不能不瑕不汚以汩没其光辉耳盍亦善自贵重如玉之贵善自藏修如玉之藏可也吾见其韫将闇然而日章矣不则贵于已而不思放其心而不求是自贱自毁其所韫也光辉自何而发见哉充而上之盍亦所存之纯如玉之瑜而无瑕所守之全如玉之洁而无汚可也吾见其韫犹潜伏而孔昭矣不则志念之驳杂物欲之防蔽又自瑕自汚其所韫也光辉自何而形着哉子宜辩于斯二者予郷里有如染之山已视之若辉者抑自反曰山多石也果有韫乎无韫乎韫果为玉乎非玉乎当自知之而自得之不然非其辉也吾言或可以为法戒云
　　宜黄龙磜寨记
　　内地之人为备冦计犹边境之人为备北计也有土豪焉自据胜地以置山寨自办粮食以给土军谓之忠义无累于郡县而可以济官军之所不及他日北骑猝至则险固精勇此足以自卫而不可胜彼虽攻之而有所不能胜似此者今长淮非一所也其来久矣若内地则所患者冦乱尔茍有郷官如土豪以忠义自奋大畧依边境之法而行之则虽冦徒凶熖之新炽未至如北骑强敌之难应也何足以为忠哉今宜黄侯君锭之事是已盖自绍定己丑庚寅间闽冦四起所至火民庐空民财戕其性命掳其妻孥莫有能御之者遂至横行及抚诸县之境而宜黄诸郷被毒尤惨时侯君之所居在崇贤郷之雕峯虽能纠郷民为义丁率众戮力与之抗而郷井为所蹂践者已多矣君因慨然叹曰今日之患已往虽姑曰不咎后日之忧方来可不深虑哉据胜地置山寨之法于是乎行之真有不可缓者矣乃择地得名曰龙磜者两峯对峙高险可恃泉瀑旁流幽深罔测山嵒峻拔上实平夷可居千户而容万人殆似天地特设险以为避乱拒冦之所者以之寨其上冦至则登寨出其强者与之战而期于必克冦退则返故居各理生业人人可以自固此岂非备冦之良计乎然君复慨然叹曰如依寨出战非有食何以战或因寨为守非有食又何以守哉办粮食给土军之法于是可行之又宜有不可缓者矣乃自出米三千石零又率族之有力者助之仓于寨中专以给义丁而名曰义仓当东作而散以济其力农如屯田焉及西成而敛依淳熙法量收息二分觊以增其数可以逺及而持久出内主以子弟无秋毫扰万一再遇冦如他日则兵与食俱足冦其如吾何又岂非备冦之长计乎侯君今授贑州信丰县尉素负意气欲立事功故能在乡为守御之备乡人实赖之使毎郷有为者例若是则虽有巨冦无能为矣百里之内安于田里其利博哉抑君之志固美矣又在后来者世守其法不私不欺勿替勿坏有以推其所为而增美焉非惟不至于滋生其弊而益有以广充其利积仓愈多养人愈众则虽使之数百年安固常如一日可也此侯君求记于余之本意而余不得不为之识其本末以诏后人焉抑亦足以维持于无穷欤淳祐戊申重五朝请郎权发遣福建路转运判官兼知建宁府兼劝农事节制左翼军屯戍军马借紫包恢记
　　真州分司记
　　地不爱寳寳藏兴焉有土此有财货财殖焉厥今东南寳在煑海利权总在白沙以其号为淮海一都防要冲也出于斯纳于斯敛于斯散于斯其来无尽其去无穷前仓台专司制之在外固已多厯年所后归检阅分司制之自内昉于淳祐四载其为数加伙其为任增重矣官守之所治宜有公廨司存之所掌宜有公库顾乃十余年间尚阙如也殆类丰失所居而受之以旅者然则非有旧贯可仍难以何必改作言矣取诸大壮易以栋宇岂非其时乎然患未有财也于是分司赵寺簿汝证与知郡徐大卿有功合词请于朝今大丞相惠国谢公慨然从所请为之捐十八料公楮二十二万八千三百有竒且就淮东总所给木植价钱六万八千二百有竒财可用矣患未有其地也于是相分防旧址可以为廨又别贸易数千丈可以为库地亦定矣乃选工与材悉用其良授以规画协力兴作执役者日二百人人人公雇之厚过于私家物物公买之值同于市价真有不扰而办者故以公廨之一新则为门庑防堂等凡三十余间戍卒胥吏莫不分列有舍总以大门俨如也以公库之一新则为土库防廊等凡二十余间中间防阅编排藏贮官钱莫不布列有位周以砖垣屹如也外为别屋又四十余间若南濒大河则造河亭船埗以便商贾西有水港则接东边旷土以逺煤燎上而待賔有馆下而牧马有廐正防之西建书院三间书院之南建薰风一堂以为公事应酬之暇藏修游息之所傍开水门列小红桥前为月台起见山楼桃栁梅竹杂然前陈羣山众水灿然在目楼之前又有曰可轩盖几于尽得一州之胜而无一不可人者夫以公廨公库既一时具备前所未有而赏心乐事又随地创见各有佳处以盐事与商贾交易之场而超然景物之美又有以自适其适焉盖其清不絶物通不同俗抑所谓迹似与世相浊而独其心追古人而与之游者欤经始于寳祐之二年之夏孟落成于是年之冬季仅八阅月耳而总为屋大小九十八间且内而器用外而舟楫无一不周密而备具逺近争先快覩为之心开目明其亦焕乎其盛矣夫寺簿以书命某为记其事某不能文又念不可辞乃为之述其本末如此而窃叹曰天下事无大小惟在有志与才无不可为者惟无志则茍且偷安而不肯为无才则因陋就简而不能为若寺簿则才志绰有余裕所至颖脱以出何事不办岂徒如唐人以缮修而得能名者哉若夫盐居天下财赋之半在唐已然矣然时则宫闱服御百官禄俸皆仰给焉今则不然特供军饷而已词正而不失义用公而不及私法寛而民不告勤价平而商不告病使民旅相安而军国自足斯尽美矣寺簿处此自有道闻之嵗入视旧五倍非常人之所能与亦非予之所能知者故弗赘及云
　　竹轩记
　　物非物何物非我我非我何我非物万物皆备于我反身而诚其乐大矣竹一物尔一即万万即一谁实为格物而知我者哉竹之中虚我之心也竹之外直我之行也竹之节刚我之介也竹之榦峻拔我之高也竹之根深固我之本也竹之色常青枝叶常秀我之文也一或反是非竹非我矣以竹视竹常人也以我视竹君子也若黄岩池君子文者其知此欤子文尝从四方名师友游皆被赏识而烛湖孙公尤爱敬之既嘉淳美之质坚静之操而复励以明识强力充气以进于英特气象殆竹之意欤子文有轩旁环以竹烛湖名以竹轩意有在欤今子文之子齐贤于轩则再造于竹则增植竹生有先后犹父祖之长儿孙根根叶叶相似也子文贤也有子齐贤又贤也以贤嗣贤所谓是以似之其贤欲与父齐而其实欲与名称者欤请余记其説予既为畧叙其本末而复勉之曰诗以菉竹猗猗兴有斐君子而大学遂取以为道学自修盛徳至善之证竹之用大矣而非外于我也齐贤能以是归而求之当有余师未达则反而求之以诚意正心修身齐家达则举而措之以治国平天下以光先志以追烛湖之雅意举不出诸此尚何外求哉
　　玉成斋记
　　黄岩之谷口郑简子以书来闽山之臬司告予曰吾尝作一室于祖庐之侧而玉成斋名之取西铭玉女于成之意也夫富贵无忧固世所贪慕以厚吾生者或疑犹鸩毒也不必成人多至杀人若贫贱忧戚乃人所厌恶以拂乱其所为者抑孰知反能固吾志熟吾仁决有成而无壊乎吾素贫不求富吾素贱不求贵吾幼无怙恃幸鞠拊长育于先祖母以至于成立尝读蓼莪诗李令伯表未尝不为之三复流涕忧戚亦已甚而不求世间之乐有年矣然私窃自念又安知此非所以成吾哉犹之玉焉未有不琢而成者而玉不可以攻玉有他山之石之错焉以吾家徒四壁身无一命不堪其忧几如顔之箪瓢陋巷蓬户瓮牖始犹屋之上漏下湿吾既室于斯终当安于斯思父母祖母于斯立身显亲于斯庶几仁有得孝有终而或底于成也然则贫贱忧戚岂非吾攻玉之石错乎此吾取名之意也请君为我记之予闻苦志劳骨饿体乏身乃有动有益也困心衡虑征色发声乃有作有喻也知慧之生由于疢疾孤孽之达出于危虑信乎贫贱忧戚之能有成矣然贫富贵贱忧乐之不同特其身之与世遇者尔在道则有至于富有大业而已无贫也有贵于已之良贵而已无贱也有乐生乌可已而足蹈手舞之不知俯仰无愧怍而王天下之不与存者而已无忧戚也若身之贫贱忧戚则虽如吾夫子饭疏食饮水曲肱而枕伐木削迹厄于陈蔡而视世富贵有如浮云乐以忘忧不知老至真行乎贫贱患难无入不自得而徳益盛圣益圣也此其所谓玉振之终条理而集大成者欤干为玉刚健中正纯粹精也干徳也徳即玉也成之极也简子而欲自成如玉也则当曰乃所愿则学孔子而终日干干可也甘贫贱忧戚如富贵好乐推一念之孝以求天经人伦之至因玉女之防以防订顽体用之全如琢磨自修之功以求大学至道之止则其所成当如何无谓一室之小也成性存存道义之门将洞然宇宙天下之广居正位不外是矣光耀玲珑昼夜不息他日逺近之人望之见有白虹之气上冲于天精神之发下见乎山川者必自谷口玉成斋中出之也余也犹愿刮目而快覩焉敢以是复所谓不知简子以为然乎不也
　　逺斋记
　　予友上饶徐致逺卜居玉溪之南为藏修游息之所后负古城之山前揖南涧之谷中有渊然一依栖霞山曰霞泉泉之下辟小斋斋外梅竹相与照映盖致逺心地洒然而境地之胜亦如之况深于琴精于诗鼓于斯赋于斯则山鸣泉响梅动竹应若皆知音者尝求名于予予曰何必他求以字名曰逺斋可乎昔陶靖节结庐人境而心逺地偏者亦如是耳此十五年前语也兹予被命来司闽臬致逺实偕行因语前事曰名既自君立则发挥逺意以记吾斋岂宜复他属予曰记则不能尝试评之人之智识志愿最喜乎逺而恶乎近茍智识之所及者逺则可以成逺业志愿之所期者逺则可以经逺猷否则卑汚浅陋见不逾乎目睫行不越乎寻丈固无望其逺到矣夫逺孰有逺于天地者乎周行一百七万九百余里天之逺也自东极至于西垂自南极至于北垂各二亿三万三千里余地之逺也人而欲同其逺则何以哉然此特天地之象形犹未足以为逺也有象有形则有限有穷惟非象非形无声无臭则所谓道也天特此道之成象地特此道之成形道则神无方而易无体岂里数之所能计而百千万亿之所能算哉故虽未始离乎天地之间未始出乎象形之外而广矣大矣其逺不御莫究其限量莫诘其终穷矣抑予闻之曰仁之为道逺行者莫能至也又曰仁逺乎哉我欲仁斯仁至矣然则果逺乎果不逺乎亦惟知逺之近者斯可以入徳乎放之弥满六合敛之退蔵于密则虽逺而非逺也密莫密于此心此心之神倏然在九天之上倏然在九地之下又倏然在八极之外往来不测莫知其郷则又非逺而逺也不以逺为逺而以不逺为逺斯真知逺矣此斋虽小中具宇宙此斋非近宇宙非逺于此斋而鼓琴将眇宇宙皆琴声也于此斋而赋诗将眇宇宙皆诗句也推此智识充此志愿则近如目前之小得失小利害尚足以动吾心而置秋毫之欣戚哉致逺有晋宋间人物风度者也当自有契于此予言赘矣致逺曰命之矣请书以为吾逺斋记
　　易斋记
　　有结庐于包罗恢宏之境者名之曰易斋而自称曰易斋主人方其作是斋也先筮诸易得吉然后定非任己意其全体又皆取诸易而为之不假他求故名之木则择于艮山匠则选于巽工劝工而兑以説之动木而震以起之其屋极乃太极而基址则坤地盖覆者干天也以离日坎月为窻牖而又以坤阖干辟为门户神实密运其间有不疾而速者贞节之不伤财不害民而成之简易也斋既成主人又筮得吉日乃举干首捧坤腹起震足顺巽股侧坎耳正离目拱艮手谨兑口以一身侍干父坤母与所索而得者三男三女一时同入而居之其为斋真包罗恢宏足以广居而大受乎是时其内之家人防童归妺固已毕集其外则师众同人又皆比辅方来而未已如噬嗑之合无有间者翕如也主人于是待之以履之礼乐之以豫之乐燕之以需之饮食未济之饮酒而坤牛防鸡坎豕离雉兑羊等物悉备井可汲鼎可烹取无禁而用不竭无不醉酒而饱徳欢如也礼既成主人居而安其序于斯乐而玩其词于斯动而观其象玩其占于斯有大有之自天祐之吉无不利者不知彼之旅于处心不快未得位无所容者其视此斋为何如哉当晋之明出则夙兴而自昭明徳于斯固不敢以妄入及随之向晦则夜寂而入以晏息于斯亦不敢以妄出其出入以度有不容紊者四时之间尤自有叙当其月为复为临为泰为大壮为夬为干皆阳月也时则幸阳之月长一月以消隂至于干而极极乃为至犹吾徳之阳明必积至于刚健纯粹而有如干可也是六阳之用无一时不在此斋矣及其月为姤为遯为否为观为剥为坤皆隂月也时则虑隂之月长一月以消阳至于坤而极极则必变犹吾徳之隂晦必将变之永贞大终而复为干可也是六隂之用亦无一时不在此斋矣盖与时偕行未始少离也或静坐无为则寂然不动若倏焉有感则即为咸之通于前或遇事有为则变动不居若截然当止则又为艮之止于背动静一体常自如也有时终日无事无人则唯闻中孚之鱼信鹤鸣小过之飞鸟遗音輙亦欣然有契其或兑之朋友来就讲习相与丽泽真有足説者来则萃聚去则涣散彼各自适其适而此亦初无留情又其随时顺应之迹然也若夫平时之蔵焉修焉则常谦以自牧退焉若虚凡以自课其进者具有次第尤彰彰明甚盖至于诚而极而无妄者诚也以是为主于内而大畜以充之頥以养之养其大而为大过则有大过人之徳而能为大过人之事矣不则畜养之不深仅如小畜之懿文徳而非大徳与天文人文之并观于贲者异矣又如小过之可小事而不可大事与大者之过又大异矣隂小固不可以为大阳大尤不可以为小然积小以髙大有如木之升居徳以善俗有如水之渐亦在夫自课其进如何耳不宁唯是若损之惩忿窒欲益之改过迁善革之豹变去故如是者恒久而不已则日新又新其进又何可量哉然易非纯吉也吉一而已凶咎悔吝凡不吉者四焉无非道者故泰不能无否剥亦不能无复往来消长天之行也以丰大而有消息盈虚以既济而必思患预防虽天地不能齐也而况于人乎故反观诸一身则有明夷有暌有蹇有困而晦明正志丽明应刚反身修徳致命遂志所以自处者固自有道外观之天下则有屯有讼有蛊而体云雷以思经纶尚中正以止险健利涉川以往有事所以求济者尤自有道也盖凡有难必有解未有终难者易之穷则变变则通通则久此其所以愈穷而愈不穷也欤主人粗尝学焉而知之矣今其不出此斋一日十二时昼夜百刻之内无非与卦爻六十有四三百八十有四相与流行乎其中吉与凶咎悔吝之变潜心密察乐行忧违无有师保如临父母外内知惧凛然不敢忽也易本在人固非在外然人必至于圣人乃能尽易故吾夫子犹有加我数年可无大过之叹况常人乎此主人所以欲终身乎此斋庶几究极乎此易朝固有闻也夕死不亦可乎因自述其造斋命名之防如此云





　　钦定四库全书
　　敝帚藁畧巻五　　　　　　宋　包恢　撰跋
　　跋邓州通判饶公将鉴
　　将论百篇者绍兴辛酉通守邓州饶公讳廷直之所作也迹已行之事据已成之功而为之辨其是非定其得失不徒以成败论者如度之于长短分寸不差如权之于轻重铢两不舛其所取者既多可以为法其所去者虽少亦可以为戒以此亦犹之鉴焉一举目而阅之妍丑不可逃矣盖兵家之所论者主乎法而不必纯于理公之所论者主乎理而亦不悖于法徒法者以权术为先若甚竒而非竒据理者以道义为本若甚迂而非迂故公之所论本正而不谲体全而不偏用周而无缺无一非断之以理而以战则胜以守则固昔之名将多以此而奏功有不然者虽战胜虽守固犹幸也真可以补兵家之所不足而助将家之所不及其间借有未尽合者亦小瑕尔无伤于瑜竒书也知兵而明理必将有取焉况公非特有此竒书实有竒节也公本通守邓州以守缺权州事因敌称我朝已从和议许以此郡迫而取之如取偿焉而公不得命已奏而未报乃坚守而死之呜呼使公得终致其身而尽其用则所论诸将之善者皆当非茍知之亦允蹈之其成功当如何其光明俊伟哉今新江西运管黄君应龙乃公里人也知其事为详且得百论皆公亲藁以示予且叹世人有竒书竒节而泯没不传于世者多矣如公之事虽在国史若此书则闻之当时欲进而未果迄今未有为之表章者某闻而悲之因书其后当有世之大手笔发挥以昭垂来世而为永鉴者云
　　跋林次麟东宫事鉴
　　东宫事鉴之书备矣真鉴之光无一物不可照固已不待赞况诸君子之所品题者又备矣增鉴之光无一尘可翳仆也又安得而措一辞哉然防林兄不鄙出而惠教之不可无以为谢敢因以着一赘疣之语焉夫以布衣而言天下国家之根本尽发古今之教法非思出其位又非有所私有所为而然者先儒横渠张子闻生皇子则甚喜若生而有教岂不尤可喜乎何喜也天下国家本吾一家吾君之子即所以为天地之宗子举天地之内之人何莫非同胞之众子惟一宗子之得人则四海为家一视同仁又安有一赤子之不并生哉故曰为天下得人谓之仁而震为长子出而可以守宗庙社稷者其教之根本孰大于是以是而论则事鉴之作正家内事也实切于吾身而非迂实发于吾仁而非僭其殆林兄之意欤敢附及之云
　　跋郭省元玗帝王万世寳鼎鉴
　　天为父地为母凡厥有生孰有一人非父天母地之子哉然皆庶子也必有一宗子焉至尊至贵者以为之主宰焉在今日为主器之长子即后日为大君之宗子也故欲知君道必先知子道父天母地之气塞而为吾体则天下庶子皆吾同体父天母地之志帅而为吾性则天下庶子皆吾同性也体同性同则名分虽有尊卑贵贱之分体性则无尊卑贵贱之间为是子者必能肖父天之髙明而无一子之不覆肖母地之博厚而无一子之不载举同胞之庶子无有不同得以安其体而遂其性者斯谓之仁以是建立以是谕教此正中庸大学之微防郭兄其知之矣寳鼎鉴一书尽萃古今建立谕教之本末包括无遗前所未有而其要在于遗天下千万世以不尽之仁此岂非其大者乎自古惟三代之宗子有此故为有道之长三代而下其知此者鲜矣故亦无复有三代之风为人君止于仁而为天下得人谓之仁谁复知此道哉然则孰若吾身亲见之哉郭兄学中庸大学者也其所发明天下千万世不尽之仁者其亦由此其选欤
　　跋山谷书范孟博传
　　范孟博传昔太史黄公所书今闽帅文昌赵公家所蔵也某防公出示两巨轴因得以刮目快覩而为之感叹不能已盖以范传之清节照映黄书之笔势飞动固已为世之至寳况凡所题跋皆前后名世士发挥殆尽似无复可措一词矣退独念人之所难莫难于生死吾夫子曰无求生以害仁有杀身以成仁孟子曰所恶有甚于死故患有所不避此可以观人矣而先儒又谓感慨杀身易从容就死难是能死者又当于其处死之际观之孟博之始系狱而期以死也其仰天而告则欲上不负皇天下不愧夷齐迨再系狱而知必死也其与母决则以弟孝敬而足养母也已归黄泉而可从父与子言则以恶不可为我不为恶所以自处与其处母子间者曲致其义真可为从容以就死而非徒曰感慨以杀身者欤彼犹有议其激作名声品覈裁量之过而卒防党议者曾不思大义介节出婴其锋其伟然刚直之气自凛然足以破奸邪之胆遂使羣雄相视不敢去臣位尚数十年谁实致之谓孟博辈为过者过矣或者又疑白刃可蹈中庸不可能其死也果中节乎抑不知世之贪生失节全躯保妻子者身亡心存固已不见齿录于世其次大命至止而独顾恋系累觊存残喘余息欲絶而不肯絶者何限有如病亡之时非临难赴死之比也而咿嘤涕泣留连妾妇分香卖履区处衣物平生奸伪垂死尽见者以孟徳而视孟博盖天壤也不彼之尤而反求疵于此何哉太史之书此传其以气节事体亦有相似者欤初以史事往涪州戎州矣继又以承天记文而往宜州横祸所加随处安受不悔不折有孟博之风矣观其自述在宜州之日所僦之舍上雨傍风无有盖障人以为不堪其忧余既设榻焚香而坐与西邻屠牛之机相直盖悠然自得也不幸竟死于宜可胜嘅哉然遂获与孟博相从于地下太史何憾也文昌公家之蔵此书是又以忠定之大忠大义决大议定大策而措国家于泰山之安者其事固非可与范黄二公同日语也然功在社稷虽与日月争光而邪议敢为蔽蚀亦尝妄目为党乃人自絶耳于日月乎何伤至是而反观范黄辈岂不可为增感慨而重太息哉忠定尝两帅福迄今贤贤亲亲乐乐利利没世不忘也是封福王文昌公复来帅于六十年后为于前而美既章为于后而盛有传世守忠孝自子而孙其犹宗周文公之有伯禽僖公欤文昌公欲刋范传黄书于忠定新祠则将见与西湖之水同其清水晶之宫同其明千载犹一日也其真得所托也欤太史尝自谓其杂书他日或可作安石碎金见爱者或谓之然今传与书并传则不啻浑然真金而价又增矣某滥司闽臬方大有愧孟博澄清之志而太史又尝称史君宗英景道之秀以为每见景道尚有典刑尤喜予笔墨在文昌公殆过之逺甚惜太史之不及见耳公命某识其説因不揆僭加赘疣于其轴末云
　　跋象山先生二帖
　　象山先生之学至明且实粹然一出于正而知之者鲜或有妄加疑议者异哉姑以所与先伯叔二帖观之如曰学无他缪巧但要理明义精动皆聴于义理不任已私耳至有言其人酒后言动殆不可考颠狂禅语不可以训则截然不掩其瑕而恕其罪槩可见矣世之号为学者其弊非流于颠狂则入于缪巧而不自知也而反敢致疑议于先生此实某之所未解抑先生尝曰心乃天下之同心理乃天下之公理同此之谓同徳异此之谓异端顔子从孔子不秘孔子之门户至哉言乎彼茍私门户之陋者固不必与之辩矣或者源流自先生而浸失其传者方不免颠狂缪巧之病其不为先生之累者几希其实深忧之有能即其此理诚明践履不替则气质不美者无不变化之説而求之庶乎有时自知而可以知先生矣吴氏子汝弋素喜学故先君子授以是帖经冦燬能寳蔵不失坠一日示某谓将刻之以诏后学予不揆僣及其本末如此以归之云
　　跋克堂先生墨迹后
　　仁者天下之广居义者天下之大道乃人心之所固有不待借居于外而居借路于人而行所谓非由外铄我也而由人乎哉然则人既不患无此居此路矣所大患者有此居而终日终年奔走于逆旅荒墟之场而未尝反吾之家居有此路而终日终年冥行于荆棘险阻之境而未尝由吾之正路此孟子他日之所哀也先君子之心画高古劲健仁义笔也其牛马走某拜观而哀之江子逺能宝而蔵之其志美矣然如徒蔵此字画而不体先君子之心则画无乃徒为虚画乎必居此居乃为屋下主必行此路乃为路上人或不居不由则予之所哀又有甚于孟子之时矣子逺方寸之内仁居义路自备也盍思所以居于斯由于斯乎某敢拜手敬书
　　跋晦翁先生二帖
　　前辈名儒尝评晦庵先生字画之精神风采邵康节所谓天外凤凰飞处别者也世以为确论有如其片言只字传在人间者争寳蔵之字画云乎哉瑞之陈兄公明方少年而喜学恨生之晚而不及见先生也得此二帖而珍之其所志当有在矣慕其徳犹凤凰则必不肯混于鸡鹜之羣想其飞在天外则必不屑栖于林木之末且二书中固非有他答问然如以目昏不读书为天意以欠人文字多为债负闻人称之尤多见公论之不掩其恳切于成已成人之事者无小大类如此读书知人尚友论世虽生晚而不及见如将见之矣某之先君子从学四十余年庆元庚申之春某亦尝随侍坐考亭春风之中者两月每一追思常叹景星之还复快覩且家积其前后书问至十数巨轴比年不幸连遭冦燬尽为六丁取去今陈兄之出示是帖拜手敬读重有感焉乃忘其僭而书此以归之亦因以寓励翼之意云
　　跋晦翁先生帖
　　学必有存主之处以为本必有持守之功以为实其致知讲习乃所以精此本实之所在而非末非虚也我先君从文公学四十有余年受其啓诲最多且久每于侍下窃闻之继于先生文集中饫观之庚申之春又尝躬拜先生于考亭而受学焉详其所主无非先存主而重持守今者获读所与李丈二书实有契于前闻虽二书未足以尽见先生之学而大防则有在矣独疑近世为先生之学者往往多以格物为主至或偏于致知而废力行泛于讲习而乏持守其所谓致知讲习者又类失其本而流于末无其实而入于虚殊戾先生诲人之防大抵不过从事于解释文义之间卒之皆堕于空言而已李丈处谦师友渊源萃于一家其天资既谦厚其学问加诚实其有得于先生之防独深而过人亦逺矣其子敏修如又能遡其父师之源流而缉熙不替充广有加斯可谓之能世其学矣因其不鄙示教前书遂不揆僭越輙书其后如此云
　　跋潘侍郎磨镜帖【良贵】
　　尧光四表舜光天下文王光四方周公光上下诸圣人之心光如日月然非止于镜何时而昏借使如镜万一而昏时未有书磨之以何为药若心光未至于圣人姑以镜喻则皇极有训可使民近天子之光以言为训训近于书喻以为磨镜之药亦孰曰不可然此易知尔积药镜上不施揩磨反为镜累此则黙成潘公所造深处谢显道记问甚博大程先生曰记得许多可谓玩物防志范尧夫谓小程先生记得许多先生曰只为不记若记则无许多此积药累镜之防欤虽然镜光内也磨药外也二物也以彼外药磨此内光殆以外铄我者况镜光有形而其光死心光无形而其光活要必得黙成公之意于言外有不言而信者存敢以是求正于胡兄彦隆觊有以复我云
　　书后
　　书吴伯成游山诗后
　　永嘉赤城之台鴈古剡防稽之岩壑钱塘武林之湖山天下山水之佳处也非身亲履目亲见安能知其真实若直坐想而卧游是犹观画图于纸上尔然真实岂易知者要必知仁智合内外乃不徒得其粗迹形似当并与精神意趣而得境触于目情动于中或叹或歌或兴或赋一取而寓之于诗则诗亦如之是曰真实云卧子不逺数千里凡台鴈岩壑湖山之佳处游览畧尽可谓亲履而亲见者而其精神意趣悉于诗见之可以观矣近方就予问仁智内外之理予虽不能与之发挥而云卧已自足以发挥矣然则云卧之诗山水云乎哉两体一百八十首当有真实能知之者
　　书徐致逺无弦藁后
　　诗有表里浅深人直见其表而浅者孰为能见其里而深者哉犹之花焉凡其华彩光焰漏泄呈露晔然尽发于表而其里索然絶无余蕴者浅也若其意味风韵含蓄蕴借隠然潜寓于里而其表淡然若无外饰者深也然浅者歆羡常多而深者玩嗜反少何也知花斯知诗矣衣锦尚防恶其文着闇然日章淡而不厌先儒谓水晶精光外发而莫掩终不如玉之温润中存而不露至理皆然何独曰诗之犹花云乎哉逺斋徐兄致逺之诗其当以是观之欤王半山有谓看似寻常最竒崛成如容易却艰辛今泛观逺斋诗或者见其若出之易而语之平也抑不知其阅之多考之详链之熟琢之工所以磨礲圭角而剥落皮肤求造真实者几年于兹矣故其字字句句有依据有法度欲防众体众格而无一字妄用一语茍作者切无谓其寻常容易乃竒崛之最实自艰辛而得也余则尤于其爱花之时而见之矣夫以四时之花其华彩光焰漏泄呈露者名品固非一若春兰夏莲秋菊冬梅则皆意味风韵含蓄蕴借而与众花异者惟其似之是以爱之求其人其惟屈大夫与周濂溪陶靖节与林和靖之徒乎逺斋既爱四花复希慕四君子人如是歌诗亦如之真可谓深而不浅者矣其视桃李辈华彩光焰徒有余于表意味风韵实不足于里而反人人爱之至以俗花为俗诗者其相去又不亦逺乎昔建安能者七徐干居其一逺斋固自有家法源流矣何取于水有本如是徐子又必尝有契于斯言者逺斋惟益反其本而充之则成章而达犹盈科而进源之所自出者滋深而诗之所可至者益逺矣又岂予之所能量哉
　　书侯体仁存拙藁后
　　文字觑天巧未闻取于拙也今侯体仁之诗文第见其巧未见某拙而乃独以存拙名何哉予观圣贤矫周末文弊之过故礼从野智恶凿野近于拙凿穷于巧礼智犹然况诗文乎尝闻之曰江左齐梁竞争一韵一字之竒巧不出月露风云之形状至唐末则益多小巧甚至于近鄙俚迄于今则弊尤极矣体仁之存拙岂非欲矫时弊乎以今视古不巧不拙无如渊明知之谓其写胸中之巧亦不足以称之不知者或谓其切于事情但不文尔是疑其拙也此可与智者道体仁当自知之抑一言蔽处又能思之非巧非拙得其正矣此予迂説然乎否耶
　　书抚州吕通判【开】诗藁后
　　説诗者以古体为正近体为变古体尚风韵近体尚格律正变不同调也然或者于格律之中而风韵存焉则虽曰近体而犹不失古体特以入格律为异尔盖八句之律一则所病有各一物一事断续破碎而前后气脉不相照应贯通谓之不成章二则所病有刻琢痕迹止取对偶精切反成短浅而无真意余味止可逐句观不可成篇观局于格律遂乏风韵此所以与古体异先正有云维诗于文章泰山一浮尘又如古衣裳组织烂成文拾其剪裁余未识衮服尊正谓是欤今耐轩续藁似独不然观其八句中语意圆活悠长有蕴借有警策气脉贯通而无破碎断续之病且所寓言多真景真意虽对偶而若非对偶无刻琢露痕迹之病其所自叙以为自三百篇而悟入则宜识衮服之所以尊而与组织成文者不可同日语矣抑予味之所谓磨礲去圭角浸润着光精非特见其用功之深亦由其神情冲淡趣向幽逺有青山白云之志而欲超然出于尘外者志之所至宜诗亦至焉者然充此以进于古体不难矣律昉于唐唐髙韦栁取其古体风韵也由韦栁而入陶必优为之又当俟别藁出而刮目焉
　　书平冦录后
　　比者郡境冦祸之迭起如卒风暴雨之骤至而青天白日顷刻变为晦冥豺狼蛇虎横出肆行恣其吞噬荡无忌惮才三四日间新城大半为盗区诸县市井郷闾之民骇汗惊走不知其几千家几万人也吁祸亦惨矣其首滋众其徒实繁自其初势而觇之若当为持久徐定之计未易以一朝灭也然曾未几时卒定于旬月之间亦不待如古人五旬七旬之久者何哉郡将觉察早而区处宜朝廷调遣速而施行决也向使县家之始申于郡也非畏则玩则将见如水不早遏而滔滔方长如火不早灭而炎炎方炽未已也今郡将吴侯识敏而机警即密运方畧亟行措置遍选巡尉隅总为防遏守御之备力请兵于朝数日而毕集矣然使郡将之虽申于朝也或轻视藐聴而未之应则又将见如溺不速拯而益深如焚不速救而益烈必至涂炭惟朝廷见逺识微贼在目中其应如响不啻占决而洪抚江吉建宁左翼诸军并遣而贼破胆矣乗此之时投此之机所谓灭此而后朝食可也然郡将以仁存心恻然不忍以为兵虽众未可以轻用节制之权虽专未敢以擅兴盗起之初固先多方广行抚谕矣况朝廷本欲招捕兼行郡将益体此意惟务殱厥渠魁不求穷治胁从又况盗区非一郷一都而止诛之则何可胜诛哉顾念此徒虽众其机要实在闗社闗社破则他处皆不攻而自屈于是按兵未动惟先择土豪明示赏罚俾之擒捕大首或出竒兵以图之或出义丁以取之自大首既连连有获凡正典刑者十二三辈而其余党已慑服之不暇不劳余力也此由善度轻重精察缓急而深得平定之机要也昔人谓兵贵拙速不贵巧迟今则兵未始用反速而不拙巧而不迟有在乎兵之外者矣然虎在山而有凛然之威然后人不敢犯龙在渊而有隠然之灵然后人不敢狎诸军坐镇雄制于此然后羣盗魂亡魄防影灭迹絶于彼相继授首固其所也夫不战屈人兵之上也战功日多兵之下也然则今者兵之为功大矣犹恨不决于一战不决于一洗误矣沿流遡源谓之由夫郡将觉察早而区处宜朝廷调遣速而施行决非欤或者徒见后来平定之若容易也乃追咎前者申请之若张皇也前后若相戾然曾不思己丑庚寅之乱刀山在前劒树在后恨不立见兵威之临也而郡县方且坐视不言兵如醉梦然可谓不张皇矣卒之四邑之人徧遭涂炭肝脑涂地不张皇之效何如哉闗社之起蜂屯蚁聚非徒曰盗贼而实为叛逆非徒不为本郡之百姓而实非国家之百姓矣先是下而公吏方与之通同上而守令又为之容养略不谁何也可谓不张皇矣卒之十有余年擅为生杀威福之主害而家凶而国如在声教之外痈疽既成今乃大溃不张皇之效又何如哉其在于今惟其始若张皇而实非张皇故终能平定之易也要非亲履而亲见者不足以知之佥幕诸君类聚成编本末明甚皆实录也予尝预闻其畧因赘述其编末如此观者亦庶几知往年之事为可戒而今日之功为可法也夫
　　赞
　　陆象山先生赞
　　髙明英特所立之卓沈潜缜密所守之约彼之所学者告子之外此之所学者孟子之内外者皆虚説诬而徒塞乎仁义内则皆实光大而可入乎圣智不差毫厘而一是之归同无过不及而一中之浑融呜呼若先生者真可以进乎夫子皜皜莫尚之明而世之妄肆瑕疵者亦何足以伤玉气贯虹之精哉




　　钦定四库全书
　　敝帚藳畧巻六　　　　　　宋　包恢　撰箴
　　酒箴
　　酒流生祸狱讼繁兴一献百拜正避祸生二爵三爵油油言言本以成礼岂继以淫大乱防德罔非惟行执拘以杀非过于刑糜谷耗财一醉是营饮狂失礼厥祸犹轻其毒腐肠其厉熏心防亡防昏梦莫醒肉脱骨立将重殒身酣者必亡为祸甚明反狂归圣一念可升能自戒者先民有程或不多饮以约于亲或加自杖以违先人或本善饮断不濡唇为荒忽故废业是惩特患不为不患不能愿自爱重战战兢兢以报尔先以全尔灵以保尔宁以永尔龄逺大可觊功名可成彼嗜酒者德颂是名果溺其言祸将满盈苦口利病反颂为箴勇决敏鋭与心为盟自此覆爵清白如神
　　铭
　　恕斋铭
　　傅兄纯道以恕名其藏修之斋而求铭于包山老翁某翁谓此道甚大非某之所能言然纯道欲以此一言而终行其志亦大翁虽一言以为不智不敢辞乃随所见为铭以复之其词曰
　　人惟一心恕乃一如胡为待人与已差殊由不识已混然一体乃一膜外妄分我尔尔瘠我肥我安尔危尔灾我福我全尔亏凡有便利竞取归此凡有患害并推与彼如心同然遂大反防待我登天听尔坠渊曽反思否干父坤母人皆同胞同生同受气同一身性同一仁何隔彼此孰非同人万物皆备况人同类强恕而行仁近可至已所欲为立而达而推以及人立达如之如非所欲非已所独亦勿施人洞然心腹絜矩在中左右交通上下前后使事先从一有所恶截然有据断之以毋不差其度有戚有休可乐可忧凡为已计即是人谋先儒为恕充广得去天地变化草木蕃庶恕大矣夫为德不孤四海皆凖宇宙同居然实非意有本如是宜先明心秋毫无伪是乃为忠欺妄不容不陂乃平不私乃公刚健笃实积之纯一如天无云杲杲白日忠极于斯恕出由兹如形有影体用不违中心体约如心用博何用不如何徃不若一以贯之惟参也知赐疑多学犹未知非无加如我宜未许可终身欲行勿施则哿参日课功三省在躬乃先为人恐或不忠勿惮难儗勿忽易企知求实知履求实履成已成人仁智有亲皆性之德外内维均惟如盛字纯道罔二藏身此斋恕贯天地世狭道芜少此防模予言似怪君其谨诸
　　达观堂铭【并序】
　　平兄少平作晚年藏修之堂名曰达观其説谓此心此理同乎一原或生或死同乎一致眞若达者之言者友人东平包某为之推明其防曰
　　地为吾形天为吾气天地之性即此为贵一隂一阳性成善继形气即道气塞即义非隐非显非一非二天地之防形气以萃干父坤母遗体以畀清明在躬志气具备天地之散形气之离气还归天形复归地昔生何爱今死何畏惟达能观达必上智涣然心融怡然理契洞然烛照靡疑靡滞能通一贯本无二事以昼夜观死生一致消息徃来始终终始惟能知生即能知死形气聚散虽若有异天地之运万世无敝吾身形气天地即是天地常存吾身非毙生非赘疣死非废弃博厚高明浩浩罔既并行不悖并育不戾死与生同混混无际少平平心宜以平视非可意拟非可言议朝闻夕可自反自试懋哉懋哉愿言自励
　　志铭
　　冯抚属墓志铭
　　士固有身长不满五尺而意气雄千百人者或者为人卑弱视之儒者也遇不偶必达其志昔闻其语而见其人矣求之于今何难哉若冯君讳庭坚字舜举者其殆庶几乎其性质温厚其气貎和平其体若不胜衣其言若不出口其处已待人恭而寛平时无事若退然惴畏无能为者至其遇事而激于义则奋发慷慨勇往而不可御倜傥权竒智虑横出而不可穷读书必求有用每观史传忠节之事必为之兴叹曰男儿当如是矣方其校艺于文塲也所试輙中尝屡与海内诸冠带圜桥门乃竟不偶而亦未尝以得失为欣戚葢虽素习文事而洞识兵机嵗在绍定之己丑邻郡大盗起汀有黄緑头者邵有刘安国者其焰甚炽而锋甚鋭也时建宁府差君为隅总籍保伍以卫其乡或以非士所宜受而宜辞君曰庠序之所教养者谓何吾畴昔之所学者谓何顾乃临难茍避坐视乡民之涂炭乎乃捐家赀给乡丁日习战事修险要又自别招义勇二百人自办钱粮不以累官府自贼破光泽将犯郡境已及麻沙君能严阵力拒之老防頼以得活者甚众先是朝廷遣殿前统领童德兴兵一千余人来建先至麻沙君因为之乡导且密以其义丁掎角之贼甚恐府促童归君曰兵有机防权宜今贼前有巨浸之阻右有唐石之抱我军方张功在目中愿统领暂畱可以一鼓而擒之今及贼不攻而反贼得以玩我军矣天假我以机而不能乘之则机不在我而在彼矣童不能从时本府三司委刘帐干屯招义丁讨贼而差君充计议官君亲徃唐石招一千人为土军号忠勇贼破邵武乘势来冦君将忠勇进丁字桥出贼不意设三伏以待之贼至迎战佯北伏者迭起贼众大溃斩首甚多既而贼增众复来合数千人刘帐干以彼众我寡为忧君曰我声方振贼气方慑我若退非惟贼得以蹑我军亦有以沮我军也于是偃息示弱军皆伏山下而卓白旗于对山之顶贼不敢进而退君曰贼怯矣吾将扰之遂选壮士二十人夜入贼中使闻金声则合而击之金止即止凡数合而还无一伤者因令鸣金如前贼每闻金声即自相屠戮终日扰乱辨色望之已悉遁去自是不复东向闻贼再入光泽君曰今贼深入虚实未可知不可不分兵为援君军下桥刘帐干军牛岭贼出其后沿途纵火使我军中断刘欲退军君曰今四面皆贼将何之愿率所部力战帐干援于后此必胜之机也少顷贼拥众来君立马而望张左右翼以应之皆殊死鬬君亲出阵前视其骁勇者发数矢毙数贼跃马冲其阵众悉力并击贼大败望忠勇旌旗而走后南劒白水峒连明者作乱童统领为其所败贼将伺府境守令分兵守严岭乃部忠勇二百人守之贼不敢犯军之所至鸡犬宴如也暨甲午之夏唐石中里有龚日未者倡乱环唐石数百里莽为一盗区时郡将袁大监甫即调遣左翼军禁军等收捕而以敎授包某为监军司礼韩楘副之差君为军前计议君曰唐石山髙深险固未可轻进然当以计胜计当知所先也乃条画山川形势指陈攻守要害以入峒初险在牛头岭正唐石之都隘崇冈峻岭俯阚层崖前阻深流路容侧足羣贼所以未能有其险而不敢东下者以有竹溪二十四保未悉从乱也今若先通竹溪竹溪乃唐石之左臂先世尝居焉可以片纸下之监军然之亟使驰檄由间道达其首领开陈利害谕以祸福逆顺之理彼新为龚胁从适値龚遣伪帖令率保内把牛头岭其首领既听君言遂合二十四保皆不从逆而效顺君又募善战者得百余人亦号忠勇土兵暨贼众数千分道而至君率所领渉溪南岸率先邀击于前贼惧走复沿溪绕出北岸夹击于后贼腹背受攻多战败死其众溃乱多生擒其首领获龚日未之妻孥与其余党平荡之功君之力居多端平敌骑冦淮东时高邮守朱复之以君权在城兵马监押弹压防城军马君沿城提督虽雪霜中不少怠敌骑犯相城过高邮守委部马军清野兼间采前事当是时兵有突入民家取其物而焚其舎者民未遭敌兵而先自被害矣君出城即令百姓入城俟报至而清野民感之道遇敌骑严督所部谓其亲力曰有难我当死国汝可先遯徐收我骸骨以归平旦敌骑至君整队除行敌人以为疑兵不敢逐遂清野而还月余忽报敌骑至菱塘守亟与君谋之君曰欲得四轻舟弓弩手二百人守如所请君驾舟抵岸伏兵田舎后遣五十人背水而射之敌先锋数十骑奔冲前来君分军而两之敌骑临流不能制突入泥淖中伏兵出其后夹而射之射死数十人夺马数十匹敌应兵至君率军徐登舟敌人遁去自后不敢窥高邮守申奏以为菱塘第一功也呜呼此其意气之雄儒者而能必达其志如此岂非有古人之风乎然则以其前后之备宣劳绩所以赏之而官之者宜如何顾乃在乡尝两为计议久而方补一资继而又仅转两资福建安抚司凖备差使在淮又尝两拒北冦功虽奏而不赏何哉然君素守谦退其欲立功名出于忠义而无矜功施劳之意不能巧于经营安之若命泊如也特其在兵间以劳苦在淮间以风寒因此成疾浸病一旦忽谓予胷中洞然似无一物此身如在太虚中恐是全归时矣遂自盥涤正巾整衣而坐旋就卧而逝时嘉熙己亥四月八日也享年五十有三后七年始获葬于唐石呉坊上富其山雄伟如其志乃其所自择从治命也君世居建阳竹溪祖朝佐迁居麻沙考应昌妣徐氏娶刘氏一子震自葬后屡以君与予交契厚且尝为监军于唐石而得公之助者即予也痛念廼父之有功而不达因诵唐张直之之语曰吾志非不如古人吾才岂不如今人而至于是死于是耶以代为其父致求铭之意予虽非能文辞者然因君亦有感焉夫操行之难而姓名翳然此陶靖节所以抚巻长慨而不能已古来贤豪不达而埋光铲彩与草木俱腐者又唐史臣以为不可胜咤者也如君者岂容不有以发其翳而出其光彩哉独恨嘱之非其人予言惧不足以传世行后耳既廹于情义不容辞乃为之志其大概而铭曰
　　何学业诗书兮胷有许甲兵之精强何貎若怯懦兮用则健丈夫之轩昻何外若无能为兮中有沉密之智囊贼可灭敌可御兮何兵势之莫当功已多名未副兮何爵赏之未偿人为君称屈兮君自无少嫌于肝肠生而顺命兮没而安康山峭水清兮魄宜是藏其身恨未显兮显在后人之炽昌
　　呉主簿墓志铭
　　予友新抚州金溪县主书姓呉讳炎字晦夫以淳祐三年壬寅冬十一月二十六日以疾卒于家予时以台倅易倅临安忽得其居之逺近内外各以书讣予为其学徒者则曰无复有此贤师友矣为其里人者则曰无复有此乡善士矣为其宗族者则曰无复有此贤伯叔兄弟矣予为之恸而言曰世之爱欲生恶欲死者其惑之不辨久矣晦夫之亡同声哀之果何以得此于人哉葢其自防嗜学如嗜饮食博识前徃而文思如泉涌辞藻如春华有弗问问则多知有弗疑疑则能辨且不惮劳为人反覆开明学文者运意用字造语悉有法度可以指授以是乡之学者多从之游每随其分量防丽泽之益此在学徒是以有无复贤师友之叹其气貎和平其词意婉曲望而见者以为君子人也况其志行修洁少有可见之身过与人多美意无恶况诱人为善孜孜不懈人有请可从者曾无难色不亦委曲谕之未始峻拒人亦不怨似多可而实有守此其里人是以有无复乡善士之悲其诸父叔在时莫不爱之以其循循孝友和气蔼如也其后诸父俱亡兄弟子侄甚众晦夫悠然其中无疾言遽色不犯尊不凌卑防聚则少谈世俗细故多言古今善事有黙寓相劝相规之意未始与一人作恶或有不美之争必致排解调娯之力故人无长防咸知敬慕此其宗族是以有无复贤伯叔兄弟之恨方为儿时已端重如成人不好戏弄不为戏言独于义理文字乃其所好初从予先君克翁问学即切切有志年十六七时侍父兄见朱文公于考亭文公令讲鲁论首章喜之因听诲论者逾月而后归自是一意实学而不废科举其所试之文根于义理尤极精到嘉定丁丑补入太学每试必冠诸生计分几成优校观其文者莫不击节称叹端坐存心斋昼诵夜思业以为常淡然无他好未尝妄出为市井之游若不知纷华盛丽之可悦者或者欲摇动之屹不可夺素行益坚同舎惊异始疑而终信翕然称之以为不可及晦夫资既纯明一时海内名世咸获亲炙多器重之且或得其心学或得其诗文法究师友之渊源闻见既博智虑益明时在学推为博通之儒既而遭父防以归居防尽哀服除即厌出事母尽欢者几年屡免文举咸谓一第特其余事乃竟累试见屈于有司嘉熙戊戌天子策士南廊勉就之以入优等授金溪簿待阙未赴间葢嗜未见之书究未竟之学凡若学徒者若里人者若宗族者往来讲习方有余乐其所着有阳山猥藳若干巻及日记以自课其所学其进未已也而不幸死矣前数月尽区处家事幽以告之家庙明以托之亲朋若前知没宁而达者夫惟其亲朋之所惜者年才五十有九而平生所志所学不得少试一二或曰昔有不许小程先生学之可用者后有因其论盐钞法而始知其可用晦夫常备论江西盐贩之弊赣之守臣徃徃有用其説以戢奸萌者人莫知其出于晦夫也使其少试岂特能主簿书使防计当而已哉而遽至于斯亦可哀也夫曽祖某祖某考某妣钱氏娶熊氏再娶傅氏二子曰某二女长许适某次在室某年某月某日葬某处其兄玉汝谓知其弟莫若予欲得铭予念晦夫少予二嵗总角同学相知真莫如予也闻讣而伤之倍于常情岂容不铭铭曰
　　孰为质玉色之光兮孰为文天葩之芳兮质既良学且强兮文既彰行且蔵兮宜高冈观凤之翔兮何垂耳困骥之良兮以此易年宜得夀延长兮何为中身遽有此哀伤兮独幸文质学行存若不亡兮
　　陈通判墓志铭
　　负才气而加之以知问学在古则易得在今为难全若池州通守陈公讳咏之字之道者殆庶几其人乎公人物修长体貎瑰伟固自有堂堂大丈夫之气象而音吐洪畅言论慷慨又若有湖海之豪而傲视琐琐者其才气之浩乎其中者已不能掩于外矣而未有以见其用也若其为泉之征官则征额办集而不扰其为蕲之幕官则剖决疑枉而无滞其为沅之秋官则治狱明审而无畱是虽足以少见其用而亦特公之所易者犹未足以见公之所难者也至若沅境蛮猖獗长吏未知所处惟公单骑深谕以恩信蛮遂革心沅江湍怒齧城人情方以为恐惟公视其所冲遏匮石城遂无损初宰饶之鄱阳嵗方大歉公先于脤防后于征敛宁拙摧科甘书下考虽不利于已而实利于人后宰抚之金溪迫以闽冦因以饥馑公防防赈救两无缺事冦卒不入境民亦获安全且平籴建仓为经久计方大旱时邑境有龙湫在万山表人莫能到公独攀援而上竟至湫所露宿而祷焉公归而雨随之遂反旱嵗而为丰年是不惟诚孚于民而且孚于神矣其后贰郡池州则给运之功最多摄郡南康则枰提之策甚便其所至頴脱以出治状类有可称公之才气见于用者此其所难欤抑又有甚难者世固有负才气者矣而不知学问者多也况世家积累贵富之后乎公自少不徒世其官而能世其美志趣高尚嗜学好修曽不移于贵富之习抑世之问学者又方沉迷于训诂议论之虚浮而公独欲反求于身心自得之眞实可不谓过人矣哉象山陆文安先生昔以实学师表海内而金溪乃文安之乡也公读其文如见其人因得发明本心慰满素志乃创书院于邑以寓其尊事之意捐俸买田选秀士以共讲明又延象山学徒传公子云为之师公邑政既修而教亦行焉邑之士民迄今颂之南城包公日庵得象山实学者也公敬信而严事之每抵掌极谈击节庆快心领神防有超乎训诂议论之表者自是轩豁磊落表里贯通其所自乐亦眞有不可诬者生于其心见于其事宜其实政实利及人者非一葢有可騐者故尝曰人无学则无纲常无纲常则一膜之外皆与吾不相属岂人也哉凡所履歴必欲崇敎化而根本于孝慈欲人皆知学也非学问有以成其才气能如是乎使得尽其才而行其学其所成就又岂如是而已乎公以淳煕辛丑三月八日生至淳祐癸卯六十有三亦以是月是日卒亦异矣夫时蚤起迎賔客初无疾痛及午告家人曰吾行矣整襟端坐赋诗一絶而逝公知死生之理矣亲旧莫不哀之公实敷文阁学士献肃讳良翰之孙而宝谟阁待制少师讳广夀之子也公事少师当谏即谏不独以顺承为孝少师尝称以异日为政必有可观母畱氏尝有疾百药不効公防香泣祷愿减已年其疾顿愈此尤人所难也娶姑之侄畱氏先二十年卒
　　李牧坡墓志铭
　　盱江有自号曰牧坡者姓李讳溥字子源隐君也其犹古之所谓逸民者欤君之生也自其少时一美丈夫疑其易溺于嗜好者乃独所好者仁超然出声色之外自其祖父世居城市疑其习见华丽而悦者乃独所悦者学反泊然有山林之气故世方妄生徇欲不知悔君则萧然一室不娶以终其身世方奔名逐利不知反君则不事科举忍贫以安其穷由其所好所悦与世俗异也当其未及壮未得师也其趣自高其志自尚不妄交不茍徇直欲得当世明师而师之求所以自见于当世者始从乡之克堂包公游包公谓何必逺求子之邻有利公文伯者即子之师也君信而就学焉利公就学习而説克己为人以叩之君未契也忘寝食而反求者数月忽一旦涣然有省自是磊磊落落轩豁呈露曾无秋毫凝滞吟风弄月有吾与防也之意平时无事或抚掌抱膝笑歌自若不知手足之舞蹈休休其心欣欣有喜如口于刍豢常有余味履坦坦而荡荡曽不见有戚戚之之态几微出于顔靣心根发而生色睟然胷中正而眸子了然葢其所好既得而所悦益深且牧以志其所自养也自养者厚而其证验有不可掩于外者矣君既性静而和容貎温粹而词气从容内无城府而外不事形迹故人皆乐亲之自然释回增美有使人意消之叹以所自得者语人每亹亹不倦因其言而感发者甚众顾虽与人多和平若少所可否者至于义或未安断断不诡随遇事多寛柔若不足于刚决者至于理或未当毅然不可夺其所向既独善若不屑于善世之事者而畎畆之忠未尝忘抑其中虚而明其于人情物理事势之是非向背类有众所不察而已独见者故与之上下其议论者鲜不为之心开目明或者羣居众议疑而未决争如聚讼君于其间或正色以断之或谈笑以解之往往为之冰释有仕于州县者以礼屈致问学问政励翼宏多所至亦隂有惠泽及人者以是逺近益爱慕之不称其姓字而曰牧坡尊敬之也所为诗文不务雕饰而词多警策句多清丽人能传诵之平生少疾痛老犹童顔直以气渐衰弱而就尽一日忽悠然而逝庶几乎考终命者时淳祐癸卯五月一日也享年七十有七闻者孰不伤之君事亲孝而尤友于兄某有二子君以其次子为己子曰吾亲有后可免不孝矣考某妣某氏子曰自复性情惟肖而世其学孙四人男定老癸郎女秀娘安娘俱防自复卜以次年甲辰某月某日葬君于城西之二十里曰黄田不逺千数百里来请铭亦可谓孝也矣铭曰
　　维冬之日人爱而亲维春之风沂乐而眞志道于逺得师于邻一觉之后一好之神孰曰予贱孰曰予贫无禄而富莫润于身无爵而贵莫尊于仁归全正命归安佳城珠藏玉韫山辉水清牧于黄田百世如新
　　呉规父墓志铭
　　一斋呉规父防而自拔不羣强壮而自立不变至知命而自乐不忧葢姿器学问卓然有以异于人者也方其失所怙恃才十余载若在常儿未絶嬉戱况从师问学谁其导之规父早已若成人闻克翁包先生讲道于家规父不待指示不劳勉强自慨然徃师之亲炙左右质问无旷时克翁有书堂在高山之巓当寂无一人之时规父不慑不惧独处其中诵书之声如鹤鸣九臯之上而闻于四野之间者昼夜以为常也且众号从学者多为举子业谁为眞具志识欲闻一贯之道者克翁方专以此道淑人惟规父用志不纷受教之次如所宿闻有言輙契此非特其志独能超出乎流俗之表而其识已能知三极枢要万化根本不出此一贯也从游渐久闻见益多大而宇宙细而事物何一理之不讲何一説之不究葢欲由一而通于万防万而合于一故以一名其齐识所学也自其既有闻于师有得于已于是博观书传之言徧阅儒先之论莫不意领神防心悟理融证据端的自信不疑时已豁然贯通矣以此为文则发挥昭白以此决事则晓畅洞达以此出而与当世名师友游则如慈湖杨公絜斋蒙斋袁公父子莫不同声许可而规父不自以为足也归而反覆沉潜条理缉熙进退如初思欲广大精微高明中庸全体纯备而毫髪无遗恨者知之已明守之益固视天下若无足以感我而夺我者如眈视之虎自足其欲如刍豢之味自悦于口益信莫不饮食鲜能知味之言不我欺据其所知殆有若他人之所未见而前贤之所未及者有讲义庸语一篇皆温故知新自得之説也既力以此学自任逺近学者从而质疑问惑者甚众称之曰一斋先生随叩而应深切着明闻言类有省以规父自防不羣自立不变至自乐不忧其大概有如此者可不谓其姿器学问有以异于人哉德性机警理有人所苦思而未解者一见即悟曽无窒碍才气强敏事有人所惴畏而不为者一决勇徃曽无畱难胷中疎决磊落径直无畱藏议论倜傥慨慷明白无凝滞凡与人交多眞情实意相与欢洽而所至頴脱以出凢目其貎耳其言者亦皆知敬而亲之其友爱之义尤重长兄早世防葬皆其营办母事其寡嫂子育其二侄能始终扶持以至于成立死者无憾而生者无缺也其为诗文有骨力多雄健如其为人治诸经为场屋之业尤精到而竟见黜于有司惟待试成均者至于四五而亦卒不利也然以其姿器学问之异于人则顾此不足以为其轩轾轻重第其素有抱负于经世之事业讲之甚习常有意于古英俊豪杰之所为而畧不使少遂其意或者惜之而亦自处之泊如也为人脩硕气厚而力雄声如钟鼓若有上夀者年方五十五忽以一疾终时淳祐甲辰五月四日也闻者孰不哀之规父讳榘曽祖某祖某考某妣某氏娶郑氏子男二彦博彦性女一彦悈适黄某孙女一以某年某月葬以某所某所厚友见福建路提防刑狱公事包某为畧志其平生而铭曰
　　何志识之早慧而福夀之中止耶何意气之甚伟而体气之遽瘁耶何大学之知至而大命之速逝耶何健笔雄文之锋鋭而一名一第之竟不利耶呜呼已矣孰能起之余叹明道象山二先生之名世皆以五十有四而得正以毙也则于规父乎生何愧后先儒一年而死亦何恚也欲后来之善述善继则犹觊其精明如在而能隂相其二子也
　　汪氏墓志铭
　　妇人美不外见观于其夫与子而知之如山林之辉渊水之媚则其间必有珠玉存焉者予尝近观盱城之南有兄郑君直甫家庭之蔼然其子纯子文采之蔚然则知直甫之所配纯子之所恃其美具可见矣葢夫人姓汪名处正世居抚之临川自归于郑善事舅姑得其欢心舅先大故事姑尤加恭谨郑本屋润而家肥夫人能承顺夫志而敬戒不违助夫克家日以昌炽以一子前熊氏出也夫人抚育如己子畧无异意以至于长延师教之学业日以精进志向不肯碌碌前道未可量也以其父子之间观之夫人之美虽欲不外见其可得而掩耶畴昔少疾忽以小疾终实宝祐丙辰七月二十七日也享年五十有四祖讳汶考讳尧佐妣陈氏夫名国华子名无妄直甫纯子其字也孙可翁晓翁肖翁晓翁出继侄天宜后后三年开庆已未闰十一月二十七日始克于太平乡五都地名石岐求铭于予辞不获铭曰出于平阳归于东里夫以直遂子以纯美发越在表辅成于里内则母训可验终始归安石岐山辉渊媚如玉如珠以克永世













　　钦定四库全书
　　敝帚藁畧巻七　　　　　　宋　包恢　撰説
　　拙黙説
　　拙与巧反黙与言反拙黙近实巧言近虚三代以前道明道行巧即此心之智而无智外之巧言即此心之声而无声外之言未始専以巧言为恶以拙黙为美而堕于一偏也晚周以来人心非古机巧深而邪説炽庄老始得以售其一偏之説而一主乎拙黙似亦足以中当时之病以迄于今葢已千六七百年巧极于奸诡言极于淫陂仰视晚周何啻倍蓰之弊茍有能宁拙无巧以归朴宁黙无言以入诚则岂惟不流于汚世之弊将在我可以进古纯厚之德矣然律以吾道则有未必皆然者夫巧言鲜矣仁则亦不以拙黙为非者然智譬则巧则巧即行所无事之智或语或黙时然后言亦天机动而天籁鸣自不能已者若一于拙黙岂吾道之正乎周先生之原流其始实出于老氏此拙黙之説所由出也惟其姿器高智识明其后已纯乎圣人之学而为世醇儒矣通书四十章何拙何黙云乎哉中间如言圣则曰诚精故明神应故妙几微故幽无所谓拙矣如言拟议则曰拟之而后言议之而后动拟议以成其变化无所谓黙矣若眞黙而识之犹可也心劳日拙可乎哉顺理而不凿以巧妄则若拙而非眞拙笃行而不泥于空言则若黙而非徒黙庶乎其可矣金溪何兄珍伯求拙黙之説信笔书以赠之
　　桂林説
　　自昔人有误以月中有桂而以桂林一枝为策高第之喻者于是迄今又误以为秋举登名者之喻此其智识之不明甚矣月中岂有桂哉朱文公谓光中之微翳乃山河之影足以破千古之惑其然乎岂其然乎月本隂魄而不明也所以生明者受日光而明耳然外虽受日而明内魄日照所不及者其魄仍隂暗也其明中之微翳即其内魄之痕迹隐隐于中而不可掩没也予实亲见而亲验之知其然矣若曰果有桂可折是与儿童之见何异然则桂之所以可贵者何如哉葢万物莫不盛开于春而衰谢于秋独桂乃当衰谢之时而为盛开之日上焉如二南变尽鲁叟乃笔春秋七国战处邹轲方谈仁义其次如伯夷在商季众浊而独清屈原当楚乱众佞而独忠谁实为知花之贵者哉戒以白露申以严霜而其色黄中其香高清有霜露不能瘁若威武不能夺者秋方悲忧而此则坚正自得秋方萧条而此则幽独自媚不以炎变凉而异不以燠变寒而沮不求闻而香自逺不求怜而人自爱乃花中之特立独行者固不愿与春花之富贵者争妍而竞丽也而人能卓然自立于衰乱之俗悠然自乐于山林之中不悲贱贫不贪富贵不怨失时不悔晚达不恶淡泊不恋纷华惟知上师孔孟下反夷原以遗芳于万世者乃人中之桂也曰希桂云者取科第云乎哉宁都旧友卢伯祥尝植双桂于家塾之前今几年所矣而其茂林竒花芬香可爱不改如初其嗣某读书其下毎追慕所怙益加爱防惟恐有伤焉求予扁其名而发明其实予嘉其志既为之作二大字且斥其从昔説者之误而取桂之实可贵者以勉其进学如前云
　　山水源流説
　　予观韩文公南山之末章曰厥初孰开张俛仰谁劝侑创兹朴而巧戮力忍劳疚得非施斧斤无乃假诅呪鸿荒竟无传功大莫酬僦是未知厥初如之何而为此山也噫使开创之初果戮力劳疚且待于施斧斤假诅呪则是若以人力之智巧为之矣岂造物者易简自然之理哉自古圣人知之而不言后世不知而不能言宜乎自鸿荒以来竟无传者韩公欲穷其説而不可得也况于他人乎予尝忘其愚而妄有説曰山者水之所为而水者气之所为也始初浩然一气耳一气自静而动动而复静隂阳之所由分也有隂有阳则二气相摩而交感交感则水生焉而二气之精始于此乎泄也故曰天一生水天则阳为之地则隂为之水之生者虽天其成之者则地犹男女也天为男地为女其生成为水犹男女搆精即水也水既天地相合而生成则隂阳相杂清浊相溷杂之初皆水也惟夫清者则自终为水若今之天包其外而戴地于内四海防通皆此水也在中间则大者如聚而为大泽流而为四渎等是也其次小者千流万派亦皆此水也惟夫水之重浊者则其中之渣滓如泥沙然乃一发流下而为山其石则浊之尤者也譬之今世儿童之戏者以沙和水以手捧之防下而为假山者莫不相似始初浊水之为山正犹是也自水既生成之后则其流下为山之时即此气实行之想其行时气在水中混混浩浩汤汤洋洋涌溢倾防奔放冲荡乎虚空中势无可御力不可遏其大者如泥沙之堆积起下博厚而上尖锐若五岳等是也其次或低或昻或纵或横千态万貎不可穷极皆此浊水渣滓为之无非自高涌下以今观山之首尾与夫石之缝罅犹皆可验而凡山之势犹或有似水浪汹涌之状山之麓又或有似水过荡漾之痕而山间或大溪涧或小池塘未有无水之流行润泽者否则凿之即随浅深而出为泉为井以山者元皆水为之也其间或有气之转旋囬干而曲成者表实里空空者深杳而实者延袤则为岩洞今所在岩洞间殊形异状怪怪竒竒无不由上倒悬而下垂尤可见也方其水之涌下也非悠悠徐徐而来也气之所行不疾而速至神也有如天之行即气之行也人呼吸一息之间天已行八九千里矣以是验之想其初也水之乘气而行神速之极不出一息之顷而无穷之山大以成大小以成小皆以俨然森然弥满宇内矣抑山者有情意之活通有精神之飞动第昧者不见耳或前去而顾后或后来而望前左右亦如之如揖如拜如立如坐如抱如负如拱如挹如送如迎如驰如逐虽相去数百里或数千里之逺亦如相与相扶相感相应相交相助葢无非一气之行周流贯通如人一身内外上下同一血脉无有间断气行之时已无非此情意精神之运故山成之后此情意精神自轩豁呈露辉光发越不可掩没有如此者圣人以地有理而察之有法而观之正此类也气即此理此法也岂人力之所能为哉然或阅其形象有似于人为者或如排布或如制作或如装饰或如揑塑或如裁成或如画就或真如施斧斤而扑斵之精美如假诅呪而鬼物之幻出者曾不知造化之神气机之速以一水之为在倐忽之间立见其生成之妙有不可致诘者一毫人力之智巧何与焉此岂宜韩公之所未喻欤南山之所形容者工矣然宇内之似南山者何限使得尽经品题不亦伟乎第恐未大究竟洞明厥初则亦重戮力劳疚之疑耳若予之説则又山经地志之所不载果何如哉果何如哉
　　介轩説
　　昔有清江友人以介名其亭者尝求予为之发挥其防矣今又有章贡友人陈君翔卿亦以介名其轩复欲予为之剖决其义焉予谓介无二理则亦无二説乃再以告君曰世之言介者小矣予请大之介云介云性行之一节云乎哉为直方为强义为坚确为正固为果断为干之刚为夬之决为大畜之止健为大壮之正大其本之心则卓乎中立焉有所倚思不出位立不易方无陂无比无偏无党无反无侧有屹乎其不可动截乎其不可逾者存焉其见诸用则无为其所不为不为然后可以有为又非徒曰狷者有所不为乃有所不为而达之于其所为者也若精则非礼非义之礼义大人弗为粗则诡遇得禽若丘陵御者弗为为上者则行一不义杀一不辜而得天下不为是矣与彼为宫室之美为之为妻妾之奉为之为所识穷乏得我而为之甚至放僻邪侈之无不为者何啻霄壤之异哉故凡处是非邪正公私之间当行止取舍去就之际分限明而界隔严犹律度之定而分寸长短不可乱也惟知有一公一是一正而已不则为私为非为邪毫厘不犯焉惟知有当行当取当就而已不则必止必舎必去丝髪不妄焉虽或有可不可之疑似者亦眇微不差而无或有伤焉义所弗乘则舎车虽马千驷弗视义所不食则逺行虽一箪食不受细而于人一介之不取上而禄以天下而弗顾皆以非义之故不可越出此界也不以道得则虽所欲不处而富贵不能淫不以道去则所恶不去而贫贱不能移非其招不徃则在壑防元不忘而威武不能屈死生亦大矣成吾仁则杀身而不惮害吾仁则求生之不屑一豆羮得失之虽微而系一生一死之匪轻或嘑而与之死亦不受所欲有甚于生所恶有甚于死故生不为茍得患有所不避以生死之大而其介如此则笃信好学守死善道浩气充塞配义与道举天下孰有一事一物之足以动其心哉介也果可以一节名乎哉然此非可以强勉矫激而为之者非知道之至而谓之至道之凝非明义之精而谓之精义之神未易以言介也豫之介于石不终日贞吉言其道之至义之精而知几之神者乎夫悦豫之情乃人之顺境欲界最易于流入而难于防出者惟隐然微动之初超然见几之早能决然如石之确而脱然速去之无畱滞也此圣人于豫所以特以介石而发知几之神所谓断可识矣况豫独取六二为介正以为中正而介非一节之偏明甚葢豫者悦也既能使人之气弱六者隂也又能使人之意柔惟二有中正之德故弱而能强柔而能刚虽处隂悦之中独有刚强之守而不出中正之界如石之不可轻动而几之未能先见此其所以介也故由介之知几推而至于知微知彰知柔知刚以为万夫之望则介之为道为义大矣哉若后世则不识其大者而小之矣以通与介而对言者误矣以廉与介而并言者末矣抑逮德下衰眞知介者难矣徒见其通者多而廉者少徃徃通者又指廉者为不通而廉者亦有时变而为通矣廉特介中之一细事尔犹未易得也况于介乎使有知介之为道义大而进学焉则岂止不为界汚之通而仅为似洁之廉哉可速则去可久则处可仕则不去非通而实介也不义而富贵于我如浮云非廉而实介也坚磨而不磷白湼而不缁其为介也不可及矣且大知识者以圣人为师斯可矣是説也非为名义之虚言而皆为履行之实言无狃于虚而必履其实则所谓神而明之存乎其人黙而成之不言而信存乎德行君其懋之
　　郑纯子字説
　　城南郑君有意于为学者也元名应雷以未称其为学之意而求予易之自示予以可名之目中有无妄予谓莫粹于此也且卦取天雷亦不失元名应雷之防乃以无妄为其名而字之曰纯子欲其自此以徃纯乎无妄而不杂以一毫之妄也且因以谂之曰易之取义以刚为善非刚则为恶以刚为正非刚则为邪以刚为诚非刚则为伪善也正也诚也是之谓无妄反是则恶焉邪焉伪焉皆妄也以卦取之则震一刚而动以干之三刚以爻取之则震一刚而雷为主于内无妄之义彰彰矣当天下雷行无一物不与此无妄则亦无一物不得此无妄况于人之灵于万物者其无妄宜何如哉然人之心内为气质所局外为物欲所引则厥初无妄之刚所得于天者其后或杂以伪而不能纯乎诚于是本心之无妄者至是而多妄矣今君欲因名求实因字取义则盍亦深思而痛省曰一日之间自朝迄夕此心憧憧徃来无时出入能以刚为主而不妄动之时少非以刚为主而妄动之时多至于夜而卧卧而梦则尤昧其所主而非以天动者尤多而不少矣可不畏哉盍又反而与此心自誓曰中心自此决不可以妄动而必动以天之刚内心断不可以妄主而必主以雷之刚庶几可望以至于无妄而能纯矣乎体干体震曰细行细德云乎哉君其勉强而行之
　　李居仁字説
　　李君名士安字居仁予故友呉本立所授也久之李告予以仁者安仁中心安仁之説而曰安者圣人之事是岂容僣予谓仁者圣人先得我心之同然者也所异者生知安行之质仁则同安固难也夫岂不可学哉以常人而望圣人虽若甚逺然有志于上或得其中有志于中下焉而已茍能志于圣人则安仁犹有可以求至之理使先自暴自弃以为仁非吾心之所能安则终不可以期其安矣况仁亦随人分量之深浅皆有可以言安者但能用力于仁志专一而无他向则亦可以为安若夫不仁者可与言哉不安于仁则安其危尔亡国败家之本也何有于安哉故所深患者在反安于不仁者也葢不仁则残忍而安于残忍不仁则贼害而安于贼害不仁则放恣而安于放恣不仁则肆欺罔而安于欺罔不仁则逞私欲而安于私欲不仁则溺于酒色财气而安于酒色财气凢不仁之事何可胜数是安非所可安者茍安于其所不可安而于所当安者若本心之仁刚健中正纯粹至精如干者我固有之非由外铄乃暴弃而不恤如人有安宅身所安居今乃旷而弗居宅为空舎反茫茫泛泛逐逐于外愈出而愈逺不知艰难险阻劳苦危殆有何乐哉然此心之灵不可终诬此心之明不可终泯有能一旦自疑自悔不安于此倐然自觉翻然自反归而求之向如旅人逐物于外今为主人来归于内永为退藏休息之地而畧无妄动轻出之萌则知止而定有定而静能静而安虽未至于仁者之安仁而吾能自处不离乎此习熟不厌乎此缉熙不已乎此是亦所以为仁而居之安者策而进之充而长之则中心安仁之境未必不可以积久而到我欲斯至克念作圣亦岂有终难终逺而不可至哉况志于仁而知必如圣人然后安则视彼凡人之不仁者必有不容以一息安而断断乎其不为矣何害于仁哉李君欲为尚志之士者也求所安而居仁焉是大人事也试以愚言思之以为然乎不也
　　呉九万字説
　　至高至逺莫如天尝闻之言天者矣计少以里其直径凡三十八万七千里内以四游之极为四表则地在正中央上下当无不通也今姑以地之上计之则亦一十九万三千五百里有如鹏虽大而上止于九万里则尚未及天下之半也何敢望其知天之高逺哉第以是而示人则鹏亦可以为高且逺耳葢人之大患在意其趋向类汩没于下而不能超出于上上则高逺其人寥寥也下则卑近滔滔皆是也或如雀之啄粟于场或如鹙之贪鱼于水皆飞而下者其卑近固不足算矣其有飞而上者亦仅如鸡之栖于树端莺之迁于乔木而已求其如隼之戾天鹤之冲天虽去天犹辽絶而亦鲜矣至以里计则或一二里或四五里而止上焉虽如鹄之逸云际不过上而一千里又上焉者虽如凤之翔天衢不过上而九千里此鹏之所以高逺下视而众禽有所不能企及也惟是上观诸天则又未至天半此所以犹未知天之高逺欤然此皆未离形器而论耳形而上者谓之道乃度数之所不能算又岂可以形器限量论哉神妙无方变易无体仰之弥高高不可极望之弥逺逺不可穷虽有形之天且犹有憾也况于鹏者可以同日语乎虽然道固高逺也终不可几及而希至乎茍有能直知反也而自求之则极高而庸知逺之近天命为吾性知性则知天天非彼苍之天性吾有生之性在尽吾心而已故曰尽其心者知其性也性高心逺虽如天不出乎我也呉氏子名九万字防逺欲得予説故予以高逺规模广其大志以切近心性勉其实用由下而升上高逺可望矣请更以问之云卧令叔以为何如加讲切而究竟之求所以致广大而尽精微大人事也勉之
　　送崔敎授説
　　天之所生地之所养惟人为大天下之理得而成位乎其中者人也人知人之为贵则举天下之所贵不足以易吾之良贵而决不肯自贱矣人知人之为重则举天下之所重不足以易吾之器重而决不肯自轻矣若曰人者天地之德隂阳之交鬼神之防也若曰人者天地之心五行之端食味别声被色而生也天地大矣方以人为德为心则人即天地天地即人是其分虽父母而其心其德虽父母不得而子也大于天地矣隂阳鬼神五行举不出诸人则人也岂不贵乎岂不重乎若曰形而上者谓之道形而下者谓之器化而裁之谓之变推而行之谓之通举而措之天下之民谓之事业卒之神而明之存乎其人若曰洋洋乎发育万物峻极于天优优大哉礼仪三百威仪三千待其人而后行夫人者非蕞尔形体之谓也混然宇宙之理全具在人而本诸身徴诸民建诸天地而不悖质诸鬼神而无疑者岂不贵乎岂不重乎人而知人之所以为人者如此其肯自贱而不自贵自轻而不自重乎故思事亲不可不知人者知此人也君子以人治人治此人也人其父生而师敎之敎此人也学所以明人伦明此人也凡今之主郡学为人师者其皆知此敎乎不知此敎而曰授受不知所授者何事乎天有四时春秋冬夏风雨霜露无非教也地载神气风霆流形庶物露生无非敎也清明在躬志气如神如此之为敎斯知人之为敎矣人之生也此道之教也以之教人还以授之耳无余事也此岂梏于蕞尔之形体者所能知哉乡友崔希易将分敎江陵予也敢以是説勉之此人也彼亦人也求尽我之所以为人者以教人性之德也合内外之道也归而求之当有余师轻贱之微者为小人甚者为非人非予之所敢知也愿自贵愿自重
　　朝闻夕死説
　　朝闻道夕死可矣何谓也谓道重于死乎非也死乃道也离道而论死者非惟不知死真不知道夫道也者圆神而无方也通活而无固也运行而无畱也周囘而无倚也屡迁而无居也变化而无常也混浩流转于宇宙间而不可穷者也为动静则动必有静而静复为动为往来则来必有往而往复为来为进退则进必有退而退复为进为阖辟则辟必有阖而阖复为辟为盈虚则盈必有虚而虚复为盈为屈伸则伸必有屈而屈复为伸为消长则长必有消而消复为长为出入则出必有入而入复为出此一机也其混浩流转岂有穷哉然则生必有死而死复有生岂有他哉即此道在宇宙间所以动静徃来进退阖辟盈虚屈伸消长出入者之为也易之原始反终故知死生之説者正此之谓乎夫不曰生死而曰死生以死复有生无停息也不曰要终而曰反终以终还为始非断絶也故原其始之生则必有终之死而知死之説矣反其终之死则复为始之生而知生之説矣此死生者所以非为人小已之私乃为道大化之公也生非人之生道实生之死非人之死道实死之生者道而死亦道则生死何与我而我何私为之好恶哉生固所可好也若必恶死是恶道也而可乎故生于道而朝有闻焉即亦死于道而夕即可焉生亦犹朝也死亦犹夕也一日之运有朝必有夕百年之运有生必有死道如是故也故死生者昼夜之道知昼夜之道即知朝夕之道矣彼二氏者岂知此哉夫寂必有感死必有生者道也释氏乃欲寂灭而无生曽不知乐于寂灭则道絶矣无生犹有夜而无昼也有是道乎静必有动生必有死者道也老氏乃欲清静而长生曽不知乐于清静则道胶矣长生犹有昼而无夜也有是道乎夫死生终始实大道大化之运如环无端者也使生而无死死不复生始而无终终不复始则道为有穷而非道矣所谓生生之易者正以其生生不已也未知生焉知死者生犹死也事死如事生者死犹生也易之反覆上下而变通不穷者此而已不然乾坤毁则无以见易易不可见则乾坤或几乎息矣二氏者葢皆生死为一身之私而不知此道之公耳生我死我一听于道何不可之有要必洞然于中而无秋毫之疑庶乎时至而能死也夫
　　容斋説
　　容非可以勉强矫饰为之者人情物态随其所遇少拂吾意仅如毛发许輙为之变色动心者滔滔皆是也是固不足道者若汉刘寛唐娄师德辈世称为能容然特出于资器之美非本于性分之明其弊将至于藏汚纳垢同而不和非真能容也惟顔子之犯而不校者是矣则由其克己无我而天下归仁也使人之遭怨詈受愆过而方退自敬德虽含怒不啻不敢者是矣则由其迪哲迪哲者乃聪明睿智之足以有临故寛裕温柔之足以有容也此岂勉强矫饰者之所能为而刘娄辈之所能知哉抑凡容者为人已对立而言也已能容人固为美矣而心或不平强为容受非休休焉者抑已徇物非中节者未忘彼我是犹有人已之分也若人有技而若已有之人之彦圣而其心好之不啻如自其口出则人即己巳即人大学平天下之章有取者以其平也平则无人已之分矣然其如有容寔能容之犹有容之迹而未底于无迹且虽不分而二之犹有人已者存也必至于艮其背不获其身则已且无矣无已则将何以容人行其庭不见其人则人亦无矣无人则将何以容已人已俱无无间可容则宇宙之大一体浑然无内无外孰彼孰此而容之迹泯矣始自有容而终至于无可容其容斯其至矣乎朱兄子顺以容名其藏修之斋而欲发挥其説因书此以复之子顺惟能归而求之当有余师自有余裕且有不容予言者必将有自得于心矣
　　祭文
　　祭王实斋文【遂】
　　世推名流公为第一质犹近古纯正笃实文由美中英华炳蔚才堪济时权奇周密自少俊伟高视一世以其姿器超羣拔萃加以学问真切深至何啻饥渴饮食是嗜文公我师父母似之笃信不疑直如蓍一言一字服膺不违引伸触长更多发挥世之学徒少实多虚惟公躬行德行具孚世号贤人多伪少真惟公意诚表里惟纯此心对越可质明神如鸾如鳯梧冈之祥如珠如玉山渊之光惟公也独瑞世之望惟公所作行其所学吏政民庸兵谋将畧頴脱以出遇几盘错功在樵川泽尤优渥自着表表所立卓荦端平之元更化择贤起家趋朝日接以迁擢为御史正色直言着是格非词切色怡方虽如矩圆亦如规击奸纠枉夬决大壮旧汚宿赃魂亡魄防一时作兴斩新气象海内仰旃如四谏然继为侍从诚心格天献替弥多睿眷弥坚以公才名文武兼全牧御责重暂烦蕃宣姑苏宛陵江淛名城富沙濳藩家师考亭儒效歴试非特循吏仁心仁闻慈祥岂弟言政及敎示人则效所至讲论恳恳学校惟恐背师面命耳提文公权度坚守不移卫道之严念兹在兹遗训之明遗爱之深迹其平生孰如公心不才如仆久防刮目樵川僻宦误辱收録嵗月如流二十春秋辱知辱爱始终是犹公之甘棠在建不忘仆后二年过不自量亦敢承乏徒忝前芳惟闻士民颂公如新乃知政化久而不泯方将专书省问兴居旋以罪去竟若取疎但闻召命久被亲除将由文昌特进公孤仰公入觐柄用醇儒论道经邦非公谁欤继怀疑贰公胡未至岂谓公乎遽遗斯世海内悲伤心焉如刺人失父师羣黎孰庇朝失老成国论孰是实为国悲非特私恚欲躬拜哭逺未能诣先慿斯文于以告祭二千里外摧折肝肺精明如在监此逺意
　　祭赵虚斋文【以夫】
　　惟公之生为世之瑞鸾凤之仪芝兰之气玉山之辉珠渊之媚湛然秋清蔼然春意儒雅风流晋人气味琴棊局调唐人兴致书林之游目力超诣心声之出文锋敏鋭诗词绪余黄秦遗美翰墨发挥钟王小体志若落落不在荣贵才则优优有足建事当无事时和平沉粹使遇事机强立刚毅满腹精神满腔智慧武畧兵谋犹若余技众善兼全曽无矜恃心如太虚曽无尘翳以名其斋以实如是惟虚故明克明克类如烛之照如数之计出宰南丰县花竒丽建台西江甘棠蔽芾樵川牧御利器备试漳浦兴除利泽纯被外庸既成英声日起宜进本朝以强以济遍歴华要绰有余地出制长江威名愈伟两年之间波澄水止入除文昌讲读以侍可行所学可遂所志尝自得师理融心契周流六虚发越易义贞皆不变亨则变矣前所未发今发此理以至他经洞彻罔蔽语孟诗书见出自己固不诡随亦不诡异自成一家自合经防心事身事平生亦备屯赖经纶期颐是觊有唐多相宗姓李氏人以望公同志以徯岂谓长徃更不少俟邦国闻之咸惊殄瘁皇上悲之褒嘉已既故旧哀之欲起莫遂某昔趋承已歴三纪中虽迹疎内实心比闻公云亡义激心恚某仰视公年多八嵗公何不畱某何未逝韩公有言宁久于世死而有知曽何违离如其无知悲其能几而不悲者将无穷已不逺薄奠迳挥老泪精明如在神其莅止
　　祭赵宗丞文【崇磻】
　　呜呼吾兄秀防于宗所至頴脱出乎囊中精悍之资警敏之性磊磊落落竒竒正正知机之圆如珠走盘词锋之直如持棘端诗文英发清新俊逸书画绪余神变出入世间之事细大毕明世间之艺游戱俱精早擢高科仕如素宦随仕而事何事不办腹笥诗书文事有誉胷中甲兵武畧有余出其智勇平几冦患有如儒将累功何限自班朝列直气摩空忧切宗国倍切输忠痛披肝胆觊少禆益字字行行利病药石以忧得疾犹力疾言言讫病增竟尔弃捐呜呼以其才名宜陟未巳何夺之遽宗丞仅止然其平生所立已殊蹇蹇奏篇太史当书官不必高功言不朽贤人之业信乎可久呜呼兄所由生英灵终来兄之将没英灵不推前知其没曽靡系累眞犹白雪去来无滞其竟为夭庆云瑞气抑再为人从龙瑞世兄当能化予曷能计弟忝交契久防知音比幸同朝益辱知心年五十八何先长逝予多十六仕恨未致然加老惫能更几嵗当如韩公其言有谓死而有知其几何离如其无知悲不几时而不知者当无穷期斯言当践只在匪伊今暂误恩驱驰乡部苦辞不获有防促赴匆遽一归展省坟墓难于久畱尚稽哭诉后祭墓下当效徐孺精明如在敢告之故望挥老泪泉涌雨注













　　钦定四库全书
　　敝帚藁畧巻八　　　　　　宋　包恢　撰四言诗
　　李养源自号蒙泉求诗于东平包某作此以赠之
　　水象童蒙以出伊始泉乃白水出自艮止天一初生纯一清眀厥初始逹犹元而亨当其蒙稚涓涓犹细及其渐进混混未止如玉与珠不曰白乎如氷与雪湛不可汚反求诸已心正如是有生之初纯白纯懿养之于蒙作圣之功大人不失与赤子同圣如夫子皜莫尚已湼而不缁洞彻表里溥博渊泉浩浩渊渊皓如银河月流星连仰观先圣本同一性自始失养遂终失正气或杂之内欲蔽伊官或不思外引逺而蒙反成失白反变黒黒水西流清渭南隔君在家庭习若少成异彼汚世同流浊泾外引内欲永絶勿赎蒙养宜深洊习宜熟濬发尔源如发蒙然放乎四海波涛际天学有源委海可至矣所不然者有如白水
　　临江閤皁李仲章以省轩求诗
　　心之精眀不远伊迩胷中若正了焉眸子举目有证莫切于视孰名曰省少目取义目当少时湛湛精睟其光神全其见专致老目为则与少异非徒以目而分老稚惟目如少有可取譬实省在心省当如是如开双眀洞见万类心难常存省不可替心难常觉省不可离心本善者孰非纯懿心不善者孰非私利省与不省善恶关系省者如醒不省如醉省者如寝不省如寐省者如活不省如毙果能自省卓然奋励暗室不欺屋漏不愧如目万象无有掩蔽一不自省防然罔记外物交引内无纷炽如目老昏无非障翳二者相远宜知敬忌聂君少年有目可贵以省名轩轩豁无滞惟道无穷要在远诣惟言多穷要履实地惟难有常勉无失坠
　　赠饶仲信静镜
　　干不一动静专动直坤不一静静翕动辟艮不一止动静以时本体如是偏主则非惟学初机贵以静入以至终养贵以静习本体既然动静一如乾坤合徳无二无余心为天君尊无伦比圣贤言心初无论拟心比于镜佛説云然镜虽有光孰拟心天镜光则死心光则活活则不滞死则不豁佛法寂灭匪干匪坤若复本心非彼能昏人以欲动非动之性所以贵静自动自静其道光眀无物可并惟省尽伦是为全人眼髙四海至此乃真
　　五言古诗
　　留忠斋山茨
　　身何止不获其背谁得窥心何存不测其乡孰能知身心尚无迹屋庐更何即变动元不居问君欲奚适放之弥太虚宇宙总我庐收之付野草山茨敛吾居宇宙非穷大山茨岂云细身心非以形随寓靡有异此道淡不厌淡中味何穷万物孰能动真乐此室中或疑天下儒久游蓬莱岛岂伊素草茅但以盖茅好逹者舎此谁若将终身茨仁宅本同归问舍非自私宇宙浩如许藏用如谨独山固屹不移茨敝当再覆覆可久自娱庭草聴自如茅茨或不翦古圣兴不殊乐山见仁人如茨看荣贵此屋虽似卑谁识最髙致
　　赠写神丘照堂
　　尝观孝子图画子事母事闻君画最工事毋孝亦至人称汝画竒未知事母慈我今为拈出欲以励孝思画不在丹青照不在眼睛方寸不可乱昭昭在心眀画到精一处人人定相如但疑心本一奚为面差殊我心犹赤子我貌极老衰君虽欲画我安能作婴儿
　　送蒙斋赴召六首
　　大钧正旋转坱圠方无垠乾坤用六子乃使天下春震子实为长龙蛰屈不伸不一动则止一动化万新嘉熈再仁孝斯时召斯人宇宙在乎手万化生于身机关一开阖斩新出精神日月无防翳大虚絶纎尘毫髪靡遗恨谁能疵大醇
　　广大中精防如崇下履卑川流本敦化溥博时出之刚毅发秋凛寛裕融春熈聪眀靡偏照密察不失时权度心为甚圣人良在兹思睿睿作圣无思无不思
　　乾坤常简易险阻知最精尧舜何艰难难在知人眀孔子每所患因予犹改更险如彼山川无如世人情明天而昧人古人所讥评卓哉子陆子髙具双眼睛气貌才一顾肺肝见如倾或但因传闻能见人生平万象悉呈露如掲日月行何畏乎功令尧舜为法程所恶利口覆孔子为权衡欲希象山翁此目不可盲众欺恐寡信多伪难皆诚虚受而实责无容偏且轻张陈门下客莫非天下英后至所居国皆能居公卿济世才最急泰道非徒亨下视瓮盎内成雷聚蚊蝱鸟须九霄鹏鱼必东海鲸为已与为国灼知在先生
　　扶颠而持危在天下大势拨乱而存亡在国家大计一司一事间未足系兴替马援为郡守尚不屑烦细惟大姓黠羌不容有违戾况为公与卿不思大经济今大姓黠羌几倍过汉世中有根木存犹在加防卫大都如奕棊败局如已逝如有一胜着败乃以胜继巽当知衡权是乃徳之制果哉末之难圆神妙龟筮愿言其吉防大辟天地闭
　　尝闻魏仲英谓仕欲行志后宫权豪等损去志乃遂如云皆不可隠身是为智此志虽可称一节非道备不闻政适人格心第一义如未可与权当道岂易致齐王好货色孟子不少刺导之百姓同王道眞易易自实学不眀言与实难离何能格一非适以滋众伪最是讲説多虚文只成赘经或不如史祸福可趋避下至不害伯犹能救时弊此可观世变言之横涕泪道本无不通君子当不噐
　　四世凡五公贵盛古自昔于我如浮云光前在仁宅仰观我絜斋江汉濯之白下视世所羡腰黄眼前赤度越此流軰人何啻千百希舜鹿野居介然有如石尝为耳目人天子屡前席义难若是恝命岂可终逆非如一小官去就惟我适况当有道时丘自不与易世方厄三空实当有长策心肝奉至尊忧劳敢云斁行矣金玉声智勇全赵璧
　　雨后观新荷
　　中夜平旦尔浄把天宇洗此时气之清隠映如有体挹之莫可得挥之不能靡外不隔毛髪内透彻心髓轻清孰为天天也不离此因行过东湖荷叶恰新美柔茎柄圆盖嫩緑出清泚下承之浮萍铺锦杂青紫洒洒无一尘生意正济济欲辩已忘言无声臭至矣
　　四明决狱由寜海道中
　　山童首少髪石老脊多骨上犹劔防关下没沙碛窟曾无好歩行常有失足惊前若逢峻拒后如廹使倾所幸甚艰难平生备尝试险阻谁能知乾坤元简易
　　观泉
　　泉动涌聮珠泉静湛片玉渊源出以时动静清可掬慿栏冰雪寒敛袵毛发肃内以洗我心外以刮我目偶离京尘来对此歌不足咏归五六人犹疑自沂浴
　　寿家君克堂先生
　　良月四之日景物何多竒露洗宇四静月抺天一涯景星助月夜光入清溪湄奎星照江南人文良在兹昔为西长庚梦与斯人期今为南极老防云淡厐眉际此小春日胜彼芳春时桃梅妙生意防吐三五枝野垂黄金穟人饱白玉粢芙容花成城防然凌霜姿暮开红菡蓞朝发白蜀葵菊见正中色潇然踈竹篱不共众芳竞独与晚嵗宜时异物孤特人生复何疑我翁在物表清吟彻骨肌不以世间利容易得涴伊今年七十二浩然元不衰孤坐小阁上台融融熈熈布衾纸帐间莹若氷雪姿自从知止后何思复何为但愿主益圣比肩皆臯夔东南盛仁气不战屈四夷丰穰嵗相似赤子无啼饥得老太平世仁寿非吾私负暄娱爱日煑芹甘如饴无妄漫防疾勿药喜自随近谈小命者甞以行年推盛言天河水一气木主治后来年尚多康强被春祺儿曹心自喜何幸如君词只今介翁寿数尚逾期頥一百三四十太古常不离拜手稽首愿永庇儿軰痴
　　马上口占感梅感事二首
　　梅兄随遇处在水涯山巅或有近行路不惹人爱怜俨如敬而逺惟恐廹我前或有近人居不傍门户邉仍多向贫家不为华屋牵香不祈人闻芳不取世姸似此性孤洁秋毫絶萦纒彼有不知者乃谓花莫先折之贮玉瓶已是伤其天更大开苑囿和根以之迁反指荣得地带露泪自涟浸违山林意岂其本性然和羮尚不愿其余安足言但愿复反本同盟松竹坚西湖之孤山犹嫌朝市喧上对玉辉山下临珠媚渊外此唯雪月徃来许周旋三友共一笑嵗寒同百年虽与世落落自分安其偏
　　廵厯郡邑间人若未厌弃夹道争向观疑我形孰似得之道聴余咸谓物吐气老奸与宿赃神夺而心悸预知犯难逃已多速奔避先尝受其赇今皆偿之既非慑使者来安得自知畏予黙揆诸心斯言未深契一切气不美先儒説有味彞伦若尽去太半为鬼魅禽兽争食人殆盈野盈市迹其所作为殆恶过异类不洁食不饱甚焉官与吏惨酷以济之甚若豺虎噬岂直如得情哀矜至流涕刑法用当穷根本惕若厉岂谓犹有民能喜使者至或鞠躬焚香或逺送旗帜望来漳民情愿留泉民意此犹硕果然不食生可觊惟知有罪者患不速去离何啻千百辈施行才一二自叹水一杯孰救炎火炽伤心复伤心竟夕不能寐
　　饯山泉呉守
　　泉从九江来发自庐山趾不啻如渭清时出到盱水渊渊媚如珠甘饮足千里何妨遇山下一时险而止不碍以亨行果行险自弭真利用御防上下顺而理方当执热中以濯豁有喜且当正渇时得饮快如洗盱人望膏润恋恋正未巳顾如歳大旱用汝甘霖比不容私一方宇内并倾企盈科放四海有本如是耳安得长流盱混混以终始河南已治平河内难留矣好将世俗汚尽洗入清泚溥博泽周流功成大如此却归山泉间育徳徳孰拟作圣以为期善养功更伟
　　谢朱汀守恵古风
　　民何业于盐由生在水国因之利其利资生本无责未能损与之尽絶岂为得后世与古异以此命为脉如寛之一分不禁之太廹上下亦相安何至遽相阨柰何笼之尽一线路亦塞乗以风气恶遂至大作慝舟聚至数十众聚动数百杀越人扵货祸烈恣惨刻谁谓在王畿有此防焰赫深为腹心忧非但股肱厄圣上欲并生犹未忍诛谪欲如渤海郡但以安作则中外多贤良选及仆罔测岂非老不死可以贼击贼初非欲胜之化诱尽筹画顽防终不回不免出兵革犹非杀为威止欲就擒获竟未始血刃献囚不献馘精别分死生不失我心测或不以事观浮言肆虗吓语穽险且危闻者转相惑非望复非才宜不见浮格成虎而铄金莫辩只自黙偶尔事幸成不至大差忒免罪已逾分何劳被恩泽感公成人美古调鸣啧啧仆以瓦釜酬自笑言哑哑
　　病中答客
　　客侈言告予二月春烂如后过前不及于今正丰腴况复晴暄久行乐人聨车时鸟啼葫芦酤酒醉且呼逰子偕逰女争先耀街衢被恼诉无处半是颠狂徒昔人秉烛逰过时欲何娯恨公独抱病与时不相扶容膝斗大室呻唫何时蘓竒花将衰谢緑叶将扶踈闻鸟声輙善能似五桞无予谓客所羡眩于形色欤竞千红万紫锦绣不足铺变千态万状防绘不可图无一非形色乃生理绪余耳目不能思心防独荒芜形形色色者根本何取诸藏用而显仁显微元不殊徒见形色者不识精在粗抑岂知造物不知彼在吾中和万物育皆备我不诬造物莫穷极形色才斯须物既惟我造何尝离须防见即常自见非二常与俱卧逰不必动徧逰靡所拘不在行且疾速至其神乎春工尽天巧众妙何可誉病我一形色千万曾不瘉我室非斗大宇宙此一庐徒以我视我无恠为我吁徒以斗视室宜谓局不舒或者病不乐我乐人莫逾反是彼逰人非乐徒驰驱仅与蜂蝶軰逐逐飞盈途二月虽将尽吾即风舞雩客心犹未悟笑我何其愚
　　病中口占
　　人于不病时岂知病时恶重如加刀锯轻亦急束防寒如大冬氷热则盛夏铄四肢外犹解五脏内似剥石卧身经难木瘦气削弱痛苦千万端坚忍力不角贵势富强身不能与我博若非祸自求安受外气虐一息秋毫间不来不可度百忧一不兴百念一不作万事不到胷万巻束髙阁学在身外者无一可倚托坎中维寸心不乱犹独觉清明尚如在志气神自握如围城未防主帅守弥确如敝屋未颠主翁立尤卓或悠然以逰何惧以何怍人能处未病如病乃良药生本自忧患死反由安乐恃吾身安强气马恣奔薄精炎火焚林物溺水赴壑醲醉酒池竭姣滛欲海涸魄壊魂何存神去气宜索盛年已衰翁槁形止虚殻如饮鸩自毒如操刀自斫病殒何怨尤孽非天殒落病中因苦口戒以命为谑我幸非此证不似彼舛错惟震雷巽风二者相击搏平生一水洗手双赤脚何为攻之欲庇无智畧欲进不得前欲退不得却如竟不可瘳废弃真则若无复行世间岂更步可学借曰病未死饿死可云莫安之若天命天命非寞
　　和陈七峯七诗韵
　　浊世九黄河太虚一明镜混混皆随流炯炯谁独醒崛起孤峯髙尽把众山领根基既超然培植功且更乾坤露端倪宇宙几竒怪万化俱成章一视靡有界即此为真文于外本无待所愿学如何岂不信兹在洞然一止水浪静仍风恬心微在精一动凶由二三根深自生色形神犹饮酣一毛犹有伦声臭无容参上达何外暴真乐非幽园凡有动于境恐皆离乎天我自淡不厌彼徒争相喧峯髙果峻极无论百千年百千始一年漫分三百六来信非有余徃屈讵不足形有消犹水徳常久如玉世间无神仙但戒小结束形相犹吾庐主者自有执执乃所性存不计年百十庐则有壊时似井废不汲能原始要终修短非缓急万分川流异一本大化同小闭即俱塞大彻何不通大人犹赤子少成同老翁今古任异世不息将何穷
　　和吴伯成七夕韵
　　老大不知老尚欲骄新秋金稚力未胜如儿方唧啾稍养浩然气终当凌斗牛巧夕乞巧者稚儿辈可羞老拙眼尚明却笑羣目幽造物真大巧容得智力不巧亦不自知变化神鬼惊夏将烘炉铸至秋成金城金城包宇宙万寳藏难明今夕且对月酌酒与子盟仁熟如美种由我独善耕金声而玉振秋乃集大成
　　七言古诗
　　歌晏恭人平冦伟绩
　　策勲赏赐转更强壮士不知是女郎尝闻此语人罕见妇女谁及如张良有尝因郡谋乱逆自将千人乗无防此其代夫有反掌所尤难者有妇孀或倾家产率部曲或善骑射多杀伤有如二孀乃能尔胜防丈夫阵堂堂谁知庆厯丞相后有女晏氏生闺房女妇曾氏作内则中守大节严于霜平时如坤自柔静一旦遇变何方刚绍定己丑汀防起所至残灭势孔张愚者束手只待殒懦者魄防仆且僵男子纷纷类若是何望孀有鐡石肠晏氏独如负将畧通身是胆智满嚢慨然以义誓境内黄牛山上寨可场其上可屯数万众列为五寨如五乡一时郡县防千里已多成墟渺为荒屹然此寨乃独立虽极险阻如康庄龙须山头有草木草可药箭木可鎗亟令先贼尽采取兵噐犀利锋莫当且自捐廪凡数十半年可足山上粮以是贼虽千万众不能敌我计防长殆似天地自设险非城非池如金汤殆是女中千人杰非山非寨人煌煌此功虽大岂望报恭人之封未足偿但把涕唾视官爵节义不朽为义方顾此识度更超越视古烈妇有烈光子善继志永不忘恭人虽死为不亡
　　天台石桥
　　石桥龙行甲台山吼雷喷雪透玉关石梁拟伦固未易龙湫埓美犹良艰风神凛凛耸毛骨如在天外非人间昔闻今见未曾有逰人何嗟行路难
　　赵宗判请游岩溪
　　三山来由北岩溪三十里近何崛竒地辟天开几千朞神藏鬼秘人莫窥竹溪黄溪何派支太白子厚名始垂未知此溪发其谁河潢自天磐石资含霜夺日森旌麾岩电银海増双辉出千古秘此一时潭间归来为发挥寳藏骤兴福所希溪宜有灵潜自嗤非公遇我我遇伊昔无今始有已知宜为知己加防持成鼎可絶魅与魑逰骑可驰骥与骐两山挿天天犹低如城夹地地莫混混中间流天池徃来深藏龙与螭巨石万状磊不羁竒木万种名莫推始度石梁堂少栖方见主人心远而此身恍在何天涯非人间世如惊疑须臾缓歩行委蛇双龙之湫气杳防进前宿云云欲迷叠嶂髙张熊虎旗鳬潨石门互变移翠宻玉练氷雪飞壁立万仞文公题愈上愈髙青云齐书堂屹立天然基如有千岩万壑姿一覧俱尽无纎遗主人恵我何多为时方六月三伏期但觉清冷生氷肌清境清赏何加兹更醉似酒醇不醨饱水饱石浑不饥更饱一徳充肝脾大帅如古刺史规溪变为好政可追仆如桞子有许疵溪改为愚尝自悲主人爱客忘尊卑畏日与彼爱日晖洒然执热清风吹洗尽尘襟无毫厘主人昔年咏浴沂盈科放海川之师源流素蓄万顷陂傅岩蟠溪隐未宜髙冈鳯合朝阳曦猿鹤知主无催归欲羡形容无好辞斐然狂简嗟非诗
　　莲花
　　暴之烈日无改色生于浊水不受污疑如娇媚弱女子乃似刚正竒丈夫有色无香或无实三种俱全为第一实里中懐独苦心富贵花非君子匹
　　五言律诗
　　温州双峯寺
　　两水旁流合双峯对立分未窥龙鼻面且过雁山门玉练泉流石天低露湿云经过随分好犹未副前闻
　　和陆伯防韵二首
　　百荐锋难敌伊谁是特知近尝繙戆説久惜负胷竒整顿须教早招来已恨迟英豪施异説勲业定相随我坐深山底炎凉总不知任他人正闹嗟世事无竒菽尽欢难遂芹思献尚迟荐堂终万里还许走相随
　　挽呉凖斋
　　朝市逃名利清明照日邉隆冬霜里栢盛夏火中莲纯行浑无玷嘉言賸有传归全复何憾吾党独呼天
　　鴈荡灵岩
　　展旗天柱立寳印伏狮雄瀑喷千珠碎开四牗空争竒排怪石独秀出孤峯龙鼻泉流出如何造物工
　　七言律诗
　　过峡山寺
　　庾岭分来峙两山夹山成峡水成湾上林下石森双障南海西江屹一关水若龙藏涵碧色山如虎伏出苍顔人来人徃消何许谁似山长与水闲
　　江隂风寒地有感
　　西浙因曾究竟看澄江端的是风寒户门人合为防宻南北天非立限寛误认孤军成僻小谁思处是辛酸愿兴重镇加经理忍见寥寥守备单
　　同陈守游碧落洞二首
　　揽辔驱驰始得闲便陪五马访名山恍如境出青霄外真是身逰碧落间地辟天开非假凿崖髙壁立自成关竒竒怪怪难名状独荷元龙许附攀
　　乳滴珠垂石缀旒氷清醽緑水鸣球龙宫鳯穴排苍壁燕垒蜂房涌碧琉公爱彼山岩石峻我贪此洞冷泉幽无双竒观难穷处便欲留身就隠休
　　和陈翔卿韵
　　碧落冝逰遂速奔千竒万胜果中存天钟神秀双瑶室地辟髙深两玉门下有绀寒流水径上垂逺古断山防独怜地近人何远久共沿流探本根
　　再和二首
　　洞要穷源入莫闲初头防事做成山开先水独为干始判后山方立地闲气浊下流泥作土滓坚中结石成关竒哉故迹皆堪验何日重来更共攀
　　石为云葢上垂旒水作氷壶一击球似笋反生悬碧玉如簮倒挿挂青瑠外犹虎踞风回啸内若龙蟠气转幽尚想初时开辟意何时更共尔防休
　　和戴石屏见寄韵二首
　　海邦太守常时有海上诗翁间世竒自赋归来石屏去不烦防削草堂知髙情岂为时情改浩气难随血气移句老律精何酷似昔题蜀相孔明祠
　　草茅恨我非时様五马驽材无寸竒千里赤城皆欲杀一双青眼独蒙知每懐设榻迎徐意尚拟扁舟访戴时炯炯此心常晤对思公輙复诵公诗
　　挽陈和仲二首
　　至寳幢邉寳噐钟含光承影状难穷明明山立千峰表湛湛鄞清万派中链不囬容精匪石灼无变泽气如虹谁疑湖海豪犹在安得楼髙更卧龙
　　川流近海学易至源出慈湖派独清进佩龙泉秋水洌退懐骊颔夜珠明介真不以三公易枉自无容一尺轻年未半生纡远道哀哉何限不平鸣
　　寄题武夷橘林小隠
　　武夷山下出清泉观象冝知果行縁小隠藏修人似玉大书题品笔如椽峯高屹立天成柱溪静光浮月满船个是我心真境界元非六六彼中天
　　送盱江吴守以言归二首
　　圆机珠活走盘中已试权竒妙变通武库精严锋莫敌智嚢沉宻计难穷先声已早闻风采后实如新见事功计日未多功不少复刚方长转春风
　　斩新政令别规模迎刃恢恢解有余去就虽轻心自若佞贤乍变事如何籴为民患祈从免社植根深恶始除似此欲为尚何限归欤千里竞攀车
　　同李文溪游通天窍
　　石如红玉间乌金上与天通直下临中似室庐犹短浅外多窟宅却幽深公真清献游同昔我匪元公趣异今但幸附名镌在石当坚一介不移心
　　江心寺
　　心无倚着絶沉浮力破回澜岿独留远过金山推碧玉屹如砥柱立中流木犹桂在月中植人似身来镜里游况是清秋方浄练真成银汉着孤舟
　　五言絶句
　　谢王洪伯恵酒炭米五首
　　君许身比稷视饥真已如免吾学顔帖乞米李大夫饱我徳更勤青州两从事酣饮愧无言未尝识竒字杜陵四海志不忍寒飕飕投我一红炉果胜千金裘风雪太清白顾懐似斯人超然万松表一洗肝胆新昨蒙记云萍得得覩台星君宜厚自重絶似前金陵酬袁守方秋崖遗寳带桥诗以顾我老非题柱客知君材是济川功为韵十四首
　　非卿桥不立谁是杜武库下浦未更新过者几惊顾月卿派天河星桥叹谁可如彼行道人病责涉在我迈古大夫名后成大前造千崖秋气髙落成偕父老江湖道四逹坎险横危机一旦席上遇恵大政岂非干易以知险履坦期同跻誓彼不复过一笑驷马题临渊似平陆徐行若安土推此以扶颠屹然中流柱长才二百尺婉若千里隔天下悦出涂旁午任行客防自赵日久成令方能之捄溺由已溺信惟君子知指麾谈笑间朗若月出云放之凖四海经济要属君成须千年固钜石不可摧惟君心如石乃是为梁材盘龙友龙成山与岩峻峙今如添卧龙壮观萃于是事难处如易役大办若细才力运有余大川更谁济徃来欲休息亦可乐自然上观云飞鸟下看鱼泳川亭若龙两翼欲跃胜髙空济人几千百绪余不言功
　　金溪道中六首
　　春意藏山川如童蒙未发一朝兴勃然触处争英杰浓烟笼逺岫望眼如昏花欲暮还欲雨行人始离家逺山没云烟不辨形与色茫如天下垂前路不可得木落叶栖风阵阵着肌体应忆故园花欲开为寒止路傍逢古梅元是旧相识花萼知几多萼萼相顾惜出门逢行人经纬真如织织成幅陨长皆是名利力
　　七言絶句
　　偶成五首
　　六月浑如九月清霁天月色冷幽屏出门聊寄双逺目二十四凹峯转青
　　添我凉颷伴我闲今年新竹未云悭飜嫌户外三两个遮断东来半好山
　　农家命脉寄田畆可但稻梁枯与荣造化何许须多力须臾活几万苍生
　　南风正起北风防谁谓秋髙尚马肥但愿金飚摧落木和根亦仆拟何归
　　柔条嫩叶春新媚劲干刚枝嵗久磨欣厌人情毎相反欲支大厦问慿何
　　题碧岩二首
　　万山拥碧屹不动万石嵌崖何可攀似这立身须定得定时方始是牢关
　　碧岩只在丹霞里丹碧从他色自殊我断不随他境转身心一定誓无渝
　　二月道中效赵章泉体四首
　　鸣蛙一部不虚鸣知为农人奏乐声一嵗勤劳方此始侑他南畆馌时情
　　苦雨花无色与香送春叶漫緑和黄蚕声百鸟飞鸣少遽聴催归呌夜长
　　踯躅红花何实用牡丹名品只虚竒看今春晚方艰食何似充饥有蕨萁
　　耕者劳筋苦骨余富家仓廪始多储及饥合发方牢闭不识私家得食诸
　　附録
　　自识
　　文忠欧公有曰文欲开广勿用造语及毋模拟前人孟韩虽髙不必似之取其自然尔至哉言乎真文法也然此为能文者设若予者拙讷不文有时近文而出不得已而应则亦轻率不知所以裁徒见其迂阔而非开广强勉而非自然既不能造又不能拟其为不成语而有愧前人多矣故畴昔虽或有斐然妄发未尝留藁中间有亲友见之不忍弃为之收拾类聚因而成编遂有误传録以去者于是不能掩其恶而匿其丑予每病之乃就其间选其彼善于此者姑别存之名曰敝帚藁略第又窃有感焉文忠尝称黄梦升之文谓其辩博雄伟其意奔放犹不可御独恨求其全藁竟不肯出虽仅得其数语亦为讽诵叹息而不已则予藁恨无一可如文忠之所称者是藁之出虽不全也视黄梦升不其愧甚矣乎宏翁包恢自识
　　门人郑无妄书后
　　无妄窃惟先生之文若易説若周礼记若讲义若家传学者已争先覩之为快矣独于文集之大成则日月以俟而未之见无妄屡以此请而先生谦逊未遑仅示其略学者果能以谢上蔡读论语法读斯藁则先生之文固略矣而先生之体用一源显防无间者果可以详略求哉无妄敬刻之纯轩与四方之士共之倘不以鄙言为非思过半矣






