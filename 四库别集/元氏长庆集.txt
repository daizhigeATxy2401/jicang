　　钦定四库全书　　　　　集部二
　　元氏长庆集　　　　　　别集类一【唐】
　　提要
　　【臣】等谨案元氏长庆集六十巻补遗六巻唐元稹撰稹爵里事迹具唐书本传考稹与白居易书称河东李明府景俭在江陵时僻好仆诗章仆因撰成巻轴其中有防意可观而词近古徃者为古讽意可观而流在乐府者为乐讽词虽近古而止于吟写性情者为古体词寔乐流而止于模象物色者为新题乐府声势沿顺属对稳切者为律诗仍以五七言为两体其中有稍存寄兴与讽为流者为律讽又称有悼亡诗数十首絶诗百余首自十六岁时至元和七年有诗八百余首成二十巻又称昨巴南道中有诗五十一首文书中得七年以后所作二百篇然则稹三十七岁之时已有诗千余首唐书本传称稹卒时五十三其后十六年中又不知所作凡几矣白居易作稹墓志称着文一百巻题曰元氏长庆集唐书艺文志又载有小集十巻然原本已阙佚不传此本为宋宣和甲辰建安刘麟所传明松江马元调重刋而巻帙与旧説不符即标目亦与所自序迥异不知为何人所重编前有麟序称稹文虽盛传一时厥后浸以不显惟嗜书者时时传录其先人尝手自抄写谨募工刻行云云则麟及其父均未尝有所增损盖在北宋即仅有此残本尔乾隆四十四年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀


　　元氏长庆集原序
　　新唐书艺文志载其当时君臣所撰著文集篇目甚多太宗集四十巻至武后垂拱集一百巻今皆弗传其余名公钜人之文所传盖十一二尔如梁苑文类防昌一品鳯池稾草笠泽丛书经纬穴余遗荣雾居见于集录所称道者毋虑数百家今之所见者仅十数家而已以是知唐人之文亡逸者多矣呜呼樵夫牧叟诡异怪诞之説鬼神幻惑不根之言时时萃为一书以诒好事者观览至于士君子道德仁义之文经国济时之论乃或沉没无闻岂不惜哉元微之有盛名于元和长庆间观其所论奏莫不切当时务诏诰歌词自成一家非大手笔曷臻是哉其文虽盛传一时厥后浸亦不显唯嗜书者时时传录不亦甚可惜乎仆之先子尤爱其文尝手自抄写晓夕玩味称叹不已盖惜其文之工而传之不久且逺也乃者因阅手泽悲不自胜谨募工刻行庶几元氏之文因先子复传于世斯文旧亡其序第冠以新唐书微之本传则微之之于文其所造之浅深可槩见矣宣和甲辰仲夏晦日建安刘麟撰














　　钦定四库全书
　　元氏长庆集巻一
　　唐　元稹　撰
　　古诗
　　思归乐
　　山中思归乐尽作思归鸣尔是此山鸟安得失乡名应縁此山路自古离人征隂愁感和气俾尔从此生我虽失乡去我无失乡情舒在方寸宠辱将何惊浮生居大块寻丈可寄形身安即形乐岂独乐咸京命者道之本死者天之平安问逺与近何言殇与彭君防赵工部八十支体轻交州二十载一到长安城长安不须叟复作交州行交州又累嵗移镇值江陵归朝新天子济济为上卿肌肤无瘴色饮食康且寜长安如昼夜死者如霣星防车四门出何关炎瘴萦况我三十余百年未半程江陵道途近楚俗云水清遐想玉泉寺久闻岘山亭此去尽绵歴岂无心赏并红餐日充腹碧涧朝析酲酿酒待賔客寄书安弟兄闲穷四声韵闷阅九部经身外皆委顺眼前随所营此意久已定谁防苟求荣所以官甚小不畏权势倾倾心岂不易巧诈神之刑万物有本性况复人至灵金埋无土色玉坠无瓦声劔折有寸利镜破有片眀我可俘为囚我可刃为兵我心终不死金石贯以诚此诚患不立虽困道亦亨微哉满山鸟叫噪何足聴
　　春鸠
　　春鸠与百舌音响讵同年如何一时语俱得春风怜犹知造物意当春不生蝉免教争叫噪沸渭桃花前
　　春蝉
　　我自东归日厌苦春鸠声作诗怜化工不遣春蝉生及来商山道山深气不平春秋两相似虫豸百种鸣风松不成韵蜩螗沸如羮岂无朝阳鳯羞与微物争安得天上雨奔浑河海倾荡涤反时气然后好晴眀
　　兔丝
　　人生莫依倚依倚事不成君看丝蔓依倚榛与荆荆榛易防宻百鸟撩乱鸣下有狐穴奔走亦纵横樵童斫将去柔蔓与之并翳荟生可耻束防死无名桂树月中出瑚石上生俊鹘度海食应龙升天行灵物本特达不复相纒萦纒萦竟何者荆棘与飞茎
　　古社
　　古社基阯在人散社不神唯有空心树妖狐藏魅人狐惑意颠倒臊腥不复闻丘坟变城郭花草仍荆榛良田千万顷占作天荒田主人议芟斫怪见不敢前那言空山烧夜随风马奔壮声鼓鼙震髙熖旗帜飜逡廵荆棘尽狐无子孙狐死魅人灭烟消坛墠存绕坛旧田地给授有等伦农收村落盛社树新团圆社公千万嵗永保村中民
　　松树
　　华山髙幢幢上有髙髙松株株遥各各叶叶相重重槐树夹道植枝叶俱防既无贞直干复有罥【音绢】挂虫何不种松树种之揺清风秦时已曽种顦顇种不供可怜孤松意不与槐树同闲在髙山顶樛盘虬与龙屈为大厦栋庇廕侯与公不肯作行伍俱在尘土中
　　芳树
　　芳树已寥落孤英尤可嘉可怜团圆叶盖覆深深花游蜂竞鑚刺鬬雀亦纷拏天生细碎物不爱好光华非无歼殄法念尔有生涯春雷一声发惊燕亦惊虵清池养神蔡已复长虾蟆雨露贵平施吾其春草芽
　　桐花
　　胧月上山馆紫桐垂好隂可怜暗澹色无人知此心舜没苍梧野鳯归丹穴岑遗落在人世光华那复深年年怨春意不竞桃杏林惟占清眀后牡丹还复侵况此空馆闭云谁恣幽寻徒烦鸟噪集不语山嵚岑满院青苔地一树莲花簮自开还自落暗芳终暗沈尔生不得所我愿裁为琴安置君王侧调和元首音安问宫徴角先辩雅郑淫宫春以君君若春日临商防以臣臣作旱天霖人安角声畅人困鬬不任羽以类万物祅物神不歆征以莭百事奉事罔不钦五者苟不乱天命乃可忱君若问孝理弹作梁山吟君若事宗庙拊以和球琳君若不好諌愿献触防箴君若不罢猎请聴荒于禽君若侈台殿雍门可霑襟君若傲贤隽鹿鸣有食芩君闻祈招什车马勿骎骎君若欲败度中有式如金君闻薫风操志气在愔愔中有阜财语勿受来献賝北里当絶聴祸莫大扵婬南风苟不竞无往遗之擒奸声不入耳巧言寜孔壬枭音亦云革安得沴与祲天子既穆穆羣材亦森森劔士还农野丝人归织絍丹鳯巢阿阁文鱼逰碧浔和气浃寰海易若溉蹄涔改张乃可鼓此语无古今非琴独防尔事有谕因针感尔桐花意闲怨杳难禁待我持斤斧置君为大琛
　　雉媒
　　双雉在野时可怜同嗜欲毛衣前后成一种文章足一雉独先飞冲开芳草緑网罗幽草中暗被潜覊束剪刀摧六翮丝线缝双目啖养防防时依然已驯熟都无旧性灵返与他心腹置在芳草中翻令诱同族前时相失者思君意弥笃朝朝旧处飞往往巢边哭今朝树上啼哀音断还续逺见尔文章知君草中伏和鸣忽相召鼓翅遥相瞩畏我未肯来又啄翳前粟敛翮逺投君飞驰势奔蹙罥挂在君前向君声促促信君决无疑不道君相覆自恨飞太髙踈罗偶然触防看架上鹰拟食无罪肉君意定何如依旧雕笼宿
　　箭镞
　　箭镞本求利淬砺良甚难砺将何所用砺以射凶残不砺射不入不射人不安为盗即当射寜问私与官夜射官中盗中之血阑干带箭君前诉君王悄不欢顷曽为盗者百箭中心攅竞将儿女泪滴沥助辛酸君王责良帅此祸谁为端帅言发硎罪不使刃稍刓君王不忍杀逐之如迸丸仍令后来箭尽可头团团发硎去虽逺砺镞心不阑防射蛟螭尽舟行无恶澜
　　赛神
　　村落事妖神林木大如村事来三十载巫觋传子孙村中四时祭杀尽鸡与豚主人不堪命积燎曽欲燔旋风天地转急雨江河翻采薪持斧者弃斧纵横奔山深多掩映仅免鲸鲵吞主人集隣里各各持酒罇庙中再三拜愿得禾稼存去年大巫死小觋又妖言邑中神眀宰有意効西门焚除计未决伺者迭乗轩庙深荆棘厚但见狐蹲巫言小神变可騐牛马蕃邑吏齐进说幸勿祸乡原逾年计不定县聴良亦烦涉夏祭时至因令修四垣忧虞神愤恨玉帛意弥敦我来神庙下箫鼓正喧喧因言遣妖术灭絶由本根主人中罢舞许我重叠论蜉蝣生湿处鸱鸮集黄昏主人邪心起气焰日夜繁狐狸得蹊径潜穴主人园腥臊袭左右然后托丘樊嵗深树成就曲直可轮辕幽妖尽依倚万怪之所屯主人一心好四靣无篱藩命樵执斤斧怪木寜遽髠主人且倾聴再为谕清浑阿胶在末罔象游上源灵药逡巡尽黑波朝夕喷神龙厌流浊先伐鼍与鼋鼋鼍在龙穴妖气常欝温主人恶淫祀先去邪与惛惛邪中人意蛊祸蚀精魂徳胜妖不作势强威亦尊计穷然后赛后赛复何恩
　　大觜乌
　　阳乌有二类觜白者名慈求食哺慈母因以此名之饮啄颇防俭音响亦柔雌百巢同一树栖宿不复疑得食先返哺一身长苦羸縁知五常性飜被众禽欺其一觜大者攫搏性贪痴有力强如鹘有爪利如锥音声甚防【于交切婬声】嗗【乌或切】潜通妖怪词受日余光庇终天无死期翺翔富人屋栖息屋前枝巫言此乌至财产日丰宜主人一心惑诱引不知疲转见乌来集自言家转孶白鹤门外养花鹰架上维専聴乌喜怒信受若神龟举家同此意弹射不复施往往清池侧却令鹓鹭随羣乌饱梁肉毛羽色泽滋逺近恣所往贪残无不为巢禽攫雏卵廐马啄疮痍渗沥脂膏尽鳯皇那得知主人一朝病争向屋檐窥呦鷕【雉鸣也以绍切】呼羣鵩翩翻集怪鸱主人偏养者啸聚最奔驰夜半仍惊噪鸺【音休】鹠【音留】逐老狸主人病心怯灯火夜深移左右虽无语奄然皆泪垂平眀天出日隂魅走参差乌来屋檐上又惑主人儿儿即富家业翫好方爱竒占募防言鸟置者许髙赀陇树巢鹦鹉言语好光仪美人倾心献雕笼身自持求者临轩坐置在白玉墀先问鸟中苦便言乌若斯众乌齐搏铄翠羽防离披逺掷千余里美人情亦衰举家惩此患事乌逾昔时向言池上鹭啄肉寝其皮夜漏天终晓隂云风定吹况尔乌何者数极不知危防结弥天网尽取一无遗常令阿阁上宛宛宿长离
　　分水岭
　　崔嵬分水岭髙下与云平上有分流水东西随势倾朝同一源出暮隔千里情风雨各自异波澜相背惊势髙竞奔注势曲已回萦偶值当途石蹙缩又纵横有时遭孔穴变作呜咽声褊浅无所用奔波奚所营团团井中水不复东西征上应美人意中涵孤月眀旋风四靣起井深波不生坚氷一时合井深冻不成终年汲引絶不耗复不盈五月金石铄既寒亦既清易时不易性改邑不改名定如拱北极莹若烧玉英君门客如水日夜随势行君看守心者井水为君盟
　　四皓庙
　　巢由昔避世尧舜不得臣伊吕虽急病汤武乃可君四贤胡为者千载名氛氲显晦有遗迹前后疑不伦秦政虐天下黩武穷生民诸侯战必死壮士眉亦嚬张良韩孺子椎碎属车轮遂令英雄意日夜思报秦先生相将去不复婴世尘云巻在孤岫龙潜为小鳞秦王转无道諌者鼎镬亲茅焦脱衣諌先生无一言赵髙杀二世先生如不闻刘项取天下先生逰白云海内八年战先生全一身汉业日已定先生名亦振不得为济世宜哉为隠沦如何一朝起屈作储贰賔安存孝惠帝摧顇戚夫人舍大以谋细虬盘而蠖伸惠帝竟不嗣吕氏祸有因虽懐安刘志未若周与陈皆落子房术先生道何屯出处贵眀白故吾今有云













　　元氏长庆集巻一
　　钦定四库全书
　　元氏长庆集巻二
　　唐　元稹　撰
　　古诗
　　青云驿
　　岧嶤青云岭下有千仭谿徘徊不可上人倦马亦嘶愿登青云路若望丹霞梯谓言青云驿绣戸芙蓉闺谓言青云骑玉勒黄金蹄谓言青云具瑚琏并象犀谓言青云吏的的顔如珪懐此青云望安防复久栖路途信不易风雨正凄凄已怪杜防鸟先来山下啼归家尘雾黯忽遇蓬蒿妻延我开荜户凿窦宛如圭逡廵来叙别头白顔色黧馈食频叫噪假器仍乞醯向时延我者共拾藿与藜乗我防牱马蒙茸大如羝悔为青云意此意良噬脐昔游蜀关下有驿名青泥闻名意惨怆若坠牢与狴云泥异所称人物一以齐复闻阊阖上下视日月低银城蘂珠殿玉版金字题大帝直南北羣仙侍东西龙虎俨队仗雷霆轰鼓鼙元君理庭内左右桃花蹊丹霞烂成绮素云轻若绨天池光灔灔瑶草緑萋萋众真千万辈柔顔尽如荑手持鳯尾扇头戴翠羽笄云韶互铿戛霞服相提擕双双发皓齿各各轻袿天祚乐未极溟波浩无隄秽贱灵所恶安肯问黔黎桑田变成海防县烹为韲虚皇不愿见云雾重重翳大帝安可梦阊阖何由跻灵物可见者愿以谕端倪虫虵吐云气妖氛变虹蜺获麟书诸册豢龙醢为臡【音泥醢也】鳯皇占梧桐丛杂百鸟栖野鹤啄腥虫贪饕不如鸡山鹿藏窟穴虎豹吞其麛灵物比灵境冠履寜甚暌道胜即为乐何惭居稗稊金张好车马于陵亲灌畦在梁或在火不变玉与鹈上天勿行行潜穴勿凄凄吟此青云谕逹观终不迷
　　阳城驿
　　商有阳城驿名同阳道州阳公没已久感我泪交流昔公孝父母行与曽闵俦既孤善兄弟兄弟和且柔一夕不相见若懐三嵗忧遂誓不婚娶没齿同衾裯妹夫死他县遗骨无人收公令季弟往公与仲弟留相别竟不得三人同逺逰共负他乡骨归来蔵故丘栖迟居夏邑邑人无苟媮里中竞长短来问劣与优官刑一朝耻公短终身羞公亦不遗布人自不盗牛问公何防尔忠信先自修发言当道理不顾党与讐声香渐翕习冠盖若云浮少者从公学老者从公逰往来相告报县尹与公侯名落公卿口涌如数万舟天子得闻之书下再三求书中愿一见不异呈天虬何以持为聘束帛借琳球何以持为御驷马驾安辀公云自挺操事殷不事周我实唐士庶食唐之田畴我闻天子忆安敢専自由来为諌大夫朝夕侍冕旒希夷惇薄俗宻勿献良筹神医不言术人瘼曽暗瘳月请諌官俸诸弟相对谋皆曰亲戚外酒散目前愁公云不有尔安得此嘉猷施余尽沽酒客来相献酬日旴不谋食春深仍敝裘人心良戚戚我乐独油油贞元嵗云暮朝有曲如钩风波势奔蹙日月光绸缪齿牙属为猾禾黍暗生蟊岂无司言者肉食吞其喉岂无司搏者利柄扼如韝鼻复势气塞不得辩薰莸公虽未显谏惴惴如患瘤飞章八九上皆若珠暗投炎炎日将炽积燎无人抽公乃帅其属决谏同报仇延英殿门外叩閤仍叩头且曰事不止臣谏誓不休上知不可遏命以美语酬降官司成署俾之为赘疣奸心不快活击刺砺戈矛终为道州去天道竟悠悠遂令不言者反以言为訧喉舌坐成木鹰鹯化为鸠避权如避虎冠豸如冠猴平生附我者诗人称好逑私来一执手恐若坠诸沟送我不出户决我不廻眸惟有太学生各具粮与糇咸言公去矣我亦去荒陬公与诸生别歩歩驻行驺有生不可诀行行过闽瓯为师得如此得为贤者不道州闻公来鼓舞歌且讴昔公居夏邑狎人如狎鸥况自为刺史岂复援鼓桴滋章一时罢教化天下遒炎瘴不得老英华忽已秋有鸟哭杨震无儿悲邓攸惟余门弟子列树松与楸今来过此驿若吊汩罗洲祠曹讳羊祜此驿何不侔我愿避公讳名为避贤邮此名有深意蔽贤天所尤吾闻元教日月九幽幽隂蔽翳者永为幽隂囚
　　苦雨
　　江瘴气恶庭空田地芜烦昏一日内隂暗三四殊巢燕汚牀席苍蝇防肌肤不足生诟怒但苦寡欢娱夜来稍清晏放体阶前呼未饱风月思已为蚊蚋图我受簮组身我生天地炉炎蒸安敢勌虫豸何时无凌晨坐堂庑努力泥中趋官家事不了尤悔亦可虞门外竹桥折马惊不敢逾回头命僮御向我色踟蹰自顾方濩落安能相诘诛隠忍心愤恨翻为声煦愉逡巡崔嵬日杲曜东南隅已复云蔽翳不使及泥涂良农尽蒲苇厚地积潢汚三光不得照万物何由苏安得飞亷车磔裂云将躯又提精阳剑蛟螭支节屠隂沴皆电扫幽妖亦雷驱煌煌启阊阖轧轧掉干枢东西生日月昼夜如转珠百川朝巨海六龙蹋亨衢此意倍寥廓时来本须臾今也泥鸿洞鼋鼍真得途
　　种竹【并序】
　　昔乐天赠予诗云无波古井水有节秋竹竿予秋来种竹防下因而有懐聊书十韵
　　昔公怜有直比之秋竹竿秋来苦相忆种竹防前看失地顔色改伤根枝叶残清风犹淅淅髙节空团团鸣蝉聒暮景跳蛙集幽栏尘土复昼夜梢云良独难丹丘信云逺安得临仙坛瘴江冬草緑何人惊嵗寒可怜亭亭干一一青琅玕孤鳯竟不至坐伤时节阑
　　和乐天赠樊著作
　　君为著作诗志激词且温璨然光者皆以义烈闻千虑竟一失氷玉不断痕谬予顽不肖列在数子间因君讥史氏我亦能具陈羲黄云逺载籍无遗文煌煌二帝道铺设在典坟尧心惟舜防因着为话言皋防益稷禹粗得无间然缅然千载后后圣曰孔宣迥知皇王意缀书为百萹是时游夏辈不敢措舌端信哉作遗训职在圣与贤如何至近古史氏为闲官但令识字者窃弄刀笔权由心书曲直不使当世观贻之千万代疑言相并传人人异所见各各私所偏以是曰襃贬不如都无焉况乃丈夫志用舍贵当年顾予有微尚愿以出处论出非利吾已其出贵道全全道岂虚设道全当及人全则富与夀亏则饥与寒遂我一身逸不如万物安解悬不泽手拯溺无折旋神哉伊尹心可以冠古先其次有独善善已不善民天地为一物死生为一源合杂分万变忽若风中尘抗哉巢由志尧舜不可迁舍此二者外安用名为賔持谢著书郎愚不愿有云
　　和乐天感鹤
　　我有所爱鹤毛羽霜雪妍秋望一滴露声洞林外天自随卫侯去遂入大夫轩云貌久已隔玉音无复传吟君感鹤操不觉心惕然无乃予所爱误为微物迁因兹谕直质未免柔细牵君看孤松树左右萝茑纒既可习为饱亦可薰为荃期君常善救勿令终弃捐
　　谕宝二首
　　沉玉在弱泥泥弱玉易沈扶桑寒日薄不照万丈心安得潜渊虬拔壑超邓林泥封防山阯水散旱天霖洗此泥下玉照耀台殿深刻为传国宝神器人不侵
　　氷置白玉壶始见清皎洁珠穿殷红缕始见明洞澈镆铘无人淬两刃幽壤铁秦镜无人拭一片埋雾月骥局环堵中骨附筋入节虬蟠尺泽内鱼贯蛙同穴艅艎无巨海浮浮矜瀎潏栋梁无广厦颠倒卧霜雪大鹏无长空举翮受羁絏豫樟无厚地危柢真卼臲圭璧无卞和甘与顽石列舜禹无陶尧名随腐草灭神功伏神物神物神乃别神人不世出所以神功絶神物岂徒然用之乃施设禹功九州理舜徳天下恱璧用充传玺圭用祈太折千寻豫樟干九万大鹏歇栋梁庇生民艅艎济来哲虬腾旱天雨骥骋流电掣镜悬奸胆露剑拂妖虵裂珠生照乗光冰莹环坐热此物比在泥斯言为谁发于今尽凡耳不为君陈说
　　说剑
　　吾友有宝剑宻之如宻友我实胶漆交中堂共杯酒酒酣肝胆露恨不眼前剖髙唱荆卿歌乱击相如缶更击复更唱更舞亦更夀白虹坐上飞青虵匣中吼我闻音响异疑是干将偶为君再拜言神物可见不君言我所重我自为君取迎箧已焚香近鞘先泽手徐抽寸寸刃渐屈弯弯肘杀杀霜在锋团团月临纽逡廵潜虬跃欝律惊左右霆电满室光蛟龙逐奋走我为捧之泣此剑别来久铸时堇山破藏在松桂朽幽质狱中埋神人水心守本是稽泥淬果非雷涣有我欲评剑功愿君良聴受剑可剸犀兕剑可切琼玖剑决天外云剑冲日中斗剑隳妖虵腹剑拂佞臣首太古初断鼇武王亲击纣燕丹巻地图陈平绾花绶曽被桂树枝寒光射林薮曽经铸农器利用剪稂莠神物终变化复为龙牝牡晋末武库烧脱然排户牖为欲扫羣胡散作弥天帚自兹失所往豪英共为诟【音茍】今复谁人铸挺然千载后既非古风胡无乃近鵶九自我与君逰平生益自负况擎宝剑出重以雄心扣此剑何太竒此心何太厚劝君慎所宝所用无或苟潜将辟魑【抽知切】魅勿但惊妾妇留斩下蛟莫试街中狗君今困泥滓我亦坌尘垢俗耳惊大言逢人少开口
　　书异
　　孟冬初寒月渚泽蒲尚青飘萧北风起皓雪纷满庭行过冬至后冻闭万物零奔浑驰暴雨骤鼓轰雷霆传云不终日通宵曽莫停瘴云愁拂地急霤疑注瓶汹涌潢潦浊喷薄鲸鲵腥跳趫井蛙喜突兀水怪形飞蚋奔不死虵蛰再醒应龙非时出无乃嵗不寜吾闻隂阳户启闭各有扃后时无肃杀废职乃冥座配五天帝荐用百品珍权为祝融夺神其焉得灵春秋雷电异则必书诸经仲冬雷雨苦愿省蒙蔽刑
　　和乐天折剑头
　　闻君得折剑一片雄心起讵意铁蛟龙潜在延津水风云防一合呼吸期万里雷震山岳碎电斩鲸鲵死莫但宝剑头剑头非此比














　　元氏长庆集巻二
　　钦定四库全书
　　元氏长庆集巻三
　　唐　元稹　撰
　　古诗
　　松鹤
　　渚宫本下佛庙有台阁台下三四松低昻势前却是时晴景丽松梢残雪薄日色相玲珑纤云映罗幕逡巡九霄外似振风中铎渐见尺帛光孤飞唳空鹤徘徊耀霜雪顾慕下寥廓蹋动樛盘枝龙虵互跳跃俯瞰九江水旁瞻万里壑无心盻乌鸢有字悲城郭清角已沉絶虞韶亦冥寞骞翻勿重留幸及钧天作
　　竞渡
　　吾观竞舟子因测大竞源天地昔将竞蓬勃昼夜昏龙蛇相嗔薄海岱俱崩奔羣动皆搅挠化作流浑浑数极鬭心息大和蒸混元一气忽为二矗然画乾坤日月复照曜春秋递寒温八荒坦以旷万物罗以防圣人中间立理世了不烦延绵复防嵗逮及羲与轩炎皇炽如炭蚩尤扇其燔有熊竞心起驱兽出林樊一战波委焰再战火燎原战讫天下定号之为轩辕自是岂无竞细不复言其次有龙竞竞渡龙之门龙门浚如防漴射不可援赤鳞化时至唐突鳍鬛掀乗风瞥然去万里黄河飜接瞬电烻出微吟霹雳喧傍瞻旷宇宙俯瞰卑昆仑庶类咸在下九霄行易扪倐辞蛙黾穴遽排天帝阍迥悲曝鳃者未免鲸鲵吞帝命泽诸夏不弃虫与昆随时布膏露称物施厚恩草木霑我润豚鱼望我蕃向来同竞辈岂料由我存壮哉龙竞渡一竞身独尊舍此皆蚁鬭竞舟何足论
　　寺院新竹
　　宝地琉璃坼紫苞琅玕踊亭亭巧扵削一一大如拱冰碧林外寒峯峦眼前耸槎【音茶斜斫木】枒【音牙】矛防合屹【鱼乞切】仡【鱼乞切壮貌】龙蛇动烟泛翠光流嵗余霜彩重风朝竽籁过雨夜鬼神恐佳色有鲜妍茎无臃肿节髙迷玉镞箨缀疑花捧讵必太山根本自仙坛种谁令植幽壤复此依闲冗居然霄汉姿坐受藩篱壅噪集勌鸱乌炎昏防蠛蠓未遭伶伦聴非安子猷宠威鳯来有时虚心岂无奉
　　詶别致用
　　风行自委顺云合非有期神哉心相见无眹安得离我有恳愤志三十无人知修身不言命谋道不择时逹则济亿兆穷亦济毫牦济人无大小誓不空济私研机未淳熟与世忽参差意气一为累猜仍良已随昨来窜荆蛮分与平生隳那言返为遇获见心所竒一见肺肝尽坦然无滞疑感念交契定泪流如断縻此交定生死非为论盛衰此契宗防极非谓同路岐君今虎在匣我亦鹰就羁驯养保性命安能奋殊姿玉色深不变井水挠不移相看各年少未敢深自悲
　　竹部【石首县界】
　　竹部竹山近嵗伐竹山竹伐竹嵗亦深深林隔深谷朝朝氷雪行夜夜豺狼宿科首霜断蓬枯形烧【去声】余木一束十余茎千钱百余束得钱盈千百得粟盈斗斛归来不买食父子分半菽持此欲何为官家嵗输促我来荆门掾寓食公堂肉岂惟遍妻孥亦以及僮仆分尔有限资饱我无端腹媿尔不复言尔生何太蹙
　　赛神
　　楚俗不事事巫风事妖神事妖结妖社不问疏与亲年年十月暮珠稻欲垂新家家不敛获赛妖无富贫杀牛贳官酒椎鼓集顽民喧阗里闾隘凶酗日夜频嵗暮雪霜至稻珠随陇湮吏来官税迫求质倍称緍贫者日消铄富亦无仓囷不谓事神苦自言诚不真岳阳贤刺史念此为俗屯未可一朝去俾之为等伦粗许存习俗不得呼党人但许一日泽不得月与旬吾闻国侨理三年名乃振巫风燎原久未必怜徙薪我来歌此事非独歌政仁此事四隣有亦欲闻四隣
　　竞舟
　　楚俗不爱力费力为竞舟买舟俟一竞竞敛贫者赇年年四五月蠒实麦小秋积水堰堤壊拔秧蒲稗稠此时集丁壮习竞南亩头朝饮村社酒暮椎隣舎牛祭舩如祭祖习竞如习讐连延数十日作业不复忧君侯馔良吉防客陈膳羞画鹢四来合大竞长江流建标明取舍胜负死生求一时讙呼罢三月农事休岳阳贤刺史念此为俗疣习俗难尽去聊用去其尤百舩不留一一竞不滞留自为里中献我亦不寓逰吾闻管仲教沐树惩堕逰节此淫竞俗得为良政不我来歌此事非独歌此州此事数州有亦欲闻数州
　　茅舎
　　楚俗不理居居人尽茅舎茅苫竹梁栋茅疎竹仍罅邉縁隄岸斜诘屈檐楹亚篱落不蔽肩街衢不容驾南风五月盛时雨不来下竹蠧茅亦干迎风自焚灺【似也切灯烛烬】防虞集隣里巡警劳昼夜遗烬一星然连延祸相嫁号呼隣谷帛奔走伐桑柘旧架已新焚新茅又初架前日洪州牧【韦大夫丹】念此常嗟讶牧民未及久郡邑纷如化峻邸俨相望飞甍【音萌】逺相跨旗亭红粉泥佛庙青鸳瓦斯事才未终斯人久云谢有客自洪来洪民至今借惜其心太亟作役无容暇台观亦已多工徒稍寃咤我欲他郡长三时务耕稼农收次邑居先室后台榭启闭既及期公私亦相借度材无强畧庀役有定价不使及差粗得御寒夏火至殊陈郑人安极嵩华谁能继此名名流袭兰麝五袴有前闻斯言我非诈
　　后湖
　　荆有泥泞水在荆之邑郛郛前水在后谓之为后湖环湖十余里嵗积潢与汚臭腐鱼鼈死不植菰与蒲郑公理三载【严司空绶】其理用喣愉嵗稔民四至隘防亦隘衢公乃署其地为民先矢谟人人谠自为我亦不庀徒下里得闻之各各相俞俞提擕翁及孙捧戴妇与姑壮者负砾石老亦捽茅蒭斤磨片片雪椎隠连连珠朝餐布庭落夜宿完户枢隣里近相告亲戚逺相呼鬻者自为鬻酤者自为酤鸡犬丰中市人民岐下都百年废滞所一旦奥浩区我实司水土得为官事无人言贱事贵贵直不贵谀此实公所小安用歌袴襦荅云潭及广以至鄂与吴万里尽泽国居人皆垫濡富者不容盖贫者不庇躯得不歌此事以我为楷模
　　八骏图诗【并序】
　　良马无世无之然而终不得与八骏并名何也吾闻八骏日行三万里夫车行三万里而无毁轮毁辕之患盖神车者行三万里而无防精禠魄之患亦神之人也无是三神而得是八马乃破车掣御踬人之乗也世焉用之今夫画古者画马而不画车驭不画所以乗马者是不知夫古者也予因作诗以辩之
　　穆满志空阔将行九州野神驭四来归天与八骏马龙种无凡性龙行无暂舍朝辞扶桑底暮宿昆仑下鼻息吼春雷蹄声裂寒瓦尾掉沧波黑汗染白云赭华辀本宻翠盖尚妍冶御者腕不移乗者寐不假车无轮扁斵辔无王良把虽有万骏来谁是敢骑者
　　画松
　　张璪【音早玉饰】画古松往往得神骨翠帚扫春风枯龙戞寒月流传画师辈奇态尽埋没纤枝无潇洒顽干空突兀乃悟埃尘心难状烟霄质我去淅阳山深山看真物
　　遣兴十首
　　始见梨花房坐对梨花白行看梨叶青已复梨叶赤严霜九月半危蔕防时客况有髙髙原秋风四来迫莫厌夏日长莫愁冬日短欲识短复长君看寒又暖城中百万家寃哀杂丝管草没奉诚园轩车昔曽满孤竹迸荒园误与蓬麻列久拥萧萧风空长髙髙节严霜荡羣秽蓬断麻亦折独立转亭亭心期鳯皇别艳艳剪红英团团削翠茎托根在褊浅因依泥滓生中有合欢蘂池枯难遽呈宵露华重低徊当月明晩荷犹展巻早蝉遽萧嘹露叶行已重况乃江风揺炎夏火再伏清商暗回飚寄言抱志士日月东西跳买马买锯牙买犊买破车养禽当养鹘种树先种花人生负俊健天意与光华莫学蚯蚓辈食泥近土涯爱直莫爱夸爱疾莫爱斜爱谟莫爱诈爱施莫爱奢择才不求备任物不过涯用人如用已理国如理家防防【音霍】刀刃光弯弯弓面张入水斩犀兕入山椎虎狼里中无老少唤作癫儿郎一日风云防横行归故乡团团防内星未必明如月托迹近北辰周天无沦没老人在南极地逺光不发见则夀圣明愿照髙髙阙河清谅嘉瑞【是嵗黄河清】吾帝真圣人时哉不我梦此时为废民光隂本跳踯功业劳苦辛一到江陵郡三年成去尘
　　野节鞭
　　神鞭鞭宇宙玉鞭鞭骐骥綛野节鞭本用鞭赑【音避】屭【音戏作力貌】使君鞭甚长使君马亦利司马并马行司马马顦顇短鞭不可施疾步无由致使君驻马言愿以长鞭遗此遗不寻常此鞭不容易金坚无缴绕玉滑无尘腻青虵坼生石不刺山阿地乌旋眼班不染红头泪长看雷雨痕未忍驽骀试持用换所持无令等闲弃荅云君何奇赠我君所贵我用亦不凡终身保明义誓以鞭奸顽不以鞭蹇踬指防狡踪决挞怪【平声】龙睡惜令寸寸折节节不虚坠因作换鞭诗诗成谓同志而我得闻之笑君年少意安用换长鞭鞭长亦奚为我有鞭尺余泥抛风雨渍不拟闲赠行惟将烂醉春来信马头欵缓花前辔愿我迟似挛饶君疾如翅







　　元氏长庆集巻三
　　钦定四库全书
　　元氏长庆集巻四
　　唐　元稹　撰
　　古诗
　　旱灾自咎贻七县宰【同州时】
　　吾闻上帝心降命明且仁臣稹苟有罪胡不灾我身胡为旱一州祸此千万人一旱犹可忍其旱亦已频腊雪不满地膏雨不降春恻恻诏书下半减麦与缗半租岂不薄尚竭力与筋竭力不敢惮惭戴天子恩累累妇拜姑呐呐翁语孙禾黍日夜长足得盈我囷还填折粟税酬偿贳麦隣苟无公私责饮水不为贫欢言未盈口旱气已再振六月天不雨秋孟亦既旬区区昧陋积祷祝非不勤日驰衰白顔再拜泥甲鳞归来重思忖愿告诸邑君以彼天道逺岂如人事亲团团囹圄中无乃寃不申扰扰食廪内无乃奸有因轧轧输送车无乃使不伦遥遥负担卒无乃役不均今年无大麦计与珠玉濵村胥与里吏无乃求取防符下敛钱急值官因酒嗔诛求与挞罚无乃不逡巡生小下里住不曽州县门诉词千万恨无乃不得闻强豪富酒肉穷独无蒭薪俱由案牍吏无乃移祸屯官分市井户迭配水陆珍未蒙所偿直无乃不敢言有一扵此事安可尤苍旻借使漏刑宪得不虞鬼神自顾顽滞牧坐贻灾沴臻上羞朝廷寄下愧闾里民岂无神明宰为我同苦辛共布慈惠语慰此衢客尘
　　虫豸诗七篇【并序○豸音雉有足曰虫无足曰豸】
　　天之居物扵地也有兽宜山宜穴鱼宜水宜泥鸟宜木宜洲虫宜草宜腐秽风雨防而寒暑时山川正而原野平衍然后郛闬屋室以州之人之宜人不得其宜而之鸟兽虫鱼之所宜非虫鱼兽鸟之罪也然而自非圣贤人失所宜未尝无不得宜之叹云始辛夘年予掾荆州之地洲渚湿垫其动物宜介其毛物宜翅羽予所舎又荆州树木洲渚处昼夜常有翅羽百族閙心不得闲静因为有鸟二十章以自逹又数年司马通州郡通之地丛秽卑褊烝瘴隂欝焰为虫虵备有辛螫虵之毒百而鼻褰者尤之虫之辈亦百而蝱蟆【音莫】浮尘蜘蛛蚁子蛒蜂之类最甚害人其土民具能攻其所毒亦往往合扵方籍不知者遭輙死予因赋其七虫为二十一章别为序以偹细之形状而尽药石之所宜庶亦叔敖之意焉
　　巴虵三首【并序】
　　巴之虵百类其大蠎其毒褰鼻蠎人常不见褰鼻常遭之毒人则毛髪皆竪起饮溪涧而泥沙尽沸验方云攻巨蠎用雄黄烟被其脑则裂而鷣【音淫鹞属】鸟能食其小者巴无是物其民常用禁术制之尤効
　　巴虵千种毒其最鼻褰虵掉舌飜红焰盘身蹙白花喷人竪毛髪饮浪沸泥沙欲学叔敖瘗其如多似麻越岭南濵海武都西防戎雄黄假名石鷣鸟逺难笼讵有隳肠计应无破脑功巴山昼昏黑妖雾毒蒙蒙汉帝斩虵劔晋时烧上天自兹繁巨蠎往往夀千年白昼遮长道青溪蒸毒烟战龙苍海外平地血浮舩
　　蛒蜂三首【并序】
　　蛒蜂类而大巢在褰鼻蛇穴下故毒螫倍诸蜂虿中手足輙断落及心胷则圯裂用它蜂中人之方疗之不能愈巴人往往持禁以制之则差
　　巴虵蟠窟穴穴下有巢蜂近树禽垂翅依原兽絶踪微遭断手足厚毒破心胸昔甚招魂句那知眼自逢梨笑清都月【京开元观多梨花蜂】蜂逰紫殿春构脾分部伍嚼蘂奉君亲翅羽颇同类心神固异伦安知人世里不有噬人人
　　兰蕙本同畹蜂虵亦杂居害心俱毒螫妖焰两吹嘘雷蛰吞噬止枯焚巢穴除可怜相济恶勿谓祸无余
　　蜘蛛三首【并序】
　　巴蜘蛛大而毒其甚者身邉数寸而踦长数倍其身网罗竹柏尽死中人疮痏潗【音集】湿且痛痒倍常用雄黄苦酒涂所囓仍用防妇虫食其丝尽輙愈疗不速丝及心而疗不及矣
　　蜘蛛天下足巴蜀就中多缝隙容长踦虚空织横罗萦纒伤竹柏吞噬及虫蛾为送佳人喜珠栊无奈何网宻将求食丝斜误着人因依方托绪挂罥遂容身截道蝉冠碍漫天玉露频儿童怜小巧渐欲及车轮稚子怜圆网佳人祝喜丝那知縁暗隙忽复囓柔肌毒腠攻犹易焚心疗恐迟看看长妖绪和扁欲涟洏
　　蚁子三首【并序】
　　巴蚁众而善攻栋往往木容完具而心节朽壊屋居者不省其微而祸成倾压
　　蚁子生无处偏因湿处生隂霪烦扰攘拾粒苦譻【音能】牀上主人病耳中虚蔵鸣雷霆飜不省闻汝作牛声时术功虽细年深祸亦成攻穿漏江海噆食困蛟鲸敢惮榱蠧深蔵柱石倾寄言持重者微物莫全轻攘攘终朝见悠悠卒嵗疑讵能分牝牡焉得有蝝【音縁】蚳【音池蚁卵】徙市竟何意生涯都防时巢由或逢我应似我相期
　　蟆子三首【并序】
　　蟆蚊类也其实黑而小不碍纱縠夜伏而昼飞闻栢烟与麝香輙去蚊蟆与浮尘皆巴虵鳞中之细虫耳故囓人成疮秋夏不愈膏楸叶而傅之则差
　　蟆子微扵蚋朝繁夜则无毫端生羽翼针喙噆肌肤暗毒应难免羸形日渐枯将身逺相就不敢恨非辜晦景权藏毒明时敢噬人不劳生诟怒祗足助酸辛隼眦看无物虵躯庇有鳞天方刍狗我甘与尔相亲有口深堪异趋时讵可量谁令通鼻息何故辨馨香沉水来沧海崇兰泛露光那能枉焚尔众我微茫
　　浮尘子三首【并序】
　　浮尘蟆类也其实微不可见与尘相浮而上下人苦之往往蒙絮衣自蔽而浮尘輙能通透及人肌肤亦巢巴虵鳞中故攻之用前术
　　可叹浮尘子纤埃喻此微寜论隔纱幌并解透绵衣有毒能成痏无声不见飞病来双眼暗何计辨雰霏乍可巢蚊睫胡为附蠎鳞已微扵蠢蠢仍害及人人动植皆分命毫芒亦是身哀哉此幽物生死敌浮尘但觉皮肤憯安知细来因风吹薄雾向日误轻埃暗囓堪销骨飞有祸胎然无防偹处留待雪霜摧
　　蝱三首【并序】
　　巴山谷间春秋常雨自五六月至八九月雨则多蝱道路羣飞噬马牛血及蹄角旦暮尤极繁多人常用日中时趣程逮雪霜而后尽其囓人痛剧浮蟆而不能毒留肌故无疗术
　　隂深山有瘴湿垫草多蝱众噬锥刀毒羣飞风雨声汗粘疮痏痛日曝苦辛行饱尔蛆残腹安知天地情千山溪沸石六月火烧云自顾生无类那堪毒有羣搏牛皮若截噬马血成文蹄角尚如此肌肤安可云辛螫终非久炎本递兴秋风自天落夏蘖与霜澄一镜开潭面千锋露石棱气平虫豸【音雉】死云路好攀登
　　楚歌十首【江陵时作】
　　楚人千万户生死系时君当璧便为嗣贤愚安可分干戈长浩浩簒乱亦纷纷纵有明在下区区何足云陶虞事已逺尼父独将眀穴龙无位幽林兰自生楚王谋授邑此意复中倾未别子西语纵来何所成平生渐昏惑无复转承恩子建犹相贰伍奢安得存生居宫雉閟死葬寝园尊岂料奔吴士鞭尸郢市门惧盈因邓曼罢猎为樊姬盛徳留金石清风鉴薄帷襄王忽妖梦宋玉复滛词万事捐宫馆空山云雨期宜僚南市住未省食人恩临难忽相感解纷寜用言何如晋夷甫坐占紫微垣看着五胡乱清谈空自尊谁恃王深宠谁为楚上卿包胥心独许连夜哭秦兵千乗徒虚尔一夫安可轻殷勤聘名士莫但倚方城梁业雄图尽遗孙世运消宣眀徒有号江汉不相朝碑碣髙临路松枝半作樵惟余开圣寺犹学武皇妖江陵南北道长有逺人来死别登舟去生心上马回荣枯诚异日今古尽同灰巫峡朝云起荆王安在哉三峡连天水奔波万里来风涛各自急前后苦相推倒入黄牛漩惊冲滟滪堆古今流不尽流去不曽回八荒同日月万古共山川生死既由命兴衰还付天栖栖王粲赋愤愤屈平篇各自埋幽恨江流终宛然
　　襄阳道
　　羊公名渐逺惟有岘山碑近日称难继曹王任马彛椒兰俱下世城郭到今时汉水清如玉流来本为谁
　　赋得鱼登龙门【用登字】
　　鱼贯终何益龙门在此登有成当作雨无用耻为鹏激浪诚难泝雄心亦自凴风云防合鬐鬛忽腾凌泥滓辞河浊烟霄见海澄回瞻顺流辈谁敢望同升
　　永贞歴【是嵗秋八月太上改元永贞传位今皇帝】
　　象魏才颁歴龙镳已御天犹看后元歴新署永贞年半嵗光隂在三朝礼数迁无因书简册空得咏诗篇
　　塞马
　　塞马倦江渚今朝神彩生晓风寒猎猎乍得草头行夷狄寝烽关河无战声何由当阵面从尔四蹄轻
　　鹿角镇【洞庭湖中地名】
　　去年湖水满此地覆行舟万怪吹髙浪千人死乱流谁能问帝子何事宠阳侯渐恐鲸鲵大波涛及九州
　　感事三首【此后并是学士时诗】
　　为国谋羊舌从来不为身此心长自保终不学张陈自笑心何劣区区辨所寃伯仁虽到死终不向人言富贵年皆长风尘旧转移白头方见絶遥为一霑衣
　　题翰林东閤前小松
　　檐碍鳞亚霜侵簇翠黄惟余入琴韵终待舜弦张



　　元氏长庆集巻四
　　钦定四库全书
　　元氏长庆集巻五
　　唐　元稹　撰
　　古体诗
　　清都夜境【自此至秋夕七首并年十六至十八时作】
　　夜久连观静斜月何晶荧寥天如碧玉歴歴缀华星楼榭自隂映云牖深冥冥纤埃悄不起玉砌寒光清栖鹤露微影枯松多怪形南厢俨容卫音响如可聆啓圣发空洞朝真趋广庭闲开蘂珠殿暗阅金字经屏风动方息凝神心自灵悠悠车上马浩思安得寜
　　春晩寄杨十二兼呈赵八【时杨生馆扵赵氏】
　　蒙蒙竹树深牖多清隂避日坐林影余花委芳襟倾樽就残酌舒巻续微吟空际飏髙蝶风中聆素琴广庭备幽趣复对商山岑独此爱时景旷懐云外心迁鸎恋嘉木求友多好音自无琅玕实安得莲花簪寄之二君子希见双南金
　　与杨十二李三早入永夀寺看牡丹
　　晓入白莲宫琉璃花界浄开敷多喻草凌乱被幽径压砌锦地铺当霞日轮映蝶舞香暂飘蜂牵蘂难正笼处防云合露湛红珠【乌逈切】结叶影自交揺风光不定繁华有时节安得保全盛色见尽浮荣希君了真性
　　春余遣兴
　　春去日渐迟庭空草偏长余英间初实雪絮萦珠网好鸟多息隂新篁已成响开斜照入树袅游丝上絶迹念物闲良时心赏单衣颇新绰虚室复清敞置酒奉亲賔树萱自怡养笑倚连枝花恭扶瑞藤杖步屧恣优游望山多气象云叶遥巻舒风裾动萧爽簮缨固烦杂江海徒浩荡野马笼赤霄无由负羁鞅
　　忆云之
　　为鱼实爱泉食辛寜避蓼人生既相合不复论窕窕沧海良有穷白日非长皎何事二人心各在四方表泛若逐水萍居为附松茑流浪随所之萦纡牵所绕百龄颇局促况复迷夀夭芟髪君已衰冠嵗予非小娱乐不及时暮年壮心少感此幽念绵遂为长悄悄中庭草木春歴乱递相扰奇树花防防竹竿鳯袅袅幽芳被兰径安得寄天杪万里潇湘魂夜夜南枝鸟
　　别李三
　　阶蓂附瑶砌藂兰偶芳藿髙位良有依幽姿亦相托鲍叔知我贫烹葵不为薄半面契始终千金比然诺人生系时命安得无苦乐但感逰子顔又值余英落苍苍秦树云去去缑山鹤日暮分手归杨花满城郭
　　秋夕逺懐
　　旦夕天气爽风飘叶渐轻星繁河汉白露逼衾枕清丹鸟月中灭莎鸡牀下鸣悠悠此懐抱况复多逺情
　　东西道
　　天皇开四极便有东西道万古阅行人行人防人老顾我倦行者息隂何不早少壮尘事多那言壮年好
　　分流水
　　古时愁别泪滴作分流水日夜东西流分流防千里通塞两不见波澜各自起与君相背飞去去心如此
　　西还
　　悠悠洛阳梦欝欝灞陵树落日正西归逢君又东去
　　含风夕【此后拾遗时作】
　　炎昏勌烦久逮此含风夕夏服稍轻清秋堂已岑寂载欣宇旷复念佳辰掷络纬惊嵗功顾我何成绩青荧微月钩幽晖洞隂魄水镜涵玉轮若见渊泉璧参差牖重次第笼虚白树影满空牀萤光缀深壁怅望牛斗星复为经年隔露网袅风珠轻河泛遥碧讵无深稠景感此年流易亦有迟暮年壮年良自惜循环切中感感今往昔接瞬无停隂何言问陈积馨香推蕙兰坚贞谕松栢生物固有涯安能比金石况兹百龄内扰扰纷众役日月东西驰飞车无留迹来者良未穷去矣定奚适委顺在物为营营复何益
　　秋堂夕
　　炎正回互金火欝相乗云雷暗交构川泽方蒸腾清风一朝胜白云忽巳凝草木凡气尽始见天地澄况此秋堂夕幽懐旷无朋萧条外雨倐闪案前灯书巻满牀席蟏蛸悬复升啼儿屡哑咽勌僮时寝兴泛览昏夜目咏謡畅烦膺况吟获麟章欲罢久不能尧舜事已逺丘道安可胜蜉蝣不信鹤蜩鷃肯窥鹏当年且不偶殁世何必称胡为掲闻见襃贬贻爱憎焉用汨其泥岂在清如氷非白又非黑谁能防青蝇处世苟无闷佯狂道非无言被人觉予亦笑孙登
　　酬乐天【时乐天摄尉予为拾遗】
　　放鹤在深水置鱼在髙枝升沈或异势同谓非所宜君为邑中吏皎皎鸾鳯姿顾我何为者翻侍白玉墀昔作芸香侣三载不暂离逮兹忽相失旦夕梦魂思崔巍骊山顶宫树遥参差只得两相望不得长相随多君嵗寒意裁作秋兴诗上有风尘苦下言时节移官家事拘束安得擕手期愿为云与雨防合天之垂
　　杨子华画三首
　　杨画逺扵展何言今在兹依然古妆服但感时节移念君一朝意遗我千载思子亦防时客安能长苦悲皓腕巻红袖锦韝臂苍鹗故人断心稚齿从禽乐当年惜贵逰遗形寄丹艧骨象或依稀铅华已寥落似对古人民无复昔城郭子亦观病身色空俱寂寞
　　颠倒世人心纷纷乏公是真赏画不成画赏真相似丹青各所尚工拙何足恃求此妄中精哀哉子华子
　　西州院【东川官舍○时公以监察御史按山东狱】
　　自入西州院惟见东川城今夜城头月非暗又非明文案牀席满巻舒赃罪名惨凄且烦勌弃之阶下行怅望天回转动揺万里情参辰次第出牛女颠倒倾况此风中栁枝条千万茎到来篱下笋亦以长短生感怆正多绪鵶鵶相唤惊墙上杜鹃鸟又作思归鸣以彼撩乱思吟为幽怨声吟罢终不寝咚咚复铛铛【抽庚切】
　　台中鞫狱忆开元观旧事呈损之兼赠周兄四十韵
　　忆在开元观食栢练玉顔疎慵【常容切】日髙卧自谓轻人寰李生隔墙住隔墙如隔山怪我久不识先来问骄顽十过乃一往遂成相往还以我文章巻文章甚斒【音班】斓因言辛庾辈亦愿放羸孱既回数子顾展转相连攀驱令选科目若在阓与阛学随尘土坠漫数公卿关惟恐壊情性安能惧谤讪还招辛庾李静处杯巡环进取果由命不由趋险艰穿杨二三子弓矢次第弯推我亦上道再聫朝士班二月除御史三月使巴蛮【按狱东川】蛮民詀【竹感反】諵诉啮指明痛癏【与瘝同】怜蛮不解语为发昏帅奸【劾奏节度使严砺违诏过赋数百万】归来五六月旱色天地殷分司【时砺党挤公俄分司东都】别兄弟各各泪澘澘哀哉剧部职惟数赃罪锾死欵依稀取鬬辞方便删道心常自愧柔髪难久黫鹇【切黑色】折支望车乗支痛谁置患奇哉乳臭儿绯紫防被间渐大官渐贵渐富心渐悭閙装辔头【音决环有舌者】静拭腰带斑鹞子绣线【音宅刀饰】防【狗同】儿金油【去声】镮香汤洗骢马翠篾笼白鹇月请公主封冰受天子颁开筵试歌舞别宅宠妖娴坐卧摩绵褥捧拥綟【音例艾草可以深緑因以名绶】丝鬟旦夕不相离比翼若飞鸾而我亦何苦三十身已鳏愁吟心骨颤寒卧支体【五闲反又渠云反】居处虽幽静尤悔少愉防【与懒同】不如周道士鹤岭临潼湾绕院松瑟瑟通畦水潺潺阳坡自寻蕨村沼看沤菅穷通两未遂营营真老闲
　　韦氏馆与周隠客杜归和泛舟
　　天色低澹澹池光漫油油轻舟闲缴绕不逺池上楼时物欣外奨真元随内修神恬津蔵满气委支节柔众处岂自异旷懐谁我俦风车笼野马八荒安足逰开顔陆浑杜握手灵都周持君宝珠赠顶戴头上头
　　刘氏馆集隠客归和子元及之子蒙晦之
　　湿垫緑竹径寥落防岸冰偶然沽市酒不越四五升诗客爱时景道人话升腾笑言各有趣悠哉古孙登
　　寄隠客
　　我年三十二鬓有八九丝非无官次第其如身早衰今人夸贵富肉食与妖姬而我俱不乐贵富亦何为况逢多士朝贤俊若布棊班行次第立朱紫相参差谟猷宻勿进羽檄纵横驰监察官甚小发言无所裨小官仍不了谴夺亦已随时或不之弃得不自弃之陶君喜不遇顾我复何疑潜书周隠士白云今有期
　　元和五年予官不了罚俸西归【时公分司东都劾河南尹房式诏薄式罪召公还京】三月六日至陜府与吴十一兄端公崔二十二院长思怆曩游因投五十韵
　　小年闲爱春认得春风意未有花草时先醲晓睡霞朝澹云色霁景牵诗思渐到栁枝头川光始眀媚长安车马客倾心奉权贵昼夜尘土中那言早春至此时我独逰我逰有伦次闲行曲江岸便宿慈恩寺扣林引寒龟疏丛出幽翠凌晨过杏园晓露凝芳气初好眀浄嫩树怜低庳排房似缀珠欲啼红脸泪新鸎语娇小浅水光流利冷饮空腹杯因成日髙醉酒醒闻饭钟随僧受遗施餐罢还复逰过从上文记行逢二月半始足逰春骑是时春已老我逰亦云既藤开九华观草结三条隧新笋踊犀株落梅飜蝶翅名倡绣毂车公子青丝辔朝士遇旬休豪家得春赐提携好音乐剪铲空田地同占杏花园喧阗各丛萃顾予烦寝兴复往散憔悴倦仆色肌羸蹇驴行跛痹春衫未成就冬服渐尘腻倾盖吟短草书空忆难字遥闻公主笑近被王孙戏邀我上华筵横头坐賔位那知我年少深解酒中事能唱犯声歌偏精变筹义含词待残拍促舞递繁吹叫噪掷投盘生狞【音能恶也】摄觥使逡巡光景晏散乱东西异古观闭闲门依然复幽閟无端矫情性漫学求科试薄艺何足云虚名偶频遂拾遗天子前宻奏升平议召见不须臾憸庸已猜忌朝陪香案班暮作风尘尉【元和元年为左拾遗寻出为河南尉】去嵗又登朝【元和四年母丧服阕拜御史】登为栢台吏台官相束防不许放情志寓直劳送迎上堂烦避讳分司在东洛所軄尤不易罚俸得西归心知受朝庇常山攻小防淮右择良帅国难身不行劳生欲何为吾兄谙性灵崔子同臭味投此挂冠词一生还自恣













　　元氏长庆集巻五
　　钦定四库全书巻
　　元氏长庆集巻六
　　唐　元稹　撰
　　古体诗
　　寄吴士矩端公五十韵【此后并江陵士曹时作】
　　昔在鳯翔日十嵗即相识未有好文章逢人赏顔色可怜何郎面【吴生小字何郎】二十才冠饰短发予近梳罗衫紫蝉翼伯舅各骄纵仁兄未摧抑事业若杯盘诗书甚徽纆西州戎马地贤豪事雄特百万时可赢十千良易借【资昔切假也】寒食桐阴下春风栁林侧借草送远游列筵酬博塞萎蕤云幕翠灿烂红茵赩【迄力切大赤】鲙缕轻似丝香醅腻如织将军频下城佳人尽倾国媚语娇不闻纎腰软无力歌辞妙宛转舞态能剜刻筝玉指调粉汗红绡拭予时最年少专务酒中职未能媿生狞【音能】偏矜任狂直曲庇桃根盏横讲捎云式乱布鬭分朋惟新间谗慝耻作最先吐羞言未朝食醉眼渐纷纷酒声频防防【爱黑反】扣节参差乱飞觥往来织强起相维持飜成两匍匐【步黑反】边霜飒然降战马鸣不息但喜秋光丽谁忧塞云黑常随猎骑走多在豪家匿夜饮天旣明朝歌日还昃荒狂嵗云久名利心潜逼时辈多得途亲朋屡相勑闲因适农野忽复爱稼穑平生中圣人飜然腐肠贼亦从酒仙去便被书魔惑脱迹壮士场甘心竖儒域矜持翠筠管敲断黄金勒屡益兰膏灯犹研兔枝墨崎岖来掉荡矫枉事沈黙隐笑甚艰难敛容还屴【音勒又音寂】崱【疾力切大山也】与君始分散勉我劳修饰岐路各营营别离长恻恻行看二十载万事丝何极相值或须臾安能洞胷臆昨来陜郏会悲欢两难克问我新相知但报长相忆岂无新知者不及小相得亦有生嵗游同年不同徳为别讵几时伊予坠沟洫大江鼓风浪远道参荆棘往事返无期前途浩难测一旦得自由相求北山北
　　三月二十四日宿曾峯馆夜对桐花寄乐天
　　微月照桐花月微花漠漠怨澹不胜情低徊拂帘幕叶新阴影细露重枝条弱夜久春恨多风清暗香薄是夕远思君思君瘦如削但感事暌违非言官好恶奏书金銮殿步屣青龙阁我在山馆中满地桐花落
　　酬乐天书怀见寄【本题云初与微之别后忽梦见之及寤而微之书至兼览桐花之什怅然书怀此后五章并次用本韵】
　　新昌北门外与君从此分街衢走车马尘土不见君君为分手归我行行不息我上秦岭南君直枢星北秦岭高崔嵬商山好颜色月照山馆花裁诗寄相忆天明作诗罢草草从所如凭人寄将去三月无报书荆州白日晩城上鼓咚咚行逢贺州牧致书三四封封题乐天寄未坼巳霑裳坼书八九读泪落千万行中有酬我诗句句截我肠仍云得诗夜梦我魂凄凉终言作书处上直金銮东诗书费一夕万恨缄其中中宵宫中出复见宫月斜书罢月亦落晓灯垂暗花想君书罢时南望劳所思况我江上立吟君怀我诗怀我浩无极江水秋正深清见万丈厎照我平生心感君求友什因报壮士吟持谢众人口销尽犹是金
　　酬乐天登乐游园见忆
　　昔君乐游园怅望天欲曛今我大江上快意波飜云秋空压澶漫澒洞无垢氛四顾皆豁达我眉今日伸长安隘朝市百道走埃尘轩车随对列骨肉非本亲夸游丞相第偷入常侍门爱君直如髪勿念江湖人
　　酬乐天早夏见怀
　　庭柚有垂实鷰巢无宿雏我亦辞社鷰茫茫焉所如君诗夏方早我叹秋巳徂食物风土异衾裯时节殊荒草满田地近移江上居八日复切九月明侵半除
　　酬乐天劝醉
　　神麴清浊酒牡丹深浅花少年欲相饮此乐何可涯沈机造神境不必悟楞迦颜返童貌安用成丹砂刘伶称酒徳所称良未多愿君听此曲我为尽称嗟一杯颜色好十盏胆气加半酣得自恣酩酊归太和共醉真可乐飞觥撩乱歌独醉亦有趣兀然无与他美人醉灯下左右流横波王孙醉牀上颠倒眠绮罗君今劝我醉劝醉意如何
　　和乐天初授戸曹喜而言志【乐天为左拾遗嵗满当迁帝以资浅且家贫听自择官乐天请以翰林学士兼京兆戸曹参军以便养诏可】
　　王爵无细大得请即为恩君求戸曹掾贵以禄奉亲闻君得所请感我欲霑巾今人重轩冕所重华与纷矜夸仕台阁奔走无朝昏君衣不盈箧君食不满囷君言养旣薄何以荣我门披诚再三请天子怜俭贫词曹直文苑捧诏荣且忻归来高堂上兄弟罗酒罇各称千万夀共饮三四巡我实知君者千里能具陈感君求禄意求禄殊众人上以奉颜色余以及亲宾弃名不弃实谋养不谋身可怜白华士永愿凌青云
　　和乐天赠呉丹
　　不识吴生面久知吴生道迹虽染世名心本奉天老雌一守命门回九填血脑委气荣卫和咽津颜色好传闻共甲子衰隤尽枯槁独有冰雪容纎华夺鲜缟问人何能尔呉实旷怀抱弁冕徒挂身身外非所宝伊予固童昧希真亦云早石坛玉晨尊昼夜长自扫密印视丹田游神梦三岛万过黄庭经一食青精稻冥搜方朔桃结念安期枣緑发幸未改丹诚自能保行当摆尘缨呉门事探讨君为先此词终期搴瑶草
　　和乐天秋题曲江
　　十载定交契七年镇相随长安最多处多是曲江池梅杏春尚小芰荷秋巳衰共爱寥落境相将偏此时绵绵红蓼水飏飏白鹭鸶诗句偶未得酒杯聊久持今来云雨旷旧赏魂梦知况乃江枫夕和君秋兴诗
　　和乐天别弟后月夜作
　　闻君别爱弟明天照夜寒秋雁拂檐影晓琴当砌弹怅望天澹澹因思路漫漫吟为别弟操闻者为辛酸况我兄弟远一身形影单江波浩无极但见时嵗阑
　　和乐天秋题牡丹丛
　　敝宅艳山卉别来长叹息吟君晩丛咏似见摧隤色欲识别后容勤过晩丛侧
　　春月
　　春月虽至明终有霭霭光不似秋冬色逼人寒带霜纎粉澹虚壁轻烟笼半牀分晖间林影余照上虹梁病久尘事隔夜闲清兴长拥袍颠倒领步屣东西厢风栁结柔援露梅飘暗香雪含樱绽蘂珠蹙桃缀房杳杳有余思行行安可忘四隣非旧识无以话中肠南有居士俨黙坐调心王款闗一问讯为我披衣裳延我入深竹暖我于小堂视身琉璃莹【音咏】谕指芭蕉黄复有比丘溢早传龙树方口中秘丹诀肘后悬青囊锡杖虽独振刀圭期共尝未知仙近远巳觉人轻翔夜久魂耿耿月明露苍苍悲哉沈眠士宁见兹夕良
　　月临花【即林檎花】
　　凌风飏飏花透影胧胧月巫峡隔波云姑峯漏霞雪镜匀娇面粉灯泛高笼缬【胡结切系也】夜久清露多啼珠坠还结
　　红芍药
　　芍药绽红绡巴篱织青琐繁丝蹙金蘂高熖当炉火剪刻彤云片开张赤霞褁烟轻琉璃叶风亚瑚朶受露色低迷向人娇婀娜颜醉后并小女妆成坐艳艳锦不如夭夭桃未可晴霞畏欲散晩日愁将堕结植本为谁赏心期在我采之谅多思幽赠何由果
　　送王十一南行
　　夏水漾天末晩旸映遥村风飜乌尾劲眷恋余芳罇解袂方瞬息征帆已翩翻江豚涌高浪槐树摇去魂远戍宗侣泊暮烟洲渚昏离心讵几许归苦复寒温此别信非久胡为坐忧烦我留石难转君泛云无根万里湖南月三声山上猿从兹耿幽梦夜夜湘与沅
　　三叹三首
　　孤劒锋刃澁犹能神彩生有时雷雨过暗吼阗阗声主人閟灵宝畏作升天行淬砺当阳铁刻为干镆名远求鸊【音辟】鹈【音提水鸟】莹【去声】同用玉匣盛颜色纵相类利钝颇相倾雄为光电烻【抽延切火光】雌但深澄龙怒有奇变青虵终不惊
　　金鳯翠皇死葳蕤光彩低非无鸳鸾侣誓不同树栖飞驰嵗云暮感念雏在泥顾影不自暖寄尔蟠桃鸡驯养岂无媿类族安得齐愿言成羽翼奋翅凌丹梯
　　天骥失龙偶三年常夜嘶哀縁喷风断渇且含霜啼长恐絶遗类不复蹑云霓非无駉駉者鹤意不在鸡春来筋骨瘦吊影心亦迷自此渥洼种应生浊水泥
　　遣昼
　　密竹有清阴旷怀无尘滓况乃秋日光玲珑晓牕里旬休聊自适今辰日高起栉沐坐前轩风轻镜如水开卷恣咏谣望云闲徙倚新菊媚鲜妍短萍怜靃【霍同】靡扫除田地静摘掇园蔬美幽翫惬诗流空堂称居士客来伤寂寞我念遗烦鄙心迹两相忘谁能验行止
　　冬夜怀李侍御王太祝段丞
　　浩露烟壒【音爱】尽月光闲有余松篁细阴影重以帘牖疎泛览星粲粲轻河悠碧虚纎云不成叶脉脉风丝纾丹灶炽东序烧香罗玉书飘飘魂神举若骖鸾鹤舆感念夙昔意华尚簪与裾簪裾讵几许累创吞钩鱼令闻馨香道一以悟臭帤【女居切巾也】悟觉誓不惑永抱胎仙居昼夜欣所适安知嵗云除行行二三友君怀复何如
　　西斋小松二首
　　松树短于我清风亦巳多况乃枝上雪动摇微月波幽姿得闲地讵感嵗蹉但恐厦终构借君当奈何簇簇枝新黄纎纎攒素指柔苙渐依条短莎还半委清风日夜高凌云竟何巳千嵗盘老龙修鳞自兹始
　　周先生
　　寥寥空山岑冷冷风松林流月垂鳞光悬泉扬高音希夷周先生烧香调琴心神功盈三千谁能还黄金


　　元氏长庆集巻六
　　钦定四库全书巻
　　元氏长庆集巻七
　　唐　元稹　撰
　　古体诗
　　遣春十首
　　晓月笼云影鸎声余雾中暗芳飘露气轻寒生柳风冉冉一趋府未为劳我躬因兹得晨起但觉情兴隆久雨怜霁景偶来隄上行空蒙天色嫩杳淼【弭沼切】江面平百草短长出众禽高下鸣春阳各有分予亦澹无情镜皎碧潭水微波粗成文烟光垂碧草琼脉散纎云岸柳好阴影风裾遗垢氛悠然送春目八荒谁与羣低迷笼树烟明净羃霞日阳焰波春空平湖漫凝溢雪鹭远近飞渚牙浅深出江流复浩荡相为坐纡郁暄寒深浅春红日前后花颜色讵相让生成良有涯梅芳勿自早菊秀勿自賖各将一时意终年无再华高屋童稚少春来归鷰多葺旧良易就新院亦巳罗俯怜雏化卵仰愧鹏无窠巢栋与巢幕秋风俱奈何撩乱扑树蜂摧残恋房蘂风吹又频安得繁于绮酒杯沈易过世事纷何已莫倚颜似花君看嵗如水绕郭高高冢半是荆王墓后嗣炽阳台前贤甘荜路善恶徒自分波流尽东注胡然不饮酒坐落桐花树花阴莎草长借莎闲自酌坐看鸎鬭枝轻花满尊杓葛巾竹稍挂书巻琴上阁沽酒过此生狂歌眼前乐梨叶已成阴柳条纷起絮波渌紫屏风螺红碧筹筯三杯面上热万事心中去我意风散云何劳问行处
　　表夏十首
　　夏风多暖暖树木有繁阴新笋紫长短早樱红浅深烟花云幕重榴艳朝景侵华实各自好讵云芳意沈初日满阶前轻风动帘影旬时得休浣高卧阅清景僮儿拂巾箱鵶轧深林井心到物自闲何劳远箕颍江瘴炎夏早蒸腾信难度今宵好风月独此荒庭趣露叶倾暗光流星委余素但恐清夜徂讵悲朝景暮孟月夏犹浅奇云未成峯度霞红漠漠压浪白溶溶玉委有余润飇【卑遥切】驰无去踪何如捧云雨喷毒随蛟龙流芳递炎景繁英尽寥落公署香满庭晴霞覆栏药裁红起高焰缀緑排新蕚凭此遣幽怀非言念将谑红丝散芳树旋转光风急烟泛被笼香露浓妆面湿佳人不在此怅望堦前立忽厌夏景长今春行巳及百舌渐吞声黄鸎正娇小云鸿方警夜笼鸡巳鸣晓当时客自适运去谁能矫莫厌夏虫多蜩螗定相扰翩翩帘外鷰戢戢巢内雏啖食筋力尽毛衣成紫襦朝来各飞去雄雌梁上呼养子将备老恶儿那胜无西山夏雪消江势东南泻风波高若天灎滪低于马正被黄牛旋难期白帝下我在平地行翻忧济川者灵均死波后是节常浴兰防楼碧筠糭香秔白玉圑逝者良自苦今人反为欢哀哉徇名士没命求所难
　　解秋十首
　　清晨颒【呼对切】寒水动摇襟袖轻翳翳林上叶不知秋暗生回悲镜中发华白三四茎岂无满头黑念此衰巳萌微霜才结露翔鸠初变鹰无乃天地意使之行小惩防鸮诚可恶蔽日有高鹏舍大以擒细我心终不能往嵗学仙侣各在无何乡同时骛名者次第鹓鹭行而我两不遂三十鬓添霜日暮江上立蝉鸣枫树黄后伏火犹在先秋蝉巳多云色日夜白骄阳能几何壤隙漏江海忽微成罗勿言时不至但恐嵗蹉跎新月才到地轻河如泛云萤飞高下火树影参差文露簟有微润清香时暗焚夜闲心寂黙洞庭无垢氛霁丽牀前影飘萧帘外竹簟凉朝睡重梦觉茶香熟亲烹园内葵凭买家家麴酿酒并毓蔬人来有棊局寒竹秋雨重凌霄晩花落低徊翠玉梢散乱栀黄蕚颜色有殊异风霜无好恶年年百草芳毕竟同萧索春非我独春秋非我独秋岂念百草死但念霜满头头白古所同胡为坐烦忧茫茫百年内处身良未休西风冷衾簟展转布华茵来者承玉体去者流芳尘适意丑为好及时疎亦亲衰周仲尼出无乃为妖人漠漠江面烧微微风树烟今日复今夕秋怀方浩然况我头上发衰白不待年我怀有时极此意何由诠
　　遣病十首
　　服药备江瘴四年方一疠岂是药无功伊予久留滞滞留人固薄瘴久药难制去日良巳甘归途奈无际弃置何所任郑公怜我病三十九万钱【嵗入之大率】资予养顽瞑身贱杀何益恩深报难罄公其千万年世有天之郑
　　忆作孩稚初健羡成人列倦学厌日长嬉游念佳节今来渐讳年顿与前心别白日速如飞佳晨亦骚屑昔在痛饮场憎人病辞醉病来身怕酒始悟他人意怕酒岂不闲悲无少年气传语少年儿杯盘莫回避忆初头始白昼夜惊一缕渐及鬓与须多来不能数壮年等闲过过【上如字下音戈】壮年巳五华发不再青劳生竟何补
　　在家非不病有病心亦安起居甥侄扶药饵兄嫂看今病兄远路道遥书信难寄言娇小弟莫作官家官鷰巢官舍内我尔俱为客嵗晩我独留秋深尔安适风高翅羽垂路远烟波隔去去玉山岑人间网罗窄檐宇夜来旷暗知秋巳生卧悲衾簟冷病觉肢体轻炎昏岂不勌时去聊自惊浩叹终一夕空堂天欲明秋依静处多况乃凌晨趣深竹蝉昼风翠茸衫晓露庭莎病看长林果闲知数何以强健时公门日劳骛朝结故乡念暮作空堂寝梦别泪亦流啼痕暗横枕昔愁凭酒遣今病安能饮落尽秋槿花离人疾犹甚
　　寒
　　江瘴节暖腊初梅巳残夜来北风至喜见今日寒扣冰浅塘水拥雪深竹栏复此满樽醁但嗟谁与欢
　　玉泉道中作
　　楚俗物晩孟冬才有霜早农半华实夕水含风凉遐想云外寺峯峦眇相望松门接官路泉脉连僧房微露上月暗焚初夜香谷深烟净山虚钟磬长念此清境远复忧尘事妨行行即前路勿滞分寸光
　　遣病【此后通州时作】
　　自古谁不死不复记其名今年京城内死者老少并独孤才四十【秘书少监郁】仕宦方荣荣李三三十九【监察御史顾言】登朝有清声赵昌八十余三拥大将旌为生信异异之死同冥冥其家哭泣爱一一无异情其类嗟叹惜各各无重轻万龄龟菌等一死天地平以此方我病我病何足惊借如今日死亦足了一生借使到百年不知何所成况我早师佛屋宅此身形舍彼复就此去留何所萦前身为过迹来世即前程但念行不息岂忧无路行蜕骨龙不死蜕皮蝉自鸣胡为神蜕体此道人不明持谢爱朋友寄之仁弟兄吟此可达观世言何足听
　　感梦【梦故兵部裴尚书相公】
　　十月初二日我行蓬州西三十里有馆有馆名芳溪荒邮屋舍坏新雨田地泥我病百日余肌体顾若刲气填暮不食早早掩窦圭阴寒筋骨病夜久灯火低忽然寝成梦宛见颜如珪似叹久离别嗟嗟复凄凄问我何病痛又叹何栖栖荅云痰滞久与世复相暌重云痰小疾良药固宜挤前时奉橘丸攻疾有神功何不善和疗岂独头有风【予顷患痰头风逾月不差裴公教服橘皮朴硝丸数月而愈今梦中复征前説故尽记往复之词】殷勤平生事欵曲无不终悲欢两相极以是半日中言罢相与行行行古城里同行复一人不识谁氏子逡巡急吏来唤呼愿且止驰至相君前再拜复再起启云吏有奉奉命传所防事有大惊忙非君不能理荅云久就闲不愿见劳使多谢致勤勤未敢相唯唯我因前献言此事愚可料乱热由静消理繁在知要君如冬月阳奔走不必召君如铜镜明万物自可照愿君许苍生勿复高体调相君不我言顾我再三笑行行及城戸黯黯余日辉相君不我言【一本握我手】命我从此归不省别时语但省涕淋漓觉来身体汗坐卧心骨悲闪闪灯背壁胶胶鸡去埘倦童颠倒寝我泪纵横垂泪垂啼不止不止啼且声啼声觉僮仆僮仆撩乱惊问我何所苦问我何所思我亦不能语惨惨即路岐前经新政县今夕复明辰窴窴满心气不得説向人奇哉赵明府怪我眉不伸云有北来僧住此月与旬自言辨贵骨谓若识天真谈游费閟景何不与逡巡僧来为予语语及昔所知自言有奇中裴相未相时读书灵山寺住处接园篱指言他日贵晷刻似不移我闻僧此语不觉泪歔欷【去声】因言前夕梦无人一相谓无乃裴相君念我胷中气遣师及此言使我尽前事僧云彼何亲言下涕不已我云知我深不幸先我死僧云裴相君如君恩有几我云滔滔众好直者皆是唯我与白生感遇同所以官学不同时生小异乡里抜我尘土中使我名字美美名何足多深分从此治吹嘘莫我先顽陋不我鄙往往裴相门终年不曾履相门多众流多誉亦多毁如闻风过尘不动井中水前时予掾荆公在期复起自从裴公无吾道甘已矣白生道亦孤谗谤销骨髓司马九江城无人一言理为师陈苦言挥涕满十指未死终报恩师听此男子
　　和东川李相公慈竹十二韵【次本韵】
　　慈竹不外长密比青瑶华矛欑有森束玉粒无蹉跎纎粉妍腻质细琼交翠柯亭亭霄汉近霭霭雨露多冰碧寒夜耸箫韶风昼罗烟含胧胧影月泛鲜鲜波鸾鳯一已顾燕雀永不过幽姿媚庭实颢气爽天涯峻节高转露贞筠寒更佳托身仙坛上灵物神所呵时与天籁合日闻阳春歌应怜孤生者摧折成病疴







　　元氏长庆集巻七
　　钦定四库全书巻
　　元氏长庆集巻八
　　唐　元稹　撰
　　古体诗
　　酬东川李相公十六韵【并启○此后至和乐天三首并次用本韵】
　　稹启今月十二日州吏回伏受相公书示知小生所献和慈竹等诗闗达鍳览不蒙罪退而又赐诗一十韵并首序一百二十三言废名位之常数比朋友以字之饰扬涓埃投掷珠玉幸甚幸甚至于庙议末学江花陋词无不记在雅章以备光宠不胜惶骇惊惭之至昔楚人始交必有乗车戴笠不忘相揖之誓诚以为贵富不相忘之难也况贵贱之隔不啻于车笠之相悬而相公投贶珍重又岂唯一揖之容易哉稹独何人享是嘉惠辄复牵课拙劣酬献所赐是犹百兽与鳯凰同舞于箫韶之中各极其欢心耳又何暇自审其形容之不类哉庆嵗专人封用上献死罪死罪谨启
　　昔附赤霄羽葳蕤游紫垣鬬班香案上奏语玉晨尊戆直撩忌讳科仪惩傲顽自从真籍除弃置勿复论前时共游者日夕黄金轩请帝下巫觋八荒求我魂鸾鳯屡鸣顾燕雀尚篱藩徒令霄汉外往往尘念存存念岂虚设并投琼与璠弹珠古所讶此用何太敦邹律寒气变郑琴祥景奔灵芝绕身出左右光彩繁碾玉无俗色蘂珠非世言重惭前日句陋若莸并荪腊月巴地雨瘴江愁浪翻因持骇鸡宝一照浊水昬
　　酬独孤二十六送归通州
　　再拜捧兄赠拜兄珍重言我有平生志临别将具论十嵗慕倜傥爱白不爱昬宁爱寒切烈不爱旸温暾二十走猎骑三十游海门憎兔跳趯趯恶鹏黑翻翻鼇钓气方壮鹘拳心颇尊下观鬇【音枨】鬡【音能髪乱貌】辈一扫冀不存名冠壮士籍功酬明主恩不然合【音閤】身弃何况身上痕金石有销烁胏腑无寒温分画久已定波涛何足烦尝希苏门啸讵厌巴树猿瘴水徒浩浩浮云亦轩轩长歌莫长叹饮斛莫饮樽生为醉乡客死作达士魂
　　酬刘猛见送
　　种花有颜色异色即为妖养鸟恶羽翮翦翮不待高非无剪伤者物性难自逃百足虽捷捷商羊亦翘翘伊余狷然质谬入多士朝任气有愎戆容身寡朋曹愚狂偶似直静僻非敢骄一为毫发忤十载山川遥烁铁不在火割肌不在刀险心露山岳流语翻波涛六尺安敢主方寸由自调神劒土不蚀异布火不燋虽无二物姿庶欲効一毫未能深蹙蹙多谢相劳劳去去我移马迟迟君过桥云势正横壑江流初满槽【江槽楚语】持此慰远道此之为旧交
　　酬乐天赴江州路上见寄三首
　　昔在京城心今在呉楚末千山道路险万里音尘阔天上参与商地上胡与越终天升沈异满地网罗设心有无眹环肠有无绳结有结解不开有环寻不歇山岳移可尽江海塞可絶离恨若空虚穷年思不彻生莫强相同相同会相别
　　襄阳大隄绕我向隄前住烛随花艳来骑送朝云去万竿高庙竹三月徐亭树我昔忆君时君今怀我处有身有离别无地无岐路风尘同古今人世劳新故
　　人亦有相爱我尔殊众人朝朝宁不食日日愿见君一日不得见愁肠坐氛氲如何远相失各作万里云云高风苦多会合难遽因天上犹有碍何况地上身
　　邮竹
　　庭有萧萧竹门有阗阗骑嚣静本殊途因依偶同寄亭亭乍干云嫋嫋亦垂地人有异我心我无异人意
　　落月
　　落月沈余影阴渠流暗光蚊声霭牕戸萤火绕屋梁飞幌翠云薄新荷清露香不吟复不寐竟夕池水傍
　　高荷
　　种藕百余根高荷才四叶飐闪碧云扇团圆青玉叠亭亭自擡举鼎鼎难藏擪【益涉切】不学着水荃一生长怗怗
　　和裴校书鹭鸶飞
　　鹭鸶鹭鸶何遽飞鵶惊雀噪难久依清江见底草堂在一防白光终不归
　　夜池
　　荷叶团圆茎削削緑萍面上红衣落满池明月思啼螀高屋无人风张【去声】幕
　　酬杨司业十二兄早秋述情见寄【今春与杨兄会于冯翊数日而别○此诗同州作】
　　白发故人少相逢意弥远往事共销沈前期各衰晩昨来遇弥苦巳复云离巘秋草古胶庠寒沙废宫苑知心岂忘鲍咏怀难和阮壮志日萧条那能竞朝幰
　　代杭民作使君一朝去二首
　　使君一朝去遗爱在民口惠化境内春才名天下首为问龚黄辈兼能作诗否
　　使君一朝去断肠如剉蘗无复见冰壶唯应镂金石自此一州民生男尽名白
　　长庆厯
　　年厯复年厯巻尽悲且惜厯日何足悲但悲年运易年年岂无叹此叹何唧唧所叹别此年永无长庆厯
　　挽歌伤悼诗
　　顺宗至徳大圣大安孝皇帝挽歌词三首【左拾遗时作】
　　不改延洪祚因成揖让朝讴歌同戴启遏密共思尧雨露施恩广梯航会葬遥号弓那独切曾感昔年招前春文祖庙大舜嗣尧登及此逾年感还因是月崩夀縁追孝促业在继明兴俭诏同今古山川绕灞陵七月悲风起凄凉万国人羽仪经巷内辒□转城闉暝色依陵早秋声入辂新自嗟同草木不识永贞春宪宗章武孝皇帝挽歌词二首【膳部员外时作】
　　国付重离后身随十圣仙北辰移帝座西日到虞泉方丈言虚设华胥事眇然触鳞曾在宥偏哭堕髯前天宝遗余事元和盛圣功二凶枭帐下三叛斩都中【杨惠琳李师道传首京师刘辟李锜吴元济腰斩都市】始服沙陁虏方吞逻逤【苏个切】戎【沙陁突厥自元和初始通中国】狼星如要射犹有鼎湖弓
　　月落禁垣西星攒晓仗齐风传宫漏苦云拂羽仪低路隘车千两桥声马万蹄共嗟封石捡不为报功泥
　　恭王故太妃挽歌词二首【校书郎时作】
　　燕姞【极乙切】贻天梦梁王尽孝思虽从魏诏葬得用汉藩仪曙月残光敛寒箫度曲迟平生奉恩地哀挽欲何之文卫罗新圹仙娥掩暝山雪云埋陇合箫鼓望城还寒树风难静霜郊夜更闲哀荣深孝嗣仪表在河间
　　哭吕衡州六首
　　气敌三人杰交深一纸书我投冰莹眼君报水怜鱼髀股惟夸瘦膏肓岂暇除伤心死诸葛忧道不忧余望有经纶钓防收宰相刀江文驾风远云貌接天高国待球琳器家藏虎豹韬尽将千载宝埋入五原蒿白马双旌队青山八阵图请缨期系虏枕草誓捐躯势激三千壮年应四十无遥闻不瞑目非是不怜吴雕鹗生难敌沈檀死更香儿童喧巷市羸老哭碑堂雁起沙汀闇云连海气黄祝融峯上月几照北人丧回雁峯前雁春回尽却回联行四人去同葬一人来铙吹临江返城池隔雾开满船深夜哭风棹楚猿哀杜预春秋癖扬雄著述精在时兼不语终古定归名耒水波文细湘江竹叶轻平生思风月潜寐若为情僧如展及韦载同游碧涧寺赋诗予落句云他生莫忘灵山座满壁人名后防稀展共吟他生之句因话释氏縁会所以莫不凄然久之不十日而展公长逝惊悼返覆则他生岂有兆耶其间展公仍赋黄字五十韵飞札相示予方属和未毕自此不复撰成徒以四韵为识
　　重吟前日他生句岂料逾旬便隔生会拟一来身塔下无因共绕寺廊行紫毫飞札看犹湿黄字新诗和未成纵使得如羊叔子不闻兼记旧交情
　　公安县远安寺水亭见展公题壁漂然泪流因书四韵
　　碧涧去年会与师三两人今来见题壁师巳是前身芰叶迎僧夏杨花度俗春空将数行泪洒遍塔中尘
　　寒食日毛空路示侄晦及从简
　　我昔孩提从我兄我今衰白尔初成分明寄取原头路百世长须此路行
　　别孙村老人
　　年年渐觉老人稀欲别孙翁泪满衣未死不知何处去此身终向此原归
　　和乐天刘家花
　　闲坊静曲同消日泪草伤花不为春遍问旧交零落尽十人才有两三人
　　裦城驿二首
　　容州诗句在裦城几度经过眼暂明今日重看满衫泪可怜名字巳前生
　　忆昔万株棃映竹遇逢黄令醉残春棃枯竹尽黄令死今日再来衰病身
　　和乐天梦亡友刘太白同游二首
　　君诗昨日到通州万里知君一梦刘闲坐思量小来事秖应元是梦中游
　　老来东郡复西州行处生尘为丧刘纵使刘君魂魄在也应至死不同游
　　酬乐天见忆兼伤仲远
　　死别重泉閟生离万里賖瘴侵新病骨梦到故人家遥泪陈根草闲收落地花庾公楼怅望巴子国生涯河任天然曲江随峡势斜与君皆直戆须分老泥沙
　　与乐天同葬杓直
　　元伯来相葬山涛誓抚孤不知他日事兼得似君无



　　元氏长庆集巻八
　　钦定四库全书巻
　　元氏长庆集巻九
　　唐　元稹　撰
　　伤悼诗
　　夜闲【此后并悼亡】
　　感极都无梦魂销转易惊风帘半钩落秋月满牀明怅望临阶坐沈吟绕树行孤琴在幽匣时迸断弦声
　　感小株夜合
　　纎干未盈把高条才过眉不禁风苦动偏受露先萎不分秋同尽深嗟小便衰伤心落残叶犹识合昏期
　　醉醒
　　积善坊中前度饮谢家诸婢笑扶行今宵还似当时醉半夜觉来闻哭声
　　追昔游
　　谢傅堂前音乐和狗儿吹笛胆娘歌花园欲盛千塲饮水阁初成百度过醉摘樱桃投小玉嬾梳丛鬓舞曹婆再来门馆唯相吊风落秋池红叶多
　　空屋题【十月十四日夜】
　　朝从空屋里骑马入空台尽日推闲事还归空屋来月明穿暗隙灯烬落残灰更想咸阳道魂车昨夜回
　　初寒夜寄卢子蒙子蒙近亦丧妻
　　月是阴秋镜寒为寂寞资轻寒酒醒后斜月枕前时倚壁思闲事回灯检旧诗闻君亦同病终夜远相悲
　　城外回谢子蒙见谕
　　十里抚柩别一身骑马回寒烟半堂影烬火满庭灰稚女凭人问病夫空自哀潘安寄新咏仍是夜深来
　　谕子蒙
　　抚稚君休感无儿我不伤片云离岫远双鷰念巢忙大壑谁非水华星各自光但令长有酒何必谢家庄
　　遣悲怀三首
　　谢公最小偏怜女自嫁黔娄百事乖顾我无衣搜荩【草名】箧泥他沽酒拔金钗野蔬充膳甘长藿落叶添薪仰古槐今日俸钱过十万与君营奠复营斋
　　昔日戏言身后意今朝皆到眼前来衣裳巳施行看尽针线犹存未忍开尚想旧情怜婢仆也曾因梦送钱财诚知此恨人人有贫贱夫妻百事哀
　　闲坐悲君亦自悲百年都是几多时邓攸无子寻知命潘岳悼亡犹费词同穴窅防何所望他生縁会更难期唯将终夜长开眼报荅平生未展眉
　　旅眠
　　内外都无隔帷幈不复张夜眠兼客坐同在火炉牀
　　除夜
　　忆昔嵗除夜见君花烛前今宵祝文上重叠叙新年闲处低声哭空堂背月眠伤心小儿女撩乱火堆边
　　感梦
　　行吟坐叹知何极影絶魂销动隔年今夜商山馆中梦分明同在后堂前
　　合衣寝
　　良夕背灯坐方成合衣寝酒醉夜未阑几回颠倒枕
　　竹簟
　　竹簟衬重茵未忍都令巻忆昨初来日看君自施展
　　听庾及之弹乌夜啼引
　　君弹乌夜啼我传乐府解【去声】古题良人在狱妻在闺官家欲赦乌报妻乌前再拜泪如雨乌作哀声妻暗语后人写出乌啼引吴调哀声楚楚四五年前作拾遗谏书不密丞相知谪官诏下吏驱遣身作囚拘妻在远归来相见泪如珠唯説闲宵长拜乌君来到舍是乌力妆防乌盘邀女巫今君为我千万弹乌啼啄啄泪澜澜感君此曲有深意昨日乌啼桐叶坠当时为我赛乌人死葬咸阳原上地
　　梦井
　　梦上高高原原上有深井登高意枯渇愿见深泉冷徘徊绕井顾自照泉中影沈浮落井瓶井上无悬绠念此瓶欲沈荒忙为求请遍入原上村村空犬仍猛还来绕井哭哭声通复哽哽噎梦忽惊觉来房舍静灯焰碧胧胧泪光凝冏冏钟声夜方半坐卧心难整忽忆咸阳原荒田万余顷土厚圹亦深埋魂在深埂埂深安可越魂通有时逞今宵泉下人化作瓶相憬感此涕汍澜汍澜涕霑领所伤觉梦间便觉死生境岂无同穴期生期谅绵永又恐前后防安能两知省寻环意无极坐见天将昞吟此梦井诗春朝好光景
　　江陵梦三首
　　平生每相梦不省两相知况乃幽明隔梦魂徒尔为情知梦无益非梦见何期今夕亦何夕梦君相见时依稀旧妆服晻淡昔容仪不道间生死但言将别离分张碎针线襵【音辄】叠故幈帏抚稚再三嘱泪珠千万垂嘱云唯此女自叹总无儿尚念娇且騃未禁寒与饥君复不憘事奉身犹脱遗况有官缚束安能长顾私他人生间别婢仆多谩欺君在或有托出门当付谁言罢泣幽噎我亦涕淋漓惊悲忽然寤坐卧若狂痴月影半牀黑虫声幽草移心魂生次第觉梦久自疑寂黙深想像泪下如流澌百年永已诀一梦何太悲悲君所娇女弃置不我随长安远于日山川云间【去声】之纵我生羽翼罗生絷维今宵泪零落半为生别滋感君下泉魄动我临川思一水不可越黄泉况无涯【音宜】此怀何由极此梦何由追坐见天欲曙江风吟树枝
　　古原三丈穴深葬一枝琼崩剥山门坏烟绵坟草生久依荒陇坐却望远村行惊觉满牀月风波江上声君骨久为土我心长似灰百年何处尽三夜梦中来逝水良已矣行云安在哉坐看朝日出众鸟双徘徊
　　张旧蚊帱
　　逾年间生死千里旷南北家居无见期况乃异乡国破尽裁缝衣忘收遗翰墨独有缬纱帱凭人远得施张合欢榻展巻双鸳翼已矣长空虚依然旧颜色徘徊将就寝徙倚情何极昔透香田田今无魂恻恻隙穿斜月照灯背空牀黑达理强开怀梦啼还过臆平生贫寡欢天枉劳苦忆我亦讵几时胡为自摧逼烛蛾熖中舞蠒蚕丛上织燋烂各自求他人顾何力多离因苟合恶影当务息往事勿复言将来幸前识
　　独夜伤怀赠呈张侍御【张生近丧妻】
　　烬火孤星灭残灯寸焰明竹风吹面冷檐雪坠阶声寡鹤连天叫寒雏彻夜惊秖应张侍御潜会我心情
　　六年春遣怀八首
　　伤禽我是笼中鹤沈劒君为泉下龙重纩犹存孤枕在春衫无复旧裁缝
　　检得旧书三四纸高低阔狭粗成行自言并食寻高事唯念山深驿路长
　　公无渡河【乐府题】音响絶已隔前春复去秋今日闲牕拂尘土残犹迸细箜篌
　　婢仆晒君余服用娇痴稚女绕牀行玉梳钿朶香胶解尽日风吹瑇瑁筝
　　伴客销愁长日饮偶然乘兴便醺醺怪来醒后傍人泣醉里时时错问君
　　我随楚泽波中梗君作咸阳泉下泥百事无心值寒食身将稚女帐前啼
　　童稚痴狂撩乱走绣毬花仗满堂前病身一到繐帷下还向临阶背日眠
　　小于潘岳头先白学取庄周泪莫多止竟悲君须自省川流前后各风波
　　荅友封见赠
　　荀令香销潘簟空悼亡诗满旧屏风扶牀小女君先识应为些些似外翁
　　梦成之
　　烛暗船风独梦惊梦君频问向南行觉来不语到明坐一夜洞庭湖水声
　　哭小女降真
　　雨防轻沤风复惊偶来何事去何情浮生未到无生地暂到人间又一生
　　哭女樊
　　秋天净緑月分明何事巴猿不賸【音孕赠也】鸣应是一声肠断去不容啼到第三声
　　哭女樊四十韵【虢州长史时作】
　　逝者何由见中人未达情马无生角望猿有断肠鸣去伴投遐徼来随梦险程四年巴养育万里硖回萦病是他乡染魂应远处惊山魈邪乱逼沙虱毒潜婴母约看宁辨余慵疗不精欲寻方次第俄值疾充盈灯火徒相守香花秪浪擎莲初开月蕣巳落朝荣魄散魂将尽形全玉尚莹空垂两行血深送一枝琼秘祝休巫觋安眠放使令旧衣和箧施残药满瓯倾乳媪闲于社医僧婗【音倪】似酲悯渠身觉賸讶佛力难争骑竹痴犹子牵车小外甥等闲迷过影遥戏误啼声涴纸伤余画扶牀念试行独留呵面镜谁弄倚墙筝忆昨工言语怜初妙长成撩风妒鹦舌凌露触兰英翠鳯舆真女红蕖捧化生秖忧嫌五浊终恐向三清宿恶诸荤味悬知众物名【生而不食荤血虎豹狨猿等皮毛尽恶斥之巴南所无之物及北而黙识其名者数軰】环从枯树得经认宝函盛愠怒偏憎数分张雅爱平最怜贪栗妹频救嬾书兄为占娇饶分良多眷恋诚别常回面泣归定出门迎解怪还家晩长将远信呈説人偷罪过要我抱纵横腾蹋游江舫攀縁看乐棚和蛮歌字抝【乙教反】学妓舞腰轻迢遰离荒服持到近京未容夸伎俩唯恨枉聪明往绪心千结新丝鬓百茎暗牕风报晓秋幌雨闻更败槿萧疎馆衰杨破坏城此中临老泪仍自哭孩婴
　　哭子十首【翰林学士时作】
　　维鹈受刺因吾过得马生灾念尔冤独在中庭倚闲树乱蝉嘶噪欲黄昏
　　才能辨别东西位未解分明管带身自食自眠犹未得九重泉路托何人
　　尔母溺情连夜哭我身因事有时悲钟声欲絶东方动便是寻常上学时
　　莲花上品生真界兠率天中离世途彼此业縁多障碍不知还得见儿无
　　节量【音良】棃栗愁生疾教示诗书望早成鞭朴校多怜校少又縁遗恨哭三声
　　深嗟尔更无兄弟自叹予应絶子孙寂寞讲堂基址在何人车马入高门
　　往年鬓巳同潘岳垂老年教【平声】作邓攸烦恼数中除一事自兹无复子孙忧
　　长年苦境知何限岂得因儿独丧明消遣又来縁尔母夜深和泪有经声
　　乌生八子今无七猿叫三声月正孤寂寞空堂天欲曙拂帘双鷰引新雏
　　频频子落长江水夜夜巢边旧处栖若是愁肠终不断一年添得一声啼
　　感逝【浙东】
　　头白夫妻分【去声】无子谁令兰梦感衰翁三声啼妇卧牀上一寸断肠埋土中蜩甲暗枯秋叶坠鷰雏新去夜巢空情知此恨人皆有应与暮年心不同
　　妻满月日相唁
　　十月辛勤一月悲今朝相见泪淋漓狂花落尽莫惆怅犹胜因花压折枝











　　元氏长庆集巻九
　　钦定四库全书巻
　　元氏长庆集巻十
　　唐　元稹　撰
　　律诗
　　代曲江老人百韵【年十六时作】
　　何事花前泣曾逢旧日春先皇初在镐贱子正游秦拨乱干戈后经文礼乐辰徽章悬象魏貔虎画骐驎光武休言战唐尧念睦姻琳琅销柱础葛藟茂河漘尚齿惇耆艾搜材拔积薪裴王持藻镜姚宋斡陶钧内史称张敞苍生借冦恂名卿唯讲徳命士耻忧贫梓无遗用蒭荛不忘【去声】询悬金收逸骥鼓瑟荐嘉宾羽翼皆随鳯瑜琏肯称【去声】珉班行容济济文质道彬彬百度依皇极千门辟紫宸理刑非苟简稽古蹈因循书谬偏求伏诗亡远听申继登三虎贾羣擢八龙荀海外恩方洽寰中教不泯儒林一同异冠履尽清淳天净三光丽时和四序均卑官休力役贱职少艰辛蛮貊同车轨乡原尽里仁帝途高荡荡风俗厚谆谆秋日耕耘足丰年雨露频戍烟生不见村竖老犹纯耒耜勤千畆牲牢奉六禋南郊礼天地东野辟原畇【音旬】校猎求初吉先农卜上寅万方来合杂五色瑞轮囷池籞呈朱雁坛场得白麟酹金光照耀奠璧防璘玢【音宾】掉荡云门发蹁跹鹭羽振集灵撞玉磬和鼓奏金錞建簴崇牙盛衔钟兽目嗔总干形屹崪戞敔背嶙峋文物千官会夷音九部陈鱼龙华外戏歌舞洛中嫔佳节修酺礼非时宴侍臣棃园明月夜花蕚艳阳晨李杜诗篇敌苏张笔力匀乐章轻鲍照碑板笑颜竣泰岳陪封禅汾阴颂鬼神星移逐西顾风暖助东巡浴徳留汤谷搜田过渭滨沸天雷殷殷【于谨切】匝地毂辚辚沃土心逾炽豪家礼渐湮老农羞荷锸贪贾学垂绅曲艺争工巧雕机变组紃【音循説文圆采绦杂记紃以五采】青凫【音扶】连不解红粟朽相因山泽长孳货梯航竞献珍翠毛开越嶲【音髓】龙眼敞瓯闽玉馔薪然蜡椒房烛用银铜山供横赐金屋贮宜嚬班女恩移赵思王赋感甄辉光随顾步生死属摇唇世族功勲久王姬宠爱亲街衢连甲第冠葢拥朱轮大道垂珠箔当炉锦茵轩车隘南陌钟磬满西隣出入张公子娇奢石季伦鸡塲潜介羽马埓并扬尘韬袖夸狐腋弓尚鹿【音寅夹脊肉】紫绦牵白犬锦鞯【马鞍具】覆花骃箭倒南山虎鹰擒东郭防【音逡】翻身迎过雁坐射取回鹑竟蓄朱公产争藏邴氏缗桥桃矜马骛倚顿数金银蔬鬭冬中韭羮怜远处莼【音仁】万钱才下筯五【才细切】未称醇曲水流觞日倡优醉度旬探丸依郭解投辖伴陈遵共谓长安泰那知遽构屯奸心兴桀黠凶丑比顽嚚斗柄侵妖彗天泉化逆鳞贷恩叹乃祖连祸及吾民防【音轧】貐【音雨兽名出南海外虎文龙爪食人迅走】当前路鲸鲵得要津王师方业业防卒巳防防【説文两虎争声语巾切】畨部同谋夏宗周暂去豳陵园深暮景霜露下秋旻鳯阙悲巢鵩鹓行乱野麏【苦陨切】华林荒茂草寒竹碎贞筠村落空垣坏城隍旧井堙破船沈古渡战鬼聚阴燐振臂谁相应攒眉独不伸毁容怀赤绂混迹戴黄巾木梗随波荡桃源斆隠沦弟兄书信断鸥鹭往来驯忽遇山光澈遥瞻海气真秘图推废主后圣合经纶野杏浑休植幽兰不复纫但惊心愤愤谁恋水尽室离深洞轻桡荡小防殷勤题白石怅望出青苹梦寐平生在经过处所新阮郎迷里巷辽鹤记城闉【音因】虚过休明代旋为朽病身劳生常矻矻语旧苦谆谆晩嵗多衰柳先秋媿大椿眼前年少客无复昔时人
　　开元观闲居酬吴士矩侍御三十韵【十八时作】
　　静习狂心尽幽居道气添神编启黄简秘箓捧朱籖烂熳烟霞驻优游嵗序淹登坛拥旄节趋殿礼胡髯【殿有宗皇帝真容】醮起彤庭烛香开白玉匳【音帘盛香器俗作奁】结盟金劒重斩魅宝刀铦禹步星纲动焚符灶鬼詹【方言至也又与瞻同】冥搜呼直使章奏役飞廉仙籍聊凭检浮名复为占赤诚祈皓鹤緑发代青缣虚室常怀素闗屡引枮【音斟】貂蝉徒自宠鸥鹭不相嫌始悟身为患唯欣禄未恬龟龙恋澨海鸡犬傍闾阎松笠新偏翠山峯远更尖箫声吟茂竹虹影逗虚檐初日先通牖轻飔每透帘露盘朝滴滴钩月夜纎纎巳得餐霞味应嗤食蓼甜上琴闲度昼躭酒醉销炎几案随宜设诗书逐便拈灌园多抱瓮刈藿乍腰鎌野鸟终难絷鹪鹩本易厌【平声】风高云远逝波骇鲤深潜邸第过【音戈】从隔蓬壶梦寐瞻所希颜颇练谁恨突无黔思拙慙圭璧词烦杂米盐谕锥言太小求药意何谦语黙君休问行藏我讵兼【来诗有问行藏求药物之句】狂歌终此曲情尽口长箝
　　病减逢春期白二十二辛大不至十韵【校书郎时作】
　　病与穷阴退春从血气生寒肤渐舒展阳脉乍虚盈就日临阶坐扶牀履地行问人知面瘦祝鸟愿身轻风暖牵诗兴时新变卖声饥馋看药忌闲闷防书名旧雪依深竹微和动早萌推迁悲往事疎数【入声】辩交情琴待嵇中散杯思阮步兵世间除却病何者不营营
　　黄明府诗【并序】
　　小年曾于解县连月饮酒予常为觥録士曾于窦少府防中有一人后至频犯语令连飞十二觥不胜其困逃席而去醒后问人前虞乡黄丞也此后絶不复知元和四年三月予奉使东川十六日至襃城东数里遥望驿亭前有城池楼榭甚盛逡巡有黄明府见迎瞻其形容髣髴似识问其前衔则固曩时之逃席黄丞也説向前事黄生悯然而寤因馈酒一槽舣舟请予同载予不免其意与之尽欢徧问座隅山川则曰又褒次其右感今怀古作黄明府诗云
　　少年曾痛饮黄令困飞觥席上当时走马前今日迎依稀迷姓氏积渐识平生故友身皆远他乡眼暂明便邀连榻坐兼共樀【音的】船行酒思临风乱霜棱扫地平不堪深浅酌贪怆古今情逦迤七盘路坡陁数丈城花疑襃女笑栈想武侯征一种埋幽石老闲千载名
　　酬翰林白学士代书一百韵【并序○此后江陵时作】
　　元氏之下元日会予家居至枉乐天代书诗一百韵鸿洞卓荦令人兴起心情且置别书美予前和七章章次用本韵韵同意殊谓为工巧前古韵耳不足难之今复次排百韵以荅怀思之贶云
　　昔嵗俱充赋同年遇有司八人称逈拔两郡滥相知【同年八人乐天拔萃登科予平判入等】逸骥初翻步鞲鹰暂脱羁远途忧地窄高视觉天卑并入红兰署偏亲白玉规近朱怜冉冉伐木愿偲偲鱼鲁非难识铅黄自懒持心轻马融帐谋夺子房帷秀发幽岩电清澄溢岸陂九霄排直上万里整前期勇赠栖鸾句惭当古井诗【予赠乐天诗云皎彼鸾鳯姿乐天赠予诗云无波古井水】多闻全受益择善颇相师脱俗殊常调潜工大有为还醇凭酎酒运智托围棊情会招车闲行覔戴逵僧餐月灯阁醵宴劫灰池【予与乐天杓直拒非辈多于月灯阁闲游又尝与秘省同官醵宴昆明池】胜槩争先到篇章竞出奇输赢论【平声】破的防窜肯容丝山岫当街翠墙花拂面枝【昔予赋诗云为见墙头拂面花时唯乐天知此】鸎声爱娇小鷰翼翫逶迤辔为逢车缓鞭縁趂伴施密长上乐偷宿静坊姬僻性慵朝起新晴助晩嬉相欢常满目别处鲜开眉翰墨题名尽光阴听话移【乐天毎与于游从无不书名屋壁又尝于新昌宅説一枝花话自寅至巳犹未毕词也】绿袍因醉典乌防逆风遗暗插轻筹箸仍提小屈巵【予有篪箕草筹筯小盏酒胡之辈当时甞在书囊以供饮备】本才一举下口巳三迟逃席冲门出归倡借【去声】马骑狂歌繁节乱醉舞半衫垂散漫纷长薄邀遮守隘岐几遭朝士笑兼任巷童随苟务形骸达浑将性命摧何曽爱官序不省计家资忽悟成虚掷翻然叹未宜使回躭乐事坚赴策贤时寝食都忘倦园庐遂絶闚劳神甘慼慼攻短过孜孜叶怯穿杨箭囊藏透頴锥超遥望云雨摆落占泉坻略削荒凉苑搜求激直词那能作牛后更拟助洪基【旧説制策皆以恶讦取容为美予与乐夭指病危言不顾成败意在决求髙等初就业时今裴相公戒予慎勿以防苑为美予深佩其言然而怪其多大拟取有可取遂切求潜览功及累月无所获先是穆员卢景亮同年应制俱以词直见黜予求获其防皆手自写之置在筐箧乐天损之辈常诅予箧中有不第之祥而又哂予决求髙第之僭也】唱第听鸡集趋朝忘马疲内人舆御案朝景丽神旗首被呼名姓多慙冠等衰千官容眷盼五色照离披鹓侣从兹洽鸥情转自縻分张殊品命中外却驱驰出入称金籍东西侍碧墀鬬班云汹涌开扇雉参差切愧寻常质亲瞻咫尺姿日轮光照耀龙服瑞葳蕤誓欲通愚謇生憎效喔咿佞存真妾妇谏死是男儿便殿承偏召权臣惧挠私庙堂虽稷契城社有狐貍似锦言应巧如数易欺敢嗟身暂黜所恨政无毗【予元和元年任拾遗八千三日延英对九月十三贬授河南尉】谬辱良由此升腾亦在斯再令陪宪禁依旧履阽危使蜀常緜逺分台更崄巇匿奸劳发掘破党恶持疑斧刃迎皆碎盘牙老未萎乍能还帝笏讵忍折【音浙】吾支虎尾元来险圭文却类疵浮荣齐壤芥闲气咏江蓠阙下殷勤拜樽前啸傲辞飘沈委蓬梗忠信敌蛮夷戏诮青云驿讥题皓髪祠【予途中作青云驿诗病其云泥一致作四皓庙诗讥其出处不常】贪过谷隠寺留读岘山碑【寺在亭侧】草没章台阯隄横楚泽湄野莲侵稻陇亚柳压城陴遇物伤凋换登楼思漫弥金攒嫩橙子瑿泛逺鸬鷀仰竹藤纒屋苫茒荻补篱【南人以大竹为瓦用荻为篱也】麫梨通蔕朽火米带芒炊【麫梨软烂无味火米粗粝不精】苇笋鍼筒束鯾鱼箭羽鬐芋羮真底可鲈鲙漫劳思北渚销魂望南风着骨吹度梅衣色渍食稗马蹄羸【南方衣服经夏谓之度梅顔色尽□马食菰蒋盖北地稊稗之属】院和泥硷官酤小麴醨讹音烦缴绕轻【去声】俗丑威仪树罕贞心柏畦丰衞足葵坳洼饶尰矮游惰压庸缁病赛乌称鬼巫占瓦代龟【南人染病竞赛乌鬼楚巫列肆悉卖瓦卜】连隂防张王瘴疟雪治医【雨中井作蛙池终冬徃徃无雪】我正穷于是君宁念及兹一篇从日下双鲤送天涯坐捧迷前席行吟忘结綦匡床铺错绣几案踊灵芝形影同初合参商喻此离扇因秋弃置镜异月盈亏壮志诚难夺良辰岂复追牛终夜永潘鬓去年衰【予今年始三十二去嵗已生白髪】溟渤深那测穹苍意在谁驭方轻騕褭车肯重辛夷卧辙希濡沫低顔受颔颐世情焉足怪自省固堪悲溷鼠虚求洁笼禽方讶饥犹胜忆黄犬幸得早圗之



　　元氏长庆集巻十
　　钦定四库全书
　　元氏长庆集巻十一
　　唐　元稹　撰
　　律诗
　　纪怀赠李六戸曹崔二十功曹五十韵
　　昔冠诸生首初因三道征公卿碧鸡防名姓白麻称日月光遥射烟霄志渐荣班张锦绣谏路赐牋藤便欲呈肝胆何言犯股肱【为左拾遗遇事辄举】椎埋冲斗劒清澈莹【音咏】壶氷赤县才分务【当事者恶公出为河南尉】青骢巳迥乘【谓拜御史】因骑度海鹘拟杀蔽天鹏缚虎声空壮连鼇力未胜风翻波竟蹙山压势逾崩【公按狱东川劾节度使严砺砺党怒俄分司东都又劾治河南尹房式诏召公还】僇辱徒相困苍黄性不能酣歌离岘顶负气入江陵【为中人仇士良击败面贬江陵士曹】华表当蟾魄高楼挂玉绳角声悲掉荡城影暗棱层军幕威容盛官曹礼数兢心虽出云鹤身尚触笼鹰竦足良甘分排衙苦未曾通名参将校抵掌见亲朋喣沬求涓滴沧波怯斗升荒居隣鬼魅羸马歩殑【音擎】防【音陵欲死状】白草堂檐短黄梅气蒸霑黏经汗席飐闪尽油灯夜怯餐肤蚋朝烦拂面蝇过从愁厌贱专静畏猜仍旅寓谁堪托官联自可慿甲科崔并骛柱史李齐升共展排空翼俱遭激逺矰他乡元易感同病转相矜投分多然诺忘言少爱憎誓将探胏腑耻更辨淄渑防防形骸逺论交意气增一心呑渤澥戮力防嵩恒语到磨圭角疑消破弩症【音征】吹嘘期指掌患难许担簦【笠有柄者】铩翮鸾栖棘藏锋箭在弸雪中方覩桂木上莫施罾且泛夤防水兼过被病僧有时鞭欵叚尽日醉儚【音盲】僜【他登切】蹑屐看秧稻敲船和采菱义鱼江火合唤客谷神应【平声】啸傲虽开口幽忧复满膺望云鳍拨剌透匣色腾凌每想潢池冦犹稽赤族惩防龙劳算画貔虎带威棱逐鸟忠潜奋悬旌意逺凝弢弓思彻札绊骥闷牵縆运甓调辛苦闻鸡屡寝兴闲随人兀兀夣聼鼔鼟鼟【他胜反】班笔行看掷黄陂莫漫澄骐驎高阁上须及壮时登
　　答姨兄胡灵之见寄五十韵【并序】
　　九嵗解赋诗饮酒至斗余乃醉时方依倚舅族【公舅族荥阳郑氏也】舅怜不以礼数检故得与姨兄胡灵之之辈十数人为昼夜游日月跳掷于今余二十年矣其间悲欢合散可胜道哉昨枉是篇感彻肌骨适白翰林又以百韵见赠余因次酬本韵以答贯珠之赠焉于吾兄不敢变例复自城至生凡次五十一字灵之本题兼呈李六侍御是以篇末有云
　　忆昔鳯翔城龆年是事荣理家烦伯舅相宅尽【兹引反】吾兄诗律防亲授朋游忝自迎题头筠管缦教射角弓骍【灵之善笔札习骑射】矮马駞鬉防【音襜】犛牛兽面缨对谈依赳赳【上声】送客歩盈盈米椀诸贤让蠡柸大戸倾一船席外语三榼拍心精传盏加分数横波掷目成华奴歌淅淅媚子舞卿卿　【大夫张生好属词多妓乐歌者华奴善歌淅淅盐又有舞者媚子善觥令禁言张生常令纲纪】鬬设狂为好谁忧饮败名屠过【音戈】隐朱亥楼梦古秦嬴环坐唯便【平声】草投盘暂废觥春郊才烂熳夕鼓巳砰轰荏苒移灰琯喧阗勌塞兵糟浆闻渐足书劒讶无成抵璧慙虚弃弹珠觉用轻遂笼云际鹤来狎谷中莺学问攻方苦篇章兴太清囊疎萤易透锥钝股多坑【防也】笔阵戈矛合文房栋桷撑豆萁才敏儁羽猎正峥嵘岐下寻时别京师触处行醉眠街北庙闲绕宅南营【予宅在靖安北街灵之时寓居永乐南街庙中予宅又南隣弩营】栁爱凌寒软梅怜上畨【上声】惊观松青黛笠栏药紫霞英【开元观古松五株靖安宅牡丹数本皆曩时游行之地】尽日听僧讲通宵咏月明正躭幽趋乐旋被宦途萦吏晋资材枉留秦嵗序更【时灵之作吏平阳予酬校秘阁自兹分散】我□【音冲】黳【音伊青黒色】数寸君髪白千茎芸阁怀鈆暇姑峯带雪晴何由身倚玉空睹翰飞琼【渠营切】世道难于劒谗言巧似笙但憎心可转不解跽如擎始効神羊触俄随旅雁征孤芳安可驻五鼎防时烹潦倒沉泥滓欹危践矫衡登楼王粲望落防孟嘉情【龙山落防台去府城二十里】巫峡连天水章台塞路荆【章华台去府十里】摧渔火熖风引【去声】竹枝声分【去声】作屯之蹇那知困亦亨官曹三语掾国器万寻桢【此后多述李君定交之由用报灵之兼呈之意】逸杰雄姿迥皇王雅论评蕙依潜可习云合定谁令原燎逢氷井鸿流値木防智囊推有在勇爵敢徒争迅防看鹏举高音侍鹤鸣所期人拭目焉肯自佯盲鈆钝丁宁淬芜荒展转耕穷通须豹变撄搏笑狼狞【音能】媿捧芝兰赠还披胏腑呈此生如未死未拟变平生【一本云今日负平生】
　　酬许五康佐【次用本韵】
　　奋迅君何晚羁离我讵俦鹤笼闲警露鹰缚闷牵韝蓬阁深沉省荆门逺慢州课书同吏职旅宦各乡愁白日伤心过沧江满眼流嘶风悲代马喘月伴吴牛枯涸方穷辙生涯不系舟猿啼三峡蝉报两京秋珠玉慙新赠芝兰忝旧游他年问狂客须向老农求
　　送崔侍御之岭南二十韵【并序】
　　古朋友别皆赠以言况南方物饮食与北土异其甚者夷民喜聚蛊秘方云以含金变黑为验攻之重雄黄海物多肥腥啖之好呕泄验方云备之在咸食岭外饶野菌【音窘】视之虫蠧者无毒罗浮生异果察其鸟啄者可餐大抵珠玑瑇瑁之所聚贵洁亷湮郁暑湿之所蒸避溢欲其余道途所愼离怆之怀尽之二百言矣叙不复云
　　汉法戎施幕秦官郡置监萧何归旧印鲍永授新衔币聘虽盈箧泥章未破缄蛛悬丝缭绕鹊报语詀諵再砺神羊角重开宪简函【崔君前任巳为御史】鞶缨骢赳赳【上声】緌佩绣縿縿【音衫】逸翮怜鸿翥离心觉刃劖联游亏片玉洞照失明鉴【平声】遥想车登岭那无泪满衫茅蒸连蠎气衣渍度梅黬【乙减切痕也聚气也】象鬬縁谿竹猿鸣带杉飓风狂浩浩韶石峻嶃嶃防浦宜深泊祈泷在至諴瘴江乘早度毒草莫亲芟试蛊看银黑排腥贵食咸菌须虫巳蠧菓重鸟先【丘衔切鸟啄也】冰莹【上声】怀贪水霜清顾痛岩珠玑当尽掷薏苡讵能谗荆俗欺王粲吾生问季咸逺书多不达勤为枉防防【思亷切】
　　酬叚丞与诸棊流防防弊居见赠二十四韵【次用本韵】
　　鸣局宁虚日闲窻任废时琴书甘尽弃园井讵能窥运石疑塡海争筹忆坐帷赤心方苦鬭红烛巳先施蛇势萦山合鸿联度岭迟堂堂排直阵衮衮逼羸师悬刼偏深猛囘征特险巇旁攻百道进死战万般为异日黄队今宵黑白棊斫营看迥防对垒重相持善败虽称怯骄盈最易欺狼牙当必碎虎口祸难移乘胜同三防扶顚望一词希因送目便敢待指踪竒退引防边策雄吟斩将诗眠牀都浪置通夕共忘疲晓雉风传角寒藂雪压枝繁星収玉版残月耀氷池僧请闻钟粥賔催下药巵兽炎余炭在蜡泪短光衰【所知切】俛仰嗟陈迹殷勤卜后期公私牵去住车马各支离分作终身癖兼从是事隳此中无限兴唯怕俗人知
　　酬窦校书二十韵【次本韵】
　　鸥鹭原相得柸觞毎共传芳游春烂熳晴望月团圆调笑风流剧论文属对全赏花珠并缀看雪璧常连竹寺荒唯好松斋小更怜潜投孟公辖狂乞莫愁钱尘土抛书巻枪筹弄酒权令夸齐箭道力鬬抹弓但喜添樽满谁忧泛桂然渐轻身外役浑证饮中禅及我辞云陛逢君仕圃田音徽千里断魂夣两情偏足聼猿啼深藏马腹鞭官醪半清浊夷馔杂腥膻顾影无依倚甘心守静专那知暮江上俱防落英前欵曲生平在悲凉嵗序迁鹤方同北渚鸿又过南天丽句慙虚掷沉机嬾强牵粗酬珍重意工拙定相悬
　　泛江翫月十二韵【并序】
　　予以元和五年自监察御史贬授江陵士曹掾六月十四日张季友李景俭二侍御王文仲同録王众仲判官两昆季为予载酒炙选声音自府城之南淮攀月泛舟穷竟一夕予赋诗以纪之
　　楚塞分形势羊公压大邦朋侪多士子参量尽敦厖岳璧闲相对荀龙自有双共将船系泊况是月临江逺树悬金镜深潭倒玉幢【宅江切】委波添净练洞照灭凝釭阗咽沙头市玲珑竹岸牕巴童唱巫峡海客话神泷巳困连飞盏犹催未倒缸饮荒情烂熳风棹乐峥摐胜事他年尽雄心此夜降知君皆逸韵须为应莛撞
　　痁卧闻幕中诸公征乐防饮因有戏呈三十韵
　　濩落因寒甚沉隂与病偕药囊堆小案书巻【上声】塞空斋胀腹看成皷羸形渐比柴道情忧易适温瘴气难排治尰【时甬切胫肿也】扶轻杖开门立静街耳鸣疑暮角眼暗助昬霾【谟皆切】野竹连荒草平陂接断崖坐隅甘对鵩当路恐遭豺蛇蛊迷弓影雕翎落箭靫【音钗】晩篱喧鬬雀残菊半枯荄【音皆】怅望悲囘雁依迟傍古槐一生长苦节三省讵行怪【平声】奔北翻成勇司南却是呙【苦乖切】穹苍眞漠漠风漫喈喈彼美犹谿女其谁占馆娃【音哇】诚知通有日太极浩无涯布卦求无妄祈天愿孔皆藏【去声】衰谋计拙地僻徃还乖况羡莲花侣方欣绮席谐钿车迎妓乐银翰屈朋侪白纻颦歌黛同蹄坠舞钗【白纻同蹄皆乐人姓名】纎身霞出海艳脸月临淮筹筯随宜放投盘止罚啀【宣皆切大鬬声又笑貎】红娘留醉打觥使及醒差【舞引红娘抛打曲名酒中觥使席上右职】顾我潜孤愤何人想独怀夜灯然槲叶冻雪堕塼堦坏壁虚缸倚深炉小火埋防骄衔笔砚被冷束筋骸毕竟图斟酌先须遣疠痎【音皆瘴疟之徒】枪旗如在手【筹筋色目】那复敢崴【乌乖切】防【音懐不平也】
　　酬友封话旧叙怀十二韵【依次重用为韵】
　　风波千里别书信二年稀乍见悲兼喜犹惊是与非身名判【平声】作梦杯盏莫相违草馆同牀防沙头待月归春深乡路逺老去宦情微魏阙何由到荆州且共依人欺翻省事官冷易藏威但拟驯鸥鸟无因用弩机开张图巻轴顚倒醉衫衣莼菜银丝嫩鲈鱼雪片肥怜君诗似涌蹋马笔如飞防遣诸伶唱篇篇入禁闱
　　送王协律游杭越十韵
　　去去莫栖栖余杭接防稽松门天竺寺花洞若耶溪浣渚逢新艳兰亭识旧题山经秦帝葬垒辨越王栖江树春常早城楼月易低镜澄湖面嵽云叠海潮齐章甫官人戴莼丝姹【音妬】女提长干迎客閙小市隔烟迷纸乱红蓝压瓯凝碧玉泥荆南无抵物来日为侬携
　　送东川马逢侍御使囘十韵
　　风水荆门阔文章蜀地豪眼青賔礼重眉白众情高思勇曾呑笔投虚惯用刀词锋倚天劒学海驾云涛南郡传纱帐东方让锦袍旋吟新乐府便续古离骚雪岸犹封草春江欲满槽饯筵君置醴随俗我餔糟莫叹巴三峡休惊鬓二毛流年等头过人世各劳劳







　　元氏长庆集巻十一
　　钦定四库全书
　　元氏长庆集巻十二
　　唐　元稹　撰
　　律诗
　　酬卢秘书【并序】
　　予自唐归京之岁【自唐州从事还京】秘书郎卢拱作喜遇白赞善学士诗二十韵兼以见贻白时酬和先出予草蹙未暇皇频有致师之挑故篇末不无愤辞其次用本韵习然也
　　偶有冲天气都无处世才未容荣路稳先蹋祸机开分【去声】久沉荆掾慙经厮栢台理推愁易惑乡思病难裁夜伴吴牛喘春惊朔雁囘北人肠断送西日眼穿隤唯望魂归去那知诏下来涸鱼千丈水僵鷰一声雷幽匣提青镜衰顔拂故埃梦云期紫阁厌别黄梅亲戚迎时到班行见处陪文工犹畏忌朝士絶嫌猜新识蓬山杰深交翰苑材连投珠作贯独和玉成堆剧敌徒相轧羸师亦自媒磨砻刮骨刃翻掷委心灰恐被神明哭忧为造化灾私调破叶箭定饮搴旗杯金宝潜砂砾芝兰似草莱慿君毫髪鉴莫遣翳莓苔
　　见人咏韩舍人新律诗因有戏赠
　　喜闻韩古调兼爱近诗篇玉磬声声彻金铃个个圆高疎明月下细腻早春前花态繁于绮闺情软似绵轻新便妓唱凝妙入僧禅欲得人人伏能教面面全延之苦拘检摩诘好因縁七字排居敬千词敌乐天【侍御八兄能为七言絶句赞善白君好作百韵律诗】殷勤闲太祝【张君籍】好去老通川【自谓】莫漫裁章句须饶紫禁仙
　　奉和权相公行次临阙驿逢郑仆射相公归朝俄顷分途因以奉赠诗十四韵
　　帝下赤霄符搜求造化炉中台归内座太一直南都黄霸乘轺入王尊叱驭趋万人东道送六纛北风驱栈阁才倾葢关门巳合繻贯鱼行逦迤交马语踟蹰去速熊罴兆来驰虎豹夫昔怜三易地今讶两分途别路环山雪离章运寸珠锋铓断犀兕波浪没蓬壶区宇声虽动淮河孽未诛将军遥防画师氏宻訏谟汉上坛仍筑襃西阵再图公方先二虏何暇进愚儒
　　酬乐天东南行诗一百韵【并序】
　　元和十年三月二十五日予司马通州二十九日与乐天于鄠东蒲池村别各赋一絶到通州后予又寄一篇寻而乐天贶予八首予时疟病将死一见外不复记忆十三年予以赦当迁简省书籍得是八篇吟叹方极适崔果州使至为予致乐天去年十二月二日书书中寄予百韵至两韵凡二十四章属李景信校书自忠州访予连牀递饮之间悲咤使酒不三两日尽和去年巳来三十二章皆毕李生视草而去四月十三日予手冩为上下巻【去声】仍依次重用本韵亦不知何时得见乐天因人或寄去通之人莫可与言诗者唯妻淑在旁知状【其本巻寻时于峡州面付乐天别本都在唱和巻中此巻唯五言大律诗二首而巳】
　　我病方吟越君行巳过湖【元和十年闰六月至通州染瘴危重八月闻乐天司马江州】去应【平声】縁直道哭不为穷途亚竹寒惊牖空堂夜向隅暗魂思背烛危梦怯乘桴【此后毎联之内半述巴蜀土风半述江乡物产】坐痛筋骸憯旁嗟物殊蒸虫沸渭浪涌怪睢盱索绠飘蚊蚋蓬麻甃舳舻短檐苫稻草微俸封【去声】渔租泥浦喧捞蛤荒郊险鬭防【椿俱切】鲸呑近溟涨猿閙接黔巫芒屩泅【音囚泳也】牛妇了头荡桨夫酢醅荷褁卖醨酒水淋沽【巴民造酒如淋醋法】舞态翻鸜鹆歌词咽鹧鸪夷音啼似笑蛮语谜【去声】相呼江郭船添店山城木竪郛吠声沙市犬争食墓林乌犷俗诚堪惮妖神甚可虞欲令仁渐及巳被疟潜图膳减思调鼎行稀恐蠧枢杂莼多剖鳝和黍半蒸菰緑糭新菱实金丸小木奴【巴橘酸澁大如弹丸】芋真蹔淡防【音留食竹根鼠】炙【之夜切】漫涂苏炰鼈那胜羜【音宁】烹鯄【音求】只似鲈【通州俗以鯄鱼为脍】楚风轻似蜀巴地湿如吴气浊星难见州斜日易晡通宵但云雾未酉卽桑榆【此后并言巴中风俗】瘴窟蛇休蛰炎溪暑不徂伥魂隂叫啸鵩貎昼踟蹰乡里家藏蛊官曹世乏儒敛缗偷印信传箭作符繻椎髻抛巾帼镩【音窜】刀代辘轳当心鞙【胡犬切】铜皷背弝【必骂切】射桑弧【巴民尽射木弓仍于弓左安箭】岂复民甿料须将鸟兽驱是非浑并漆词讼敢研朱陋室鸮窥伺衰形蟒觊觎鬓毛霜防合襟泪血痕濡倍忆京华伴偏忘我尔躯【此后并言与乐天同科共游处等事】谪居今共逺荣路昔同趋科试铨衡局衙参典校厨【书判同年校正同省】月中分桂树天上识昌蒲应召逢鸿泽陪游値赐酺心唯撞卫磬耳不乱齐竽【此后并言同应制时事】海岱词锋截皇王笔阵敺疾奔凌騕防高唱轨吴歈防检张仪舌提携傅说图摆囊看利颖开颔出明珠并取千人特皆非十上徒白麻云色腻墨诏电光粗众口贪归美何顔敢妬姝秦台纳红旭酆匣洗黄垆谏猎宁规避弹豪讵嗫嚅胏肝憎巧曲蹊径絶萦迂誓遣朝纲振忠饶翰苑输【元和四年为监察御史乐天为翰林学士】骥调方汗血蝇防忽成卢遂谪栖遑掾还飞送别盂痛嗟亲爱隔顚望友朋扶狸病翻随鼠骢羸返作驹物情良狥俗时论太诬吾瓶罄罍偏耻松摧栢自枯虎虽遭防穽龙不怕泥涂【此已上并述五年贬掾江陵乐天亦遭罹谤铄】重喜登贤苑方欣佐伍符【九年乐天除太子赞善予从事唐州也】判身入矛防轻敌比锱铢驲骑来千里天书下九衢因教罢飞檄便许到皇都【十年春自唐州诏予召入京】舟败浮汉骖疲杖过邘邮亭一萧索烽堠各﨑岖餽饷人推辂谁何吏执殳拔家逃力役连鏁责【音债】逋诛防戍兄兼弟収田妇与姑缣缃工女竭青紫使臣纡望国参云树归家满地芜破窻尘【音孛尘起也】幽院鸟呜呜【此巳下并言靖安里无人居触目荒凉】祖竹藂新笋孙枝压旧梧晩花狂蛱蝶残蔕防茱萸始悟摧林秀因衔避缴芦文房长遣闭经肆未曾铺鹓鹭方求佀鸱鸢巳吓雏征还何郑重斥去亦须臾迢递投遐徼苍黄出奥区通川诚有咎湓口定无辜【三月稹之通州八月乐天之江州】利器从头匣刚肠到底刳薰莸任盛贮稊稗莫超逾公干经时卧钟仪几岁拘光阴流似水蒸瘴热于鑪薄命知然也深交有矣夫救焚期骨肉投分刻肌肤【本题云寄沣州李十舍人果州崔二十二员外开州韦大员外通州元九侍御庾三十三补阙杜十四拾遗李二十助教窦七校书兼投吊席八舎人】二妙驰轩陛三英咏袴襦【庾三十三杜二十四并居北省李十一崔二十二韦大各典方州】李多嘲蝘蜓窦数【入声】集蜘蛛【李二十雅善歌诗固多咏物之作窦七频改官衔屡有蜘蛛之喜】数子皆竒货唯予独朽株邯郸笑匍匐燕蒯受揶揄嬾学三闾愤甘齐百里愚耽眠稀醒素凭醉少嗟吁学问徒为尔书题尽巳于别犹多梦寐情尚感凋枯近喜司戎健寻伤掌诰徂【今日得乐天书六年闻席八殁】士元名位屈伯道子孙无旧好飞琼翰新诗灌玉壶防催闲处泣终作苦中娱亷蔺声相让燕秦势岂俱此篇应絶倒休漫捋髭须【乐天戏题篇末云此篇拟打足下寄容州诗故有戏誉】
　　和乐天送客游岭南二十韵【次用本韵】
　　我自离乡久君那度岭频一杯魂惨澹万里路艰辛江馆连沙市泷船泊水濵骑田回北顾铜柱指南邻大壑浮三岛周天过五均波心踊楼阁规外布星辰【交广间南极浸高北极凌低圆规度外星辰至众大如五曜者数十皆不在星经】狒狒【父沸切说文作□】穿筒格猩猩置屐驯【郭璞云□□交广山谷间有之南人俗法尝用竹筒穿臂以受之狒狒执臂辄笑笑则唇蔽两目人因自筒中出手以钉钉之于树猩猩嗜酒好屐南人尝以美酒置于其所且排十数屐猩猩见之骤相谓曰吾旣就擒矣然而渐饮至醉醉则穿破屐而行既不能去相与泣而见获故吴都赋曰猩猩啼而就擒□□笑而被格葢为此】贡兼蛟女绢俗重语儿巾【南方去京华絶逺冠冕不到唯海路稍通吴中商肆多牓云此有语儿巾子】舶主腰藏宝【南方呼波斯爲舶主胡人异宝多自怀藏以避强丐】黄家砦【音柴之去声南夷之区落】起尘歌钟排象背炊防上鱼身【夷民大陈设则巨象背上作乐大鱼出浮身若洲岛海人泊舟于旁因而炊防其上鱼不之觉】电白雷山接旗红贼舰新岛夷徐市种庙觋赵佗神鸢跕方知瘴蛇苏不待春曙潮云斩斩夜海火燐燐【海水夜击之则尽如火葢阴火潜然之谓也】冠冕中华客梯航异域臣果然【猿属】皮胜锦吉了【鸟名】舌如人风黖【音戯】秋茅叶烟埋晓月轮定应髪变焉用翠毛珍句漏沙须买贪泉货莫亲能传稚川术何患隐之贫
　　献荥阳公诗五十韵【并序】
　　启今月十七日公会儒于便庑稹亦谬容末席公出棠树之首章且识其目曰客有前进士韦张在宋来防学由我而下联为五言以美之诸生怗怗竦竦各尽词以献公公则举其摧敌推案析理次至数联应若前定诸儒有不安者随为刮削变嫫为妍不废暮而珠贯成就瑕不可掩者稹六联耳退而自咎且盛公之所为因而次用所联翩贤等五十一字合为一诗止咏公之词业力翰洎生徒学校之事而巳也其于勲位崇懿在国籍族地清甲编世家政事徳美播讴谣俭仁慈爱被亲戚非小儒造次之所尽大凡受狭者不可以语大持杯棬而承澍自满而止又安能测其霶霈之所至哉惶恐无任俯伏待罪谨以啓陈不宣谨启
　　郑驿骑翩翩丘门子弟贤文翁开学日正礼骋途年【张秀才正謩荥阳公首荐登第也】骏骨黄金买英髦绛帐延趋风皆蹀足侍坐各差肩解榻招徐穉登楼引仲宣鳯攒题字扇鱼落讲经筵盛气河包济贞姿岳柱天臯防当五百邹鲁重三千科斗翻腾取关睢教授先【荥阳公寮吏生徒受诗有百数】篆垂朝露滴诗缀夜珠联逸礼多心匠焚书旧口传陈遵修尺牍阮瑀让飞牋中的顔初启抽毫踵未旋森罗万木合属对百花全词海跳波涌文星拂坐悬戴冯遥避席祖逖后施鞭西蜀凌云赋东阳咏月篇劲芟鼇足断精贯虱心穿浩汗神弥王飖飏兴欲仙冰壶通皓雪绮树晴烟驱驾雷霆走铺陈锦绣鲜清机登穾【于吊反】奥流韵溢山川墨客膺潜服谈賔膝误前张鳞定摧败折角反矜怜句句推琼玉声声播管纎新撩造化澒洞斡陶甄卫磬琤鍧极齐竽僭滥偏空虚慙炙輠防窜许怀鈆惫色秋来草哀吟后蝉自伤魂惨沮何暇思幽【稹病疟二年求医在此荥阳公不忍归之瘴乡】喜到樽罍侧愁亲几案边菁华知竭矣胏腑尚求旃抵滞浑成醉徘徊转慕膻老叹【他丹切】才渐少闲苦病相煎瓦砾难追琢刍荛分弃捐漫劳成恳恳那得美姢姢拙劣仍非速迂愚且异专移时停笔砚挥景乏戈鋋仪舌忻犹在舒帷誓不褰防将连献楚深耻谬游燕蒲有临书叶韦充读易编沙须披见宝经拟带耕田入雾长期闰持朱本望研轮辕呈曲直凿枘取方圆呼吸宁徒尔霑濡岂浪然过箫资响亮随水涨沦涟惜日看圭短偷光恨壁坚勤勤雕朽木细细导蒙泉传癖今应甚头风昨巳痊丹青公旧物一为变蚩妍













　　元氏长庆集巻十二
　　钦定四库全书
　　元氏长庆集巻十三
　　唐　元稹　撰
　　律诗
　　酬乐天江楼夜吟稹诗因成三十韵【次用本韵】
　　忽见君新句君吟我旧篇见当巴徼外吟在楚江前思鄙宁通律声清遂扣三都时觉重一顾世称妍排韵曽遥答分题防共联昔慿银翰冩今赖玉音宣布鼓随椎响坯泥仰匠圆铃因风断续珠与调牵绵阮籍惊长啸商陵怨别猿羞啼月峡鹤让警秋天志士潜兴感高僧暂废禅兴飘沧海动气合碧云连防缀工微者吹嘘势特然休文徒倚槛彦伯浪回船妓乐当筵唱儿童满巷传改张思妇锦腾跃贾人牋魏拙虚教出曹风敢望痊定遭才子笑恐赚学生癫裁什情何厚飞书信不专隼猜鸿蓄缩虎横犬迍邅水墨看虽久琼瑶喜尚全才从鱼里得便向市头悬夜置堂东序朝铺座右边手寻韦欲絶泪滴纸浑穿甘蔗销残醉醍醐醒早眠深藏那遽灭同咏苦无縁雅羡诗能圣终嗟药未仙五千诚逺道四十巳中年【时公年四十一】暗魄多相梦衰容毎自怜卒章还恸哭蚊蚋溢山川
　　酬乐天待漏入閤见赠【时乐天为中书舎人予在翰林学士】
　　未勘银台契先排浴殿关沃心因特召丞防絶常班【丞防学士在诸学士上】飐闪才人袖【思政对学士徃徃宫官传诏】呕鵶软举镮宫花低作帐云从【去声】积成山密视枢机草偷瞻咫尺颜恩垂天语近对久漏声闲丹陛曾同立金銮恨独攀笔无鸿业润袍媿紫文殷【乌间切】河水通天上瀛洲接世间谪仙名籍在何不重来还
　　酬乐天早春闲游西湖颇多野趣恨不得与微之同赏因思在越官重事殷镜湖之游或恐未暇因成十八韵见寄乐天前篇到时适防予亦宴镜湖南亭因述目前所睹以成酬荅末章亦示暇诚则势使之然亦欲粗为恬养之赠耳【浙东时作】
　　雁思【去声】欲回賔风声乍变新各红粉妓俱伴紫垣人水面波疑縠山腰虹【音降】似巾柳条黄大带茭葑【茭葑草根】緑文茵雪尽才通屐汀寒未有苹向阳偏晒羽依岸小游鳞浦屿﨑岖到林园次第巡墨池怜嗜学丹井羡登眞【逸少墨池稚川丹井皆越中异迹】雅叹游方盛聊非意所亲白头辞北阙沧海是东隣问俗烦江界搜畋想渭津故交音讯少归梦徃来频独喜同门旧皆为列郡臣三刀连地轴一苇碍车轮尚阻青天雾空瞻白玉尘龙因雕字识犬为送书驯胜事无穷境流年有限身嬾将闲气力争鬭野塘春
　　江边四十韵【官为修宅卒然有作因招李六侍御○此后并江陵时作】
　　官借江边宅天生地势坳欹危饶坏构迢遰接长郊怪鵩频栖息跳蛙颇溷殽总无篱缴绕尤怕虎咆哮停潦鱼招獭空仓鼠敌猫土虚烦穴蚁柱朽畏藏蛟蛇虺呑檐雀豺狼逐野麃犬惊狂浩浩鸡乱响嘐嘐濩落贫甘守荒凉秽尽包断帘飞熠燿当戸网蟏蛸曲突翻成沼行廊却代庖桥横老顚枿马病裛刍茭一一牀头防连连砌下泡辱泥疑在绛避想经崤相顾忧为鼈谁能复系匏誓心来利徃卜食过安爻何计逃昬垫移文报旧交栋梁存伐木苫葢愧分茅金琯排黄荻琅玕褭翠梢花塼水面鬭鸳瓦玉声敲方础荆山采修椽【重切】郢匠铇【音袍】隐椎雷震蛰破竹箭鸣骹【音敲胫也】正寝初停午频眠欲转胞囷圆收薄禄厨敝备嘉肴各各人宁宇双双燕贺巢高门受车辙华廏称蒲梢尺寸皆随用毫厘敢浪抛篾余笼白鹤枝賸【音孕】架青防制榻容筐篚施关拒斗筲栏干防汲井宻室待持胶庭草佣工薙园蔬稚子掊本图闲种稙那要择肥硗緑柚勤勤数红榴个个抄池清漉螃蠏爪蠧拾蝥晒篆看沙鸟磨刀绽海鲛罗灰修药灶筑垜阅弓弰散诞都由习童防剩懒教【平声】最便陶静饮还作解愁嘲近浦闻归楫遥城罢晓铙王孙如有问须为并挥鞘
　　春六十韵
　　节应寒灰下春生返照中未能消积雪巳渐少囘风迎气邦经重斋诚帝念隆龙骧紫宸北天压翠坛东仙仗摇佳彩荣光答圣衷便从威仰座随入大罗宫先到璇渊底偷穿瑇瑁栊舘娃朝镜晚太液晓冰融撩摘【音剔】芳情遍搜求好处终九霄浑可可万姓尚忡忡昼漏频加箭宵晖欲半弓驱令三殿出乞与百蛮同直自方壶岛斜临絶漠戎南巡暧珠树西转丽崆峒度岭梅甘坼潜泉脉暗洪悠悠铺塞草冉冉着江枫蚕役投筐妾耘催荷篠翁旣蒸难发地仍送嬾归鸿约畧环区宇殷勤绮镐酆华山青黛扑渭水碧沙蒙防露清余霭晴烟塞迥空燕巢才防缀莺舌最惺愡腻粉梨园白胭脂桃径红郁金垂嫩柳罯【乌感切】画委高笼地甲门阑大天开禁掖崇层台张舞鳯阁道架飞虹麴糵调神化鹓鸾竭至忠歌声齐锡宴车服奬庸功俊造兴时用闾阎贺岁丰倡楼歌细细农野麦芃芃贵主骄矜盛豪家恃赖雄偏霑打毬彩频得铸钱铜专杀擒杨若殊恩赦邓通女孙新在内婴稚近封公游衍关心乐诗书对面聋盘筵饶异味音乐斥庸工酒爱油衣浅杯夸玛瑙烘挑鬟玉钗髻刺绣宝装拢启齿呈编贝弹丝动削葱醉圆双媚靥波溢两明瞳但赏欢无极那知恨亦充洞房闲窈窕庭院独葱茏谢砌萦残絮班牕网曙虫望夫身化石为伯首如蓬顾我沉忧士骑他老病骢静街乘旷荡初日接曈昽饮败胏常渇魂惊耳更聪虚逢好阳艳其那苦昏懜僶俛还移步持疑又省躬慵将疲顇质漫走倦羸僮季月行当暮良辰坐叹穷晋悲焚介子鲁愿浴沂童燧改鲜妍火阴繁晻澹桐瑞云低【遏合切】香润蒙蒙药漑分窠数篱裁备防冲种莎怜见叶防笋冀成筒有梦多为蝶因搜定作熊漂沉随壊芥荣茂委苍穹震动风千变晴和鹤一冲丁宁搴芳侣须识未开丛
　　月三十韵
　　蓂叶标新朔霜豪引细辉白眉惊半隐虹势讶全微凉魄潭空洞虚弓雁畏威上何汲汲佳色转依依绮幕残灯敛妆楼破镜飞玲珑穿竹树岑寂思【上声】幈帏坐爱规将合行看望巳防绛河冰鉴朗黄道玉轮巍迥照偏琼砌余光借粉闱泛池相皎洁压桂共芳菲的的当歌扇姢姢透舞衣殷勤入怀什恳欵堕云圻素液传烘盏鸣琴荐碧徽椒房深肃肃兰路霭霏霏翡翠通帘影琉璃殿扉西园筵瑇瑁东壁射蛜蝛【音伊威鼠妇别名】老将占天阵幽人钓石矶荷锄元亮息回棹子猷归迢递同千里孤高净九围从星作风配日丽旌旗麟鬭宁徒设蝇声岂浪讥司存委卿士新拜出郊畿今古虽云极亏盈不易违珠胎方夜满清露忍朝晞渐减嫦娥面徐収楚练机卞疑雕璧碎潘感竟牀稀捐箧辞班女潜波蔽宓妃氛埃谁定灭蟾兔杳难希须遣圆明尽良嗟造化非如能付刀尺别为创璿玑
　　饮致用神麴酒三十韵
　　七月调神麴三春酿緑醽【音灵】雕镌荆玉盏烘透内丘瓶试滴盘心露疑添案上萤满尊凝止水祝地落繁星翻陋琼浆浊唯闻石髓馨冰壶通角簟金镜彻云屏雪暎烟光薄霜涵霁色泠蚌珠悬皎皛桂魄倒瀴溟昼洒蝉将饮宵晖鹤误聆琉璃惊太白钟乳讶微青讵敢辞濡首并怜可鉴形行当遣俗累便得造禅扃【防荧切】何惮说千日甘从过百龄但令长泛蚁无复恨漂萍胆壮还增气机忘反自冥瓮眠思毕卓糟籍忆刘伶髣髴中圣日希夷夹大庭眼前须底物座右任他铭刮骨都无痛如泥未拟停残觞犹漠漠华烛巳荧荧眞性临时见狂歌半睡听喧阗争意气调笑学娉婷酩酊焉知极羁离忽暂宁鸡声催欲曙蟾影照初醒咽絶防啼竹萧撩雁去汀遥城传漏箭乡寺响风铃楚泽一为梗尧阶屡变蓂醉荒非独此愁梦防曽经毎耻穷途哭今那客泪零感君澄醴酒不遣渭和泾
　　感石榴二十韵
　　何年安石国万里贡榴花迢递河源道因依汉使槎酸辛犯葱岭憔悴渉龙沙初到摽珍木多来比乱麻深抛故园里少种贵人家唯我荆州见怜君胡地赊从教当路长【上声】兼恣入檐斜緑叶裁烟翠红英动日华新帘裙透影疎牖烛笼纱委作金炉熖飘成玉砌瑕乍惊珠缀密终误绣帏奢琥珀烘梳碎燕支嬾颊涂风翻一树火电转五云车绛帐迎宵日芙蕖绽早牙浅深俱隐映前后各分葩防露低莲脸朝光借绮霞暗虹徒缴绕濯锦莫周遮俗态能嫌旧芳姿尚可嘉非专爱颜色同恨阻幽遐满眼思乡泪相嗟亦自嗟
　　度门寺
　　北祖三禅地【神秀禅师造】西山万树松门临溪一带桥映竹千重剪凿基阶正包藏景气浓诸岩分院宇双岭抱垣墉舎利开层塔香炉占小峯道场居士置经藏大师封太子知栽植神王守要冲由旬排讲座丈六冩眞容佛语迦陵说僧行猛虎从修罗擡日拒楼至防霜锋画井垂枯朽穿池救噞【疑检切噞喁鱼出水貎】喁蕉非难败坏槿喻暂丰茸宝界留遗事金棺灭去踪鉢传烘玛瑙石长翠芙蓉影帐纱全落绳牀土半壅【金棺巳下并寺中所有】荒林迷醉象危壁亚盘龙行色怜初月归程待晓钟心源虽了了尘世苦憧憧防荫高声防斋粮并力舂他生来此还愿总相逢
　　大云寺二十韵
　　地胜宜台殿山晴离垢氛现身千佛国护世四王军碧耀高楼瓦頳【丑成切】飞半壁文鹤林萦古道雁塔没归云幡影中天飏钟声下界闻攀萝极峯顶游目到江濆驯鸽闲依缀调猿静守羣虎行风防猎龙睡气氛氲获稻禅衣巻烧畬刧火焚新英蜂采掇荒草象耕耘鉢付灵童洗香教善女薰果枝低罯罯【乌感切】花泽雰雰示化维摩疾降魔力士勲听经神变见说偈鸟纷纭上境光犹在深谿暗不分竹笼烟欲暝松带日余曛眞谛成知别迷心尚有云多生沉五蕴防习乐三坟谕鹿车虽设如蚕绪正棼且将平等义还奉圣明君
　　和友封题开善寺十韵【依次重用本韵】
　　梁王开佛庙云构岁时遥珠缀飞闲鸽红泥落碎椒灯笼青熖短香印白灰销古匣収遗施行廊画本朝藏经霑烂魔女捧花娇亚树牵藤阁横查压石桥竹荒新笋细池浅小鱼跳匠正琉璃瓦僧锄芍药苗旋蒸茶嫩叶偏把栁长条便欲忘归路方知隐易招









　　元氏长庆集巻十三
　　钦定四库全书
　　元氏长庆集巻十四
　　唐　元稹　撰
　　律诗
　　牡丹二首【此后并是校书郎巳前作】
　　簇蘂风频坏裁红更新眼看吹落地便别一年春繁緑阴全合衰红展渐难风光一擡举犹得暂时看
　　象人
　　被色空成象观空色异眞自悲人是假那复假为人与杨十二巨源卢十九经济同游大安亭各赋二物合为五韵探得松石
　　片石与孤松曽经物外逢月临栖鹤影云抱老人峯蜀客君当问秦官我旧封积膏当琥珀新刼长芙蓉待补苍苍去樛柯早变龙
　　赋得春雪映早梅
　　飞舞先春雪因依上畨【上声】梅一枝方渐秀六出巳同开积素光逾宻眞花节暗催抟风飘不散见睍【音岘明貎】忽偏摧郢曲琴空奏羌音笛自哀今朝两成咏翻挟昔人才
　　赋得玉巵无当
　　共惜连城宝翻成无当巵讵惭君子贵深讶巧工隳泛蚁功全少如虹色不移可怜殊砾石何计辨糟醨江海诚难满盘筵莫忘【去声】施纵乖斟酌意犹得对光仪
　　赋得数蓂【元和中作】
　　将课司天厯先观近砌蓂一旬开应月五日数从星桂满丛初合蟾亏影渐零辨时长有素数【上声】閠或余青坠叶推前事新芽察未形尧年始今岁方欲瑞千龄
　　赋得九月尽
　　霜降三旬后蓂余一叶秋阴迎落日凉魄尽残钩半夜灰移琯明朝帝御裘潘安过今夕休咏赋中愁
　　赋得后花
　　红芳怜静色深与相宜余滴下纎蘂残珠堕细枝浣花江上思【去声】啼粉镜中窥念此低徊久风光幸一吹
　　早归
　　春静晓风微凌晨带酒归逺山笼防雾高树影朝晖饮马鱼惊水穿花露滴衣娇莺似相恼含啭傍人飞
　　晩秋
　　竹露滴寒声离人晓思惊酒醒秋簟冷风急夏衣轻寝倦解幽梦虑闲添逺情谁怜独欹枕斜月透窻明
　　送林复梦赴韦令辟
　　蜀路危于劒怜君自坦途防囘曽啖炙千里逺衔珠野性便荒饮时风忌酒徒相门多礼让前后莫相逾
　　忆杨十二巨源
　　杨子爱言诗春天好咏时恋花从马滞联句放杯迟日映含烟竹风牵卧柳丝南山更多兴须作白云期
　　夜合
　　绮树满朝阳融融有露光多疑濯锦风散似分妆叶宻烟蒙火枝低绣拂墙更怜当暑见留咏日偏长
　　新竹
　　新篁才解箨寒色巳青葱冉冉偏凝粉萧萧渐引风扶疎多透日寥落未成丛惟有团团节坚贞大小同
　　秋相望
　　檐月惊残梦浮凉满夏衾蟏蛸低戸网萤火度墙阴炉暗灯光短牀空帐影深此时相望久高树忆横岑
　　春病
　　病来闲卧久因见静时心残月晓窻迥落花幽院深望山移坐榻行药步墙阴车马门前度遥闻哀苦吟
　　山竹枝【自化感寺携来至清源投之辋川耳】
　　深院虎溪竹逺公身自栽多惭折君节扶我出山来贵宅安危步难将混俗材还投辋川水从作老龙囘
　　悟禅三首寄胡果
　　近闻胡隐士潜认得心王不恨百年促翻悲万刼长有修终有限无事亦无殃愼莫通方便应【平声】机不顿忘百年都防日何事苦嚣然晚岁倦为学闲心易到禅病宜多宴坐贫似少攀縁自笑无名字因名自在天近见新章句因知见在心春游晋祠水晴上霍山岑问法僧当偈还丹客赠金莫惊头欲白禅观老弥深东台去【仆毎为崔白二学士话陶先生喜不遇之事且曰仆得分司东台即足以买山家】
　　陶君喜不遇予毎为君言今日东台去澄心在陆浑旋抽随日俸并买近山园千万崔兼白殷勤承主恩
　　戴光弓【韦评事见赠也】
　　潞府筋角劲戴光因合成因君怀胆气赠我定交情不拟闲穿叶那能枉始生唯调一只箭飞入破聊城
　　刘颇诗【并序】
　　昌平人刘颇其上三世有义烈颇少落行阵二十解属文举进士科试不就负气狭路间病甖车蔽柩尽碎之罄囊酬直而去南归唐州为吏所轧势不支气屈自火其居出契书投火中繇是以气闻予闻风四五年而后见因以诗许之
　　一言感激士三世义忠臣破瓮嫌妨路烧庄耻属人迥分辽海气闲蹋洛阳尘傥使权由我还君白马津
　　夜饮
　　灯火隔帘明竹梢风声诗篇随意赠杯酒越巡行漫唱江朝曲闲征药草名莫辞终夜饮朝起又营营
　　襃城驿【军大夫严秦修】
　　严秦修此驿兼涨驿前池巳种千竿竹又栽千树棃四年三月半新笋晚花时怅望东川去等闲题作诗
　　闲二首
　　晻淡洲烟白篱筛日脚红江喧过云船泊打头风艇子収鱼市鸦儿噪荻丛不堪堤上立满眼是蚊虫青衫经夏黕【都感切】白发望乡稠冷新秋簟星稀欲曙楼连鸿尽南去双鲤本东流北信无人寄蝉声满树头
　　欲曙
　　江隄阅暗流漏鼓急残筹片月低城堞稀星转角楼鹤媒华表上【音披】鵊【音夹】柳枝头不为来趋府何因欲曙游
　　寄胡灵之
　　早岁顚狂伴城中共防年有时潜步出连夜小亭眠月影侵牀上花丛在眼前今宵正风空宅楚江边
　　夜
　　水怪潜幽草江云拥废居雷惊空屋柱电照满牀书竹瓦风频裂茅檐渐疎平生沧海意此去怯为鱼
　　酬李六醉后见寄口号【用本韵】
　　顿愈头风疾因吟口号诗文章纷似绣珠玉布如棊健羡觥飞酒苍黄日映篱命童寒色倦抚稚晚啼饥潦倒慙相识平生颇自竒明公将有问林下是灵
　　归田【时三十七】
　　陶君三十七挂绶出都门我亦今年去商山淅岸村冬修方丈室春种桔橰园千万人间事从兹不复言
　　縁路
　　总是玲珑竹兼藏浅漫溪沙平深见底石乱不成泥烟火遥村落桑麻隔稻畦此中如有问甘被到头迷诮卢戡与予数约游三寺戡独沉醉而不行
　　乘兴无羁束闲行信马蹄路幽穿竹逺野迥望云低素帚茅花乱圆珠稻实齐如何卢进士空恋醉如泥
　　遣春三首
　　杨公三不惑我惑两般全逢酒判【平声】身病拈花尽意怜水生低岸没梅蹙小珠连千万红颜辈须惊又一年柳眼开浑尽梅心动巳阑风光好时少杯酒病中难学问慵【常容切】都废声名老更判【平声】唯余看花伴未免忆长安
　　失却游花伴因风浪引将柳堤遥认马梅径误寻香晩景行看谢春心渐欲狂园林都不到何处枉风光
　　岁日
　　一日今年始一年前事空凄凉百年事应与一年同
　　湘南登临湘楼
　　高处望潇湘花时万井香余怜日嫩岁闰觉春长霞刹分危牓烟波透逺光情知楼上好不是仲宣乡
　　晩宴湘亭
　　晩日宴清湘晴空走艳阳花低愁露醉絮起觉春狂舞旋红裙急歌垂碧防长甘心出童羖须一尽时荒
　　酒醒
　　饮醉日将尽醒时夜巳阑暗灯风熖晓春席水牕寒未解萦身带犹倾坠枕冠呼儿问狼籍疑是梦中欢










　　元氏长庆集巻十四
　　钦定四库全书
　　元氏长庆集巻十五
　　唐　元稹　撰
　　律诗
　　独游
　　逺地难逢侣闲人且独行上山随老鹤接酒待残莺花当【去声】西施面泉胜卫玠清鹈鹕满春野无限好同声
　　洞庭湖
　　人生除泛海便到洞庭波驾浪沉西日呑空接曙河虞巡竟安在轩乐讵曾过【音戈】唯有君山下狂风万古多
　　雪天
　　故乡千里梦徃事万重悲小雪沉阴夜闲牕老病时独闻归去雁偏咏别来诗慙愧红妆女频惊两鬓丝
　　赠熊士登
　　平生本多思况复老逢春今日梅花下他乡値故人
　　别岭南熊判官
　　十年常逺道不忍别离声况复三巴外仍逢万里行桐花新气梨叶晩春晴到海知何日风波从此生
　　水上寄乐天
　　眼前明月水先入汉江流汉水流江海西江过庾楼庾楼今夜月君岂在楼头万一楼头望还应望我愁
　　夏阳亭临望寄河阳侍御尧
　　望逺音书絶临川意绪长殷勤眼前水千里到河阳
　　日高睡
　　隔是身如梦频来不为名怜君近南住时得到山行
　　辋川
　　世累为身累闲忙不自由殷勤辋川水何事出山流
　　天坛归
　　爲结区中累因辞洞里花还来旧城郭烟火万人家
　　后
　　倦寝数残更孤灯暗又明竹梢余重时复拂帘惊
　　晴日
　　多病苦虚羸晴明强展眉读书心绪少闲卧日长时
　　直台
　　麋入神羊队乌惊海鹭眠仍教百余日迎送直防前
　　行宫
　　寥落古行宫宫花寂寞红白头宫女在闲坐说宗
　　醉行
　　秋风方索漠霜貎足暌携今日骑骢马街中醉蹋泥
　　指巡胡
　　遣闷多慿酒公心只仰胡挺身唯直指无意独欺愚
　　饮新酒
　　闻君新酒熟况値菊花秋莫怪平生志图销尽日愁
　　香毬
　　顺俗唯团转居中莫动摇爱君心不恻犹讶火长烧
　　景申秋八首
　　年年秋意绪多向中生渐欲烟火近稍怜衣服轻咏诗闲处立忆事夜深行濩落寻常惯凄凉别为情蚊幌来巻烛蛾灯上稀啼儿冷秋簟思妇问寒衣帘断萤火入窻明蝙蝠飞良辰日夜去渐与壮心违嗢嗢【乌骨切咽也】檐霤凝丁丁窻雨繁枕倾筒簟滑幔飐案灯飜唤魇儿难觉吟诗婢苦烦强眠终不着闲卧暗消魂
　　瓶防高檐窻来激箭风病憎灯火暗寒觉薄帏空婢报樵苏竭妻愁院落通老夫慵计数教想蔡城东风头难着枕病眼厌看【平声】书无酒销长夜囘灯照小余三元推废王【去声】九曜入乘除廊庙应【平声】多算参差斡太虚
　　经篱落坏入秋田地荒竹垂哀折节莲败惜空房小片慈菇白低丛柚子黄眼前撩乱辈无不是同乡柳枝枝弱风光片片斜蜻蜓怜晓露蛱蝶恋秋花饥啅【与啄通用】空篱雀寒栖满树鸦荒凉池馆内不似有人家
　　病苦十年后连阴十日余人方教作鼠天岂遣为鱼鲛绽酆城劒虫凋鬼火书出闻泥泞尽何地不摧车
　　遣行十首
　　惨切风夕沉吟离别情鷰辞前日社蝉是毎年声暗泪深相感危心亦自惊不如元不识俱作路人行十五年前事恓惶无限情病僮更借出羸马共驰声射叶杨才破闻弓雁巳惊小年辛苦学求得苦辛行徙倚檐宇下思量去住情暗萤穿竹见斜隔窻声就枕囘转数闻鸡撩乱惊一家同草草排比送君行巳怆朋交别复怀儿女情相兄亦相旧同病又同声白髪年年剩秋蓬处处惊不堪身渐老频送异乡行塞上风思城中兄弟情北随鹓立位南送雁来声遇适尤兼恨闻书喜复惊唯应遥料得知我伴君行暮欲歌吹乐暗冲泥水情稻花秋气江石夜滩声犬吠穿篱出鸥眠起水惊愁君明日夜独自入山行七过襃城驿囘囘各为情八年身世梦一种水风声寻覔诗章在思量岁月惊更悲西塞别终夜绕池行襃县驿前境曲江池上情南堤衰柳意西寺晩钟声云水兴方逺风波心巳惊可怜皆老大不得自由行见说巴风俗都无汉性情猿声芦管调羌笛竹鸡声迎人应少平安火莫惊毎逢危栈处须作贯鱼行闻道阴平郡翛然古戍情桥兼麋鹿蹋山应皷鼙声羌妇梳头蕃牛防尾惊怜君闲闷极只傍白江行
　　生春二十首【丁酉岁作】
　　何处生春早春生云色中茏葱闲着水晻淡欲随风度晓分霞态余光庇雪融晩来低漠漠浑欲泥幽丛何处生春早春生漫雪中浑无到底片唯逐入楼风屋上些些薄池心旋旋融自悲销散尽谁假入兰丛何处生春早春生霁色中逺林横反照高树亚东风水冻霜威庇泥新地气融渐知残雪薄杪近最怜丛何处生春早春生曙火中星围分暗陌烟气满晴风宫树栖鵶乱城楼带雪融竞排阊阖侧珂伞【上声】自相丛何处生春早春生晓禁中殿阶龙斾日漏阁宝筝风药树香烟重天颜瑞气融柳梅浑未觉青紫巳丛丛何处生春早春生江路中移临浦市晴过湖风芦笋锥犹短凌澌玉渐融数宗船载足商妇两眉丛何处生春早春生野墅中病翁闲向日征妇懒成风斫筤天虽暖穿区冻未融鞭牛县门外争土葢蚕丛何处生春早春生冰岸中尚怜扶腊雪渐觉受东风织女云桥断波神玉貎融便成呜咽去流恨与莲丛何处生春早春生柳眼中芽新才绽日茸短未含风緑误眉心重黄惊蜡泪融碧条殊未合愁绪巳先丛何处生春早春生梅援中蘂排难犯雪香乞【音气】拟来风陇逈羌声怨江遥客思融年年最相恼縁未有诸丛何处生春早春生鸟思中鹊巢移旧歳防羽旋高风鸿雁惊沙暖鸳鸯爱水融最怜双翡翠飞入小梅丛何处生春早春生池榭中镂琼冰陷日文縠水回风柳爱和身动梅愁合树融草芽犹未出挑得小萱丛何处生春早春生稚戏中乱骑残爆竹争唾小旋风骂愁妨走呵冰喜旋融女儿针线尽偷学五辛丛何处生春早春生人意中晓妆虽近火晴戏渐怜风暗入心情嬾先添酒思融预知花好恶偏在最深丛何处生春早春生半睡中见灯如见雾闻雨似闻风开眼犹残梦擡身便恐融却成双翅蝶还绕庳花丛【一本傍人惊屡压魂逐牡丹丛】
　　何处生春早春生晓镜中手寒匀面粉鬟动倚帘风宿雾梅心滴朝光幕上融思牵梳洗嬾空防緑丝丛何处生春早春生绮戸中玉栊穿细日罗幔张【上声】轻风柳软腰支嫩梅香宻气融独眠傍妬物偷铲合欢丛何处生春早春生老病中土膏蒸足肿天暖痒头风似觉肌肤展潜知血气融又添新一岁衰白转成丛何处生春早春生客思中旅魂惊北雁乡信是东风纵有心灰动无由鬓雪融未知开眼日空绕未开丛何处生春早春生蒙雨中裛尘微有气拂面细如风柳误啼珠宻梅惊粉汗融满空愁淡淡应豫忆芳丛
　　嘉陵水
　　尔是无心水东流有恨无我心无说处也共尔何殊
　　漫天岭赠僧
　　五上两漫天因师懴业縁漫天无尽日浮世有穷年
　　百牢关
　　天上无穷路生期七十间那堪九年内五度百牢关二月十九日酬王十八全素【此后有酬和并次用本韵】
　　君念世上川嗟予老瘴天那堪十日内又长白头年荥阳郑公以稹寓居严茅有池塘之胜寄诗四首因有意献
　　激射分流阔湾环此地多暂停随梗浪犹阅败霜荷恨阻还江势思深到海波自伤才畎浍其柰赠珠何
　　酬乐天寄蕲州簟
　　蕲簟未经春君先拭翠筠知为热时物预与瘴中人碾玉连心润编牙小片珍霜凝青汗简冰透碧游鳞水魄轻涵黛琉璃薄带尘梦成伤冷滑惊卧老龙身
　　酬李浙西先因从事见寄之作
　　近日金銮直亲于汉珥貂内人传帝命丞相让吾僚浙郡悬旌逺长安谕日遥因君蘂珠赠还一梦烟霄
　　酬周从事望海亭见寄
　　年老无流辈行稀足薜萝热时怜水近高处见山多衣袖长堪舞喉咙转解歌不辞狂复醉人世有风波
　　代杭民答乐天
　　翠幕笼斜日朱衣俨别筵管弦凄欲罢城郭望依然路溢新城市农开旧废田春坊幸无事何惜借三年






　　元氏长庆集巻十五
　　钦定四库全书
　　元氏长庆集巻十六
　　唐　元稹　撰
　　律诗
　　杏园
　　浩浩长安车马尘狂风吹送毎年春门前本是虚空界何事栽花误世人
　　菊花
　　秋丛绕舎似陶家遍绕篱边日渐斜不是花中偏爱菊此花开尽更无花
　　酬哥舒大少府寄同年科第
　　前年科第偏年少未解知羞最爱狂九陌争驰好鞍马八人同着防衣裳【同年科第宏词吕二炅王十一起防萃白二十二居易平判李十一复礼吕四频哥舒大烦崔十八亮逮不肖八人皆奉荣养】自言行乐朝朝是岂料浮生渐渐忙頼得官闲且疎散到君花下忆诸郎
　　幽栖
　　野人自爱幽栖所近对长松逺是山尽日望云心不系有时看月夜方闲壶中天地乾坤外梦里身名旦暮间辽海若思千岁鹤且留城市防飞还
　　清都春霁寄胡三吴十一
　　蘂珠宫殿经微草树无尘耀眼光白日当空天气暖好风飘树柳阴凉蜂怜宿露攒芳久鷰得新泥拂戸忙时节催年春不住武陵花谢忆诸郎
　　贞元二十年正月二十五日自洛之京二月三日春社至华岳寺憇窦师院曾未逾月又复徂东再谒窦师因题四韵而巳
　　山前古寺临长道来徃淹留为爱山双鷰营巢始西别百花成子又东还暝驱羸马频看堠晓听鸣鸡欲度关羞见窦师无外役竹窻依旧老身闲
　　贞元二十年五月十四日夜宿天坛石幢侧十五日得厔马逢少府书知予逺上天坛因以长句见赠篇末仍云灵溪试为访金丹因于坛上还赠
　　野人性僻穷深僻芸署官闲不似官万里洞中朝玉帝【上有洞周万里】九光霞外宿天坛洪涟浩东溟曙白日低囘上境寒因为南昌检仙籍马君家世奉还丹
　　寻西明寺僧不在
　　春来日日到西林飞锡经行不可寻莲池旧是无波水莫逐狂风起浪心
　　与吴侍御春游
　　苍龙阙下陪骢马紫阁峯头见白云满眼流光随日度今朝花落更纷纷
　　晩春
　　昼静帘疎鷰语频双双鬭雀动阶尘柴扉日暮随风掩落尽闲花不见人
　　先醉
　　今日樽前败饮名三杯未尽不能倾怪来花下长先醉半是春风荡酒情
　　独醉
　　一树芳菲也当【去声】春漫随车马拥行尘桃花解笑莺能语自醉自眠那借人
　　宿醉
　　风引春心不自由等闲冲席饮多筹朝来始向花前觉度却醒时一夜愁
　　惧醉【答卢子防】
　　闻道秋来怯夜寒不辞泥水为杯盘殷勤惧醉有深意愁到醒时灯火阑
　　羡醉
　　绮陌高楼竞醉眠共期顦顇不相怜也应自有寻春日虚度而今正少年
　　忆醉
　　自叹旅人行意速每嫌杯酒缓归期今朝偏偶醒时别泪落风前忆醉时
　　病醉【戏作吴吟赠卢十九经济张三十四辛丈丘度】
　　醉伴见侬因酒病道侬无酒不相窥那知下药还沽底人去人来剩一巵
　　拟醉【与卢子防饮于窦晦之醉后赋诗共十九首子防叙为别巻自此至狂醉皆是夕所赋】
　　九月闲宵初向火一樽清酒始行杯怜君城外遥相忆冐冲泥黑地来
　　劝醉
　　窦家能酿销愁酒但是愁人便与销愿我共君俱寂寞只应连夜复连朝
　　任醉
　　本怕酒醒浑不饮因君相劝觉情来殷勤满酌从听醉乍可欲醒还一杯
　　同醉【吕子元庾及之杜归和同隐客泛韦氏池】
　　栢树台中推事人杏花坛上链形真心源一种闲如水同醉樱桃林下春
　　狂醉
　　一自栢台为御史二年辜负两京春岘亭今日顚狂醉舞引红娘乱打人
　　伴僧行
　　春来求事百无成因向愁中识道情花满杏园千万树防人能伴老僧行
　　古寺
　　古寺春余日半斜竹风萧爽胜人家花时不到有花院意在寻僧不在花
　　定僧
　　落魄闲行不着家徧寻春寺赏年华野僧偶向花前定满树狂风满树花
　　观心处
　　满坐喧喧笑语频独怜方丈了无尘灯前便是观心处要似观心有防人
　　智度师二首
　　四十年前马上飞功名藏尽拥禅衣石榴园下擒生处独自闲行独自归
　　三防思明三突围铁衣抛尽纳禅衣天津桥上无人识闲凭栏杆望落晖
　　西明寺牡丹
　　花向琉璃地上生光风转紫云英自从天女盘中见直至今朝眼更明
　　忆杨十二巨源
　　去时芍药才堪赠看却残花巳度春只为情深偏怆别等闲相见莫相亲
　　送复梦赴韦令幕
　　世上如今重检身吾徒耽酒作狂人西曹旧事多持法愼莫吐他丞相茵
　　送刘太白【太白居从善坊】
　　洛阳大底居人少从善坊西最寂寥想得刘君独骑马古堤愁树隔中桥
　　奉诚园【马司徒旧宅】
　　萧相深诚奉至尊旧居求作奉诚园秋来古巷无人扫树满空墙闭防门
　　与太白同之东洛至栎阳太白染疾驻行予九月二十五日至华岳寺雪后望山
　　共作洛阳千里伴老刘因疾驻行轩今朝独自山前立雪满三峯倚寺门
　　野狐泉柳林
　　去日野狐泉上柳紫牙初绽拂眉低秋来寥落惊风叶满空林蹋作泥
　　酬胡三慿人问牡丹
　　窃见胡三问牡丹为言依旧满西栏花时何处偏相忆寥落衰红雨后看
　　酬乐天秋兴见赠本句云莫怪独吟秋兴苦比君校近二毛年
　　劝君休作悲秋赋白发如星也任垂毕竟百年同是梦长年何异少何为















　　元氏长庆集巻十六
　　钦定四库全书
　　元氏长庆集巻十七
　　唐　元稹　撰
　　律诗
　　雪后宿同轨店上法防寺钟楼望月
　　满山残雪满山风野寺无门院院空烟火渐稀孤店静月明深夜古楼中
　　陪韦尚书丈归履信宅因赠韦氏兄弟
　　紫垣驺骑入华居公子文衣防锦舆眠阁书生复何事也骑羸马从【去声】尚书
　　永贞二年正月二日上御丹鳯楼赦天下予与李公垂庾顺之闲行曲江不及盛观
　　春来饶梦慵朝起不看千官拥御楼却着闲行是忙事数人同傍曲江头
　　韦居守晩岁常言退休之志因署其居曰大隐洞命予赋诗因赠絶句
　　谢公潜有东山意巳向朱门启洞门大隐犹疑恋朝市不如名作罢归园
　　赠李十二牡丹花片因以饯行
　　莺澁余声絮堕风牡丹花尽叶成丛可怜顔色经年别収取朱栏一片红
　　题李十一修行里居壁
　　云阙朝回尘骑合杏花春尽曲江闲怜君虽在城中住不隔人家便是山
　　靖安穷居
　　喧静不由居逺近大都车马就权门野人住处无名利草满空阶树满园
　　赠乐天
　　等闲相见销长日也有闲时更学琴不是眼前无外物不关心事不经心
　　使东川【并序○此后并御史时诗】
　　元和四年三月七日予以监察御史使东川徃来鞍马间赋诗凡三十二章秘书省校书郎白行简为予手冩为东川巻今所録者但七言絶句长句耳起骆口驿尽望驿台二十二首云
　　骆口驿二首【东壁上有李二十员外逢吉崔二十二侍御韶使云南题名处北壁有翰林白二十二居易题拥石关云开雪红树等篇有王质夫和焉王不知是何人也】
　　邮亭壁上数行【音杭】字崔李题名王白诗尽日无人共言语不离墙下至行时
　　二星徼外通蛮服五夜灯前草御文我到东川恰相半向南看月北看云
　　清明日【行至汉上忆与乐天知退杓直拒非顺之辈同游】
　　常年寒食好风轻触处相随取次行今日清明汉江上一身骑马县官迎
　　亚枝红【徃岁与乐天曾于郭家亭子竹林中见亚枝红桃花半在池水自后数年不复记得忽于襃城驿池岸竹间见之宛如旧物深所怆然】
　　平阳池上亚枝红怅望山邮是事同还向万竿深竹里一枝浑卧碧流中
　　梁州梦【是夜宿汉川驿梦与杓直乐天同游曲江兼入慈恩寺诸院倐然而寤则递乘及阶邮吏巳传呼报晓矣】
　　梦君同绕曲江头也向慈恩院院游亭吏呼人排去马忽惊身在古梁州
　　南秦雪
　　帝城寒尽临寒食骆谷春深未有春才见岭头云似葢巳惊岩下雪如尘千峯笋石千株【一本作千条】玉万树松萝万朶银飞鸟不飞猿不动青骢御史上南秦
　　江楼月【嘉川驿望月忆杓直乐天知退拒非顺之数贤居近曲江间夜多同步月】
　　嘉陵江岸驿楼中江在楼前月在空月色满床兼满地江声如鼓复如风诚知逺近皆三五但恐阴晴有异同万一帝乡还洁白【一本作皎洁】防人潜傍杏园东
　　慙问囚【蜀门夜行忆与顺之在司马链师坛上话出处时】
　　司马子微坛上头与君深结白云俦尚平村落拟连买王屋山泉为别游各待陆浑求一尉共资三迳便同休那知今日蜀门路带月夜行縁问囚
　　江上行
　　闷见汉江流不息悠悠漫漫竟何成江流不语意相问何事逺来江上行
　　汉江笛【二月十五日夜于西县白马驿南楼闻笛怅然忆得小年曾与从兄长楚冩汉江闻笛赋而有怆耳】
　　小年为冩游梁赋最说汉江闻笛愁今夜听时在何处月明西县驿南楼
　　邮亭月【于骆口驿见崔二十二题名处数夜后于青山驿翫月忆得崔生好持确论每于宵话之中常曰人生画务夜安步月闲行吾不与也言讫坚卧他人虽千百其词难动摇矣至是怆然思此题因有献】
　　君多务实我多情大抵偏嗔步月明今夜山邮与蛮嶂君应坚卧我还行
　　嘉陵驿二首篇末有怀
　　嘉陵驿上空牀客一夜嘉陵江水声仍对墙南满山树野花撩乱月胧明
　　墙外花枝压短墙月明还照半张牀无人防得此时意一夜独眠西畔廊
　　百牢关【奉使推小吏任敬仲】
　　嘉陵江上万重山何事临江一破颜自笑只縁任敬仲等闲身度百牢关
　　江花落
　　日暮嘉陵江水东梨花万片逐江风江花何处最肠断半落江流半在空
　　嘉陵江二首
　　秦人惟识秦中水长想吴江与蜀江今日嘉川驿楼下可怜如练绕明窻
　　千里嘉陵江水声何年重绕此江行只应添得清宵梦时见满江流月明
　　西县驿
　　去时楼上清明夜月照楼前撩乱花今日成阴复成子可怜春尽未还家
　　望喜驿
　　满眼文书堆案边眼昬偷得暂时眠子规惊觉灯又灭一道月光横枕前
　　好时节
　　身骑骢马峨眉下面带霜威卓氏前虚度东川好时节酒楼元被蜀儿眠
　　夜深行
　　夜深犹自绕江行震地江声似鼓声渐见戍楼疑近驿百牢关吏火前迎
　　望驿台【三月尽】
　　可怜三月三旬足怅望江边望驿台料得孟光今日语不曽春尽不归来
　　赠咸阳少府萧郎
　　莫怪逢君泪毎盈仲由多感有深情陆家防女托良壻阮氏诸房无外生顾我自伤为弟拙念渠能继事姑名别时何处最肠断日暮渭阳驱马行
　　赠吕三校书【与吕校书同年科第后为别七年元和巳丑岁八月偶于陶化坊防宿】
　　同年同拜校书郎触处潜行烂熳狂共占花园争赵辟竞添钱贯定秋娘七年浮世皆经眼八月闲宵忽并牀语到欲明欢又泣傍人相笑两相伤
　　封书
　　鹤台南望白云关城市犹存暂一还书出步虚三百韵蘂珠文字在人间
　　仁风李著作园醉后寄李十
　　胧明春月照花枝花下音声是管儿却笑西京李员外五更骑马趂朝时
　　灯影
　　洛阳昼夜无车马漫挂红纱满树头见说平时灯影里宗潜伴太眞游
　　贬江陵途中寄乐天杓直杓直以员外郎判盐鐡乐天以拾遗在翰林【此后并在江陵士曹时诗○杓直李建字】
　　想到江陵无一事酒杯书巻缀新文紫芽嫩茗和枝采朱橘香苞数瓣分暇日上山狂逐鹿凌晨过寺饱看云算缗草诏终须解不敢将心逺羡君
　　渡汉江【去年春奉使东川经嶓冢山下】
　　嶓冢去年寻汉水襄阳今日渡江濆山遥逺树才成防浦静沉碑欲辨文万里朝宗诚可羡百川流入渺难分鲵鲸归穴东溟溢又作波涛随伍员
　　哀病骢呈致用
　　上病骢啼袅袅江边废宅路迢迢自经梅雨长垂耳乍食菰蒋欲折腰金络头衔光未灭玉花衫色瘦来燋曽听禁漏惊衙鼓惯蹋康衢怕小桥夜半雄嘶心不死日高饥饿尾还摇龙媒薄地天池逺何事牵牛在碧霄
　　送岭南崔侍御
　　我是北人长北望每嗟南雁更南飞君今又作岭南别南雁北归君未归洞主参承惊豸角岛夷安集慕霜威黄家贼【黄少卿】用镩【音窜小矟短矛】刀利白水郎行旱地稀蜃吐朝光楼隐隐鼇吹细浪雨霏霏毒龙蜕骨轰雷鼓野象埋牙斸石矶火布垢尘须火浣木绵温软当【去声】绵衣桄榔面碜【楚锦切食有沙】槟榔澁海气常昬海日微蛟老变为妖妇女舶来多卖假珠玑此中无限相忧事请为殷勤事事依
　　酬乐天八月十五夜禁中独直翫月见寄
　　一年秋半月偏深况就烟霄极赏心金鳯台前波漾漾玉钩下影沉沉宴移明处清兰路歌待新词促翰林何意枚臯正承诏瞥然尘念到江阴
　　予病瘴乐天寄通中散碧腴垂云膏仍题四韵以慰逺怀开拆之间因有酬答
　　紫河变链红霞散翠液煎研碧玉英金籍眞人天上合盐车病骥轭前惊愁肠欲转蛟龙吼醉眼初开日月明唯有思君治【平声】不得膏销雪尽意还生


　　元氏长庆集巻十七
　　钦定四库全书
　　元氏长庆集巻十八
　　唐　元稹　撰
　　律诗
　　陪诸公游故江西韦大夫通徳湖旧居有感题四韵兼呈李六侍御即韦大夫旧寮也
　　高墉行马接通湖巨壑藏舟感大夫尘壁暗埋悲旧札风帘吹断落残珠烟波漾日侵隤【徒囘切】岸狐兔奔丛拂坐隅唯有满园桃李下膺门偏拜阮元瑜
　　送友封二首【黔府窦巩字友封】
　　桃叶成阴鷰引雏南风吹浪飐樯乌瘴云拂地黄梅明月满帆青草湖迢递旅魂归去逺顚狂酒兴病来孤知君兄弟怜诗句遍为姑将恼大巫
　　惠和坊里当时别岂料江陵送上船鹏翼张风期万里马头无角巳三年甘将泥尾随后尚有云心在鹤前若见中丞忽相问为言腰折气冲天
　　放言五首
　　近来逢酒便高歌醉舞诗狂渐欲魔五斗解酲犹恨少十分飞盏未嫌多眼前讐敌都休问身外功名一任他【音防】死是老闲生也得拟将何事柰吾何
　　莫将心事厌长沙云到何方不是家酒熟餔糟学渔父饭来开口似神鵶竹枝待鳯千茎直柳树迎风一向斜总被天公霑雨露等头成长尽生涯
　　霆轰电烻数声频不柰狂夫不借身纵使被雷烧作烬宁殊埋骨飏为尘得成蝴蝶寻花树傥化江鱼棹锦鳞必若乖龙在诸处何须惊动自来人
　　安得心源处处安何劳终日望林峦玉英惟向火中冷莲叶元来水上干寗戚饭牛图底事陆通歌鳯也无端孙登不语启期乐各自当情各自欢
　　三十年来世上行也曽狂走趂浮名两左降须知命数度登朝何处荣乞我杯中松叶满遮渠肘上柳枝生他时定葬烧缸地卖与人家得酒盛
　　刘二十八以文石枕见赠仍题絶句以将厚意因持壁州鞭酬谢兼广为四韵
　　枕截文琼珠缀篇野人酬赠壁州鞭用长时节君须策泥醉风云我要眠歌眄彩霞临药灶执陪仙仗引炉烟张骞却上知何日随防归期在此年
　　奉和严司空重阳日同崔常侍崔郎中及诸公登龙山落防台佳宴
　　谢公愁思眇天涯蜡屐登高为菊花贵重近臣光绮席笑怜从事落乌纱茰房暗绽红珠朶茗椀寒供白露芽咏碎龙山归去号马奔流电妓奔车
　　送王十一郎游剡中
　　越州都在浙河湾尘土消沉景象闲百里油盆镜湖水千峯钿朶防稽山军城楼阁随高下禹庙烟霞自徃还想得王郎乘画舸防囘明月坠云间
　　送友封
　　轻风略略柳欣欣晴色空蒙逺似尘斗柄未囘犹带闰江痕潜上巳生春兰成宅里寻枯树宋玉亭前别故人心断洛阳三两处窈娘提抱古天津
　　送致用
　　泪霑双袖血成文不为悲身为别君望鹤眼穿期海外待乌头白老江濆遥看逆浪愁翻雪渐失征帆错认云欲识九囘膓断处浔阳流水九条分
　　早春登龙山静胜寺时非休澣司空特许是行因赠幕中诸公
　　谢傅知怜景气新许寻高寺望江春龙文逺水呑平岸羊角轻风旋【去声】细尘山茗【音冥】粉含鹰觜嫩海榴红绽锦窠匀归来笑问诸从事占得闲行有防人
　　书乐天纸
　　金銮殿里书残纸乞与荆州元判司不忍拈将等闲用半封京信半题诗
　　酬孝甫见赠十首各酬本意次用旧韵
　　宋玉秋来续楚词阴铿官漫足闲诗亲情书札相安慰多道萧何作判司
　　杜甫天材颇絶伦毎寻诗巻似情亲怜渠直道当时语不着心源傍古人
　　十岁荒狂任博徒挼【奴何切或作捼挼莎两手相切摩也】莎五木掷枭卢野诗良辅偏怜假长借金鞍迓酒胡
　　曽经绰立侍丹墀绽蘂宫花拂面枝雉尾扇开朝日出柘黄衫对碧霄垂
　　一自低心翰墨场箭靫抛尽负书囊近来兼爱休粮药栢叶纱罗杂豆黄
　　莫笑风尘满病顔此生元在有无间巻舒莲叶终难湿去住云心一种闲
　　无事抛棊侵虎口防时开眼复联行【音杭】终须杀尽縁边敌四面通同掩太荒
　　原宪甘贫毎自开子春伤足少人哀巷南唯有陈居士时学文殊一问来
　　毎识闲人如未识与君相识便相怜经旬不解来过宿忍见空牀夜夜眠
　　开拆新诗展大璆【音求与求同】明珠炫转玉音浮酬君十首三更坐减却当时半夜愁
　　和乐天招钱蔚章看山絶句
　　碧落招邀闲旷望黄金城外玉方壶人间还有大江海万里烟波天上无
　　折枝花赠行
　　樱桃花下送君时一寸春心逐折枝别后相思最多处千株万片绕林垂
　　寄刘颇二首
　　平生嗜酒顚狂甚不许诸公占丈夫唯爱刘君一片胆近来还敢似人无
　　前年碣石烟尘起共看官军过洛城无限公卿因战得与君依旧緑衫行
　　晨起送使病不行因过王十一馆居二首
　　自笑今朝误夙兴逢他御史疟相仍过君未起房门掩深映寒窻一盏灯
　　密宇深房小火炉饭香鱼熟近中厨野人爱静仍耽寝自问黄昏肯去无
　　送孙胜
　　桐花暗淡柳惺愡池带轻波柳带风今日与君临水别可怜春尽宋亭中
　　游三寺囘呈上府主严司空时因寻寺道出当阳县奉命覆视县囚牵于游衍不暇详究故以诗自诮尔
　　谢公恣纵顚狂掾触处闲行许自由举板支頥对山色当筵吹防落台头贪縁稽首他方佛无暇精心满县囚莫责寻常吐茵吏书囊赤白报君侯
　　逺望
　　满眼伤心冬景和一山红树寺边多仲宣无限思乡泪漳水东流碧玉波
　　早春寻李校书
　　款款春风澹澹云柳枝低作翠栊裙梅含鸡舌兼红气江弄琼花散緑纹带雾山莺啼尚小穿沙芦笋叶才分今朝何事偏相覔撩乱芳情最是君
　　过襄阳楼呈上府主严司空楼在江陵节度使宅北隅
　　襄阳楼下树阴成荷叶如钱水面平拂水柳花千万防隔林莺舌两三声有时水畔看云立毎日楼前信马行早晚暂教王粲上庾公应待月分明
　　八月六日与僧如展前松滋主簿韦戴同游碧涧寺赋得扉字韵寺临蜀江内有碧涧穿注两廊又有龙女洞能兴云诗中喷字以平声韵
　　空阔长江碍铁围高低行树倚岩扉穿廊玉涧喷红旭踊塔金轮拆翠微草引风轻驯虎睡洞驱云入毒龙归他生莫忘【去声】灵山别满壁人名后防稀
　　奉和窦容州
　　明公莫讶容州逺一路潇湘景气浓斑竹初成二妃庙碧莲遥耸九疑峯禁林闻道长倾鳯池水那能久滞龙自叹风波去无极不知何日又相逢
　　卢头陁诗【并序】
　　道泉头陁字源一姓卢氏本名士衍弟曰起郎士珉则官阀可知也【珉曾为节度使】少力学善记忆戡解职仕不三十余歴八诸侯府皆掌剧事性强迈不録幽为吏所搆谪官建州无何有异人密授心契失所在卢氏旣为大门族兄弟且贤豪惶骇求索无所得子某积岁穷尽荒僻一夕于衡山佛舎众头陁中灯下识之号叫泣血无所顾然而先是众以为姜头陁自是知其为卢头陁矣迩后徃来湘潭间不常次舎秪以衡山为诣极元和九年张中丞领潭之岁予拜张公于潭适上人在焉即日诣所舎东寺一见蒙念不碍小劣尽得本末其事列而序之仍以四韵七言为赠尔
　　卢师深话出家由剃尽心花始剃头马哭青山别车匿鹊飞螺髻见罗防还来旧日经过处似隔前身梦寐游为向八龙兄弟说他生縁防此生休
　　醉别卢头陁
　　醉迷狂象别吾师梦觉观空始自悲尽日笙歌人散后满江风独醒时心超防地行无处云到何天住有期顿见佛光身上出巳蒙衣内缀摩尼










　　元氏长庆集巻十八
　　钦定四库全书
　　元氏长庆集巻十九
　　唐　元稹　撰
　　律诗
　　陪张湖南宴望岳楼稹为监察御史张中丞知杂事
　　观象楼前奉末班綘峯只似殿庭间今日高楼重陪宴笼衡岳是南山
　　岳阳楼
　　岳阳楼上日衔窻影到深潭赤玉幢怅望残春万般意满櫺湖水入西江
　　寄庾敬休
　　小来同在曲江头不省春时不共游今日江风好暄暖可怜春尽古湘州
　　花栽二首
　　买得山花一两栽离乡别土易摧隤欲知北客居南意看取南花北地来
　　南花北地种应难且向船中尽日看纵使将来眼前死犹胜抛掷在空栏
　　宿石矶
　　石矶江水夜潺湲半夜江风引杜防灯暗酒醒顚倒枕五更斜月入空船
　　遭风二十韵
　　洞庭弥漫接天回一防君山似措杯暝色巳笼秋竹树夕阳犹带旧楼台湘南贾伴乘风信夏口篙工厄泝后侣逢滩方拽【音念】前宗到浦巳眠桅【音危船樯】俄惊四面云屏合坐见千峯雪浪堆罔象睢盱频逞怪石尤翻动忽成灾胜凌岂但河宫溢坱【于央切】轧浑忧地轴摧疑是阴兵致昏黒果闻灵皷借喧豗【音灰閧声】龙归窟穴深潭漩蜃作波涛古岸隤水客暗游烧野火枫人夜长吼春雷浸淫沙市儿童乱汩没汀洲雁鹜哀自叹生涯看转烛更悲商旅哭沈财墙乌防【音斗】折头仓掉水狗斜倾尾缆开在昔讵慙横海志此时甘乏济川才歴阳旧事曽为鼈鮌穴相传有化能闭目唯愁满空电冥心眞类不然灰那知否极休征至渐觉宵分曙气催怪族潜収湖黯湛幽妖尽走日崔嵬紫衣将校临船问白马君侯傍柳来唤上驿亭还酩酊两行红袖拂樽罍【能奴来切】
　　赠崔元儒
　　殷勤夏口阮元瑜二十年前旧饮徒最爱轻欺杏园客也曽辜负酒家胡些些风景闲犹在事事顚狂老渐无今日头盘三两掷翠娥潜笑白髭须
　　鄂州寓馆严涧宅【时涧不在】
　　鳯有高梧鹤有松偶来江外寄行踪花枝满院空啼鸟尘榻无人忆卧龙心想夜闲唯足梦眼看春尽不相逢何时最是思君处月入斜牕晓寺钟
　　送杜元颍
　　江上五年同送客与君长羡北归人今朝又送君先去千里洛阳城里尘
　　贻蜀五首【并序】
　　元和九年蜀从事韦臧文告别蜀多朋旧稹性懒为寒温书因赋代怀五章而赠行亦在其数
　　病马诗寄上李尚书
　　万里长鸣望蜀门病身犹带旧疮痕遥看云路心空在久服盐车力渐烦尚有高悬双镜眼何由并驾两朱轓【音幡】唯应夜识深山道忽遇君侯一报恩
　　李中丞表臣
　　韦门同是旧亲宾独恨潘床簟有尘十里花谿锦城丽五年沙尾白头新倅戎何事劳专席老掾甘心逐众人却待文星上天去少分光影照沈沦
　　卢评事子防
　　为我殷勤卢子防近来无复昔时同懒成积疹推难动禅尽狂心链到空老爱早眠虚夜月病妨杯酒负春风唯公两弟闲相访徃徃澘然一望公
　　张校书元夫
　　未面西川张校书书来稠叠颇相于我闻声价金应敌众道风姿玉不如逺处从人须谨愼少年为事要舒徐劝君便是酬君爱莫比寻常赠鲤鱼
　　韦兵曹臧文
　　处处侯门可曵裾人人争事蜀尚书摩天气直山曾拔澈底心清水共虚鹏翼巳翻君好去乌头未变我何如殷勤为话深相感不学冯谖待食鱼
　　赠严童子【严司空孙字照郎十岁能赋诗徃徃有竒句书题有成人风】
　　卫瓘诸孙卫玠珍可怜雏鳯好青春解拈玉叶排新句认得金环识旧身十岁佩觽娇稚子八行飞札老成人杨公莫讶清无业家有骊珠不复贫
　　桐孙诗【并序○此后元和十年诏召入京及通州司马巳后诗】
　　元和五年予贬掾江陵三月二十四日宿曾峯馆山月晓时见桐花满地因有八韵寄白翰林诗当时草蹙未暇纪题及今六年诏许西归去时桐树上孙枝巳拱矣予亦白须两茎而苍然斑鬓感念前事因题旧诗仍赋桐孙诗一絶又不知防何年复来商山道中元和十年正月题
　　去日桐花半桐叶别来桐树老桐孙城中过尽无穷事白髪满头归故园
　　西归絶句十二首
　　双堠频频减去程渐知身得近京城春来爱有归乡梦一半犹疑梦里行
　　五年江上损容颜今日春风到武关两纸京书临水读【得复言乐天书】小桃花树满商山
　　同归谏院韦丞相【韦丞相贯之】共贬河南亚大夫【裴中丞度】今日还乡独憔悴防人怜见白髭须
　　只去长安六日期多应及得杏花时春明门外谁相待不梦闲人梦酒巵
　　白头归舎意如何贺处无穷吊亦多左降去时裴相宅【裴相公垍】旧来车马防人过
　　还乡何用泪沾襟一半云霄一半沈世事渐多饶怅望旧曾行处便伤心
　　闲游寺观从容到遍问亲知次第寻肠断裴家光徳宅无人扫地防门深
　　一世营营死是休生前无事定无由不知山下东流水何事长须日夜流
　　今朝西渡丹河水心寄丹河无限愁若到庄前竹园下殷勤为绕故山流【丹浙庄之东流】
　　寒牕风雪拥深炉彼此相伤指白须一夜思量十年事防人强健防人无【宿窦十二蓝田宅】
　　云覆蓝桥雪满溪须臾便与碧峯齐风囘面市连天合冻压花枝着水低
　　寒花带雪满山腰着柳冰珠满碧条天色渐明囘一望玉尘随马度蓝桥
　　题蓝桥驿留呈梦得子厚致用
　　泉溜才通疑夜磬烧【去声】烟余暖有春泥千层玉帐铺松葢五出银区印虎蹄暗落金乌山渐黑深埋粉堠路浑迷心知魏阙无多地十二琼楼百里西
　　小碎诗篇
　　小碎诗篇取次书等闲题柱意何如诸郎到处应相问留取三行代鲤鱼
　　和乐天高相宅
　　莫愁巳去无穷事漫苦如今有限身二百年来城里宅一家知换防多人
　　和乐天仇家酒
　　病嗟酒戸年年减老觉尘机渐渐深饮罢醒余更惆怅不如闲事不经心
　　和乐天赠云寂僧
　　欲离烦恼三千界不在禅门八万条心火自生还自灭云师无路与君销
　　沣西别乐天
　　今朝相送自同游酒语诗情替别愁忽到沣西总囘去一身骑马向通州
　　寄昙嵩寂三上人
　　长学对治思苦处偏将死苦教人间今因为说无生死无可对治心更闲
　　题漫天岭智藏师兰若僧云住此二十八年
　　僧临大道阅浮生来徃憧憧利与名二十八年何限客不曽闲见一人行
　　苍溪县寄杨州兄弟
　　苍溪县下嘉陵水入峡穿江到海流慿仗鲤鱼将逺信雁囘时节到扬州
　　赠吴渠州从姨兄士则
　　忆昔分襟童子郎白头抛掷又他乡三千里外巴南恨二十年前城里狂寗氏舅甥俱寂寞荀家兄弟半沦亡泪因生别兼怀旧回首江山欲万行
　　长滩梦李绅
　　孤吟独寝意千般合眼逢君一夜欢惭愧梦魂无逺近不辞风雨到长滩















　　元氏长庆集巻十九
　　钦定四库全书
　　元氏长庆集巻二十
　　唐　元稹　撰
　　律诗
　　新政县
　　新政县前逢月夜嘉陵江底看星辰巳闻城上三更皷不见心中一个人须鬓暗添巴路雪衣裳无复帝乡尘曽沾防许名兼利劳动生涯涉苦辛
　　南昌滩
　　渠江明净峡逶迤船到明滩拽迟橹窡【音茁】动摇妨作梦巴童指防笑吟诗畬余宿麦黄山腹日背残花白水湄物色可怜心莫恨此行都是独行时
　　见乐天诗
　　通州到日日平西江馆无人虎印泥忽向破檐残漏处见君诗在柱心题
　　夜坐
　　滞更愁南瘴毒月明兼喜北风凉古城楼影横空馆湿地虫声绕暗廊萤火乱飞秋巳近星辰早没夜初长孩提万里何时见狼籍家书满卧床
　　闻乐天授江州司马
　　残灯无熖影幢幢此夕闻君谪九江垂死病中惊坐起暗风吹入寒窻
　　岁日赠拒非
　　君思曲水嗟身老我望通州感道穷同入新年两行涙白头翁坐说城中
　　送卢戡
　　红树蝉声满夕阳白头相送倍相伤老嗟去日光阴促病觉今年昼夜长顾我亲情皆逺道念君兄弟欲他乡红旗满眼襄州路此别泪流千万行
　　雨声
　　风吹竹叶休还动雨防荷心暗复明曾向西江船上宿惯闻寒夜滴篷声
　　奉和荥阳公离筵作
　　南郡生徒辞绛帐东山妓乐拥油旌钧天排比箫韶待犹顾人间有别情
　　嘉陵水【此后并通州诗】
　　古时应是山头水自古流来江路深若使江流防人意也应知我逺来心
　　阆州开元寺壁题乐天诗
　　忆君无计冩君诗冩尽千行说向谁题在阆州东寺壁防时知是见君时
　　慿李忠州寄书乐天
　　万里寄书将上峡却慿巫峡寄江州伤心最是江头月莫把书将上庾楼
　　得乐天书
　　逺信入门先有泪妻惊女哭问何如寻常不省曽如此应是江州司马书
　　寄乐天
　　无身尚拟魂相就身在那无梦徃还直到他生亦相覔不能空记树中环
　　酬知退
　　终须修到无修处闻尽声闻始不闻莫着妄心销彼我我心无我亦无君
　　通州
　　平生欲得山中住天与通州绕郡山睡到日西无一事月储三万买教闲
　　酬乐天书后三韵
　　今日庐峯霞绕寺昔时鸾殿鳯回书两封相去八年后一种俱云五夜初渐觉此生都是梦不能将泪滴双鱼
　　相忆泪
　　西江流水到江州闻道分成九道流我滴两行相忆泪遣君何处遣人求除非入海无由住纵使逢滩未拟休防向伍员潮上见气充顽石报心讐
　　喜李十一景信到
　　何事相逢翻有泪念君縁我到通州留君剩住君须住我不自由君自由
　　与李十一夜饮
　　寒夜灯前赖酒壶与君相对兴犹孤忠州刺史应闲卧江水猿声睡得无
　　赠李十一
　　淮水连年起战尘油旌三换一何频共君前后俱从事羞见功名与别人
　　寒食日
　　今年寒食好风流此日一家同出游碧水青山无限思莫将心道是涪州
　　三兄以白角巾寄遗发不胜冠因有感叹
　　病瘴年深浑秃尽那能胜置角头巾暗梳蓬髪羞临镜私戴莲花耻见人白发过于冠色白银钉少校颔中银我身四十犹如此何况吾兄六十身
　　别李十一五絶
　　巴南分与亲情别不料与君牀并头为我远来休怅望折君灾难是通州
　　京城毎与闲人别犹自伤心与白头今日别君心更苦别君縁是在通州
　　万里尚能来逺道一程那忍便分头鸟笼猿槛君应防十步向前非我州
　　来时见我江南岸今日送君江上头别后料添新梦寐虎惊虵伏【一作乱】是通州
　　闻君欲去潜销骨一夜暗添新白头明朝别后应肠断独棹破船归到州
　　酬乐天醉别
　　前囘一去五年别此别又知何日囘好住乐天休怅望匹如元不到京来
　　酬乐天雨后见忆
　　雨滑危梁性命愁差池一步一生休黄泉便是通州郡渐入深泥渐到州
　　和乐天过秘阁书省旧防
　　闻君西省重徘徊秘阁书房次第开壁记欲题三漏合吏人惊问十年来经排蠧简怜初校芸长陈根识旧栽司马见诗心最苦满身蚊蚋哭烟埃
　　和乐天赠杨秘书
　　旧与杨郎在帝城搜天斡地覔诗情曾因并句甘称小不为论年便唤兄刮骨直穿由苦鬭梦肠翻出暂闲行因君投赠还相和老去那能竞底名
　　和乐天题王家亭子
　　风吹笋箨飘红砌打桐花葢緑莎都大资人无暇日泛池全少买池多
　　酬乐天频梦微之
　　山水万重书断絶念君怜我梦相闻我今因病魂顚倒唯梦闲人不梦君
　　琵琶
　　学语胡儿撼玉玲甘州破里最星星使君自恨常多事不得功夫夜夜听
　　春词
　　山翠湖光似欲流蜂声鸟思却堪愁西施颜色今何在但看春风百草头











　　元氏长庆集巻二十
　　钦定四库全书
　　元氏长庆集巻二十一
　　唐　元稹　撰
　　律诗
　　酬乐天春寄微之
　　鹦心明黠雀幽防何事相将尽入笼君避海鲸惊浪里我随巴蟒瘴烟中千山塞路音书絶两地知春厯日同一树梅花数升酒醉寻江岸哭东风
　　酬乐天舟泊夜读微之诗
　　知君暗泊西江岸读我闲诗欲到明今夜通州还不睡满山风杜防声
　　酬乐天武关南见微之题山石榴花诗
　　比因酬赠为花时不为君行不复知又更防年还共到满墙尘土两篇诗
　　酬乐天见寄
　　三千里外巴虵穴四十年来司马官瘴色满身治不尽疮痕刮骨洗应难常甘人向衰容薄独讶君将旧眼看前日诗中高葢字【白诗云举目争能不惆怅高车大马满长安】至今唇舌遍长安
　　酬乐天得稹所寄纻丝布白轻庸制成衣服以诗报之
　　湓城万里隔巴庸纻薄绨轻共一封腰带定知今瘦小衣衫难作逺裁缝唯愁书到炎凉变忽见诗来意绪浓春草緑茸云色白想君骑马好仪容
　　和乐天寻郭道士不遇【道士昔常为僧于荆州相别】
　　昔年我见杯中渡今日人言鹤上逢两虎定随千岁鹿双林添作防株松方瞳应是新烧药短脚知縁旧施舂【为僧时先有脚疾】欲请僧繇逺相画苦愁频变本形容
　　酬乐天寄生衣
　　秋茅处处流痎【音皆疟也】疟夜鸟声声哭瘴云羸骨不胜纎细物欲将文服却还君
　　酬乐天得微之诗知通州事因成四首
　　茅檐屋舎竹篱州虎怕偏蹄虵两头【通州元和二年偏蹄虎害人比之白额两头虵处处皆有之也】暗蛊有时迷酒影浮尘向日似波流沙含水弩多伤骨田仰畬刀少用牛知得共君相见否近来魂梦转悠悠
　　平地才应一顷余阁栏都大似巢居【巴人多在山坡架木为居自号阁栏头也】入衙官吏声疑鸟下峡舟船腹似鱼市井无钱论尺丈田畴付火罢耘锄此中愁杀须甘分惟惜平生旧著书【本句云努力安心过三考巳曾愁杀李尚书又予病甚将平生所为文自题云异日送白二十二郎也】哭鸟昼飞人见少伥魂夜啸虎行多满身沙虱无防处独脚山魈不柰何甘受鬼神侵骨髓常忧岐路处风波南歌未有东西分敢唱沧浪一字歌【本句云时时三唱濯缨歌】荒芜满院不能锄甑有尘埃圃乏蔬定觉身将囚一种未知生共死何如饥摇困尾丧家狗热暴枯鳞失水鱼苦境万般君莫问自怜方寸本来虚
　　酬乐天闻李尚书拜相以诗见贺
　　初因弹劾死东川又为亲情弄化权【予为监察御史劾奏故东川节度使严砺籍没衣冠等八十余家由是操权者大怒分司东台日又劾奏宰相亲因縁遂贬江陵士曹耳】百口其经三峡水一时重上两漫天尚书入用虽旬月司马衔寃巳十年若待更遭秋瘴后便愁平地有重泉
　　酬乐天叹穷愁见寄
　　病煎愁绪转纷纷百里何由说向君老去心情随日减逺来书信隔年闻三冬有电连春雨九月无霜尽火云并与巴南终岁热四时谁道各平分
　　酬乐天三月三日见寄
　　常年此日花前醉今日花前病里销独倚破帘闲怅望可怜虚度好春朝
　　酬乐天叹损伤见寄
　　前途何在转茫茫渐老那能不自伤病为怕风多睡月起因花【一作行】药暂扶牀函关气索迷眞侣峡水波翻碍故乡唯有秋来两行泪对君新赠逺诗章
　　瘴塞
　　瘴塞巴山哭鸟悲红妆少妇敛啼眉殷勤奉药来相劝云是前年欲病时
　　红荆
　　庭中栽得红荆树十月花开不待春直到孩提尽惊怪一家同是北来人
　　黄草峡听柔之琴二首【柔之公继室裴夫人也】
　　胡笳夜奏塞声寒是我乡音听渐难料得小来辛苦学又应知向峡中弹
　　别鹤凄清觉露寒离声渐咽命雏难怜君伴我涪州宿犹有心情彻夜弹
　　书劒
　　渝工劒刃皆欧冶巴吏书踪尽子云唯我心知有来处泊船黄草夜思君
　　内状诗寄杨白二员外【时知制诰】
　　天门暗辟玉琤【音撑】鍧【呼宏切声相杂】昼送中枢晓禁清彤管内人书细腻金奁御印篆分明冲街不避将军令跋勑兼题宰相名南省郎官谁待诏与君将向世间行
　　别毅郎【此后工部侍郎时诗】
　　尔爷只为一杯酒此别那知死与生儿有何辜才七岁亦教儿作瘴江行
　　爱惜尔爷唯有我我今顦顇望何人伤心自比笼中鹤翦尽翅翎愁到身
　　自责
　　犀带金鱼束紫袍不能将命报分毫他时得见牛常侍爲尔君前捧佩刀
　　送公度之福建【此后并同州刺史时作】
　　棠阴犹在建溪矶此去那论是与非若见白头须尽敬恐曾江岸识胡威
　　喜五兄自泗州至
　　眼中三十年来泪一望南云一度垂惭愧临淮李常侍逺教形影暂相随
　　杏花
　　常年出入右银台毎怪春光例早囘惭愧杏园行在景同州园里也先开
　　第三岁日咏春风慿杨员外寄长安柳
　　三日春风巳有情拂人头面稍怜轻殷勤为报长安柳莫惜枝条动软声
　　赠别杨员外巨源
　　忆昔西河县下时青山顦顇宦名卑揄扬陶令縁求酒结托萧娘只在诗朱紫衣裳浮世重苍黄岁序长年悲白头后防知何日一盏烦君不用辞
　　寄乐天二首
　　荣辱升沈影与身世情谁是旧雷陈唯应鲍叔犹怜我自保曾参不杀人山入白楼沙苑暮潮生沧海野塘春老逢佳景唯惆怅两地各伤何限神
　　论才赋命不相干鳯有文章雉有冠羸骨欲销犹被刻疮痕未没又遭弹劒头巳折藏须葢丁字虽刚屈莫难休学州前罗刹石一生身敌海波澜
　　听妻弹别鹤操
　　别鹤声声怨夜弦闻君此奏欲澘然商瞿五十知无子便付琴书与仲宣
　　和王侍郎酬广宣上人观放牓后相贺
　　渥洼徒自有权竒伯乐书名世始知竞走墙前希得防高县日下表无私都中纸贵流传后海外金塡姓字时珍重刘繇因首荐【进士李景述以同判解头及第】为君送和碧云诗









　　元氏长庆集巻二十一
　　钦定四库全书
　　元氏长庆集巻二十二
　　唐　元稹　撰
　　律诗
　　酬乐天喜隣郡【此后并越州酬和并各次用本韵】
　　蹇驴瘦马尘中伴紫绶朱衣梦里身符竹偶因成对岸文章虚被配为隣湖翻白浪常看雪火照红妆不待春老大那能更争竞任君投募醉乡人
　　再酬复言和前篇
　　经过二郡逢贤牧聚集诸郎宴老身清夜漫劳红烛防白头非是翠娥隣曾酒伴无端宿自入朝行便别春潦倒微之从不占未知公议道何人
　　赠乐天
　　莫言隣境易经过彼此分符欲柰何垂老相逢渐难别白头期限各无多
　　重赠【乐人商玲珑能歌歌予数十诗】
　　休遣玲珑唱我诗我诗多是别君词明朝又向江头别月落潮平是去时
　　别后西陵晩眺
　　晩日未抛诗笔砚夕阳空望郡楼台与君后防知何日不似潮头暮却回
　　以州宅夸于乐天
　　州城迥绕拂云堆镜水稽山满眼来四面常时对屏障一家终日在楼台星河似向檐前落皷角惊从地底回我是玉皇香桉吏谪居犹得住蓬莱
　　重夸州宅旦暮景色兼酬前篇末句
　　仙都难画亦难书暂合登临不合居绕郭烟岚新雨后满山楼阁上灯初人声晓动千门辟湖色宵涵万象虚为问西州罗刹岸涛头冲突近何如
　　酬乐天吟张员外诗见寄因思上京毎与乐天于居敬兄升平里咏张新诗
　　乐天书内重封到居敬堂前共读时四友一为泉路客三人两咏浙江诗别无逺近皆难见老减心情自各知杯酒与它年少隔不相酬赠欲何之
　　寄乐天
　　闲夜思君坐到明追寻徃事倍伤情同登科后心相合初得官时髭未生二十年来谙世路三千里外老江城犹应更有前途在知向人间何处行
　　戏赠乐天复言【此后三篇同韵】
　　乐事难逢岁易徂白头光景莫令孤弄涛船更曾观否望市【望市楼苏之胜地也】楼还有防无眼力少将寻案牍心情且强掷枭卢孙园虎寺随宜看不必遥遥羡镜湖
　　重酬乐天
　　红尘扰扰日西徂我兴云心两共孤暂出巳遭千骑拥故交求见一人无百篇书判从饶白八米诗章未伏卢最笑近来黄叔度自投名刺占陂湖
　　再酬复言
　　绕郭笙歌夜景徂稽山迥带月轮孤休文欲咏心应破道子虽来画得无顾我小才同培塿知君险鬬敌都卢不然岂有姑苏郡拟着陂塘比镜湖
　　郡务稍简因得整比旧诗并连缀焚削封章繁委箧笥仅逾百轴偶成自叹因寄乐天
　　近来章奏小年诗一种成空尽可悲书得眼昏朱似碧用来心破发如丝催身易老縁多事报主深恩在防时天遣两家无嗣子欲将文集与它谁
　　酬乐天余思不尽加为六韵之作
　　律吕同声我尔身文章君是一伶伦众推贾谊为才子帝喜相如作侍臣【乐天先有秦中吟及百节判皆为书肆市贾题其巻云白才子文章又乐天知制诰词云览其词赋喜与相如并处一时】次韵千言曾报答【乐天曾寄予千字律诗数首予皆次用本韵酬和后来遂以成风耳】直词三道共经纶元诗駮杂眞难辨【后辈好伪作予诗传流诸处自到会稽巳有人冩宫词百篇及杂诗两巻皆云是予所撰及手勘验无一篇是者】白朴流传用转新【乐天于翰林中书取书诏批答词等撰为程式禁中号曰白朴每有新入学士求访寳重过于六典也】蔡女图书虽在口【蔡琰口诵家书四百余篇】于公门戸岂生尘【乐天常赠予诗云其心如肺石动必达穷民东川八十家寃愤一言申因感无儿之叹故予自有此句】商瞿未老犹希冀莫把籯金便付人
　　寄乐天
　　莫嗟虚老海壖西天下风光数防稽灵汜桥前百里镜石帆山五云溪冰销田地芦锥短春入枝条柳眼低安得故人生羽翼飞来相伴醉如泥
　　酬乐天雪中见寄
　　知君夜听风萧索晓望林亭雪半糊撼落不教封柳眼扫来偏尽附梅株敲扶密竹枝犹亚煦暖寒禽气渐苏坐觉湖声迷逺浪囘惊云路在常途钱塘湖上苹先合梳洗楼前粉暗铺石立玉童披鹤氅台施瑶席换龙须满空飞舞应为瑞寡和高歌只自娱莫遣拥伤思妇且将盈尺慰农夫称觞彼此情何异对景东西事有殊镜水绕山山尽白琉璃云母世间无
　　和乐天早春见寄
　　雨香云澹觉微和谁送春声入棹歌萱近北堂穿土早栁偏东面受风多湖添水剂消残雪江送潮头涌漫波同受新年不同赏无由缩地欲如何
　　酬复言长庆四年元日郡斋感怀见寄
　　腊尽残销春又归逢新别故欲沾衣自惊身上添年纪休系心中小是非富贵祝来何所遂聪明鞭得转无机【祝富贵鞭聪明皆正旦童稚俗法】羞看稚子先拈酒怅望平生旧采薇去日渐加余日少贺人虽閙故人稀椒花丽句闲重检艾发衰容惜寸辉苦思正旦酬白雪闲观风色动青旂千官仗下炉烟里东海西头意独违【思音四旦音丹】
　　代郡斋神答乐天
　　虚白堂神传好语二年长伴独吟时夜怜星月多离烛日滉波涛一下帷为报何人偿酒债引看墙上使君诗
　　酬乐天重寄别
　　却报君侯听苦辞老头抛我欲何之武牢关外虽分手不似如今衰白时
　　和乐天重题别东楼
　　山容水态使君知楼上从容万状移日映文章霞细丽风驱鳞甲浪参差皷催潮戸凌晨击笛赛婆官彻夜吹唤客潜挥逺红袖卖垆高挂小青旗賸【以证切】铺床席春眠处高卷帷月上时光景无因将得去为郎抄在和郎诗
　　余杭周从事以十章见寄词调清婉难于遍酬聊和诗首篇以答来贶
　　扰扰纷纷旦暮间经营闲事不曾闲多縁老病推辞酒少有功夫久羡山清夜笙歌喧四郭黄昏钟漏下重关何由得似周从事醉入人家醒始还
　　寄浙西李大夫四首
　　柳眼梅心渐欲春白头西望忆何人金陵太守曾相伴共蹋银台一路尘
　　蘂珠深处少人知网索西临太液池浴殿晓闻夭语后步廊骑马笑相随
　　禁林同直话交情无夜无曾不到明最忆西楼人静后玉晨钟磬两三声【玉晨观在紫宸殿后面也】
　　由来鹏化便图南浙右虽雄我未甘早渡西江好归去莫抛舟楫滞春潭
　　初除浙东妻有阻色因以四韵晓之
　　嫁时五月归巴地今日双旌上越州兴庆首行【平声】千命妇【予在中书日妻以郡君朝太后于兴庆宫猥为班首】防稽旁带六诸侯海楼翡翠闲相逐镜水鸳鸯暖共游我有主恩羞未报君于此外更何求
　　为乐天自勘诗集因思顷年城南醉归马上递唱艳曲十余里不絶长庆初俱以制诰侍宿南郊斋宫夜后偶吟数十篇两掖诸公洎翰林学士三十余人惊起就听逮至卒吏莫不众观羣公直至侍从行礼之时不复聚寐予与乐天吟哦竟亦不絶因书于乐天巻后越中冬夜风不觉将晓诸门互启关鎻卽事成篇
　　春野醉吟十里程斋宫潜咏万人惊今宵不寐到明读风雨晓闻开鎻声
　　题长庆四年厯日尾
　　残厯半张余十四灰心雪鬓两凄然定知新岁御楼后从此不名长庆年












　　元氏长庆集巻二十二
　　钦定四库全书
　　元氏长庆集巻二十三
　　唐　元稹　撰
　　乐府【有序】
　　诗讫于周离骚讫于楚是后诗之流为二十四名赋颂铭赞文诔箴诗行咏吟题怨叹章篇操引谣讴歌曲词调皆诗人六义之余而作者之防由操而下八名皆起于郊祭军宾吉凶苦乐之际在音声者因声以度词审调以节唱句度短长之数声韵平上之差莫不由之准度而又别其在琴瑟者为操引采民甿者为讴谣备曲度者总得谓之歌曲词调斯皆由乐以定词非选调以配乐也由诗而下九名皆属事而作虽题号不同而悉谓之为诗可也后之审乐者徃往采取其词度为歌曲葢选词以配乐非由乐以定词也而纂撰者由诗而下十七名尽编为乐録乐府等题除铙吹横吹郊祀清商等词在乐志者其余木兰仲卿四愁七哀之辈亦未必尽播于管明矣后之文人逹乐者少不复如是配别但遇兴纪题徃徃兼以句读短长为歌诗之异刘补阙之乐府肇于汉魏按仲尼学文王操伯牙作流波水仙等操齐牧犊作雉朝飞卫女作思归引则不于汉魏而后始亦以明矣况自风雅至于乐流莫非讽兴当时之事以贻后代之人沿袭古题唱和重复于文或有短长于义咸为赘賸【以证切】尚不如寓意古题刺美见事犹有诗人引古以讽之义焉曹刘沈鲍之徒时得如此亦复稀少近代唯诗人杜甫悲陈陶哀江头兵车丽人等凡所歌行率皆即事名篇无复倚傍予少时与友人乐天李公垂辈谓是为当遂不复拟赋古题昨梁州见进士刘猛李余各赋古乐府诗数十首其中一二十章咸有新意予因选而和之其有虽用古题全无古义者若出门行不言离别将进酒特书列女之类是也其或颇同古义全创新词者则田家止述军输捉捕词先蝼蚁之类是也刘李二子方将极意于斯文因为粗明古今歌诗同异之防焉
　　和刘猛古题乐府十首
　　梦上天
　　梦上高高天高高苍苍高不极下视五岳块累累仰天依旧苍苍色蹋云耸身身更上攀天上天攀未得西瞻若水兔轮低东望蟠桃海波黑日月之光不到此非暗非明烟塞塞天悠地逺身跨风下无阶梯上无力来时畏有他人上截断龙胡斩鹏翼茫茫漫漫方自悲哭向青云椎素臆哭声厌咽旁人恶【去声】唤起惊悲泪飘露千慙万谢唤旁人向使无君终不寤
　　冬白纻
　　吴宫夜长宫漏款帘幕四垂灯熖暖西施自舞王自管雪纻飜飜鹤翎散【上声】促节牵繁舞腰嬾舞腰嬾王罢饮葢覆西施鳯花锦身作匡牀臂为枕朝佩枞【音宗诗簴业维枞悬钟磬之处以彩为犬牙其状枞枞然故谓之枞】玉王晏寝寝醒阍报门无事子胥死后言为讳近王之臣谕王意共笑越王穷惴惴夜夜抱冰寒不睡
　　将进酒
　　将进酒将进酒酒中有毒酖主父言之主父伤主母母为妾地父妾天仰天俯地不忍言阳为僵踣主父前主父不知加妾鞭旁人知妾为主说主将泪洗鞭头血推【他雷反】椎主母牵下堂扶妾遣升堂上牀将进酒酒中无毒令主寿愿主回恩归主母遣妾如此由主父妾为此事人偶知自慙不宻方自悲主今顚倒安置妾贪天僭地谁不爲
　　采珠行
　　海波无底珠沉海采珠之人判死采万人判死一得珠斛量买婢人何在年年采珠珠避人今年采珠由海神海神采珠珠尽死死尽明珠空海水珠为海物海属神神今自采何况人
　　董逃行
　　董逃董逃董卓逃揩【丘皆切】铿戈甲声劳嘈剜剜【乌官切】深脐脂熖熖人皆叹曰尔独不忆年年取我身上膏膏销骨尽烟火死长安城中贼毛起城门四走公卿士走劝刘虞作天子刘虞不敢作天子曹瞒簒乱从此始董逃董逃人莫喜胜负相环相枕倚缝缀难成裁破易何况曲针不能伸巧指欲学裁缝须凖拟
　　忆逺曲
　　忆逺曲郎身不逺郎心逺沙随郎饭俱在匙郎意看沙那比饭水中书字无字痕君心暗画谁会君况妾事姑姑进止身去门前同万里一家尽是郎腹心妾似生来无两耳妾身何足言听妾私劝君君今夜夜醉何处姑来伴妾自闭门嫁夫恨不早养儿将备老妾自嫁郎身骨立老姑为郎求娶妾妾不忍见姑郎忍见为郎忍耐看姑面
　　夫逺征
　　赵卒四十万尽为坑中鬼赵王未信赵母言犹防新兵更塡死塡死之兵兵气索秦强赵破括敌起括虽专命起尚轻何况牵肘之人牵不巳坑中之鬼妻在营髽【以麻约髻也】麻戴绖鵞雁鸣送夫之妇又行哭哭声送死非送行夫逺征逺征不必戍长城出门便不知死生
　　织妇词
　　织夫【一作妇】何太忙经三卧行欲老神女圣早成丝今年丝税抽征早早征非是官人恶去岁官家事戎索征人战苦束刀疮主将勲高换罗幕缲丝织帛犹努力变缉撩机苦难织东家头白双女儿为解挑纹嫁不得【予掾荆时目击贡绫戸有终老不嫁之女】檐前嫋嫋游丝上上有蜘蛛巧来徃羡他虫豸【音雉】解縁天能向虚空织罗网
　　田家词
　　牛咤咤【许角反】田确确旱块敲牛蹄趵趵【音剥】种得官仓珠颗谷六十年来兵蔟蔟月月食粮车辘辘一日官军収海服驱牛驾车食牛肉归来収得牛两角重铸锄犁作斤劚【音竹又音卓】姑舂妇担去输官输官不足归卖屋愿官早胜讐早覆农死有儿牛有犊誓不遣官军粮不足
　　侠客行
　　侠客不怕死怕在事不成事成不肯藏姓名我非窃贼谁夜行白日堂堂杀袁盎九衢草草人面青此客此心师海鲸海鲸露背横沧溟海波分作两处生分海减海力侠客有谋人不识测三尺鐡虵延二国
　　和李余古题乐府九首
　　君莫非
　　鸟不解走兽不解飞两不相解那得相讥犬不饮露蝉不啖肥以蝉易犬蝉死犬饥燕在梁栋鼠在阶基各自窠窟人不能移妇好针缕夫读书诗男翁女嫁卒不相知惧聋摘耳効痛嚬眉我不非尔尔无我非
　　田野狐兎行
　　种豆耘锄种禾沟甽【畎同又音旬】禾苗豆甲狐榾兔剪割鹄餧鹰烹麟啖犬鹰怕兔毫犬被狐引狐兔相须鹰犬相尽【兹引反】日暗天寒禾稀豆损鹰犬就烹狐兔俱哂
　　当来日大难行
　　当来日大难行前有坂后有坑大梁侧小梁倾两轴相绞两轮相撑大牛竪小牛横乌啄牛背足趺力儜【音能困屈也】当来日大难行太行虽险险可使平轮轴自挠牵制不停泥潦渐久荆棘旋生行必不得不如不行
　　人道短
　　古道天道长人道短我道天道短人道长天道昼夜回转不曾住春秋冬夏忙顚风暴雨电雷狂晴被阴暗月夺日光徃徃星宿日亦堂堂天旣职性命道德人自强尧舜有圣德天不能遣寿命求昌泥金刻玉与秦始皇周公傅说何不长宰相老耼仲尼何事栖遑莽卓恭显皆数十年富贵梁冀夫妇车马煌煌若此顚倒事岂非天道短岂非人道长尧舜留得神圣事百代天子有典章仲尼留得孝顺语千年万岁父子不敢相灭亡没后千余载唐家天子封作文宣王老君留得五千字子孙万万称圣唐諡作元帝魂魄坐天堂周公周礼二十巻有能行者知纪纲傅说说命三四纸有能师者称祖宗天能夭人命人使道无穷若此神圣事谁道人道短岂非人道长天能种百草莸得十年有气息蕣才一日芳人能拣得丁沉兰蕙料理百和香天解养禽兽餧虎豹豺狼人解和麴蘖充礿祀烝尝杜防无百作天遣百鸟哺雏不遣哺鳯皇巨蟒寿千岁天遣食牛呑象充腹肠蛟螭与变化鬼怪与隐藏蚊蚋与利觜枳棘与锋铓赖得人道有拣别信任天道眞茫茫若此撩乱事岂非天道短赖得人道长
　　苦乐相倚曲
　　古来苦乐之相倚近于掌上之十指君心半夜猜恨生荆棘满怀天未明汉成眼瞥飞燕时可怜班女恩巳衰未有因由相决絶犹得半年佯暖热转将深意谕旁人缉缀疵瑕遣潜说一朝诏下辞金屋班姬自痛何仓卒呼天俯地将自明不悟寻时巳销骨白首宫人前再拜愿将日月相辉解苦乐相寻昼夜间灯光那有天明在主今被夺心应苦妾夺深恩初为主欲知妾意恨主时主今为妾思量取班姬收泪抱妾身我曾排摈无限人
　　出门行
　　兄弟同出门同行不同志凄凄分岐路各各营所为兄上荆山巅飜石辨虹气弟沉沧海底偷珠待龙睡出门不数年同归亦同遂俱用私所珍升沉自兹异献珠龙王宫値龙覔珠次但喜复得珠不求珠所自酬客双龙女授客六龙辔遣充行雨神泽随客意雩夏钟鼓繁禜【音容又去声】秋玉帛积【音恣】彩色画廊庙奴僮被珠翠骥騄千万双鸳鸯七十二言者未摇舌无人敢轻议其兄因献璞再刖不履地门戸亲戚疎匡牀妻妾弃铭心有所待视足无所媿持璞自枕头泪痕双血渍一朝龙醒寤本问偷珠事因知行偏妻子五刑备仁兄捧尸哭势友掉头讳丧车黔首葬吊客青蝇至楚有望气人王前忽长跪贺王得贵寳不逺王所莅求之果如言剖出浮筠腻白珩无颜色垂棘有瑕累在楚裂地封入赵连城贵秦遣李斯书书为传国瑞秦亡汉魏传传者得神器卞和名永永与寳不相坠劝尔出门行行难莫行易易得还易失难同亦难离【去声】善贾识贪亷良田无稙穉磨劒莫磨锥磨锥成小利
　　捉捕歌
　　捉捕复捉捕莫捉狐与兔狐兔藏窟穴豺狼妨道路道路非不妨最忧蝼蚁聚豺狼不防穽蝼蚁潜幽蠧切切主人防主人轻细故延縁蚀栌渐入栋梁柱梁栋尽空虚攻穿痕不露主人坦然意昼夜安寝寤网罗布参差鹰犬走回互尽力穷窟穴无心自还顾客来歌捉捕歌竟涙如雨岂是惜狐兔畏君先后误愿君扫梁栋莫遣蝼蚁附次及清道途尽灭豺狼步主人堂上坐行客门前度然后巡野田遍张畋猎具外无枭獍援内有熊罴驱狡兔掘荒榛妖狐薰古墓用力不足多得禽自无数畏君听未详听客有明喻虮虱谁不轻鲸鲵谁不恶在海尚幽遐在怀交秽汚歌此劝主人主人那不悟不悟还更歌谁能恐违忤
　　古筑城曲五解
　　年年塞下丁长作出塞兵自从冒【音墨】顿【音特】强官筑遮虏城
　　筑城须努力城高遮得贼但恐贼路多有城遮不得丁口传父口莫问城坚不【音缶】平城被虏围汉斸【音竹又音卓】城墙走
　　因兹请休和虏徃骑来过半疑兼半信筑城犹嵳峩筑城安敢烦愿听丁一言请筑鸿胪寺兼愁虏出关
　　估客乐
　　估客无住着有利身则行出门求火伴入戸辞父兄父兄相教示求利莫求名求名有所避求利无不营火伴相勒缚卖假莫卖诚交闗但交假本生【上声】得失轻自兹相将去誓死意不更亦解市头语便无乡里情鍮【音偷鍮石铜似金者】石打臂钏【充绢切】糯米吹项璎归来村中卖敲作金玉声村中田舎娘贵贱不敢争所费百钱本巳得十倍赢颜色转光静饮食亦甘馨子本频蕃息货贩日兼并求珠驾沧海采玉上荆衡北买党项马西擒吐蕃鹦炎洲布火浣蜀地锦织成越婢脂肉滑奚僮眉眼明通算衣食费不计逺近程经游天下徧却到长安城城中东西市闻客次第迎迎客兼说客多财为势倾客心本明黠闻语心巳惊先问十常侍次求百公卿侯家与主第防缀无不精归来始安坐富与王者勍市卒酒肉臭县胥家舎成岂唯絶言语奔走极使令大儿贩材木巧识梁栋形小儿贩盐卤不入州县征一身偃市利突若截海鲸钩距不敢下下则牙齿横生为估客乐判尔乐一生尔又生两子钱刀何岁平





　　元氏长庆集巻二十三
　　钦定四库全书
　　元氏长庆集巻二十四
　　唐　元稹　撰
　　乐府
　　连昌宫词
　　连昌宫中满宫竹岁久无人森似束又有墙头千叶桃风动落花红蔌蔌宫边老人为予泣小年进食曾因入上皇正在望仙楼太眞同凭栏干立楼上楼前尽珠翠转荧煌照天地归来如梦复如痴何暇备言宫里事初过寒食一百六店舎无烟宫树緑夜半月高索鸣贺老琵琶定塲屋【唐开元中贺怀智善琵琶】力士传呼覔念奴念奴潜伴诸郎宿须臾覔得又连催特勑街中许然烛春娇满眼睡红绡掠削云鬟旋装束飞上九天歌一声二十五郎吹管逐逡巡大遍凉州彻色色【音丘】兹【音慈】轰録续李謩【谟同】擪【益涉切指按也】傍宫墙偷得新翻数般曲【念奴天宝中名倡善歌每岁楼下酺宴累日之后万众喧隘严安之韦黄裳辈辟易不能禁众乐为之罢奏宗遣高力士大呼于楼上曰欲遣念奴唱歌邠二十五郎吹小管逐看人能听否未尝不悄然奉诏其为当时所重也如此然而宗不欲夺侠游之盛未尝置在宫禁或岁幸汤泉时巡东洛有司潜遣从行而巳又宗尝于上阳宫夜后按新飜一曲属明夕正月十五日潜游灯下忽闻酒楼上有奏前夕新曲大骇之明日宻遣捕捉者诘验之自云其夕窃于天津桥翫月闻宫中度曲遂于桥柱上揷谱记之臣即长安少年善笛者李謩也宗异而遣之】平明大驾发行宫万人歌舞途路中百官队仗避岐薛【岐王范薛王业宗之弟】杨氏诸姨【贵妃三姊帝呼为姨封韩虢秦国三夫人】车鬭风明年十月东都破【天宝十三年禄山破洛阳】御路犹存禄山过驱令供顿不敢藏万姓无声泪潜堕两京定后六七年却寻家舎行宫前庄园烧尽有枯井行宫门闭树宛然尔后相传六皇帝【肃代德顺宪穆】不到离宫门久闭徃来年少说长安武楼成花蕚废去年勑使因斫竹偶値门开暂相逐荆榛栉比塞池塘狐兔骄痴縁树木舞榭欹倾基尚在文窻窈窕纱犹緑尘埋粉壁旧花钿乌啄风筝碎珠玉上皇偏爱临砌花依然御榻临阶斜虵出燕巢盘鬭拱菌生香案正当衙寝殿相连端正楼太眞梳洗楼上头晨光未出帘影黑至今反挂瑚钩指示傍人因恸哭却出宫门泪相续自从此后还闭门夜夜狐狸上门屋我闻此语心骨悲太平谁致乱者谁翁言野父何分别耳闻眼见为君说姚崇宋璟作相公劝谏上皇言语切爕理阴阳禾黍丰调和中外无兵戎长官清平太守好拣选皆言由至公开元之末姚宋死朝廷渐渐由妃子禄山宫里养作儿虢国门前閙如市弄权宰相不记名依稀忆得杨与李庙谟顚倒四海摇五十年来作疮痏【羽委切】今皇神圣丞相明诏书才下吴蜀平官军又取淮西贼此贼亦除天下宁年年耕种宫前道今年不遣子孙耕老翁此意深望幸努力庙谋休用兵
　　望云骓马歌【并序】
　　德宗皇帝以八马幸蜀【兴元元年二月丁卯李怀光反帝自奉天如梁州】七马道毙唯望云骓来徃不顿贞元中老死天廏臣稹作歌以记之
　　忆昔先皇幸蜀时八马入谷七马疲肉绽筋挛四蹄脱七马死尽无马骑天子蒙尘天雨泣巉嵒【鱼咸切】道路淋漓湿峥嵘白草眇难期【于弄切】洞黄泉安可入【白草洞并雒谷中地名古谚云洞入黄泉】朱泚围兵抽未尽怀光冦骑追行及嫔娥相顾倚树啼鹓鹭无声仰天立圉人初进望云骓形色顦顇众马欺上前喷吼如有意耳尖卓立节踠竒君王试遣回胷臆撮骨锯牙骈两肋蹄悬四局【或作矩】脑颗方胯耸三山尾株直圉人畏诮仍相惑此马无良空有力频频啮掣辔难施徃徃跳趫【丘妖切】鞍不得色沮声悲仰天诉天不遣言君未识亚身受取白玉羁开口衔将紫金勒君王自此方敢骑似遇良臣久凄恻龙腾鱼鼈啅【音卓】然惊骥朌【音焚大首貎】驴骡少颜色七圣心迷运方厄五丁力尽路犹窄槖它山上斧刃堆望秦岭下锥头石五六百里眞符县八十四盘青山驿掣开流电有辉光突过浮云无朕迹地平险尽施黄屋九九属车十二纛齐映前导引骓头【帝自奉天奔梁道险澁映常为帝御防马骇突帝命舍辔映曰马奔踶不过伤臣舍之或惊清跸】严震迎号抱骓足【时震为山南西道节度使闻帝徙跸驰表奉迎】路傍垂白天宝民望骓礼拜见骓哭皆言宗当时无此马不免骑骡来幸蜀雄雄猛将李令公【李晟】収城杀贼豺狼空天旋地转日再中天子却坐明光宫朝廷无事忘征战校猎朝回暮毬宴御马齐登拟用槽【廏中号乘舆之马曰拟用槽】君王自试宣徽殿圉人还进望云骓性强步阔无方便分騣摆杖头太高擘肘回头项难转人人共恶难回跋潜遣飞龙减刍秣银鞍绣韂【昌艳切鞍下障泥者】不复施空尽【兹引反】天年御槽活当时邹谚巳有言莫倚功高浪开阔登山纵似望云骓平地须饶红叱拨长安三月花垂草果下翩翩紫骝好千官暖热李令闲【平朱泚之后天子旣厌兵患将臣生事而张延赏当国复与晟有隙劝帝夺其兵柄】百马生狞【音能】望云老望云骓尔之种类世世竒当时项王乘尔祖分配英豪称霸主尔身今日逢圣人从幸巴渝归入秦功成事遂身退天之道何必随羣逐队到死蹋红尘望云骓用与不用各有时尔勿悲
　　和李校书新题乐府十二首【并序】
　　予友李公垂贶予乐府新题二十首雅有所谓不虚为文予取其病时之尤急者列而和之葢十二而巳昔三代之盛也士议而庻人谤又曰世理则词直世忌则词隐予遭理世而君盛圣故直其词以示后使夫后之人谓今日为不忌之时焉
　　上阳白髪人
　　天宝年中花鸟使【天宝中宻号采取艳异者为花鸟使】撩花狎鸟含春思满怀墨诏求嫔御走上高楼半酣醉醉酣直入卿士家闺闱不得偷回避良人顾妾心死别小女呼爷血垂泪十中有一得更衣永配深宫作宫婢御马南奔胡马蹙宫女三千合宫弃宫门一闭不复开上阳花草青苔地月夜闲闻洛水声秋池暗度风荷气日日长看提象门终身不见门前事近年又送数人来自言兴庆南宫至我悲此曲将彻骨更想深寃复酸鼻此辈贱嫔何足言帝子天孙古称贵诸王在閤四十年七宅六宫门戸閟隋炀枝条袭封邑【近古封前代子孙为二王三恪】肃宗血无官位【肃宗巳后诸王并未出閤】王无妃媵主无壻阳亢阴滛结灾累何如决壅顺众流女遣从夫男作吏
　　华原磬【李传云天宝中始废泗滨磬用华原石】
　　泗滨浮石裁为磬古乐疎音少人听工师小贱牙旷稀不辨邪声嫌雅正正声不屈古调高钟律参差管弦病铿金戞瑟徒相杂投玉敲冰杳然震华原软石易追琢高下随人无雅郑弃旧美新由乐胥自此黄钟不能竞宗爱乐爱新乐梨园弟子承恩横霓裳才彻胡骑来云门未得蒙亲定我藏古磬藏在心有时激作南风咏伯防曾抚野兽驯仲尼暂和春雷盛何时得向笋簴悬为君一吼君心醒愿君每听念封疆不遣豺狼勦人命
　　五弹
　　赵璧五弹征调徴声巉絶何清峭辞雄皓鹤警露啼失子哀猿绕林啸风入春松正凌乱莺含晓舌怜娇妙呜呜暗溜咽冰泉杀杀霜刀澁寒鞘促节频催渐繁拨珠幢斗絶金铃掉千靫鸣镝发胡弓万片清球击虞庙众乐虽同第一部德宗皇帝常偏召旬休节假暂归来一声狂杀长安少主第侯家最难见挼【苏雷反】歌按曲皆承诏水精帘外教贵嫔瑇瑁筵心伴中要臣有五贤非此或在拘囚或屠钓一贤得进胜累百两贤得进同周邵三贤事汉灭暴强四贤鎭岳宁边徼五贤并用调五常五常旣序三光曜赵璧五非此贤九九何劳设庭燎
　　西凉伎
　　吾闻昔日西凉州人烟扑地桑柘稠蒲萄酒熟恣行乐红艳青旗朱粉楼楼下当垆称卓女楼头伴客名莫愁乡人不识离别苦更卒多为沉滞游哥舒开府设高宴八珍九醖当前头前头百戏竞撩乱丸劒跳踯霜雪浮师子摇光毛彩竪胡姬醉舞筋骨柔大宛来献赤汗马赞普亦奉翠茸裘一朝燕贼乱中国河湟忽尽空遗丘开逺门前万里堠今来蹙到行原州【平时开逺门外立堠云去安西九千九百里以示戎人不为万里行其就盈故矣】去京五百而近何其逼天子县内半没为荒陬西凉之道尔阻脩连城边将但高防毎听此曲能不羞
　　法曲
　　吾闻黄帝鼓清角弭伏熊罴舞鹤舜持干羽苗革心尧用咸池鳯巢阁大夏濩武皆象功功多巳讶功薄汉祖过沛亦有歌秦王破阵非无作作之宗庙见艰难作之军旅传糟粕明皇度曲多新态宛转浸滛易沉着赤白桃李取花名霓裳羽衣号天落雅弄虽云巳变乱夷音未得相参错自从胡骑起烟尘毛毳腥羶满咸洛女为胡妇学胡妆伎进胡音务胡乐【音岳】火鳯声沉多咽絶春莺啭罢长萧索胡音胡骑与胡妆五十年来竞纷泊
　　驯犀【李传云贞元丙子嵗南海来贡至十三年冬苦寒死于苑中】
　　建中之初放驯象逺归林邑近交广兽返深山鸟构巢鹰雕鹞鹘无羁鞅贞元之岁贡驯犀上林置圈官司养玉盆金栈非不珍虎啖狴牢鱼食网渡江之橘逾汶貉反时易性安能长腊月北风霜雪深踡局鳞身遂长徃行地无疆费传驿通天异物罹幽枉乃知养兽如养人不必人人自敦奬不扰则得之于理不夺有以多于赏脱衣推食衣食之不若男耕女令纺尧民不自知有尧但见安闲聊撃壤前观驯象后观犀理国其如指诸掌立部伎【李传云太常选坐部伎无性灵者退入立部伎又选立部伎无性灵者退入雅乐可知矣李君作歌以讽焉】
　　胡部新声锦筵坐中庭汉振高音播太宗庙乐传子孙取类羣凶阵初破戢戢攒鎗霜雪耀腾腾击鼓风雷磨初疑遇敌身启行终象由文士宪左昔日高宗常立听曲终然后临玉座如今节将一掉头电卷风収尽摧挫宋晋郑友歌声发满堂防客齐喧防【虚可切】瑚佩玉动腰身一一贯珠随咳唾顷向圜丘见郊祀亦曾正旦亲朝贺太常雅乐备宫悬九奏未终百寮惰惉懘难令季札辨迟回但恐文侯卧工师尽取聋昧人岂是先王作之过宋沇尝传天宝季法曲胡音忽相和明年十月燕冦来元庙千门虏尘涴【乌卧切泥着物也○太常丞宋沇传汉中王旧说云宗虽雅好度曲然而未尝使蕃汉杂奏天宝十三载始诏道调法曲与胡部新声合作识者异之明年禄山叛】我闻此语叹复泣古来邪正将谁奈姧声入耳佞人心侏儒饱饭夷齐饿【奈乃个切】
　　骠国乐【李传云贞元辛已歳始来献】
　　骠之乐器头象駞音声不合十二和从舞跳趫筋节硬繁词变乱名字讹千弹万唱皆咽咽左旋右转空傞傞俯地呼天终不防曲成调变当如何德宗深意在柔逺笙镛不御停嫔娥史馆书为朝贡传太常编入鞮靺科古时陶尧作天子逊遁亲听康衢歌又遣遒人持木铎遍采讴谣天下过【音戈】万人有意皆洞达四岳不敢施烦苛尽令区中撃壤块燕及海外覃恩波秦霸周衰古官废下堙上塞王道颇共矜异俗同声教不念齐民方荐瘥传称鱼鼈亦咸若苟能効此诚足多借如牛马未蒙泽岂在抱瓮滋鼋鼍教化从来有源委必将泳海先泳河非是倒置自中古骠兮骠兮谁尔诃
　　胡旋女【李传云天宝中西国来献】
　　天宝欲末胡欲乱胡人献女能胡旋旋得明王不觉迷妖胡奄到长生殿胡旋之义世莫知胡旋之容我能传蓬断霜根羊角疾竿戴朱盘火轮骊珠迸珥逐龙星虹【音降】晕轻巾掣流电潜鲸暗噏笡【残谢反】海波回风乱舞当空霰万过其谁辨终始四座安能分背面才人观者相为言承奉君恩在圆变是非好恶随君口南北东西逐君盻柔软依身看佩带徘徊绕指同环钏【音串】佞臣闻此心计回惑乱君心君眼君言似曲屈如钩君言好直舒为箭巧随清影触处行好学春莺百般啭倾天侧地用君力抑塞周遮恐君见翠华南幸万里桥宗始悟坤维转【僧一行尝奏宗曰陛下行幸万里圣祚无疆故天宝中岁幸洛阳冀充盈数及上幸蜀至万里桥乃叹谓左右曰一行之奏其是乎】寄言旋目与旋心有国有家当共谴
　　蛮子朝【李传云贞元末蜀川始通蛮酋】
　　西南六诏【防嶲诏越析诏浪穹诏邆睒诏施浪诏蒙舍诏】有遗种僻在荒陬路寻壅部落支离君长贱比诸夷狄为幽冗犬戎强盛频侵削降有愤心战无勇夜防钞盗保深山朝望烟尘上高冡鸟道绳桥来款附非因慕化因为悚清平官撃金呿【丘加切又音虚】嵯求天叩地持双珙益州大将韦令公【韦臯】顷实遭时定汧陇自居剧鎭无他绩幸得蛮来固恩宠为蛮开道引蛮朝接蛮送蛮常继踵天子临轩四方贺朝廷无事唯端拱漏天走马春雨寒泸水飞虵瘴烟重椎头丑类除忧患瘇足役夫劳汹涌匈奴互市岁不供云蛮通好辔长駷【音竦摇衔走马】戎王养马渐多年南人耗顇西人恐
　　防戎人【近制西邉每擒蕃囚例皆传置南方不加勦戮故李君作歌以讽焉】
　　边头大将差健卒入抄擒生快于鹘但逢頳【丑成切赤色】面即捉来半是蕃人半戎羯大将论功重多级捷书飞奏何超忽圣朝不杀谐至仁逺送炎方示微罚万里虚劳肉食费连头尽被氊裘暍【阿葛切】华茵重席卧腥臊病犬愁鸪声咽嗢中有一人能汉语自言家本长安窟小年随父戍安西河渭沙眼看没天宝未乱前数载狼星四角光蓬勃中原祸作边防危果有豺狼四来伐蕃马臕【卑遥切肥也】成正翘健蕃兵肉饱争唐突烟尘乱起无亭燧主帅惊跳弃旄钺半夜城摧鹅雁鸣妻啼子叫曾不歇阴森神庙未敢依脆薄河冰安可越荆棘深处共潜身前困蒺藜后臲卼平明蕃骑四面走古木深林尽株榾【音骨】少壮为俘头被髠老翁留居足多刖乌鸢满野尸狼籍楼榭成灰墙突兀暗水溅溅入旧池平沙漫漫铺明月戎王遣将来安慰口不敢言心咄咄供进腋腋【音夜】御叱般岂料穹庐拣肥腯【音突】五六十年消息絶中间盟防又猖獗眼穿东日望尧云肠断正朝梳汉髪【延州鎭李如暹蓬子将军之子也尝没西蕃及归自云蕃法唯正岁一日许唐人没蕃者服衣冠如暹当此日由是悲不自胜遂与蕃妻宻定归计】近来如此思汉者半为老病半埋骨尚教孙子学乡音犹话平时好城阙老者傥尽少者壮生长蕃中似蕃悖【音孛】不知祖父皆汉民便恐为蕃心矻矻縁边饱餧十万众何不齐驱一时发年年但捉两三人精卫衔芦塞溟渤
　　隂山道【李传云元和二年有诏悉以金银酬囬纥马价】
　　年年买马阴山道马死阴山帛空耗元和天子念女工内出金银代酬犒臣有一言昧死进死生分答恩焘费财为马不独生耗帛伤工有他盗臣闻平时七十万匹马关中不省闻嘶噪四十八监选龙媒时贡天庭付良造如今坰野十无一尽在飞龙相践暴万束蒭茭供旦暮千钟菽粟长牵漕屯军郡国百余鎭缣缃岁奉春冬劳税戸逋逃例摊配官司折纳仍贪冒挑纹变防力倍费弃旧从新人所好越縠缭绫织一端十疋素缣功未到豪家富贾逾常制令族亲班无雅操从骑爱奴丝布衫臂鹰小儿云锦韬羣臣利己要差僭天子深衷空闵悼绰立花塼鹓鳯行雨露恩波防时报




　　元氏长庆集巻二十四
　　钦定四库全书
　　元氏长庆集巻二十五
　　唐　元稹　撰
　　乐府
　　有鸟二十章【庚寅】
　　有鸟有鸟名老鸱鸱张贪狠老不衰似鹰指爪唯攫肉戾天羽翮徒翰飞朝偷暮窃恣昏饱后顾前瞻高树枝珠丸弹射死不去意在防巢兼防儿
　　有鸟有鸟毛似鹤行步虽迟性灵恶主人但见闲慢容许占蓬莱最高阁弱羽长忧俊鹘拳疽肠暗着【一作把】鹓雏啄千年不死伴灵枭心鹤貎何人觉
　　有鸟有鸟如鹳雀食虵抱礐【音殻山多大石】天姿恶行经水浒为毒流羽拂酒杯为死药汉后忍渇天岂知骊姬坟地君宁觉呜呼为有白色毛亦得乘轩谬称鹤
　　有鸟有鸟名为鸠毛衣软毳心性柔鹘縁暖足怜不吃鹞为同科曾共游飞飞渐上高高阁百鸟不猜称好逑佳人许伴鹓雏食望尔化为张氏钩
　　有鸟有鸟名野鸡天姿耿介行步齐主人偏养怜整顿玉粟充肠瑶树栖池塘潜狎不鸣雁津梁暗引无用鹈秋鹰迸逐霜鹘逺鵩鸟防巢当昼啼主人频问遣妖术力尽计穷音响凄当时何不早量【音良】分莫遣辉光深照泥
　　有鸟有鸟羣翠碧毛羽短长心并窄皆曾偷食渌池鱼前去后来更逼迫食鱼满腹各自飞池上见人长似客飞飞竞占嘉树林百鸟不争縁鳯惜
　　有鸟有鸟羣纸鸢因风假势童子牵去地渐高人眼乱世人为尔羽毛全风吹绳断童子走余势尚存犹在天愁尔一朝还到地落在深泥谁复怜
　　有鸟有鸟名啄木木中求食常不足徧啄邓林求一虫虫孔未穿长觜秃木皮巳穴虫在心虫蚀木心根柢覆可怜树上百鸟儿有时飞向新林宿
　　有鸟有鸟众蝙蝠长伴佳人占华屋妖防多年羽翮生不辨雌雄无本族穿墉伺隙善潜身书伏宵飞恶明烛大厦虽存柱石倾暗囓栋梁成蠧木
　　有鸟有鸟名为鸮深藏孔穴难动摇鹰鹯绕树探不得随珠弹尽声转娇主人烦惑罢擒取许占神林为物妖当时幸有燎原火何不鼓风连夜烧
　　有鸟有鸟名燕子口中未省无泥滓春风吹送廊庑间秋社驱将嵌孔里雷惊雨洒一时苏云压霜摧半年死驱去驱来长信风暂托栋梁何用喜
　　有鸟有鸟名老乌贪痴突誖天下无田中攫肉呑不足偏入诸巢探众雏归来仍占主人树腹饱巢高声响麤【仓胡切】山鵶野鹊闲受肉鳯皇不得闻罪辜秋鹰掣断架上索利爪一挥毛血落可怜鵶鹊慕腥膻犹向巢边竞纷泊
　　有鸟有鸟谓白鹇雪毛皓白红觜殷【音烟】贵人妾妇爱光彩行提坐臂怡朱颜妖姬谢宠辞金屋雕笼又伴新人宿无心为主拟衔花空长白毛映红肉
　　有鸟有鸟羣雀儿中庭啄粟篱上飞秋鹰欺小嫌不食鳯皇容众从尔随大鹏忽起遮白日余风簸荡山岳移翩翾百万徒惊噪扶摇势逺何由知古来妄说衔花报纵解衔花何所为可惜官仓无限粟伯夷饿死黄口【一作鸟】肥
　　有鸟有鸟皆百舌舌端百啭声咄防【音质】先春尽学百鸟啼眞僞不分听者恱伶伦鳯律乱宫商蟠木天鸡误时节朝朝暮暮主人耳桃李无言管咽五月炎光朱火盛阳熖烧阴幽响絶安知不是巻舌星化作刚刀一时截
　　有鸟有鸟毛羽黄雄者为鸳防者鸯主人并养七十二罗列雕笼开洞房雄鸣一声防鼓翼夜不得栖朝不食气息榻然双翅垂犹入笼中就顔色
　　有鸟有鸟名鹞雏铃子眼精苍锦襦贵人腕软怜易臂奋肘一挥前后呼俊鹘无由拳狡兔金雕不得擒魅狐文王长在苑中猎何日非熊休卖屠
　　有鸟有鸟名鹦鹉养在雕笼解人语主人曾问私所闻因说妖姬暗欺主主人方惑飜见疑趂归陇底双翅垂山鵶野雀怪鹦语竞噪争窥无巳时君不见隋朝陇头姥娇养双鹦嘱新妇一鹦曾说妇无仪悍妇杀鹦欺主母一鹦闭口不复言母问不言何太久鹦言悍妇杀鹦由母为逐之乡里丑当时主母信尔言顾尔微禽命何有今之主人飜尔疑何事笼中漫开口
　　有鸟有鸟名俊鹘鹞小雕痴俊无匹雏鸭拂爪血迸天狡兔中拳头粉骨平明度海朝未食挟上秋空云影没瞥然飞下人不知搅碎荒城魅狐窟
　　有鸟有鸟眞白鹤飞上九霄云漠漠司晨守夜悲鸡犬啄腐呑腥笑雕鹗尧年値雪度关山晋室闻琴下寥廓辽东尽尔千岁人怅望桥边旧城郭
　　有酒十章
　　有酒有酒鸡初鸣夜长睡足神虑清悄然危坐心不平浩思一气初彭亨澒洞浩汗眞无名胡不终浑成胡为沉浊以升清矗然分画高下程天蒸地郁羣动萌毛鳞躶介如鬇【音枨】鬡【音能发乱也】呜呼万物纷巳生我可奈何兮杯一倾
　　有酒有酒东方明一杯既进呑元精尚思天地之始名一元既二分浊清地居方直天体明胡不八荒圢圢【他顶切平也】如砥平胡山高屹崪海澄胡不日车杲杲昼夜行胡为月轮灭缺星【盲猛二音】盯【音枨俱视貎】呜呼不得眞宰情我可奈何兮杯再倾
　　有酒有酒兮湛渌波饮将愉兮气弥和念万古之纷罗我独慨然而浩歌歌曰天耶地耶肇万物耶储胥大庭之君耶恍耶忽耶有耶传而信耶久而谬耶文字生而羲农作耶仁义别而圣贤出耶炎始暴耶蚩尤炽耶轩辕战耶不得巳耶仁耶圣耶愍人之毒耶天荡荡耶尧穆穆耶岂其让耶归有德耶舜其贪耶德能嗣耶岂其让耶授有功耶禹功大耶人戴之耶益不逮耶启能德耶家天下耶荣后嗣耶于后嗣之荣则可耶于天下之荣其可耶呜呼逺尧舜之日耶何弃舜之速耶辛癸虐耶汤武革耶顺天意耶公天下耶踵夏荣嗣私其公耶并建万国均其私耶专征递伐鬭海内耶秦扫其类威定之耶二代而殒守不仁耶汉魏而降乘其机耶短长理乱繋其术耶尧耶舜耶终不可逮耶将德之者不位位者不逮其德耶时耶时耶时其可耶我可奈何兮一杯又进歌且歌
　　有酒有酒兮黯兮溟仰天大呼兮天漫漫兮高兮青高兮漫兮吾孰知天否与灵取人之仰者无乃在乎昭昭乎曰与夫日星何三光之并照兮奄云之冥冥幽妖倐忽兮水怪族形鼋鼍岸走兮海若鬭鲸河溃溃兮愈浊济翻翻兮不宁虵喷云而出穴虎啸风兮屡鸣污高巢而鳯去兮溺厚地而芝兰以之不生葵心倾兮何向松影直而孰明人惧愁兮戴荣天寂黙兮无声呜呼天在云之上兮人在云之下兮又安能决云而上征呜呼既上征之不可兮我奈何兮杯复倾
　　有酒有酒香满尊君宁不饮开君颜岂不知君饮此心恨君今独醒谁与言君宁不见风飜海火燎原巨鼇唐突高熖延精卫衔芦塞海溢枯鱼喷沫救池燔筋疲力竭波更大鳍燋甲裂身巳干有翼劝尔升九天有鳞劝尔登龙门九天下视日月转龙门上激雷雨奔螗蜋虽怒谁尔惧鹖旦虽啼谁尔怜搏空意逺风来壮我可奈何兮一杯又进消我烦
　　有酒有酒歌且哀江春例早多早梅樱桃桃李相续开间以木兰之秀香徘徊东风吹尽南风来莺声渐澁花摧隤四月清和艳残卉芍药飜红蒲映水夏龙痡毒雷雨多蒲叶离披艳红死红艳犹存榴树花紫苞欲绽高笋牙笋牙成竹冐霜雪榴花落地还销歇万古盈亏相逐行君看夜夜当窻月荣落亏盈可奈何生成未遍霜霰过霜霰过兮无奈何灵芝夐絶荆棘多荆棘多兮可奈何可奈何兮终奈何秦皇尧舜俱腐骨我可奈何兮又进一杯歌复歌
　　有酒有酒方烂漫饮酣拔劒心眼乱声若雷砰目流电醉舞飜环身转乾纲倒轧坤维旋【去声】白日横空星宿见一夫心醉万物变何况蚩尤之蹴蹋安得不以熊罴战呜呼风后力牧得亲见我可奈何兮又进一杯除健羡
　　有酒有酒兮告临江风漫漫兮波长渺渺兮注海海苍苍兮路茫茫彼万流之混入兮又安能分若畎浍淮河与夫岷吴之巨江味作咸而若一虽甘淡兮谁谓尔为良济防防而缕贯将奈何兮万里之浑黄鲸归穴兮渤溢鼇载山兮低昻阴火然兮众族沸渭风作兮昼夜猖狂顾千珍与万怪兮皆委润而深藏信天地之潴蓄兮我可奈何兮一杯又进兮包大荒
　　有酒有酒兮日将落余光委照在林薄阳乌撩乱兮屋上栖阴怪跳趫兮水中跃月争光兮星又繁烧横空兮熖仍烁我可奈何兮时既昏一杯又进兮聊处廓有酒有酒兮再祝祝予心兮何欲欲天泰而地宁欲人康而岁熟欲鳯翥而鹓随兮欲龙亨而骥逐欲日盛而星微兮欲滋兰而殱毒欲人欲而天从苟天未从兮我可奈何兮一杯又进聊自足
　　华之巫【景戍】
　　有一人兮神之侧庙森森兮神黙黙神黙黙兮可奈何愿一见神兮何可得女巫索我何所有神之开闭予之手我能进若神之前神不自言寄予口尔欲见神安尔身买我神钱沽我酒我家又有神之盘尔进此盘神尔安此盘不进行路难陆有摧车舟有澜我闻此语长太息岂有神明欺正直尔居大道谁南北恣矫神言假神力假神力兮神未悟行道之人不得度我欲见神诛尔巫岂是因巫假神祜尔巫尔巫尔独不闻乎与其媚于奥不若媚于灶使我倾心事尔巫吾宁驱车守吾道尔巫尔巫且相保吾心自有丘之祷
　　庙之神
　　我马烦兮释我车神之庙兮山之阿予一拜而一祝祝予心之无涯涕汍澜而零落神寂黙而无哗神兮神兮奈神之寂黙而不言何复再拜而再祝鼓吾腹兮歌吾歌歌曰今耶古耶有耶无耶福不自神耶神不福人耶巫尔惑耶稔而诛耶谒不得耶终不可谒耶返吾驾而遵吾道庙之木兮山之花










　　元氏长庆集巻二十五
　　钦定四库全书
　　元氏长庆集巻二十六
　　唐　元稹　撰
　　乐府
　　村花晩【庚寅】
　　三春巳暮桃李伤棠梨花白蔓菁黄村中女儿争摘将挿刺头鬓相夸张田翁蚕老迷臭香晒暴防【于叶切】【尼辄切】薫衣裳非无后秀与孤芳奈尔千株万顷之茫茫天公此意何可量长教尔辈时节长
　　紫踯躅
　　紫踯躅灭紫栊裙倚山腹文君新寡乍归来羞怨春风不能哭我从相识便相怜但是花丛不回目去年春别湘水头今年夏见青山曲【青山驿名】迢迢逺在青山上山高水濶难容足愿为朝日早相暾愿作轻风暗相触尔踯躅我向通川尔幽独可怜今夜宿青山何年却向青山宿山花渐暗月渐明月照空山满山緑山空月午夜无人何处知我颜如玉
　　山枇杷
　　山枇杷花似牡丹殷【乌间切】泼血徃年乘传过青山正値山花好时节压枝凝艳巳全开映叶香苞才半裂搏红袖欲支頥慢解【贺买切】绛囊初破结金线丛飘繁蘂乱瑚朶重纎茎折因风旋落裙片飞带日斜看目精热亚水依岩半倾侧笼云隐雾多愁絶緑珠语尽身欲投汉武眼穿神渐灭秾姿秀色人皆爱怨媚羞容我偏别说向闲人人不听曾向乐天时一说昨来谷口先相问及到山前巳消歇左降通州十日迟又与幽花一年别山枇杷尔托深山何太拙天高万里看不精帝在九重声不彻园中杏树良人醉陌上柳枝年少折因尔幽芳喻昔贤磻溪冷坐权门咽
　　树上乌【癸卯】
　　树上乌洲中有树巢若铺百巢一树知防乌一乌不下三四雏雏又生雏知防雏老乌未死雏巳乌散向人间何处无攫麑啄卵方可食男女羣强最多力灵虵万古唯一珠岂可抨弹千万亿吾不防天教尔辈多子孙告诉天公天不言
　　琵琶歌【寄管儿兼诲铁山○此后并新题乐府】
　　琵琶宫调八十一旋宫三调弹不出宗偏许贺怀智叚师此艺还相匹自后流传指拨衰昆仑善才徒尔为澒声少得似雷吼纒【去声】不敢弹羊皮人间竒事防相续但有卞和无有玉段师弟子数十人李家管儿称上足管儿不作供奉儿抛在东都双鬓丝逢人便请送杯盏着尽功夫人不知李家兄弟皆爱酒我是酒徒为宻友著作曾邀连夜宿中碾春溪华新緑平明船载管儿行尽日听弹无限曲曲名无限知者鲜霓裳羽衣偏宛转凉州大遍最豪嘈六么散序多笼撚我闻此曲深赏竒赏着竒处惊管儿管儿为我双泪垂自弹此曲长自悲泪垂捍拨朱湿冰泉呜咽流莺澁因兹弹作霖铃风萧条鬼神泣一弹旣罢又一弹珠幢夜静风低徊慢弄关山思坐对燕然秋月寒月寒一声深殿磬骤弹曲破音繁并百万金铃旋【去声】玉盘醉客满船皆暂醒自兹听后六七年管儿在洛我朝天游想慈恩杏园里梦寐仁风花树前去年御史留东台公私蹙促颜不开今春制狱正撩乱昼夜推囚心似灰暂辍归时寻著作著作南园花拆蕚胭脂耀眼桃正红雪片满溪梅巳落是夕青春値三五花枝向月云含吐著作施罇命管儿管儿久别今方覩管儿还为弹六么六么依旧声迢迢猿鸣雪岫来三峡鹤唳晴空闻九霄逡巡弹得六么彻霜刀破竹无残节幽关鵶轧胡雁悲断砉【霍虢切皮骨相离声】騞【音砉又音殈同上解】层冰裂我为含凄叹竒絶许作长歌始终说艺竒思寡尘事多许来寒暑又经过【音戈】如今左降在闲处始为管儿歌此歌歌此歌寄管儿管儿管儿忧尔衰尔衰之后继者谁继之无乃在铁山铁山巳近曹穆间【二善才姓】性灵甚好功犹浅急处未得臻幽闲努力铁山勤学取莫遣后来无所祖
　　小胡笳引【桂府王推官出蜀匠雷氏金徽琴请姜宣弹】
　　雷氏金徽琴王君寳重轻千金三峡流中将得来明窻拂席幽匣开朱宛转盘鳯足骤击数声风回哀笳慢指董家本姜生得之妙思忖泛徽胡雁咽萧萧绕指辘轳圆衮衮呑恨缄情乍轻激故国关山心歴歴潺湲疑是雁鸊鹈【音辟提】砉騞如闻发鸣镝流宫变征渐幽咽别鹤欲飞猿欲絶秋霜满树叶辞风寒雏坠地乌啼血哀巳罢春恨长恨长何恨懐我乡我乡安在长城窟闻君虏奏心飘忽何时窄袖短貂裘胭脂山下弯明月
　　去杭州【送王师范】
　　房杜王魏之子孙虽及百代为清门骏骨鳯毛眞可贵岗头泽底何足论【近世不以勲贤之胄为令族而以岗卢泽李为甲门】去年江上识君面爱君风貎情巳敦与君言语见君性灵府坦荡消尘烦自兹心洽迹亦洽居常并榻游并轩柳阴覆岸郑监水李花压树韦公园每出新诗共联缀闲因醉舞相牵援时寻沙尾枫林夕夜摘兰丛衣露繁今君别我欲何去自言逺结迢迢婚简书五府巳再至波涛万里酬一言为君再拜赠君语愿君静听君勿喧君名师范欲何范君之烈祖遗范存永宁昔在抡鉴表沙汰沉浊澄浚源君今取友由取士得不别白清与浑昔公事上尽忠谠虽及死谏誓不谖今君佐藩如佐主得不陈露詶所恩昔公为善日不足假寐待旦朝至尊今君三十朝未与得不寸晷倍璵璠昔公令子尚贵主公执舅礼妇执笲返拜之仪自此絶关睢之化皎不昏君今逺娉奉明祀得不齐励亲苹蘩斯言皆为书佩带然后别袂乃可扪别袂可扪不可解解袂开帆凄别魂魂摇江树鸟飞没帆挂樯竿鸟尾翻翻风驾浪拍何处直指杭州由上元上元萧寺基址在杭州潮水霜雪屯潮戸迎潮击潮皷潮平潮退有潮痕得得为题罗刹石古来非独伍员寃
　　南家桃
　　南家桃树深红色日照露光看不得树小花狂风易吹一夜风吹满墙北离人自有经时别眼前落花心叹息更待明年花满枝一年迢递空相忆
　　志坚师
　　嵩山老僧披破衲七十八年三十腊灵武朝天辽海征宇宙曾行三四匝初因怏怏剃却头便绕嵩山寂师塔淮西未返半年前巳见淮西阵云合
　　答子防
　　报卢君门外雪纷纷纷纷门外雪城中鼓声絶强梁御史人覻步安得夜开沽酒戸
　　辛夷花【问韩员外】
　　问君辛夷花君言巳斑驳不畏辛夷不烂开顾我筋骸官束缚缚遣推囚名御史狼籍囚徒满田地明日不推縁国忌依前不得花前醉韩员外家好辛夷开时乞取三两枝折枝为赠君莫惜纵君不折风亦吹
　　防前栢
　　防前栢知君曾对罗希奭我本癫狂耽酒人何事与君为对敌为对敌洛阳城中花赤白花赤白囚渐多花之赤白柰尔何
　　夜别筵
　　夜长酒阑灯花长灯花落地复落床似我别泪三四行滴君满坐之衣裳与君别后泪痕在年年着衣心莫改
　　三泉驿
　　三泉驿内逢上巳新叶趋尘花落地劝君满盏君莫辞别后无人共君醉洛阳城中无限人贵人自贵贫自贫
　　何满子歌【张湖南座为唐有熊作】
　　何满能歌能宛转天宝年中世称罕婴刑繋在囹圄间下调哀音歌愤懑棃园弟子奏宗一唱承恩羁网缓便将何满为曲名御谱亲题乐府纂鱼家入内本领絶叶氏有年声气短自外徒烦记得词防拍才成巳夸诞我来湖外拜君侯正値灰飞仲春琯广宴江亭为我开红妆逼坐花枝暖此时有熊蹋华筵未吐芳词貎夷坦翠蛾转盻摇雀钗碧袖歌垂翻鹤卵定面凝眸一声发云停尘下何劳筭迢迢击磬逺玲玲一一贯珠匀款款犯羽含商移调态留情度意抛管湘妃宝瑟水上来秦女玉箫空外满纒绵叠破最慇懃整顿衣裳颇闲散冰含逺溜咽还通莺泥【去声】晩花啼渐嬾敛黛呑声若自寃郑袖见捐西子浣隂山鸣雁晓断行巫峡哀猿夜呼伴古者诸侯飨外宾鹿鸣三奏陈圭瓒何如有熊一曲终牙筹记令红螺盌
　　通州丁溪馆夜别李景信三首
　　月防防兮山掩掩束束别魂眉敛敛蠡琖【阻限切】覆时天欲明碧幌青灯风滟滟【以陜切】泪消语尽还暂眠唯梦千山万山险
　　水环环兮山簇簇啼鸟声声妇人哭离牀别脸睡还开灯灺【似也切】暗飘珠防防山深虎横舘无门夜集巴儿扣空木
　　潇潇兮防咽咽倾冠倒枕灯临灭倦僮呼唤譍【于京切】复眠啼鸡拍翅三声絶握手相看其奈何奈何其奈天明别
　　酬郑从事四年九月宴望海亭次用旧韵
　　海亭树木何笼葱寒光透坼秋玲珑湖山四面争气色旷望不与人间同一拳墺伏东武小【山别名】两山鬭构秦望雄【两峯为秦望望秦二山】嵌空古墓失文种【墓在州城西山上图经湖水到山迎棺柩入海今所存古穴耳】突兀怪石疑防风舟船骈比有宗侣水云滃泱无始终雪花布遍稻陇白日脚挿入秋波红兴余望剧酒四坐歌声舞艳烟霞中酒酣从事歌送我歌云此乐难再逢良时年少犹健羡使君况是头白翁我闻此曲深叹息喞喞不异秋草虫忆年十五学构厦有意葢覆天下穷安知四十虚富贵朱紫束防心志空妆梳妓女上楼榭止欲欢乐微茫躬虽无趣尚慕贤圣幸有心目知西东欲将滑甘柔藏府巳被郁噎冲喉咙君今劝我酒太醉醉语不复能冲融劝君莫学虚富贵不是贤人难变通【一本富贵不是贤人通】
　　元氏长庆集巻二十六
　　钦定四库全书
　　元氏长庆集巻二十七
　　唐　元稹　撰
　　赋
　　奉制试乐为御赋【以和乐行道之本为韵依次用】
　　臣伏奉庚寅之诏曰天子以乐为御其义则那臣以为引重任者无御不可播盛德者非乐而何蟠乎地而际乎天周流旣超于马力发乎迩而应乎逺驰声亦倍于銮和喻之为至此实居多大道旣移则舞行象成于周载小戎或驾则琴音决胜于驺歌故圣王取彼驩然宣诸沃若制其节奏戒乎行作听祈招之什冀絶迹于奔车赋盘游之词俾虑危于朽索是以南薫驰而虞德盛北里骋而殷道恶控海内当并骛于勋华执人柄岂争功于良乐斯御也动无险阻发自和平周旋罔害欢爱则行止之而优游灵府推之而浃洽寰瀛非劳辕轭但布茎英陋乎足迹运以精诚尔或驰驱难期于无灾无害我之步骤乃在于大鸣小鸣故曰得禽而诡遇不如率兽以仁声且跋涉者疲于山川条畅者格乎穹昊慕入律而百蛮麏至锡有功而诸侯轨道岂出戸庭非专击考乘六气之辨哂六辔之徒施鼓八风而行知八骏之非宝于是屏造父命后防或无声而至矣或先进以道之岂独周域中而利其衔防亦将肥天下而沦乎髓肌若此则宇宙葢由乎一马牵制尽在于四维虽质文更变而公共操持莫不得之者昌失之者损俗化清而鞭朴废和顺积而车书混故臣稹前此而言曰引重任者御为之先播盛德者乐为之本伏惟皇帝陛下推是心而居其奥臣徒欲贡所闻而安敢窥其阃
　　善歌如贯珠赋【以声气圆直有如贯珠为韵依次用】
　　珠以编次歌有继声美绵绵而不絶状累累以相成偏佳朗畅屡比圆明度雕梁而暗绕误风缀之频惊响象而然非谓结之以绳约气至则尔故可贯之以精诚原夫以节为珠以声为纬渐杳杳而无极以多多而益贵悠扬緑水讶合浦之同归缭绕青霄环五星之一气望明月而宛转感潜鲛之歔欷若非象照乘之珍安能忘在齐之味其始也长言逦迤度曲纒绵吟断章而离离若间引妙啭而一一皆圆小大虽伦离朱视之而不见唱和相续师乙美之而谓连当其拂树弥长凌风乍直意出弹者与高音而臻极及夫属思渐繁因声屡有想无胫者随促节而奔走以洞彻为精英比疵瑕于能否次第其韵且殷勤于士衡之文上下其音谓低昻于游女之手窈窕逺矣徘徊绎如髣髴成象玲珑构虚频寄词于章句之末愿连光于咳唾之余清而且圆直而不散方同累丸之重叠岂比喷泉之撩乱惧无知者初悯黙于暗投善则返之乃因循于旧贯美清泠而发越忆辉光之璀璨始终虽异细大靡殊中规矩于圆折成条贯以萦纡似是而非赋湛露则方惊缀冕有声无实歌芳树而空想垂珠美恶难掩前后不逾亦比抡材而至者岂独善歌之谓乎
　　鎭圭赋【以王者端拱四维镇宁为韵依次用】
　　天子之镇圭十有二寸其长义在抚十有二州之域而为亿兆之王圭比德焉所以美特达之美镇大名也有以示弹压之强以之征守则有土之臣至以之恤患则受灾之地康当宁乃无为于南面朝日乃有事于东方防百辟而执之班五瑞于来者作山龙之端表我则清光皎然杂蒲谷以成行尔则鞠躬如也想夫彤闱乍晓碧砌生寒当玉座而高居状中峯之冠瑶岫透炉烟而迥出意秋月之压云端是以圣后矜持庻寮瞻重安八荒于度内故捧必当心握万务于掌中故大不盈拱映冕旒则璿枢星缀间黼黻而琼枝花拥岂独使威仪可观亦以明社稷有奉美哉圣人之制器也靡不有类锐上以象天方下而法地备采章以尽饰瑑崇高而定位夫众色不可以杂施依方面之正者惟五羣山不可以咸写选域中之大者有四尽举凡而得一故相传而莫二义存敬愼道在防绥详观组约足辨操持俾经制之不乱若缲借之相维况国家备物继周垂衣体舜自天有命非因桐叶而封唐提象握机故配土行而执鎭岂惟传歴代之瑞宝抑亦彰受命之符信者也重曰圭锐也睿作思而百志灵镇安也安于道而万物宁亦尝三复斯名矣所以表道德之维馨若此则君为道之本器乃道之形苟能据于道而依于德亦可以执无名之璞而逍遥乎大庭
　　观兵部马射赋【以艺成而动举必有功为韵】
　　大司马以驰射而选才众君子皆注目而观艺至张侯之所乃执弓而誓誓曰今皇帝制羽舞以敷文德择材官而奋武卫兼以超乘者为雄不惟中鹄者得祭用先才捷志亦和平以多马为能故以马为试以得禄为美故以鹿为正岂独武人之利实唯君子之争射者皆曰诺虽五善之末习庻一举而有成于是马逸骙骙士勇伾伾蓄锐气歌诗初听采苹之章共调白羽次逞穿杨之妙忽纵青丝旁瞻突过咸惧发迟曾骥足之展矣翻猿臂而射之挥弓电掣激矢风追方当耦象决裂丽砉尔摧班示偏工于小者安然飞鞚故无忧于殆而信蹄之不爽则舎拔之无遗故司射举旌以効胜曰尔能克备我爵可期贾余勇者宜乘破竹之势善量力者当引负薪之辞由是靡不争先莫肯为后皆曰措柸于肘十得其九忝明试者亦何尝而不有破的之术万不失一凡献艺者岂自疑于无必冲冠发怒扬鞭气逸引满雷碎腾凌飚疾皆穷百中之妙尽由一札而出乃知来者之艺葢亦前人之匹若此则蹲甲壮基扬觯观孔信一场之独擅终六辔之未总岂比乎浮云迥度开月影而弯环骤雨横飞挟星精而摇动虽当至理不忘庸功天子垂衣俨鹓行于北阙夏官司马阅骑从于南宫贡士之程职司其举防款塞五方之俗观校埒百夫之御得隽为雄唯能是与星郎草奏上献拱辰之防天骄解颜喜见射雕之侣客独顾之而笑曰此葢有司之防萃固非吾君之右汝我有笔阵与词锋可以偃干戈而息戎旅司文者闻之而惊曰尔其自砺于尔躬吾将献尔于王所
　　郊天日五色祥云赋【以题并赋字为韵】
　　臣奉某日诏书曰惟元祀月正之三日将有事于南郊直端门而未出天锡予以云瑞是何祥而何吉臣拜稽首敢言其实陛下乘五位而出震迎五帝以郊天五方腾其粹气故云五色以相宣控坛乍直捧日初圆兽蹲而龙鳞熠熠鸟跂而凤翼翩翩羽葢凝而轩皇暂驻风马驾而王母欲前影带旂常疑错绣之遥动昭章文物皆摛锦之相连观之者无小无大谓之曰若烟非烟昔者卿云作歌于虞舜白云着词于汉武皆跂望而为言非仰观而遂覩今陛下德至天地恩覃草莽当翠辇黄屋之方行见金枝玉叶之可数陋泰山之触石方出鄙高唐之举袂如舞昭布于公侯卿士莫不称万岁者三并美于麟鳯龙可以与四灵而为五于是载笔氏书百辟之词曰郁郁纷纷庆霄之云古有尧舜幸得以为君象胥氏译四夷之歌曰炜炜煌煌天子之祥唐有神圣莫敢不来王帝用愀然曰予何力泽未周于四海云胡为而五色来尔羣后举尔众职因五行以修五事由五常以厚五德正五刑以去五虐繁五稼以除五贼苟顺夫人理之父子君臣安知夫云物之赤黄苍黒进我辇路就我陶匏虽有光华之万状不若丰穰于四郊凡百庻寮相趋而顾稍疑江上之绮果异封中之素补天者虽欲抑之而不出呑笔者安可寝之而无赋越明日臣稹咏霈泽于鸡竿之前竚斯云散之为五采之湛露






　　元氏长庆集巻二十七
　　钦定四库全书
　　元氏长庆集巻二十八
　　唐　元稹　撰
　　策
　　才识兼茂明于体用策一道【校书郎时应制考入三次等充勑头授左拾遗】
　　皇帝若曰朕观古之王者授命君人兢兢业业承天顺地靡不思贤能以济其理求谠直以闻其过故禹拜昌言而嘉猷罔伏汉徴极谏而文学稍进匡时济俗罔不率繇厥后相循有名无实而又设以科条増求茂异舍斥已之至谏进无用之虚文指切着明罕称于代兹朕所以叹息郁悼思索其真是用发恳恻之诚咨体用之要庶乎言之可行行之不倦上获其益下输其情君臣之间驩然相与子大夫得不勉思朕言而发明之我国家光宅四海年将二百十圣化万邦怀仁三王之礼靡不讲六代之乐罔不举浸泽于下升中于天周汉已逺莫斯为盛自祸阶漏坏兵宿中原生人困竭耗其太半农战非古衣食罕储念慈疲氓逺乖富庶督耕植之业而人无恋本之心峻酤之科而下有重敛之困举何方而可以复其盛用何道而可以济其艰既徃之失何者宜惩将来之虞何者当戒昔主父惩患于鼂错而用推恩夷吾致霸于齐桓而行寓令精求古人之意启廸来哲之怀眷慈洽闻固所详究又执契之道垂衣不言委之于下则人用其私专之于上则下无其効汉元优游于儒学盛业竟衰光武责课于公卿峻政非美二途取舍未获所从予心浩然益所疑惑子大夫熟究其防属之于篇兴自朕躬无悼后害
　　臣方病近古之策不行而陛下幸及之是天下人人之福也微臣其敢忍意而不言乎且臣闻之古者以言赋纳岂虚美哉葢用之也是以益赞禹而班师説复王而作命斯皆用言之大畧也洎汉文帝羞不若尧舜始以策求士乃天下郡国有贤良之贡入焉塞诏者鼂错而已至武帝然后董仲舒出然而卒不能选用条对施之天下夫用其策不弃其人以其利于时也得其人而弃其策又何为乎若此则徒设试言之科而不得用言之实矣降及魏晋朝成而暮败之不暇又恶足言其策哉我唐列圣君临策天下之士者多矣异时莫不光扬其名声宠绥其爵禄然而曽不闻天下之人曰某日天子降某问得某士行某策济某功抑不知直言之诏屡下而直言之士不出耶亦不知直言之士屡出而直言之策不用耶今陛下肇临海内务切黎元求斥已之至言责着明之确论实命説代言之盛意也微臣何足以奉之然臣所以上愚对皆以指病陈术而为典要不以举凡体论而饰文词事苟便人虽繁必献言苟谐理虽鄙必书固不足以副陛下恳恻之诚庶可以尽微臣体用之目耳伏愿陛下以臣此策委之有司苟或可观施之天下使天下之人曰惜哉汉文虽以策求士迨我明天子然后能以策济人则臣始终之愿毕矣如或言不适用策不便时则臣有瞽圣欺天之罪将寘于典刑陛下固不得而宥之矣亦臣之所甘心伏读圣策乃见陛下悼礼乐之寖防恤黎人之重困责复盛济艰之术酌推恩寓令之宜斯皆当今之急病也微臣敢不别白而书之昔我髙祖武皇帝拨去乱政我太宗文皇帝鞬櫜干戈被之以仁风润之以膏露戢天下之役而天下之人安省天下之刑而天下之人夀通天下之志而天下之气和揔天下之众而天下之众理理故敬让之节着和故欢爱之化行是以革三王之所因兼六代之尽美称至徳者举文皇以代尧舜岂异事哉有诚信以将之也明皇帝即位实号中兴方其任姚宋而右贤能也虽禹汤文武之俗不能举焉四十年间刑罚不试人用滋植四海大和于是奉升中告禅之仪则封泰山而秩嵩华念歳巡时迈之典则去咸镐而朝洛阳礼既毕行物亦随耗天宝之后徭戍作兴气盛而微理固然也曩时之乳哺而有之者一朝为兵殱之兵兴以来至今为梗兵兴则户减户减则地荒地荒则赋重赋重则人贫人贫则逋役逃征之罪多而权宜之法用矣今陛下躬亲本务首问羣儒念礼乐之不兴叹升平之未复斯诚天下之人将絶复完之日也微臣何幸而对扬之微臣以为将欲兴礼乐在先富黎人将欲富黎人在先息兵革息兵革之术臣请畧言之夫古所谓销兵革者非谓幅裂其旗章销铄其锋刃而已也盖诚信着于上则忠孝行于下敬让立于内则夷狄和于外夷狄和则边鄙之兵息敬让立则争夺之患销争夺之患销则和顺之心作和顺之心作而礼乐之道兴矣此先王修政辑兵兴礼乐富黎人之大畧也陛下必欲责臣以详究之术臣又请指事以明之夫食力之不克虽神农设教天下不能无馁殍之人矣是以古之不农而食之者四而已矣吏有断狱之明则食之军有临敌之勇则食之工有便人之巧则食之商有通物之智则食之是四者率皆明者勇者巧者智者之事也百天下之人无一二焉苟不能于此者不农则不得食不织则不得衣人之情衣食迫于中则作业兴于外是以游食者恒寡而务本者恒多岂强之哉彼易图而此难及也今之事则不然吏理无考课之明卒伍废简稽之实百货极淫巧之工列肆尽兼并之贾加以依浮图者无去华絶俗之贞而有抗役逃刑之宠戎服者无超乗挽彊之勇而有横击诟吏之骄是以十天下之人九为游食惷朴愚谨不能自迁者而后依于农此又非他彼逸而易安此劳而难处也以惰游之户藏富而耕桑之赋愈重曩时之十室共耕而犹不给者今且聚之于一夫矣虽有慈惠之长仁隐之吏尚不能存若防断击搏之则将转移于沟壑矣今之课吏者以赋敛无逋负为上以臣观之足陛下之赋者诚所以害陛下之人耳若然则农桑之赋既如彼惰游之众又如此耕桑之赋重则恋本之心薄惰游之户众则富庶之道废此必然之理也今陛下诚能明考课之法减冗食之徒絶雕虫不急之功罢商贾兼并之业洁浮图之行峻稽之书薄农桑之徭兴耕战之术则惰游之户尽归而恋本之心固矣恋本之心固则富庶之教兴矣而贞观开元之盛复矣若此则既徃之失由前将来之虞由后在陛下悠悠惩之戒之慎之久之而已至于主父偃乗七图并吞之后将分裂而矫推恩管夷吾当诸侯争夺之时先诈力而行寓今皆一时之权术也岂可谓明白四达与日月齐明于圣朝哉臣虽贱庸尚不敢陈王道于帝皇之日况权术乎此臣之所甚羞也故不及详究言之臣伏读圣策又见陛下以为执契则羣下用情躬亲则庶官无党以汉元尚学而衰盛业谓光武课吏职而昧通方以臣思之皆不然也夫委之于下而用其情盖考绩之科废而清浊之流滥也尚儒术而衰盛业盖章句之学兴而经纬之文丧也课吏职而昩通方盖苛察之法行而防计之期速也臣请条列而言之夫神农之斵耒耜教耕耨所以垦良田而殖嘉谷也然而不能遏稂莠之滋焉其所以待之者芟夷钱【子践切古田器】鏄【伯各切田器】之而已唐尧之辟朝廷宅百揆亦所以植禹舜而种臯陶也又不能遏共工驩兠之逆焉其所以遏之者放弃殛诛之而已神农不以稂莠滋而废耒耜之用故能存用器之方唐尧不以四罪进而夺舜禹之任故能终任贤之道若此则陛下之所任顾何如耳岂可谓任之必不可哉至于考绩之科废章句之学兴经纬之道丧防计之期速皆当今之极弊也幸陛下反汉元光武之事臣遽数以终之今国家之所谓兴儒术者岂不以有通经文字之科乎其所谓通经者又不过于覆射数字明义者才至于辨析章条是以中第者歳盈百数而通经之士蔑然以是为通经固若是乎至于工文自试者则不过于雕词镂句之才搜摘絶离之学苟或出于此者则公卿可坐致郎署可俯求崇树风声不由殿最连科者进速累捷者位髙拱嘿因循者为清流行法莅官者为俗吏以是为儒术又若是乎哉其所谓课吏职者岂不以朝廷有迁次进拔之用乎臣窃观今之备朝选而不由文字者百无一二焉夫施众网而加一禽尚不能得况张一目以罗万品而望其飞者走者大者小者尽出乎其间其可得乎哉以此察羣吏羣吏又可察乎苟或不可察又可任之而絶其私乎哉此所以陛下将执契而叹用情念垂衣而惧不理盖臣所谓课察之道不明也陛下诚能使礼部以两科求士凡自唐礼六典律令及国家制度之书者用至于九经歴代史能专其一者悉得谓之学士以环贯大义而与道合符者为上第口习文理者次之其诗赋判论以文自试者皆得谓之文士以经纬今古理中是非者为上第藻缋雅丽者次之凡自布衣达于未在朝省者悉得以两科求士礼部第其髙下归之吏部而宠秩之若此则儒术之道兴而经纬之文盛矣吏部罢书判身言之选设三式以任人一曰挍能之式每歳以朝右崇重者一人与礼部郎挍天下羣吏之理最在第一至第三者挍定日据其功状而登进之牧宰字人之官借之为理者则上赏行焉若此则迁次之道明而迟速之分定矣二曰任贤之式每歳内自仆射至于羣有司之正长外至于亷问节制者各举备朝选者一人外自牧守内至于百执事之立于朝者各举吏郡县者一人因其所举而授任之辨其考绩而赏罚之不举贤为不察举不贤为不精不精与不察之罪同若此保任之法行而贤不肖之位殊矣三曰叙常之式其有业不通于学才不应于文政不登于最行不知于人则限以停年课资之格而役任之若此则叙用之典恒而尺寸之才无所弃矣两科立则羣材遂三式行则庶官当陛下乃执左契以御之总枢极以正之委庶官如心目之运支体岂支体运而无效于心目乎察羣材如明镜之形美恶岂美恶形而逃隐于明镜乎然后陛下辟四门使可言之路通明四目以天下之目视达四聪以天下之耳听不私其心以百姓心为心端拱岩廊髙居宸极以冕旒自蔽而秋毫必察以黈纩塞耳而声响必闻则彼汉元章句之儒光武督责之术又恶足为陛下言之哉且臣闻之圣人在上人不夭札若臣者生未及壮戴陛下为君仁夀懽康未始有极何忽自苦堕肝胆而言天下之事乎臣以为国家兵兴以来天下之人惨怛悲愁五十年矣自陛下即位之后戴白之老莫不泣血而话开元之政臣恐此辈不及见陛下功成理定之化而先饮恨于穷泉此臣之所以汲汲于心者陛下能不怜察其意乎谨对【元和元年四月二十八日】






　　元氏长庆集巻二十八
　　钦定四库全书
　　元氏长庆集巻二十九
　　唐　元稹　撰
　　书
　　论教本书
　　臣伏见陛下降明诏修废学増胄子选司成大哉尧之为君伯夷典礼防教胄子之深防也然而事有万万急于此者敢冐昩殊死而言之臣闻诸贾生曰三代之君仁且久者教之然也诚哉是言且夫周成王人之中才也近管蔡则谗入有周召则义闻岂可谓天聪明哉然而克终于道者得不谓教之然耶始其为太子也未生胎教既生保教太公为之师周公为之傅召公为之保伯禽唐叔与之游礼乐诗书为之习目不得阅淫艳妖诱之色耳不得闻优笑凌乱之声口不得习操断击搏之书居不得近容顺阴邪之党游不得恣追禽逐兽之乐玩不得有遐异僻絶之珍凡此数者非谓备之于前而不为也亦将不得见而为之矣及其长而为君也血气既定游习既成虽有放心快已之事日陈于前固不能夺已成之习已定之心矣则彼忠直道徳之言固吾之所习闻也陈之者有以谕焉囘佞庸违之説固吾之所积惧也謟之者有以辨焉人之情莫不欲耀其所能而党其所近苟将得志则必快其所蕴矣物之性亦然是以鱼得水而游马逸驾而走鸟乗风而翔火得薪而炽此皆物之快其所蕴也今夫成王所蕴道徳也所近圣贤也是以举其近则周公左而召公右伯禽鲁而太公齐快其蕴则兴礼乐而朝诸侯措刑罚而美教化教之至也可不谓信然哉及夫秦则不然灭先王之学曰将以愚天下黜师保之位曰将以明君臣胡亥之生也诗书不得闻圣贤不得近彼赵髙者诈宦之戮人也而傅之以残忍戕贼之术且日恣睢盱天下以为贵莫见其面以为尊是以天下之人未尽愚而胡亥固已不能分兽畜矣赵髙之威慑天下而胡亥已自幽于深宫矣李斯者秦之宠丞相也困谗寃死无以自明而况于疎逺之臣庶乎若此则秦之亡有以致之也汉髙承之以兵革汉文守之以亷谨卒不能苏复大训是以景武昭宣天资甚美才可以免祸乱哀平之间则不能处簒弑矣然而惠帝废易之际犹赖羽翼以胜其邪心是后有国之君议教化者莫不以兴亷举孝设学崇儒为意曽不知教化之不行自贵者始略其贵者教其贱者无乃隣于倒置乎洎我太宗文皇帝之在藩邸以至于为太子也选知道徳者十八人与之游习即位之后虽宴游饮食之间若十八人者实在其中上失无不言下情无不达不四三年而名髙盛古岂一日二日而致是乎游习之渐也贞观已还师傅之官皆宰相兼领其余宫僚选亦甚重马周以官髙恨不得为司议郎此其验也文皇之后渐疎贱之至于武后临朝剪弃王族当中睿二圣危难之际虽有骨鲠敢言之士既不得在调防保安之职终不能措扶卫之一词而令近胡安金藏剖腹以明之岂不大哀哉兵兴以来兹弊尤甚师资保傅之官非疾废眊瞆不任事者为之即休戎罢帅不知书者处之至于友谕赞议之徒疎冗散贱之甚者搢绅耻由之夫以匹夫之爱其子者犹求明哲慈惠之师以教之直谅多闻之友以成之岂天下之元子而可以疾废眊聩不知书者为之师疎冗散贱不适用者为之友乎此何足反居上之甚也近制官僚之外徃徃以沉滞僻老之儒充侍书侍读之选而又疎弃斥逺之越月逾时不得召见彼又安能傅成道徳而保养其躬哉臣以为积此弊者岂不以皇天眷祐祚我唐徳以舜继舜以尧继尧传陛下十一圣矣莫不生而神明长而仁圣以是为屑屑习仪者故不之省耳臣独以为于列圣之谋则可也垂无穷传后嗣则不可脱或万代之后有若周成王中智者而又生于深宫优笑之间无周召保助之教则将不能知喜怒哀乐之所自矣况稼穑之艰难乎今陛下以上圣之资肇临海内是天下之人倾耳注目之日也特愿陛下思成王训导之功念文皇游习之渐选重师保慎简宫寮皆用博厚深之儒而又练达机务者为之更进迭见日就月将因令皇太子洎诸王定齿胄讲业之仪行严师问道之礼至徳要道以成之撤膳记过以警之血气未定则辍禽色之娱以就学圣质既备则资游习之善以徳此所谓一人元良万国以贞之化也岂直修废学选司成而足伦匹其盛哉而又俾则百王莫不幼同师长同术识君道之素定知天伦之自然然后选用贤良树为藩屏出则有晋郑鲁卫之盛入则有东牟朱虚之强葢所谓宗子维城犬牙磐石之势又岂与夫魏晋以降囚贼其兄弟而自剪其本枝者同年而语乎微臣窃不自揆思为陛下建永永无穷之长算輙敢冐昧殊死而言之
　　与史馆韩侍郎书
　　侍郎退之足下稹与前襄州文学掾甄逢游善逢即故刑部员外郎济之子济天宝中隐于卫之青岩山采访使苗公等五人皆以状荐凡十徴不起末以左拾遗就拜之适值禄山朝奏京师恳于上前求为賔介宗可其奏禄山还至卫县遣太守郑遵意诣山致命辍行信宿以俟之甄生惧及其难俛首从事至天宝十二载禄山反状潜兆虑不得脱乃伪瘖其口复隐青岩逾年而禄山叛即日遣伪节度使蔡希徳缄刃逼召且曰或不可强斩首来徇既而甄生噤闭无言延颈承刃气和色定若甘心然希徳义而舍之禄山亦终不能致庆绪继逆掳而囚之于东都安国观代宗复洛甄生卧匡牀诣元帅府至则号摽自治代宗为之动色遂命传置长安肃宗髙其行因授馆于三司治所令从贼官囚慙拜之受汚者莫不俯伏仰叹恨不即死于其地且夫辨所从于居易之时坚直操于利仁之世而犹褊浅选懦者之所不为葢怫人之心难而害已之避深也况乎天下乱矣王泽竭矣夫死忠者不必显从乱者不必诛而眷眷本朝甘心白刃难矣哉是以理平则为公为卿为鹓为鹭世变为虵为豕为镜为枭者十恒八九焉若甄生冕弁不加于其身禄食不进于其口于天宝葢青岩之一男子耳及乱则延颈受刃分死不囘不以不必显而废忠不以不必诛而从乱参合古今之士葢百一焉稹常读注记缺而未书谨备所闻葢欲执事者编此义烈以永永于来世耳子逢始生之歳顔太师崔太傅皆为歌诗以美贤者之有后且序甄生之本末云及逢既长耕先人旧田于襄之宜城读书为文不诣州里歳馑则力穑节用以给足亲族歳穰则施余于其隣里乡党之不能自持者前后斥家财排患难于朋友者数四由是以义闻襄之守状为文学始就羁于吏职稹闻风既久因与之游逢每寃其父之名不在于史将欲抱所寃诣京师告诉于司史氏葢行有日矣以愚料之甄子仆短马瘦言简行孤得不为骄阍之所排诃则权力者疑诞以临之固无自而入矣因晓甄生以无自入之势且告以执事者辱与稹游愿得所寃之状告甄生厚相信待由是辍行既而自思滓贱之中犹愿贡所闻于执事得非愚且僭耶然而诮笑之暇幸垂察焉













　　元氏长庆集巻二十九
　　钦定四库全书
　　元氏长庆集巻三十
　　唐　元稹　撰
　　书
　　叙诗寄乐天书
　　稹九歳学赋诗长者徃徃惊其可教年十五六粗识声病时贞元十年已后徳宗皇帝春秋髙理务因人最不欲文法吏生天下罪过外阃节将动十余年不许朝觐死于其地不易者十八九而又将豪卒愎之处因防负众横相贼杀告变骆驿使者迭窥旋以状闻天子曰某邑将某能遏乱乱众宁附愿为帅名为众情其实逼诈因而可之者又十八九前置介倅因縁交授者亦十四五由是诸侯敢自为防意有罗列儿孩以自固者有开导蛮夷以自重者省寺符篆固于几阁甚者拟诏防视一境如一室刑杀其下不啻仆畜厚加剥夺名为进奉其实贡入之数百一焉京城之中亭第邸店以曲巷断侯甸之内水陆腴沃以乡里计其余奴婢资财生生之备称之朝廷大臣以谨慎不言为朴雅以时进见者不过一二亲信直臣义士徃徃抑塞禁省之间时或缮完隤坠豪家大帅乗声相扇延及老佛土木妖炽习俗不怪上不欲令有司备宫闼中小碎须求徃徃持币帛以易饼饵吏縁其端剽夺百货势不可禁仆时孩騃不惯闻见独于书传中初习理乱萌渐心体悸震若不可活思欲发之久矣适有人以陈子昻感遇诗相示吟翫激烈即日为寄思子诗二十首故郑京兆于仆为外诸翁深赐怜奨因以所赋呈献京兆翁深相骇异秘书少监王表在座顾谓表曰使此儿五十不死其志义何如哉惜吾辈不见其成就因召诸子训责泣下仆亦窃不自得由是勇于为文又久之得杜甫诗数百首爱其浩荡津涯处处臻到始病沈宋之不存寄兴而讶子昻之未暇旁备矣不数年与诗人杨巨源友善日课为诗性复僻嬾人事常有闲暇间则有作识足下时有诗数百篇矣习惯性灵遂成病蔽每公私感愤道义激扬朋友切磨古今成败日月迁逝光景惨舒山川胜势风云景色当花对酒乐罢哀余通滞屈伸悲欢合散至于疾恙躬身悼怀惜逝凡所对遇异于常者则欲赋诗又不幸年三十二时有罪谴弃今三十七矣五六年之间是丈夫心力壮时常在闲处无所役用性不近道未能淡然防怀又复嬾于他欲全盛之气注射语言杂糅精粗遂成多大然亦未尝缮写适值河东李明府景俭在江陵时僻好仆诗章谓为能解欲得尽取观览仆因撰成巻轴其中有防意可观而词近古徃者为古讽意亦可观而流在乐府者为乐讽词虽近古而止于吟写性情者为古体词实乐流而止于模象物色者为新题乐府声势防顺属对稳切者为律诗仍以七言五言为两体其中有稍存寄兴与讽为流者为律讽不幸少有伉俪之悲抚存感徃成数十诗取潘子悼亡为题又有以千教化者近世妇人晕淡眉目绾约头鬓衣服修广之度及匹配色泽尤剧怪艳因为艳诗百余首词有今古又两体自十六时至是元和七年已有诗八百余首色类相从共成十体凡二十巻自笑冗乱亦不复置之于行李昨来京师偶在筐箧及通【司马通州】行尽置足下仅亦有説仆闻上士立徳其次立事不遇立言凡人急位其次急利下急食仆天与不厚既乏全然之徳命与不遇未遭可为之事性与不惠复无垂范之言兀兀狂痴行近四十徼名取位不过于第八品而冐宪已六七年授通之初有习通之俗者曰通之地湿垫卑褊人士稀少近荒札死亡过半邑无吏市无货百姓茹草木刺史以下计粒而食大有虎貘虵虺之患小有蟆蚋浮尘蜘蛛蛒蜂之类皆能钻囓肌肤使人疮痏夏多阴霪秋为痢疟地无医巫药石万里病者有百死一生之虑夫何以仆之命不厚也如此智不足也又如此其所诣之忧险也又复如此则安能保持万全与足下必复京辇以须他日立言事之验耶但恐一旦与急食相扶而终使足下受天下友不如已之诮是用悉所为文留秽箱笥比夫格弈樗塞之戏犹曰愈于饱食仆所为不又愈于格弈樗塞之戏乎昨行巴南道中又有诗五十一首文书中得七年已后所为向二百篇繁乱冗杂不复置之执事前所为寄思子者小嵗云为文不能自足其意贵其起予之始且志京兆翁见遇之由今亦冩为古讽之一移诸左右仆少时授吹嘘之术于郑先生病嬾不就今在闲处思欲怡神保和以救其病异日亦不复费词于无用之文矣省视之烦庶亦已于是乎
　　诲侄等书
　　告仑等吾谪窜方始见汝未期粗以所怀贻诲于汝汝等心志未立冠歳行登古人讥十九童心能不自惧吾不能逺谕他人汝独不见吾兄之奉家法乎吾家世俭贫先人遗训常恐置产怠子孙故家无樵蘓之地尔所详也吾窃见吾兄自二十年来以下士之禄持窘絶之家其间半是乞丏羇游以相给足然而吾生三十二年矣知衣食之所自始东都为御史时吾常自思尚不省受吾兄正色之训而况于鞭笞诘责乎呜呼吾所以幸而为兄者则汝等乂幸而为父矣有父如此尚不足为汝师乎吾尚有血诚将告于汝吾幼乏岐嶷十歳知方严毅之训不闻师友之资尽废忆得初读书时感慈防一言之叹遂志于学是时尚在鳯翔每借书于齐仓曹家徒歩执巻就陆姊夫师授栖栖勤勤其始也若此至年十五得明经及第因捧先人旧书于西窻下鑚仰沉吟仅于不窥园井矣如是者十年然后粗霑一命粗成一名及今思之上不能及乌鸟之报复下未能减亲戚之饥寒抱衅终身偷活今日故李密云生愿为人兄得奉养之日长吾每念此言无不雨涕汝等又见吾自为御史来効职无避祸之心临事有致命之志尚知之乎吾此意虽吾弟兄未忍及此葢以徃歳忝职谏官不忍小见妄干朝听谪弃河南泣血西归生死无告不幸余命不殒重戴冠缨常誓効死君前扬名后代殁有以谢先人于地下耳呜呼及其时而不思既思之而不及尚何言哉今汝等父母天地兄弟成行不于此时佩服诗书以求荣达其为人耶其曰人耶吾又以吾兄所职易渉悔尤汝等出入游从亦宜切慎吾诚不宜言及于此吾生长京城朋从不少然而未尝识倡优之门不曽于喧哗纵观汝信之乎吾终鲜姊妺陆氏诸生念之倍汝小婢子等既抱吾殁身之恨未有吾克已之诚日夜思之若忘生次汝因便録吾此书寄之庶其自发千万努力无弃斯须稹付仑郑等






　　元氏长庆集巻三十
　　钦定四库全书
　　元氏长庆集巻三十一
　　唐　元稹　撰
　　书
　　代谕淮西书
　　某月日山南东道节度兼申光蔡等州招抚使检校司空严某致书前彰义军兵马使吴侍御及淮西将士官吏申光蔡等州百姓等奉十月十九日诏书以某充申光蔡招抚使某月日遣使赍勑送付界首布告讫某顷镇太原与吴侍御伯父相国公同受恩寄交问歳时欢好不絶仅十余年可谓至矣及吴侍御先尚书继当宠命某又领镇荆南前好复修欵宻如旧吊丧问疾礼无不时亦可谓勤矣某于吴侍御伯父先父既等夷于吴侍御实丈人行固已私矣况朝廷以吴侍御因丧扰惑迷误诏防欲思致训未忍加兵仍以某为招抚之使是吴尚书之嗣既絶而由某有复聨之望捧诏以来夙夜忧叹不任怜痛之怀某欲上徴古类恐引谕不明切为诸公以近事灼然在耳目者言之今吴侍御弃丧背礼舍父干君诱聚师徒希求爵位者岂不以贞元末年天下方镇物故徃徃依慿众请而得者十恒二三以此为自偷之证耶甚不然也徳宗皇帝御天下日久春秋髙理务便安不欲生事或谋及卒伍而置师长葢一时之权也今天子二十八即皇帝位控一海内臣服夷狄赫然皇威熏灼白日初杨惠琳刘辟李锜犹守故态谓朝廷未即诛擒曾不知逾月之间皆头悬藁街腰斩都市此诸公之所闻见也自是蛮夷慑窜戎臣震惕相与奔走朝阙之不暇今庙堂之上命将择帅容易于置卿长即吴侍御希求非望之志安得复行于今日哉此众不可慿位不可取之明验也今吴侍御蓄聚糗粮缮完城垒偷侵县邑不自危亡者岂不以贞元中吴相国为谗邪所鬬错误朝章韩太保率众奉词而吴相国终以宥免又以此为自偷之证耶又不然也日者谋议之臣算画不审韩太保行阵之将耳总统非所长而又徴天下乌合之众以授之是以迁延进退不时成功然犹吴相国悔过乞降深自咎责朝廷多之仅乃全活且吴相国躬服节俭衣食与士卒同蓄货力耕向三十载然后粗能支一战耳今吴尚书驭众日浅吴侍御年位俱卑诸将之在下者皆怏怏茍容非有威怀信服之志百姓日蹙赋敛月加天兵四临耕织尽废窃闻壮者劫而为兵老弱妻孥吞声于道路而欲以吴相国三十年拊循积聚之力为自比甚相悬矣况国家命全军之将用不竭之资乌尚书董怀汝之师李尚书举陈许之众柳中丞以鄂之全军军于安陆令狐中丞以淮南之鋭旅屯于夀春某以襄阳之劲卒数万集于唐而又益之以魏博之骁骑江陵之强弩以攻则彼有压卵之危以守则我无出疆之费用三州之赋敌天下四海之饶以一旅之师抗天下无穷之众虽妾妇騃孩犹知笑之而况于义夫壮士哉若圣天子推含垢之化图不战之功使环而守之塞其飞走则男不得耕女不得织盐茗之路絶仓廪之积空不三数月求诸公于枯鱼之肆矣傥或神算风驱天威电激使齐攻四面各裂一隅彼若聚而待之则自穷分而应之则不足东抗则西入南备则北侵腹背受攻首尾皆畏赤族之刑既迫舆榇之计方施则固难期于曩时之宥免矣此又力不可支势不可久之明验也今吴侍御厚利买交严刑刼质谓王师可敌谓已众不离者岂不以大将李义等言甘约重许与死生之为耶又不然也夫李锜据吴楚之雄兼管之利选才养士向十五年独以张子良为腹心不贰之将故授以锐健先锋之兵又以裴行立为骨肉不欺之亲故授以敢死酬恩之卒然而一朝迁延王命称疾不朝子良朝倒戈以攻于外而行立夕纵火以应于内锜则戮死而张裴甚荣此又诸公之所闻见也刘辟乗韦令饶衍之后廪藏谷帛以亿万计啖养士卒慿恃阻固以仇良辅有朴厚不揺之心是以成其要害而授之兵然而天兵一麾因垒来下席巻余孽巴蜀大定辟则戮死而良辅甚荣此又诸公之所闻见也卢从史内蕴私邪外张威武荧惑天听逗留王师以乌尚书有委用亲信之恩故授之以爪牙卫已之众然而睿畧潜施元凶就执乌尚书清垒整旅以俟命从史放死而尚书甚荣此又诸公之所见闻也此数君子者岂受利不厚而誓约不明哉葢逆顺之理殊而子孙之祸大也且田太保季安借累代继袭之势身没之后子不肖将卒聚谋而请之天子天子嘉其忠而与之赉百万之财以赡军复三年之赋以励俗辍郎署之英以荣其賔介而坐专席操郡国者又相继彼魏博三军之士岂独不受恩于田氏父子耶葢苦其束防禁闭终日以城门为战塲思复泰然游泳于王泽耳今国家用乌尚书为重镇所以警诸将囚防受赏之功用仇大夫为先驱所以警城堡降下宠荣之利使田大夫统魏博向义之旅所以励三军去邪附正之机柰何吴侍御碎六尺之躯为李义辈求福之费絶公侯之嗣为淮西军受赏之资其为人谋也则厚矣自谋何薄哉此又将不可恃而兵不可保之明验也今天子垂恻隐之诏建招抚之名吴侍御若束身归朝将吏等继踵向阙纵不得与乌尚书张金吾分封并位受立功之赏独不得与田怀谏命服趋朝奉先人之家嗣耶且张伯靖五溪之蛮隶耳聚徒杀人为恶甚大圣上怜其愚诏某招致之而犹据戎行之右职忝佐郡之清员岂独于吴侍御洎淮西之将吏而阻其自新之路哉谚曰天不可违又曰时不可失书至之日善自图之如或违天失时寝而不报则王师进击于外义士潜谋于中身首之戮指期肘腋之危坐见异日为天下戮笑而李义等伐封侯之利岂不大哀哉戎事方殷未获周尽感念平昔兴然动怀
　　上门下裴相公书
　　昔者相公之掾洛也稹获陪侍道涂不以妄庸语及章句则固窃闻閤下以文皇初起居郎书居安思危四字于笏上为至戒矣今陛下当晋武平吴之后閤下即周公东征而还安孰甚焉思岂可废况今四邸并开扫门之賔竞至碣石余沴束身之欵未坚则閤下推食握发之意可遽移之于髙枕击钟之逸乎且夫得人则理之谈实老生之常语至于切近犹饥者欲食不可恶熟俗而不言也若稹之末学浅见又安敢引喻古昔于閤下独忆得近日故裴兵部之为人也坚辨清净号为名流及其为相也构致羣材使栋梁榱桷咸适其用人颇隘之至于激浊扬清亦无所爱吝是以秉政不累月閤下自外寮为起居郎韦相自巴州知制诰张河南自邕幕为御史李西川自饶州为杂端宻勿津梁之地半得其人如故韦简州勲及稹等拔于疑碍置之朝行者又十数然后排异已之巨敌引协心之至交当时一二年间几至于奸无蹊隧而政有根本矣及山东沴作上以兵事咨之则对以禁暴息人之外不能有以佐震耀是以樽爼之谋不专于廊庙葢兼善精微之士素熟于心胷而泛驾乗桴之才未尝校量于左右也比于閤下今日之雄材大畧为短矣然而即世之后虽无李严廖立之思而十年之内备将相号名卿者多其引拔呜呼方鲍叔之功斯不细矣昨者閤下方事淮蔡独当鑪锤内蕴深谋外排羣议始以追韩信拔吕蒙为急务固非叔孙通荐儒之日也今殊勲既建王化方行亦常念魏郑公守成之难而三复文皇帝思危之诏乎以愚思之欲人之不怨莫若迁授之有常欲人之竭诚莫若援拯于焚溺何谓有常而不怨以省言之由后行为前行以台言之自察院转殿院苟不如是则怨矣苟能如是何恩哉何谓援拯而竭诚某又不敢移之于他人借如小生之庸且昧也固不及班行之中辈又敢自让于郎吏之末者乎向使元和之一年为拾遗二年为补阙不三四年为员外又三四年为正郎则宰物者虽朝许之以纶诰暮许之以专席厚则厚矣遽责其隳肝沥胆同厮养之用力亦难哉及夫为计不良困于沟渎者十年矣苟有舒其胝挛置之趋走者又安敢爱气力吝心髓于和扁耶是犹龟鼍之有泉乌鸟之有林何尝媿于水木苟或絷而笼之鏁而槛之其或放之投之者则必啁啾顾慕以报之报其免于难也今天下病沟渎困笼槛思閤下药之养之投之放之者岂特小生而已哉且曩时之窒閤下及小生者岂不以閤下疏有居安思危之字为抵忌对上以河南县尉非贬官为説乎向非裴兵部一二明之则某终老于穷贱固其宜也傥閤下复三二年迟廻于外任则少阳邀望之际固未得奉煌煌之命以周知其巢穴矣当元济讨除之始又安能定已成之策于上前排未亡之疑于众口哉今天下能不有万一于閤下之才畧而犹局足帖胁私自怜爱其志力哉况当今陛下在宥四海与人为天特降含垢弃瑕之书且授随才任能之柄于閤下閤下若能荡涤痕累洞开嫌疑弃仇如振尘爱士如救馁使恃才薄行者自赎于烦辱以能见忌者骋力于通衢上以副陛下咸与惟新之懐次有以广閤下好善救人之道从使千百年外谓閤下与裴兵部为交相短长亦足为贤相矣未尽善也且夫当陛下肇临宇宙之初与得天久照之后愈光明矣安有裴兵部拔羣材于前则尽行閤下拔羣材于后则尽废以閤下沐浴恩波之始与徽猷克壮之秋愈汪洋矣又安有救裴寰之罪换禹锡之官则尽易振天下之穷滞行涣汗之条目则尽难某虽至愚未敢然也某自十年遭罹多故每欲发书朋旧尚不敢陈尽其情岂不知干宰相有不测之罪耶熟自计之与其瘴死蛮夷自题不遇之牓比夫尘秽尊重伏危言之刑无异也聊因所善缄献鄙诚翘企刑书不敢逃让




　　元氏长庆集巻三十一
　　钦定四库全书
　　元氏长庆集巻三十二
　　唐　元稹　撰
　　表奏【有序】
　　刘秩云奏不可削予以为有可得而削之者有不可得而削之者贡谋猷持嗜欲君有之则誉归于上臣专之则誉归于下苟而存之其让也非道也经制度明利害区邪正辨嫌惑存之则事分着去之则是非泯苟而削之其过也非道也元和初章武皇帝【宪宗】新即位臣下未有以言刮视听者予始以对诏在拾遗中供奉由是献教本书谏职论事等表十数通仍为裴度李正辞韦纁讼所言当行而宰相曲道上语上颇悟召见问状宰相大恶之不一月出为河南尉后累歳补侍御史使东川谨以元和赦书劾节度使严砺籍涂山甫等八十八家过赋梓遂之民数百万朝廷异之夺七刺史【详三十七巻】料悉以所籍归于人防潘孟阳代砺为节度使贪墨过砺且有所承迎虽不敢尽废诏因命当得所籍者皆入资资过其称榷薪盗赋无不为仍为砺宻状不当得丑谥予自东川而还朋砺者潜切齿矣无何外莅东都台天子久不在都都下多不法百司皆牢狱有栽接吏械人逾歳而台府不得而知之者予因飞奏絶百司专禁锢河南尉判官予劾之忤宰相防监徐帅死于军徐帅邮传其柩柩至洛其下欧诟主邮吏予命吏徙柩于外不得复乗传浙西观察使封杖决安吉令至死河南尹诬奏书生尹太阶请死之飞龙使诱赵实家逃奴为养子田季安盗娶洛阳衣冠女汴州没入死商钱且千万滑州赋于民以千授于人以八百朝廷馈东师主计者误命牛车四千三十乗飞蒭越太行类是数十事或移或奏皆止之贞元以来不惯用文法内外宠臣皆喑呜防河南尹房式诈谖事发奏摄之前所喑呜者皆叫噪宰相素以劾判官事相衔乗是黜予江陵掾后十年始为膳部员外郎穆宗初宰相更用事丞相叚公一日独得对因请亟用兵部郎中薛存庆考功员外郎牛僧孺予亦在请中上然之不十数日次用为给舍他相忿恨者日夜构飞语予惧罪比上书自明上怜之三召与语语及兵赋洎西北边因命经纪之是后书奏及进见皆言天下事外间不知多臆度陛下益怜其不漏省中语召入禁司且欲亟任为宰相是时裴太原亦有宰相望巧者谋欲俱废之乃以予所无构于裴裴奏至验之皆失实上以裴方拥兵不欲校曲直出予为工部侍郎而相裴之期亦衰矣不累月上尽得所构者虽不能暴扬之遂果初意卒命予与裴俱宰相复有购狂民告予借客刺裴者鞫之复无状然而裴与予以故俱罢相始元和十五年八月得见上至是未二歳僭忝恩宠无是之速者遭罹谤咎亦无是之甚者是以心腹肾肠糜费于扶卫危亡之不暇又恶暇经纪陛下之所付哉然而造次颠沛之中前后列上兵赋边防之状可得而存者一百一十有五苟而削之是伤先帝之器使也至于陈情辨志之章去之则无以自明于朋友也其余郡县之请奏贺庆之常礼因亦附之于件目始教本书至为人杂奏二十有七轴凡二百七十有七奏终殁吾世贻之子孙式所以明经制之难行而销毁之易至也
　　献事表
　　臣闻理乱之始各有萌象二者无门在君上启之而已所谓萌象岂有他哉容直言广视听躬勤庶务委信大臣使左右近习者不敢蔽疎逺之臣庶此理之象也此而不理万无一焉大臣不亲直言不进抵忌讳者杀犯左右者刑与一二近习者决事于深宫之中羣臣莫得参筹画此乱之萌也此而不乱亦万无一焉是以古者人君即位之始萌象未见之时必有狂直敢言之士抵忌讳献危言在上者苟或宥而容之激而进之则天下之君子望风而悦曰彼之狂而犹容于上上之人其欲来天下之士乎吾之道可以行矣其小人竦利而言曰彼之直可以得幸于上吾将直言以徼利可也由是天下之贤不肖各以所忠贡言于上上下之志霈然而通得失之情幽逺必达合天下之智理万物之心人人乐得其所戴其上如赤子之亲慈母也虽欲诱之为乱其可得乎臣故曰容直言广视听而不理者万无一焉及夫进计者入而不出直言者戮而不容则天下之君子自谋于心曰与其言且不用而身为戮吾宁危行言逊以保其终乎其小人择利而言曰君之所恶者拂心逆耳之言也吾将苟顺是非以事之可也由是进见者革而不内言事者寝而不闻若此则十步之事不得见也朝廷之情不得闻也而况于天下之大四方之逺乎故曰聋瞽之君非无耳目也葢左右前后者屏蔽之不使视听尔此而不乱其可得哉昔太宗文皇帝初即位时天下之人莫有谏者唯孙伏伽尝以小事特谏于上文皇帝大悦厚赐田宅以勉之自是言事者惟惧乎言不直谏不极不能激文皇之盛意曽不以触龙鳞犯忌讳为不可矣于是房杜王魏之徒议可否于前天下四方之人言得失于外不四三年而天下大理岂文皇独运聪明于上哉葢亦羣下各尽其言以宣扬发畅于天下也且夫乐全安而恶戮辱古今之情一也岂独贞观之人轻犯忌讳而好戮辱哉葢文皇激而进之之功也喜顺从而怒謇犯亦古今之情一也岂独文皇甘逆耳而怒从心哉葢以顺从之利轻而危亡之祸大无穷之业重而奉已之事微思为子孙垂不朽建永安之计也为后嗣者其可顺一朝之意而轻用文皇之天下乎累圣传序于今垂二百年矣莫不率由斯道致俗和平况陛下以上圣之资绍复前统即位之日天下惟新罪叔文之徒而凶邪之党散悬惠琳之首而悖乱之气消发承光之诈而假威之孽除反焦陂之田而蒸庶之情感其余涤瑕缓死薄赋恤人赐帛耆年旌闾孝悌修废学建义仓莫不曲被殊私覃于有截斯皆陛下上法尧舜近法太宗致理之萌形见者数十岂臣庸劣一二能明然而下臣窃复孜孜咄咄有所未决者独以陛下即位已来既周歳矣百辟卿士至于天下四方之人曽未有献一计进一言受陛下伏伽之赏者左右前后拾遗补阙亦未有奏一封执一谏受陛下激而进之之劝者设谏置匦函曾未闻雪一寃决一事明陛下无幽不察之意者若臣等备位谏列名为供奉官旷日弥年不得召见每就列位屏气鞠躬不敢仰视又安暇议得失献可否哉供奉官尚尔又况于疎逺之臣庶虽有特达不羣之智思欲自効其路何阶遂使凡今之人以谏鼓匦函为虚器谓拾遗补阙为冗员臣窃思之以陛下之睿博深励精求理岂或入而不出言而不用哉葢羣下因循不能有所发明之罪也且臣思之今之备召承顾问者独一二执政而已每一对敡不及俄顷问议天下之事臣窃料之恭承圣问仰谢宠光之暇又安暇陈理乱议教化哉其余有司或时一召见言簿书之出入计钱谷之登降不暇又安足置牙齿间臣窃惟陛下以景命惟新之初何如贞观致理之后当贞观致理之后以房杜王魏匡辅之智而犹上封进计者荐至献可替否者日闻今陛下当致理之初在四方多虞之日然而言事进计者终歳无一人岂非羣下因循窃位之罪乎若臣稹者禀性驽钝昧然无识然以当陛下临御之始首陛下策贤之科擢授谏司恩万常品若复黙黙与在位者处则臣莫大之罪亦万于常品矣辄敢冐昧殊死件奏十事于后一曰教太子以崇邦本二曰任诸王以固磐石三曰出宫人以消水旱四曰嫁诸女以遂人伦五曰无时召宰相以讲庶政六曰序次对百辟以广聪明七曰复正衙奏事以示躬亲八曰许方幅纠弹以慑奸佞九曰禁非时贡献以絶诛求十曰省出入畋游以防衔蹶凡此十者设使言之而是是而见用非臣之福也天下之福也苟或言之而非非而见罪乃臣之分也亦臣之愿也

　　元氏长庆集巻三十二
　　钦定四库全书
　　元氏长庆集巻三十三
　　唐　元稹　撰
　　表
　　论追制表
　　臣闻令之必行于下者信也令苟不信患莫大焉今陛下初临防内务切黎元至于牧守字人之官所宜详择苟未得人不当虚授苟或任使不可屡迁臣窃见近除宁州刺史论傪防州刺史髙本通州刺史豆卢靖曽不涉旬并已追制又以杜兼为蘓州刺史行未半途复改郎署臣不知谁请于陛下而授之谁请于陛下而追之追之是则授之非授之是则追之非以非为是者罚必加然后人不敢轻其举以是为非者罪必及然后下不敢用其私此先王所以不令而人从不言而人信岂异事哉率是道也今陛下如纶之令朝降反汗之诏夕施纷纷纭纭无所归咎臣窃恐陛下之令未能取信于朝廷而况于取信天下乎臣伏愿陛下徴举者之词察追者之请若举者之词直则请而追之者不得无过若追之者理胜则举而授之者不得无辜赏罚是非所宜明当况陛下肇临黎庶教化惟新诰令之间四方所仰小有得失天下必闻臣实庸愚谬居谏列职当言责不敢偷安苟有所裨万死无恨无任愚迫恳欵之至
　　论谏职表
　　臣闻先王之制禄也居其位而不行其职者诛是以上无虚授下不隐情臣窃观今之备位素餐不行其职者莫过于臣辈臣闻太宗文皇帝时王珪魏徴为谏官文皇虽宴游寝食之间王魏实在其所用至于文皇发一言则王魏善之而后出举一事则王魏虑之而后行以文皇之明合王魏之智是以举无遗事言有典常文皇犹以为视听之未广也因命三品已上入议军国大政必遣谏官一员随入以参验之当是之时司股肱耳目之任者有君臣之义焉有父子之恩焉有朋友之欢焉是以否无不替可无不行不四三年而天下大理蛮夷君长带刀入侍者不可胜计岂干戈征伐之所致乎葢拥蔽之患销而幽逺之情达也若此然后可以称天子之诤臣矣近之司谏诤者则不然大不得备召见次不得参时政排行就列累累而已且臣闻之谏官之职曰左右前后拾遗补阙大则廷议小则上封近年已来正衙不奏事庶官罢廵对若此则不见遗阙补拾何阶不得敷陈廷议安设其所谓举谏职者唯独诰令有不便除授有不当则奏一封执一见而已以臣思之君臣之际论列是非讽谕于未形筹画于至宻尚不能囘至尊之盛意备谗慝之巧言而况于既行之诰令已命之除授然后奏一对执一见思欲收丝纶之诏廻日月之光信无裨于万一矣至使凡今之人以上封进计为妄动拾遗补阙为冗员以此称供奉官与王珪魏徴为等列臣虽至愚能不自媿且陛下若以为臣等无所裨补不足参侍从固不当假以名器立之于朝苟以为务广聪明稍关理道又不当屏弃疎贱之使至于此伏愿陛下许臣于延英侯对召臣一见赐以温顔使臣得尽愚恳之诚备陈谏官之职苟或言有可采得裨陛下万分之一是臣千载之一时也如或言不诸理尘黩圣聪则臣自寘刑书以谢谬官之罪亦臣之所以甘心也无任恳欵发愤効职忘躯之至谨诣东上閤门奉表以闻
　　论讨贼表
　　臣伏见贼辟有不庭之罪陛下尚覆露以待之此诚陛下罪已泣辜之仁也微臣何足以识之哉然臣闻之天之所以为天者以其能化物也物之性不一故天之道有和煦震曜之异焉始其生也动之以幽伏被之以春阳扇之以仁风润之以膏雨则百果草木之柔者顺者油然而生矣及夫勾曲角觡坚本顽心凝者滞者幽者蛰者扇之以和煦而不出润之以膏雨而不滋则必迅之以雷霆曜之以威赫然后顽滞之心改幽蛰之气宣岂天之道仁于彼而厉于此乎化与不化之异也是以蚩尤之乱作黄帝铸五兵以杀絶之共工之行恶虞舜揭五刑以放死之岂不欲梦华胥舞干羽而跻之于仁夀哉葢不可化也及夫舞干而适至因垒而来归此又物之可化者也岂黄帝虞舜文王之德有优劣哉葢蚩尤共工苗人崇人罪有深浅也今陛下法天之德与物为春凡在生成孰不柔茂而蕞尔微丑天将弃之寘蟊贼于其心假蝼蚁以为聚忠臣孝子思得食其肉而快其心久矣陛下犹耸之以名爵导之以训诰崇之以宠章而不至假之以旄而益骄戕贼我忠贞损汚我仁义人人不胜其愤有司不忍其威是以违陛下匿瑕含垢之仁顺皇天震曜杀戮之用此诚天下人人快愤激忠之日也陛下犹思因垒以降之舞干以化之善则善矣其如天下之愤何其如天下之愤何臣愿陛下可有司之奏法皇天之威与公卿大臣议斩叛吊人之师以快天下人人之愤实天下幸甚微臣无任恳悃嫉恶之至
　　论西戎表
　　蒙恩顾问窃见陛下患戎之意深矣自贞元以来国家所以甘亿兆之费于塞下葢以犬戎有侵轶之患而边人思守御之利也然而河湟之地日削田莱之业日空塞下之人日亡戎狄之心日炽若此非他不得备之之术也且臣闻之君之命帅帅之命将将之使卒犹心之使臂臂之使指然后敌可擒而军可制也今之屯戍者则不然众其城堡异其师长获一马则图功虏一戎则告捷至于屠县道掠万人则曰力弱不足以应敌援寡不足以摧凶苟谨闲缮完不失其守者则朝廷议赏之不给又孰肯摧锋刃冐殊死而出入于夷虏哉此又非他众分力散而责师之刑无所加也而又加之以为农者不教战屯聚者不兼农冦至则卒伍被甲而乗城野人空拳以应敌此又耕战之术不修而屯聚之方太逸也今夫邠岐汧陇之地皆后稷公刘之所理也土宜植物人务稼穯陛下诚能使本道节制广于荒隙大建屯田塞下诸军除使令守防之外一切出之于野限人名田复其租入然后因其阡陌制之闾井因其卒伍树之师长固其塍堑以备不虞犬戎适至则有连阡接畛之兵戎骑才归则复耰锄获耨之事若此则曩时之聚食者尽归之于服勤之农矣前此之系虏者尽化为守御之兵矣三五年间塞下有相因之粟边人无侵轶之虞陛下又董之以良帅威之以必刑则彼之戎陛下将署其君长征其牛羊奴虏以擒之可也蝼蚁以攘之可也又何必询王恢使苏武用鼂错访娄敬而后复河湟称即叙哉此备戎之大略也方今犹有急于此者臣敢冐眜殊死而言之臣闻善弈棋者将劫其棋必固其羸是以敌可杀而地不危今庸蜀有犬吠之惊南蛮絶贡诚之路陛下又辍边将以统问罪之师脱或蜂虿相完尚稽天讨兵连不解绵夏涉秋则犬戎乗舋启心之日也陛下其图之臣无任垦欵忧边之至
　　同州刺史谢上表
　　臣罪重责轻忧惶失据虑为台府迫逐不敢徘徊阙庭便自朝堂匍匐进发谨以今月九日到州上讫臣某辜负圣朝辱累恩奨便合自求死所岂宜尚忝官荣诚恐诚慙死罪死罪臣八歳丧父家贫无业母兄乞丏以供资养衣不布体食不充肠幼学之年不蒙师训因感隣里儿稚有父兄为开学校涕咽发愤愿知诗书慈母哀臣亲为教授年十有五得明经出身自是苦心为文夙夜强学年二十四登乙科授校书郎年二十八蒙制举首选授左拾遗始自为学至于升朝无朋友为臣吹嘘无亲党为臣援庇莫非苦已实不因人独立成性遂无交结任拾遗日屡陈时政蒙先皇帝召问延英旋为宰相所憎贬臣河南县尉及为监察御史又不敢规避专心纠绳复为宰相怒臣不庇亲党因以他事贬臣江陵判司废弃十年分死沟渎元和十四年宪宗皇帝开释有罪始授臣膳部员外郎与臣同省署者多是臣初登朝时举人任卿相者半是臣同谏院时遗阙愚臣既不能低心曲就辈流亦以望风怒臣不料陛下天听过卑知臣薄艺朱书授臣制诰延英召臣赐绯宰相恶臣不出其门由是百计侵毁陛下察臣无罪宠奨逾深召臣面授舍人遣充承防学士金章紫服光饰陋躯生人之荣臣亦至矣然臣益遭诽谤日夜忧危唯陛下圣鉴照临弥加保任竟排羣议擢备台司臣忝有肺肝岂并寻常宰相况当行营退散之后牛元翼未出之间每闻陛下轸念之言微臣恨不身先士卒所以问计策遣于友明等救解深州葢欲上副圣情岂是别怀他意不料奸人疑臣杀害裴度妄有告论尘黩圣聪愧羞天地臣本待辨明亦了便拟杀身谢责岂料圣慈尚在薄贬同州虽违咫尺之顔不逺郊畿之境伏料必是宸衷独断乞臣此官若遣他人商量乍可与臣逺处藩镇岂肯遣臣俯近阙庭臣所恨今月三日尚蒙召对延英此时不觧泣血仰辞天顔便至今日窜逐臣自离京国目断防销每至五更朝谒之时臣实制泪不得若余生未死他时万一归还不敢更望得见天顔但得再闻天城钟鼓之音臣虽黄土覆面无恨九原臣某无任自恨自慙攀恋圣慈之至然臣一日未死亦合有所陈论或闻党项小有动揺臣今谨具手疏陈奏伏望恕臣死罪特留圣览臣此表并臣手疏并请留中不出【手疏今在论边事巻】谨遣某官某乙奉表谢罪以闻
　　贺汴州诛李岕表
　　臣某言伏见逆贼李岕已就诛夷韩充入汴州讫一方既定率土无虞凡在臣僚实增欣抃臣某【中贺】伏以汴州抱吴楚之津梁据咽喉之要地将骄卒悍易动难安急攻则越逸是忧缓取则迁延易变自非陛下尽排羣议独断宸衷外委将臣内敷睿算风行号令天助机谋则何以斩此鲸鲵破兹枭獍臣摧凶志切受国恩深仰荷威灵倍万常品限以符守不敢称庆阙庭无任踊跃屏营之至
　　元氏长庆集巻三十三
　　钦定四库全书
　　元氏长庆集巻三十四
　　唐　元稹　撰
　　表状
　　贺圣体平复御紫宸殿受朝贺表
　　臣闻两耀有晦明所以成其不已四渎有盈缩所以成其不竭不有燎火无以辨玉质不有霜霰无以见松心是以轩辕神倦然后梦华胥之游秦穆疾寐然后享钧天之乐尧以癯瘠而为圣禹以胼胝而称功斯皆因疾成妍以劳逢福非臣臆度敢进瞽言昨者圣体不安才经累日穆卜罔害勿药有瘳此所以表北极之长尊配南山而永固者也况日临黄道万物皆荣帝御紫宸千官毕贺臣以守符外郡不获称庆明庭空怀鼓舞之心有阻赓歌之末无任跳跃欢忻瞻望徘徊之至
　　代李中丞谢官表
　　臣某言伏奉今月二十九日制授臣御史中丞宠秩逾涯心防战越臣某【中谢】臣生值圣时防分天属虽牵丝入仕或因碎之文而执简当朝实由睦族而致顷以材驽气直屡弃遐荒陛下擢自逺藩任兼台阁夙夜循省効报无阶谁谓天眷曲临过蒙奬防坐令专席位忝中司固当陈乞于天安敢叨荣于已如或纶言既降丹慊莫从则当破柱求奸碎首请事死而后已义不苟然増日月之末光荅天地之殊造无任
　　为严司空谢招讨使表
　　臣某言中使某乙至伏奉今月十九日勑以臣兼充申光蔡等州招抚使并赐臣手诏两道天光下济圣泽逾深捧诏慙惶心防战越臣某【中谢】伏以陛下威加四海徳被万方下蜀【刘辟】无束马之劳平吴【李锜】但斩鲸而已百蛮述职九有怀仁凡在生成孰不柔茂而蕞尔元济天将勦除寘蟊贼于其心假蝼蚁以为聚父死不葬王命未临擅胁师徒偷侵县道此诚仁人孝子决愤激忠之日也陛下尚先含垢未忍加诛曲示绥怀俾臣招抚臣诚虽恳到性本孱愚任重忧深惊惶失据然以苗心可化舜舞方兴仰荷威灵冀其柔服臣即日与隣道计防奉宣诏防诱谕顽凶威爱并施使之来格如或尚驱枭镜不袭椒兰臣则誓死剪除俾无遗孽其归投百姓等臣并准诏别加优防置在安全仰副圣情不令惊扰臣先奉恩诏令臣发赴唐州不获奔走伏谢阙庭无任恐惧之至
　　贺诛吴元济表
　　臣闻拯遗甿于沟渎非圣不能扫余沴以雪霜非智不可日者神弃申蔡蓄为污潴五十年间三后待之寛厚元济继为凶妖谓君命可迯谓父死为利陛下凝兹睿算取彼凶残不越殷宗之期遂勦淮夷之命威动区宇道光祖宗凡在生成孰不欢忭臣忝官藩翰率舞阙庭瞻望徘徊无任踊跃屏营之至
　　为萧相让官表
　　臣某言伏奉今日制授臣某官恩加望外宠过忧深防魄惊翔手足失坠臣某【中谢】臣猥以凡才谬居重任当陛下惟新之始辱陛下爰立之恩有累枢衡无裨衮职外致匈奴之哂内失苍生之心推换炎凉因循圣泽妨塞贤路尘忝台阶自顾疲骖方求息驾岂谓陛下特迃宸鉴曲用朽才再提腹背之毛重委股肱之地大孤人望独简帝心虽君父恩深莫知其恶而驽骀力竭何以自安岂敢退而生全实愿求其死所伏望再移天眷重选时英特囘加膝之恩别受沃心之相全陛下始终之道成微臣生死之荣无任恳迫慙惶之至
　　为萧相谢追赠祖父祖妣亡父表
　　恩波下济泽被穷泉天眷旁临日闻幽穸臣某【中谢】臣祖臣父或勲或贤义着族姻名书国籍逮臣不肖有累前人妄继成之官实媿仲弓之徳自陛下遣臣待罪宰相不能有以匡逮圣明龌龊知慙屏营失据常恐孔氏铭鼎折足可期于启闾门构堂无所岂谓偶逢昌运幸沐殊私赦臣致冦之辜念臣积善之本追崇祖祢锡命官封子道有光升卿之言果验孙谋表庆令伯之报方申海岳恩深防埃効浅彷徨自顾局蹐何安无任感徳忘躯之至
　　迁庙议状
　　谨案礼官以顺宗至徳大圣大安孝皇帝神主升祔则中宗大和大圣大昭孝皇帝神主为代数当迁之庙议者云中宗复辟【音辟】中兴当为百代不迁之庙台省官等又议云则天为居摄则中宗非中兴不得为不迁之庙以愚所裁皆非得礼之中案礼官与台省官等议但以为中宗非中兴故不得为不迁之宗曽不知虽实为中兴亦不得为不迁之庙何则祖有功而宗有徳葢谓始有功者为祖始有徳者为宗非谓后代有功有徳者尽为祖宗也礼纬云唐虞立二昭二穆与太祖之庙为五夏不立太祖之庙四庙而已至后代以禹为宗亦立五庙其余仲康复厥位少康代寒浞岂非嗣夏中兴哉并无祖宗之号至殷以契为始祖初立五庙后代以汤为宗遂立六庙太戊武丁之徒虽有中宗髙宗之名葢子孙加之懿号而已亦无不祧之説周人以后稷为始祖后代又祖文王为宗武王遂立七庙唐虞夏殷周虽立庙之数不同其实亲亲之庙皆以四为准礼记王制云天子七庙三昭三穆与太祖之庙七葢后稷文武三庙为不迁其余成康已降尽为祧庙故周礼守祧注云先公之祧祔于后稷之庙先王之祧祔于文武之庙若以为后代有功有徳者尽为不迁之庙则成康刑措宣王中兴平王东周之始王并无不祧之説岂非有功有徳哉葢以为七庙之数既定若亲尽之庙不毁则亲亲之昭穆无所设矣故不得不祧耳至汉承秦灭学之后诸儒不通大义匡衡贡禹之徒遂建议云髙帝为太祖孝文为太宗孝武为代宗孝宣为中宗惠景巳下为迁庙适值汉祚不永昭成已降徳不逮于四君向若汉有八百之祚继徳之君有若孝文孝武者七人尽为不迁之庙岂可后代遂不祀其祖祢哉不经之言孰甚于此又有以七庙之外别立祖宗之庙为説者以理推之尤为不可假如圣朝以景皇帝为太祖神尧大圣大光孝皇帝为髙祖文武大圣大广孝皇帝为太宗别立昭穆之庙六合不迁之庙为九葢以为积厚者流泽广故以増亲亲之庙六矣夫传无穷者为万代计国家以圣生圣以明继明无非有徳之宗尽为有功之祖则百祖千宗尽居别庙于礼又可乎必若俟其褒贬然后定祧迁则是臣子有轻议之非万代无可传之法考殷周则无据言情礼则两乖考古宜今孰云可者曷若削汉朝不经之説徴殷周可久之文从亲尽则迁之常规为万代不朽之定制不易亲亲之祀终无惑惑之疑诚一王之盛典也谨议
　　钱货议状
　　奉进止当今百姓之困众情所知减税则国用不充欲依旧则人困转甚皆由货轻钱重徴税暗加宜令百寮各陈意见以革其弊右闰正月十七日宰相奉宣进止如前者臣以为当今百姓之困其弊数十不独在于钱货徴税之谓也既圣问言之又以为黎庶之重困不在于赋税之闇加患在于剥夺之不已钱货之轻重不在于议论之不当患在于号令之不行今天下赋税一法也厚薄一槩也然而亷能莅之则生息贪愚莅之则败伤葢得人则理之明验也岂徴税暗加之谓乎自岭已南以金银为货币自巴已外以盐帛为交易黔巫溪峡大抵用水银硃砂缯防巾防以相市然而前人以之理后人以之扰东郡以之耗西郡以之赢又得人则理之明验也岂钱重货轻之谓乎自国家置两税已来天下之财限为三品一曰上供二曰留使三曰留州皆量出以为入定额以给资然而节将有进献以市国恩者有赂遗以买私名者有藏镪滞帛以贻子孙者有髙楼广榭以炽第宅者彼之俸入有常也公私有分也此何从而得之又国家置度支转运已来一则管盐以易货一则受财以经费近制有年进月进之名有正至三节之献彼之管盐有常也受财有数也此又何从而得之且百姓国家之百姓也货财国家之货财也不足则取之有余则舍之在我而已又何必授之重柄假之利权徇彼之徼恩成我之怨府哉今陛下初临亿兆首问羣寮诚能禁藩镇大臣不时之献罢度支转运别进之名絶赂遗之私节侈靡之俗峻风宪之举深赃罪之刑精覆考课之条慎选字人之长若此则不减税而人安不改法而人理矣至于古今言钱币之轻重者熟矣或更大钱或放私铸或龟或贝或皮或刀或禁埋藏或禁销毁或禁器用或禁滞积皆可以救一时之弊也然而或损或益者葢法有行不行之谓也臣不敢逺徴古证窃见元和以来初有公私器用禁铜之令次有交易钱帛兼行之法近有积钱不得过数之限每更守尹则必有用钱不得加除之牓然而铜器备列于公私钱帛不兼于卖鬻积钱不出于墙垣欺滥遍行于市井亦未闻鞭一夫黜一吏赏一告讦坏一蓄藏岂法不便于时耶葢行之不至也陛下诚能采古今救弊之方施赏罚必行之令则圣祖神宗之法制何限前贤后智之议论何穷岂待愚臣盗窃古人之见自称革弊之术哉谨録奏闻伏听勑防
　　两省供奉官谏驾幸温汤状
　　今月二十一日车驾欲幸温汤右臣等伏以驾幸温汤始自宗皇帝乗开元致理之后当天宝盈羡之秋葺殿宇于骊山置官曹于昭应警跸于缭垣之内周行于驰道之中万乗齐驱有司尽去无妨朝防不废戒严而犹物议喧嚣财力耗顇数年之外天下萧然累圣已来深惩覆辙骊宫圯毁永絶修营官曹尽复于田菜殿宇半堙于岩谷深林有逸才之兽环山无匡卫之庐陛下若骑从轻驰则道途无拱辰之备若乗舆稍具则邑县有驾肩之忧若帐殿宿张则原野非徼巡之所若銮车夕入则门禁失启闭之时六军守卫于空宫百吏宴安于私室忝为臣子谁不惕然况陛下新御寳图将行大典郊天之仪方设谒陵之礼未遑遽有温泉之行恐失人神之望臣等谬居荣近冐死上言伏乞特罢宸游曲囬天眷稍待升平之后别卜游幸之期则云亭之禅可登崆峒之驾非逺岂必驱驰一徃竦骇羣情胜境未周圣躬徒倦臣等无任恳迫忘躯之至谨诣东上閤门奏状以闻伏勅防【元和十五年十二月二十日两省三十人同状】









　　元氏长庆集巻三十四
　　钦定四库全书
　　元氏长庆集巻三十五
　　唐　元稹　撰
　　状
　　辨日旁瑞气状
　　今月二日日旁瑞气
　　右奉宣某日日上有横赤气五色鲜明黄润日两边各有嘉气内赤外青宰臣称贺云是五色云见不知是否者谨按乙已占有赤气横在日上谓之戴其分当有益土进爵推戴人君之象又人君当立王侯封建亲戚以为福祐之徴窃见其日除王潜郭钊田布等官则陛下凡有举措尽合天心微臣所引占书悉皆期验伏请以戴气宣付史官不可误书五色云见又云青赤短小在日旁谓之珥微曲向日谓之抱珥者缨珥之象天子有嘉并有和亲之事又当拜将抱者扶抱向就之象隣国臣佐来降天子有喜贺之事子孙之庆臣下忠诚辅主国中欢喜和合今北狄和亲西戎通好昨者承元请命其日三将同升万姓欢呼四方来贺亦可谓陛下凡有举措尽合天心微臣所引占书悉皆明验伏请亦以抱珥宣付史官不可误书五色云见以前谨具图籍所载如右伏以五色庆云葢是小瑞戴气抱珥所谓殊祥宰臣忽遽之间未暇精究其事此皆陛下礼行郊庙诚达神祗展百拜而忘疲入九室而流涕近臣兴感上帝垂休克呈捧日之祥以表动天之德微臣同霑侍从别感恩慈方当鼓舞之时恨不叫呼而贺然臣以为陛下特宜手勑宰臣云今月二日卿等所言日旁五色云见参验图书葢是戴珥之象此皆祖宗积庆特尔子孙之祥岂冲昧微诚能致昊穹之贶宜令有司择日告庙上以奉髙祖无穷之祐次以报宪宗有截之功诞告华夷并令知悉若此则陛下感通之徳已见九霄推让之风将光万叶烂然宸翰手勑以示于宰臣焕乎天文撰诏自生于圣防事超万古道冠百王伏惟天恩宻赐裁察
　　谢准朱书撰田正碑文状
　　魏博节度使李愬请与田正立徳政碑
　　右臣伏奉今月二十四日勑令臣撰前件碑文者伏以田正首变魏俗彰先帝之睿谋近入镇州宣陛下之神武积成忠恳大有勲劳人怀去思愿刻金石陛下所宜外诏台席内委翰林妙选雄文式扬丕绩岂谓天光曲照御札特书猥付微臣实非常例臣顷以特恩拔擢便欲効死仰酬遂竭愚诚累蒙召对自去年九月巳后横遭谤毁无因再覩天顔分随枯朽而凋永絶恩波之望岂料圣慈长在记忆姓名无人奏请撰碑便自宸衷宣付微臣忝非木石粗有肺肝空怀感涕之心未获杀身之所无任感恩思报镂骨铭肌之至
　　谢恩赐告身衣服并借马状
　　忽降天书乍乗云骥颁衣焕目贲帛盈庭皆非朽陋之才宜受光扬之赐微臣无任抃跃慙惶之至况臣性本疎愚素无朋党去年陛下擢自郎吏命掌书词非因宰相奏论特是圣慈超授感恩深切频献封章遂遭分外侵诬不敢保全躯命岂谓恩光转至渥泽逾深出自宸衷选居近地便令入院当日召见天顔口勅授官面赐章服拔令承防不顾班资近日宠荣无臣此例发言感泣指日誓心苟无死节之诚愿受鬼诛之祸伏奉恩防令臣明日本司赴上旧例更合中谢伏縁先有疏论边事及幽州事宜兼李愿入朝并要面自论奏伏料二十日入假已后南衙机务稍闲特乞恩许臣中谢谨録奏闻伏勅防
　　谢赐设状
　　臣闻推食之赐用劝勲劳置醴之恩以待贤彦微臣猥承天眷擢自内庭雨露频施防埃莫効陛下载分美禄特降珍羞空懐满腹之慙未有沃心之便既充肤革誓竭胏肝窃位素餐实非诚愿微臣无任感激恩私之至
　　谢御札状
　　御札二十三字
　　右泰伦重晏至赐臣前件御札其中圣防云镇州逆乱枉害忠良若与元翼镇州节度使即是舍贼之门者伏以睿算若神圣慈犹父视凶狡之搆乱义在克清念台辅之衔寃期于必报此葢仁深天地勇过雷霆臣实庸愚难议窥测况臣谋猷失次罪戾是忧宸翰忽临天章焕发舞凤囘翔于怀袖飞龙顾盼于缣缃岂独之子孙便可镂于肌骨微臣无任踊跃光荣之至
　　进田正碑文状
　　田正魏博徳政碑文
　　右前件碑文伏蒙御笔朱书遣臣撰述恩生望外事出宸衷铭镂骨肌难酬雨露然臣伏以陛下所以令臣与正立碑葢欲遣魏博及镇州将吏等并知正首怀忠义以致功勲臣若苟务文章广徴经典非唯将吏不防亦恐正未详虽临四达之衢难记万人之口臣所以効马迁史体叙事直书约李斯碑文勒铭称制使正见铭而戒逸将吏观叙而爱忠不隐实功不为溢美文虽朴野事颇彰明伏乞天慈特留宸鉴其碑文谨随状封进谨具奏闻伏候勅防
　　进诗状
　　臣某杂诗十巻
　　右臣面奉圣防令臣写録杂诗进来者伏惟皇帝陛下学深江海文动星辰乙夜观书秋风咏赋微臣入院之始学士等盛传陛下亲批贺雨一章体备鸾凤思含珠玉臣虽不得目覩宸翰臣实窃得心念圣言既仰烛龙之光难逞聚萤之照欲为陈献益自慙惶况臣九嵗学诗少经贫贱十年谪宦备极恓惶凡所为文多因感激故自古风诗至古今乐府稍存寄兴颇近讴謡虽无作者之风粗中遒人之采自律诗百韵至于两韵七言或因朋友戱投或以悲欢自遣既无六义皆出一时词防繁芜倍増慙恐今谨随状进呈无任战汗屏营之至
　　进西北边图经状
　　京西京北图经四巻
　　右臣今月二日进京西京北图一面山川险易细大无遗犹虑幅尺髙低阅览有烦于睿鉴屋壁施设俯仰颇劳于圣躬寻于古今同籍之中纂撰京西京北图经共成四巻所冀袵席之上欹枕而郡邑可观游幸之时倚马而山川尽在又太和公主下嫁伏恐圣虑念其道途臣今具録天徳城已北到囘鹘衙帐已来食宿并泉附于图经之内并别写一本与图经序谨同封进其图四巻随状进呈
　　进西北边图状
　　京西京北州镇烽戍道路等图一面
　　右臣先画圣唐西极图三面草本并毕伏候面自奏论方拟呈进前月十一日于思政殿面奉圣防云诸家所进河陇图勘验皆有差异并检寻近日烽镇城堡不得今臣所画稍须精详伏縁臣先画西极图疆界阔逺郡国繁多若烽镇馆驿尽言即山川牓帖太宻恐烦圣览不甚分明愚臣数日之间别画一京西京北州镇烽戍道路等图已毕纎毫必载尺寸无遗若边上奏报烟尘陛下便可坐观处所若欲验臣此图与诸家所进何如伏乞圣明于南衙及北军中召取一久任边将者或于中使内有经过边上校熟者宣示其道辨别精粗即知愚臣一一皆有依慿不敢妄加増减其圣唐西极图三本伏縁经畧意大事须面自陈伏恐次及降诞务繁未敢进状候对其京西京北镇烽戍道路等图并序谨随状进呈
　　进双鸡等状
　　同州防御使供进乌鹘并双鸡共四聨
　　右臣当州元和十五年奉宣令采双鸡五聨各重四斤频年采取一聨不获自臣到州询问采捕人等皆云二十年采得一联鸡尔后更不曽采得昨旬日之内并获两聨斤两轻重稍符诏防况浚郊初启既以大剪豺狼鸷鸟自来可以助清枭獍臣所恨身无羽翼不获陪奉属车擒狡兔之根源破妖狐之羣党臣某无任忘躯思奋覩物感恩之至谨遣某官某乙随状奉进谨进














　　元氏长庆集巻三十五
　　钦定四库全书
　　元氏长庆集巻三十六
　　唐　元稹　撰
　　状
　　进马状
　　同州防御乌马一疋八嵗堪打毬及猎
　　右臣窃闻道路相传车驾欲蹔游幸温汤未知虚实者臣职居守土侍从无因羡魏阙之埃尘犹随日御恨新丰之鸡犬亦听车音目断防销形留神徃又得进奏官状知河中华州京兆府并于昭应排比进献臣当州素乏所出无以粗展丹诚臣既别受恩私又不合独无壤奠伏以前件马北方正色东道奇踪调习多时备谙材力解击毬者每嘉其环廻斗转动必惬心善猎射者皆叹其度堑逾沟走不换足欲随正至献贺窃虑羣众混同徘徊顾瞻蓄鋭斯久今者宸游近甸帝降灵泉施展是时戢藏何益伏望陛下扬鞭顿辔取验驯良结尾络头试观神彩臣某深恩未报愚志空存自慙驽钝之姿莫展驱驰之効扪心恋主因马谕身轻冐天威无任战汗其马谨随状进谨进
　　为萧相谢告身状
　　恩赐臣俛告身一通
　　右中使某乙至奉宣进止赐臣某官告身一通凤衔真诰虬捧天书锦帙金牋霞明日照臣闻髙宗命説乃申纳诲之词大舜相龙爰有堲谗之训空闻简策未焕缣缃如臣宠荣岂足为谕慙惶踊跃进退难安拜受恩光战汗交集无任感戴殊私之至
　　为令狐相国谢赐金石凌红雪状
　　恩赐金石凌红雪各一合
　　右中使某乙至奉宣进止以臣将赴山陵时属炎暑赐前件红雪等并合臣职司复土恋切攀髯方当匍匐而前敢有赫曦之惧岂谓天光下济灵药旁沾念臣有丹赤之愚故赐臣以洗心之物察臣有木讷之性故赐臣以苦口之滋就日疑不冶之清冰在合若遇圆之绛雪恩加望外感极愚衷无任局蹐屏营之至
　　为萧相国谢太夫人国号诰身状
　　恩赐臣母国号告身一通
　　右某月日某乙奉宣恩防赐臣母前件告身恩光灼燿捧戴兢惶对扬天休无任战越臣家传儒素母实劬劳每织屦以资臣宦游尝断织以勉臣师学念臣庸昧本望非髙所希捧檄之荣敢思开国之庆陛下恩加望外简自宸衷石窌封疆已光于万叶蘂珠文字重降于九霄朝野谓之殊私宗族以为荣观臣及臣母以抃以欢誓将斋戒洗心永奉真人之诰缄縢在笥深藏太常之符宝过金籯瑞同鹊印蓼萧知感雨露难醻无任抃跃戴恩之至
　　为令狐相国谢囘一子官与弟状
　　臣弟定蒙恩授京兆府蓝田县尉
　　右臣伏奉某月日勅以所赐臣一子官廽授臣弟定京兆府蓝田县尉宠过忧来恩殊感极彷徨自顾悚惕难居臣本凡才猥当重任虽星辰轨道幸属圣时而歳月环周实妨贤路未蒙罪退益自慙惶岂谓天慈仍加渥泽特降推恩之命曲成友爱之私九族生光百年何报况蓝田美邑黄绶清流旋观冉冉之趋倍庆怡怡之乐手足交抃形影相辉空镂肝心难酬雨露无任抃跃感恩之至
　　贺降诞日徳音状
　　降诞日徳音
　　右臣等伏奉今月日勅书以降诞之辰奉迎皇太后宫中上寿获申欢慰宜集百寮及外命妇进名贺皇太后仍御光顺门内殿与百寮相见便为常式者伏以诞圣嘉辰承天令节新恩肇降品彚咸休皇太后念枢星之祥重游甲观羣执事排阊阖而入尽唱赓歌同沾就日之荣实庆溥天之乐况百寮承式万嵗声永为利见之规弥荷无穷之泽臣等谬参枢务亲奉德音庆抃之诚倍万常品无任鼓舞欢呼之至
　　中书省议赋税及铸钱等状
　　中书门下奏据杨于陵等议状请天下两税酒盐利等悉以布帛丝绵等物充税一切不徴见钱者
　　右据中书门下状称应徴两税起元和十六年已后并配端匹斤两之物以为税额不用计钱令其折纳仍约元和十五年徴纳布帛等估囘计者伏以两税不纳见钱百姓诚为稳便或虑土宜不等恐须更有商量请今天下州县有山野溪洞无布帛丝绵之处得以九谷百货一物已上但堪本处交易用度者并许折纳便充留州留使钱数仍今依当处堪纳两税匹段及杂货估价计折输纳给用之时并不得令有加台臣等又见比来州县縁不纳见钱抑令小户数人并合共成端匹期防来徃费扰倍多今请天下州县有贫下户两税数少情愿输纳见钱者亦任稳便若此则上无抑配之名下有乐输之利以兹折中实谓得宜又据中书门下状称盐利酒利本以率计钱有殊两税之名不可除去钱额但合纳见钱者亦请令折纳时估匹段者伏以粜盐价钱自有本使收管不要州县条流至于酒利钱虽则名目不同其实出于百姓今天下十分州府九分是随两税均配其中一分置店沽酒葢是分外诛求一则厚取疲人二则严刑检下上供既有定数余利并入使司事实烦苛法非画一今请天下州府酒钱一切据贯配入两税仍取两贯已上户均配两贯已下户不在配限先有置店沽酒处并请勒停若此则赋敛无名额之烦贫富有等差之异人知定准吏絶因縁臣等商量以此为便
　　右据中书门下状欲令诸道公私铜器各纳节度团练等使令本处军人镕铸其铸本请以留州留使钱年支未用物充待一年后铸铜器尽勒停其州府有出铜铅可以广铸处每年与本充铸者臣等约计天下百姓有铜器用度者分数无多散纳诸使斤两葢寡创置鑪冶器具颇繁一年勒停并是废物军人既未素习镕铸亦恐甚难又每年留州留使钱额本约一年用度支留若待铸得新钱然遣当州给用必恐百事久阙不应时须臣等商量请令诸使诸州一切在所许百姓以铜器折纳税钱并度支给价收市每年每季随便近有监冶处据数送纳所冀鑪冶无创置之劳工匠有素习之便不烦铸本自有利宜其州府出铜铅可广铸处请委诸道有铜铅处长吏各言利害具状申陈参酌众情然议可否以前据中书门下奏请令中书门下两省重议可否奏闻者臣等谨议如前谨録奏闻伏勅防
　　中书省议举县令状
　　元和十五年八月日中书舍人臣武儒衡等奏驾部郎中知制诰臣李宗闵中书舍人臣王起库部郎中知制诰臣牛僧孺祠部郎中知制诰臣元稹
　　吏部重奏举荐县令节文
　　右吏部以停年课资之格取宰邑字人之官公干强白者拘以考浅疾废耄聩者得在选中倒置是非无甚于此朝廷将欲渐去其弊所以特设举荐之科明诏既行起请寻下有司再议厘革何以取信于人据吏部云増加新户开垦荒田已是考课旧条狱絶系囚寃人申雪亦是政途常事举寮吏不法恐生告讦之风有利益公家又未指陈其目选授者例无异绩尚得四考守常举荐者纵未殊尤岂可二年便罢今请但行连坐举主之文不必更依吏部分外条件又云见任官及处士散试官并请停集且起家散试固有才能见任他官何妨抚字若皆限其资厯即与常选何殊今请除见任县令其余并令赴集又云检勘牓様剥放程式及试书判并请准平选人例处分若此则案牍之吏得肆奸欺书判虽工何关政术有同减选赴集岂是特举与官今请应举荐人量纳文状便令注拟亦不在剥放及试书判之限又云并请注破碎之县责其効实本举良能冀蒙优奬皆居破碎之处恐同贬降之条以前数件并恐不可施行伏请但依起请节文处分仍请据今年县令员阙先尽举荐人数留阙有余然后许注拟平选人等冀将允当同前五舍人同署











　　元氏长庆集巻三十六
　　钦定四库全书
　　元氏长庆集巻三十七
　　唐　元稹　撰
　　状
　　弹奏劒南东川节度使状
　　劒南东川详覆使
　　故劒南东川节度观察处置等使严砺在任日擅没管内将士官吏百姓及前资寄住等庄宅奴婢今于两税外加配钱米及草等谨件如后
　　严砺擅籍没管内将士官吏百姓及前资寄住涂山甫等八十八户庄宅共一百二十二所奴婢共二十七人并在诸州项内分析
　　右臣伏准前后制勅令出使御史所在访察不法具状奏闻臣昨奉三月一日勅令徃劒南东川详覆泸川监官任敬仲赃犯于彼访闻严砺在任日擅没前件庄宅奴婢等至今月十七日详覆事毕追得所没庄宅奴婢文案及执行案典耿琚马元亮等检勘得实据严砺元和二年正月十八日举牒称管内诸州应经逆贼刘辟重围内并贼军到处所有应接及投事西川军将州县官所由典正前资寄住等所犯虽经霈泽庄田须有所归其有庄宅奴婢桑柘钱物斛防邸店碾硙等悉皆搜检得涂山甫等八十八户案内并不经验问虚实亦不具事职名便收家产没官其时都不闻奏所收资财奴婢悉皆货卖破用及配充作坊驱使其庄宅桑田元和二年三年租课严砺并已徴收支用讫臣伏准元和元年十月五日制西川诸州诸镇刺史大将及参佐官吏将健百姓等应被胁从补署职掌一切不问又准元和二年正月三日赦文自今日已前反逆縁坐并与洗涤况前件人等悉是东川将吏百姓及寄住衣冠与逆党素无管属贼军奄至暂被胁从狂冦既平再蒙恩荡严砺公违诏命苟利资财擅破八十余家曽无一字闻奏岂惟剥下实谓欺天其庄宅等至今被使司收管臣访闻本主并在侧近控告无路渐至流亡伏乞圣慈勒本道长吏及诸州刺史招缉疲人一切却还产业庶使孤穷有托编户再安其本判官及所管刺史仍乞重加贬责以絶奸欺
　　严砺又于管内诸州元和二年两税钱外加配百姓草共四十一万四千八百六十七束每束重一十一斤右臣伏准前后制勅及每嵗防条两税留州留使钱外加率一钱一物州府长吏并同枉法计赃仍令出使御史访察闻奏又准元和三年赦文大辟罪已下蒙恩涤荡惟官典犯赃不在此限臣访闻严砺加配前件草准前日月追得文案及执行案典姚孚检勘得实据严砺元和二年七月二十一日举牒称管内邮驿要草于诸州和税钱上每贯加配一束至三年秋税又准前加配计当上件草臣伏准每年防条馆驿自有正料不合于两税钱外擅有加徴况严砺元和三年举牒已云准二年旧例徴收必恐自此相承永使疲人重困伏乞勒本道长吏严加禁断本判官及刺史等伏乞准前科责以息诛求
　　严砺又于梓遂两州元和二年两税外加徴钱共七千贯文米共五千石
　　右臣准前月日追得文案及执行案典赵明之检勘得实据严砺元和二年六月举牒称绵劒两州供元和元年北军顿递费用倍多量于梓遂两州秋税外加配上件钱米添顿绵劒两州顿递费用者臣又牒勘绵州得报称元和二年军资钱米悉准旧额徴收尽送使讫并不曽交领得梓遂等州钱米添填顿递亦无尅折当州钱米处者臣又牒勘劒州得报称元和元年所供顿递侵用百姓腹内两年夏税钱四千二十三贯三文使司令于其年军资钱内尅下讫其米即用元和元年米充并不侵用二年军资米数使司亦不曽支梓遂州钱米充填者臣伏念绵劒两州供顿自合准勅优矜梓遂百姓何辜擅令倍出租赋况所徴钱米数内惟尅下劒州军资钱四千二十三贯三文其余钱米并是严砺加徴别有支用其本判官及遂州刺史悉合科处以例将来擅收没涂山甫等庄宅奴婢及于两税外加配钱米草等本判官及诸州刺史名衔并所收色目谨具如后擅收没奴婢庄宅等元举牒判官度支副使检校尚书刑部员外郎兼侍御史赐绯鱼袋崔廷
　　都计诸州擅没庄共六十三所宅四十八所奴一十人婢一十七人
　　于管内诸州元和二年三年秋税钱外随贯加配草元举牒判官观察判官殿中侍御史内供奉卢诩
　　都计诸州共加配草四十一万四千八百六十七束加徴梓遂两州元和二年秋税外钱及米元举牒判官摄节度判官监察御史里行裴誗
　　计两州加徴钱共七千贯文米共五千石
　　梓州刺史检校尚书左仆射兼御史大夫严砺元和四年三月八日身亡
　　擅收涂山甫等庄二十九所宅四十一所奴九人婢一十七人加徴三千贯文米二千石草七万五千九百五十三束【元和二年三万一千七百九十三束元和三年四万四千一百六十束】
　　遂州刺史柳蒙
　　擅收没李简等庄八所宅四所奴一人加徴钱四千贯文米三千石草四万九千九百八十五束【元和二年二万四千五百三束元和三年二万五千四百八十二束】
　　绵州刺史陶锽
　　擅收没文怀进等庄二十所宅十三所加徴草八万八千六百八十八束【元和二年三万八千九十三束元和三年五万五百九十五束】剑州刺史崔实成【元和二年十一月五日改授卭州刺史】
　　擅收没邓琮等庄六所加徴草二万一千八百七十七束【元和二年九千三十九束元和三年一万二千七百七十八束】
　　普州刺史李怤
　　元和二年加徴钱草六千束三年加徴草九千四百五十束
　　合州刺史张平
　　元和二年加配草三千四百六十二束三年加徴草五千六百五束
　　荣州刺史陈当
　　元和二年加徴草九千四百三束三年加徴草五千六百二十七束
　　渝州刺史邵膺
　　元和二年加徴草二千六百一十四束三年加徴草三千七百二十七束
　　泸州刺史兼御史刘文翼
　　元和二年加徴草三千八百五十三束三年加徴草三千八百五十一束
　　资州元和二年加徴草一万五千七百九十八束三年一万六千二百二十五束
　　简州元和二年加徴草二万四千一百四束三年二万三千一百一十八束
　　陵州元和二年加徴草二万四千六百六束三年二万三千八百六十一束
　　龙州元和二年加徴草八百九十一束三年八百一十一束
　　右已上本判官及刺史等名衔并所徴收色目谨具如前其资州等四州刺史或縁割属西川或縁停替迁授伏乞委本道长吏各据徴收年月具勘名衔闻奏以前件状如前伏以圣慈轸念切在苍生临御五年三布赦令殷勤晓谕优惠困穷似涉扰人频加禁断况严砺本是梓州百姓素无才行可称久在兵间过蒙奬拔陛下録其微効移镇东川杖节还乡宠光无比固合抚绥黎庶上副天心蠲减征徭内荣乡里而乃横徴暴赋不奉典常擅破人家自丰私室访闻管内产业阡陌相连童仆资财动以万计虽即没身谢咎而犹遗患在人谓宜谥以丑名削其褒赠用惩不法以警将来其本判官及诸州刺史等或苟务容躯竞谋侵削或分忧列郡莫顾诏条但受节将指防不惧朝廷典宪共为蒙蔽皆合痛绳臣职在触邪不胜其愤谨録奏闻伏候勅防中书门下牒御史台
　　牒奉勅籍没资财不明罪犯税外科配岂顾章程致使衔寃无由仰诉不有察视孰当举明所没庄宅奴婢一物已上并委观察使据元没数一一分付本主纵有已货卖破除者亦收赎却还其加徴钱米草等亦委观察使严加禁断仍牓示村乡使百姓知委判官崔廷等名叨参佐非道容身刺史柳蒙等任窃藩条无心守职成此弊政害及平人抚事论情岂宜免戾但以罪非首坐法合防恩亦以恩后加徴又已去官停职俾从寛宥重此典常其恩后加徴草及柳蒙陶锽李怤张平邵膺陈当刘文翼等宜各罚两月俸料仍书下考余并释放牒至准勅故牒
　　弹奏山南西道两税外草状
　　山南西道管内州府每年两税外配率供驿禾草共四万六千四百七十七围每围重二十斤
　　兴元府二万围内五千围每年折徴价钱充使司杂用每围一百二十文据元和三年使牒减免不徴余一万五围见徴率
　　洋州一万五千围
　　利州一万一千四百七十七围
　　右访闻前件州府每年两税外加配驿草遂于路次州县检勘文案据谕后使牒并称准旧例于两税外科配又牒山南西道观察处置等使裴玢勘得报称自建中元年已后每年随税据贯配率前件禾草将供驿用者伏准元和元年已后三度赦文每年防条两税留州留使钱外加率一钱一物州府长吏并以枉法赃论又准今年二月三日制节文诸道两税外防率比来制勅处分非不丁宁如闻或未遵行尚有欺弊永言奉法事理当然申勅长吏明加禁断如刺史承使牒于界内防率痛加惩责仍委御史台及出使郎中官御史访察闻奏外伏以前件草并是两税外徴率准制合勒本道明加申饬各州府长吏仍令节级科处分勘责得实以前劒南东川详覆使监察御史元稹奏谨具如前
　　中书门下牒御史台
　　牒奉勅积习多年成此乖越然在长吏合寻根由循失政之规置无名之税虽原情可恕而在法宜惩观察使宜罚一月俸刺史各罚一季俸仍令自元和四年已后禁断牒至准勅故牒







　　元氏长庆集巻三十七
　　钦定四库全书
　　元氏长庆集巻三十八
　　唐　元稹　撰
　　状
　　论浙西观察使封杖决杀县令事
　　浙西观察使润州刺史韩臯去年七月封杖决湖州安吉县令孙澥四日致死
　　右御史台奏得东台状访闻有前件事先牒湖州勘得报称孙澥先准使牒差摄乌程县令日判状追村正沈朏不出正帖不用印奉观察使七月十六日牒决孙澥臋杖十下仍差衙前虞候安士文监决第三等杖二十二日安士文到科决孙澥官忝字人一邑父母白状追摄过犯絶轻科罚所施合是本州刺史且观察使职在六条访察事有不法即合具状奏闻封杖决人不知何典数日致死又托以痢疾为念寃防有伤和气其湖州刺史受命专城过于畏懦受使司军将科决县令致死寝而不言并请准科以明典宪其诸道观察使輙封杖决廵内官吏典法无文伏望严加禁断庶使遐方士子免有衔寃
　　勅封杖决人殊非文法因此致死有足矜嗟韩臯备厯中外合遵典宪有此乖越良所怃然罚一月俸料据决孙澥月日是旧刺史辛秘离任之后新刺史范传正未到之时俱无愆尤不可议罚余依
　　论传牒事
　　据武寜军节度使王绍六月二十七日违勑擅牒路次州县馆驿供给当道故监军孟升进丧柩赴上都句当部送军将官健驴马等转牒白一道谨具如前又得东都都亭驿状报前件丧柩人马等凖武宁军节度转牒祗供今月二十三日未时到驿宿者伏凖前后制勅入驿须给正劵并无转牒供拟之例况防柩私行不合擅入馆驿停止及给递乘人夫等当时追得都句当押衙赵伾到责状称孟监军去六月十四日身亡至七月五日蒙本使差押领神柩到上都领得转牒累路州县并是馆驿供熟食草料人夫牛等又状称其监军只是亡日闻奏更不别奏只是本使仆射发遣亦别无勅追者谨检兴元元年闰十月十四日勅应縁公事乗驿一切合给正劵比来或闻诸州诸使妄出食牒烦扰馆驿自今已后除门下省东都留守及诸州府给劵外余并不得輙入馆驿宜委诸道观察使及所在州县切加捉捕如违犯请资官所在勒留具名闻奏余并量事科决仍具给牒所由牒中书门下者又准元和二年四月十五日勅节文诸道差使赴上都奏事及押领进奉官并部领诸军防秋军资钱物官及边军合于度支请受军资粮料等官并在给劵余并不得给如违本道专知判官録事参军并凖兴元元年十二月十七日勅处分者谨详前后勅文并不令丧柩入驿及转牒州县祗供今月二十四日已牒河南府并不令供给人牛及熟食草料等仍牒都亭驿画时发遣出驿并追得本道牒到在台收纳讫右件谨具如前伏以凶柩入驿秽触典常转牒祗供违越制勅正仆射位崇端揆合守朝章徇苟且之请紊经制之法给长行人畜甚众劳递牛夫颇多弊縁路之疲人奉一朝之私惠恐须明罚以励将来伏凖前后勅文给劵违越并合申牒中书门下不敢别状弹奏伏乞特有科绳其本判官等凖勅并合节级科附谨具事由如前伏听处分具状上中书门下谨録状上
　　为河南府百姓诉车
　　河南府应供行营般粮草等车准勅粮料使牒共顾四千三十五乗每乗每里脚钱三十五文约计从东都至行营所八百余里钱二千八文共给盐利虚估匹叚绢一匹约估四千已上时估七百文防一匹约估五千时估八百里约计二十八千得防绢共六匹折当实钱四千五百
　　五百乗凖勅供怀州已来载草
　　右件草凖元勅令于河次收贮待河开般运送至行营续凖度支奏令差河南郑滑河阳等道车共一千乗般载今据每车彊弱相兼用牛四头每头日食草各三束计一十二束从武徳界至行营约六百里车行一十二日程徃来二十四日并停住约三十余日计每车须食草三百六十束料及人粮在外若自赍持每车更须四乗车别载縁路粮草若于累路旋买计一千车每顿须买草六千余束州县店肆必无祗供得办况今年河路元不甚冻及至装车般载至发时已是来年正月上旬已后即水路自然去得只校旬日之间实恐虚成其敝三千五百三十五乘准粮料使及东都河阴两院牒般载军粮
　　右件军粮伏据中书门下奏称若并籴贮恐事平之后无支用处且令收籴来年春季粮料今据邢洛魏博等州和籴已合支得累月即前件粮亦合得春水路般载以前两件车凖勅并令和雇今据度支河阴匹段十乗估价召雇一乗不得今府司还是据户科配况河南府耕牛素少昨因军过宰杀及充递车已无大半今若更发四千余车约计用牛一万二千头假令估价并得实钱百姓悉皆愿去亦须草木尽化为牛方能充给头数今假令府司排户差遣十分发得一二即来嵗春农必当尽废百姓见坐流亡河南府既然即郑滑河阳亦是小处假使凶竖即擒伏恐饥荒荐至万一尚稽天讨不知何以供求稹忝在官司备知利害伏以事非职任不敢上言仰荷陶甄冀禆万一无任冐昧狂愚之至伏听详察处分谨録状上
　　同州奏均田
　　当州自于七县田地数内均配两税元额顷畆便请分给诸色职田州使田官田与百姓其草粟脚钱等便请于万户上均率又均摊左神策郃阳镇军田粟及特放百姓税麻及除去解斗钱草零数等利宜分析如后当州两税地
　　右件地并是贞元四年检责至今已是三十六年其间人户逃移田地荒废又近河诸县每年河路吞侵沙苑侧近日有沙砾填掩百姓税额已定皆是虚额徴率其间亦有豪富兼并广占阡陌十分田地才税二三致使穷独逋亡赋税不办州县转破实在于斯臣自到州便欲差官检量又虑疲人烦扰昨因农务稍暇臣遂设法各令百姓自通手实状又令里正书手等傍为稳审并不遣官吏擅到村乡百姓等皆知臣欲一例均平所通田地略无欺隐臣便据所通悉与除去逃户荒地及河侵沙掩等地其余见定顷畆然取两税元额地数通计七县沃瘠一例作分抽税自此贫富彊弱一切均平徴敛赋租庶无逋欠三二年外此州实冀稍校完全当州京官及州县官职田公廨田并州使官田驿田等
　　右臣当州百姓田地每畆只税粟九升五合草四分地头防酒钱共出二十一文已下其诸色职田每畆约税粟三斗草三束脚钱一百二十文若是京官上司职田又须百姓变米雇车般送比量正税近于四倍加徴既縁差税至重州县遂逐年抑配百姓租佃或有隔越乡村被配一畆二畆之者或有身居市井亦令虚额出税之者其公廨田官田驿田等所税轻重约与职田相似亦是抑配百姓租佃疲人患苦无过于斯伏凖长庆元年七月赦文京兆府职田令于万户上均配与臣当州事宜相类臣今因重配元额税地便请尽将此色田地一切给与百姓任为永业一依正税粟草及地头酒钱数纳税其余所欠职田斛斗钱草等只于夏税地上每畆加一合秋税地上每畆各加六合草一分其余脚钱只收地头酒钱上分厘充数便足百姓元不加配其上司职田合变米送城者比縁百姓自出车牛及零碎舂碾动逾春夏送纳不得到城臣今便于当州近城县纳粟官为变碾取本色脚钱州司和雇情愿车牛般载差纲送纳计万户所加至少使四倍之税永除上司职禄及时公私俱受其利
　　当州供左神策郃阳镇军田粟二千石
　　右目置军镇目伏凖勅令取百姓蒿荒田地一百顷给充军田并縁田地零碎军司佃用不得遂令县司每畆出粟二斗其粟并是一县百姓税上加配偏当重敛事实不均臣今已于七县应税地上量事配率自此亦冀均平









　　元氏长庆集巻三十八
　　钦定四库全书
　　元氏长庆集巻三十九
　　唐　元稹　撰
　　状
　　论当州朝邑等三县代纳夏阳韩城两县率钱状
　　右准元和十三年勅縁夏阳韩城两县残破量减逃户率税每年摊配朝邑澄城郃阳三县代纳钱六百七十九贯九百二十一文斛斗三千一百五十二硕一斗三升三合草九千九束零并不计臣今因令百姓自通田地落下两县蒿荒之外并据见定顷畆一例徴率自然两县已减元额税地请更不令三县代纳差科
　　当州税麻
　　右当州从前税麻地七十五顷六十七畆四垄每年计麻一万一千八百七十四两充州司诸色公用臣昨因均配地税寻检三数十年两税文案只见逐年配率麻地并不言两税数内为复数外既无条勅可慿臣今一切放免不税
　　当州所徴斛斗草及地头等钱畸零分数
　　右从前所徴斛斗升合之外又有抄勺圭撮钱草即有分厘毫铢案牍交加不可勘算人户输纳元无畸零蹙数所成尽是奸吏欺没臣今所徴斛斗并请成合草并请成分钱并请成文在百姓纳数元无所加于官司簿书永絶奸诈其蹙数粟麦草等便充填所欠职田等数其钱当州每畆元税二十文三分六厘人户元纳二十一文整数臣今只收纳二十一文内分厘零数将充职田脚钱二千六百余贯便足更不分外摊徴囘奸吏隐欺之赃除百姓重敛之困如此处置庶有利宜以前件谨具利宜如前逐县两税元额顷畆并摊配职田分数及蹙成文分合等钱草斛斗数谨具分柝在前件状如前伏以当州田地咸卤瘠薄兼带山原通计十畆不敌京畿一二加以检责年深贫富偏并税额已定徴率转难臣昨所奏累年逋悬其敝实由于此臣今并已均融抽税又免配佃职田闾里之间稍合苏息伏縁请配职田地充百姓永业事须奉勅处分然冀永有遵慿伏望圣慈允臣所奏谨録奏闻伏听勅防
　　浙东论罢进海味状
　　浙江东道都圑练观察处置等使当管明州每年进淡菜一石五斗海蚶一石五斗
　　右件海味等起自元和四年每年每色令进五斗至元和九年因一县令献表上论凖诏停进仍令所在勒囘人夫当处放散至元和十五年伏奉圣防却令供进至今每年每色各进一石五斗臣昨之任行至泗州已见排比递夫及到镇询问至十一月二十日方合起进每十里置递夫二十四人明州去京四千余里约计排夫九千六百余人假如州县只先期十日追集犹计用夫九万六千余人方得前件海味到京臣伏见元和十四年先皇帝特诏荆南令贡荔枝陛下即位后以其逺物劳人只令一度进送充献景灵自此停进当时书之史策以为美谈去年江淮旱俭陛下又降徳音令有司于防条之内减省常贡斯皆陛下逺法尧舜近法太宗减膳防灾爱人惜费之大德也况淡菜等味不登于爼豆名不载于方书海物咸腥増痰损肺俗称补益葢是方言每年常役九万余人窃恐有乖陛下罢荔枝减常贡之盛意葢守土之臣不敢备论之过也臣别受恩私合尽愚恳此事又是臣当道所进不敢不言如蒙圣慈特赐允许伏乞赐臣等手诏勒停仍乞凖元和九年勅防宣下度支盐铁所在勒囘实冀海隅苍生同霑圣泽谨録奏闻伏勑防
　　中书门下牒　牒浙东观察使
　　当道每年供进淡菜一石五斗
　　海蚶一石五斗
　　牒奉勅如闻浙东所进淡菜海蚶等道途稍逺劳役至多起今已后并宜停进其今年合进者如已发在路亦宜所在勒囘牒至准勅故牒














　　元氏长庆集巻三十九
　　钦定四库全书
　　元氏长庆集巻四十
　　唐　元稹　撰
　　制诰【有序】
　　制诰本于书书之诰命训誓皆一时之约束也自非训导职业则必指言美恶以明诛赏之意焉是以读説命则知辅相之不易读征则知废怠之可诛秦汉已来未之或改近世以科试取士文章司言者苟务刓饰不根事实升之者美溢于词而不知所以美之之谓黜之者罪溢于纸而不知所以罪之之来而又拘以属对局以圆方类之于赋判者流先王之约束葢扫地矣元和十五年余始以祠部郎中知制诰初约束不暇及后累月輙以古道干丞相丞相信然之又明年召入禁林专掌内命上好文一日从容议及此上曰通事舍人不知书便其宜宣赞之外无不可自是司言之臣皆得追用古道不从中覆然而余所宣行者文不能自足其意率皆浅近无以变例追而序之葢所以表明天子之复古而张后来者之趣尚耳
　　册文武孝徳皇帝赦文【按唐书长庆元年作】
　　昔我髙祖太宗化隋为唐奄宅区夏包举四海全付子孙其事何哉彼昏盈而我劳劬也明皇承之能大其业六戎八蛮罔不贡奉由是庶尹弛政庻吏弛刑视人不勤视盗不谨燕冦勃起洞无藩篱六十有七年兵革大试其事何哉据逸安而易萌渐也逮我圣父勤身披攘斩断诛除天下畧定曽是幽冀赐予怀来荷赖景灵丕训不坠环歳之内二方平宁粤余何功时帝之力而卿大夫猥以大号加予身让于四三益甚其请皇太后始闻其事欢然慰心慈防下临臣诚上迫祗受典礼懔乎予怀尚念昔者七十二君莫不升中庆成自以为尧舜莫已若也然而不为尧舜之行者来代无传焉朕尝推是为心不欲名浮于实今卿大夫谓我为文武孝徳矣其将何道以匡予予其业业兢兢日慎一日慕陶尧虞舜之行以自勉思文祖宪考之道以自朂予苟不思无忘纳诲于戏溢美之名既不克让及物之泽又何爱焉可大赦天下
　　处分幽州徳音
　　昔我宗明皇帝得姚元崇宋璟使之铺陈大法以和人神而又益之以张説苏颋嘉贞九龄之徒皆能始终弥缝不失纪律四十年间海内滋殖风俗谨朴君臣平宁人无争端而卿大夫羞以赃罪鞫人于圣代矣况伺察乎由是网漏吞舟视盗不谨冦羯乗衅勃为妖氛天下持兵垂七十载朕因末获承祖宗分不得见四方无姑息之臣而九有复升平之境矣上帝念我赉予忠贤尽献提封恢缵旧服使辽阳八州之众重覩开元之仪者则予侍中总之力也名藩厚位予何爱焉刘总已极上台仍移重镇兄弟子侄各授官荣大将宾寮亦皆超擢管内州县官吏肃存古等二百余人悉是刘总选任材能久令假摄并与正授用奬勤劳尚念幽州将士夙着勲庸易帅之初谅宜优锡共赐钱一百万贯以内库及户部见在匹段支送充赏给幽州卢龙并瀛莫等州将士又念八州之内九赋用殷庆泽旁流所宜霑贷其管内八州百姓并宜给复一年仍令给事中薛存庆徃彼宣慰亲谕朕怀州县之中或有残破偏甚者委靖量事便宜优防务令存立刘总素以清静理人固当开释尚恐自罹禁网亦念哀矜管内见禁囚徒罪无轻重并宜赦免大将及判官等虽已颁官爵而或虑阙遗宜委靖具名衔闻奏如有父母在者别具上闻当加优防朕以刘总父子频立战功永言将吏之中虑有没于王事当道从前巳来官吏将士等或忠义可嘉身已沦没者委靖条録闻奏当加追赠平时旧老始见胡尘复覩朝仪得无凄抃遐想抚其儿稚自此免于兵锋言念及兹用加优给管内有髙年惸独或疾瘵不能自存者委靖差官就问量给粟帛管内州县官吏有奉职清强惠及百姓者委靖具事迹奏闻当与量加进改燕赵之间古多奇士隗台如在代岂乏贤如有隐于山谷退在丘园行义素髙名节可尚或才兼文武卓然可奬者亦委靖具名荐闻于戏古人云安不忘危魏徴对太宗以守成之不易兹朕小子抑又何知而镇冀克和幽燕复古栗栗夙夜不遑安宁实惟祖宗之休尚赖股肱之力咨尔辅弼至于方岳尔当勉于姚宋之功予亦无忘于天宝之戒宣示中外宜体朕怀
　　戒励风俗德音
　　朕闻昔者卿大夫相与让于朝士庶人相与让于列周成王措刑不用汉文帝耻言人过真理古也朕甚慕焉中代以还争端斯起掩抑其言则专蔽诱掖其説则侵诬自非责实循名不能彰善瘅恶故孝宣必有敢告乃下光武不能单辞据行语称讪上之非律有匿名之禁皆所以防三至之毁重两造之明是以爵人于朝则皆劝刑人于市则皆惧罪有归而赏有事也末俗偷巧内荏外刚卿大夫无进思尽忠之诚多退有后言之谤士庶人无切磋琢磨之益多销铄浸润之谗进则谀言謟笑以相求退则羣居杂处以相议留中不出之请葢发其阴私公论不容之词实生于朋党擢一官则曰恩皆自我黜一职则曰事出他门比周之迹已彰尚矜介特由径之踪尽露自谓贞方居省寺者不能以勤恪莅官而曰务从简易提纪纲者不能以凖绳检下而曰宻奏风闻献章疏者更相是非备顾问者互有憎爱苟非秦镜照瞻尧羊触邪时君聴之安可不惑参断一谬俗化益讹祸发齿牙言生枝叶率是道也朕甚悯焉我国家贞观开元同符三代风俗归厚礼让偕行兵兴已来人散久矣始欲导之以徳不欲驱之以刑然而信有未孚理有未至曽无耻格益用凋刓小则综覆之权见侵于下辈大则枢机之重旁挠于薄徒尚念因而化之亦既去其尤者而宰臣等惧其浸染未克澄清备列祖宗之书愿垂戒励之诏遂申诰教颇用殷勤各当自省厥躬与我同底于道凡百多士宜体朕怀















　　元氏长庆集巻四十
　　钦定四库全书
　　元氏长庆集巻四十一
　　唐　元稹　撰
　　制诰
　　招讨镇州制【唐书长庆元年七月成徳军大将王廷凑杀其节度使田正以反故有是制】
　　门下朕尝读元书至于佳兵者是乐杀人因念自孩名之逮于羁【礼男角女羁】丱【音惯诗总角丱兮】十三年不能为成人岂忍一朝之忿驱而杀之然而田正首以六州【魏博贝卫澶相】之众归于朝廷开先帝之雄图变河朔之旧俗【河朔四十九年不霑王化而田兴变之】除去苛暴昭宣惠和爱人如身养士如子拊循教训必以忠孝为先是以魏之师徒一年而知恩二年而知礼三年而知相与让于道矣故南征淮蔡【讨蔡时正遣子布以兵三千进战有功】东伐青齐【正与宣武等五节度进讨李师道斩乎之取十有二州以献】北定赵地【王承宗送质献州输租请吏俱正为之奏请】元勲茂绩皆自魏师肆我宪宗付之心膂入则辅弼出则藩宣推诚不疑近实无比顾朕小子获受丕图嗣守不遑何暇恢复而承元请觐冀部择才苟非勲贤不敢轻授是用咨我元老临于是邦【正自魏博徒成徳】而又宠诸将以懋官加三军以厚赏复其租入惠彼蒸黎于此一方之人可谓无有不至【谓谏大夫郑覃诣镇州宣慰赐赏将士】而枭音未革狼顾犹存忍害忠良恣为残贼临轩震悼抚几惊嗟天乎不仁一至于此朕下为君父上奉祖宗肆舟楫于鲸鲵防股肱于虵豕尚欲因循忍耻僶俛偷安非唯伤心于田氏之子孙亦将何顔谒先帝之陵庙人神共愤卿士叶谋咸愿诛夷用申寃痛便合兴师进讨以翦姧凶尚念一军之中岂无义勇仓卒变动必非众谋苟得罪人其余何过宜令魏博横海昭义河东义武等军各出全军以临界首仍各飞书檄具谕朝防如王廷凑能执首谋为乱扇动三军者送付隣道或就镇州处置然后束身归朝必当超奨三品正员官并与实封二百户其余三军将士一切不问其中大将等或有能相劝谕飜然改图者各随事迹当加宠擢如王廷凑遂迷不寤诸道宜便进军以时翦防苟不得已至于用师其有效忠则宜悬赏如有能斩凶渠者先是六品已下官宜与三品正员官先是五品已上官节级升进仍与实封三百户庄宅各一区钱二万贯以一州归顺者便与当州刺史仍赐实封二百户如先是刺史以州归顺者超三资与官仍赐实封二百户以一县归顺者超两资与官赐实封一百户如有能率所管兵马及以城镇来降者并超三资与官仍赐实封一百户钱一万贯以身降者亦与转改仍赐钱帛应赴行营将士如有能枭斩凶渠者亦准前例处分其有城镇将士百姓等守节拒贼身死王事者各委长吏优给其家仍具事迹闻奏当加襃赠其有潜谋诛斩渠魁被其屠戮者宜优加追赠并赐钱帛仍与一子官诸军所至不得妄加杀戮及焚烧庐舍掠夺资产并有拘执以为俘馘其管内州县有能自置义营堡栅王师所至能相率来归各加酬奬时当秋务切农功边界之人惧废耕织应縁军务所须并不得干扰百姓如要车牛夫役及工匠之类并宜和雇情愿仍优给价钱贼平之后应立功将士并与超资改官节级赐物其长行官吏归降者亦当优字襃赏幽陵变扰诚谓乱常以其旁及賔寮有异上加台铉校其轻重示以招擕尚开迷复之门用广自新之路昔者尧舜之俗比屋可封虞芮之人让畔可感仁义则水火可蹈忠信则蛮貊可行由是言之亦在化之而巳逮我长理何其逺哉岂朕之满假荒宁自圣而不可教耶将朝之魁梧骨鲠自持而莫我念也二者之来皆朕不敏内省终夕其心洗然于戏封域之中干戈作矣廊庙罇爼无忘弭宁布告朕怀以须良画主者施行
　　批宰臣请上尊号第二表
　　朕闻天职生植圣职教化天职举则四时行圣职修则万方理然而天不以行四时而为徳故荡荡无名圣不以理万方而为功故谦谦不宰顾朕小子获承丕图上赖祖宗之灵下托股肱之力先定镇冀【王承元】次来幽燕【刘总】皆吾日月之所照临车书之所辙迹失之则有以自愧得之则何足自多况今四海虽清物力方困六戎虽伏边备尚劳百吏虽存官业多旷万目虽设纪律未张有此四者不遑荒宁思与卿士夙夜俾乂卿宜为我提振大法修明政经慑窜戎夷阜康黎庶四者既理名焉用之朕方以臯防之务委卿卿宜以尧舜之事教我骤加徽号深耻近名循省表章难遂来请
　　批宰臣请上尊号第三表
　　昔齐桓议封禅管仲骤谏其未宜晋武平江东何曽深惟于逺驭彼二臣者居安思危之志明而有犯无隐之诚切也况朕寡徳谬应昌期赖先帝削平之威蒙列圣寖渍之泽聿来燕冀甫靖华夷既无徳而有成实以祥而为惧卿等所宜朝夕纳诲警予荒宁虽休勿休日慎一日而乃过为溢美频上鸿名谅多忠赤之诚殊非药石之爱汝为予砺为朕揣摩汝为予舟为朕康济强我懿号不若使我为有道之君加我虚尊不若使我居无过之地宜罢来请用副廼怀
　　批宰臣请上尊号第四表
　　朕以月正元日祗见于九庙对越于上千官在前万乗居后覩声名文物之盛望城社宫阙之尊尚念髙祖太宗艰难于经营徳宗宪考殷忧于缵复惧不克荷以羞前人夤畏严恭式冀无过而燕赵底定戎獯和宁【时囘鹘和亲】实惟列圣之休焉敢自大其意左右辅弼庶尹师长猥以鸿名愿加薄徳三诏执事抑而不行物议愈坚予衷未信四陈章表备列古今且曰告防之时宁忘继志问安之下胡不慰心有窃于显荣难从于封执于戏允恭克让既见夺于羣情克已为仁庶自勤于三省勉依来请深用媿怀
　　批刘悟谢上表
　　朕闻上党【即昭义军时悟为节度使】亦天下之劲兵昔者李抱真用之一举破朱滔再举蹙田悦训养十万威声殷然人到于今号为良将夫以卿之勇义才畧犹将逺慕韩彭区区抱真夫岂难继况以克融廷凑之狂脆小贱比朱滔田悦之炽大结连是犹以孩婴而校贲育也蜂蚁相聚其能久乎卿宜宻运谟猷明宣号令避强击惰取暴抚羸勿争虵豕之锋宜得鲸鲵之首再图麟阁永焕缣缃无为他人所先当使功居第一防勲在近勿复为劳所谢知
　　批王播谢官表【按唐书通鉴当是中书侍郎同平章事时葢方播为刑部尚书幽冀未反及其出镇淮南而幽镇巳得节钺矣】
　　朕闻有众不言弱有地不言贫是以管夷吾用区区之齐而诸侯九合今朕四海之大亿兆之众独不能擒廷凑克融而曰物力先困朕甚惑焉况髙祖太宗之法令具存徳宗宪考之旧章犹在制诰比下选拔日闻较量重轻勤防仁隐而室闾益耗县道益贫职业坏隳程品差戾议论讲贯殊无古风岂朕听之不聪而股肱耳目莫得宣其効也先皇帝以卿有廊庙之画倚以为相【播自宪宗时已为户部尚书剑南西川节度使按西川实宰相囘翔之地故云】朕小子得而用之卿宜勉竭诚怀副兹嘉属无为龊龊以伤先帝之明所谢知
　　幽州平告太庙祝文
　　维长庆元年歳次辛丑五月丙申朔十四日已酉孝曽孙【顺宗室改云孝孙宪宗室改云孝子余并同】嗣皇帝臣讳恒敢昭告于太祖景皇帝天革隋暴付唐养理髙祖太宗奉顺天纪宗平宁六合同轨物盛而微墉崇则毁网漏鲸鲵隟开蝼蚁幽燕狼顾齐赵虎视割据封壤传序孙子不贡不觐自卒自始圣父披攘霆骇波委擒防斩除如运支指冀方独迷再伐再已【元和四年十月招讨镇州五年七月赦之十年王承宗有罪絶其朝贡十三年献德槺二州复赦之】碣石【古碣石在平州之境时平州属卢龙军】是徴承诏唯唯逮臣寡昧防奉先防洞开诚明涤濯防耻承元云奔【宪宗十三年平淮西承宗已送质献地至穆宗立而承元始表请除帅朝廷徙正入成徳而改承元为义成节度使】总亦风靡【长庆元年二月总奏乞弃官为僧】悉率赋舆尽献州里不命一将不戮一士不费一金不亡一矢五纪逆命一朝如砥实天垂休实圣垂祉敢荐成功以永千祀尚飨
　　秋分日祭百神文
　　维长庆元年嵗次辛丑八月甲子朔十八日辛已皇帝遣通议大夫行内侍省常侍赐紫金鱼袋李某祭于百神之灵朕奄宅万有亭毒品类日月所照永思和宁上极于天下蟠于地包山絶海穷防入至于毛鳞躶羽之神咸秩无文以祛不若秋序始肃时将顺成且报且祈用举常祀罔害嘉谷以贻神羞







　　元氏长庆集巻四十一
　　钦定四库全书
　　元氏长庆集巻四十二
　　唐　元稹　撰
　　制诰
　　授王播中书侍郎同平章事使职如故制【时长庆元年十月】
　　门下昔萧何用新造之汉而能调发子弟完补败亡使关东粮馈不絶者以其尽得秦之图籍而周知其众寡也我国家乘十一圣之区寓提亿兆人之生齿而曰不能足食足兵朕甚懵焉得非调阴阳抚夷夏者不欲侵货泉之任而主防计校盈虚者不得参邦国之重乎子将兼之允在能者诸道盐铁转运等使太中大夫守刑部尚书王播在徳宗时以对诏入仕践更台阁由御史中丞大京兆尹掌县官盐铁为春官尚书【讨淮西时播以给军兴有功超拜礼部尚书】乃长巴髳以控蛮蜑【播由剑南西川节度使徴还】尽称厥职达于予闻洎诏徴还便殿与语得所未得闻所未闻昭然发蒙几至前席重委操剸【音转又平去二声】铓刃益精【播还自西川复掌盐铁】国有羡财而人不加赋东师在野物力萧然不有主张孰能戡济是用命尔作相仍以旧务因之尔其西备戎东定燕冀内实九府外丰万人百度羣伦罔不在尔于戏典谟训诰行之具存邪正是非知之孔易予唯以不敏不明兹故用尔为股肱耳目又安能一二戒诲垂之空言尔其自励于尔心无令观听者论尔于乡校可依前件
　　加裴度幽镇两道招抚使制【长庆元年七月朱克融反于幽王廷凑反于镇命度招抚之】
　　门下夫以区区秦伯而犹念晋国曰其君是恶其人何罪况朕均养亿兆为之君亲燕人冀人皆吾乳哺而育之安忍以豺狼驱胁之故絶其飞走尽致网罗止行犯命之诛是用开其一面河东节度观察处置等使金紫光禄大夫守司空兼门下侍郎同中书门下平章事太原尹北都留守上柱国晋国公食邑三千户裴度昔者区域之中蜂蚁巢聚蔡有逆孽齐有狡童厥初图征疑议满野不惧不惑挺然披攘【度请自徃督战】苟无司南允罔能济佑我宪考为唐神宗实惟股肱运用忠力肆朕小子蒙受景灵冀服于前燕平于后而抚御失理盘牙复生求思弭宁中夜有得国有元老夫何患焉用是亟宣恳恻之诚就加招抚之命于戏顷者师道元济乗累代袭授之资借山东结连之势以丞相布画于千里之外使诸将持重于四封之中而犹刘悟裂虵豕之躯【悟斩师道】李祐溃鲸鲵之腹【祐谋元济】葢逆顺之情异而忠孝之道明也况幽镇无名暴狂以丞相进观其宜以诸将齐奋其力斧锧之刑坐迫椒兰之气外薰谁不自爱其生焉能与乱同死度宜开怀缓带以待其归可依前守司空兼门下侍郎同中书门下平章事河东节度使充幽镇两道招抚使余如故
　　加裴度镇州四面招讨使制【时长庆元年十月】
　　门下传云死者不复生刑者不复属是以先王斩一支指杀一犬彘莫不伏念隐悼至于旬时决而行者葢不得已也予于镇人亦然伏念俟其悛革讵止旬时【七月招抚十月招讨几三月矣】前命相臣招怀抚谕矜其诖误示以生门期于尽脱网罗岂欲驱之陷穽而豺狼当道荆棘牵衣虽欲归之于仁厥路无由而至况王师压境义勇争先朕每抑其锋铓未忍覆其巢穴是犹爱稂莠而伤稼穑养痈疽以溃肌肤独怀儿女之仁虑失祖宗之典今上台居镇算画无遗操晋阳之利兵驱屈产之良马举河东义成之众合沧景泽潞之师当元翼授命之初【时牛元翼初为成德节度】乗田布雪寃之忿【时起复田布为魏博节度使以讨廷凑】举毛拾芥其易可知兼用恩威尚存招致宜令河东节度使裴度充镇州四面招讨使于戏以一城之卒敌天下之师徇猖蹶之徒抗君父之命吾哀尔辈死实无名苟能自新亦冀容汝主者施行
　　授刘总守司徒兼侍中天平军节度使制
　　门下百谷所以朝巨海海不疑其贰于我也五岳所以镇厚地地不畏其轧于已也故山泽之气上腾天应之则为云为雨台辅之精下降君得之则称帝称皇是以采羣疑者终不能成大功推至信者必有以来大顺况朕志先定臣诚素通偃七十年之干戈垂千万代之竹帛非我独断安能遽行某官某生知礼乐神授机符移孝资忠本仁祖义学弄之始画地而壁垒势成言兵之时聚米而山川形具象贤秉哲脱俗遗荣慕清浄以为宗防富贵之来逼自居剧镇亟立殊勲【屡败承宗兵】威定两藩【成德昭义】化行八郡【卢龙诸州】日者除凶淮甸【平齐蔡】易帅常山【以正代承元】张吾掎角之雄赖尔股肱之力加以深衷早达宻款屡闻【总自宪宗十三年已上疏愿奉朝请】求奉浮图之真愿弃全燕之重诚嘉素尚难遂过中纵妻子之可捐岂君父之能舍朕惟邹鲁之地郓实居多俗尚师儒人推朴厚施之美化岂无众善之因革其非心宁失大雄之防是用正名台座重委藩方尔其张我四维敷我五教握龙节以率下露蝉冕以行春宜体防龙之令图勿徇巢田之独行可守司徒兼侍中使持节郓州诸军事守郓州刺史充天平军节度郓曹濮等州观察处置等使散官勲封如故主者施行
　　许刘总出家制
　　门下朕闻西方有金仙子自著书云昔我于无量刼中舍国城妻子以求法要朕尝闻其语未见其人安知股肱之间目验兹事脱身羁网诚乐所从舍我絷维能无永叹遂其髙尚良用怃然具官刘总五岳孕灵三台降瑞位兼将相代袭勲庸视轩冕若浮云弃妻孥犹脱屣屡陈章表恳愿舍家勉喻再三终然不夺朕又移之重镇【天平军】宠以上公莫顾中人之情遂超开士之迹于戏张良却粒尚想髙踪范蠡登舟空瞻遗象功留鼎鼐誓着山河长存鱼水之欢勿忘香火之愿宜赐法号大觉仍赐僧腊五十夏主者施行
　　加乌重检校司徒制
　　门下古之命将莫不登诸斋坛告于郊庙分其阃限推其车毂非所以宠异崇大而姑息之葢先王之懋典授之专柄然后迁延者必罪选懦者必惩式所以使恩威并流而人人无辞于赏罚也横海军节度沧德棣等州观察处置等使银青光禄大夫检校司空使持节沧州诸军事兼沧州刺史御史大夫上柱国邠国公食邑三千户乌重尝以怀汝之师南伐叛蔡【帝伐淮西重以河阳节度使讨赋帝割汝州隷其军大小百战三年贼平】博大持重不要竒胜不用鉄钺不严刁斗举必示信战必尅期冦讐知其仁士卒怀其惠枭獍就执第其勲庸虽坐树不言而图功甚大先皇帝分命水土换其旌旄俾亷于沧以长横海幽镇既乱人心或揺师众无哗而汤池自固者重葢有之矣而又明于斥侯善揣敌情动静以闻【建言河朔屡拒朝命者以刺史失权镇将大重云云】兹实赖汝是用升其秩序以大威声进位上公式光戎律此所以慰荐尔之忠力也尔其勉之于戏甘之誓曰用命赏于祖不用命戮于社朕奉祖宗而守社稷也其能私赏罚于天下乎赏既不俟于成功罚固难期于后効矣若惊之宠无忘戒之可检校司徒依前充横海军节度使













　　元氏长庆集巻四十二
　　钦定四库全书
　　元氏长庆集巻四十三
　　唐　元稹　撰
　　制诰
　　授李愿检校司空宣武军节度使制
　　门下昔者鲁侯伯禽徒以周公之故遂荒大东重耳以定倾之劳子孙不絶于晋昔我太师西平王【李晟】在徳宗时能复京邑【兴元元年平朱泚】书于鼎彛【帝纪其功自为碑文命太子书之后又图象于凌烟阁】每怀宫庙之安实念山河之永而又继其英哲克生令人惟弟惟兄莫非颇牧【晟有十五子闻者愿宪愬听云】尚想徳施于十代何吝恩积于一门凤翔节度使李愿生长绮纨之中而素风自得蕴郁骁雄之气而性与温恭怡怡于季孟之间翼翼于班行之内始为夏帅【元和初领夏绥银宥节度使】遂着能名蹄角齿毛之良一无取于夷落而不贪之宝大布朔陲【按本传愿为夏帅时失名马后人归失马并献良马赎罪愿还失马而纵其良亦其一也】洎领徐方【为武宁节度】防征淮右【时适征蔡】隣冦阴狡将助鸱张来犯东郊冀延晷刻【李师道数遣兵攻徐州愿遣王智兴击破之】尔乃提持戈防淬砺卒徒一战而蜂虿尽殱不时而枭镜就戮聿来岐下【凤翔】号令益明缮完甲兵为我保障朕以浚郊【今开封符离县即古浚仪也】重地尤借长材俾为司空以表东夏持我邦宪用清尔人夫四海九州非不广也然而灵武魏博至于大梁断长补短方数千里皆尔伯仲又何加焉【时愬节度魏博听节度灵武而愿复为宣武帅】于戏睢阳在尔之东张廵效忠之诚尚在夷门在尔之境侯嬴报恩之迹犹存又安知憧憧徃来之徒不有以仁义匡于尔者勉服休命其戒之可检校司空兼汴州刺史宣武军节度使散官勲如故
　　授刘悟检校司空幽州节度使制【长庆元年七月幽州军士囚其节度使张靖以反故以悟为节度使】
　　门下朕闻将星明则英豪用灵旗指则氛祲销劲草可以受疾风盘根然后见利器苟非处剧何以用长况幽并少年燕赵竒士居常以紫骝自骋失意则白刃相讐将领司难是先才杰昭义军节度副大使知节度事泽潞磁邢洺等州观察制置使金紫光禄大夫检校尚书右仆射兼潞州大都督府长史御史大夫上柱国彭城郡王食邑三百户刘悟天与忠诚人推敬让蕴孟贲之勇不以力闻避亷颇之强使之心伏是以居危邦以智免临大节以功髙尝见委于先朝屡作藩于右地朕以辽阳巨镇自我康宁姑欲抚之以仁然后示之以礼【初刘总以靖寛简得众故举自代】而守臣婴疾【靖庄黙自尊涉旬一出】幕吏擅权【判官韦雍辈嗜酒豪恣损刻粮赐诟责将士军中怨怒】挠政行私亏恩剥下过为棰楚妄作威棱不均飨士之羊徒养乗轩之鹤致兹扰变职此之由不有将才孰惩儿戏敷求朕志深谓汝谐是用拔奇式冀宣力帖以亚相宠之上公俾光十乗之行以壮三军之气可检校司空兼幽州大都督府长史御史大夫充幽州卢龙军节度副大使知节度事观察处置押奚契丹两蕃经畧卢龙等使散官勲封如故刘悟可依前昭义军节度使制【悟本昭义节度朱克融反议者假威名以厌其乱移守卢龙至邢州防王廷凑之变悟以克融方强请徐图之仍还昭义军】
　　门下昔潢池骤变则龚遂亟行河内去思而冦恂来复所以顺人情而急时病也况鸡泽衡漳附于上党控带河洛扼束燕赵其土塉其人劲养理训习尤所重难而幽州卢龙军节度使检校司空刘悟前临是邦其政方睦甲兵完利师徒具严刑当罪而人不寃赏当功而财不费军政威而非虐吏道察而不苛州里行信让之风乡曲除武断之患方将乆次以惠斯人而难起幽陵救深焚溺辍于既理与彼惟新乗轩才及于邢郊妖彗忽生于冀分空沉台座未辩魁渠予怀震惊物听倾骇校其逺迩当有后先遂驻腹心之雄以供臂指之用复还龙节再息棠阴勉受新恩无移旧贯可依前检校司空兼潞州大都督府长史兼御史大夫昭义军节度副大使知节度事泽潞磁邢洺等州观察使勲封如故
　　加陈楚检校左仆射制
　　门下昔楚师多寒楚子廵而抚之士皆如挟纩明号令之可以动人也由是天以雷震苏蛰气兵以鼓鼙作战力髙官重秩其为号令也不亦多乎我无爱焉加以戎师亦所以作万夫之气増一鼓之雄也义成军节度使检校工部尚书陈楚茂昭之甥酷似其舅总齐义武于今六年以两郡【易定】之赋舆备三军之供费民不劳耗而兵能缮完政有经矣今辽阳冀分纷乱交虐楚实间居于此其勤可知自非国之干城总之利器安能为我堡障芟夷冦讐欲将激其壮心夫何悋于好爵加之左揆以盛中权苟有庸功岂无后命于戏书云功懋懋赏言其当也传曰舍爵策勲言其速也今则冦未平而进律馘方献而先恩吾于将臣可谓无所负也苟不自効其如法何可检校左仆射使持节定州诸军事兼定州刺史充义武军节度使散官勲封如故主者施行
　　加马总检校刑部尚书仍前天平军节度使制
　　门下吏久其职人安其业此前代所以称理古也况夺三军慈爱之师换百姓仁惠之长有迎新送故之困朝令夕改之烦自非有为而为曷若且仍其旧前天平军节度使检校礼部尚书马总始以檄奏翩翩早从军府儒学之外【总故明于儒术】自此知兵践厯他官所至皆理处驭南海仁声甚遥【元和中为安南都防夷獠安之】还珠之祥前事复出先皇帝以淮夷未殄命相出征总虽元僚亦佐参画【总以刑部侍郎兼御史大夫为宣慰副使】大憝既剪台衡复归【度复入知政事】遂以丞相度旌旗授之于总【为彰义留后】总果善于其职蔡人宜之防郓冦底平复换麾棨【由淮西徙天平】丕变污俗大苏惸不时成功周月报政朕饱其声绩渴见仪形如闻就路之初颇有拥辕之恋【长庆初刘总上幽镇地诏徙总天平而召总还将大用之防总卒穆宗以郓人附赖总复诏还镇】由是罢徴黄霸复借冦恂诚阻急贤之心姑务从人之欲仍加宪部以壮戎藩勉服新恩用彰前効可检校刑部尚书余如故
　　起复田布魏博节度等使制
　　门下经曰父母之讐不同天虽及匹夫而犹寝苫枕干以期必报是以子胥不徇伍奢之死卒能发既葬之墓鞭不义之尸取贵春秋垂名万古而况于身登将坛父死人手家讐国耻并在一门当怀尝胆之心岂竢絶浆之礼金革无避其在兹乎前四镇北庭行军兼泾原节度使检校右散骑常侍御史大夫田布咨尔先臣惟国元老首自河朔来朝帝庭而又东取青齐北讨深赵提挈义旅勤劳王家冐白刃而不疑推赤心而自信属冀方求帅余所重难辍自大名付兹巨镇而中台暗拆上将妖侵蟊贼潜寘于腹心豺狼勃兴于肘腋人神愤痛朝野惊嗟深轸予怀誓擒彼恶以尔布诗书并习忠孝两全尝用魏师克征淮孽素行恩信共着勲庸岂无奋激之徒为报冦讐之党且魏之诸将由尔父之崇髙魏之三军蒙尔父之仁爱昔既同其美利今岂忘其深寃尔其淬砺勇夫敬恭义士一饭之饱必同于卒伍一毫之费必用其干矛非算画勿萌于心非军旅勿宣于口居则席藁寒则抱氷以丧礼处之若哀心感着必有为横身刎颈感智捐躯下报营防旁清丑类于戏至诚可托稔恶难逃矧彼凶狂去将安徃墨缞居体纛在前题鼓执金无忘哀敬可起复宁逺将军守右金吾卫大将军员外同正员检校工部尚书兼魏州大都督府长史御史大夫充魏博等州节度观察处置等使勲赐如故主者施行










　　元氏长庆集巻四十三
　　钦定四库全书
　　元氏长庆集巻四十四
　　唐　元稹　撰
　　制诰
　　杨元卿可泾原节度使制
　　门下士之捐妻子冐白刃勇于为国轻于为身贡先见之明于羣疑之际者大则书竹帛以示后次则建麾棨以临戎功不见图则劳者何劝忠不见赏则悖者何诛聿求其人用激尔类守右金吾卫将军权句当左街事杨元卿衣冠贵胄文武长材尝求三略之师耻学一夫之敌是以防豺狼之穴履尾甚危【元卿为吴少阳判官】蓄鹰鹘之心卑飞待击请分金以间楚愿奉璧以伐虞【元卿奏事长安具以淮西虚实及取元济之策告】身以智全家因义丧【元济杀元卿妻及其四男以圩射堋】诛蔡之始实有力焉及典方州尤彰绩効自居环尹益茂勲勤西旅未平实资良帅拔于不次式伫竒功尔其辟我土疆谨我封守视我士卒如尔子攘我夷狄如尔讐勉竭乃诚以敷朕意珥貂持简用示兼荣可朝散大夫检校左常侍使持节泾州诸军事兼泾州刺史御史大夫充四镇北庭行军兼泾原等州节度观察处置等使勲赐如故主者施行
　　牛元翼可深冀等州节度使制
　　门下鹰隼击则妖鸟除弧矢张则天狼防汤沐具而虮虱相吊针石炽而痈疽立溃苟得韩卢而示之狡兔则可备爼豆而俟于脯醢矣复何忧于越逸乎夫将者亦虮虱之汤沐而渠魁之韩卢也我得之矣又何患焉检校右散骑常侍深州刺史牛元翼挺生河朔之间【赵州人】迥钟海岳之秀幼为儿戏营垒已成长学神枢风云暗晓众推然诺已任功名善用竒兵尤精技击陈安之矛丈八顔髙之弓六钧或山立于军前或肉飞于马上而又谦能养勇孝以资忠虽胆力过人而心诚许国自常山作沴上将罹灾恸哭辕门誓清妖孽羽书三奏驿骑四驰上请庙谋旁徴隣援指期斩叛尅日图功断自予衷开怀用尔夫以尔之材力而取彼之凶残是犹以火焚枯以石压卵螳臂拒辙鸡肋承拳万万相殊破之必矣而况于镇之黎人皆朕之赤子尔之部曲即镇之卒徒闻尔鼙鼓之音怀尔椒兰之德吾知此辈谁不革心尔其寒者衣之饥者食之无废室庐无害农稼苟获戎首置之藁街下以报忠臣之寃上以告先帝之庙则蚩蚩从乱予又何诛于戏杀人盈城尔其深戒孥戮誓众朕不忍言再换蝉冠特新武节恩不虚授尔其敬之可检校左常侍深冀等州节度观察等使
　　授牛元翼成德军节度使制
　　门下王庭凑山东一叛卒也非有席勲借宠之资强大结连之势一朝驱朕赤子弄吾甲兵是犹以羊将狼其下必当溃其心腹而犹越月逾时莫见舂其喉者岂非常山无帅赵子弟未有所归耶翕而受之我有长画检校左常侍深冀等州节度观察等使牛元翼燕赵间号为飞将望其旗帜者莫不风靡雨散图其战伐不可胜书而又忠孝谨亷慈仁和惠爱养士伍均如鸤鸠镇之三军争在麾下自领深冀殷然雷霆居四战之中坚一城之守以少击众以智料愚鼓角不惊而梯冲自陨人愿为用冦不敢前扫吾氛烟舍此安徃前所谓我有长画莫若命尔以来镇人是用益以二州超之八座帅我成德亷其四封尔宜来者怀之迷者谕之老者视之幼者抚之狂者遏之逆者絶之惟是六者尔其懋哉可镇州大都督成徳军节度使深冀赵等州观察处置等使
　　韩臯吏部尚书赵宗儒太常卿制
　　勅今天下官人之道或几乎息矣礼乐之用又安能施设于俗化哉是以选贤与能之柄或碍于胥徒冠婚防祭之仪不行于卿士蠧理害教斯孰甚焉改而更张我则未暇就为之制其在于选任素重之望以镇之乎金紫光禄大夫检校尚书右仆射韩臯银青光禄大夫守吏部尚书赵宗儒等仕宦台阁周环大僚或三四朝或五十载新进趋风之士更至迭处于将相间而臯等精义不渝物务尤劲事朕小子犹吾祖宗肆予冲人庭实彪炳夫铨镜万品不无勌勤箫韶九成颇延頥养更用旧老以均劳逸至于官业非予敢知祗听法仪庶用咨禀换保傅之重仍端揆之荣唯恐不多无以优异臯可检校尚书右仆射兼吏部尚书宗儒可守太子少傅兼太常卿事散官勲封如故
　　赵宗儒可尚书左仆射制
　　勅银青光禄大夫守太子少傅兼判太常卿事赵宗儒昔叔孙通徒以绵蕝草具之功遂获封侯之赏况朕始见天地初朝祖宗哀励祗严不克是惧惟尔肇自清庙逮于还宫赞法仪逾于四百俛伏趋数讫无尤违夫何叔孙可用是比顾朕冲昩实赖老成不有甄陞孰明勤荩奉常正秩左揆兼荣六乐九仪兴替在此无忘朂率以厚人伦可检校尚书左仆射兼太常卿散官勲如故
　　授韩臯尚书左仆射制
　　勅夫一邑之政而犹资老者之智用壮者之决况朝廷之大得不以耆年重望居表正之地以仪刑百辟乎惟尔金紫光禄大夫检校尚书右仆射兼吏部尚书韩臯始以直言事代宗皇帝司谏诤复以文章政术事德宗皇帝为舍人中丞京兆尹在顺宗宪宗时出领藩方入备卿长逮于小子厯事五君勤亦至矣而又处权近之位未尝以恩幸自宠于一时当趣向之间终不以薄厚见窥于众目岂所谓徐公之行巳有常而诗人之风雨不改耶日者铨覈羣才兼荣揆务颇烦伦拟有异优崇罢去职劳正名端揆俾絶积薪之叹且明尚齿之心凡百庶僚无忘咨禀可守尚书左仆射余如故
　　授李绛检校右仆射兼兵部尚书制
　　勅中大夫守御史大夫赐紫金鱼袋李绛昔先皇帝诲予小子曰尧时有神羊在廷屈轶指佞汝知之乎夫邪正在人焉有异物朕有臣李绛犹汉臣之汲黯也我百歳后尔其用之为神羊屈轶斯可矣予小子铭镂丕训夙夜求思是用致理之初付授邦宪且欲吾丞相以降皆俾下之以示优遇朕亦尝命安其步武无为屑屑之仪而绛屡以疾辞不宁其职又焉敢以劳倦之故烦先帝旧臣昔晋仆射何季病足求免犹命坐家视事张子孺拜大司马仍令兼録尚书则卧理不独专于郡符端右可以旁绥戎政由古道也尔其处议持平勉居喉舌慎所观听为人司南可检校尚书右仆射兼兵部尚书散官勲封如故







　　元氏长庆集巻四十四
　　钦定四库全书
　　元氏长庆集巻四十五
　　唐　元稹　撰
　　制诰
　　授王播刑部尚书诸道盐铁转运等使制
　　勅汉诸儒议盐鐡者百辈终莫能罢以其均口赋利则贵贱尽征于王府矣而国家歳漕关东之粟帛以实京师亦重事也并是两者非才勿居剑南西川节度副大使知节度事中散大夫检校户部尚书兼成都尹御史大夫赐紫金鱼袋王播昔我宪宗章武皇帝枭琳【杨惠琳】于夏擒辟【刘辟】于蜀防锜【李锜】于吴而又继之以元济师道之役十五年间葢烦费矣然而资用饶而人不加赋朕甚异焉谋及耆艾以求其故皆曰蜀帅播是时司筦者八年忠而能勤善于其职先皇帝咨访委遇用之不疑下竭其才而上专其任也是用徴自益部授之刑曹复以旧务烦之式所以借尔奉力之熟耳于戏知人则哲宪考能之顾兹不明敢有贰事尔其追奉先眷佐予冲人忠尽始终以服休命可守刑部尚书充诸道盐铁转运等使散官勲如故
　　授杜元頴户部侍郎依前翰林学士制
　　勅元頴昔我宪宗章武皇帝熏灼威名兵定八极大索俊乂以徴谋猷其在禁林尤集贤彦越正月夕庚子将弃倦勤付朕渺末乃诏元頴佐予冲人以导扬丕训尔亦祗奉顾命咨授旧章辅厘哀忧俾克依据是夜而六宫承式厥明而百吏受遗草定法仪兹实赖汝官不称事予怀慊然而又词源奥深机用周敏授之以诏而益办扣之以疑而益明慎独以修身推诚以事朕职劳可举徳懋宜升不俟逾时宁拘满歳纶诰清秩版图剧曹例无兼荣特以甄宠予以国士待汝汝以忠臣报予効乃肺肝司朕耳目可守尚书户部侍郎知制诰依前翰林学士散官勲如故
　　沈传师授中书舍人制
　　勅书云臣作朕股肱耳目言天下不可一人理也今国家崇建执事以任股肱妙选侍臣实司耳目股肱良则心膂正耳日审则视听明苟非端人何以近我而朝议郎守尚书兵部郎中知制诰充翰林学士上防军赐紫金鱼袋沈传师洁净精微风流儒雅名俱道胜信在言前谦而愈光卑以自牧专对无不达羣居若不知而又焕有文章发为辞诰使吾禁中无漏露之患而朕语言与三代同风勤亦至矣事我满歳命汝即真勉竭乃诚以辅台德可守中书舍人依前翰林学士散官勲赐如故
　　崔棱可守尚书户部侍郎制
　　勅朝议大夫权知尚书户部侍郎判度支上柱国赐紫金鱼袋崔棱惟朕宪考亟征不庭熏剔幽妖擒防罪疾用力滋广理财是切而奸臣乗上之急刻括以充其求帝用悯然思克攸济乃诏南服传置甚繁尔棱授以耗登之书俾陈生聚之术善于其职严而不残辟名用物者逃无所入防私奉公者得以自明吏不敢欺人不加赋公费当其所则不吝上求非其故则不献挺直亷厚真为吏师试可甄明歳满当陟朕保其始尔思其终始终不渝乃可用乂可守尚书户部依前判度支散官勲赐如故
　　授裴向左散骑常侍制
　　勅周文王侍从之臣无可使结袜者我知之矣左右前后无非令人朕以将壮之年臣妾天下司其忿速其在于持重温良之士以鉴之乎前陜虢等州都防御观察处置等使中散大夫守陜州大都督府长史赐紫金鱼袋裴向搢绅之徒言其闺门之行仅至于衣无常主儿无常父矣推是为政仁何逺乎【按本传向能以学行持门户内外亲属百余口禄俸必均世称其孝睦】是以发自王畿至于陜服多歴年所终无尤违每移孝友之风以惩强暴之俗甘棠之下亷让兴焉予欲用为垂珰夹乘之官以代吾盘盂韦之戒不亦可乎可守左散骑常侍余如故
　　崔郾授谏议大夫制
　　勑郾昔我太宗文皇帝以魏征为人镜而奸胆形于下逆耳闻于上及征没而犹叹过失之不闻夫以朕之不敏不明托于人上月环其七而善恶蔑闻岂谏争之臣未尽规于不徳耶朕甚惧焉以尔郾端厚诚明济之文学柔而能立谦而逾光命汝弼予式冀无过于戏宋景公一诸侯耳而陈星退之词齐威王独何人哉能辨日闻之佞尔其极谏朕不漏言可守谏议大夫余如故
　　白居易授尚书主客郎中知制诰制
　　勅先帝付朕四海九州之重尚赖威灵天下甫定思获论议文章之臣以自左右俾之详考今古周知物情而朝议郎行尚书司门员外郎白居易州里举进士有司升甲科元和初对诏称防翺翔翰林蔼然直声留在人口朕尝视其词赋甚喜与相如并处一时由是召自南宾序补郎位防牛僧孺以御史丞解制诰职嗣掌书命人推尔先予亦饱其风猷尔宜副兹超异可守尚书主客郎中知制诰余如故
　　李拭可宗正卿韦防度可殿中监制
　　勅李拭韦防度等明皇而下其属未逺诸王在閤朕得时序其寒温睿宗而上五十余族长防秩序尽委之于大宗正苟非能贤不敢轻授以尔拭践履中外论伦古今主宗之盟绰有余誉而执事者又曰殿中监总六尚以供名物当进圭进爵之时不可虚位佥以防度文学儒素旁通政经执宪南台挺直不挠以之代拭允谓其良仍假左貂之冠加于宗正之首朕不敢无私于吾属也拭可检校左散骑常侍兼宗正卿防度可守殿中监余如故
　　裴武可司农卿制
　　勅农天下之本也故国有九列而司农氏居其一焉前代非牟融之循理康成之儒学不在兹选今海内无事思与公卿等树立根柢以制四方是用外选方伯之善职者入补兹任谓之恩荣具官裴武予闻其先始以孝友书于国籍其后累有丞相为唐名臣贤彦因仍代济不絶武亦嗣其忠孝益炽家声郁为元僚所至称理尝居内史屡入正卿自华至荆无非剧地钤辖豪右衣食焭严而不残仁而有制镇定南服予方赖之而亟请来朝因求内任嘉其恋我难夺乃诚假以秩宗之荣用制国泉之重费而不屈其在勉之可检校礼部尚书兼司农卿余如故








　　元氏长庆集巻四十五
　　钦定四库全书
　　元氏长庆集巻四十六
　　唐　元稹　撰
　　制诰
　　卢士玫权知京兆尹制
　　勅朕日出而御便殿召丞相巳下计事而大京兆得在其中非常吏也试以为海内法式自京师始辇毂之下盗贼为先尹正非人则贤不肖阿枉奏覆隔塞则上下不通假之恩威用詟豪右具官卢士玫自居郎署执政者言其温重不回守法专固副内史事物议归之日者景陵【宪宗陵】将建龟筮有时予心怛然惧不克济尔尝倅职应其供求和而不同捡而不溢竣于巳事朕甚嘉焉试命元僚亦既不挠今圜丘甫及庆泽将施攘剽椎埋必有幸生之者案牍卒吏亦当因縁为奸公费则多而利不下究惟是数者尔司其忧为尔正名无吝操剸可权知京兆尹余如故
　　刘士泾授太仆卿制
　　勅卿寺甚重不易其人其或以勲以亲以报以劝又何爱焉检校大理少卿驸马都尉刘士泾去岁西戎跳入泾上【时吐蕃数入冦】京师戒严朕慨然有思亷颇李牧之志而习事者言尔父司空【名昌】之在泾也筑平凉等八城二堡堑保定平原使泾人益树麦禾以复后稷公刘之教十有六年犬戎不敢东顾【贞元七年刘昌为泾原节度使城平凉开地二百里扼弹筝峡又西筑保定扞青石岭凡七城二堡昌在军十五年军有羡粮兵械锐新边妥宁】朕闻其人思见其后果有令子在吾懿亲【士泾尚顺宗女云安公主】与之讨论自亦竒士铺陈将畧殊有父风访其班资则曰亚诸卿之间尝十年矣【时泾官少卿已十余年】今乃除其忧服命以大僚岂惟报尔先臣荣吾戚里亦欲使缘边诸将视其爱子为我竭诚可守太仆卿驸马都尉余如故
　　裴堪授工部尚书致仕制
　　勅书曰冲子嗣则无遗寿耉朕以末宪章祖宗是用锡于邦伯庶尹至于旧有位人式示知恩以期于理而裴堪等奉事先帝无非旧老更厯中外备有典刑以疾以年皆致厥政遗名自遂勇退推高并沐新恩例升荣级禆朕厥徳犹俟安车可依前件
　　于季友授右羽林将军制
　　勅具官于季友天子六军必有材官佽飞超乘挽强之士在焉董之以威待之以信分八舍之众寡均二广之劳逸不呉不不掉不挫皆将军之命也是以李大亮上直禁中而文皇甘寝则心腹爪牙之任斯不细矣以尔季友时予旧姻念往兴怀度才思用荣以服色列于藩垣尔其敬恭无替朕命可守右羽林将军知军事仍赐紫金鱼袋
　　邵同授太府少卿充吐蕃和好使制【穆宗即位遣秘书少监田洎往告虏欲防盟洎含糊应之由是显言洎许我盟我是以来逼泾一舍止诏右军中尉梁守谦发神策军合八镇兵进援贬洎郴州司户参军以太府少卿邵同持节为和好使】
　　勅邵同修好息人古之善政至于兵交而犹使在其间况西戎舅甥之国为日乆矣【自中宗以雍王守礼女为金城公主妻赞普世为舅甥之国】前命使臣洎介臣贾持节讣吿且明不侵不叛之诚而洎等诖误戎王为国生事废我成命咎有所归而犹彼国君长戒吏乞盟无言不酬思有以报以尔同科甲言语职宣词令备习地训周知物情识汲黯之便宜得月氏之要领命汝报聘达予深诚夫用尔之直去其疎用尔之权去其诈用尔之刚去其忿用尔之慎去其疑继魏绛之和奋由余之智使朕高枕无西顾之忧者在同此去同其勉之授以亚卿仍兼独坐回无辱命赏有彛章可守太府少卿兼通事舍人兼御史中丞持节充入吐蕃答请和好使余如故
　　元宗简权知京兆少尹刘约行尚书司门员外郎制
　　勅元宗简刘约等叙彛伦节浮竞必在于迁次有准以崇亷让之风是以置具员限资考而犹幸得贪求之士不絶于埃尘间今古之常也闻尔等端静亷雅行浮于名非公事未尝至于卿相之门何其自持之优也内史贰秩重而不烦中台诸郎清而无杂各勉荣授无移素风宗简可权知京兆少尹约可行尚书司门员外郎并散官勲赐如故
　　刘师老可尚书右司郎中郭行余守秘书省著作郎制
　　勅侍御史内供奉刘师老郭行余等曩者刘悟以全齐之地斩叛来献惟帝念功始以鈇钺棨防纛青旗命悟建行台于郑滑得置军司马以下官属妙选贤彦以司谟猷师老行余皆以天子命为悟僚介防悟迁领他镇尔等实来握兰怀芸皆授清秩出入甄异又何加焉师老可尚书右司郎中行余可守秘书省著作郎余如故
　　杨嗣复权知尚书兵部郎中制
　　勅吏部郎中杨嗣复官天下之文武重事也兵部郎中二员一在侍从不居外省旁求其一颇甚难之而执事者皆曰近以文章词赋之士为名辈由此者坐至公卿闲达宪章用是稀少而吏曹郎嗣复州里秀异议论宏博宜其以所长自多然而操剸吏事细大无遗用副简求允谓宜称尔其试守兹任为予简稽苟能修明旋议超陟可权知兵部郎中余如故
　　郑涵授尚书考功郎中冯宿刑部郎中制
　　勅二帝三王之所以仁声无穷绩用明而刑罚当也尚书郎专是两者畴将若予佥曰涵文无害可以彰善恶宿思无邪可以尽哀矜庶尹百吏之能否四海九州之性命用汝参断汝其戒之夫刻则害善放则利淫滞则不通流则自挠惟是四者时考之难亟则失情缓则留狱深则碍恕纵则生奸惟是四者时刑之难八者不乱然后可以有志于理矣朕所注意尔其尽心可
　　髙允恭授尚书户部郎中判度支案制
　　勅允恭书云明德慎罚明犹慎之况朕不德兹用省于有司之狱莫不伏念隠悼周知其情惟尔允恭告我祥刑罔不率协稽尔明効陟于地曹【允恭以刑部郎中陟户部】大比生齿之书仍掌析毫之牍戎车方驾物力未丰剖滞应期斯任不细推尔惟吝之意罔或失财用尔无害之文以惩刻下吝不欲过过则不终文不欲繁繁则不逮率是数者时维厥中可守尚书户部郎中判度支案散官勲如故
　　髙允恭授侍御史知杂事制
　　勅御史府不以一职名官葢总察羣司典掌众政副其丞者是选尤难而御史丞僧孺【时牛僧孺为御史中丞例得奏除御史】首以朝议郎守尚书户部郎中判度支案飞骑尉髙允恭闻于予曰允恭始以儒家子能文入官在监察御史时分务东台无所顾虑为刑部郎中能守训典复以人曹郎佐掌邦计悬石允厘挠而不烦简而不傲静专动直志行修明乞以台郎兼授宪简杂错之务一以咨之朕俞其言尔其自勉无俾僧孺狭于知人可以本官兼侍御史知杂事余如故
　　栢耆授尚书兵部员外郎制
　　勅守起居舍人赐绯鱼袋栢耆朕闻亟迁则彛伦斁滞赏则劳臣怠兼用两者谓之政经夫南宪右掖至于中台【耆先是由左拾遗守起居舍人今转兵部员外郎】我朝之极选也俾尔环岁之内周厯兹任岂无意焉元和中盗杀丞相疾伤议臣齐冀之间交以祸端相嫁耆自青谿窖中提转丸捭阖之书驰于诸镇【耆杖策淮西谒裴度愿得天子一节掉舌定河北度为言遣之】使承宗累年隔塞一朝豁然纳质献地克终于善承宗既没承元授事【徙义成节度使】耆又将朕教告命于承元万众无哗【时成徳军以赉钱不至举军諠议】一方底定此而不录将何以劝凡百多士无急病之心可守尚书兵部员外郎赐绯鱼袋






　　元氏长庆集巻四十六
　　钦定四库全书
　　元氏长庆集巻四十七
　　唐　元稹　撰
　　制诰
　　髙釴【音弋】可守起居郎依前充史馆修撰何士乂可尚书水部员外郎制
　　勅行而不息者时也乆而不可泯者书也微史氏吾其面墙于尧舜禹汤之事矣尚书郎亦有防计奏议之重非博达精究之才其可以充备兹选乎髙釴何士乂等富有文章优于行实捃拾匡益殆无阙遗前以东观择才因而命釴视其所以足见书词俾伺朕之起居遂编之于简牍不亦详且实耶而士乂亦以乆次当迁移补郎位允膺清秩无忘慎终釴可守起居郎依前充史馆修撰士乂可尚书水部员外郎余如故
　　班肃授尚书司封员外郎制
　　勅朝议郎前坊州刺史赐绯鱼袋班肃驰竞之徒能于寒暑之际不以忧畏移其薄厚之道者鲜矣闻尔为祠部员外郎值吾黜奸之日游其门者莫不跧窜奔迸惧罹其身唯尔安分不渝进退有素【皇甫镈贬崖州肃以尝僚独饯于野】搢绅之论有以多之复尔中台以厚吾俗勉慎其始无轻所从可行尚书司封员外郎余如故
　　独孤朗可尚书都官员外郎韦瓘可守右补阙同充史馆修撰制
　　勅殿中侍御史充史馆修撰独孤朗左拾遗韦瓘汝等皆冠圆冠曵方屦以儒服事朕朕甚伟之朗能彰善瘅恶属词可观瓘尝旅进廷争极言无隠求所以补朕过失从而记之而又书丞相巳下百执事举措以为来代法非尔而谁是用命尔递迁谏列次补外郎窜定阙文裁成义类此仲尼春秋之职业也尔等自谓何如哉其可上下心手于爱恶是非乎朗可尚书都官员外郎依前史馆修撰瓘可守右补阙充史馆修撰余如故
　　范季睦授尚书仓部员外郎制
　　勅权知仓部员外郎判度支案范季睦野有饿殍不知发狗彘食人之食不知检此经常之失政也而况于戎车未息飞挽犹勤新熟之时岂宜无备乃诏执事聿求其才乘我有秋大实仓廪佥曰季睦副予虚怀汝其往哉予用训汝夫亷贾五之不争之谓也出纳必吝有司之常也贰上下之价则茫昧者受弊杂苦良之货则豪右者受嬴惟一惟公乃罔不同惟平惟实乃罔不吉尔其戒之无替朕命可尚书仓部员外郎依前判度支案充京西京北籴使余如故
　　杨汝士等授右补阙制
　　勅朕闻衮职有阙仲山甫补之葢所以节宣天子之嗜欲而弥缝其不及也我国家设司谏署以神明其耳目凡在兹选实难其人监察御史杨汝士等文擅菁华言无枝叶更佐大府为时闻人是用置尔于左右前后拾遗补阙苟言之而不用时予之不明或抑之而不言惟尔之不恪方我倾听之始命尔司聪之荣各懋厥诚无悼后悔可依前件
　　唐庆可守万年县令制
　　勅朝议郎守尚书比部郎中赐绯鱼袋唐庆辇毂之下豪黠僄轻扰之则狱市不容缓之则囊槖相聚是以前代惟京令得与御史丞分进道路以其捕逐之急也执事言尔庆束池卤生息倍称布露饴散于篱落之间而盗贼终不敢近推是为理真吾所求之剧令也无或畏避以艰惸嫠可守万年县令余如故【饴盐散盐见周礼】
　　裴注等可侍御史制
　　勅诸道盐铁转运东都留后兼侍御史裴注等法者古今所公共也一日去之则百职尽坠是以秦汉以降御史府莫不用刚果劲正之士以维持纪纲季代而还埋轮破柱之徒絶不复出朕甚异焉去岁以来比命御史丞为宰相葢欲慰荐人之不敢为也尔等或以吏最或以文学当僧孺【时僧孺为御史中丞】慎简之初遇朝廷渇用之日又安可回惑顾虑于豪黠而姑以揖让歩趋之际为塞职乎可依前件
　　李珝起复仍前监察御史制
　　勅前监察御史里行李珝比制多以详练法理者行于御史府或满岁即真或不时署位亦试可之义也以尔珝文学周敏操行端方执丧有闻俯以就制复尔故秩勉修乃诚可行监察御史
　　王永可守太常博士制
　　勅前东都留守推官将仕郎兼监察御史王永朕明年有事于南郊谒清宫朝太庙繁文缛礼予心懵然虽旧章具存而每事思问求可以教诸生习仪于朝廷者有司以永来上永其勉慎所职无令观听者有云可守太常博士
　　李从易可守宗正丞制
　　勅朝议郎京兆府士曹参军李从易昔刘氏子孙在属籍者十余万我唐光有天下二百余年伯仲叔季幼子童孙可胜道哉第其贤能以次序昭穆皆吾宗寺之职也凡在选任每难其人以尔天属谨良修明吏理检身好学有儒者法仪宗长以闻朕不敢议承上莅下无忘敬恭可守宗正寺丞
　　卢均等三人授通事舍人制
　　勅守门下省符宝郎赐绯鱼袋卢均等辨色而朝百辟辑瑞以防万方正错立族谈之仪宣注意登庸之命锵锵济济进退以时名为侍臣以赞导吾左右者通事舍人之任也今郊丘有日事务方殷尔等各茂声光副朕兹选宜膺宠命无废国容可依前件
　　顔岘可守右赞善大夫制
　　勅安邑解县两池防盐巡官监察御史里行顔岘古者公卿之子代为公卿所以贵贵也况贤者之后死政之孤宁系班资以碍升奬惟尔岘尝与从父太师深犯蜂虿毒螫之下太师没焉尔之不回幸而能脱终超逆地来谒奉天【鲁公防希烈军中希烈逼使上疏雪巳鲁公不从乃诈遣兄子岘与从吏数辈继请德宗不报】列圣念功访求太师之后有司昧蔽不以尔闻今朕将建东朝深思赞谕异时使朕爱子知忠孝之道如尔岘吾何患焉可守太子右赞善大夫余如故
　　荆浦授左清道率府率制
　　勅奉天定难功臣壮武将军行右清道率府率上柱国赐紫金鱼袋左龙武军宿衞荆浦等初朕宅忧西朝只受丕训尔或执擕金吾清道前马或操总戈防立陛周庐星拱翼舒谁何不若乃诏超陟因及序常用报有劳且升乆次各其职无弃厥司可
　　王惠超等授左清道率府率制
　　勅奉天定难功臣壮武将军守右内率府率充左街副使上柱国王惠超等率侍衞以导从吾于黄麾左右者皆东朝之勤吏也乘我出震之忧逢时作解之庆咸当序进式示加恩并列周防宜勤夙夜可依前件


　　元氏长庆集巻四十七
　　钦定四库全书
　　元氏长庆集巻四十八
　　唐　元稹　撰
　　制诰
　　崔礼可郑州刺史制
　　勅朕读诗至于羔裘缁衣之章未尝不三复沉吟葢明有国善善之功且思舍命不渝之君子也春秋时郑多良士是以师子大叔之政而羣盗之气潜消闻頴考叔之言而孝子之心不匮山川在地日月在天今古虽殊人存政举文林郎守相州刺史兼御史中丞赐紫金鱼袋崔礼操心尚气余力有文感慨风云号为奇士【传称其磊落有大志通兵略】累更大郡备有休声予闻则多未校其实侍中正以课来上书为第一不有升陟何以奬能得于信臣予用丕允郊圻宻迩美恶日闻尔其歌鸡鸣以自勤稽风雨以守度与我共理副其所知可使持节郑州刺史余如故
　　元佑可洋州刺史制
　　勅朝散大夫守京兆尹上骑都尉元佑风俗之薄厚由长吏之所尚也闻尔佑以甲乙科为校书郎甚有名誉前朝以先臣不幸为黜而自晦其身者十余年何其为已之多也自歴朝序仁声益彰不杂风尘徽猷遂逺洋州近郡美恶足以流京师将以慈惠祥和之道长理之此吾有望于尔矣可使持节洋州刺史
　　袁重光可雅州刺史李践方可大理寺丞制
　　勅卢国郡贯平江带卭峡关西南蛮经纬之地也大理寺专狱犴视刑书我国家生人之司命也任非其才为患不细前鄜坊丹延等州观察判官侍御史内供奉赐绯鱼袋袁重光佐观风于鄜畤闻有能名前湖南都团练判官兼监察御史李践方参练卒于湘中号为柔顺宜当慈惠之选且尽哀敬之心姑务胜残无或枉挠伫尔布政叶予好生重光可使持节雅州刺史散官勲赐如故践方可大理寺丞
　　齐煚可饶州刺史王堪可沣州刺史制
　　勅尚书刑部郎中齐煚岳州刺史王堪等江之西饶为沃野沣亦旁荆之剧郡而鄱阳有镕银撷茗之利俗用僄轻政无刑威盗贼多有沅湘间沉怨抑激有屈原遗风吏无亷平人用愁苦惟尔煚洎堪等皆践台阁亟厯名部号为良能俾分两地之忧伫听二天之谚煚可使持节饶州刺史堪可使持节沣州刺史余如故
　　元藇等可余杭等州刺史制
　　勅饶州刺史元藇等自天子至于侯甸男邦大小之势不同子育黎元其揆一也是以郎官出宰百里牧守入为三公此所以前代称理古也近俗偷末倒置是非省寺以地望自髙郡县以势卑自劣盘牙不解稂莠不除比比有之患由此起今余杭钟离新安顺政三有财用一隣戎狄将有所授每难其人以藇之理课甄明以度之奏议详允以亮之学古从政以公逵之守道立身佥命为邦庶可胜残而去杀矣敬奉诏条用慰防独可
　　韩察等可明通等州刺史制
　　勅朕子育黎民懔乎惧一物之不至将我德泽流布于逺迩者其惟良二千石乎前京兆府富平县令韩察等久于吏职皆着能名昔尝奉诏条风声尚在或厯居郊甸惠养有方命汝临人勿违其俗夫明近于海懦则奸生通迩于巴急则吏扰沔当津防滞则人怨推是三者引而伸之然后可以忧人之忧矣尔其勉之
　　韦行立可处州刺史制
　　勅守卫尉少卿袭邢国公韦行立闻尔贵游之子也出入省寺二十余年终无尤违斯亦鲜矣江南诸郡户籍非少皆有赋入之难尔为吾徃理缙云以宣朕化无虐惸独俾伤惠和可使持节处州刺史
　　王进岌可冀州刺史制
　　勅元从奉天定难功臣行右羽林军大将军兼御史大夫王进岌冀方陶尧之所理也其俗质强有古人遗风兵兴已来习为奋武之地非勇毅仁隐之者不能兼牧其甿以尔战伐居多班资已重副朕兹选必有可观夫理乱绳唯缓之龚遂之政也忠信可以服暴强仲尼之言也率是两者以临其人吾无忧于千里之内矣式兼亚相周贲外台可开府仪同三司使持节行冀州刺史兼御史大夫充本州团练守捉使功臣勲封如故
　　论倚可忻州刺史制
　　勅前使持节守忻州刺史赐紫金鱼袋论倚日者议镇之劳例皆甄奬有吏姚泌早闻其勤因以泌为忻州刺史防泌隐恶彰败不终其任司空度上言前刺史倚忻人懐之复换他守人用不协遂仍命尔以复于忻勉居旧邦勿替前効可使持节忻州刺史
　　王元琬可银州刺史制
　　勅夏绥银等州节度观察使检校太子詹事王元琬河朔之间丰有水草尔能当事多以畜扰为事吏二千石已上不能拊循竞致侵削难其踦角齿毛之异亷者半价而买贪者豪夺其良困于诛求起为盗贼朕甚患焉近以戎臣祐【李祐】旁领四郡奉宣诏条祜以元琬佥曰公干乞为圁【鱼巾切】阴罔或不臧贻祐之耻可使持节都督银州刺史充本州押蕃落使余如故
　　陈諌可循州刺史制
　　勅封州刺史陈諌倜傥好奇之士常患于不慎所从负累于俗过而能改人其舍诸【諌为王叔文之党故云】以尔諌敏于儒学志于政经自理临封寻彰美化分忧是切满歳宜迁始求循吏之才以抚逺方之俗尔其树徳朕不记瑕可使持节循州刺史
　　万憬皓可端州刺史制
　　勅前顺州刺史赐紫金鱼袋万憬皓赦所以宥不幸也尔为郡守无违诏条而以疾罢去非不幸欤今朕还尔符印俾临髙要之人守吾宪章则有辟可使持节端州刺史余如故
　　赵真长等加官制
　　勅臣藩洎逢吉尚书于陵所请剑南西川节度判官某官赵真长等皆以文学政事得参公选观其列状尉荐甚勤人各有知朕无不可矧以羊祜之风流尽在文翁之学校复兴咨尔真长等无替令猷勉当毗赞淮河之师旅近息荆江之赋入素殷咨尔应等无瘝厥官以扰生聚各扬乃职用副朕怀真长可行某官依前充职应可某官充户部廵官勾当河南河东等道两税余如故王沂可河南府永宁县令范传规可陜州安邑县令制
　　勅前汴宋亳頴等州观察推官殿中侍御史内供奉赐绯鱼袋王沂前宣武军节度推官监察御史里行范规等比制诸侯吏府罢则归之有司以叙常秩近或不时以闻谬异前诏朕申明之以复故典而去嵗司徒【韩】以沂等入觐因献其能越在后庚之前且宠上台之请命汝好爵时予加恩勉字邦畿无虐黎献沂可河南府永宁县令传规可陜州安邑县令余如故
　　吉旼可守京兆府渭南县令制
　　勅前河南府登封县令吉旼畿邦之宰任得其人葢有以乂我黎庶足以张吾京师也自辇毂在镐瀍洛务轻长令之善康东人者徃徃移内史今京兆尹季同【许季同】以旼有干蛊之称流闻于西遂陈换县之求无替字人之术可守京兆府渭南县令
　　骆怡等复职制
　　勅前江州司马员外同正员骆怡等一而去其人则改行自新之徒蔑由进矣况吏议不一负累多门原渉不必终于亷夫而周处卒为名士此亦曰曩时之明验也尔等受谴既久省宥斯频各励日新以期天秩并复资品宜乎慎终可依前件
　　裴温等兼监察御史里行充清海军节度参谋制
　　勅前洛阳县尉裴温等南极北向户北至于桂林旁带邕容分置征镇而南海尤居剧地旧制輙得临莅诸管参酌庶务兹惟郡僚温等受知于人为报不易勤尽检白可以无瑕可依前件
　　韩克从可守太子通事舍人制
　　勅前河中府参军韩克从闻尔之齿长矣而犹趋驰冉冉其何以堪今命尔为东朝舍人以司赞引岂独加之恩奬抑亦示其优容宜勤厥官以服休命可守太子通事舍人余如故
　　崔方实可试太子詹事制
　　勅容州兵马使试殿中侍御史崔方实蛮蜑之间有黄贼者跧窜窟穴代为侵攘南人患之为日固久而公素【容管经畧使严公素】破其酋长大获俘囚檄奏以闻朕实嘉尚是用锡其使者金币器服而又试为崇班俾耀逺人以劝来効可试太子詹事余如故
　　李归仙兼镇州右司马制
　　勅成德军节度衙前马歩都知兵马使检校右散骑常侍使持节澶州刺史兼御史大夫充本州防御使李归仙去歳成德换帅之际人皆効忠惟尔职在辕门位兼符竹功实居最议当甄升而正以牧长亲人遥领非便司武故事兼可理戎并仍帖秩之荣式遂上台之请可检校右散骑常侍兼镇州右司马替元阙兼御史大夫余如故
　　齐煦等可县令制
　　勅齐煦等今一邑之长古一国之君也刑罚纲纪约略受制于朝廷大扺休戚与夺之间葢一专于令长矣然而天下至大百吏至众吾安能以一耳一目观听其短长煦等皆奉诏条为人求瘼慰荐于尔岂某等皆欺予各勉厥诚以臻于理煦可华州郑县令讽可越州剡县令
　　韦珩等可京兆府美原等县令制
　　勅韦珩等昔先王灾肆赦则殊死巳降无不宥免而受贿枉法者独不在数常常罪之以此防吏吏犹有豪夺于人者朕甚悯焉日者覃怀有过籍之赋使吾百姓无聊生于下非珩等为吾发觉则吾终不得闻东人之疾苦矣今美原蓝田皆吾甸内之邑尔其为吾养理生息以惠困穷使天下长人之吏知朕用亷激贪之意焉珩可守美原令鄂可蓝田令
　　裴誗等可充河南节度判官制
　　勅守京兆府醴泉县令裴誗等昔窦宪以元舅出征大开幕府以致贤彦是以铭燕然备勲籍用参画也尔等佐钊斯任不细苟或无状其思有尤
　　蔡少卿兼监察御史制
　　勅容管经畧左押衙兵马使蔡少卿蛮之有黄贼者东南人之虺蜮也经畧臣公素隳硩【他厯切】妖巢收复故地俾尔以如和县等捷书来上道路悠逺其勤可嘉宠以宪官用光戎秩
　　李立则可检校虞部员外郎知盐铁东都留后制
　　勅李立则国有移用之职曰转运使每歳置货贿于京师其大都要邑之中则委吏以专留事瀍洛之间葢其一也而栁公绰言尔强白干举吏难其伦乞以台省官假借恩荣俾专剧务勉服所职无忘谨亷
　　常元亮等权知桥陵制
　　勅常元亮等大宗正言尔等或亲或能备识其行诚尽才办可以修奉园陵吾先帝之衣冠所在夙夜思念哀敬不忘尔其尽恭以朂诸吏
　　杜载可监察御史制
　　勅杜载西旅违言侵坑县道虽有备无患而予心惕然惟尔载奉捷潜奏乗驿以奔吉语亟来人用胥悦念敺攘之畧诚在将军奬飞驰之劳宜加宪秩归语尔帅无忘乃庸
　　崔蔇等可检校都官员外郎兼侍御史制
　　勅崔蔇等自元和以来有大勲烈于天下先帝赉予以保衡者唯司空度度亦齐栗祗畏不自满大慎简其属毗于厥政惟蔇及洙咸在兹选是用辍我糺察副其勤求惟尔敬旧佐藩服効诚于长议以序迁峩峩铁冠皛皛银印受之以任其乐所从














　　元氏长庆集巻四十八
　　钦定四库全书
　　元氏长庆集巻四十九
　　唐　元稹　撰
　　制诰
　　范传式可河南府夀安县令制
　　勑范传式御史府多以法律见征苟覆视之不明于薄责而何逭传式在先朝时尝为监察御史会孙革以廐牧竞田之狱来上朝廷意其未具复命传式理之不能精求尽以前却使岐人众来告我职尔之由湏示薄惩用明失实嗟乎长人之吏信在言前当革非心无因故态过而不改寜罔后艰
　　王炅等升秩制
　　勑王炅等乃祖乃父勤劳邦家佐吾先臣相国捍患摧凶世为勲籍故吾闻成徳诸将心犹悚然尔等初丧元戎能以众整送迎新旧之际不无夙夜之劳言念功庸宜升秩序荣以宪署命之崇班特示加恩匪用彞典
　　髙端等授官制
　　勑高端等周官岁终则稽其医事以制其食斯亦赏劳之意也尔等皆执艺术待诏公车和六饮六膳以会其时察五色五声以知其变朕尝因苦口必念沃心每思药石之臣咸聴肺肝之语凡百多士无以美疢爱予因尔厥官用警有位
　　李昆可权知滑州司马兼监察御史制
　　勑李昆日者王承元以成徳丧师之状来告尔实将之能使承元之意上通朝廷之泽下究昆有力焉将议奬劳是宜加秩郡丞宪吏用表兼荣
　　刘颇可河中府河西县令制
　　勑刘颇朕以自鄜而北夷夏杂居号为难理乃诏执事求才以绥怀控压之者皆曰颇在玆选且言其伐蔡之役常参谋于怀汝之师部分弛张允协军政遂命试领银州郡事众庶宁附边人宜之连帅以闻议请甄奬河西近边择吏惟精勿吝牛刀为我烹割
　　王迪贬永州司马制
　　勑王迪为吏不亷受贿六十余万据其赃罪合寘重条言者以为伐蔡之时防其家属适遭蜂虿并为鲸鲵尚念尔于玆当从末减议迁郡佐无忘悛心可守永州司马员外置同正员仍所在驿发遣
　　王悦等可昭武校尉行左千牛备身制
　　勑执千牛刀以侍奉吾左右者命子弟之选也庄宪皇后侄王悦等或勲戚防余或公卿贵佩觹有趋跄之美释褐参侍从之荣勉奉我朝廷之仪敬顺尔父兄之教
　　崔适等可翊麾校尉守左千牛备身制
　　勑三品子崔适等左右备身在吾旒扆之侧非贵游子弟之可亲信者不在选中尔等阀阅甚崇教诲斯至事我犹事父畏法犹畏师勿惰勿佻以期无诲斯可与成人并行于朝廷矣
　　姚文夀可冠军大将军右监门衞将军知内侍省事制
　　勑姚文夀出入中外备尝剧职静以自胜高而益谦先皇帝以其忠愿谨信知书有文每决务宫内付以宻命已事而复终无漏言朕方借良能夺其情礼起自哀疚命为监临和而有常威而不侮修身处众两得其宜忧服既除庸功可奬崇阶厚秩兼以命之无忘慎修用副毗倚
　　徐智岌可云麾将军右监门衞将军知内侍省事制
　　勑徐智岌邠之地后稷公刘之所理也俗饶稼穑土宜六优内扞郊圻外攘夷狄故吾特命礼乐诗书之上将俾为长城立监临戎亦慎玆选以尔自更事任巳着公方端介而不失人心谦和而能宣朕命宠以将军之号仍加内省之荣复职旧藩勉终前効
　　邵常政等可内侍省内谒者监制
　　勑天子有内诸臣所以参侍奉备传逹而将外诸臣之复也其或久更事任绩効甄眀者必择其良能而分命焉元从兴元朝议郎行内侍邵常政等或扈从于艰难之际或服勤着亷善之名宜序班资用优阶秩夫奠东司而临象教尔无忘于肃清将成命以察戎行尔无忘于畏慎正闱闼以亲宾客尔无忘于敬恭行是三者可以长守其禄位而不离于荣近矣各尔职称朕意焉
　　宋常春等可内侍省内仆局令制
　　勑近制选内臣之善于其职者监视诸镇盖所以将我腹心之命逹于爪牙之士也宣义郎行内侍宋常春等皆以谨信多才得参侍从更掌上府尤见吏能守官无毫髪之瑕励巳有氷霜之操迹其声实可备监临汝其往哉予用训尔夫处众莫若顺犯众则不安约身莫若亷奉身则不足推是两者引而伸之然后入可以近天子之光出可以防将军之旅矣罔或失坠以贻后艰勉当柱国之荣无忘立表之誓全寳可宣徳郎行内侍省宫闱局令员外置同正员常春可徴仕郎内侍省内仆局令员外置同正员
　　青州道渤海慎能至王侄大公则等授金吾将军放还蕃制
　　勑慎能至王侄大公则等洲东之国知义之道与华夏同风者尔辈是也冐越深阻和会于庭予嘉乃诚命以崇秩用奋威衞保尔恩荣无怠无违永作藩服
　　青州道渤海大定顺王侄大多英等授诸衞将军放还藩制
　　勑大定顺王侄大多英等我十有二衞将军以率其属皆匡备左右为吾近臣自非勲庸不以轻授以汝各贽琛賮劳于梯航俾耀逺人宜示恩宠归抚尔类知吾劝来
　　令狐楚等加阶制
　　门下朕闻君法天大臣体君命数名等威上下以两昔汉丞相金印紫绶黄扉黑轓亦所以异车服于百辟也今朕宰相阶级不称甚无谓焉既当行庆之恩宜用加崇之典守门下侍郎同中书门下平章事赐紫金鱼袋令狐楚端慎严恪夙夜在公按度悬衡守而不失守中书侍郎同中书门下平章事赐紫金鱼袋萧俛深敏敬恭寤寐思理伏蒲焚藁知无不为守中书侍郎同中书门下平章事赐紫金鱼袋文昌坦易坚白风雨有常推贤举能如恐不及咨汝三后弼予一人汝为股肱耳目以赉予予敷心腹肾肠以告汝汝其一乃志以奉上周乃惠以接下敬乃事以临官是三者孙叔敖尝用之于楚矣位愈高而士愈戴禄愈厚而人愈怀夫以朕之不敏不明尚克用济实赖吾二三臣朝夕之诲诗云无言不詶无徳不报爰因进等之诏用申交警之词各竭乃诚同防于道康天下平太阶而后越级之赐行焉玆谓叙常非以为报楚可太中大夫俛可朝议大夫文昌可中散大夫余各如故
　　萧俛等加勲制
　　某等越正月惟朕宪考集大命于朕躬宅忧昏逾罔克攸济惟尔俛屡赞大仪以诏予一人惟尔文昌作策度以道末命俾小子审训弗违时乃之休王功曰勲玆用报汝尚克纳诲毋忘协心铭于太常永作元辅
　　萧俛等加封爵制
　　门下列爵惟五所以褒有徳也朝议大夫守门下侍郎同中书门下平章事上骑都尉袭徐国公赐紫金鱼袋萧俛等外抚四夷内顺百度同徳比义以尧舜之道事予厥惟懋哉遂行益地之诏俛乃让封于弟亦协推恩开国承家永绥厥后惟克恭敬以和神人
　　李逢吉等加阶制
　　某官李逢吉是朕皇子时侍读也忠孝之训何尝忘之惟秘洎瓘寔惟藩臣克壮威猷用以垣翰杨造等祗事内外夙夜惟寅并沐前恩递升荣级上下有等式示彞章
　　李光顔加阶制
　　门下朕闻有天下者道徳仁义以为理城郭沟池以为固故曰不教人战是谓弃之有备无患可以应卒此先王敺攘戎狄保障黎元之大畧也五原居有夏灵庆之中当虵豕豺狼之突将搤咽喉之要爰命腹心之臣厥有成功宜膺茂典邠寜庆等州节度观察处置等使金紫光禄大夫捡校司空兼邠州刺史上柱国武威郡开国公李光顔气敌三军心师百行有卞庄之勇守之以仁有日防之诚济之以武叱咤则风云回合闲宴则罇俎周旋盖文武之令才真古今之良将是以淮蔡之役百胜功髙青齐之师一靣居最朕以萧关尚警马岭犹虞五饵之诈可羞百雉之城爰度先是属役每难其人惟尔良能果谐予愿程功而不于素讫事而不劳于人比命有司褒乃实力佥曰古诸侯勲徳优盛则就加特进以宠之我国家封植崇重有朝请一字以异之予嘉乃勤兼用两者兹谓上赏尔惟钦哉可特进余如故
　　王仲舒等加阶制
　　门下阶陛所以升堂奥也歴清贯者亦由是而登进焉国朝由散官而命为大夫者凡十一等以银青朝散为名者非我特制则不克授盖门戸有棨防之荣腰佩有緺之异也朝议郎守中书舍人王仲舒等或厯职清近代予格言或分命藩方宣我程品或县【悬同】车以请老或持节以临人或亲或能或劳或久皆承霈泽之庆宜当并命之荣凡尔四十有三人各服我休命并朝散大夫余如故
　　郭钊等转勲制
　　粤若十有二勲以驭亲贤以诏劳旧以稽秩序以行庆赐而刑部尚书兼司农卿郭钊实我元舅寅亮朕躬传师洎肇共司予言发书命倰贰教官长财善物证居环尹夜警昼巡堪致厥政时惟旧老高阳而下五十有六人分命内外祗勤于理越二月发大号于天下延宠庶官锡尔崇勲无替嘉命
　　武儒衡等加阶制
　　某乙等古人以朝散大夫为荣是以自矜于歌咏况今由是级者则服色骤加诚足贵矣儒衡等皆吾内外之臣并在贤能之选顷因庆泽第许崇阶朕不食言勉当嘉命
　　崔元略等加阶制
　　某官某乙阶之设二十有庸有事有叙有加用是四者以诏百吏由郾而上至于元略曰加曰叙进而下至于景曰事曰庸光我侍从之臣且优致政之老诏贤诏徳于是乎在堂奥益近尔其敬之
　　胡证等加阶制
　　门下宁逺将军兼左金吾衞大将军御史大夫充左街使赐紫金鱼袋胡证等近古赦天下则勲秩阶爵因縁而行亦欲与卿大夫同美利也尔等率其属部分义甚明皆吾劳臣是有恩奬益进荣级宜其允恭
　　诸使收淄青叙録将士等授官爵勲制
　　某等能执干戈讨定逋孽功懋懋赏厥惟旧哉分命庶官秩建五等次用于十有二勲式示等威盖以劳之小大为上下也
　　劒南西川节度使下将士史宪等叙勳制
　　门下劒南西川节度使下准制叙勲将士朝议大夫试太子家令上防军史宪等蜀形胜之地也南控蛮蜑西搤戎厉禁之劳实赖汝三千八百六十有六人之力使之必报并赐崇勳各懋乃诚朂率以敬
　　郑氏封才人制
　　勑古者天子设六宫以诏内理是以关睢乐得淑女忧在进贤将聴鸡鸣之诗岂惟鱼贯之序郑氏山东令族海内良家每师班女之文尝慕樊姬之徳桃姿焜燿兰行馨香爰用择才冀无伤善勉当选进之重无忘和平之心
　　七女封公主制
　　门下长女等抱子弄孙之荣贵贱之大情也朕以四海奉皇太后于南宫问安之时诸女侍侧螽斯之庆上慰慈顔鸤鸠之仁内怀均养虽秾华可尚出閤未期而汤沐先施分封有据宜加美号以表令仪
　　王承宗母吴氏封齐国太夫人制
　　勑古成徳军节度镇冀深赵等州观察处置等使金紫光禄大夫检校尚书左仆射赠侍中王承宗母燕国太夫人吴氏鲁文在手燕梦徴兰道以匡夫仁而训子教日防竭诚之操义必资忠戒陈婴自大之心明于处顺是以承宗辞代之际承元领务之初或辍哭以据床每形言于忧国人知趣向道实光明宜受进封之恩用表贯霜之节






　　元氏长庆集巻四十九
　　钦定四库全书
　　元氏长庆集巻五十
　　唐　元稹　撰
　　制诰
　　李愬妻韦氏封魏国夫人制
　　勑夫尊于朝妇贵于室由古道也安有邦君之妻而无汤沐之地乎凉国公李愬妻韦氏徳宗皇帝之外孙也筓年事愬克有令仪天防虽高犹执妇道持其门户使愬有姻族之和奉其苹蘩使愬有烝尝之洁愬当分阃之际终无内顾之忧者由此妇也今愬积行累功以致爵位六迁重镇【愬厯为隋唐邓山南东道鳯翔武宁昭义魏博六节度使】名列上台而韦氏犹限彛章未尝开国甚不称也因愬大名之邦式建小君之号可封魏国夫人
　　赠田正等父制
　　门下朕闻昔者明王之以孝理天下也莫不因严以教敬推类以明恩朕以渺身钦承大寳为亿兆人之君父奉十一圣之宗祧捧乌号知羣臣有良弓之思瞻彼苍念羣臣有所天之感是用仲月五日申命有司大锡追崇式彰余庆而魏博等州节度观察处置等使魏州大都督府长史田正亡父赠兵部尚书庭玠等教必以忠殁而不朽茂仲弓之徳而位屈当年副孔父之恭而福流来裔惟尔正为朕方叔以殿大邦惟尔夷简为朕河间【李夷简宗室宰相故云】以光宗籍惟尔度为朕吕望以司专征子有劳于王家父岂忘于锡命进以师长之赠加之保傅之尊咨尔三臣告是五庙永锡忠孝赉于邦家可依前件
　　赠乌重等父制
　　勑朕闻水积者不涸徳积者不穷肆我高祖武皇帝传序累圣逮予冲人嗣守朝廷之常不克是惧而侯甸藩服亦克用乂诚赖吾邦伯庶君之不坠吾祖宗之典也追念本始无忘尔先永锡追荣用章彞训检校司空使持节沧州刺史乌重亡父赠工部尚书承玭等根本粹茂源流浚发载诞颇牧降生申甫或并列藩方或常参鼎鼐承我制诏备陈孝思皆曰阅礼资忠实赖先臣之教欲报之徳愿言克从遂命褒崇以示幽显可依前件
　　赠韩愈等父制
　　勑国子祭酒韩愈父赠秘书少监仲卿等子生则射桑弧蓬矢以告四方三月孩而名之十年出就外傅孔子虽欲逺于鲤也而犹教之诗礼所以相承先而重后嗣也然而免水火之灾从师友之后服轩冕以为卿大夫者一族几何人惟尔愈雄文奥学秉笔者师之与某等各用所长列官朝右荣则至矣其父皆不及焉殁而有知能不望显于地下赠以崇秩慰其幽魂推吾永怀示用怛然于此可依前件
　　赠韦审规等父制
　　勑朕嗣立之二月五日在宥天下泽被幽显凡百执事延崇于先而守尚书左司郎中韦审规父大理卿渐等生有列爵殁有懿行徳积于身庆储于后嘉乃令子为吾望郎遂可有司之奏以锡先臣之命可依前件
　　赠田正等母制
　　门下检校司徒田正母赠韩国太夫人郑氏等诗云哀哀父母生我劬劳欲报之徳昊天罔极子欲养而亲不待之词也朕有臣正等皆社稷之臣也或寄重股肱或亲连肺腑而克忠于国克孝于家歌康公念母之诗感日防见图而泣朕方推广孝以阐大猷乃诏有司深惟赠典若曰幽魏并杨实镇之大既以命于勲贤齐晋清河惟号之美可用光于窀穸永锡尔类予何爱焉呜呼子为列岳之崇母用追封之礼亦可谓生荣死哀孝子事亲之终也惟尔钦哉无或失坠可依前件
　　追封孔戣等母制
　　勑颍考叔食羮而思遗其亲此孝子不违于一饭也而况于万石在前累茵在侧慰心不及非赠而何尚书吏部侍郎孔戣母赠扶风郡大君韦氏等柔以睦姻明于训子惟嫔之礼始自敬姜择邻之规优于孟母庆钟嗣子皆我荩臣只告有司丕序先烈锡以大邑逹其深诚庶无风树之嗟且壮秋霜之节可依前件
　　追封李逄吉等母制
　　勑孝子之于事亲也贫则有啜菽之欢仕则有捧檄之庆离则有陟屺之叹殁则有累茵之悲推而言之其揆一也不有追锡何以逹情检校吏部尚书使持节襄州刺史李逢吉母赠平阳郡太夫人王氏等皆朕公卿之母也或象感台阶生申及甫或气钟河岳非龚则黄出入恩荣羽仪中外苟无善训安得令人简想徽猷用封邑式光子道以盛母仪可依前件
　　追封李逊等母制
　　勑检校礼部尚书使持节许州刺史李逊母赠义封县太君崔氏等昔康公贵为诸侯而念母之词甚悲悲亲之不逮也曾参仕三釡而其心甚乐乐及于亲也今逊等有地千里有禄万钟颐指气使无不随顺所不足者其惟风树寒泉之思乎朕方推广孝岂吝加恩并封启邑之荣咸慰循陔之念可依前件
　　追封王潜母齐国大长公主制【潜父繇尚宗女永穆公主】
　　勑检校兵部尚书王潜母赠晋国大长公主于朕祖宗之姑姊妺也始以肃雍之徳下嫁于公侯淑问怡声礼无违者训其爱子有过严君不因恩泽以求郎每致忠贞而事主使勤贵富戒斁亷能郁为勲臣实资圣善徽猷尽在典礼宜加犹狭平阳之封式广营丘之地克宣朕命用慰潜心可赠齐国大长公主
　　追封王璠等母制
　　勑守起居舍人赐绯鱼袋王璠母赠成纪县太君李氏等古人云生愿为人兄欲奉养之日长也若此则及子之贵显亲之荣能几何人是以圣王因心以设教由是名追孝之礼生焉朕宅帝位思大孝乃诏执事追用疏封而璠等皆以讽赋语言得参侍从欲报之叹发乎肺肝追加啓土之荣用深罢社之痛可依前件
　　赠郑余庆太保制
　　勑朕闻仲尼殁而鲁公诔之栁庄死而衞灵请往夫以区区鲁衞而犹念贤臣頋徳也如是况朕小子获承祖宗实赖一二元老朝夕教诲以仪刑于四方天胡不仁遽尔殱夺而今而后谁其屛余故金紫光禄大夫检校司徒兼太子少师郑余庆始以衣冠礼乐行于山东余力文章遂成儒学出入清近盈五十年再任台衡【贞元十四年拜中书侍郎同平章事元和元年复以尚书左丞同平章事】屡分戎律【厯为山南西道鳯翔节度使】凡所剧职无不践更贵而能谦卑以自牧謇直行于台阁柔睦用于闺门受命有考父之恭待士有公孙之广焚书逸礼尽所口传古史旧章如因心匠朕方咨禀庶罔昏逾神将祝予痛悼何及乞言既阻赠典宜加追书保养之荣用彰明允之徳可依前件
　　赠赙王承宗制
　　勑天子之于百辟也公则有君臣之义私则有父子之恩生则有列爵以报功没则有加荣以锡命逺则罢朝以申悼近则幸第以临丧而况于代济勲庸时方委遇死而可作吾何爱焉故检校尚书右仆射王承宗海岱孕灵弓裘袭艺诗书礼乐禀训于祖先勇敢谟猷自生于诚腑逮居剧镇益辨长材每怀恋阙之诚遂行割地之効屡陈宻欵方俟来朝天不与年素志没地表章前上忠恳备存不以二子为忧且曰三军求帅承元继志雅有兄风雄藩既耀于连枝宠秩宜加于幽穸上台之首左辅之崇特越章用明加等忠魂尚在期尔有知可赠侍中仍令所司备礼册命赙布帛五百叚米粟三百石委度支逐便支送
　　赠赙裴行立制
　　勑秦郡守分土疆以牧人汉刺史乘轺车而按部兼是两者才惟艰哉而况于镇定逺荒经畧逋冦毗倚方切忽焉薨殂【为安南都防召还道卒】不有追崇曷彰悯悼故朝散大夫持节桂州刺史兼御史中丞裴行立积徳之门代济英哲班超奋笔志在功名郦寄秉心义先忠孝累更事任益见良能龚遂著称于潢池处黙去思于交趾遗风尚在锡命宜加宠以貂蝉赙之谷帛用光幽穸式慰营魂可赠左散骑常侍赙布帛三百叚米粟二百石仍委度支逐便支送
　　赠陈宪忠衡州刺史制
　　勑故元从奉天定难功臣栁州刺史陈宪忠在徳宗时执羁靮以从遂加戡难之名在宪宗时沐雨露之恩实被念功之诏朕敬承先志崇奬旧勲爰命有司用申常典生有熊当其轼殁有雁随其车可谓男子之哀荣矣可赠使持节衡州诸军事衡州刺史
　　赠楚继吾等刺史制
　　勑故容州本管经畧招讨左押衙兼行营中军兵马使检校太子詹事楚继吾故亷州古丘营镇将试殿中监衞本等比以荒服不防侵掠县道乃诏毅勇【蛮贼黄少卿自贞元以来数为冦害贞元十四年桂管观察使裴行立容管经畧使阳旻争请讨之上诏二管大发江湖兵会讨士卒瘴疠死者不可胜计安南乘之遂杀都护及官属部曲千余人继吾等想亦以此时遇害】为人殴攘而继吾等奋不顾身深入巢穴豺狼虽殪蜂虿误加方闻振臂之雄忽有归元之叹其帅具上其功伐请议褒崇言念云亡尤用悯悼不有异等孰以劝忠特追有土之荣用明死政之节继吾可赠使持节都督容州诸军事容州刺史本可赠使持节都督邕州诸军事邕州刺史
　　更赐于頔【音狄】諡制
　　昔羽父为无骇请諡于鲁侯而衞君亦自称公叔文子之迹则考行必在于有司赐諡或行于君命乆矣故致仕太子宾客燕国公于頔秖奉三朝【顺宪穆】横镇襄汉虽便宜从事难以法绳【頔为山南东道节度使慢上持下有专汉南意】而武毅立名实为威克来朝而后【宪宗立始入朝】亦既降心敬以事君明能知子朕以礼存锡命恩在展亲【宪宗女惠康公主下嫁頔次子季友】考以虑深通敏之文参用追悔前过之义深诏执事宜諡曰思【始太常諡頔曰厉后季友从穆宗猎苑中求改父諡会李愬亦为之请改赐今諡】
　　追封宋若华河南郡君制
　　勑司徒之妻有礼齐加石延乡之母有徳汉置封丘生既不渝没亦宜及故宋若华我徳宗孝文皇帝躬勤庶务寤寐以之乃命女子之知书可付信者省奏中宫而若华等伯姊季妹三英粲兮皆在选中参掌宥宻班妃裂素之咏谢氏散盐之章琤然玉音记在彤管先皇帝乙夜观书之际亦尝传窕徳象之篇于若华言念云亡礼宜加等特追封邑岂碍章可赠河南郡君授入朝奚大首领梅落悟孤等二十五人官阶制
　　勑某等各以贵宝会于明庭既饮食以劳之又爵秩以遣之式所以示怀柔于逺人也尔宜将我皇风慰彼黎献可依前件
　　授入朝契丹首领逹于只枕等二十九人果毅别将制
　　勑朕闻徳教加于四海则逺人斯届余徳不类而尔等寔来良用愧于厥衷是以置野庐以劳其勤委舌人以通其意始于郊迓还以礼成宠秩仍加厚意斯在被服冠冕无忘敬恭可各授
　　刘惠通授谒者监制
　　勑宣议郎内侍省宫闲局令赐绯鱼袋刘惠通愿吾爱之俾在左右将我宻命逹于四方去尽行人之词还致诸臣之复言必忠信事无尤违使朕不出戸而知三军之意者尔有力焉深念其勤将以为报阶秩兼进用示恩荣可依前件







　　元氏长庆集巻五十
　　钦定四库全书
　　元氏长庆集巻五十一
　　唐　元稹　撰
　　序
　　白氏长庆集序
　　白氏长庆集者太原人白居易之所作居易字乐天乐天始言试指之无二字能不误【具乐天与予书】始既言读书勤敏与他儿异五六岁识声韵十五志诗赋二十七举进士贞元末进士尚驰竞不尚文就中六籍尤摈落礼部侍郎高郢始用经艺为进退乐天一举擢上第明年抜萃甲科由是习相近逺求珠斩白蛇等赋及百道判新进士竞相传于京师矣会宪宗皇帝册召天下士乐天对诏称防又登甲科未几入翰林掌制诰比比上书言得失因为贺雨秦中吟等数十章指言天下事时人比之风骚焉予始与乐天同校秘书之名多以诗章相赠答会予谴掾江陵乐天犹在翰林寄予百韵律诗及杂体前后数十章是后各佐江通复相詶寄巴蜀江楚间洎长安中少年递相仿效竞作新词自谓为元和诗而乐天秦中吟贺雨讽谕等篇时人罕能知者然而二十年间禁省观寺邮候墙壁之上无不书王公妾妇牛童马走之口无不道至于缮冩模勒衒卖于市井或持之以交酒茗者处处皆是【杨越间多作书模勒乐天及予杂诗卖于市肆之中也】其甚者有至于盗窃名姓苟求自售杂乱间厠无可奈何予于平水市中【镜湖傍草市名】见村校诸童竞习诗召而问之皆对曰先生教我乐天微之诗固亦不知予之为微之也又云鸡林贾人求市颇切自云本国宰相每以百金换一篇其甚伪者宰相輙能辩别之自篇章以来未有如是流传之广者长庆四年乐天自杭州刺史以右庶子诏还予时刺会稽因得尽徴其文手自排缵成五十巻凡二千一百九十一首前辈多以前集中集为名予以为陛下明年秋当改元长庆讫于是因号曰白氏长庆集大凡人之文各有所长乐天之长可以为多矣夫以讽谕之诗长于激闲适之诗长于遣感伤之诗长于切五字律诗百言而上长于赡五字七字百言而下长于情赋賛箴戒之类长于当碑记叙事制诰长于实启表奏状长于直书檄词策剖判长于尽总而言之不亦多乎哉至于乐天之官族景行与予之交分浅深非叙文之要也故不书长庆四年冬十二月十日微之序
　　记
　　永福寺石壁法华经记
　　按沙门释惠皎自状其事云永福寺一名孤山寺在杭州钱塘湖心孤山上石壁法华经在寺之某所始以元和十二年严休复为刺史时惠皎萌厥心卒以长庆四年白居易为刺史时成厥事上下其石六尺有五寸短长其石五十七尺有六寸座周于下盖周于上堂周于石砌周于堂凡买工凿经六万九千二百有五十钱经之数经既讫又成二石为二碑其一碑凡输钱于经者由十而上皆得名于碑其输钱之贵者若杭州刺史吏部郎中严休复中书舍人杭州刺史白居易刑部郎中湖州刺史崔元亮刑部郎中睦州刺史韦文悟处州刺史韦行立衢州刺史张聿御史中丞苏州刺史李乂御史大夫越州刺史元稹右司郎中处州刺史陈岵九刺史之外搢绅之由杭者若宣慰使库部郎中知制诰贾餗以降无不附于经石之列必以输钱先后为次第不以贵贱老防多少为先后其一碑僧之徒思得声名人文其事以自广予始以长庆二年相先帝无状谴于同又明年徙会稽路出于杭杭民竞相观睹刺史白怪问之皆曰非欲观宰相盖欲观曩所闻之元白耳由是僧之徒误以予为名声人相与日夜攻刺史白乞予文予观僧之徒所以经于石文于碑盖欲相与为不朽计且欲自大其本术今夫碑既文经既石而又九诸侯相率贡钱于所事由近而言亦可谓来异宗而成不朽矣由逺而言则不知几万千岁而外地与天相轧隂与阳相荡火与风相射名与形相防则四海九州皆大空中一微尘耳又安知其朽与不朽哉然而羊叔子识枯树中旧环张僧繇世世为画师厯阳之气至今为城郭狗一叱而异世卒不可化锻之子学数息则易成此又性与物一相游而终不能两相忘矣又安知夫六万九千之文刻石永永因众性合成独不能为千万刼含藏之不朽耶由是思之则僧之徒得计矣至于佛书之妙奥僧当为予言不当为僧言况斯文止于纪石刻故不及讲贯其义云长庆四年四月十一日浙江东道都团练观察处置等使通议大夫使持节都督越州诸军事越州刺史兼御史大夫上柱国赐紫金鱼袋元稹记
　　翰林承旨学士记
　　旧制学士无得以承旨为名者应对顾问防会旅次班第以官为上下宪宗章武孝皇帝以永贞元年即大位始命郑公为承旨学士位在诸学士上居在东第一阁乘舆奉郊庙辄得乘厩马自浴殿由内朝以从鸡竿布大泽则丹鳯之西南隅外宾客进见于麟徳则止直禁中以俟大凡大诰令大废置丞相之宻画内外之宻奏上之所甚注意者莫不专对他人无得而防非自异也法不当言用是十七年间由郑至杜十一人而九防大政其不至者衞诏及门而返事适然也【禁省中备传其事】至于张则弄相印以俟其病间者久之卒不典命也巳若此则安可以昧陋不肖之稹继居九丞相二名卿之后乎俛仰瞻睹如遭大宾每自诲其心曰以若之不俊不明而又使欲恶欹曲攻于内且决事于冥冥之中无暴报効之言不忿行私易也然而隂潜之神必有记善恶之余者以君父之遇若如是而犹举枉措直可乎哉使若之心忽而为他人尽数若之所为而终不自愧斯可矣昔鲁共王余画先贤于屋壁以自警临我以十一贤之名氏岂直自警哉由是谨其迁授书于座隅长庆元年八月十日记
　　元氏长庆集巻五十一
　　钦定四库全书
　　元氏长庆集巻五十二
　　唐　元稹　撰
　　碑铭
　　沂国公魏博徳政碑
　　陛下以元年正月壬戌诏臣稹曰朕有臣正自魏入镇魏人思之因守臣愬状其徳政乞文尔司予言其文以付臣拜稽首退而奏书于陛下曰始安禄山以宗四十三年盗幽州兵刼击郡县逾关据京天下掉挠肃宗征之海内甫定而夹河五十余州或服或叛更立迭夺废置征伐朝觐赋入之宜皆自为意五纪四宗容受隠忍田承嗣始有魏博相衞贝澶之地承嗣卒以其地传兄子悦悦传绪绪传季安既而季安悍诞淫骄风勃蛊蠧发则喜杀左右渐及于骨肉往往顾妻子曰安用此由是内外惴悸妻元氏因人不忍移置他所余一月乃卒是岁先皇帝元和之七年八月也季安子怀谏始十余岁众袭故态名为副大使而家臣蒋士则逆虐用事士众不分服日夜相告曰田中丞兴博大孝敬于军谨亷读儒家书好言君臣事傥可依倚为将帅乎闻者皆踊跃一朝牙旗下众来捧附兴仆地不肯起众亦不肯去乃大言曰尔辈即欲用吾语能不杀副大使且许吾取天子恩泽洗汝痕秽使千万众知君臣父子之道从我乎皆曰诺遂杀蒋士则等十数人以兴知留后事移怀谏于外明年归之朝盖七年之十月四日也兴乃图六州之地域籍其人与三军之生齿自军司马巳下至于郡邑吏之废置尽献于先帝先帝诏兴以工部尚书长魏博相衞贝澶之地仍勑司封郎中知制诰裴度使于兴且以钱一百五十万缗赐其军曲赦管内使百姓一年勿复事问耆羸赈乏困改前政之不以法者魏之人相喜曰归天子乃如是耶兴又悉取魏之僭服异器人臣所不当为者斥去之先帝曰兴吾六州善心者田兴也使兴吾至正不亦可乎因名曰正先是魏诸宾犹仆役也将卒无畏避正始求副节度以下于朝至则迎迓承奉功虽勲将莫不乘者避谒者趋付授咨度始用宾礼先是诸将之外有权者莫不拘刼妻子以为固四方之来聘问者莫不防碍出入以为宻士吏工贾限其往来人多惧愁稀复会聚至是皆旷然矣魏之人又相喜曰人之生不当如是耶滑以水害闻于朝请移河于衞之四十里且役衞工三万余诏正议之皆曰坏吾地役吾人以利他邑古无有也正曰魏于滑信彼此矣朝廷何异焉不时兴工以教人让魏俗丕乂先帝多之以右仆射就加焉十三年又加司空以子布之会蔡有劳也是岁李师道烧河隂惊洛邑隂通元济诏正诛之明年破贼五万于东阿进收郓之阳谷距其城四十里营焉二月壬戌刘悟斩师道加司徒平章事复归于魏其年八月朝京师先帝待之有加焉乞留不获诏加侍中以遣之又明年陛下以成徳丧师诏正入焉初王武俊以战朱滔功得有赵地传子孙凡三十九年矣至承宗为卢从史李师道所诖误先皇帝征而赦之者再忧畏蹙恧不克来觐既而闻陛下天覆海深悉包悉受乃果自信将朝有时未行会病将殁以志付其弟承元听命于朝陛下语宰相曰正在魏吾何患焉即日内出五诏诏正为中书令节度于镇且诏父子皆为帅以大其威十一月甲寅成徳献状曰正自去魏魏人哭之镇人歌之奉宣诏条除去僭异犹魏政也且臣闻之徳之至者有二政之大者有三三政一曰仁为惠政二曰法为善政三曰谦为和政二徳一曰忠为令徳二曰孝为吉徳今正献魏博六州之地平淄青四代之冦入镇冀不测之泉可以为忠矣祖考食宗庙父子分土疆兄弟罗轩冕可以为孝矣始初山东键闭束防泳而游之歌而舞之可以为仁矣始初山东逼越废怠裁而制之举而用之可以为法矣始初山东傲狠侵取地以让之功以助之可以为谦矣谦法仁孝资之以忠不曰徳政谓之何哉臣请奉制以一百九十二字付守臣愬铭之石用申约束铭曰
　　帝命正予言是听理乱有数其道甚明乱则隠约理由乱生既理复乱生于翫轻唐受天命海内承平高祖太宗不荒不寜宗抑厄其否乃革四十三年奄有丕宅始视燕冦胡雏弄儿虽我宠重彼将胡为所细所忽忽焉而罹四后垂顾山东不夷逮我圣父殷忧俭克乘其淫骄乃伐乃殛尔视羣孽胡为而亡僭久而大顽昏暴狂尔亦自视胡为而昌忧畏逼侧永思悠长曩尔之无今尔之有既克而有在克而守惟尔惟我而今而后尔虽穹崇无忘辱诟我虽平宁无忘燕冦铭之戒之以永声臭
　　唐故开府仪同三司检校兵部尚书兼左骁衞上将军充大内皇城留守御史大夫上柱国南阳郡王赠某官碑文铭
　　南阳王姓张氏讳奉国本名子良以某年月日薨于家其子岌哭于其党曰唐制三品以上殁既葬碑于墓以文其行我父当得碑家且贫无以买其文卿大夫谁我肯哀者由是因其舅捧南阳王所受制诏凡八通厯抵卿大夫之为文者予与焉予故闻南阳王忠功每义之然其请明日子岌状其故闻官阀以告曰我南阳西鄂人我髙祖盈左武衞将军闲廐使我曾祖兰朝散大夫沙州别驾我祖景春朝请大夫太仆少卿我父南阳王太仆府君之第某子也少学读经史子至古今成败之言尤所穷究遂贯穿于神枢鬼藏之间而尽得擒纵弛张之术矣大歴末始以戎服事郭汾阳于邠建中中以骑五百讨希烈于蔡遭太夫人丧号呌请罢遂克终制仆射张建封以夀帅移于徐始以涡口三城授于我仆射殁而徐师乱子乘乱以自立王不忍讨以师二万归于润徳宗异之诏召至京授侍御史复职于浙西就加御史中丞又加国子祭酒是元和之元年也二年李锜叛王擒之以献加检校工部尚书兼右金吾衞将军御史大夫上柱国进封南阳郡王食实封一百五十户遂锡嘉名寻迁检校刑部尚书充振武麟胜等州节度营田观察处置等使复以刑部尚书兼左金吾衞将军御史大夫厯左龙武统军鸿胪卿就加检校兵部尚书转左骁衞上将军充大内皇城留守以疾薨夀八十三特诏赠某官我南阳郡夫人能氏祖元晧皇朝礼部尚书左金吾衞将军进国公岌与嵩南阳夫人之二子也嵩任某官岌以某官夺丧制葬以某年月日于某地岌不肖能言先将军之职官而不能知先将军之勲业矣乞为碑予按仆射张建封以贞元十六年薨于徐徐人立其子愔求命南阳王不义其所为以涡之众尽弃去由是泗濠之守皆据郡愔不能令卒帖徐由南阳王之断其臂也元和之二年润帅锜求觐京师既许之不克觐辱中贵人杀其臣寮以令下杨帅锷以叛告朝廷甚忧之初锜筦盐于润有年矣削虐暴狠其下甚畏之而库庾之藏以亿计润之师故南韩晋公之所教训弩劲劒利号为难当是时初定蜀兵始散物力未完加诛于锜甚难之宪宗皇帝不得巳下诛诏不浃日露章自润曰十月十二日锜就擒从乱者无遗余问其状则曰锜既叛以是月十一日命南阳王田少卿李奉仙率锐众以图池南阳王喜养士又能为逆顺言明日与二将誓所部回讨锜城守不敢出环其城是夕攻愈急锜众坏散缒于城下遂就擒自是南阳王勲名显于代性卑顺不伐在振武时以检俭同士卒劳苦居余官皆谨慎专至如不及在朝廷十余年似无功能者未尝图进取薨之日家甚贫几无以葬其身天子怜之废视朝赙布帛给班劒鼓吹以葬之呜呼举三十年为言其间至将相者凡百数耳目相逺之后非其子孙能识其姓名者十不能一二焉若南阳王锜弃愔全徐完润自取爵位以贻不朽无几希矣碑于其墓不亦宜乎铭曰
　　在昔徐师知于南阳付授兵柄以俾为防徐丧其帅徐人恃强强以愔嗣不归其丧我欲尽殄愔亦与亡不忍自我焚其搆堂我或不去愔尽必猖断其右臂其能久长乃挈万众宾于隣疆愔果惴惴不假不狂逮及终殁全归其吭润锜待我不逾于行一日叛命肆其昏荒我乃遽取归之天王非不可杀示人不戕报愔以惠报锜以常称示厚薄俾之相当克勇克义不伐不铭于墓石以永无彊










　　元氏长庆集巻五十二
　　钦定四库全书
　　元氏长庆集巻五十三
　　唐　元稹　撰
　　碑铭
　　唐故越州刺史兼御史中丞浙江东道观察等使赠左散骑常侍河东薛公神道碑文铭
　　天下万族言多大冠冕人物者凡八姓薛其一也自晋安西将军懿避冦汾隂后世子孙遂与裴氏栁氏为河东三着姓近世诸薛羣从伯季死丧犹相功缞者数十人迭居中外要秩皆邠州刺史寳之二世三世孙公讳戎字元夫父曰湖州长史赠刑部尚书同母曰赠某郡太夫人陆氏尚书景融女祖曰河南县令赠给事中缣河南于邠州为季子刑部五男乂终郎丹终宾客拥终御史公实刑部府君第某子今尚书兵部侍郎集贤殿学士放于公为季弟公初不乐为吏徒以家世多贵富门户当有持之者会两弟相继举进士皆中选公自喜遂入阳羡山年四十余不出李衡为刺史能以礼下公及衡观察江西求公为幕中宾公许衡衡迁复为观察使齐映乞自佐映卒湖南观察使李巽遽辟之未几福建观察使栁冕奏署书下诏公判冕观察府中事累迁殿中侍御史冕俾公摄行泉州刺史事时贞元中宠重方镇方镇喜自用不用朝廷法公在郡用朝廷法不用冕所自用者冕恶之先是宧者薛盈珍谮马总为泉州别驾冕谕公陷总总无罪公不忍陷冕怒并囚之值冕病俱得脱公由总以义闻冕卒阎济美代冕使福建复请公副团练事始受五品服济美使浙东公亦随副之转侍御史给事中穆质有直气爱公称于朝因拜尚书刑部员外郎改河南令王师出征以中贵人防诸将州府吏迎迓舘谷畏不及持畚劚于道路者相接唯公境内按故道涂无所役且制阛阓无得授留守卒坏公制公命寘诸狱留守怒遣将率徒略出之公不与卒致留守诸市人皆赖之迁衢州刺史到所部视前刺史所为皆便俗公忻然无所改不周月而政就移刺湖州其最患人者荻塘河水潴淤逼塞不能负舟公濬之百余里改刺常州不累月遽刺越州仍以御史中丞观察团练浙东西所部郡皆禁酒官自为垆以酒禁坐死者每岁不知数而产生祠祀之家受酒于官皆醨伪滓坏不宜复进于柸棬者公即日奏罢之旧制包橘之贡取于人未三贡鬻者罪且死公命市贡之鬻者无所禁旬月之内越俗无余弊朝廷宜之积累岁不迁长庆元年以疾自去九月庚申薨于苏州之私第始生岁丁亥至是七十五年矣天子废视朝使使者赠赗赙祭临且以左散骑常侍追加焉十一月庚申洎夫人韦氏葬偃师河南府君之墓左公后娶李夫人亦又殁于夭子曰泝始九岁洽次之有女四人皆及其嫁公始以隠者心为吏不尚约束不求名誉人人便安尤恶苛杂为郡时有善归之所部县为镇时有善归之所部郡是以在郡在镇时无灼灼可惊人者然既去人思赋敛多饶裕而俭于用予视其库庾案牍盈羡无逋负予在中书时公既殁浙东使上公所羡之财贯缗积帛之数凡三十有九万则其去他郡也可知矣惜乎今之人善政者少公既不目称人亦莫能尽知公之所以理至于脱马总之祸抗居守之略弛酒禁市贡橘惠施于人而殁而盈羡皆予之适知者非公之不能有以多于此也性诚厚温重然而欢爱亲戚及为大官逺近多归之衣食婚嫁之外无余财一旦尽所有分遗亲戚曰吾病矣尔辈各为归去资亲戚故旧皆哭泣尽散去及公去越之日徒御不过数十人观者嗟叹多出涕公为河南令余以御史理东台自是熟公之所为又尝与公季弟放为南北曹侍郎公殁矣非我传信孰当传焉铭曰
　　婉婉邠州厥生九子子又生孙实大以祉祉延于公有浙之东仲氏临汝季氏南宫门户有赫有赫斯融我禄斯美我族斯丰朋旧亲戚羇离困穷无逺无迩有来斯雍公之丧矣族亦瘁止分散舟车各自乡里有今之季悲哀不已前年孟亡今年仲死抚视遗孤瞻望坟垒何以推之古今同此贻之斯文以永来祀
　　故中书令赠太尉沂国公墓志铭
　　长庆二年某月某日司礼氏持第一品幰弩巳下备衞椎钲鼔鸣铙箫笳笛前导我沂国公洎某国夫人某氏合于某县某乡某里某原先是沂国嗣子肇乞予铭墓石按沂国公姓田氏讳某字某平州卢龙人曾祖璟官至郑州别驾祖延恽官至安东都防府司马沂国既贵赠尚书右仆射父庭玠官至银青光禄大夫相州刺史中丞沂国既贵赠累至司空公本讳兴司空第某子防敏隽年十八为魏博衙前都知兵马使自是魏剧地剧职尽更之由太子宾客沂国公累加殿中御史侍御史中丞秘书监元和七年同节度副使步射之众皆焉魏帅季安卒子怀谏始十余岁恶辈树之不累月魏法大坏一旦万众相呌噪皆曰田中丞当为帅公曰叱叱止止众曰何谓也公曰尔辈牵制孺子犹一累吾焉能受尔辈即欲受吾使用我乎皆曰诺公曰孺子之家敢有辱者死擅杀人者死掠财者死天子未命敢有言吾麾节者死讫吾世敢有不从吾忠孝者死汝辈可乎皆曰可公乃状其事于先帝先帝大恱降工部尚书魏博相衞贝澶六州节度度支营田观察处置制刻节以授之而又赐缗钱赦死罪复租入公乃献地图编口籍修职贡上吏员凡魏之废置不关于有司者悉罢军司马已下皆请命于廷然后斩暴乱叙劳旧除僣异弛禁闭家家始以灯火相会聚亲戚吉凶通吊问出入无所诘魏之人老者闻见平时多出涕少者不知所以然百辟四方皆奉贺明年锡嘉名又明年加仆射十三年子布功于蔡加司空十四年帅师克东平加司徒平章宰相事八月朝京师乞侍从先帝付以山东加侍中实封以遣之十五年会上新即位成徳表帅上曰非吾勲贤莫可入者转中书令以往焉是日命子布节度河阳以张之公既入镇去就事法犹在魏魏之人相与立石乞文于陛下陛下诏臣稹为文以付之先是瀛之乐夀博野入于镇公乃奏归之长庆元年七月幽州乱公即日命将悉帅麾下集于境镇人初受制未惯用于王是月二十八日潜作乱公薨于师年至五十八天子震悼罢五日朝册赠太尉下诏徴天下兵且命子布脱缞绖总魏师以自报兵势未合布寃愤自杀遂罢讨三年镇人归其丧诏葬有加焉呜呼魏之法虐切疑忌诸将以才多死者公既故为刺史子又多才好读书识理乱形势孝友信义士众多附服官望巳重不宜免然而晦养谨慎不下二十年讫无祸用是建大勲更大镇模様声名施于后世身以忠殁子以孝殁累累在坟下者如公几何人公若千男若千女子布终魏博节度使子肇鳯翔府少尹子犨某将军子某某官子某某官女邵氏某氏妇近世勲将尤贵富者言李郭然而汾阳西平犹不得父子并世为节制公与子布同日登将坛诸子泊伯季緺金银被腰佩者十数人不亦多乎哉铭曰忠乎仁乎可以用于彼而不可用于此乎何魏人之不我以异而镇人之不与我为徒化苌而为血辨青旂于苇蒲感异物之先兆岂人力之能图送横之客歌薤露于嗟沂公今巳乎
　　唐故京兆府盩厔县尉元君墓志铭
　　唐盩厔县尉讳某字某姓元氏于有魏昭成皇帝为十四世孙曾曰尚食奉御某祖曰绵州长史赠太子宾客某父曰都官郎中岳州刺史某母曰某望阎夫人妻曰陇西李氏女子曰某曰某女曰某君始以防入仕四仕为盩厔尉丁太夫人忧遂不复仕享年五十五以疾殁于衢州元和十五年四月某日归祔于咸阳县之某乡某里君少孤力学通五经书善鼓琴能为五言七言近体诗事亲愉愉然终身不忘婴儿之慕奉兄恭恭然若童子之爱敬临弟侄妻子煦煦然穷年无愠厉居官以谨亷贞顺而仁爱寮友之悍诞鄙异者游于君则必怡然无自疑于我矣呜呼总是数者非古之所谓淑人君子欤不夀不逹命适然也是月二十一日犹子晦跪于予曰某日孤子震襄祔事请铭于季父由是铭铭曰或仁而夭或鄙而夀天乎不识人乎安究我之北原五世其墓子子孙孙前后左右殁有令人乃克来祔斯焉克终亦又何疚










　　元氏长庆集巻五十三
　　钦定四库全书
　　元氏长庆集巻五十四
　　唐　元稹　撰
　　碑铭
　　有唐赠太子少保崔公墓志铭
　　公讳倰字徳长以孝公【按唐书崔沔官太子宾客赠礼部尚书諡孝】为从祖父则其官族可知也沔弟涛官至大理少卿涛生仪甫官至大理丞赠刑部侍郎公即刑部之第某子母曰范阳卢氏赠本郡太君公再娶前夫人荥阳郑之尚女后夫人范阳卢国倚女封范阳郡君七女三男三女既嫁郑出也两男三女出于卢逞千牛乃明经迅挽郎公以长庆三年二月四日薨于洛阳时邕里夀至七十一年官至户部尚书赠太子少保阶至正议大夫勲至上柱国爵至安平县开国男紫服金鱼之赐其尚矣葬以某年十一月之某日于某地公始以太庙郎再任为东阳主簿刺史李衡一以自得衡迁湖南宾置之府罢授宣州録事参军观察使崔某状为南陵会南陵赋钱三万税输之户天地相逺不可等级由是岁累逋负人被鞭迫而又屠牛铸钱则杀吏卒莫敢遽止者公始至怗怗然无约束适有屠牛铸钱之徒败觉者尽窟穴诛之羣盗皆散走一旦命负担者三四人悉以米盐醯酱之具寘于担从十数辈直抵里中佛舍下因召集老艾十余人与之坐遍谓里中赋输之粗等者吾不复问贫富高下之大不相当亟言之不言罪且死不实罪亦死既言之皆笔于书然后取所负米盐醯酱饱所从而去又一里亦如之凡十数日尽得诸里所传书因为户输之籍有自十万钱而至于千百者有自千百钱而登于十万者卒事悬于门莫敢隠匿者是岁前逋负尽入焉宣使骇异之当去复留者凡七载歙州阙刺史府中宾皆愿去宣帅衍不遣去以公摄理之用能也累迁京兆府司録拜侍御史转膳部员外郎转运使官会朝廷始置两税使俾之听郡县授公检校膳部郎中襄州湖鄂之税皆莅焉且主转运留务于江陵公乃取一大吏劾其赃其余渺小不法者牒按之所莅皆震竦岁余计奏宪宗皇帝深嘉之靣命金紫加检校职方郎中移治留务于子仍兼淮浙宣建等两税使寻拜苏州刺史迁湖南都团练观察处置使兼御史中丞潭州刺史破坏豪黠除去冗费岁中廪藏皆羡溢宪宗驿召至京城擢拜户部侍郎判度支不累月会上新即位顿掌内外修奉景陵一日下诏移五镇幽州镇州赐钱皆亿万郊天地上徽名太和公主嫁可汗吐蕃请降使使者往返凡数辈幽州囚将帅镇州杀将帅食饟半天下兵自七月至十二月一出于有司则其供办之能可知也陛下特加工部尚书以偿之会鳯翔阙节度宰相奏名皆不可上曰得之矣明日出白麻书以公为检校礼部尚书兼鳯翔府尹御史大夫充鳯翔陇州节度观察处置使先是岐吴诸山多椽柱栋之材而薪炭粟刍之类京师借赖焉负气势者名为相市实出于官公则求者无所与由是负气势者相与皆怨恨又无可为毁乃言曰以崔之峭削亷隘好是非人士众不愿久为帅陛下一旦问宰相予虽心知其不然然亦惑于众口卒不能坚辨上意赖上仁圣不受谗乃以公为检校礼部尚书河南尹是后岐下诸将比比有来者予谓曰公于里闾间吾不复问矣军怨乎吏怨乎何为谤皆曰举其一二可知也凡军之怨怨不均也先是岐之军食于郡者同一斛食于省者盈一斛焉公乃岁以六十四万斛皆给盈由是言之怨乎哉吏之怨怨不厚也先是郑少师得其人上吏之俸有加焉然而后郑者辄以所加之俸管于库其小吏以下未尝获一钱公乃悉出所余命纠掾巳下均取之因着令曰自是加俸贮于尅府赏信易取也人人皆便之言者叹愤多出涕理河南不旬月家家自谓有崔尹卒吏无敢入其门识事者皆曰三五十年无是尹都者是岁七月抗疏言臣七十当致仕词意不可遏朝廷嘉之拜戸部尚书以遂志近世未有心胆既强声势方穏而能自引去者明年春暴疾薨于家予与公更相知善有年矣公气性刚方理家理身廉俭峻直颇有文章考公之所尚仁孝友爱内外死丧婚嫁之不能自持者莫不已任之尝以戸部侍郎为其兄乞换一散品致仕官天子怜其意特以太子谕徳与其兄至于亲戚僚友间无所阙由是议论不能饶借所无者而所无者亦以起畏避之为理尚严明勤于举察胥吏辈始皆难于公然而终卒无大过词色朗厉若不可支梧然而下于已者能以理决之无不即时换巳见此其所多也铭曰
　　勇怯声佞直特劲正根乎性抑厄病横耉夀景盛由乎命我以其劲齿与位并铭于子孙用我为镜
　　唐故中大夫尚书刑部侍郎上柱国陇西县开国男赠工部尚书李公墓志铭
　　按李发事魏为横野将军申国公十一世而生有唐绥州刺史明明生太子中允进徳进徳生昌明令珍玉珍玉生雅州别驾赠礼部尚书震公即尚书第三子讳建字杓直始以进士第二人试校秘书郎判容州招讨事复调为本官会徳宗皇帝选文学公被荐上问少信臣皆曰闻而不之面唯宰相郑珣瑜对曰臣为吏部侍郎时以文入官当校秘书者八其书则驰他人书建不驰故独得上嘉之使居翰林中就拜左拾遗会徳宗皇帝崩郓帅擅师于曹诏归之公不肯与姑息时王叔文恃幸异公意不随卒用公意郓果怗后一年司直给事府会朝廷以观察防御事授路恕治于鄜恕即日就公求自贰降拜六而后许诏赐五品服供奉殿中以贰焉会恕复取不宜为宾者公罢去归为殿中侍御史有诏天下俟三节来献先是襄帅均【裴均】献在邸亟相命俟节以献之公力争不可意作谬官诗寻为员外比部郎转兵部吏部始命由文由部而仕者岁得调编类条式以便观者罢成劳书凡成否之状急一月人皆便之迁本曹郎换兵部郎中知制诰丞相视草时微有窜益遂不复出乐为少京兆会仲兄尚书逊被口语【高霞寓与吴元济战败言为逊所挠下迁太子宾客更贬恩王傅】上疏明白出刺沣州入以亚太常于礼部中覈贡士用已鉴取文章选用多荐説者遂为礼部侍郎迁刑部权于吏部郎数月一夕无他恙而奄忽将尽举族环之请召呪妖巫揺首若不欲者寡嫂至敛衣若礼焉竟不克言而遂薨年五十八是岁长庆元年之二月二十有三日也上为之一日不视事以工部尚书追命之后四月祔先君于鳯翔府某县某乡某里实五月之二十有五日夫人渭源县君房氏容州济之女在太尉琯为犹孙生五男长曰讷始二十朴恪慤硕次第焉二女皆十年而下长于议论用体识为文章于朋友间好尽言然而未尝以胜负形喜愠进退之际几微不苟受官法与操行牢不夺亦未尝皎皎自辨性洁亷而沓贪有才者皆进之考行取友甚峻能铢两人伦而滔滔者莫见其厚薄终肯延荐人常为讳避其短善承受得丧故没身无诞叹之言没之日会上合百辟宴御史吏骤闻其丧闻者皆怛然爱惜无异词公始校秘书时与同省郎白居易元稹定死生分至是稹与白哭泣不自胜且相谓曰杓直常自言在江陵时无衣食赖伯兄造焦劳营为纵两弟游学不数年与仲兄逊举进士并世为公卿而伯兄先杓直殁今杓直复不以疾闻于许一旦发其丧其兄何如哉许信至果诲其犹子讷曰尔父有不朽行宜得知者铭吾悲挠不忍为尔其告若父之执子讷遂来告曰为志且铭铭曰
　　日出入安归今日之日是前日耶非君去此安之念君梦君兮是君耶非之死信冥冥兮安用铭此为死而尚可识兮鱼膏大夜安忍观此词




　　元氏长庆集巻五十四
　　钦定四库全书
　　元氏长庆集巻五十五
　　唐　元稹　撰
　　碑铭行状
　　唐故福建等州都团练观察处置等使中大夫使持节都督福州诸军事守福州刺史兼御史中丞上柱国赐紫金鱼袋赠左散骑常侍裴公墓志铭
　　公讳某字某河东闻喜其望也唐故长安县令讳安期赠左散骑常侍讳后巳赠工部尚书讳郜其父祖其曾也赠晋阳县太君王氏其母也故清河县君房氏其室也昭应县令稷防州刺史愻厔县令及其季也进士诲进士警其子也辛少穆李尧年阳观李及其壻也参军于彭尉于雒丞于湖城复尉于奉先主簿于太常録事于华户曹于京兆检校水部员外郎侍御史佐于襄令于醴泉检校库部员外郎侍御史兼中丞团练观察于福建其官也中大夫上柱国紫绶金鱼其阶其勲其赐也岁某月之某日癸夘某月之某日甲辰某月之某日其始其薨其葬也某县某乡某里之某原其墓也少好学家贫甘役劳于师雨则负诸弟以往卒能通开元礼书中甲科在湖城时杖刺史若初宠卒返致若初谢在华时会刺史故相郢将至旧法尽取行器于人公不取给官司所有粗陈之其他亷法不挠皆称是刺史郢卒以上下考训之初状请白京兆尹于陵由是奏为剧曹掾佐襄时新换帅公为新帅均驰抚其师会众卒将食旧帅宾公遏之不果食既而均至傲狠不用礼公去之在坊时岁旱廪库空少不数年皆羡溢在郑时朝廷有事淄蔡驴车粟刍一出于郑均次征役征人用不扰义成节度光顔将出师乞自副且专留事讫师还不絶粮饟义成换帅仍为副皆带刺史事理郑凡三年郑人宜便观察福建时逺俗佻剽食税重繁急则散去缓则偷苟持之五载不失所逮其就徴内外以才自许为剧职者皆开路不幸薨于杨天子闻之罢一日朝降使者赙粟帛仍以左散骑常侍追加焉予与公姻懿【公继室裴氏】相习熟及予来东自谓与公会于途晨涉淮而夕闻其讣其子诲雅知予有旧因请铭大凡公之行孝爱友顺显前人冬曹晋阳宠备幽穸而又勤尽让不为竞争官卑时多为官重者所与居重官人皆以经惯吏理为美谈不如是安能富贵其身哉铭曰
　　实而无文行则不振不有好辞安知令闻我有禄位荣于子孙亦又记志其期不泯
　　故金紫光禄大夫检校司徒兼太子少傅赠太保郑国公食邑三千户严公行状
　　曾祖方约皇利州司功参军赠太常少卿祖挹之皇徐州符离县尉
　　父丹皇殿中侍御史东川租庸盐铁青苖等使赠礼部尚书
　　某州某县某乡某里严某字某年七十七
　　公少好学始以大厯八年举进士礼部侍郎张谓妙选时彦在选中不数年补太子正字厯栎阳尉试为大理评事福州支使复以监察里行为宣歙观察判官转殿中兼侍御史充团副加检校著作郎赐章服入拜尚书刑部员外郎一年转太原少尹赐金紫寻加北都副留守兼御史中丞又加行军司马检校司封郎中特命为银青光禄大夫检校工部尚书河南节度支使营田观察处置等使兼太原尹御史大夫北都留守再命加检校尚书右仆射三命加金紫光禄大夫检校尚书左仆射扶风郡开国公食邑二千户四命加检校司空始特命至是凡九年朝京师真拜尚书右仆射依前检校寻以检校司空拜荆南节度观察支度等使兼江陵尹御史大夫进封郑国公食邑三千戸后累歳迁山南东道节度观察处置支度营田等使兼襄州刺史司空大夫皆如故就加淮西招抚使徴拜太子少保依前检校司空换检校司徒兼太子少保判光禄卿事复换太子少傅依前检校司徒疾告久之有司上言百日不视事当絶俸特诏有司无絶俸长庆二年五月二十七日薨于家上为一日不听朝诏赠太保出内帛以赠赙之恩有加也初贞元中宣歙观察使刘赞以公勤信精尽深所委异十年之间政无细大一以咨之及赞府除掌赞余务徳宗皇帝善公之所为是有刑曹之命且欲任用焉会太原节度使李説婴疾旷废遂命副助之其实将代説矣公事説愈谨待下愈谨及説薨而人人皆愿为帅徳宗皇帝因人焉元和初杨惠琳反于夏公上言曰陛下新即位惠琳不诛威去矣臣请偏师断其头优诏许之公乃秣刍以载于车烝粮以曝于日赍挽轻重人利百倍惠琳诛是有金紫大夫尚书左揆开国扶风之命焉明年贼辟刼蜀兵以叛诏公分师以会伐今司空光顔将往会公乃悉出帐下衞以骁果之柄以付之然后丰其资赏副以兼乘涉栈道者五千余骑人无徒步而进者马有羡力兵不劳困蜀人骇窜自我功为多役罢是有检校司空之命焉公之始帅太原也内外乘马不过千余匹三年皂而秣之者六千匹出之于野者以万数及命十不失一二焉尝大阅于并城东种落毕会旗帜满野周回数十里不絶时囬鹘梅緑将军来在会闻金鼓震伏其在江陵也蛮酋张伯靖杀长吏刼据辰锦诸州连九洞以自固诏公讨之公上言曰縁谿诸蛮狐鼠跧窜王师步趋不习嵌崄泝水行舟进寸退里昼不得战夜则掩覆攻实危道招可怀来臣今谨以便宜未宣讨诏先遣所部将李志烈赍书谕防俟其悛心不十余日伯靖果以黔六州之地乞降于公天子褒异一以委公公命志烈复徃伯靖遂以其下舒秀和等来就戮诏公皆署麾下将以抚之由是六州平而伯靖亦卒为我用荆俗不理室居架竹苫茅卑庳褊逼风旱摩戞熇然自火公乃陶瓦积材半入其直勉劝假借俾自为之数月之间防闬如化灾害减少人始歌之及朝廷有淮蔡之师乃命公为襄阳节度以招抚之既至再旬而王师济汉器械车徒皆若素具俸秩廪禄一以资军公之大槩推诚孚下善用人之所长故诛琳破辟柔伯靖秀和皆谈笑指麾而人人自输其効理身理家和易孝敬亲丧不自爱事兄嫂有过人者前后四显亲而先府君位尚书先夫人封虢国朋友姻戚泳游于徳宇者如归焉自始建府选将开幕壁于今才二十年矣目击为将相者逮不肖凡九人焉其余从公而同奉朝请者可知矣公之先自两汉至隋氏郡守列侯驸马御史郡丞将军刺史著作郎数百年冠冕不絶代若公之出入更践位与夀极其上无如也高祖协贞观中文皇征辽为海东运粮使洮州都督自髙祖至王考礼部府君为政皆严明无趋避初府君为松滋江陵令恃豪赖军目气势者比比皆杖杀邑人相与刻石歌咏之先是开元天寳间安之尉京剧挺之更右职破坏豪黠如神明至是挺之子武伯府君又著称有唐言剸断者先严氏焉自公始用儒素谦亷见推于早岁及为大官益自劳谨贵贵尊尊而哀贱下于已者虽走胥负卒防子童孙终不得闻辱诟之言而窥怠堕之容矣用是享年七十七仕五十年一为尚书三歴仆射六兼大夫五任司空再践司徒三居保傅阶崇金紫爵极国公荆幷襄皆天下重地也继为统帅者十有四年前后奏名刺率百辟以慰庆吉凶者凡八载然而褫免之诮不闻于耳忧悔之绪不萌于心非夫上取信于其君下取信于其友权近不疑于畏逼戎旅赖我以安全其孰能如此哉诗所谓终温且惠淑慎其身于实敢信备録闻诸有司谨状上尚书考功稹从赞无状孤负明恩天付郡符官未称责日夜忧畏岂暇为文无何太保公诸子以稹门吏之中恩顾偏厚且状官阀且讣日时愿布有司以旌懿行其间亲承讲贯子孙不得而闻者往往漏略恐他人纂撰益复脱遗感念曩怀遂书行实其所行事由荆而下皆所经见由荆而上莫非传信饰终定諡期在至公谨状元氏长庆集巻五十五
　　钦定四库全书
　　元氏长庆集巻五十六
　　唐　元稹　撰
　　碑铭
　　唐故使持节万州诸军事万州刺史赐绯鱼袋刘君墓志铭
　　岁长庆之癸夘五月日乙亥处士禄汾以予友保极丧讣于予且告保极遗意欲予志卒葬予哭泣受妻子宾友吊又哭泣退叙事保极讳颇姓刘氏汉燕王子孙之在其国者皆称昌平人后世有清夷军使拯为清夷军使时会侯希逸叛辽海侧近军郡守将皆弃走拯独不弃军军乱害及极朝廷忠之以平州刺史告其第平州生表里表里官至深州长史亦用忠战死于军长史生子骞子骞官至银青光禄大夫唐州刺史与周增等谋溃李希烈觉皆杀之君实唐州之长子希烈不忍其防养之麾下凡攻战必携去年十四五始读书希烈死得脱举进士文咏词调有古时人气候不肯学蹙蹙近一题者试一不中遂不复试复田于唐唐刺史愿得君为壻君不愿为刺史壻刺史怒暴租其田君乃大集里中诸老曰刺史谓田足以累我耶由是火其居出契书投火中尽畀诸老田弃去汝上读书赋诗厚自期待刺史陆长源器异之三十余试授秘书省校书郎复以协律郎从事于鄜元和初高崇文方下蜀宰相杜黄裳以君为大理评事画于军后为夀安主簿适乌重以怀汝之师来伐蔡请君为监察御史判怀汝营田事寻改节度判官赐章服是时贼始盛陈许怀汝之众怯怯未振举都统韩在大梁君乃请于乌曰青陵故城地髙要得之可以据贼矣公能使我于韩可以得乌使之韩一见竒之竟夕与语遂命陈许怀汝大梁之众据青陵尅日遂据之自是官军乃大振凡乌之战阵谋取案牍书奏之事皆咨之尝为乌启事京师宪宗皇帝语及阵法曰卿何以知战对曰臣固淮西之战者也读书余事耳遭太夫人丧服阕以从来所赋诗投宰相令狐楚楚屡吟赏于有文章者宰相段文昌在蜀时爱君之磊落善呼吸人遂相奏天子以君为殿中侍御史银州长史知刺史事先时银之长不命于朝数十年矣诸将摄理夺其马牛夷人苦益复叛逺君始受命指赢输之白四足者谓予曰君为我识之此马苟无死不复易矣至所治党项诸羌来会聚君告以忠信亷俭皆出涕无敢违告者岁余受代酋长拓抜建宗等七百余众遮拥不欲去君驰去之建宗等稍稍随至境果以赢输之白四足者归京师自外无余畜及君之殁诸羌之长不絶防寻授河西令侍中方在蒲得君喜甚因请自贰朝廷以水部员外郎兼侍御史充河中节度副使又岁余君所善元稹为宰相朝谓君曰君将展矣亟荐之稹竟不能用寻除万州刺史病于汝竟以长庆三年某月日卒所寓年若干以某月日某所君五男二女李氏妇洎处子皆女也统明既明越明坎明总明皆男也处士禄汾始终视其丧始君善交人凡气志豪健尚功名者多师之投分誓且死为牧长用慈俭闾里皆爱惜少为陆尚书长源李尚书元素郑司徒余庆杜司空黄裳所知羣公更处重位君亦不能遂所欲乌之知且委也事以丧废韩之器且荐也卒不获用命也巳予为监察御史时始与君更相许与为将相予果为相而不能毫髪加于君非命也予罪也抑不能专善善恶恶之柄耶不然何二世死忠之家既生如是之杰而卒不能成就之呜呼铭曰
　　气成郁噎必为风云有志不泄死当能神神固不昧故吾有云天子思我朋嫉我思虽我顇蹙我心不泯誓致尧舜封山侍巡恸告君墓报君知人
　　唐故工部员外郎杜君墓系铭【并序】
　　叙曰予读诗至杜子美而知小大之有所总萃焉始尧舜时君臣以歌相和是后诗人继作厯夏殷周千余年仲尼缉拾选拣其干预教化之尤者三百其余无闻焉骚人作而怨愤之态繁然犹去风雅日近尚相比拟秦汉以还采诗之官既废天下妖谣民讴歌颂讽赋曲度嬉戏之词亦随时间作逮至汉武赋栢梁而七言之体具苏子卿李少卿之徒尤工为五言虽句读【去声】文律各异雅郑之音亦杂而词意简逺指事言情自非有为而为则文不妄作建安之后天下文士遭罹兵战曹氏父子鞍马间为文往往横槊赋诗故其抑寃哀悲离之作尤极于古晋世风槩稍存宋齐之间教失根本士以简慢歙习舒徐相尚文章以风容色泽放旷精清为高盖吟写灵流连光景之文也意义格力无取焉陵迟至于梁陈淫艳刻饰佻巧小碎之词剧又宋齐之所不取也唐兴官学大振厯世之文能者互出而又沈宋之流硏练精切穏顺声势谓之为律诗由是而后文变之体极焉然而莫不好古者遗近务华者去实効齐梁则不逮于魏晋工乐府则力屈于五言律切则骨格不存闲暇则纎秾莫备至于子美盖所谓上薄风骚下该沈宋古傍苏李气夺曹刘掩顔谢之孤高杂徐庾之流丽尽得古今之体势而兼昔人之所独专矣使仲尼考鍜其旨要尚不知贵其多乎哉苟以为能所不能无可不可则诗人以来未有如子美者时山东人李白亦以竒文取称时人谓之李杜予观其壮浪纵恣摆去拘束摸写物象及乐府歌诗诚亦差【次也】肩于子美矣至若铺陈终始排比声韵大或千言次犹数百词气豪迈而风调清深属对律切而脱弃凡近则李尚不能厯其藩翰况堂奥乎予尝欲件拆其文体别相附与来者为之准特病嬾未就适子美之子子嗣业启子美之柩襄袝事于偃师次于荆雅知予爱言其大父为文拜予为志辞不可絶予因系其官阀而铭其卒云系曰
　　晋当阳成侯姓杜氏十世而生依艺令于巩依艺生审言审言善诗官至膳部员外郎审言生闲闲生甫闲为奉天令甫字子美天寳中献三大礼赋明皇竒之命宰相试文文善授甫曹属京师乱步谒行在拜左拾遗岁余以直言失官出为华州司功寻迁京兆事旋又弃去扁舟下荆楚间竟以寓卒旋殡岳阳享年五十九夫人农杨氏女父曰司农少卿怡四十九年而终嗣子曰宗武病不克殁命其子嗣业嗣业贫无以给丧收拾乞匄焦劳昼夜去子美殁后余四十年然后卒先人之志亦足为难矣铭曰
　　维元和之癸已粤某月某日之佳辰合窆我杜子美于首阳之前山呜呼千岁而下曰此文先生之古坟







　　元氏长庆集巻五十六
　　钦定四库全书
　　元氏长庆集巻五十七
　　唐　元稹　撰
　　碑铭
　　唐故朝议郎侍御史内供奉盐铁转运河隂留后河南元君墓志铭
　　有魏昭成皇帝十一代而生我隋朝兵部尚书府君讳某后五代而生我比部郎中舒王府长史府君讳某君即府君之第二子也讳某字度娶清河崔邻女生四子长曰易简荣阳尉次从简曲沃尉次行简太乐丞防简长女适刘中孚中孚早卒次婴疾室居次适苏京举进士次适李殊殊妻早夭君始以恒王参军附太学治春秋中授左清道府録事参军厯湖丞秩罢丁比部府君忧服阕调兴平长安万年尉丁荣阳太君忧服阕除万年丞迁监察御史知转运永丰院事殿中侍御史留务河隂加侍御史赐绯鱼袋元和十四年以疾去职九月二十六日殁于季弟虢州长史稹之官舍呜呼我尚书府君有大勲烈于周隋氏我比部府君积大学行搢绅间我诸父法尚严家极贫而事事于丧祭宾客虽帚除薪水不免于吾兄贞元初蝗且俭我先太君白府君货女奴以足食君泣曰太夫人专门户不宜乏使令取新妇氏媵婢以给货向是三十年养育八男女始元和中乃复奴婢之籍焉先府君丛集羣言裁成百叶书抄君惧不得授乃日一食以斋其心者一月先太君怜而请焉由是尽付其书是岁货婢足食之一日也日一粥而课冩千言三岁乃卒业先府君弃养之岁前累月而季父侍御史府君捐馆予伯兄由官阻于蔡叔季皆十年而下遗其家唯环堵之宫耳皆曰货是以襄二事可也君跪言于先太君曰斯宇也尚书府君受赐于隋氏乃今传七代矣敢有失守以贻太夫人忧死无以见先人于地下由是匍匐乞以终其丧自兴平长安万年尉俸不过三四万然奉顔色防礿祀备吉凶来宾客无遗焉均也巳虽游千里贸费毫厘未尝不疏之于书还启先太君下示仲叔季且曰尊夫人慈不我责不如是自束防不义矣其在于京邑专捕盗者八年破囊槖掘盘牙不可胜数莫不刑者不恳强者不暴其在河隂也朝廷有事于淄蔡累百万之费一出于是朝令朝具夕发夕至者周五星岁而后功成役罢凡主供馈之百一于君者皆以课迁唯君终不言赏赏亦不及呜呼君之生六十七年矣四十年事亲无一日之怠三十年养下无一词之倦抚诸弟无正色之训而亦不至于不恭教诸子无鞭笞之责而亦不至于不令以闲处剧而吏不忍欺以直立诚而忤不及物没之日三子不侍无一言之念知叔季之可以教侄也室空墙壁无一顾之忧知叔季之可以任丧祭也呜呼爱我者张仲知我者鲍叔予生几何惧不克报或不忘记之斯文铭曰
　　唐元和之己亥惟孟年十一月十六日仲月之良辰合我元君于咸阳县之洪渎川从先太君之后域而共閟于夫人崔之坟
　　唐故建州蒲城县尉元君墓志铭
　　君讳某字莫之有魏昭成皇帝十七世而生某官某君即某官之次子也少孤母曰渤海封夫人提捧教训不十四五其心卓然读书为文举进士每岁抵刺史以上求与计去且取衣食之资以供养意义渐闻于朋友间无何宗侄义方观察福建子防道逺自孤其行拜言勤求请君俱去太夫人曰吾有尔兄养足矣尔其遂行旋授建州浦城尉宗侄之心腹耳目之重以至闺门之令尽寄于君上下无怨诚且尽也又无何宗侄观察鄜坊君亦俱去心腹耳目之寄皆如初宗侄殁子公庆号骇迷谬无所据君自始至卒任持之公庆事公虽及喜愠不敢专元和中君封夫人丧痛毒哽咽结气膏肓既丧遂卒不散十五年八月二日终于京城南享年五十八公庆襄其事夫人濮阳吴氏贤善恭干生一女女亦惠和夭君前累月呜呼吴夫人可谓生人太苦矣予与君伯季之间十岁相得师学然诺出入宴游无不同也及逾三十年予亦窃位偷名官进不巳然而终无濡缕之力及于君君何足悲适自悲耳铭曰
　　维元和庚子十一月之四日禽交加六神没于嗟元君归此室










　　元氏长庆集巻五十七
　　钦定四库全书
　　元氏长庆集巻五十八
　　唐　元稹　撰
　　碑铭
　　夏阳县令陆翰妻河南元氏墓志铭
　　陆氏姊事父母以孝闻事姑如事母善伯以悌顺如事兄睦族以惠和煦下以慈爱四者谓之吉徳然而不夀也呜呼享年三十有一殁世于夏阳县之私第是唐之贞元二十五年十二月之初五日也冬十月十有四日于河南洛阳之清风郡平乐里之北邙原从祖姑兆上永贞之元年岁乙酉朔旦景申辰在巳酉须时顺也始祖有魏昭成皇帝后失国今称河南洛阳人焉六代祖讳严在周为内史大夫以谏在隋为兵部尚书昌平公中古君子曰忠之后必复降五世而生我皇考府君府君讳某以四教垂子孙孝先之俭次之学次之政成之当乾元广徳之间郡国多事由云阳昭应尉冯翊猗氏长迁于殿中侍御史或未环岁或未浃时而五命自天非夫公不来则人不苏公不迁则善不耸何是之速也董芳书奏议者凡八人其在比部郎中也宗人得罪有不察夫玉与珉类而不杂者屈我府君为虢州别驾累迁舒王府长史至则悬车息休宴如也尝着百叶书要以萃羣言秘牒一开则万巻皆废由是惧夫百氏之徒一归于我囿所不乐也故世莫得传焉徳业至矣不峻其位不流其化时哉时哉我外祖睦阳郑公讳济官族甲天下我太夫人圣善六姻咸重焉以悯黙罸婢仆佣保以庄励为鞭笞用至于儿稚不能夏楚而嗃嗃于他门肆我伯姊穆其严风柔以慈旨于人为克肖矣生十四年遂归于吴郡陆翰翰国朝左侍极兼宰相信之孙临汝令秘之元子魏出也魏之先文贞有匡君之大徳翰少孤事亲以至行立释褐太平主簿我姊由是而归之逮陆君之宰夏阳也事姑垂二十年矣姑爱之若慈母妇敬之若严君虽母兄之馈不授于姑则不至而况于私其财乎闺门之内未尝以往复之言闻婢仆而况于相色乎及太夫人之沈痼也夫人亦不利行有年矣然而药不尝于口则不进衣不出于手则不献冬之夜夏之日环侍其侧者二三岁衣不释体倦不形色曾不以巳之疾为瘉矣呜呼闵之养其亲也方于此何如吾不知也至于陆君之在疚也克哀敬以终养之旧疾暴加不数日而不作陆君縻职他县至则无及矣将诀之际子号女泣问其遗训则曰吾防也辞家报亲日短今则巳矣不见吾亲亲乎亲乎西望而絶痛夫孝于亲敬于姑顺于夫友于兄弟辞世之日母不获抚夫不及决兄不得临弟不得侍天乎淑善反以为罪乎二女曰燕曰迎两男师道峤夫人兄沂兄秬弟积弟稹或游逺或守官或归养皆不克会陆君先是职于使又不克董丧从父季真以二子襄事礼也后尊夫有命于小子稹曰吾大惧夫馨香之行莫炽于后尔其识之是用衔恤陨涕篆铭于圹铭曰
　　呜呼有唐陆氏孝夫人元氏之墓
　　唐左千牛韦佩母段氏墓志铭
　　唐少保赠仆射韦公防子左千牛佩母曰武威段氏故衢州司田防军岌之弟二女也其四代祖褒国公州都督赠辅国大将军生曾祖宣州长史讳珪生大父鄜州刺史讳怀本先是仆射裴夫人早世女抱子防思所以仁之者命主养之始长安令至于都留守持门户主婚嫁者殆十五岁当贵大之家处谦谦之势然而不怨不徳礼得其宜信难矣今仆射丧益不失非盛勲烈之后其孰能如此哉元和四年九月十九日暴疾终于履信第享年四十定其年十二月二日于河南县龙门乡之午桥村凡韦氏之族姻闻其丧莫不亲者悲疎者叹不亦善处其身哉故仆射诸子洎诸女皆服兄弟之母服而哀有加焉始予亡妻生不月而先夫人殁免水火之烖成习柔之用至于妆栉针组书诫琴瑟之事无遗训诚有以頼焉是以予妻之言于予曰离则思思则梦梦则悲疾则泣恋恋然予不知其异所亲矣决予之际切以始终于敬为托焉今日之志其终乎铭曰母以子贵贵必因人人本乎祖祖盛厥勲昔我稚室怀其仁仁莫之报没没而有云今复泯矣报之斯文
　　安氏志
　　予稚男荆母曰安氏字仙嫔卒于江陵之金隈乡庄敬坊沙桥外二里妪乐之地焉始辛夘岁予友致用悯予愁为予卜姓而授之四年矣供侍吾宾友主视吾巾栉无违命近岁婴疾秋方绵痼适予与信友约浙行不敢私废及还果不克见大都女子由人者也虽妻人之家常自不得舒释况不得为人之妻者则又闺袵不得专妬于其夫使令不得专命于其外礼仪不得以尊卑长防之序加于人疑似逼侧以居其身其常也况予贫性复事外不甚知其家之无苟视其头靣无蓬垢语言不以饥寒告斯巳矣今视其箧笥无盈余之帛无成袭之衣无帛里之衾予虽贫不使其若是可也彼不言而予不察以至于其生也不足如此而其死也大哀哉稚子荆方四岁望其能念母亦何时可成立则不能使不知其卒故为志且铭铭曰
　　复土之骨归天之魂亦既墓矣又何为文且曰有子异日庸知其无求墓之哀焉










　　元氏长庆集巻五十八
　　钦定四库全书
　　元氏长庆集巻五十九
　　唐　元稹　撰
　　祭文
　　告赠皇考皇妣文
　　嗣子稹等谨以常馔嘉蔬之奠敢昭告于皇考赠右散骑常侍皇妣赠荥阳郡太君今皇帝二月五日制书泽被幽显小子稹参奉班荣得用封赠越七月二十八日乃诏先夫人曰荥阳郡太君洎八月之九日复诏先府君曰右散骑常侍只命陨越哀号不逮追念顾复若亡生次惟积洎稹防遭闵凶积未成童稹生八岁防騃孩稚昧然无识遗有清白业无樵苏先夫人备极劳苦躬亲养育截长补败以御寒冻质价市米以给晡旦依倚舅族分张外姻奉祀免丧礼无遗者始从兄集得尉兴平然后衣服饮食之具粗有准而犹卑薄俭贫给不假足慈训备至不肖乃立积初一命稹始奉朝供养未遑奄尔遗弃亹罪不死重罗缨裳迁换因循遂阶荣位大有车马丰有俸秩书扇虽存旧老巳尽顾是所有将焉用之呜呼生我者父母享此者妻子勤顇者兄嫂优余者婢仆追孝不过于一奠荐宠不过于名哀哀劬劳亦又何报摧圯殒裂酸伤五情谨于先太君载诞之日只告赠典幷焚黄制以献号慕及痛肝心伏惟尚飨
　　告赠皇祖祖妣文
　　孝孙稹敢昭告于皇祖陈州南顿县丞赠尚书兵部员外郎府君祖妣赠晋昌县太君唐氏惟元统运尝宅区夏选谏贤善俾公彭城公实能徳延于后嗣降及兵部为隋巨人抑直声扶衞衰俗戸部绩绍传于魏州蕴郁懿粹族用繁昌始兵部赐第于靖安里下及天宝五世其居冕昪騈比罢列省寺一日秉朝政者凡十四五叔仲伯季姊妹诸姑洎友壻弥孙岁时与会集者百有余人冠冕之盛重于一时燕冦突来人士骇散防籍脧削绳用稀我曾我祖仍世不偶先尚书盛徳大业屈于郎署小子稹防幸余福据有方州今皇帝嗣位之初泽被幽显尚书府君洎荥阳郡太夫人当进封赠小子稹伏念先尚书尝以比部郎乞换追命朝列不许大孝莫申是用追述先志乞囘恩于祖父祖妣是岁八月十八日诏以兵部员外郎晋昌县太君来告第摧慕感咽五情伤殒谨以仲冬日至修奉常荐焚献制书昭告神几伏惟尚飨
　　告祀曾祖文
　　孝曾孙稹谨以清酌庶羞之奠敢昭告于曾祖岐州参军府君礼称礿禘蒸尝一岁用是四者而已唐制位五品皆庙祀庙祀亦以求吉日其余未庙祀者各奉家传疎数每异昔我先府君深惟孝思终已不怠每歳换正至涉佳辰覩儿孙宾游相会聚未尝无悲是用日至暨正旦仲夏之五日季秋之初九莫不修奉祠祀以逹事生之意焉逮小子稹冐华官荣当立庙以事先人于京师会值谴出未果修构宗子积牧民于金复不克以上牲陪祀每衣裘葛酸伤五情今谨依约庙则每岁以二至二分暨正旦与宗积彼此奉祀于治所始用变礼不敢不告伏惟尚飨
　　告畬三阳神文
　　维年月日通州司马稹用肴酒为州人告于畬三阳之神图籍镌载耆艾传述通之盛时戸四万室耕稼骈致谣讴涌溢防闬珠玉楼雉丹漆孝顺子孙亷能吏卒轩然神功坐受嘉栗政式不防人用不谧夺富挠豪轧穷役疾弱者逋播悍者愤怫饥馑因仍盗贼仓卒闾落焚燔城市剽拂人民遂空万不存一神居毁荡神气萧飋再完陋宫榻不容膝仅有鸡豭无复芬苾豺虎号噪糜鹿幽噎厉鬼瘅人贪吏殄物阛阓丘墟门户蒿荜神又何情受人祈乞呜呼罔天轴地罗星走日水火炎润原隰生出古不独加今不独屈化由人兴胡不为率我贰兹邑星岁三卒熟视民病饱闻政失自丧守后月环其七弊深力薄未暇纎悉都虚卢持先后排比附防风俗用纪律功不甚农虚不胜实乃劝州人大课芟铚人人自利若受鞭秩旋六十里功旬半毕呜呼教则人功理有隂隲农劝事时赏信罚必市无欺夺吏不侵轶非神敢烦在我有术雷蛰雨枯蒸顽曝郁引导百来呵厉四逸非我敢知有神之吉惟我惟神各恤其恤神永是邦我非常秩继我者谁为神斯栗尚飨
　　告畬竹山神文
　　稹闻天好平施而特累山岳许其嵩崇圣王亦视之公侯不惜牲币盖以其镇定区宇舒贮风云毓栌栋础洎百谷万货以资养于人也至于防翳荟罗恶木穴窟虺蜥虎豺迎碍呑噬以遂其高傲坚顽之势非天意也按通之载号神为名山川且迩邑屋而扶道途然而不砟不获不础不柱藂集防蠎蔽弊道路将五十年矣实人力之不足于山也非神之过今天子斩三叛之明年通民毕赋用其闲余夹津而南开山三十里为来年农种张本自十月季旬周甲癸而功半就郡司马元稹率属攸置酒肴以告于神曰通之邑居才二百室一旦为神翦翳秽戮豺狼幅员六十里之地亦足为用力于神神其戒哉敬用嘉祝祝曰为山输力为民丰食廪以万亿蟊贼以殛报用黍稷諡用正直播布不殖淫厉不息风雨不式猳糜不比俾民无得将他山是啬弃神之域为神之羞永永无极神其畏哉尚飨
　　报三阳神文
　　维年月日文林郎守通州司马权知州务元稹谨遣摄録事参军元叔则以清酒庶羞之奠以报于三阳神之灵越九月始践朔霖雨既旬式从荣典俾吏拜稽首祈三辰克霁于神神初飨若不逾祈幽妖灵虬不克庶负输获熟者赖神之仁仁必报式备报典不敢谖伏惟尚飨
　　祈雨九龙神文
　　稹始长庆二年夏六月相天子无状降居于同愁慙焦劳求念隠思有以报陛下莫大之恩涉岁于玆理用不效冬不时雪春不时雨越二月宿麦不滋耒耜不刺大惧玆岁患成于人以羞陛下之奬寄刻责罪悔罔识攸由凡天降庛厉必因于人岂予心之虚削孤独依倚气势耶将予刑之僭滥失所寃哀无告耶或予政之抑塞和令开泄闭藏耶举动云为罔不在我神怒天谴降灾于我身我不敢让今夫蠢蠢何罪物物何知使不肖者长理而灾害随至无乃天之降罚不得其所耶痛毒恻怛无所赴露惟龙司水于同同人神之谨斋戒沐浴叩首挥泪愿以小子稹为千万请命于龙龙其鉴之克三日雨我田畴其有以报不然灾于予身亦足以谢伏惟尚飨
　　报雨九龙神文
　　同州刺史元稹谨以清酌庶羞之奠敬祭于九龙之神是月己已刺史稹以二从事防受尘露百里诣龙为七邑民赴诉不雨予固慙恻言讫涕下亲为龙言龙意享若是夕而应庚午而降辛未而洽癸酉而饫甲戌而霁乙亥而报报典不渝龙祐宜永讫是嘉谷勿旱勿霪岁其有成无忘龙徳尚飨













　　元氏长庆集巻五十九
　　钦定四库全书
　　元氏长庆集巻六十
　　唐　元稹　撰
　　祭文
　　祭淮渎文
　　维元和九年岁次甲午十二月朔甲辰某日辰使谨遣某用少牢醴酒之奠昭祷于淮渎长源公之灵浩浩灵源滔滔不息流谦顺处润下表徳清辉可鉴浮秽不匿月映澄鲜霞明焕赩经界区夏左右万国百川委输万灵受职越海贡诚载舟竭力明哲用兴凶戾潜殛尔吴顽蔑然蟊贼鸱张蔡郊蚁聚淮侧丧父礼亏干君志愎天子命我涤除妖慝卒乘桓桓戈鋋嶷嶷电淬爪牙雷愤胸臆王心示怀士剪犹抑柔叛布衷取顺舍逆咨尔有神逮尔有极彼暴我仁彼枉我直归我者昌倍我者辟不斩祠祀不湮沟洫不殄渠魁不虐畏逼不进梯冲不耀矛防火灭燎原人归夀域然后洁神牛羊奉神黍稷告神有成谓神不惑尚飨
　　祭翰林白学士太夫人文
　　维元和六年七月某日文林郎守江陵府士曹参军元稹谨遣弟某侄男只酌捧馔敢昭告于白氏太夫人之灵呜呼分同伯仲古则拜亲既陪长防之列遂生骨肉之恩礼由情展情以义殷情至则尔岂独古人况稹早岁而孤资性疎愚既不得为逹识者所顾亦不愿与顺俗者同趋行过二十块然无徒及太夫人令子艺成学茂徳馨一举而搴芳兰署再举而振藻彤庭愚亦乘喧滥吹谬列茎英迹由情合言以心诚逺定死生之契期于日月可盟谊同金石爱等弟兄每均捧檄之禄迭庆循陔之荣用至于二门之童孺莫不逹广孝之深情逮稹谪居东洛泣血西归无天可告无地可依喘息将尽心魂已飞太夫人推济壑之念悯絶浆之迟问讯残疾告谕礼仪减防甘之直续盐酪之资寒温必服药饵必时虽白日屡化而深仁不衰天乎是感人乎讵知不幸余生苟活重戴冠缨再展升堂之拜旋为去国之行嗟泽畔之云几奄天祸之无名朋友讣告慰问纵横犹恍恍而期悮忽浪浪而泪盈处众悯黙入门屛营移疾于趋府之辰孰知潜恸视惟防女在侧无处言情行吟倚叹梦哭魂惊往往不寐晨钟坐听岂由礼而当尔盖感深之所萦呜呼仁之莫报哀不得申缅太夫人以犹在感今古之同尘呜呼哀哉太夫人族茂簮缨仁深圣善励诸子以学故大被择隣示诸子以正故寸葱方判保参不疑戒轲非浅仲则金銮之英季则蓬山之选岂非因地而徳所贵饬躬而显何昊天之不吊罔终惠于哲人既生贤与种徳何顦顇之相因见聚萤而肄业知织缕之尝勤犹将期于万石曾不待夫重茵呜呼哀哉谁非顾复我实酸辛疾有萌渐祸无因縁哀感行路况乃令子之交亲虽千词之稠曡终万恨之莫陈呜呼哀哉伏惟尚飨
　　祭礼部庾侍郎太夫人文
　　外孙女甥朝议郎守尚书祠部郎中知制诰元稹谨以清酌嘉蔬之奠敢昭告于庾氏太夫人扶风郡太君韦氏之灵赫赫韦门祁祁骞骞南山峻峙洛泽清源公卿委累贤彦騈繁金玉不耗芝兰有根厥生孟母徳盛教尊训下以顺睦族以姻犹子犹女惟弟惟昆至者处者终无间言他族之长岂无丰温自我均养人用不怨佛氏有云世火焚燔慧劒断网摩尼照惛淑心独得深入妙门呜呼良人早世素业空存教侃以义为轲避喧教自髫龀成于冠婚郁为重器瑚琏璵璠南北台省东西掖垣更践迭处以慰朝昏孝女视膳令妇执筓封燔茅社抱弄荃荪陔兰始茂隙驷俄奔神不可凭天何足论呜呼哀哉白日入地画翣罗轩烛燎宵烬铭旌晓翻望望逾阈迟迟改辕佳城故兆风树秋原哀子泣血行人断魂稹也防妇时惟外孙令姓异县谪任遐藩升堂不及执纼空敦伏读哀诔跪荐芳罇辞诀有礼凄怆无垠呜呼哀哉尚飨
　　祭亡妻韦氏文
　　呜呼叙官阀志徳行具哀词陈荐奠皆生者之事也于死者何有哉然而死者为不知也故圣人有无知之论呜呼死而有知岂夫人而不知予之心乎尚何言哉且曰人必有死死何足悲死且不悲则夀夭贵贱缞麻哭泣藐尔遗稚蹙然鳏夫皆死之末也又何悲焉况夫人之生也选甘而味借光而衣顺耳而声便心而使亲戚骄其意父兄可其求将二十年矣非女子之幸耶逮归于我始知贱贫食亦不饱衣亦不温然而不悔于色不戚于言他人以我为拙夫人以我为尊置生涯于濩落夫人以我为适道捐昼夜于朋宴夫人以我为狎贤隠于幸中之言呜呼成我者朋友恕我者夫人有夫如此其感也非夫人之仁耶呜呼歔欷恨亦有之始予为吏得禄甚微当日前之戚戚每相缓以前期纵斯言之可践奈夫人之巳而况防手于千里忽分形而独飞昔惨凄于少别今永逝与终离将何以解予怀之万恨故前此而言曰死犹不悲呜呼哀哉惟神尚飨
　　祭亡友文
　　呜呼英英君子汲汲仁义夀则道亨夭亦徳炽滔滔众人没没名利材不称官老不识事紫绶荣身黄髪垂穗徒掷天年窃耀名器石顽慧明亦有何贵君虽促龄实大其志呼吸风云摆落尘腻泥浕珠玉粪土名位瞪目凡流倾心俊异誉如不闻毁亦不忌不求近効直诣殊致圈槛豺狼笼御鹏骥壍山堙海呑呵喷渭岳立英髦粉碎庸媚徳我者煌煌虐我者惴惴赫赫其门其气念昔日之尽言此唯君之大意天不降年志亦没地我辈尤在尚可希冀故曰交本乎道道通乎类身没类存道则不坠信后图之未忘奈目前之歔欷昔江濆之送君每重宵而曡醉曾不易其津涯忽莫陈于丧次孀妇号呼哀提稚拜我者曩日之旧童示我者絶时之遗字埋万恨于深心洒终天之别泪呜呼哀哉尚飨元氏长庆集巻六十
　　钦定四库全书
　　元氏长庆集补遗目録
　　巻一
　　诗
　　赋
　　巻二
　　啓
　　表
　　议
　　巻三
　　判
　　巻四
　　制
　　巻五
　　制
　　巻六
　　鸎鸎传














　　元氏长庆集补遗目録
　　钦定四库全书
　　元氏长庆集补遗卷一
　　唐　元稹　撰
　　诗
　　酬张秘书因寄马赠诗
　　丞相功高厌武名牵将战马寄儒生四蹄荀距藏虽尽六尺须头见尚惊减粟偷儿憎未饱骑驴诗客骂先行劝君还却司空着莫遣衙参傍子城
　　春游【此一篇乃白乐天所书钱穆父在越摸刻于蓬莱阁下今亡矣】
　　酒户年年减山行渐渐难欲终心懒慢转恐兴阑散镜水波犹冷稽峯雪尚残不能辜物色乍可怯春寒逺目伤千里新年思万端无人知此意闲凭小栏干
　　梦游春词三十六韵【乐天集云七十韵是今尽缺其半矣】
　　昔君梦游春梦游何所遇梦入深洞中果遂平生趣清泠浅漫谿画舫兰篙渡过尽万株桃盘旋竹林路长廊抱小楼门牖相回互楼下杂花丛丛边绕鸳鹭池光漾彩霞晓日初明煦未敢上阶行频移曲池步乌龙不作声碧玉曾相慕渐到帘幙闲徘徊意犹惧闲窥东西阁竒玩参差布格子碧油糊驼钩紫金镀逡巡日渐髙影向人将寤鹦鹉饥乱鸣娇娃睡犹怒帘开侍儿起见我遥相谕铺设绣红茵施张钿妆具濳褰翡翠帷瞥见珊瑚树不见花貌人空惊香若雾回身夜合偏敛态晨霞聚睡脸桃破风汗妆莲委露丛梳百叶髻金蹙重台屦纰輭钿头裙玲珑合欢袴鲜妍脂粉薄闇淡衣裳故最是红牡丹雨来春欲莫梦魂良易惊灵境难久寓夜夜望天河无由重防泝结念心所期返如禅顿悟觉来八九年不向花回顾杂洽两京春喧阗众禽防我到看花时但作怀仙句浮生转经厯道性尤坚固近作梦仙诗亦知劳肺腑一梦何足云良时自婚娶当年二纪初嘉节三星度朝蕣玉佩迎髙松女萝附韦门正全盛出入多欢裕
　　古艳诗二首【即传所谓立缀春词二首是也】
　　春来频到宋家东垂袖开怀待好风莺藏栁闇无人语惟有墙花满树红
　　深院无人草树光娇莺不语趁隂藏等闲防水流花片流出门前赚阮郎
　　古决絶词三首
　　乍可为天上牵牛织女星不愿为庭前红槿枝七月七日一相见故心终不移那能朝开莫飞去一任东西南北吹分不两相守恨不两相思对靣且如此背靣当何如春风撩乱伯劳语况是此时抛去时握手苦相问竟不言后期君情既决絶妾意亦参差借如死生别安得长苦悲
　　噫春氷之将泮何予怀之独结有美一人于焉旷絶一日不见比一日于三年况三年之旷别水得风兮小而巳波笋在苞兮髙不见节矧桃李之当春竞众人之攀折我自顾悠悠而若云又安能保君皑皑之若雪感破镜之分明覩泪痕之余血幸他人之既不我先又安能使他人之终不我夺已焉哉织女别黄姑一年一度暂相见彼此隔河何事无
　　夜夜相抱眠幽怀尚沈结那堪一年事长遣一宵説但感久相思何暇暂相悦虹桥薄夜成龙驾侵晨列生憎野鹤性迟回死恨天鸡识时节曙色渐曈曈华星欲明灭一去又一年一年何时彻有此迢递期不知生死别天公隔是妒相怜何不便教相决絶
　　离思诗五首
　　自爱残妆晓镜中环钗谩篸緑云丛须臾日射胭脂颊一朶红酥旋欲融
　　山泉散漫绕堦流万树桃花映小楼闲读道书慵未起水晶帘下看梳头
　　红罗着压逐时新杏子花纱嫩麴尘第一莫嫌才地弱些些纰缦最宜人
　　曾经沧海难为水除郤巫山不是云取次花丛嬾回顾半縁修道半縁君
　　寻常百种花齐发偏摘梨花与白人今日江头两三树可怜枝叶度残春
　　杂忆诗五首
　　今年寒食月无光夜色才侵巳上牀忆得双文通内里玉栊深处闇闻香
　　花笼微月竹笼烟百尺丝绳拂地悬忆得双文人静后潜教桃叶送秋迁
　　寒轻夜浅绕回廊不辨花丛闇辨香忆得双文胧月下小楼前后捉迷藏
　　山榴似火叶相兼亚拂低墙半拂檐忆得双文独披掩满头花草倚新帘
　　春氷消尽碧波湖漾影残霞似有无忆得双文衫子里钿头云映褪红酥
　　莺莺诗
　　殷红浅碧旧衣裳取次梳头闇淡妆夜合带烟笼晓日牡丹经雨泣残阳依稀似笑还非笑彷佛闻香不是香频动横波娇不语等闲教见小儿郎
　　春晓
　　半欲天明半未明醉闻花气睡闻莺儿撼起钟声动二十年前晓寺情
　　赠双文
　　艳极翻含态怜多转自娇有时还自笑闲坐更无聊晓月行看堕春酥见欲销何因肯垂手不敢望回腰
　　赋
　　大合乐赋【以王者之政备于乐声为韵】
　　乐者制也所以道天和全人性故作之以崇徳审之以知政王者敬其事而阐其道顺其时而行其令逮夫季春戒期乃命有司且曰羣萌逹矣播乐安之重以国经不可阙躬理必以时订【一作将】齐度于节奏被选乐于声诗撰乃吉日总于乐师是用资于诲尔亦无忝于命防由是司仪办等庶工守位备管之声陈匏竹之器柷敔逦迤而就列簨簴嶙峋而居次克展礼容而告乐备天子于是率九卿暨三事必防心而有待俾陪扈而斯致既亲覩于宫悬又何假以庭试若乃曲度是并不可殚名杂以韶頀闲以英茎追宣尼之前闻是能忘味念师乙之旧説各辨遗声考彼废兴存乎清浊安以乐且知治世之音哀以思不杂异方之乐类飞声于垂仁等润物于流渥足使魏文侯之卧聴已悟前非吴季子之备观难施先觉既尽美矣又何加乎谅从律而罔惑将克谐而不渝必在听和知其乐也泄泄是惟反朴变其风也于于具举不患乎声希统同宁贵于和寡奚必响钧天之灵贶而有殊焉想洞庭之异音更思古者诚夫天祚我皇恩厯遐昌掩邃古之嘉乐轶三代之盛王窃贺声明之巨丽敢联雅颂之遗章
　　箫韶九成赋【以曲终九成百兽皆舞为韵】
　　圣人顺天道防人欲布和以调其性宣乐以察其俗气将道志五声发以成文化尽欢心百兽率而叶曲茫茫大空乐生其中声随化感律与天通交四气之薄畅贯三光乎昭融将君子以审乐故先王以省风致同和于天地谅难究其始终惟乐之广于何不有包隂阳兮不集不散降神灵兮或六或九故季札聆音而感深宣尼忘味于耳盈昭覆帱兮煦妪召游泳以飞走演自窅防发于性情将不动而为动自无声而有声五者通三我则贯三才而作阳数有九我则至九变而成不然者何以调大中何以继光宅作终乐于数四厯君子之凡百其声转融其道弥赫大哉至乐于以洪覆收之而合乎希夷张之而散乎宇宙感八神与地只格灵禽与仁兽扇风化而以攒则雍煕之可就大韶命曲大章同济既和且乐亦孔之皆且箫为器之所细鳯为王之所怀若惉懘之音感清净之化乖则歌巳而于狂客孰来仪于克谐恭惟我君配天作主命工典乐考法师古浃声教之汪濊合尧禹之规矩士有闻韶嘉于蕴道撃壤希乎可取同鸟兽之归仁承徳音而率舞
　　闻韶赋【以宣父在齐三月忘味为韵】
　　韶则尽美听何可忘况至徳之斯过聆竒音之孔天纵多能信以嘉乎撃拊神资博学知具美于典章用而不匮乐亦无荒若充乎四门之术不离乎数仞之墙验则足徴用之可贵圣者妙而合道志者仰而自慰悦五音而四直孰谓其聋致六府之和平自忘于味省风而八风叶畅观徳而九徳昭宣季子慙游于鲁地穆公徒响于钧天曷若观率【一作于】舞聆薰变态罔巳周流自然可以深骨髓而期富夀岂徒资视听而娱圣贤至若清磬虚除朱疎越鼗鼓以之迭奏笙镛于焉闲发以感隂阳于宇宙耀光明于日月自表虞徳之不衰岂效文王之既没是知武也未善濩也有慙钧化归于二八让徳明乎再三所以其道不穷厥监斯在验率舞于百兽想同和于四海如其乐正非关自衞而来傥俟风移有栘从周而改愔愔不极杳杳乍迷俄将复矣抑又兮梦周公而不见想圣徳而思齐闻斯行诸厥不逾矩感心骇目是何其覩悠然而徃三叹如在夫寥天涤尔而施万籁已吟于九土讵忘味于三月谅永怀于千古幸赋韶乐之遗音美哉尼父













　　元氏长庆集补遗巻一
　　钦定四库全书
　　元氏长庆集补遗巻二
　　唐　元稹　撰
　　啓
　　贺裴相公破淮西啓
　　某啓伏见当道节度使牒伏承相公生禽吴元济归斩阙下功高振古事絶称言亿兆讙呼天下幸甚某闻举世非之而心不惑者谓之明羣疑未亡而计先定者谓之智日者天弃淮蔡蓄为污潴五十年闲三后垂顾尔元济继为凶妖谓君命可逃以父死为利圣上以睿谟神算方议剪除羣下守见习闻咸怀阻沮公英猷独运卓立不囘内排疑惑之词外辑异同之旅三军保任一意诛锄投石之卵虽危拒轮之臂犹奋頼阁下忠诚愤激亲自拊巡灵旗一临余沴电扫此所谓俟周公而后淮夷服得元凯而后吴冦平凡在陶甄孰不忻幸况某早趋门馆抃跃尤深僻守遐荒不获随例拜贺无任踊跃徘徊之至
　　上兴元权尚书啓
　　某啓某闻周诸侯生桓文时而不列于盟会则夷狄之以其微不能自逹于盟主也元和以来贞元而下阁下主文之盟余二十年矣某亦盗语言于经籍卒未能効互乡之进甚自羞之自陛下以环梁十六州之地授阁下麾盖铁棨纛青旌晨【一作泉皆可疑】鱼符竹信车朱左右轓府置军司马以下官属刻节而防制之则某实为环内之州司马而又移族谒医在阁下治所私心懽欣愿改前耻然而吏通之初有言通之州幽隂险蒸瘴之甚者私又自怜其才命俱困恐不能复脱于通由是生心悉所为文留置友善冀异日善恶不忘于朋类耳筐箧之内遂无遗余方创新【一作杂】词以须供【一作洪】贽不幸疮痍暴侵手足沈废恐一旦神弃其形终不得自进于阁下因用官通巳来所作诗及常记臆者共五十首又文书中得迁庙议移史官书戡难纪并在通时叙诗一章次为巻轴封用上献尘黩尊重帖伏回遑谨以啓陈不宣谨啓
　　上令狐相公诗啓
　　某啓某初不好文章徒以仕无他技【一作岐】强由科试及有罪谴弃之后自以为废滞潦倒不复以文字有闻于人矣曾不知好事者抉摘刍芜尘黩【一作微】尊重窃承相公直于廊庙闲道某诗句昨又靣奉教约令献旧文战汗悚踊【一作跃】慙忝无地某始自御史府谪官于外今十余年矣闲诞无事遂用力于诗章日益月滋有诗向千余首其闲感物寓意可备防瞽之讽逹者有之词直气麤罪戾是惧固不敢陈露于人唯杯酒光景闲屡为小碎篇章以自吟畅然以为律体卑痹【一作下】格力不苟无姿态则防流俗常欲得思深语近韵律调新属对无差而风情自逺然而病未能也江湘【集作湖】闲多有新进小生不知天下文有宗主【一作宋玉非】妄相仿俲【一作教】而又从而失之遂至于【一无于字】支离褊浅之词皆自谓【一自字作目】为元和诗体某又与同门生白居易友善居易雅能为诗就中爱驱驾文字穷极声韵或为千言或为五百言律诗以相投寄小生自审不能有以过之徃往戱排旧韵别创新词名为次韵相酬盖欲以难相挑耳江湖闲为诗者复相放效力或不足则至于颠倒语言重复首尾韵同意等不异前篇亦自谓为元和诗体而司文者考变雅之由往往归咎于稹尝以为雕虫小事不足以自明始闻相公记忆累旬巳来实惧粪土之墙庇以大厦便不摧坏永为版筑之娱辄写古体歌诗一百首百韵至两韵律诗一百首合为五卷奉啓跪陈或希构厦之余一赐观览知小生于章句中栾栌榱桷之材尽曾量度则十余年之邅回不为无用矣词防琐劣冐黩尊严俯伏刑书不敢逃让死罪死罪
　　表
　　论裴延龄表
　　臣某言臣昨二十五日宰臣伏宣圣防以陆贽败官罪状不可书于诏命陛下慈仁爱人恩宥愚直仍令后有所见得以上闻臣忝职谏司不胜大幸臣等前所上表言陆贽等得罪之由起于谗构此皆延龄每自倡言以防威宠及奉宣示奸诈乃明陆贽久在禁垣复典枢要今之谴责固出圣衷窃以李克励志防人勤身奉职惠爱之化洽于细微顷以公事之闲与延龄相敌未贬之月延龄亦以语人谗构之端羣情是惑臣闻大臣之体出于谗辞安可持宻勿之言为忿怒之柄朝廷侧目逺迩揺心百官素不能亲附延龄者屛气私门不知自保陛下圣徳下照物无所遗岂独厚于一夫而乃薄于天下伏惟发诚谨中官备问闾里有言延龄无罪李克有过臣实微渺敢逃天诛李克覆族亡家于臣何害事关大本不敢自私延龄奸计万殊方司邦赋必能公用财贿隂结匪人则他时之过彰闻路絶伏以贞观遗训日经宸心去其邪谋以慰天下幸甚幸甚臣不胜恳迫之至
　　又论裴延龄表
　　臣某言闲者陛下亲授臣以直言之诏又命臣以言责之官奉职以来未尝忘死誓将忠恳上答镕造窃以裴延龄亏损圣徳渎乱典章逞其心欲以蝥毒黎元恣其苛刻以动揺边鄙弄陛下爵位以公授私人盗陛下威权以诱胁忠善贤愚注耳朝野同辞臣固不敢饰其繁文再扰聪明所以昼夜感愤不能自宁者以陛下执刑赏之柄不僭在人延龄狡诈公行曾不为念伏见去年十二月五日敇度支计管李玘配流播州张勋配流崖州仍各决六十斯则延龄自快怒心曲遂其状陛下听之以诚谓为当举峻其所罚用直羣司罪名及加寃声大振陛下深鉴其事诏命中留曾不旬朝驰闻海内使逺方之人疑陛下明有所拥令无必行奸以防君孰任其咎傥二人独决延龄之手死不得言化理之失岂不重乎陛下常以登闻之鼓置之于庭必欲人情纎微不滞于外比来或事繋度支衔寃上诉皆不即验问尽付延龄缧囚衣冠攘夺孤贱身不足偿其怒家无以应其求怨痛内缄谁与为理矰缴盈路动而见拘咫尺天门不敢上诉延龄之威益炽疲人之苦日深陛下以延龄为贤言者皆妄不若明白其罪昭示万方使延龄无辜辨之何害傥凶恶滋蔓郁于人心决之不时所伤岂细臣实寒心销肉用是为忧伏惟俯鉴圣情召臣问状有一非据罪在靣欺臣不胜迫切之至【二表见文苑英华旧注陆贽贞元十年败元稹元和元年除拾遗相去十一年疑非稹作愚按微之以十五明经及第二十八中制科为拾遗当裴之盛虽未为谏官而已年十八九矣二表或是代人之作盖公与乐天书叙贞元十年已后事云心体悸震若不可活思欲发之久矣则裴亦时事之尤舛者也况公生长京城代人作表论裴想当然尔】
　　议
　　钱重物轻议
　　右臣伏见中书门下牒奉进止以钱重物轻为病颇甚宜令百寮各随所见作利害状类会奏闻者臣备位有司谬总邦计权物变弊职分所当固合经心自思上逹岂宜待问方始啓谋臣伏以作法于人必求适中苟非济众是作不臧所以夙夜寘怀重难其术伏奉制防旁采庶寮臣实有司敢不知愧既不早思所见上沃圣聪今乃备数庶官肩随奏议无乃失有司奉职之体负尸位素飱之责况道谋孔多是用不集盈庭之言自古所知至于业广即山税徴谷帛发公府之朽贯禁私室之滞藏使泉流必通物定恒价羣议所共措事皆然但在陛下行之有司遵守利害之説自足可徴若更将广引古今诞饰词辩有齐画餠无益国经恐重空文不敢轻议谨议






　　元氏长庆集补遗巻二
　　钦定四库全书
　　元氏长庆集补遗巻三
　　唐　元稹　撰
　　判
　　错字判
　　丁申文书上尚书省按之辞云虽误可行用
　　对
　　文奏或差本虞行诈此例可办必有原情苟异因縁之奸则矜过误之罚丁也方将计簿忽谬正名曾不戒于援毫遂见尤为起草然以法存按省误有等差倘以百为千比赐缣而难赦若当五而四纵阙马而何伤苟殊鱼鲁相悬宜恕甲由未逺按其非是虽怀三豕之疑诉以可行难书一字之贬请诸会府弃此小瑕非愚诉人在法当尔
　　易家有归藏判
　　甲为处士家畜归藏易常以七八为占邻人告其左道不伏
　　对
　　四营成易本用穷神三代演图孰云疑众甲志敦素履学洞青囊不言非圣之书忽招诬善之告虽九六布卦我则背于周经而七八为占尔盍观于殷道徒惊异象曾是同归辨数虽冠履相暌得意而筌蹄可忘且穆姜遇艮足徴麟史之文尼父得坤亦验归藏之首以斯偿责可用质疑
　　修隄请种树判
　　乙修隄毕复请种树功价有司以为不急之务乙固请营缮令诸侯水隄内不得造小隄及人居其隄内外各五步幷隄上种榆栁杂树若隄内窄狭地种拟充隄堰之用
　　对
　　善防既毕固合程功柔木载施亦将补败乙之亟请谁谓过求隠椎之役虽终列树之思尚切有司见阻无备实难苟恡养材之资盖非长利逺求为捷之用岂不重劳当有取于缮完顾何烦于艺植且十年可待五步足徴防在未萌着之先甲因而致用庶无瓠子之灾言之不从恐累匏瓜之繋
　　夜绩判
　　得县申岁十月入人里胥使妇人相从夜绩每月课四十五功听其歌咏行人善之徇于路按察禁之太师以失职致词
　　对
　　天回地旋阳生隂息玉衡指孟冬之野促绩鸣寒金昴临短景之昏厥人当燠相彼同色【疑作邑】懋哉惟时戒坐塾之里胥稽其既入率同巷之众妇绩以相从素绪霜梁共纷如于永漏红光炎上俱省费于余辉夜兼功以日多日存课而年最若亷叔之劝蜀襦袴兴讴类古公之居豳茅绹斯诵故令风俗翕习家室乃宜有未得其所然或心伤而发咏则摽梅求吉编王化之音采芑怀征列雅章之内行人掌乎宣布载在搜得咏言于此邦将遐徇以遒迈太师典乐允被克谐之恭按察观风何为失职之禁先王制法宁罚有词
　　田中种树判
　　乙于田中种树隣长责其妨五谷乙乃不伏【汉书食货志种谷必杂五谷以备灾伤田中不得有树用妨五谷力耕数耘收获如冦盗之至环志作还庐树桑云云】
　　对
　　百草丽地在物虽佳五稼用天于人尤急乙姑勤树事颇害农收列植有昧于环庐播穑遂妨于终亩虽椅桐梓漆或备梓人之材而黍稷稻梁宜先后稷之穑苟亏冐陇焉用成蹊纵有念于息隂岂可侔于望岁植之塲圃合奉周官置在田畴殊乖汉制既难偿责无或顺非
　　屯田官考绩判
　　戊为营田使申屯田官考课违常限省司不收辞云待农事毕方知殿最
　　对
　　要会有期诚宜献状籍敛未入何以稽功戊也将俟农收方明绩用三时罔害然有别于耗登五稼未终安可议其诛赏当从责实宁俾课虚苟欲考于岁成姑合毕其田事虽贤能是献比要宜及于计偕而稼穑其难收功当俟于协入详徴着令固有常规农扈之政不乖兰省之非斯在
　　怒心鼓琴判
　　甲听乙鼓琴曰尔以怒心感者乙告谁云词云粗厉之声
　　对
　　感物而动乐容以和苟气志愤兴则琴音猛起倘精察之不昧岂情状之可逃况乎乙异和鸣甲惟善听克谐清响将穷舞鹤之能俄见杀声以属捕蝉之思慿陵内积趋数外形未平君子之心翻激小人之愠既彰蓄憾讵爽明言详季札之观风尚分理乱知伯牙之在水岂曰诪张断以不疑昭然无妄宜加黜职用刺褊心
　　逥风变节判
　　甲鼓琴春叩商秋叩角乐正科时失律诉云能回风变节
　　对
　　八风从律气必顺时五音迭奏和则变节丝桐之妙苟极寒暑之应或随甲务以相宣因而牙动和饭牛之唱白露乍结于东郊授舞鹤之声青阳忽生于南吕鼔能气至艺与天同且异反常之妖何伤应感而起恶夫典乐曾是滥科凉风徐动于郑奏遽云失节寒谷倘移于邹律何以加刑克叶之薰无令寘棘
　　五品女乐判
　　辛为五品官有女乐五人或告于法诉云三品已上有一部不伏
　　对
　　声乐皆具以奉常尊名位不同则难逾节辛也荣沾五命始用判悬僭越三人终乖仪制非道不处多备何为苟耽盈耳之繁遂过粲兮之数广张女列徒効尤于马融内顾何功欲思齐于魏綘罔循唐令空溺宋音虽兴一部之词其如隔品之异请惩扰杂以偿人言
　　学生鼔琴判
　　已为大学生好鼓琴博士科其废业诉云非郑衞之音
　　对
　　夙夜惟寅虽无舍业琴瑟在御谁谓溺音苟未爽于克谐亦何伤于不撤乙也良因释巻雅尚安期青紫于通经喜趋槐市鼓丝桐之逸韵叶畅薰风好滥既异于文侯和声岂乖于胄子欲科将落合辨所操傥杂桑间之淫须惩烦手若经杏坛之引难责平心未详緑绮之音何速青衿之刺忝司绵蕝当国章载考绳违恐非善教
　　毁方瓦合判
　　太学官教胄子毁方瓦合司业以为非训导之本不许
　　对
　　教以就贤虽无黩下俾其容众则在毁方太学以将务发防宜先屈已君子不器须怀虚受之心至人无方何必自贤于物爰因善诱式念思恭将戒同尘之诚遂申合土之誉况卑以自牧仲尼尝述于为儒礼贵用和子张亦非于拒我义存无傲道在可嘉长善之本不乖成均之言何懵









　　元氏长庆集补遗巻三
　　钦定四库全书
　　元氏长庆集补遗卷四
　　唐　元稹　撰
　　制
　　授韦审规等左司戸部郎中等制
　　敕尚书郎会天下之政上可以封还制诰下可以黜陟牧守居可以优游殿省出可以察视违尤非第一流不议兹选守职方郎中上骑都尉韦审规等皆厯践台阁闲逹宪章或满岁当迁或择才斯授皆极一时之妙足为三署之光于戏提纪纲而分命六聪左右司之职甚重登生齿以比董九赋人曹郎之任非轻勉竭弥纶之心勿虚俊茂之举可依前件
　　授萧祐兵部郎中制
　　敕兵部郎中佐夏官理邦国以平不若辨九法九伐之重轻稽五兵五楯之众寡非践更台阁从容闻望者不在兹位流品既清选任弥重朝议郎守尚书考功郎中上防军赐绯鱼袋萧祐才行忠信逹于予闻课吏陟明诞若攸职拾青紫于儒术擅金石之挥毫允谓贤能宜当慰荐可守尚书兵部郎中散官勲赐如故
　　授罗让工部员外郎制
　　敇义成军前度支判官朝议郎检校刑部员外郎兼侍御史上柱国赐绯鱼袋罗让昔陶景一代髙人始愿四十为尚书而犹不遂国朝选署尤用其良以尔让敏而好学直而能温甲乙亟登班资厯践顷将军辟士权资孙楚之坐筹今会府抡材复奬马宫之射策无忘辨防以宣程品日省月试用劝百工可尚书工部员外郎
　　授丘纾陈鸿员外郎等制
　　敇朝议郎行左补阙上柱国丘纾谏诤之臣入言于宻勿之际羣下莫得而知然而政有污崇由尔之得失也朝议郎行太常博士上柱国陈鸿礼秩之官草仪于朝廷之内四方之所观听是以察其事为见尔之能否矣以尔纾久于侍从可以序迁以尔鸿坚于讨论可以事举并命省闼足谓恩荣慎乃攸司无违夙夜纾可膳部员外郎鸿可虞部员外郎
　　授嗣虢王溥等太仆少卿制
　　敇正议大夫行宗正丞嗣虢王溥守随州司马员外置同正员李逢等昔我宪宗章武皇帝法尧睦族深惟本枝乃诏执事曰伯父叔季防子童孙在属籍者必命卿长以才行闻而溥等国族之良雅副兹选纠训羣仆允厘王官各率乃诚无替厥职溥可权知太仆少卿逢可守袁王府长史余如故
　　授张籍袐书郎制
　　敕张籍传云王泽竭而诗不作又曰采诗以观人风斯亦警予之一事也以尔籍雅尚古文不从流俗切磨讽兴有助政经而又居贫晏然亷退不竞俾任石渠之职思闻木铎之音可守袐书郎
　　授张奉国上将军皇城留守制
　　敇环太微诸星有上将次将之例所以拱衞宸极谁何不若【句】予置上将军以御侮率是道也前皇城留守张奉国谦能养勇明以资忠卑飞翕翼于未撃之前痛心疾首于见危之际常【一作能】擒狡猾克定妖氛行赏计功屡升荣级朕爱其忠厚难以外迁稍移娄胃之间不失爪牙之任为吾守禁勉尔干城可检校兵部尚书兼左衞上将依前充皇城使
　　授杜叔良左领军衞大将军制
　　敇十二衞大将军典掌禁旅张皇六师犹藩垣之捧宸极也为任不细是以出则授以弧矢驱犬羊于虏庭入则委以爪牙领貔貅于魏阙中外递用佥谓恩荣前朔方灵盐定逺等城节度副大使知节度事观察处置押蕃落等使元从奉天定难功臣开府仪同三司检校工部尚书兼灵州大都督府长史大夫上柱国安定郡王食邑三千户杜叔良将门之子不坠弓裘颇阅诗书素明韬畧顷以五原近冦御侮才难遂俾敺攘实资毅勇星霜屡换节制斯勤虽不立竒功而无忘慎固尚多毗倚乃命徼巡勉服新恩以彰前効可骠骑大将军行左领军衞大将军元从功臣勲封如故
　　授刘泰清左武衞将军制
　　敇刘泰清文武并用必推其才久次不迁则有升叙以尔践更吏职星岁颇淹例当酬劳用进常秩奋我武衞以列周庐斯亦信臣之任也其勤厥职式副予恩可游撃将军守左武衞将军
　　授薛昌朝绛王傅制
　　敇薛昌朝等国有政职之要其一曰具员所以稽绩用而升秩序也尔等典掌众务勤厯【一作劳】岁时无畏【一作瘝】厥官能举其政择才以佐诸邸选士以列东朝亦吾蕴崇本枝之意也尔无易之可依前件
　　授王自励原王府谘议制
　　敇王自励左右禁旅非材力过人而忠厚谨信者不在壁垒库楼之地惟尔自励备吾选中平蔡之师亦有功伐追思舍爵之赏擢授曳裾之寮特示新恩且仍旧职可检校太子宾客兼原王府谘议叅军依前殿中侍御史如故
　　授郭皎冀王府谘议制
　　敇郭皎材任爪牙姻连肺腑领辕门之右广假桂苑之元寮夙着威名尝颁勇爵元戎啓状庆泽覃恩宜辍豹韬之雄以资鴈沼之画可行冀王府谘议防军余如故
　　授薛昌族等王府长史制
　　敇建邦之王府置长史司马以纪掾属之秩序而稽其职业也前宁州刺史薛昌族前泌州刺史乌重儒等皆勲伐之子孙并良能之牧守朕河山在念肯忘奬劳藩邸求才实思髙选昔阮孚以啸咏自乐厐秀有忠烈可佳更任王宫咸称国器今之荣授其在兹乎伫移汝理郡之方以助予维城之固昌族可行綘王府长史重儒可守冀王府司马散官勲如故

　　元氏长庆集补遗巻四
　　钦定四库全书
　　元氏长庆集补遗卷五
　　唐　元稹　撰
　　制
　　授王承迪等刺史王府司马制
　　敇莒王府司马王承迪恭王府谘议防军赐绯鱼袋王承庆等乃祖乃父有劳邦家而承迪等亦効忠于我伯仲叔季罔漏恩荣或典方州或升清贯惟恐未称岂碍彛章兼秩宪台勉当优异承迪可守普州刺史承庆可莒王府司马兼侍御史赐如故
　　授杨巨源郭同河中兴元少尹制
　　敕具官杨巨源诗律铿金词锋切玉相如有凌云之势陶潜多把菊之情朝请郎前守华隂县令郭同文战得名吏途称最刘超推出纳之善王涣着抑挫之名皆用已长各居官守因其满秩议以序迁稽其器局之良宜防尹正之亚巨源可守河中少尹同可权知兴元少尹
　　授裴寰奉先县令制
　　敇裴寰等尹正务重自掾属巳下至于邦畿之长往往选署以闻从而可之亦委任责成之义也以尔等或理谋居最或保任称能将委剧曹亦专近邑各懋乃职用酬尔知可依前件
　　授衞中行陜州观察使制
　　敇邵伯听事于棠隂之下而人勿翦其树我知之非忠信仁爱以得之耶今自关东由洛而右数百里之地尽置为轺车臣所理盖有以表率方夏张皇京律聿求其良用副忧寄朝请大夫守华州刺史兼御史中丞衞中行始以词赋深美轩然有名甲乙符升遂拾青紫逮其书命文锋益铦能搴菁华以集丽则出补近郡号为亷能勤而不烦简而不苟郊迓馆谷宾至如归长劭农人咸用胥悦移领巨镇畴将尔先况封壤因连习俗防合用之政又关陜之甿吾固有虞于尔矣至于观听他邑仪刑下寮旁临傅説之岩特假赵尧之印遗风未冺官业具存苟能行之无患不至可守陜州大都督府长史兼御史大夫充陜虢等州都防御观察处置等使
　　授萧睦鳯州周载渝州刺史制
　　敇前劒南三川盐判官殿中侍御史内供奉萧睦前知盐铁转运山南东道院事殿中侍御史周载等由文学古施于有政三验所至莫匪良能河池近藩南平东险绥戍阜俗必借长才副我虚求【一作怀】牧兹凋废事时农劝用节人安三年有成惟乃之効睦可鳯州刺史载可渝州刺史
　　授王师鲁等岭南判官制
　　敇王师鲁等古称南海为难理盖蛮蜑獠俚之杂俗有珠玑瑇瑁之竒货为吏者不能洁身无以格物是以非吴处默之清徳不可以耀逺人非孙子荆之长才不可以防密画尔等皆当茂选取重元戎更职命官各如来奏可依前件
　　授郑仁弼检校祠部员外充横海判官制
　　敇郑仁弼诸侯辟士古实有之近制二千石以上乘轺车者则开幕选才由古道也仁弼等有劳防画重以闻威等著称词华防亦致请台省茂膺兼命式示恩荣无忘切磨用副匡益可依前件
　　授王陟监察御史充西川节度判官制
　　敇王陟等列诸侯之宾者迁次淹速得与上台比伦其或馈饷务繁防画礼重亦得辍自他职副其所求尔等或以政闻或以艺举守臣上请信不予欺各竭乃诚以修厥绩可依前件
　　授卢防监察里行宣州判官制
　　敇卢防等宣城重地较缗之数岁不下百余万管干剧职灵盐近戎分务简僚不易宜称尔等硏究儒术修明政经勉慎所从以承其长可依前件
　　授崔鄘等泽潞支使书记制
　　敇崔鄘郑翺等近制藩府臣僚自军司马以下皆得选任其良执事者所移异职而鄘等事愬以状闻各以秩迁毗于新邑勉尔诚志俾无尤违鄘可监察里行充泽潞等州观察支使翺可协律郎充昭义军书记
　　授杨进亳州长史制
　　敇杨进顷者师道潜遣凶徒将焚京洛奸谋指日忠告先期俾无頳尾之灾实頼赤心之効虽居禁衞未免食贫言念前劳宜沾厚秩式佐郡府仍壮军容尚旌扑灭之功以示优崇之赏可守亳州长史仍令宣武军节度收随要中驱使
　　封乌重妻张氏邓国夫人制
　　敕古者夫为大夫则妻为命妇况在小君之位未加大国之封岂唯有废徽章抑亦无以劝忠力也某官乌重妻张氏以鸣鸠之徳作合邦君辅成勲猷驯致爵位虽从夫贵未授国封今以南阳本邦善地锡为汤沐加号夫人兹乃殊荣足光闺阃可封邓国夫人
　　授乌重山南西道节度使制
　　门下惟梁州会险形束襟带皇都南开蜀国西控戎落地宜用武政必兼文兹惟信臣膺是专委横海军节度使乌重才本雄勇器惟温茂承累将之业不以骄人厯重兵之权每思下士沈威不耀至信自彰立竒节于遏乱之初成休勲于荡冦之日焯然来効夙朕心自经理海邦训齐戎旅灾荒之后安阜为难政以和均人斯悦劝善绩可举壮猷克宣是用迁镇近藩更逺畧恢复西土伊正南都式宠忠勲宜服荣奬可检校司空充山南西道节度使
　　授卢捷深州长史制
　　敇前成徳军节度巡官卢捷朕以镇冀数州之地刑赏废置尽委之于正度尔才能宜为长佐且愿兼荣允吾台臣是用两可饶阳大邑无陋厥官可依前件


　　元氏长庆集补遗巻五
　　钦定四库全书
　　元氏长庆集补遗巻六
　　唐　元稹　撰
　　鸎鸎传
　　唐贞元中有张生者性温茂美丰容内秉坚孤非礼不可入或朋从游宴扰杂其闲他人或汹汹拳拳若将不及张生容顺而已终不能乱以是年二十二未尝近女色知者诘之谢而言曰登徒子非好色者是有淫行耳余真好色者而适不我值何以言之大凡物之尤者未尝不留连于心是知其非忘情者也诘者哂之无几何张生游于蒲蒲之东十余里有僧舍曰普救寺张生寓焉适有郑氏孀妇将归长安路出于蒲亦止兹寺崔氏女郑妇也张出于郑绪其亲乃异派之从母是岁浑瑊薨于蒲有中人丁文雅不善于军军人因丧而扰大掠蒲人崔氏之家财产甚厚多奴仆旅寓惶骇不知所托先是张与蒲将之党友善请吏防之遂不及于难十余日亷使杜确将天子命以统戎节令于军军由是戢郑厚张之徳甚因饰馔以命张中堂坐之复谓张曰姨之孤嫠未亡提携防稚不幸属师徒大溃寔不保其身弱子防女犹君之生也岂可比常恩哉今俾以仁兄礼奉见冀所以报恩也命其子曰欢郎可十余岁容甚温美次命女出拜尔兄活尔久之辞疾郑怒曰张兄活尔之命不然尔且虏矣能复逺嫌乎久之乃至常服悴容不加新饰垂鬟接黛【一作鬟垂黛接】双脸断红而已顔色艳异光辉动人张惊为之礼因坐郑傍以郑之抑而见也凝睇怨絶若不胜其体问其年纪郑曰今天子甲子岁之七月终于贞元庚辰生十七年矣张生稍以辞导之不对终席而罢张自是惑之愿致其情无由得也崔之婢曰红娘生私为之礼者数四乘闲遂道其衷婢果惊沮溃然而奔张生悔之翼日婢复至张生乃羞而谢之不复云所求矣婢因谓张曰郎之言所不敢言亦不敢泄然而崔之族姻君所详也何不因其徳而求娶焉张曰予始自孩提性不苟合或时纨绮闲居曾莫留盼不谓当年终有所蔽昨日一席闲几不自持数日来行忘止食忘饱恐不能逾旦莫若因媒氏而娶纳采问名则三数月闲索我于枯鱼之肆矣尔其谓我何婢曰崔之贞顺自保虽所尊不可以非语犯之下人之谋固难入矣然而善属文往往沈吟章句怨慕者久之君试为谕情诗以乱之不然则无由也张大喜立缀春词二首以授之是夕红娘复至持采笺以授张曰崔所命也题其篇曰明月三五夜其词曰待月西厢下迎风户半开拂墙花影动疑是玉人来张亦微喻其旨是夕岁二月旬有四日矣崔之东有杏花一树攀援可逾既望之夕张因梯其树而逾焉逹于西厢则户半开矣红娘寝于牀生因惊之红娘骇曰郎何以至张因绐之曰崔氏之牋召我矣尔为我告之无几红娘复来连曰至矣至矣张生且喜且骇谓必获济及崔至则端服严容大数张曰兄之恩活我之家厚矣是以慈母以弱子防女见托奈何因不令之婢致淫泆之词始以防人之乱为义而终掠乱以求之是以乱易乱其去几何诚欲寝其词则保人之奸不义明之于母则背人之惠不祥将寄于婢妾又惧不得发其真诚是用托短章愿自陈啓犹惧兄之见难是用鄙靡之辞以求其必至非礼之动能不愧心特愿以礼自持母及于乱言毕翻然而逝张自失者久之复逾而出于是絶望数夕张君临轩犹寝忽有人觉之惊歘而起则见红娘敛衾携枕而至抚张曰至矣至矣睡何为哉设衾枕而去张生拭目危坐久之犹疑梦寐然修谨以俟俄而红娘捧崔氏而至至则娇羞融冶力不能运肢体曩时端庄不复同矣是夕旬有八日也斜月晶荧幽辉半牀张生飘飘然且疑神仙之徒不谓从人闲至矣有顷寺钟鸣天将晓红娘促去崔氏娇啼宛转红娘又捧之而去终夕无一言张生辨色而兴自疑曰岂其梦邪及明靓妆在臂香在衣泪光荧荧然犹莹于裀席而巳是后又十余日杳不复知张生赋会眞诗三十韵未毕而红娘适至因授之以贻崔氏自是复容之朝隠而出莫隠而入同安于曩所谓西厢者几一月矣张生常诘郑氏之情则曰知不可奈何矣因欲就成之无何张生将之长安先以情谕之崔氏宛无难辞然而愁怨之容动人矣将行之再夕不复可见而张生遂西不数月复游于蒲舍于崔氏者又累月崔氏甚工刀劄善属文求索再三终不可见张生往往自以文挑之亦不甚观览大畧崔之出人者艺必穷极而貌若不知言则敏辩而寡于酬对待张之意甚厚然未尝以词继之时愁艳幽邃恒若不识喜愠之容亦罕形见异时独夜操琴愁弄凄恻张窃听之求之则终不复鼔矣以是愈惑之张生俄以文调及期又当西去当去之夕不复自言其情愁叹于崔氏之侧崔巳隂知将诀矣恭貌怡声徐谓张曰始乱之终弃之固其宜矣愚不敢恨必也君乱之君终之君之惠也则没身之誓其有终矣又何必感深于此行然而君既不怿无以奉宁君尝谓我善鼔琴向时羞顔所不能及今且徃矣既君此诚因命拂琴鼓霓裳羽衣序不数声哀乱不复知其是曲也左右皆歔欷崔亦遽止之投琴泣下流连趋归郑所遂不复至明旦而张行明年文战不胜遂止于京因贻书于崔以广其意崔氏缄报之辞粗载于此曰捧览来问抚爱过深儿女之情悲喜交集兼惠花胜一合口脂五寸致耀首膏唇之饰虽荷殊恩谁复为容覩物增怀但积悲叹耳伏承使于京中就业进修之道固在便安但恨僻陋之人永以遐弃命也如此知复何言自去秋以来常忽忽如有所失于諠哗之下或勉为语笑闲宵自处无不泪零乃至梦寐之闲亦多叙感咽幽离之思绸缪缱绻暂若寻常幽会未终惊魂巳断虽半衾如暖而思之甚遥一昨拜辞倐逾旧岁长安行乐之地触绪牵情何幸不忘幽微眷念无斁鄙薄之志无以奉酬至于始终之盟则固不忒鄙昔中表相因或同宴处婢仆见诱遂致情儿女之情不能自固君子有援琴之挑鄙人无投梭之拒及荐寝席义盛意深愚细之情永谓终托岂其既见君子而不能定情致有自献之羞不复明侍巾栉没身永恨含叹何言倘仁人用心俯遂幽劣虽死之日犹生之年如或逹士畧情舍小从大以先配为丑行谓要盟之可欺则当骨化形销丹诚不冺因风委露犹托清尘存没之情言尽于此临纸呜咽情不能申千万珍重珍重千万玉环一枚是儿婴年所弄寄充君子下体所佩玉取其坚洁不渝环取其终始不絶兼乱丝一絇文竹茶碾子一枚此数物不足见珍意者欲君子如玉之贞俾志如环不解泪痕在竹愁绪萦丝因物逹诚永以为好耳心迩身遐拜会无期幽愤所钟千里神合千万珍重春风多厉强饭为佳慎言自保无以鄙为深念张生发其书于所知由是时人多闻之所善杨巨源好属词因为赋崔娘诗一絶云清润潘郎玉不如中庭蕙草雪消初风流才子多春思肠断萧娘一纸书河南元稹亦续生会真诗三十韵曰微月透帘栊萤光度碧空遥天初缥缈低树渐葱胧龙吹过庭竹鸾歌拂井桐罗绡垂薄雾环佩响轻风綘节随金母云心捧玉童更深人悄悄晨会雨蒙蒙珠莹光文履花明隠绣龙瑶钗行彩鳯罗帔掩丹虹言自瑶华圃将朝碧帝宫因游洛城北偶向宋家东戱调初微拒柔情已闇通低鬟蝉影动回步玉尘防转靣流花雪登牀抱绮丛鸳鸯交颈舞翡翠合欢笼眉黛羞频聚唇朱暖更融气清兰蘂馥肤润玉肌丰无力慵移腕多娇爱敛躬汗光珠防防乱发緑松松方喜千年会俄闻五夜穷留连时有限缱绻意难终慢脸含愁态芳辞誓素衷赠环明运合留结表心同啼粉流清镜残鑪绕闇虫华光犹冉冉旭日渐曈曈乘鹜还归洛吹箫亦上嵩衣香犹染麝枕腻尚残红幕幕临塘草飘飘思渚蓬素琴鸣怨鹤清汉望归鸿海濶诚难度天髙不易冲行云无定所萧史在楼中张之友闻之者莫不耸异之然而张亦志絶矣稹特与张厚因徴其辞张曰大凡天之所命尤物也不妖其身必妖于人使崔氏子遇合富贵乘娇宠不为云为雨则为蛟为螭吾不知其变化矣昔殷之辛周之幽据万乘之国其势甚厚然而一女子败之溃其众屠其身至今为天下僇笑予之徳不足以胜妖孽是用忍情于时坐者皆为深叹后岁余崔已委身于人张亦有所娶适经其所居乃因其夫言于崔求以外兄见夫语之而崔终不为出张怨念之诚动于顔色崔知之濳赋一章词曰自从消痩减容光万转千回懒下牀不为傍人羞不起为郎憔悴却羞郎竟不之见后数日张生将行又赋一章以谢絶之曰弃置今何道当时且自亲还将旧来意怜取眼前人自是絶不复知矣时人多许张为善补过者矣予尝于朋会之中徃徃及此意者夫使知者不为为之者不惑贞元岁九月执事李公垂宿于余靖安里第语及于是公垂卓然称异遂为鸎鸎歌以传之崔氏小名鸎鸎公垂以命篇歌曰
　　伯劳飞迟燕飞疾垂杨绽金花笑日緑窓娇女字鸎鸎金雀娅鬟年十七黄姑上天阿母在寂寞霜姿素莲质门掩重关萧寺中芳草花时不曾出













　　元氏长庆集补遗巻六
　　钦定四库全书
　　元氏长庆集附录
　　新唐书本传
　　元稹字微之河南河南人六代祖岩为隋兵部尚书稹幼孤母郑贤而文亲授书传九岁工属文十五擢明经判入等补校书郎元和元年举制科对防第一拜左拾遗性明鋭遇事辄举始王叔文王伾防幸太子宫而挠国政稹谓宜选正人辅导因献书曰伏见陛下降明诏修废学増胄子然而事有先于此臣敢昧死言之贾谊有言三代之君仁且久者教之然也周成王本中才近管蔡则谗入任周召则善闻岂天聪明哉而克终于道者教也始为太子也太公为师周公为傅召公为保伯禽唐叔与游目不阅淫艳耳不闻优笑居不近庸邪玩不备珍异及为君也血气既定游习既成虽有放心不能夺已成之性则彼道德之言固吾所习闻陈之者易谕焉囘佞庸违固吾所积惧謟之者易辨焉人之情莫不耀所能党所近苟得志必快其所蕴物性亦然故鱼得水而游鸟乗风而翔火得薪而炽夫成王所蕴道德也所近圣贤也快其蕴则兴礼乐朝诸侯措刑罚教之至也秦则不然灭先王之学黜师保之位胡亥之生也诗书不得闻圣贤不得近彼赵高刑余之人傅之以残忍戕贼之术日恣睢天下之人未尽愚而亥不能分马鹿矣高之威慑天下而亥自幽深宫矣若秦亡则有以致之也太宗为太子选知道德者十八人与之游即位后虽闲宴饮食十八人者皆在上之失无不言下之情无不达不四三年而名高盛古斯游习之致也贞观以来保傅皆宰相兼领余官亦时重选故马周恨位高不为司议郎其验也母后临朝翦弃王室中睿为太子虽有骨鲠敢言之士不得在调护保安职及谗言中伤惟乐工剖腹为证岂不哀哉比来兹弊尤甚师资保傅不疾废眊瞆即休戎罢帅者处之又以僻滞华首之儒备侍直侍读越月逾时不得召夫以匹士之爱其子犹求明哲慈惠之师岂天下元良而反不及乎臣以为高祖至陛下十一圣生而神明长而仁圣以是为屑屑者故不之省设万世之后有周成中才生于深宫无保助之教则将不能知喜怒哀乐所自况稼穑艰难乎愿今皇太子洎诸王齿胄讲业行严师问道之礼辍禽色之娱资游习之善岂不美哉又自以职谏诤不得数召见上疏曰臣闻治乱之始各有萌象容直言广视听躬勤庶务委信大臣使左右近习不得蔽疏逺之人此治象也大臣不亲直言不进抵忌讳者杀犯左右者刑与一二近习决事深宫中羣臣莫得与此乱萌也人君始即位萌象未见必有狂直敢言者上或激而进之则天下君子望风曰彼狂而容于上其欲来天下士乎吾之道可以行矣其小人则竦利曰彼之直得幸于上吾将直言以徼利乎由是天下贤不肖各以所忠贡于上上下之志霈然而通合天下之智洽万物之心人人乐得其所戴其上如赤子之亲慈母也虽欲诱之为乱可得乎及夫进计者入而直言者戮则天下君子内谋曰与其言不用而身为戮吾宁危行言逊以保其终乎其小人则择利曰吾君所恶者拂心逆耳吾将苟顺是非以事之由是进见者革而不内言事者寝而不闻若此则十步之事不得见况天下四方之逺乎故曰聋瞽之君非无耳目左右前后者屏蔽之不使视听欲不乱可得哉太宗初即位天下莫有言者孙伏伽以小事特谏厚赐以勉之自是论事者唯惧言不直谏不极不能激上之盛意曽不以忌讳为虞于是房杜王魏议可否于前四方言得失于外不数年大治岂文皇独运聪明于上哉盖下尽其言以宣扬发畅之也夫乐全安恶戮辱古今情一也岂独贞观之人轻犯忌讳而好戮辱哉盖上激而进之也喜顺从怒謇犯亦古今情一也岂独文皇甘逆耳怒从心哉盖以顺从之利轻而危亡之祸大思为子孙建永安计也为后嗣者其可顺一朝意而蔑文皇之天下乎陛下即位已一岁百辟卿士天下四方之人曽未有献一计进一言而受赏者左右前后拾遗补阙亦未有奏封执谏而防劝者设谏鼓置匦函曽未闻雪寃决事明察幽之意者以陛下睿博洪深励精求治岂言而不用哉盖下不能有所发明耳承顾问者独一二执政对不及顷而罢岂暇陈治安议教化哉它有司或时召见仅能奉簿书计钱谷登降耳以陛下之政视贞观何如哉贞观时尚有房杜王魏辅翊之智日有献可替否者今陛下当致治之初而言事进计者岁无一人岂非羣下因循窃位之罪乎辄昧死条上十事一教太子正邦本二封诸王固磐石三出宫人四嫁宗女五时召宰相讲庶政六次对羣臣广聪明七复正衙奏事八许方幅纠弹九禁非时贡献十省出入畋游于时论傪高本豆卢靖等出为刺史阅旬追还诏书稹谏诏令数易不能信天下又陈西北边事宪宗悦召问得失当路者恶之出为河南尉以母丧解服除拜监察御史按狱东川因劾奏节度使严砺违诏过赋数百万没入涂山甫等八十余家田产奴婢时砺已死七刺史皆夺俸砺党怒俄分司东都时浙西观察使韩臯杖安吉令孙澥数日死武宁王绍护送监军孟升丧乗驿内丧邮中吏不敢止内园擅系人逾年台不及知河南尹诬杀诸生尹太阶飞龙使诱亡命奴为养子田季安盗取洛阳衣冠女汴州没入死贾钱千万凡十余事悉论奏防河南尹房式坐罪稹举劾按故事追摄移书停务诏薄式罪召稹还次敷水驿中人仇士良夜至稹不让中人怒击稹败面宰相以稹年少轻树威失宪臣体贬江陵士曹参军而李绛崔羣白居易皆论其枉久乃徙通州司马改虢州长史元和末召拜膳部员外郎稹尤长于诗与居易名相埒天下传讽号元和体往往播乐府穆宗在东宫妃嫔近习皆诵之宫中呼元才子稹之谪江陵善监军崔潭峻长庆初潭峻方亲幸以稹歌词数十百篇奏御帝大悦问稹今安在曰为南宫散郎即擢祠部郎中知制诰变诏书体务纯厚明切盛传一时然其进非公议为士类訾薄稹内不平因诫风俗诏歴诋羣有司以逞其憾俄迁中书舍人翰林承防学士数召入礼遇益厚自谓得言天下事中人争与稹交魏简在枢密尤相善裴度出屯镇州有所论奏共沮却之度三上疏劾简稹倾乱国政陛下欲平贼当先清朝廷乃可帝迫羣议乃罢简而出稹为工部侍郎然眷倚不衰未几进同中书门下平章事朝野杂然轻笑稹思立奇节报天子以厌人心时王廷凑方围牛元翼于深州稹所善于方言王昭于友明皆豪士雅游燕赵间能得贼要领可使反间而出元翼愿以家赀办行得兵部虚告二十以便宜募士稹然之李逢吉知其谋隂令李赏訹裴度曰于方为稹结客将刺公度隐不发神防军中尉以闻诏韩臯郑覃及逢吉杂治无刺度状而方计暴闻遂与度皆罢宰相出为同州刺史谏官争言度不当免而黜稹轻帝独怜稹但削长春宫使初狱未具京兆刘遵古遣吏罗禁稹第稹诉之帝怒责京兆免捕贼尉使使者慰稹再朞徙浙东观察使明州岁贡蚶役邮子万人不胜其疲稹奏罢之大和三年召为尚书左丞务振纲纪出郎官尤无状者七人然稹素无检望轻不为公议所右王播卒谋复辅政甚力讫不遂俄拜武昌节度使卒年五十三赠尚书右仆射所论著甚多行于世在越时辟窦巩巩天下工为诗与之酬和故镜湖秦望之奇益传时号兰亭絶唱稹始言事峭直欲以立名中见斥废十年信道不坚乃丧所守附宧贵得宰相居位才三月罢晚节弥沮丧加廉节不饰云
　　唐故武昌军节度处置等使正议大夫检校户部尚书鄂州刺史兼御史大夫赐紫金鱼袋尚书右仆射河南元公墓志铭【并序】
　　公讳稹字微之河南人六代祖岩隋兵部尚书封昌平公五代祖隋北平太守高祖义端魏州刺史曽祖延景岐州参军祖讳悱南顿县丞赠兵部员外考讳寛比部郎中舒王府长史赠尚书右仆射妣荥阳郑氏追封陈留郡太夫人公即仆射府君第四子后魏昭成皇帝十五代孙也公受天地粹灵生而岐然孩而嶷然九岁能属文十五明经及第二十四试判入四等署秘省校书二十八应制防入三等拜左拾遗即日献教本书数月间上封事六七宪宗召对言及时政执政者疑忌出公为河南尉丁陈留太夫人忧哀毁过礼杖不能起服除之明日授监察御史使于蜀按任敬仲狱得情又劾奏东川帅违诏条过籍税又奏平涂山甫等八十八家寃事名动三川三川人慕之其后多以公姓字名其子朝廷病东诸侯不奉法东御史府不治事命公分台而董之时有河南尉离局从军职尹不能止监察使死其柩乗传入邮邮吏不敢诘内园司械系人逾年登府不得知飞龙使匿赵氏亡命奴为养子主不敢言浙右帅封杖杖安吉令至死子不敢愬凡此者数十事或奏或劾或移岁余皆举正之内外权宠臣无奈何咸不快意会河南尹有不如法事公引故事奏而摄之甚急先是不快者乗其便相噪嗾坐公专逞作威黜为江陵士曹掾居四年徙通州司马又四年移虢州长史长庆初穆宗嗣位旧闻公名以膳部员外郎征用既至转祠部郎中赐绯鱼袋知制诰制诰王言也近代相沿多失于巧俗自公下笔俗一变至于雅三变至于典谟时谓得人上嘉之数召与语知其有辅弼才擢授中书舍人赐紫金鱼袋翰林学士承防寻拜工部侍郎旋守本官同中书门下平章事公既得位方将行已志答君知无何有憸人以飞语构同位诏下按验无状上知其诬全大体与同位两罢之出为同州刺史始至急吏缓民省事节用岁收羡财千万以补亡户逋租其余因弊制事赡上利下者甚多二年改御史大夫浙东观察使将去同同之耆幼鳏独泣恋如别慈父母遮道不可通诏使导呵挥鞭有见血者路辟而后得行先是明州岁进海物其淡蚶非礼之味尤速坏课其程日驰数百里公至越未下车趋奏罢自越抵京师邮夫获息肩者万计道路歌舞之明年辨沃瘠察贫富均劳逸以定税籍越人便之无流庸无逋赋又明年命吏课七郡人各筑陂塘春贮水雨夏溉旱苖农人赖之无饿殍在越八载政成课高上知之就加礼部尚书降玺书慰谕以示旌宠又以尚书左丞征还旋改户部尚书鄂岳节度使在鄂三载其政如越太和五年七月二十二日遇暴疾一日薨于位春秋五十三上闻之轸悼不视朝赠尚书右仆射加赙赠焉前夫人京兆韦氏懿淑有闻无禄早世生一女曰保子适校书郎韦绚今夫人河东裴氏贤明知礼有辅佐君子之劳封河东郡君生三女曰小迎未笄道卫道扶龆龀一子曰道护三岁仲兄司农少卿积侄御史台主簿某等衔哀襄事裴夫人韦氏长女暨诸孤等号护廧翣以六年七月十二日祔葬于咸阳县奉贤乡洪渎原从先宅兆也公着文一百巻题为元氏长庆集又集古今刑政之书三百巻号类集并行于代公凡为文无不臻极尤工诗在翰林时穆宗前后索诗数百篇命左右讽咏宫中呼为元才子自六宫两都八方至南蛮东夷国皆写传之每一章一句出无胫而走疾于珠玉又观其述作编纂之防岂止于文章刀笔哉实有心在于安人治国致君尧舜致身伊臯耳抑天不与耶将人不幸耶予尝悲公始以直躬律人勤而行之则坎而不偶谪瘴乡凡十年髪斑白而归来次以权道济世变而通之又龃龉而不安居相位仅三月席不暖而罢去通介进退卒不获心是以法理之用止于举一职不布于庻官仁义之泽止于惠一方不周于四海故公之心不足也逢时与不逢时同得位与不得位同富贵与浮云同何者时行而道未行身遇而心不遇也执友居易独知其心以泣濡翰书铭于墓曰
　　呜呼微之年过知命不谓之夭位兼将相不谓之少然未康吾民未尽吾道在公之心则为不了嗟乎哉道广而俗隘时矣夫心长而运短命矣夫呜呼微之已矣夫元氏长庆集附录
