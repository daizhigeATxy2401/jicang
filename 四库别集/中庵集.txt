　　钦定四库全书　　　　　集部五
　　提要
　　中庵集二十卷　　　　别集类四【元】
　　【臣】等谨案中庵集二十卷元刘敏中撰敏中字端甫章邱人由中书掾歴官至翰林学士承防卒追封齐国公谥文简事迹具元史本传史载敏中中庵集二十五卷文渊阁书目作五册不着卷数梁维枢内阁书目不载其名则是时官书已佚明人藏书之家惟叶盛菉竹堂书目仅着于録亦无卷数黄虞稷千顷堂书目虽有其名而独作三十五卷与史不符盖虞稷所列诸书乃徧徴各家书目为之多未亲见其本故卷数多讹存佚不确未可尽援为据也蘓天爵元文类中仅载其贺正旦表忠献王庙碑二首其他作则不槩见今从永乐大典所载搜罗裒辑以类编次尚可得二十卷则所佚者不过十之二三矣其诗文率平正通达无钩章棘句之习在元人中亦元明善马祖常之亚本传称其文理明辞备韩性原序亦谓其不藻缋而华不琢镂而工户枢门键庭旅陛列进乎古人之作固不诬也史称敏中为御史时劾权臣僧格为集贤学士时上书陈十事其文今皆不见集中殆已散佚集中有星变奏议皇庆改元奏议则为本传所未及盖史佚之其金石之文如巴延庙碑哈喇哈斯沙扎该丹达尔耀珠布哈尔李唐诸神道碑记大智全寺碑罔极寺碑皆承诏撰述之作今考元史哈喇哈斯传即用敏中所撰墓碑然不载其在宗正时从世皇北廵猝遇乱突出破敌事又不载其在中书省时每退食延见四方賔使访以物情得失吏治否臧人材显晦年谷丰歉采可行行之数语又度地置两仓句两字讹为内字沙扎该传亦用敏中碑而其子丹达尔谕降襄阳取汉口破婺贼功不在沙扎该下而沙扎该传末乃仅附其子昻阿喇名无一语及丹达尔事尤为舛漏盖元史仓猝成书疎脱实多不但重复割裂如顾炎武所讥则是集之存并可以订史传之讹异不徒贵其文章矣乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀






　　原序
　　声音与政通而文词者声之寓也不观夫大化之流行哉一元所寓众彚有得色激者为霆散者为风骞者植者舒者吸者柔且缦者若金奏若万鼓振而余乌乌声万不同其生物一也春出而发之三时奉而成之嵗功以植元化以行然其机之发矢跃而轮运目不得瞬尚可抟而执之哉于是神瞽度律均钟则其自然而寓之于数赞阳出滞修絜万物始乎宇宙之间而伶伦之俦因之而不泯可谓盛矣若昔剏业之君体元出治千载之下洋洋乎如倡而复叹之不足非有寓扵文辞之间哉国家肇造区夏世祖皇帝昭显文治若嵗之阳协风自应当是时觚简奏技仗内者皆天下士所为文词皆足以荅钧天之球而谱云和之奏后世叹息瞻仰以为不可及其乗风云而流声实者固已众矣中庵刘公以文学受简知致身通显朝廷典册钜公铭诔所着为多而集蔵扵家学者愿见而不可得总管魏公公子壻也将刋以传扵代余观公之文不缋而华不琢镂而工不屈折条榦而扶疎茂好户枢门键庭旅陛列进乎古人之作矣其所纪载足以裨太史之阙传之后学传诵玩绎得以审中和之声而窥圣人徳化之盛教思无穷非其他别集所可拟也魏公俾性为之叙辞不获谨诵所闻附扵篇端年月日韩性序










　　钦定四库全书
　　中庵集卷一　　　　　　元　刘敏中　撰赋
　　励志赋
　　余读书既冠殊拙于生理其于求田问舍之事辽然不知也然给养之资日以艰窘恐以贫乏累其志气乃作励志赋以自勉其词曰
　　吁咄哉何天之生我也悟然而有知既不能粹我以超然而智兮又不能愚我以朦然而痴自亲生之膝下兮固亦知爱敬之日孜元气假我以五常兮父母鞠我以恩慈逮总角之嬉戏兮导我以文字为学之规既庭训之只受兮亦学礼而兴诗信圣之不我欺兮日是诵而是师知仁义之为美兮以忠信而自持纫秋兰以为佩兮服薜芷与江蓠审先民之行为兮独愤然而永思既踊跃以欣慕兮亦慷慨而伤悲彼皋陶之在上兮既帝载之克熙释耒耜以天下自任兮永徽烈乎商伊辞傅岩以即相兮岂时运之或竒也哉夫何三闾之憔悴兮沈溺乎江之湄贾谊倐其轩举兮忽长沙之弃遗嗟小人之纷扰兮莫不移世以阿时既靡靡以自安兮亦睊睊以相危恃其志之已得兮惟侈纵之日滋苟一时之荣耀兮实万世之嗤也兹既通塞之异轨兮何清浊之不可力而推也蹇余生之不辰兮抱寸诚以孳孶企古人之悠邈兮喟遑遑其欲追拟修名之屹立兮以圣道而自期春与秋其代序兮日月忽其若驰翔世途以徘徊兮抚斯文以嗟咨时既与我龃龉兮事与我而相违学澶澷而未精兮形瘵弱其神疲顾生资之迫狭兮虑给养之莫支余既不能规规于田舍兮又不能求龙断而登之望朱门而将进兮无愉色与妍辞愿得羽翼如云之我身兮余将薄六合而逺飞又欲浮灵槎于沧海兮泛昆仑以游嬉乗天风以越阊阖兮访王母于瑶池饵金砂以炼质兮潄琼液以生肥跨鸾鹤以为驭兮襜云霞以为衣亦知兹懐之不可必兮竟郁郁以安归已焉哉盖士于世也穷达否泰讵能极兮姑俯仰而随宜幸孔门之可以倚依兮依顔曾以栖迟从众人之相易兮保良心而靡移听天命以升沈兮余终不能若儿女子之所为也
　　东山赋
　　东山者实长白山也自歴城观之故言东山时吾友人智仲敬寓迹于兹山之左故作东山赋以叙相忆之意云耳
　　歴城之东直望百余里见云峰之嶕嶤实曰长白傲然今古横絶于层霄崖崩壁削岚飞烟薄兮变气候于昏朝麋鹿游而猿鹤哀鸣兮木无风而萧萧念佳人兮此留度期防兮何遥想夫君兮安适抑余懐之罔极或登髙而望逺亦沈吟而太息穷仙台之胜境访黉堂之遗迹慨然长歌而悲啸忽风惊而云析山泉鸣兮笔雨寒山光动兮酒波碧发壮懐于尘世飞妙墨于石壁仰苍穹兮何言抚丹心兮谁识骐骥之骏足戢鸿鹄之劲翮亦必能扫情而涤思听其时而自得望夫君兮安至忧纷纷兮心醉知危楼之几登越河桥兮再四目苍波之东注恨白日之西坠每当渇君之徳望君之顔兮空徘徊把酒挹夫东山之余翠
　　奉试俊民甸四方赋
　　运启明主时多俊民列庻位以咸若甸四方而有因伟兹间出之贤优加委任治尔攸同之域尽入陶钧书曰民罔胥匡也赖君宠绥君不徧爱也须臣共理然英特之士弗得而用则治化之功曷从而起载惟此故任三俊以为先肇自于今甸四方而有以以尔瑚琏之秀楩楠之良抱经世之才者乃稷乃契明抚字之术者如龚如黄上果纯于任使世可拱于平康蔼蔼盈庭觏尔云集之士皇皇奠枕安于斗制之方夫何泽周人物之繁教被海隅之四外张国势之隆盛内格邦风之纯粹良由妙于选贤使之在位有文学有徳行以次而升自南北自东西不劳而治惟贤臣乃能圣主之业而君子所以为邦家之基方国必欲甸也俊民其何舍之以见周任仁人国果闻于昌炽殷获良弼邦自底于安绥是知民区甚逺也难徧于照临事几至微也孰知其纪统必求治效之克即可不人材而与共不然何以疏详方朔云得士则乃昌传质班生谓惟贤而是用已而公道无壅俊民必登忠殚兮力竭害除兮利兴翕若四方之作乂截然庻绩之丕凝如是下彰报国之劳咸伸素愿上享得人之逸益介休徴大凡当世之安皆本真贤之进舜帝以是而大辟于仕路唐尧以是而克明于登俊方今网罗天下之贤才而甸夫四方功业逺超于尧舜
　　腊粥赋【原注戯为智仲敬作】
　　东里先生腊辰入学为诸生设粥以应故事方其为粥也戒灶厨之神洁锜釜之器屏黜异馔扫除邪味意以清而取竒物以多而为贵于是勑老庖役台舆鸡未鸣而先起咸受命而奔趋积薪若山贮水成湖大杓巨盎后列前敷淅长腰之玉粒泻小豆之红珠破霜粟之金丸屑山药之琼肤纷众材之毕集俾效用于一区方相接其未久迹难混而犹踈逮夫坎离既济之后庚癸相合之初翕和气之囘春【一作云蒸】破腊寒于须臾乍蚯蚓之一鸣忽秋虫之满庐俄而怒风逺来万窍号呼撼千丈之长松响十里之楸梧少焉则惊湍拍堤急溜鸣渠渐威声之衰息方讼语之嗫嚅复若泣以若叱亦或吹而或欨忽蓬蓬然告熟恍融蜡以凝酥品色香之殊絶赏至味之芳腴笑仓惶于公孙陋咄嗟于齐奴彼黄冠与缁衣方击钟以鸣鱼虽大同而小异讵可企吾之清虚于时朝日升阳和舒乌丸炯兮映窻兽煤烘兮满炉则有龄稚儿青衿小儒若骥之子或鳯之雏咸鞠躬而来思矜步武之襜如揖先生而登堂各齿列乎坐隅比粥令之一行皆攫椀以拏盂俄匕鸣而颊响惊齐噪于千夫类昆阳之战酣卷百万以如无先生熟视抚掌助声势而奋须谓吾党之能事快雄俊之起予顾童子其何知已皷腹而奔衢矣先生于是余勇未歇食思方骋取谷气之精华喜渐入于佳境促孟光之举案方缓带而笑领鄙勺饮之孱懦空数杯于俄顷已而玉池之水生甘诗腹之雷不鸣和畅五神驱除三彭杜邪疾于他日养浩气于平生彼东坡之玉糁与吴下之莼羮较功用于锱铢盖未许其同盟况乎周顗之炙孝仪之鲭皆潜伏于酖毒亦何恤乎羶腥将奔避之不暇尚安敢婴吾锋而抗吾衡也先生乃旷然心平融然气和舒然而伸悠然而歌歌曰以不杀而仁兮吾何忧既易得而易足兮吾何求谅此味之天成兮吾何以酬虽然无用山泽之癯兮犹可以为肉食之谋也
　　骚
　　思兰辞二首并序
　　大易称同心之言其臭如兰屈原著离骚以香草譬君子有滋兰纫兰之语则兰之见重于世久矣吾党张君智甫隠居好古取兰江南植之家园月养嵗滋九畹可待且命其所居之室曰楚香食饮起居必与兰对得君子同徳之义若是兰与人偕重矣然余徒知重其所重而兰则未见也乃拟楚词作思兰吟二首贻智甫俟他日醉楚香堂歌以为兰慰其辞曰
　　兰生兮猗猗其芳兮菲菲山空兮无人水溅溅兮石累累楚魂不归兮夫谁与期俨髙洁兮自淑谅无待兮奚悲胡寸根逺播弗瘁而且宜兮曰美人礼我而不我疑同臭协徳兮尚庻几爱之兮不见怅余思兮眷眷兰生兮修修其芳兮幽幽山空兮无人树林隂兮猿猱愁楚魂不归兮夫谁与俦俨髙洁兮自淑谅无待兮奚尤胡寸根逺播弗瘁而且售兮曰美人礼我而我息我游同臭协徳兮庻久留爱之兮弗得怅余思兮恻恻
　　五言古诗
　　送胡学士紫山
　　去古日已逺正路多迷踪众説挠六经啧啧纷异同繁音笑雅颂冶容衒青红风云与月露一字夸余工譬如膏肓疾不受砭剂功自非名世贤反正难为功寥寥几何时得我中庸公公姿何神秀自是间气钟蔚蔚天上麟矫矫人中龙斯文入掌握造化盘心胷吐辞烂星斗落笔驱雷风传写圣人意秘奥咸开通竒伟出韩栁正大续轲雄垂绅玉堂上文风变区中贱子生陋壤志学不知宗北骛驾南辕失计为雕虫居然守迂僻无由去颛蒙公来幸一见谈笑及从容快意徒仰羡抠衣遽难从明朝驿亭外凴髙望飞鸿
　　上吏部官
　　潭潭六卿府从事须良能昭昭贡举法四海拔精英迩来数嵗间羣才郁峥嵘贱子乃何人鹗章辱再腾勉强从计吏北达天子京始谒髙吏部献书颇为惊处以礼乐事为言案牍轻俄复移秋官眷顾亦屡承但惟栖宿卑不敢伸吭鸣顷闻更变议去留在权衡读书三十年区区欲何成
　　题禇真人画像
　　董兵部野荘请题至元二十年癸未嵗也
　　神仙真有无恍惚初未知今防褚君像信有不复疑森然为起敬清风见须眉世固有甚难乃尔独优为乾坤运华峰夐絶旁无基壁立三万仞登陟谁敢希千年神巧在铁鎻悬烟霏烟霏何冥冥目断猿猱悲此老縁下上欲趂孤鹤飞穷冬冰雪合偃卧絶新炊三月饿不死出门愈光辉岂知老读书左氏尤精微山空人响絶时扰虎与罴圣朝重遗贤必欲一致之稽首谢使者不肯踏京师此事世共见可见不可追谅惟飞仙骨有此杰异姿所向虽匪中贪懦足以规何用多变化坐贻聋俗欺
　　张御史周卿雪中送诗以不一相过见责次韵答之二十四年正月
　　君有山水癖一昔落湘浙浩荡三年游寒冲风与雪胷中太史笔万怪入搜阅归来一笑粲颇讶鬓髪白静夜孤髙吟不觉烛烬灭矍然愈我病栗栗胆内怯雪寒岂相忘适有不速客遂非谅无补媿使面增热
　　赋田润之经歴家腊月菊【原注元贞元年济南】
　　细菊含幽姿有约在晚秋金商下白露众卉皆俗流胡复冐嵗寒烂熳方未休居然冰雪间乃与松柏俦清贞入苦节刚介出至柔谅知根性殊越絶独尔尤念汝实后时萧萧亦何求三嗅成短咏因之以消忧
　　野歌
　　平生嵓穴姿忆昔落此间举杯谢野客浩歌对青山丝竹恊律吕清响杂哀弹焉知有至音无往亦无还【原注大徳二年戊戌岁也】
　　题鬭槲轩
　　倐然两虬龙怒战一庭黒须臾风雨过兀尔苍槲立吁此耳目观世事何有极
　　野亭
　　野亭望西山一緑开晴芜亭下江水流不亟亦不徐照见亭上人巾袂方舒舒勿烦顔成子区区问何居大徳二年戊戌秋再用古风韵答杜彦明成伯谦见和
　　遗音整絶弦坠典防破壁头白未闻道坐费嵗月歴一随简书命乃尔南复北鸷鸟乏修翎凡马蔑余力较技骐騄后効能雕鹗侧所任非所堪何异火就湿惶回失故步勉强懐媿色偶然两幽人潇洒氷雪立欣然肯下榻新酿泻秋碧倾倒见真赏欵曲多暇日微言洗我心妙理通翔集山田故应在幸不畏干溢逝将返旧耕脱此外物役国恩无所报囘望空怵惕
　　彦明伯谦再和亦复和之
　　纷纷蚁争场绕绕蜗附壁十年尘土梦世味亦颇歴忆昨出京时始见征雁北荒陂入野逈春姿淡无力如今留他州坐阅斗柄侧寒防静愁思暮雨黄叶湿谅微熙奋功显有劳瘁色侵寻嵗聿晚琐屑事叵立晨兴倚危楼遥望故山碧相期有宿约定复归几日人生足离合乐事难并集旁有能诗仙气若湖海溢挥毫洒玉屑俗累非所役一笑倾酒壶为我洗惭惕
　　贞妇和拉蒙古人寓濵之渤海其夫托果岱殁于军誓曰夫天也天可背乎由是养姑抚遗息唯谨逮今四十年有司上其行旌其门闾二子长托克托穆尔次托克托皆读书有立王瓠山有序至大辛亥六月二十七日题
　　妇谓嫁曰归从一乃天理奈何世降后不恤再醮耻徒观三纲缺竟逐一波靡岂伊渤海乡而有和拉氏精诚洞金石誓言感神鬼天其可背乎我惟未亡耳鞠防无苦辛奉姑有甘防黾勉达朝夕纺缉代完美悠悠四十载曾不异其始旌表固有常荣耀非所企伟哉未尝闻三叹敬为起竒效尤可贺超卓见二子
　　赠山东转运使图克坦伯寕
　　我友安御史好善我不如胷中月旦评予夺入锱铢自言与君雅説君日无虚我时欲识君君在外府居【原注时同知山东转运事】爱而不得见搔首几踟蹰前年天降屯还我水上庐君来相慰藉郁郁古丈夫所见逾所闻我友不我诬去秋辱新作磊落皆璠璵知君平生学礼义为根株时当九月尾上计朝王都课以天下最才名动钧枢遂登使节崇复此鱼盐区到家春已深杨花正纷敷乐事吻相合掌中有明珠【原注伯寕五十五始举子】朅来枉南轩谦光照寒臞举杯为君夀谢去口不濡但称圣恩优过荷非所圗国用实浩汗时节要供输民物喜动摇低昻系惨舒上欲国用足下欲民力纾上下各得宜此责诚在予所以受命来不敢自怡愉我起再拜贺君岂防常徒忧国斯谓忠爱民仁可孚秉忠而行仁奉职固有余愿君保此道终毋替厥初故园有青山嵗晚以为娱
　　佳禽
　　青林众鸟集旦夕何喧啾倐来非予招忽去胡尔留文采纷莫识宫商自相投大哉天宇间万化良悠悠
　　送萧经歴
　　山姿淡朝曦春动济水道皇皇祖帐设冠盖何缥缈有来众如云壮观亲翁媪洗盏拜道左行语遮复绕吾侪鄙野人公徳宁易晓爱公衣冠伟面泽鬓髪皓时时北湖上仆马闲且皎但闻吏夸説幙府公甚好温醇金玉资清耿冰雪抱不怒咸足畏不言信可保其重太山轻其容梦泽小居然袖手坐公事一已了却观狱市中清肃如洒扫宁闻闾里间犹复有狂狡寒者日以温饥者日以饱循循诸子弟孝友相劝导感公有如此向天黙为祷公来既已迟公归愿无早乃今舎我去使我肠腹搅我情顾诚私言语亦扰扰官家事功业求贤甚求寳岩岩中书堂宁可无此老终知不得留行且泽八表惟有愿且祝康宁复夀考慇懃书此言以备国史讨云中呉氏尝为河东宣慰副使壬寅嵗嵗饥出粟赈乡里李禅诗为征诗皇庆二年三月二十五日书于大都寓居之西斋
　　晋饥秦输粟谓是泛舟役秦饥晋可忘乃独闭之籴千年信史在其咎竟孰执有无等丰凶彼此犹旦夕圣人垂格言博施与周急吴侯何英特耻抱贪吝癖维时嵗艰食斗米凌尺璧毅然倒囷仓奔走倾郡邑人人举手谢不死今乃得尝闻活千人后嗣封可必终知天祐善书以为世则
　　赵子昻恵胡椒以诗谢之
　　胡椒生南海愈疾号神速悠悠风土隔所致或恍惚嗟予抱沉寒呕泄雷殷腹穷愁卧余湿梦寐惟此物夫何长者赐猥此衰病辱圭撮未可谋磊落忽满目轻圆蚌珠小瘦鼠李蹙外辛实英烈中淑乃温郁缅懐君子风畏爱不敢忽既将谐吾药又以进我餗迩来未几日颇觉神观复新汤火始然宿滞冰旋没行当夸健饭庻比雪就沃大哉功用殊信乃铢两足痴人固可笑安事八百斛我无英琼瑶负感长愧恧
　　王黄华以横幅画其父东海散人道巾野服坐长松下嵓石流泉韵致殊絶题其后
　　翁本神仙人冝着嵓石里髙风邈余韵益觉世俗鄙寥然如素蟾浄照松下水黄华三絶手办此一竒伟叹息不可忘是父有是子
　　送何聪山侍御赴河南道提刑按察使
　　才难圣所叹自昔从何知岂无甚盛世千年百年期我公实天生防此休明时公姿何荦荦想见皋与伊仰若泰山重莫能测髙卑望若沧海逺孰从得津涯先民有遗书烂熳无不窥所适在有用文章乃娱嬉八年御史府沉沉卧孤罴竟使公议定砥柱存纲维忽持使者斧谓言西南驰翩翩旧骢马聊以冩我思公去不可留公归亦无迟苍生久悬望此责非公谁
　　盖希顔蜕斋
　　物蜕蜕以迹人蜕蜕以心是心本虚寂欲蜕安所任岂知虚寂内而有利欲侵荏冉初未觉酒酣与渊沉所以为学者惟贵资道深涵养既有素本源讵难防凿石出美玉披沙得良金僊僊蜕殻蝉豁豁遗巢禽超然事物表无愧古与今此为蜕心説请为蜕斋箴
　　尚志堂
　　安宅化隘陋正路成阻幽仆御痛瘏死妇姑勃谿忧恶湿更居下讳疾胡能瘳于此有人焉孤舟劈横流筑室方寸地隠若百尺楼下连九轨衢轻车引骅骝出入何坦坦独坐嚣嚣游势利不得诎贫贱非所羞我起为三叹杰哉真吾俦道果不逺人努力追前修
　　题梁邹贾氏足乐亭
　　乾坤有真乐在我不在物达者乃得之其乐所寓足贾生信佳士此理久自烛萧然一茅亭气压万金屋乐哉诚乐矣我本无所欲
　　秋蝉堂并序
　　选部主事襄垣李谦伯温所居秋蝉堂乃其大父仲平君金泰和间所筑后以兵圮伯温营而新之仲平君好鼔琴以道自洁武安紫山胡公记之甚详内翰潘仲徳来为徴言余勉书百言于后厥初命堂之意庶或彷佛云
　　白鸟窃膏血青蝇妬芳鲜扰扰蜂趂甘翕翕蛾就然触眼辄败意堙郁安所宣空堂一隠几悠然听秋蝉蝉声何窈渺欲和膝上弦物生各异趣理契斯同蜕形已拔俗不食岂非僊以彼尘外姿廓我胷中天漆园乃可笑妄计小大年岂知彭泽翁独爱晚菊妍
　　石仲璋廉访以避暑诗见示次韵答之
　　出城遣歊烦洒若脱久疫平生丘壑尚重爱林野僻凭危时遐曕览邃复逺适嗒焉忘忧乐迹与心俱寂日入元气回穹影湛虚碧
　　爱公如清风所至觧民疫髙轩何容与不厌穷巷僻出处真两忘鹏鷃同一适清诗八音作幽眠破虚寂欲往不能留伫立烟树碧
　　送范提领
　　北风振林皋萧萧吹行客离觞淡无味志士肝胆裂朅来阳丘税狼籍不盈睫本非蓬蒿人安事此屑屑鸿鹄臂两翅万里谁能掣别后读此诗可洗心内热
　　比徳泉
　　洁固不可浊浚复能有容鉴物无尔私利人岂予功伟哉泉之徳敢不勉厥躬
　　李御史清甫恵余以研乃端之紫石也肌理润而形制甚古所惜者偏足耳然余以意度之使平用之无伤也诗以谢之
　　旅食无与娱挂眼止俗物此生来端溪故人荐我屋枵然皤腹偃炯尔秀两目夫何足不良有口叵自鬻想当适齐时忍垢蒙笑辱岂从献王后抱石负深屈应惭失所卫忧色未肯复三叹复拭之文雅温可掬终焉不正立临几久遂令陶辈妄意希见録物情固有殊终始岂敢忽殷勤为文辞毛颖尚可秃慎勿泄我墨获诮同覆餗
　　清甫见和复次韵答之
　　君诚磊落士过眼不留物我亦偃蹇人衡茆等华屋夜寒抱遗编藜火耗两目枯毫久不湿片瓦孰为鬻阿端畜君家一昔肯见辱误伤尔非罪有价吾敢屈谅微希世珍兹贶未可复当窻试云清泚手自掬登函脱巘崄借纸忘岂徒光客居自足供日録缅思忝承乏报效蔑丝忽物用有不如坐愧双鬓秃新篇诚过望苋肠饫珍餗
　　郁郁涧上松为智先生夀
　　郁郁涧上松靡靡松下草生平赖余廕朝夕仰真操霜风脱众木苍然立如傲浩荡涵雨露四时震枯槁所以径寸茎铭荷不知报工师索梁栋弗逺登廊庙系我植天墀千载为永好
　　题武仲经平反卷仲经为提刑书史録安庆路囚出狱成寃者一十二人
　　尝闻隽不疑治狱多平反平反自喜多苐怨狱益繁情伪渊海隔孰能究其源请观武黄冈所出皆其寃书吕幽谷哀辞后讳慎字诚之绛人也自号幽谷野人博学不仕以道自乐年八十终
　　洁身利安贞盘礴在幽谷执谓幽谷中而有光自烛优游八十嵗全归无不足含毫想遗风其人美如玉
　　书燕台陈氏致乐堂卷
　　诸子皆问孝圣人言各殊言殊理可防是殆举一隅孝无贱与贵而亦无终初此心即亲心异体实相孚但使诚敬足自致乐有余
　　读谢孝子传
　　太山谢正卿能尽事亲孝父殡犹在室隣火遽囘燎【原注左传音去声】至孝通神明于此见谆告又尝吮母疽适遘和扁疗再病不可药刲股得竒效风树终身悲墓侧六年报子职固有常如此岂易到旌异明典制所重在风教衰俗頽波委屹立有孤峤移忠傥可期事业当逺耀
　　张兵马美成索幽香亭诗
　　惟兹歴城南山水足佳丽若得髙士眼可作终老计张君诚不凡处心逺尘世诛茅起亭榭开径树兰蕙众芳亦第进红緑杂巨细天风一披拂幽香杳无际眷彼幽香中而有君子致毋令俗物来又复败人意
　　山东有义妇一首
　　山东有义妇夫乃秦之郎妇初适夫时罗襦照新妆夫家徒四壁出门无耕桑婉然安其室纺缉仍薪浆所要在百年黾勉同糟糠岂期官有役夫当戍襄阳襄阳大江表路逺波涛长即为死生别割裂五内伤载顾乳下儿娈娈六嵗强湏史离君懐各在天一方君心非木石胡能勉忧防妾恨不出户安知君存亡不如随君往好恶同在傍慷慨束衣起挈儿遂戎行间闗与险阻万里涉风霜俄过鹿门山推车儿在厢边云下寒日林谷都茫茫夜黑道路絶潜息野草荒有虎挟隂风怒激河水扬嗥为震雷声目作飞电光盘旋视三人意不满一尝突前搏其夫齧去如拾芒妇时不暇畏赴救何奔忙翻身曳虎足号儿刀速将拔刀走送母小儿亦非常一刺虎断膂再刺虎堕肠探手摘虎心虎偾如崩墙妖血杂腥涎淋漓满衣裳草木为震动天地为低昻社鬼及山灵肃肃来苍惶脱夫虎口下招魂返营房肉以为夫羮皮以席夫牀气义动三军绕防皆彷徨勇者失其勇刚者羞其刚大官共叹息赏赐倾槖囊奈何夫痛剧十日竟不昌快意在目前虽死已足偿我始闻此事髪凛须髯张由来食牛威有臂谁敢攘怪此妇人手如磔鼠刲羊乃知精诚至万物不可当世有臣子心能有此妇良长歌序本末尚兾览者详
　　题都事于君所藏孙康映雪圗
　　孤蟾挂松枝积雪压茅屋夜牕不继火昼食定无肉翛然雪中人把书牕前读不须问勤学可洗万古俗
　　失题
　　学际天人明理同圣贤语冨贵贫贱间守谦行所素居易物皆平持盈人免恶千里莫徘徊始终如一步

　　中庵集卷一
　　钦定四库全书
　　中庵集卷二　　　　　　元　刘敏中　撰七言古诗
　　送选军使者
　　至元太平之六年野蚕吐丝米三钱万方同入富夀域无为殿里薰风百官奉职亦多暇雨露但急恩泽宣精神堂堂折冲万里外天青日白无烽烟坐令亘古不臣国稽颡入贡争相先蕞尔东南隅固丑不自怜委命一带水陆梁跨桥边尽翻四溟波不洗从前愆帝曰可徂征此举功必全用卒当用劲搜阅无颇偏使君奉命来电影飞鸣鞭山东少年勇且健心欲报国知无縁一朝被选入行伍感慨踊跃皆忻然山林列戈防云霞蔽旗旜弓刀角彊利铠胄争华鲜铁马屯原头植立如羣当前视其气已压江淮壖咄嗟办此一能事使君忠干孰齐肩雍容车骑今言还当有一言闻于天但云士庶乐为用摧枯拉朽之势已在臣目前长蛇封豕不足虑露布竚见来甘泉车书混一兵亦偃应有辞臣载笔来上平淮篇【原注是年大发兵围宋防阳】
　　送亲卫军刘副都万户南征
　　勾陈天仗环紫宫羽林猛士如罴熊将军超越世无比帝遣督领専其雄腰金佩玉动光彩大冠长劒何穹窿门前列防秋水寒马上锦鼙朝日红长安少年气欲尽有如燕雀惭防鸿检身精慤不自足委节报国铭丹衷包茅不入楚不共天意乆欲惊顽聋一夕秋风动江汉杀气已满秦淮东王师桓桓顺时举要浮一苇収竒功我君陛辞即戎事宻奉圣防余难同霓旌导前锦帕首揽辔顾盼光生风沈防逺畧不可识请缨未足言终童眼中了了见囚虏指挥封守如旋蓬行当一扫氛瘴静南北混一车书通归来献凯奏阙下防勲定见超羣公图形麟阁表恩宠平生事业能始终应笑为儒例无用长年萤雪悲途穷
　　送潘景梁之官常州
　　断虹阁雨山云湿岸草离离坠浓碧返照犹瞻苑树秋回头忽作江南客毗陵山水更清雄季札祠傍泰伯宫髙节已经千载后试从衰俗问遗风
　　送王伯仪之官危山冶
　　迢迢西北风吹起东南客离觞未尽山南歌征鞍已逐归鸿发人生出处不可度古来聚散多哀乐君将緑鬂犯红尘我坐沧洲搔白髪搔白髪苦忆君逺树漠漠危山云万金良璞君自重大璧圭他日用
　　王彦功为邹平尹以卷索诗
　　君今为梁邹梁邹乃是伏生乡城头青山号长白上有范公读书堂伏生诚古儒口以堕典传虞唐范公为大贤左右文治生辉光想当二公时梁邹之人感戴兴起孰可防二公去已逺梁邹之俗日荒凉问君胡为治化导乃其方柔刚相济治始平慎勿姑息梗与强芟夷蕰崇之惩一劝百理最长风行草自偃实着声洋洋愿君作邑止如此可与二公之徳千载流余芳
　　送北人韩飞卿
　　先生昔踏少年塲寳劒三尺书一囊风云才气不自揜凭髙望逺心茫茫遨逰四海求知己白日青天誓生死解装呼酒洛城中击筑长歌燕市里功名未成嵗月深萧萧两鬓黄尘侵喜君如此益自壮关河迢逓愁人心人生百嵗何处好儿女团圆奉翁媪单衣蹇驴归务早秋风已满长安道
　　騘马行送李徳隆赴行台监察御史
　　李御史百鸟鹗千人英用如快剑新发硎亦若古镜无逃形三賔外台幕河北山东俱有声一辟乌府掾何公崔公相叹惊朝廷重边重选贤才力亦着甘凉城今骑騘马趍金陵慷慨为歌騘马行【原注时台事在建康】丈夫出处贵节义义与死生谁重轻君不见张纲埋轮肝胆倾孟博揽辔思澄清朝阳一有孤凤鸣一鸣足成千载名不然从事故纸末正可解印还农耕李御史鐡石肠冰雪顔平生志愿今始得勲业入手知无难过江騘马人莫测北风霜早狐狸泣
　　三山堂为张子京题【原注张号西泉监郡建昌得三山以归】
　　西泉爱山有山癖行尽江南与江北胷中磊落千万山独恨眼前留不得最后乃与三山逢平生所厯一洗空三山可买况可载归帆并借旴江风径来却扫西泉上忽见三山屹相向一重一掩皆肺腑万壑千嵓在防丈峥嵘太古势倚天混沌意出太古先崆峒盘礴含众籁呼吸元气来其间烟霏不散花如雾寒翠空蒙湿冠履更容何物着此间我醉欲眠卿可去竒章东第不复防平泉别墅秋草深千年得失存去取可以耳目遗其心愿君乆敬如益友不负圣门仁者夀【原注太古崆峒混沌即三山之名】
　　王泽歌
　　东平民王泽以米千余石布五百端赈乡闾贫者李野斋学士为作序诸公为作诗萧仲礼持是卷徴予言勉为书此
　　一斗粟积乃仓一尺布盈乃箱箱盈仓积心愈长愿春
　　不雨秋早霜细民失所嵗且荒我粟我布价始翔十出百入称所望深扄宻鐍夜壑蔵下抵四壁上屋梁防衘窭防不自量动以一毫谓不祥一朝大盗窥尔墙浑舎性命悬劒铓坐视其有瞬息亡前日之积今日殃愚哉若人庸可伤君不见散尽千石与千匹髙枕无忧説王泽王泽王泽岂无取人得汝恩天报汝
　　春晚山行路中见桃花
　　顾山道中春已归东风作恶黄尘飞长红短白零落尽杂花狼藉争芳菲山回路转颇幽絶两树野桃留春辉嫣然一笑荆棘里便有清香袭客衣恨君何苦轻妍姿惜君不及春风时莺莺燕燕时与期西园蜂蝶浑不知明妃逺嫁沙漠外深溪空谷愁西施行人往来不知贵一生芳意终依依我行于此偶相值脉脉似欲道所思碧云望极青鸟逺独绕百匝空嗟咨都观里旧时见肠断去年今日诗徘徊良乆不忍去下马为君簪一枝归时携酒重相过祗应片片飞胭脂
　　野亭
　　野夫夲自野乃以累此亭此亭岂有知汝惟未忘形手持一杯酒中有山影青青山亦不言相与起吾酲半晴不晴天气湿欲落未落日脚赤山容林彩不得藏一杯送我亭中凉
　　醉中聼智仲敬诵诗喜而有作
　　眉厐齿白欢頬红足盘胁耸肩角隆两手捉膝气吐虹目睨屋梁顶摩空如寒鹘望四野突若惊麕超絶峯湏臾开口水涌风澜翻欲与长河东谁知乾坤万古怪特气泄此方寸饥寒胷初为汉祖大风起次拟荆卿别易水邈然古意动悲壮惨淡风云酒罇里忽吟结客少年塲吴钩锦带照座光恩雠生死一语顷凛髪直上须髯张复为廊庙赓歌曲上有明明下穆穆民无夭札物无疵四海一家均五福敛情却作行路难长鲸翻海虎满山李白悲歌阮生哭弊车羸马愁长安酒防日落风色黒寒灯耿耿月挂壁防吟转入楚骚经切切门前山鬼泣客饮不醉惨不欢我独起舞呌且讙文章大是冩心具如君气象硉矹谁能攀古人已矣不可望一笑逢君千载上
　　送滕嵓甫赴京
　　九重金碧开双阙日射五云光晔晔防香浮动软红尘凤凰麒麟踵相接丈夫分有七尺躯口亦能言足能趋谁令此地独不往俛首蓬荜甘聋愚济南竒士滕夫子涵茹古今经与史厯艰渉险三十秋长才老气今如此去年匹马东南逰凄风短劔随貂裘山川风土入感激归来诗句余清愁乃今别我京师去翩若惊鸿无反顾知君乆欝济时心满腹竒言思一吐春风旅亭花满枝酌酒劝君君勿辞后日春云隔千里相思无吝寄新诗
　　送杜书史荣季北上
　　忆初识君御史府赤凤石麟照庭庑赏君英发与君逰不谓缑山乃其父缑山大老文章师平生恨不一见之阿戎风味有如此一昔顿致平生思后来见子齐西邑秋霜正凛分司笔剔奸抉蠧入纎毫狡兎不出妖狐泣去年我居北渚东退食杖屦还相从听君缓頬论利害涛澜浩泻春江风丈夫宦学如琢玉我为子凡三刮目子今去我向京师京师大是贤豪窟一顾千金定有人即防勲业到斯文野夫但学西城栁只办迎君与送君七月七日同潘君美智仲敬刘深甫泛舟饮华峯下醉归中流遇雷雨大作衣尽湿明日呈三子
　　云头黒风飞海沙风邉白雨如悬麻扁舟一叶落中浦眼前不到渔人家禽鱼静息洲渚暗寒气萧萧明草花忽乗败伞展未暇已作横溃无容遮飞湍走浪乍开阖时见电影明金蛇疾雷卷水掠舟过云暗不整舟横斜舟中狂客醉胆壮引手欲挽阿香车拊舷呌笑助声势物外宁有张骞槎天应知我涴尘土为濯葛衣洗乌纱
　　和王详议处士诗韵
　　古人白骨秋草枯藐然节义犹蘧庐龙渊化作蛇虺窟乳稚童牙皆丈夫姓名闻説处士老口不敢诘心掖虚新诗老笔喜入眼轻财御冦缓急趍乃知元气本无间季末何甞殊厥初我期斯人如凤雏百鸟失避竹与梧我期斯人似初月光熖已射羣星踈
　　赵文甫持洺水儒者李诚甫思忠行卷求诗其事则轻财赴难之类姑掇其大概而赋之
　　男儿结髪事姬孔岂甘没世无闻终阘茸处心常在众人先凡马千与万焉知渥注别有汗血种今也威州乃有豪杰士不待文王防髙踵财空钜万敦骨肉身起穷寃解纷冗冯暖甘辞火券名窦郎顿失投防勇一身都是仁义气我始闻之惊且竦衰俗靡靡頽波逺着手谁能为障壅岂期今日有斯人便合岩廊佐垂拱更看尽展济时具风采一新天下耸不应犹作处士诗大笔勒名有南董
　　双峯诗并序
　　吾友韩云卿得佳石髙广才尺许而两峯崒然防起并秀翠润可掬几研间尤物也云卿题之曰双峯甚寳之然世有好髙而贱卑夸大而忽小者皆不得其心不造其理者也作是诗以遗之以为双峯他日之辨
　　韩公饮酒不饮客眼中犹见苍龙角刘子赋诗不赋物为渠凿破造化窟君不见三峯挿云海内絶正与昆山作丘垤君家此峯矗矗不盈尺吾谓三峯乃其匹太始而来有此质元气崔嵬入吾室静画无人照心碧乃知世间小大短长相胜无穷极何必图南为得抢榆失万里要须同一适西来三呌信笔题韩子不言颔其颐双峯忽与霄汉齐
　　清明后一日西游诸公见和寒食游绣江韵亦复和云
　　春山隠隠横春浦岸上桃花娇欲语人家临水篱落幽门外炊烟出青缕三三五五踏青来恰逢天气霁风霾一笑使我心顔开落花随入飞香埃防幽覧胜不忍去断肠十歩九徘徊溪东督邮风味恶击鼓吹笙竟寂寞溪南有酒浓于春留当金与君酌西望太白横峨岷醉胆轮囷半天落丈夫莫忘平生心气义未几江海深功名富贵果何物临风一曲留春吟留春吟为君诉莫使韶华等闲暮归时应过黄家溪更为繋马垂杨渡【有酒浓于春一本作从事良于人】
　　北城泛舟借用昌黎公山石韵
　　北城日长烟景防落花蝴蝶作团飞青萍緑浪榜归渡春深谷口溪鱼肥江山佳处岂易得人生但恨行乐稀闲牎空腹五千卷一字不疗寒与饥村肆唤酒为君饮正有山翁来啓扉欣然就酌鲙银鲫水气入腮云雾霏鹊华相对两竒絶南山一带皆屏围当檐幽鸟啭新哢何必更须金缕衣门前过我谁氏子青衫騘马黄金鞿凭君且踏红尘去满船明月须吾归
　　谢赵子昻同知恵梅【原注赵杭人时为济南同知】
　　诗仙爱梅爱彻骨夣寐江南烟月窟歴下寒多梅事稀西园两树还惊目多情细拣春风枝把翫顿慰江南思数枝还许分送我郑重要作梅花诗白梅娇怯黄梅瘦沉水谷瓶春一窦暗香无柰恼杀人小窻酒醒寒蟾透起来琢句句不神问花不语花应嗔诗仙明日当更笑不识江南浩荡春
　　八年重阳后六日漕司陈知房辅之邀逰龙洞书于祠壁
　　我昔与山未相识朝夕倚门望山碧乃今两足踏山骨恨山不能言与我论此太初之胷臆但浮岚积翠杳霭于前兮云凄凄而风激激忽风回而云开兮穹林峻岭瓮抱而云合千尺悬岸削青壁黯黯兮龙潭隂窅窅兮神穴黒若将出光怪而轰霹雳众賔相顾而无言兮觉森然其动魄主人乃展白云之天屏扫苍苔之石席酌以兕觥戒以鲸吸发豪兴兮万丈将一饮而千石俄而纷然解襟頺然岸帻不知酬为主而酢为客而山之与我忽然而为一兮岂有乎或今而或昔虽天地亦不知其何为兮况于世之悲欢与失得俄聨辔而归来后之逰者尚或发一笑于狂生之醉墨
　　次韵赋田泽卿假山
　　幽人在山花满庭琴声度竹风泠泠目送去鸟凌青冥回峦曲岫往而复何处浮花水流出长安之中有盘谷我惊造物如畵工防戯长与我軰同故着防舆岩石中【原注京师田泽卿贤而不仕家庭为假山有峯峦洞穴之胜瀑流激其中上为六小亭为三桥回互往来竹树掩映芳菲之间甚自乐也诸公皆有赠篇贾待制彦载曽为徴言于子因用扬损斋学士韵书于后】
　　损斋诗【附】
　　三峯上下五六亭三桥曲折一清泠松竹落落花冥冥山林长往恨不复朝廷一入嫌不出争似君居槃涧谷想像赋诗虽未工山水之乐非苟同乐地在吾名教中
　　观拾麦行
　　去嵗秋冬时雨雪不湿面今年春夏交二麦不满眼各家仰饥寒爱重甚兰畹盼盼秀欲齐蹙额庶可展复遭霜雨作半为风所偃余者仅能熟狼藉踈穂短缺然田畆间似不忍芟剪老翁行腰防暴露背负炎稚儿推车力不足老妇随行手自挦苟使饥腹餍辛苦未死谁能嫌传闻县吏下村去鞭扑但説催征严老翁伤心泪先泣稚弱相看空失色举头但闻人语喧荷畚负担俱汲汲东隣有寡妻滞穂争掇拾袒裼手附刃俛首不得息赫赫日驭亭沥沥汗雨滴黄埃满面无人恤饥渴何曽饮与食近前为问何人家穷困年来如此极我竭我心力嵗嵗勤播植恒产未敢期官租不暇给今年天降饥重我忧戚戚汝亦何因縁受此饥饿厄荅言我本富庶民平生未省艰与辛一从搆得青州祸举家计业随烟尘三年流窜无地着断蓬飘泊风中根憔悴归来闾井改桑田满目惟荆榛頽垣败屋重修缉惊魂稍定寻比隣城中斛粟贵如玉载顾四壁无钱缗朝食南山橡暮探西河芹昨朝里胥急叩门逼促要输丝与银逾垣四走不敢出意绪恍惚忧纷纷潜来于此拾遗滞敢以口腹辞辛勤幸图一饱免沟壑官长岂不哀我贫君不见朱门犬马余梁肉万庾千仓饱童仆穷欢极乐锦绮筵日费千金犹不足何当买牛多种田尽力向天祈有年剰与官中充府库我亦饱食鼓腹忻忻然
　　鹤引赠琴客张晋卿樗隠【原注晋卿京兆人】
　　钟期知音伯牙鼓琴钟期既仙伯牙絶琴亡人去三千年恍惚逢此子不记伯牙死淋淋元气在其指正音再见天地始四旁无人孤月明鹤下来山鬼聴山鬼泣俗耳惊手谱四百操传心不传声千年复一钟期生始识有无张晋卿【原注晋卿集琴阮谱凡四百余首皆精妙】
　　题燕山许文仲余欢堂【原注取东坡先生治生不求富读书不求官之诗也】
　　生不治而馁书不读而愚此外富与官有命不在吾一堂俯仰吾愿足不羡六印归来全钱撑破屋


　　中庵集卷二
　　中庵集卷二考证
　　第三页后二行　案汉书济南郡县十四二曰邹平四曰梁邹后汉书济南郡县十七曰梁邹八曰邹平则梁邹与邹平为二县此诗葢借用












　　钦定四库全书
　　中庵集卷三　　　　　元　刘敏中　撰
　　五言律诗
　　至元十一年清明游旧都南塘呈黄威卿贾荣甫二知己三首
　　忽到南塘路萋萋草已深莺花逢晚景楼阁静春隂触望空多感思归只独吟惟应愧知己欵曲百年心蜿蜿红桥逺森森碧径深遥山昏野色流水乱城隂燕去抄花舞莺来隔栁吟如何行乐地独抱故园心杨栁金丝乱桃花锦洞深偶经流水曲絶似故山隂竟夕穷欢赏归鞍兀醉吟燕逰偿不遂暂慰客中心
　　春困二首
　　长日兀如醉闲愁悄似禅暂来拈笔写却又枕书眠落絮风余态飞花舞后妍东楼懒回首双燕正翩翩畵出愁中様如逃醉里禅不禁花恼思防被鸟惊眠春事浑无頼晴强作妍多情双蛱蝶为我舞翩翩
　　卜平章夀防
　　早悟程张学遥传孔孟心披云捧尧日与嵗作商霖旷歩通贤路清隂满士林中堂介眉酒浮动北山岑运泰风云合年丰日月长入朝无滞事退食有清香社稷忧诚重诗书乐不忘所行惟所学夙意在虞唐题采水县尹刘汉臣诗卷首章乃御史中丞仲公诗也
　　令长承宣寄防权辅弼均一言开嵗喜百里作冬春图治当今日驰声有此人中台品题在不负甑生尘
　　饥安思承赴四川提刑副使
　　宪府同班日【原注思承与予昔日同为御史】吾乡防面时殷勤百年意感激寸心知遽尔参商隔居然嵗月驰闻君逺入蜀何用慰相思
　　题张智甫牡丹防集诗卷
　　好古仍好客爱花尤可人栽全洛阳谱占断济南春国色徴吟笔天香袭醉巾相看惟老树寂莫绣江濵
　　赠鹏举充鄂啰
　　居简仍多艺循华却古心律科髙史业诗学振儒林圣主升尧日苍生渴傅霖兵曺聊可遣努力在朝簪
　　才鉴人难比文章笔有神防年头角异三语姓名新去去抟风翼洋洋纵壑鳞他时黄阁上不似旧诗人同签枢宻事张子恵于京师私第构一室扁曰西岩西岩指其乡栾城西山而言示不忘祖先桑梓也以卷徴言为书四十字十年丙午六月也
　　宻省骞孤鹗知君逈不凡九霄依北阙一室对西岩肺腑纡清赏松楸感至諴门风百年旧气象日巉巉长芦李仁甫母赵氏守寡三十年年六十三卒无恙时有为荐闻旌表者赵辞之仁甫兄弟二人求诗
　　惟知所天重敢以此身轻苦节终完节辞名更有名青灯耿虚室白首防佳城欲报天无极哀哀二子情
　　送王守道安抚之官威茂
　　投笔风云动扬鞭羽翼生青山送离别白日照精诚逺俗闻声喜同逰羡尔荣慇懃一杯酒更为老人倾完顔士庆以安西理问至京师授四川省左右司郎中君请于宰相得觐省来济南给传赴官其行也诗以送之
　　官程惊客梦驿骑又骎骎落日旗亭逺髙秋剑阁深天长望云意嵗暮倚门心早晚归欤好金杯重细斟
　　寄西野尚书
　　逺吹流遗响凄云弄薄隂秋随江树老寒入草堂深多病频妨饮孤懐漫废吟流萍赴沧海何处问浮沉
　　王秋涧哀挽
　　学与天渊博名随事业新文章早无敌字尽晚逾神防躅追前哲遗芳泽后人独怜秋涧月犹照玉堂春
　　挽王朋益
　　伟器明时出英声早嵗闻夜弦鸣白雪秋翮入青云遽失千金璧空存四尺坟流风传不冺犹足张吾军
　　送张希孟秀才赴礼部掾
　　漠文章脉来从太极先欲求宁有得已絶岂无传廓廓英华表悠悠土苴邉爱君千里马为赠绕朝鞭礼乐春官府清时重选贤飞翔从此地昻耸防他年逺器含余蕴横波下众川古人忠孝事耿耿要君全题杨朝舜挽章后朝舜先由济南府判入为集贤待制除知孟州未至而卒
　　玉树瀛洲望甘棠厯下思千金求絶笔万口咏新诗洒落何人似诙谐亦我师河阳不肯到空作九原悲
　　送李伯渥监税潭州
　　为别期三嵗征商效一官长沙忆卑湿楚甸入荒寒白雪知音少青云得意难声名随处有努力莫盘桓春晚洞庭丽秋高湘水深感时伤逺客抚事费长吟鸿鹄九霄志骅骝千里心洪鑪百炼后精絶识良金
　　挽尚书简公诗【原注字敬之大同人】
　　志学将期用输忠可惮劳功成沙漠逺名出士林髙清禁承三接华轩映六曺中途鬱遗恨不及友虁臯
　　徐伯御史见过
　　车马瞻云表茅茨自水濵绣衣迎汉使白首问尧民万里风謡得三生臭味亲忠勤有公等愧尔太平人【原注以是时伯廵行山东诸郡】
　　和鹏举冬日闲居五首
　　贤哉魏夫子吟咏乐潜居笔有千钧力胷涵万卷书已评君若凤无怪我知鱼肯就陈蕃榻时过靖节庐白日无多事清溪静僻居陶情五字句寓目数行书敢望乗轩鹤或如困辙鱼岂为儿女态潇洒愧门庐开帘媚风日清寂若仙居匵有荆山玉家传孔壁书形骸本麋鹿交友任禽鱼回首蜀川道陶然爱旧庐栖迹城中市游心物外居篆烟时作缕蠧叶偶成书仕显伏辕骥身闲纵壑鱼峥嵘卿士宅潇洒野人庐为病成幽隠如禅学静居心中惟慕道名不系除书林美来幽鸟渊深止巨鱼执鞭如可富吾岂恋衡庐
　　题燕处士刘实从义墓铭后
　　一代耆年望千秋处士名眼中聊遣兴身外乆忘情有子迪清范无人寻旧盟髙风在寥廓搔首愧平生【原注从义之子彛授亷访经厯不就】
　　忆郑处士
　　隠者俱承诏斯人独避名文章成汨没冠盖絶逢迎食粥家人瘦躭书弟子清经旬不见面相忆每愁生济南医学教授王荆玉用内侍荐被召以诗赠之
　　四海思斋老三年厯下城官聮颇闲冷技术自神明推毂当途事徴车此日荣即防宣室见端不负平生【原注思齐荆玉自号】
　　范冰壶者故玉壶先生之子以方技进好学能诗来求言故赠之
　　名学有余力妙龄无不能贵聫金马客清出玉壶氷射覆追方朔躭诗慕少陵长风九万里刮眼看云鹏
　　闻智仲敬教授归自曹南
　　念汝三年别闻今千里归辟堂铺木榻植杖倚荆扉日夕行人歇天长去鸟微病懐浑欲豁回首转依依明水张受益掾江淛省蓄古物甚富以博古称自号古斋顷赴调京师除本省检校过家其行也以诗赠之
　　博古仍希古如君古亦稀识穷三代逺疑正百年非乆郁披云望俄瞻衣锦归明朝又南北把酒一依依来绣江以麦送仲敬有诗见谢次其韵并简赵文卿提举
　　昔拟攀龙客今同食鴈卿素懐宁易托良觌每难并遽枉骊珠重空惭兔首轻衰残一如此那复问才名未能幽兴惬空柰别愁牵悒悒随耕稼悠悠度嵗年江山回白首烟雨满青田想见壶中乐相携醉市廛髙唐监郡鄂尔多和托拉系出西域折节下士读书乐善士夫称之兄弟六人而君为季其父独以君袭是职监郡凡三世矣作忠顺堂居之因郡人元恒斋正卿来徴言赠以二诗
　　系族来何逺文儒夙所耽白眉班在六皂盖世传三政体宜深得民情亦饱谙眼前忠顺字元不是虚谈顺有当行理忠无不尽心一堂非丽搆两字是良箴事业皆中出名声岂外寻家门日光大益觉庆源深送石仲璋侍御赴河南肃政亷访使【原注大徳四年之冬十月】
　　矫矫秋天鹗萧萧宪府騘光声满河右良觌忆山东寥落客懐恶留连尊酒空相思有新句休忘北飞鸿次韵荅宪司张文弦经歴及其属凡五人见寄之什
　　地压东藩重司分北户隂人材信洒落诗垒更髙深同作孤罴立相和五鳯吟须知正始作不为郑声沉出竒如曲逆多办似淮隂峻削天根敻清连月窟深文章千古贵情性防人吟声色云霄外何虞古价沉竒货惊寒目长风破夕隂神交一字重义尽百年深漫愧齐东语难防洛下吟不眠搔白首消尽博山沉












　　中庵集卷三
　　钦定四库全书
　　中庵集卷四　　　　　　元　刘敏中　撰七言律诗
　　代送宋廷秀员外
　　妙年勲策不易得今日省闱君最优两鬓春风山映秀一襟清气水涵秋云烟总属坡仙笔鱼鸟难留李白舟此去应将便民策皂囊封上解宸忧
　　送韩御史彦髙赈恤西域仍用安思承御史韵
　　好语飞传迓使旌逺人先已动欢声马头白草迷邉雪梦里丹心绕帝京壮嵗勲劳君自得浮云富贵世空惊归期尽拟明年早従此金銮识姓名
　　至元丙子初赴上都赤城至望云道中
　　晓日曈昽过赤城【原注地名有驿亭】风烟遥接望云亭【原注亭名州事在焉亦名云亭】好山解要新诗写瘦马能摇宿酒醒髙下野桃红漫漫萦回沙水碧泠泠人家剰有升平象满地牛羊草色青
　　十三年秋次韵答友人余时掾西曹
　　西曹事罢独登楼尘虑纷纷更暮愁乡国别来如昨日京华旅食又今秋帘垂夜雨寒灯细门掩西风落叶稠翠袖金鞭五花马可能闲伴谪仙逰
　　清风白酒香满楼我酌与子浇闲愁西风辽海一片雪落日太行千仞秋达人自与众人异俗事常兼官事稠安得谈天漆园叟相期造物与同逰
　　霍主事清甫留宿上都宣徽后亭是夜覔酒不得
　　窈窕轩净客心爱公朝市有山林清风急雨传秋早淡月微云觉夜深一榻清欢非宿约百年情话入幽吟防时有酒来呼我剰与灯前细细斟
　　为茅屋解嘲
　　昌黎辛苦三十载始见京师有屋庐莫笑偏聫四檐草且图容盖一牀书寒饕暑虐应无虑坐诵眠吟已有余明月不知分丑好一般清影照庭除
　　东村寓兴
　　野水平坡数防鸥逺村髙树一声鸠出墙白簇蚕初老满地黄云麦已秋文举自宜官北海渊明只合事西畴行藏了属乾坤管一笑谁能独倚楼
　　冬至和彦博【原注二十六年京师作】
　　僻巷无人载酒过小灯火自婆娑睡方到眼梦还短事不如心愁更多官栁野梅春欲动长庚残月夜如何书云定有丰年兆愿学田翁击壤歌
　　送按察佥事赵国寳分司淄青
　　名髙氷蘖湖南幕人避风霜宪府骢【原注国寳先为湖南道经歴擢监察御史尝前论事有不畏强御之风】论列不违天咫尺澄清还到海西东物情可见分休戚吏治难平是异同饥渇疲癃正翘首可能离别惜忽忽
　　乐御史
　　鴈塔题名接泰和声华此日较谁多鐡冠独立风霜表竹马犹传父母歌自荐英才归大老肯容浊水乱清波神游一去寻无迹惟见荒丘蔓薜萝
　　留别杜醉经侍御【原注公到官不数日而某得请自京还济南二十七年也】
　　侍御新班趋北阙野夫行李向南州清谈不得一樽共苦雨空为三日留济水波声惊客梦太行山色动髙秋他时驿使如相问翠竹篱傍有白鸥
　　呈杜侍御时余为台掾
　　一入霜台白髪生且看如此欲何成四知自守神应鉴三语虽贤众所轻月旦有评甘下客雪霄无路接羣英便须及此春前后归买山田趂雨耕
　　夀髙提学
　　酒酣落笔写新诗气节依然年少时渭水久疎垂钓侣【原注公年八十有六】镜湖新得放生池【原注时上司始以大明湖为府学赡养地故有是句】国人矜式尊黄髪后学服膺肃绛帷夀考康寜是天意祗应吾道要扶持
　　吴兴卜徳甫自江左平失母求之四方过济南以诗投余次其韵
　　孝心行李两艰难风雪长途海岱间一自乱随青盖出孤飞不见白云间穷年涙尽三江水旅枕魂惊万里山早晚春风旧桑梓肩舆重喜夀昌还
　　次韵答鲜于伯防见寄
　　舞雩春暖记同逰一逐风尘各异州白髪青灯千里梦楚云燕树十年秋渊明寂寞惟栽菊杜甫飘零漫倚楼休为长吟废沈醉只今懐抱不禁愁
　　次韵答子昂见示三首
　　自许羲皇逺俗情争教光价重连城一官何异湖中隠三絶休辞海内名坠典遗音知有望明堂巨搆欲谁成不才愧我终无益白髪萧萧日夜生
　　肯过穷檐愧素情可堪风雪对寒城东藩自合髙轩驻北渚惭非防士名山鬼来聴七弦作邦人传诵一诗成沙鸥也要公相识只待眀年春水生
　　遗情应未到忘情犹爱幽居僻近城夜梦是因宁有説太初生物果谁名人间白髪何年种世外丹砂防日成独自无言搔首坐篆烟销尽暮寒生
　　答赵明叔见寄
　　耕有田园织有桑西臯遥接玉辉堂【原注公新作此堂于长清】牙籖濶展藏书架碧甃方开洗砚塘此老谁能测髙趣我曹何幸挹余光近来闻説多竒酿防日容教细细尝
　　次韵答卫山斋见寄有序
　　表兄绣江公归自华亭具言山斋先生之学之徳之盛为之竦然徐示先生辱贶五诗及学易管见一编诗则深濶雄丽辞达而情称博雅之言也管见则以象数明其体而达乎理变互伏肖竒正极其用而防于一易之蕴尽矣嘻学成而人不知君子不为病经隠乎哉谨取五诗首篇韵述答万一谅不以简畧罪
　　故人説子我书空又见诗文有是公地防孤峯众山下源开一水四溟通雄章此日诗声北古学何年易道东尚友犹须论千载相望何计马牛风
　　汤泉诗
　　锦州之治西南百六十里海邉有废城如块今谓之桃花岛吏民数十家廵检司在焉出北门少东城足再举武平地汤泉涌出西东凡三池相去丈余而西池独盛石甃八角轮广仅三丈泉出如贯珠然流而常盈人云天下如此泉者盖多恐不至是烈也常投生脔试之须臾可食近池西北为屋屋中为木池连石渠引水以浴非济以他水则指不可下屋背即臣河深涧流泉暨浴水泄焉河自北来至泉所折而东逝亦名汤河因泉也余顷年为风瘙所苦诸药莫騐或言得汤泉浴之当已求之未暇也大徳癸夘春以奉使宣抚山北辽东道六月至广寜所苦复作未防遇是泉甚喜防百姓诉水害乞食为料理留数日凡三浴而去比再浴疾已失矣呜呼诚有徳哉乃作诗书呈同浴奉使达实公郎中苏君彦辉韩従义张礼卿两外郎以无忘泉徳且以贻廵检房中使时脩之不致居人过客他日有汚废不治之叹亦无穷之利也房资干敏吾言当不负云是月望后五日济南刘中庵题
　　地底谁将土镬然灵源一沸自何年引来余暖心仍畏涤去沈疴骨欲仙日浴沧溟暗通气舟焚赤壁悄无烟厥初若得京城出九市兰汤不值钱
　　奉朝命释囚东山暨提刑霍君清浦同登登州蓬莱阁
　　半夜潮声撼客床起瞻红日上扶桑一天云景相明灭万古仙山隔渺茫海市不偿诗眼债驿尘空防鬓毛苍且乗万里长风底卷取沧浪共此觞
　　何右丞夀日
　　两朝恩礼未应疎四海勲名不自居倚重今方在元老雍容时一到中书黄封敕酒诗成后寳篆凝香客散余阅尽羣言无可读却従三画究盈虚【原注公博极羣书于易尤邃自先朝以右丞商量中书省事】
　　上都答耶律梅轩左丞见赠
　　防戎初识文昌府衣绣重逢海岱邦尚记春波送南浦不忘明月上东牕相门出相人空羡家学承家世可双遗我新诗慰牢落他时何处话滦江【原注昔与公同事兵曹尝有明月上东牕十诗颇当公意后每见公辄诵之海岱邦谓公提刑山东治吾州济南时也公中书湛然之孙左丞相双溪之子博学多能尤长于诗时行省髙丽至是来朝会于上都故有是诗滦江上都水名也】
　　送杨彦寛防访致仕归黎邱【原注君行四方志其山川风土为书藏于室号四逺堂云】
　　早年鞍马事弓刀晚节风霜凛俊髦四逺向来名已重一闲今去迹尤髙老当益壮真吾事存不知亡岂若曹想得乡邻候居处黄华白酒满东臯【原注时大徳丙午秋九月也】赵方塘挽章【原注方塘讳与栗宋宗室也台州黄岩人江南始平以徴至阙下奏对切直称防授翰林待制迁直学士后为直学士嘉议大夫年六十二卒于官始终凡三十年归葬黄岩塔山之原】
　　冠盖当年起隠沦混同南北静风尘一飞云路九千里终老玉堂三十春徳比珪璋能取贵言如药石不医贫魂兮剰有归乡乐夜赴黄岩月色新
　　韩云卿新居有序
　　泺水上有楼曰江山胜槩楼下有泉曰无忧云卿居有之吾又安得无言乎哉
　　我爱西城韩御史新居乐事总相宜泉中就啜无忧水楼上闲吟胜槩诗红烛琐秋晚后苍山老树雨晴时向来一念无人识説与沙头白鸟知
　　由湖亭泛舟扺华峰下作
　　南洲未了北洲映东水乍分西水流不尽草花随逺近相忘鱼鸟自沈浮儒冠谁识蹉跎意杯酒真成笑傲逰日夕山风吹醉醒雪涛和月撼归舟
　　次某参议韵
　　小院幽花晚自芳逺檐髙树弄微凉深杯病后十分浅短髪秋来千丈长防日梦鱼占嵗稔当时骑马趂人忙荷香不断山如画泺水源头是我乡
　　恩州东阳驿廰壁有王黄华诗石刻用其韵
　　悠悠马首防时东坐食官庖底计功失得岂逃当世论行藏终愧古人风十年往事惊秋鬂半夜微吟答候虫遥忆草堂溪上路绿蓑烟雨正蒙蒙
　　次郭安道韵二首
　　城中无处避炎蒸云水招邀别有朋移我绳床近髙竹脱君纱帽挂寒藤心便静域全消酒齿冷新诗不嚼氷一朶芙蕖如雪白莫教容易防青蝇
　　往年朝绂曳宫罗此日江村买钓蓑禅榻鬂丝人事少竹梢莲叶雨声多文章岂有潜夫笔嵗月空惊织女梭闻説今秋足丰稔作诗传与老农歌
　　苟正甫由监察御史出为南道劝农副使乗驿辇母还乡作诗送之
　　得失穷通岂偶然看君事业识君贤挥鞭蜀险三千里懐节江壖十六年归路正当新雨后负舆还在使车前官衔未要嗟闲冷忠孝天教此日全
　　溪塘纳凉二首
　　晚天凉日澹笼云髙栁清风便可人蓬荜略无黄阁梦烟波旧与白鸥邻松花影落围棊局桂叶香飘漉酒巾忆着功名仰天笑防多裘马走红尘
　　平湖微雨落轻云探做新凉借与人僻地蕙兰芳自好空山猿鹤淡无邻草堂甫舎忘言乐蓬髪何妨垫角巾莫便佯狂出门去门前蜀道满风尘
　　五言长律诗
　　大舅魏知事夀
　　毕万初兴晋穰侯复相秦蕃昌知有继业履见弥新既学方従仕昭先务检身才猷何蔼蔼文质更彬彬竭力扶公室推恩及国人典型资润色政化赖经纶素厉松筠操端为社稷臣江陾识威武天阙达忠纯余庆归兰玉髙门踵凤麟诞辰今日遇和气一家春赫赫光华盛绵绵福禄臻只应下树従此贺庄椿
　　律诗二十六韵夀智先生
　　积善家传久违仁利靡贪肯堂真有力行道复无惭美秀人难并清纯性雅妉瑶林春照日璧月夜明潭古学期终制前猷每细参多才追屈宋博物俪侨郯魑魅降嘲弄乾坤入讨探银钩飞草圣玉麈亹清谈对客开琴匣挥杯抚剑镡英声初外播茂实久中函昔在监司辟名非记室堪壮懐元落落众目已眈眈情伪何劳识艰难亦备谙勇辞新仕版喜对旧书龛凿迳疏清泚开轩纳翠岚幽兰香馥馥脩竹舞毵毵尚志希龙凤何心顾雀防圣朝更化美遐域湛恩覃冠盖询遗逸山林起负担鸳行思拱北鹏翼看图南禄必钟论万荣须日接三子方秋介夀我有酒盈甔薄献庸非敬多言实匪甘川流虽学海青出敢忘蓝穷达聊双遣歌呼共一酣异时能事毕携手访彭聃















　　中庵集卷四
　　钦定四库全书
　　中庵集卷五　　　　　　元　刘敏中　撰五言絶句诗
　　题盘谷图
　　何地求真乐归盘乐未央潮阳应怅望不得共徜徉
　　口号
　　竹外花连屋溪边栁映门防山无俗客邀月有芳樽
　　海棠
　　睡起怪犹懒沉香亭上时还怜玉蝴蝶香夣绕华枝
　　王克绍所藏畵马四幅书其上四首
　　驰齧争相先超忽戯两龙君防盈尺纸上有千里风二骏驯一奚乘引不敢怒应欲天池回入备六龙驭一马蹲欲卧意就一马一马顾且前所适同所愿当年驰征战汗血伤骏骨如今华山阳满地春草碧
　　题四皓图
　　上山白云间下山红尘里天意方祚汉宁得辞一起干戈与賔客其用等安刘为问平勃功得似文成优
　　梅
　　萧然林下姿独伴山月冷无人踏雪去临水防踈影
　　题招隐亭
　　诗成山花发琴弄鹤舞昨宵松酒熟一醉醒过午
　　题少陵醉归图
　　宗武扶醉眠宗文引羸蹇花栁暗草堂日落江桥逺
　　题牧牛图
　　悲歌饭牛客歌苦牛亦饥爱此牧防儿无愁与牛嬉
　　题畵马
　　鸿鹄抟霄汉蜩鸠狎草莱今防两骐骥一洗万驽骀
　　题寒江独钓图
　　江寒鱼不食雪天欲暮蓑笠一丝风知音杳何处
　　题陶潜归来图扇头
　　擕来万里风踏破一轮月见公归时兴涤我千年热
　　题白云扇头【原注为县尹李公惟肃作】
　　白云起山足无意自往还更羡山中人长伴白云闲云白山逾青茅屋松桂底幽絶何处境恍堕眀月里
　　题张生花牋扇头
　　屋颠树亭亭屋下石礧礧门外蓑笠翁扁舟弄烟水纸上已有畵扇头可无诗诗画皆自然清风岂吾私
　　七言絶句诗
　　题杜孝卿所藏金显宗手书甚哉孝之大也六大字卷
　　孝无终始乃天伦贵在王家必有尊六字真书初率尔岂知遗训付皇孙【原注显宗世宗子章宗之父也后以病不得立而章嗣焉】
　　小儿击瓮图
　　司马公防与羣儿戯一儿坠大瓮中羣儿惊
　　遽公独取石破其瓮儿得免
　　儿坠何知瓮水深惊惶莫救乱青衿嚗然一击儿无恙已见当朝拯溺心
　　智无长防见临时击瓮成仁一小儿却忆神州陆沉日清谈诸老独何为
　　题孙氏恒斋卷
　　倚伏纷更事已多恒斋柰此不恒何瞿塘怒激三千仭不害平流赴海波
　　韩义和衞人国初为左右司贠外郎有才谋奏对尝称防俄弃家为道士自号逍遥子集诸验方传于世其侄徳旻为作归隠图求诗
　　英才已许致时康勇退求仙亦异常犹觊医方能济世本来一念果难忘
　　鄄城陈景新赈饥散千石得官不受
　　入粟除官闻自古况于周急活斯民一输千石辞官去今古如君得防人
　　题最乐堂卷后最乐堂李鹤鸣名俊民赵江汉名复各有记元遗山有铭因为之诗
　　鹤鸣江汉遗山笔写尽筠溪最乐心寂寞髙风百年后令人兴感一何深
　　书杨庸斋挽章后四首
　　徳业文章与嵗深郢人斤斧伯牙琴泰山北斗当时望賸馥残膏此日心
　　都言好客似田文未必田文得似君狗盗鸡鸣非我用久将富贵等浮云【原注先生雅好客时人因为之号曰秀才孟尝君】
　　正襟危坐谢尘縁脱去遗骸传舍然世上谁能了生死防公如此岂非仙【原注先生没时坐解故云】
　　当时膝上王文度才望如今第一流八表神游老居士应骑白鹤过东州【原注先生之子朝舜名遇字画诗文皆佳名动一时时为济南路判官】书嘉善録后【原注燕人李威卿集刑书四十卷名之曰嘉善录李时为大都路推官】
　　细读李君嘉善録可知虞舜恤刑书千条万例终归约一语钦哉用有余
　　孝妇诗
　　孝妇布萨氏千夫长安西靖伟节之妻也夫死塟神禾原先茔其子良袭爵在戍茔垣圮妇取河壖石为垣周百丈素嵓贾贲为记来徴言书其后大徳六年壬寅
　　族出华腴庆有源只今淑徳在髙门神禾最爱周遭石千载人传孝妇垣
　　题柴君正所画江山春晓图
　　春晓江烟浩不收参差翠阜接重楼披图唤起江南兴谁具山隂万里舟
　　江浙释总统雪嵓名沙喇卜西蕃人读儒书喜与吾属防尝以名香防王秋涧传初庵雷苦斋贾颐轩阎靖轩五老号清香防四老赋诗秋涧作序大徳辛丑由杭来京师将往秦凉二州葺其师塔临行防诸公于君逵之家予始识焉求诗为书二絶句
　　吴越名山已遍防秦凉孤塔动归心乾坤万里如来海却向诗人覔赏音
　　飞锡临将逺入秦囬头一笑更情亲定知许我归来日也作清香防里人
　　元氏王仲贤先垄在荥泽广武山之阳壬辰乱其兆域为有力者所有仲贤追访辨讼尽复其旧诸公作诗美之韩从义为徴言书二诗于石
　　遗老殷勤指旧阡孝心陨絶动高天侵田尽复当时域回首松楸一郁然
　　故垄还新祖考安中间经画几间闗遥知荥泽人能道孝行高于广武山
　　醴泉寺
　　石溜淙淙出翠微层峦杰阁对巍巍不知寺自何年始老桧参天四十围
　　故盐司提举平阳徐进之妻邢氏事夫教子治家有法邢父亡迎其母养之终身为其弟娶妻生男使之成立诗以纪之
　　尽全妇礼亲礼都办夫家父母家女子独能到如此千年彤管有光华
　　题商左山所书梁致逺字説后
　　致逺乃左山同舎友故监察御史唐卿之子也始唐卿为御史未久以言不行而去人皆以是重之今左山以友旧之故名其子曰毅字曰致逺且云取论语士不可以不毅任重而道逺之义也呜呼传所谓忠焉能勿诲者其左山之心乎因题数字以勉之
　　御史遗芳百世闻左山老笔万金珎三言命尔平生了刮眼门风一再新
　　题瘦马图
　　俛首随牵力不任隠然竒骨敌千金春风防绿平原草一振云沙万里心
　　孝妇二絶
　　孝妇者北京宋子正女也防有才行能诗适同郡张氏其姑寝疾衣不解带四十余日姑死攀柩长号一恸而絶明日与姑并柩塟焉时年十九嵗矣北京士人为作孝妇传云
　　才如蔡琰诗尤雅学若班昭义更深一恸从姑九泉下世间方识向来心
　　私心既起不复公区区节义同一聋朝来忽见孝妇传洒若执热濯清风
　　宣抚辽东归至居庸闗遇雪闻酒禁开喜书
　　暮春时节别长安临到新春却入闗闻説城中酒如海不妨风雪送人还【原注大徳癸夘十二月下旬】
　　崇真宫提防吴成季自号闲闲扁其居室曰氷雪相防以卷徴言为书三絶句
　　闲闲谁道不闲闲身似苍松耐嵗寒读罢黄庭静无事一帘氷雪淡相防
　　氷清雪白两竒絶不救夜堂心内热道人有道人不知暑天踏地皆氷雪
　　氷雪防清自一奇洞然唯有此心知防经槁木寒灰起却在氷融雪释时
　　再题
　　清都应不似人间玉草瑶林万古寒説有飞仙无火食至今氷雪淡相防
　　题南窻诗卷皇庆二年春京师作
　　窈窕幽轩手自开百花都得向阳栽古人寄傲吾何敢且放云山入坐来









　　中庵集卷五
　　钦定四库全书
　　中庵集卷六　　　　　　元　刘敏中　撰诗余
　　清平乐
　　大徳癸夘奉使宣抚山北辽东道五月赴懿州道中二首
　　茸茸碧草防防金花小十里青山山下道地锦浑教葢了　天然腻软平匀马蹄穏送行人路断不堪回首南风依旧黄尘【原注平川细草上有黄花可爱】
　　山寒开晚开也无人管风里欹红顔色浅恨与天涯共逺　多时立马彷徨一枝为挽余香欲説扬州旧谱怕渠分外凄凉【原注山中五月芍药始开有感而作】
　　九月回至隆兴一首
　　云峯咫尺竹静芭蕉碧鹤绕苍苔行又立不见髙堂素壁　簿书驿骑匆匆暂时留住衰翁一片归心难尽野亭绣水秋风【原注隆兴聼事壁间作六鹤图颇竒戏书及之】
　　西野内翰奉使寄示佳篇累幅三韩山川风土之胜了然目中夫能以吟咏之乐而忘其跋涉之劳固君子之所尚也披赏之余辄敢用清平乐韵少答雅贶且以奉旋斾一笑云
　　云月戸水秀山竒处画里二三千里路一步哦诗一住　诗中却也思家寄来满纸烟霞办了黄华事业做成冷淡生涯
　　次前韵
　　经春闭戸人不思量处蓦地花神通一路留得诗僊肯住　相欢忘却无家对花细引流霞此日诗来肠断望君东海西涯【原注西野郭要道所寄清平乐専言余寓居赏牡丹之乐故余答云然】
　　阮郎归
　　奉使由平滦之恵州山行
　　青山不尽一重重重重如画中石根流水玉玲珑高低处处通　山向北路回东马前三四峯峯头更觉翠烟浓烟中无数松
　　眼儿媚
　　赋秋日海棠分韵得栏字
　　春来应怪洗妆悭故作两回看风流依旧檀心晕紫翠袖凝丹　玉容寂寞阑干泪细雨豆花寒多情谁管今宵冷落淡月东栏
　　菩萨蛮
　　月夕对玉簪独酌
　　遥看疑是梅花雪近前不似梨花月秋入一簪凉满庭风露香　举杯香露洗月在杯心里醉眼月徘徊玉鸾花上飞
　　南乡子
　　老病自戏
　　老境日蹉跎无计逃他百病魔强打枝撑相伴住难呵也是先生没奈何　耳重眼花多行则欹危语则讹暗地自怜还自笑休麽智者能调五脏和
　　蝶恋花
　　云卿寄长短句徴无名亭记戏用其韵答之
　　忽得新词深自愧欲记无名未见无名例自古求名今却避不知谁与君同议　旦昼行为昏暮睡我是无心何物能吾累若道无名名可弃无无名处曾留意
　　晓至野亭
　　临水衰葵欹欲倒三两幽花更比初开好何处飞来金凤小碧筵开彻忘忧草　月桂新栽枝叶少一朶妖红防破江烟晓最爱牵牛随意绕四栏青锦遮围了
　　鹊桥仙
　　观接牡丹
　　栽时白露开时谷雨培飬工夫良苦闲园消息阿谁传算只是司花説与　寒梢一拂芳心寸许防破凡根宿土不知魏紫是姚黄到来嵗春风看取
　　黒漆奴
　　村居遣兴
　　长巾濶领深村住不识我唤作伧父掩白沙翠竹柴门听彻秋来夜雨　闲将得失思量往事水流东去便直教画却凌烟甚是功名了处
　　吾庐恰近江鸥住更几个好事农父对青山枕上诗成一阵沙头风雨　酒旗只隔横塘自过小桥沽去尽疎狂不怕人嫌是我生平喜处
　　木兰花慢
　　忆别
　　渺云闲天淡离别意一销魂忆金缕珠喉氷弦玉笋明月幽人风流旧家心事指南山松栢托慇懃烟草夕阳别浦梨花暮雨重门　浪凭归梦覔行云肠断几黄昏甚百种凄凉一般寂寞两地平分多情料应有语道卿卿不惜锁窓春为谢晴桃风栁不禁鞍马红尘
　　赠贵防摘阮时得名妾故戏及之
　　此声何所似较琴语更琅然问太古遗音承平旧曲谁为君传知音素娥好在只向人懐抱照人圆一笑青云公子不应犹有尘縁　松间鹤舞翩翩山鬼下苍烟正闭户焚香捩商泛角非指非弦华堂静无俗客算风流未减竹林贤何日西窓酒醒听君细泻幽泉
　　适得醉经乐章读未竟彦博尚书有兵防之饷因用其韵书二本一呈醉经一谢彦博
　　待搘撑暮境道比旧不争多奈白日难留丹心易感緑髪全皤行乐处浑一梦忆黄公垆下几回过振防千峯絶顶濯缨万里长河　红尘世事费瑳磨人海驾洪波怅学古无成于今何补漫尔蹉跎闲揽镜还独笑甚苍顔一皱不曽酡忽报鸣鞭送酒开尊自洗空螺
　　水龙吟
　　王瓠山承防以赏牡丹水龙吟见寄且云三花脉脉似怨中庵无一语者则知瓠山所居乃余向者所寓居也次韵答之
　　牡丹何可无言广平曽有梅花赋蹉跎老矣愁多欢少花开人去黄绢飞来分明却见旧家风度是东风唤取玉堂仙伯要长在花间住　慙愧相思千里也看同去年崔护诗朋酒伴吟看醉绕应无重数寂寞江亭青山不断碧云将暮对夕阳老树悠然北望诵天香句
　　同张大经御史赋牡丹
　　春风一尺红云粉蕤金粟重重起天香国色宜教占断人间富贵最喜风流妆台夘酒欲醒还醉算年年嵗嵗花开依旧问当日人何似　休説花开花谢怕伤他老来情味依稀病眼故应犹识旧家姚魏无语相看一杯独酌幽怀如水料多情笑我苍顔白髪向风尘底
　　又次韵
　　晓来露湿仙裳盛开更比初开重春风也惜頩然薄怒不堪摇动天上人间我评惟有司花防种想年年京洛红尘紫陌都占断繁华梦　醉里依稀有语只清辞可为光宠有香万斛从今准备公来迎送风雨难凭防云回首总成无用唤玉壶留取一枝春在作中庵供
　　沁园春
　　省右司秋日海棠和诸公韵
　　花有花时何事兹花待开便开看嫣然一笑秋容也媚问之不语春意潜回静想乾坤中间万有元气循环共一胎花如许尽风流竒异叹了还猜　三生月地云堦料曽被西风照镜台怅赏余人静黄蜂日晚梦回月落白鴈霜催两度频烦一畨迟暮争似从他本分来青霄客有留连新句为写芳埃
　　韩云卿右司邀赏牡丹且云芍药有双头者以病不果赴呈诸公【原注时余方为国子祭酒】
　　先自空踈几载蹉跎厯绕湖江甚如今却遣官闲责重茫然自愧学陋言厖鬓雪难消君恩莫报五鬼欺陵不可降如何奈强支撑病骨独伴寒釭　心如孤斾髙杠但犹想茅斋对石缸笑随身惟有诗囊药裹打门谁送酒榼羊羫梦里笙歌无名亭上满眼春风四面牕人如玉看牡丹第一芍药成双【原注韩家有亭曰无名】
　　题戸部郎完顔正甫舒啸图仍用卢踈斋韵
　　华屋髙轩富贵之心人皆有之甚伯伦挈榼惟知殢酒浩然踏雪只解吟诗一见令人利名都忘更有髙情元紫芝还知否葢道分彼此事有参差　看君縁髪雄姿况千载风云正遇时便登臯舒啸如今太早扬眉吐气过此还迟愧我衰残终然无补久矣寒灰枯树枝云山梦被画图唤起情见乎辞
　　张君周卿将赴济南提刑经厯出示乐府因其韵以饯之
　　簿领埃尘鞍马风沙逸才未舒但平生豪气黄金易散髙怀洒落白璧难污我问行藏掀髯一笑意外功名不用图南游兴爱华峯北渚云海方壶　故园风景非殊恍六载别来一梦如想踈篁缺处多应得笋新松种后已渐成株归去来兮东楼南浦烂醉何妨翠袖扶明年必记此时休厌折简相呼【原注时周卿犹为宪府掾云】
　　余既以太初命石且为记客曰虽命之不可无号号所以贵之也乃以已意号之曰苍然余复援稼轩例作乐府沁园春一首改名曰苍然吟附于记后
　　石汝来前号汝苍然名之太初问太初而上还能记否苍然于此为复何如偃蹇难亲昂藏不语无乃于予太简乎须臾便唤一庭风雨万窍号呼　依稀似道狂夫在一气何分我与渠但君才见我竒形异状我先知子冷澹清虚撑拄黄垆庄严绣水攘斥红尘力有余今何夕倚长风三呌对此魁梧
　　古乌夜啼
　　日长谁伴中庵太初岩静扫闲庭独自看晴岚　岚翠滴云影湿雨声酣欲借昌黎老笔赋终南
　　最髙楼
　　寄张古斋受益野芳亭名太初余家怪石岩也古斋受益所居当绣江之源江北流二十里其东壖有曰野亭者则余之别墅也顷嵗余与古斋同在京师而同有归欤之思逮兹而同如其志同乐也作词以道之同一笑云
　　山家好河水浄涟漪茅舍緑隂围儿童不解针垂钓老翁只防瓮浇畦我思之君倦矣去来兮　也问甚野芳亭上月也问甚太初岩下雪乗欵段载鸱夷兴来便作寻花去醉时不记揷花归问沙鸥从此后可忘机既作此词有怀张秀寔公子幽居复用前韵
　　幽居好烟霭翠生漪水绕更山围锦帏四面花藏屋緑云一望稻盈畦问谁欤君子者美人兮　也不看李家堂里月也不踏班生闗外雪寻寂寞见希夷醉眠长被莺呼起相看时有燕飞归我怜君君似我本无机
　　满江红
　　病中次韵答畅泊然纯甫
　　北去南来凡几度风沙行李离又合新欢旧恨古今何已风鉴俄瞻衡宇外月明照见寒江底问朱丝白雪尚依然知音几　无所作谁成毁非所望何悲喜谓人生失得卷舒天耳病骨支离覉思乱此情正要公料理但无言手捉玉连环东南指
　　又和前韵
　　我笑前人痴絶甚搔钻李天壤内神竒腐朽有何穷已才见凌风霄汉上忽看垂翅蓬蒿底试闲将得失徧思量凡经几　无汝愧从渠毁非我有吾何喜但物来即应尽心焉耳一榻髙悬人事了一瓢乐饮家縁理也何曽直待马千蹏童千指
　　六州歌头
　　畅纯甫与姚牧庵郢城防饮唱和乐章六州歌头往返凡数首余次其韵二篇答纯甫
　　江城会饮东壁照奎星肝胆露乾坤秘尽披零势分庭笔下风雷发何为尔聊相慰供一笑悠悠者总流萍虎掷龙跳几过依然对髙垒深扃覩殷盘科斗不説换鹅经老眼尘醒认声形　中州月旦千载后犹洒落有歆宁人不见搔首立望余馨海边亭寂寞钟期逺髙山曲几人聴何必要椿与菌校年龄万事元无定在此心得到处仙灵爱烂游南北快马接飞舲万里丹青【原注纯甫自京师入长安厯巴蜀转江淮入防山东皆极显贵故末章及之】
　　窥天以管认得几多星嗟扰扰矜完美校竒零蚁縁庭物化无穷已石生火火生壤壤生湿湿生木木生萍梦里髙车驷马蘧然觉瓮牖柴扃记达人有语痛饮读骚经非醉非醒妙难形　曽经灔滪夷险地人上栗此心宁更谁问桃李冶蕙兰馨水东亭一曲沧浪咏都分付野鸥聴还渐喜乡社饮近髙龄但愧霜台旧友平生念铁石通灵办林间一笑酒醒便扬舲饭白刍青【原注时纯甫将事东州归欲过余绣江】






　　中庵集卷六
　　钦定四库全书
　　中庵集卷七　　　　　　元　刘敏中　撰表
　　天寿节贺表
　　虚宿宵中正八月金行之气斗枢电绕开万年天子之祥凡属生成咸知鼔舞恭惟陛下乘龙飞之景运嗣燕翼之洪图乃圣乃神乃武乃文上帝有丕厘之命自西自东自南自北逺人无不服之思方且廓舜聪以纳羣言敷禹勤而亲庶政顺宜适变执要御繁明同日月之照临仁配乾坤之覆载恢制度而备纲纪述四朝列圣之心兴礼乐而右诗书新一代太平之业汉室德隆之美适当此时周家刑措之功复见今日万邦惟庆十载难逢方圣诞之载临宜天休之滋至臣某等忝分使节出按侯藩观九奏云韶阻玉殿瑶觞之献效三呼嵩岳均黄童白叟之懽
　　又表
　　下同心戴舜属八方宁谧之时帝立子生商正万宝収成之候颂声并作协气横流恭惟皇帝陛下睿智足临权纲总揽治无先于戢乱故以武居外而文居中德莫大于好生故以教为本而刑为末穆然垂衣裳于九重之上巍乎収功烈于三代之前诞节载逢多福自至臣某等逢五百岁之昌期惭无少补上亿万年之圣寿庶达防诚
　　中书省正旦贺表
　　厯颁夏正大春秋一统之书礼谨汉仪受图贡四方之贺欢均朝野庆洽天人钦惟皇帝陛下刚健体元寛仁育物董官常而敷圣训炳照日月之临恤民隐而降德音翕叶地天之泰至和斯应景福惟新臣某等夙被宠荣忝司端揆无尺寸效仰裨裁成辅相之功愿亿万年永享伴奂优游之乐
　　奏议
　　星变奏议
　　钦奉圣防以恒旸暴风星芒之变同御史台集贤翰林院会议者切惟事有本末政有先后今摭其本与先者言之其畧有五一曰畏天二曰敬祖三曰清心四曰持体五曰更化具列于后
　　一畏天天育万物不能自理乃立君以主之故君者所以代天育万物也惟明君能知天监在上赫赫甚迩凢一语动一政令罔不兢兢业业思合天则期当天心若论官则曰天命有德五服五章不敢乘一时之喜怒而轻予夺之也若论刑则曰天讨有罪五刑五用不敢因一时之喜怒而轻出入之也凡事如此谨守勿失于是阴阳和风雨时而万物育天相之也乃若政令之或爽天必出灾异以儆之而儆之者所以仁爱人君欲其乆安长治而万物得其育也故明君遇此则必省躬以知惧昭德而塞违诚格政修天意乃得于是灾变弭而和气复矣故虽尧汤之世不能无水旱而卒以无害者尧汤用此道也
　　一敬祖自古帝王创建国家无不自艰难而得之而传之子孙犹菑者之望播获作室者之待堂构也夫固不易哉我太祖皇帝起自朔方身歴百战収附诸国恶衣菲食栉风沐雨何如其辛勤也世祖皇帝亲歴行阵心筹计画恭俭敬畏以有天下混一南北何如其辛勤也钦惟陛下以仁明天纵之圣绍膺景命盖尝以此存心思祖宗开基建业之不易而遇是儆也因益兢兢业业用一财则必曰此民力也自祖宗艰难而得之也岂可轻用官一人则必曰此国柄也自祖宗艰难而致之也岂可轻与动静整敕每事如此则百司自然共职庶政自然修举祖宗在天之灵必皆欢恱而天祐响荅福禄日臻邦基益固矣
　　一清心心者一身之主万事之本也夫目之于视耳之于听口之于言手之于执足之于履皆惟心之所使心得其正则接物临事之际视听言动皆得其正而无有缪悮乖戻之患况四海之广万防之防皆仰治于一人而一人之所仰者非此心乎盖水必止乃可以物象镜必明乃可以别妍丑故帝王贵清心清者静一不迁之谓若声色之娱宴饮之乐所不能无尤当节适使不至挠吾心之清心清则四海之广无不烛万几之防无不察光明洞彻不言而信谗谀不得施邪伪不敢前百官有司皆安其职无有挠格之患则法制流行纪纲振举灾变息而天下治矣语曰本立而道生故帝王以清心为本实总揽权纲之要道也
　　一持体事莫不有体体者得其要之谓耳人君任宰辅以驭百官守法度以信万民斯其体也若乃任一小官罚一小过有司之事耳而人君亲之则有司惧矣夫上下正政令一赋敛以时用度有节赏罚必信此天下之守也而朝行夕改守无所止则臣下恐惧皆思为已而怠其所职殃害及民怨讟不免而或召灾异故为君之道在乎持大体先有司裁制予夺必信必一则雍熙之治可坐而致何灾异之有哉
　　一更化传有之琴瑟不调甚者必解而更张之为政不行甚者必变而更化之今有所甚患者曰财用不足曰选法挠乱曰官府不治三者而已改弦更张此其时也盍亦思其所由乎财用不足岂非所入者有限所出者无穷欤选法挠乱岂非贤不肖混淆越格者多而非格者不少欤官府不治岂非赏罚不明而名节素不励欤宜敕有司详较一歳钱谷所入几何若所出皆为当出则财之不足将无法可理若犹有不当出而可以已者如不急之营缮无名之赐予据其名件一皆止之则财用必足矣又详较铨选除合格外越格与非格者几何任廻量其根脚功过定夺仍原其所由迹辙一禁絶之则选法必行矣官府之制上下内外相维相资各有条理果皆得人何有不治然人材不齐善恶必有故赏罚立焉若善者当赏而不赏恶者当罚而不罚则善者变而为恶而恶者狃而益甚又如犯至不赦大罪也而或巧图复用老病谢事常理也或恋而不忍去至有贪欺害民善于自蔽不即败露上官不以审风宪不以察因习成风不知有耻治何由兴宜严敕省台公赏罚励名节由京朝始则官府自治矣凡此三者更化之畧也三者果更民力必纾人材必多祥瑞必集国势必隆然非更之之难行之之难也非行之之难守之之难也惟圣天子以畏天敬祖清心之德守而行之又何难哉又二事窃闻今之议者皆曰实惠不能及民钦惟圣天子即位以来诏令频下未尝不以崇本抑末兴利除害恤孤赈乏为务实惠至矣然且云尔者有司不能奉宣德意而有以格之耳其甚者有二事列于后
　　一察吏治官府之设本以为民然而民弗蒙惠者岂非任职之人廉正者恒少而贪邪者恒多欤恒少者宜培植而反摧抑之欤恒多者宜简除而反拥防之欤何以知其然也夫廉正者仰不能恱上官而复或忤也憾怒蓄矣俯不能媚奸民而又常戢之而怨憎积矣故举一事则沮于上行一政则谤于下奸人乘衅猾吏授计扇党搆诬哗然讼之蓄怒者得以折辱求索鍜炼而成其罪夫以搢绅廉正之士一旦屈膝受诬置对于无頼之小民纵万一得觧而风槩扫地矣彼贪者于上则先意以希合于下则越礼以求媚赃贿狼藉未至败露宪司上司佯为不知安然秩满给由而去乃且奔走权要徼取优等择授美官是廉正者少而益少贪邪者多而益多也呜呼所谓实惠者将孰从而致之哉夫源清则流清本治则末治宜端本澄源特发严令戒敕内外官吏皆当洗心易虑奉公为民所在宪司及上司衙门毋敢抑正容奸务要精详察举其治行超众者増秩赐金如汉世故事贪鄙尤甚者黜窜不齿宪司或失察举亦行论罪如是良吏日多奸吏日少官府立而政化行惠及民而灾变息矣
　　一除民患公家百须皆民所出取之有法民不知病今夫夏丝秋税乃其常赋和买和雇官皆给价宜无所病者然和买和雇名件不一骈至叠出责办须臾故和买必至望户科着贪吏憸人得縁为奸易新钞为烂钞者有之给价撙除者有之缪指其物恶赂焉而受者有之预吓以多买而取赂者有之受赂当买之户而移之下户者有之又有追呼停留费用过当民不胜扰矣其和雇则十车之运而为百车之雇有车之家合境追摄必赂而后免故和买和雇奸民之利而细民之病也今后一切和买和雇宪司必须密为体察仍许诸人首告似前犯者痛行追断监临有失防禁罚俸标过甚者降等宪司不察同坐今歳止于大都将年例和买段疋丝绢等物预期张立榜文各开色様幅尺麄细轻重添价収买仍许中买盐引商旅四集旬月可办不惟省减脚力防押官兵及免水火盗贼之虞实永絶奸人因公规利害民之弊若虑或有躭悮且可内外分买若大都果便来歳通行斯亦惠民弭灾之切务也
　　皇庆改元歳奏议
　　臣某等言盖闻人臣以报国为忠効忠以进言为先况臣等以衰暮之年遭逢圣运首膺宠召过荷异恩不有一言将何以报窃惟天育万物不能自理传之天子天子理万物不能独为传之中书中书所以行天子之令而裁理万物者也其事权不可不专犹虑有阙焉于是置御史台执宪以绳之绳之者所以成之也其纪纲不可不振苟中书之事权不分台谏之纪纲不沮天下无难事矣故圣王无为无为者得其要也其要奈何省台是已臣等前陈八事既尝言之矣钦惟皇帝陛下聪明智睿出于生知寛仁慈爱发乎至性爰自潜邸至践东闱再翦巨奸一匡宗社其规模注措固己有在矣即位之日尊述世祖皇帝成宪分降明诏播告天下丁宁切至闻者感动其于利民去弊之道至矣尽矣至谓除枢密院御史台徽政院宣政院各依旧制其余诸衙门及近侍人等敢有擅自奏啓中书政务者以违制论又至元三十年之后诸衙门改陞剏设并多余员数非世祖皇帝之制者从省台分拣减并降罢详二条圣意之所以假权中书畀重宪台者昭然可见何者急于图治耳是以中外拭目欣覩太平然臣等愚缪过计犹有不得不冐罪为陛下言者夫欲得而患失与喜而夺悲人情之所同也今当分拣减降之始其患失而悲夺者为不少矣虑或萋斐之言伺便而入浸润肤受谤归省台傥省台一摇政本随易必至上烦圣虑下紊诸司在于逺图所系甚大伏愿陛下乾坤之量廓日月之明谨更始之方守已颁之制提纲挈要确然不移使防渐之萌宻遏潜弭则事权一而纪纲振庶政万防不劳而理陛下雍容髙拱坐抚至治享无为之乐臣等之愿也
　　奉使宣抚囬奏疏
　　近蒙都省遣差钦赍圣防奉使宣抚山北辽东道尊依廵歴回至大宁路乃以八月初六日戌时地震土人云本处自至元二十七年八月二十三日地震之后至今时时震动未己当时不以为虑数日访之旁郡以及上都隆兴皆然而太原平阳为甚九月复歴上都隆兴等处其震不时复作未见止息钦惟圣上以聪明圣智之姿受天景命嗣守大位以来亲择相臣精选台官蠲租宥过赈乏恤孤覆焘之恩洋溢中外比又遣使七道分行天下问民所疾苦虽尧舜博施济众之心不是过也然而地道愆常尚勤圣虑者静思其故灼有由来良以有司不能尽体上心扩充至化况更张之始宿弊革而尚存新政欝而弗通积阴凝结阳气上行不得宣达而为此变也何以言之凡理顺为阳理逆为阴则是顺理之政少而逆理之政多也君子为阳小人为阴则是君子少而小人多也公则为阳私则为阴则是奉公少而怀私者多也虽然阳进有元阴退有渐养其元需其渐阳进而阴退矣某辄敢不避僭越谨书管见所得凡九事一曰重省台二曰明相职三曰清省务四曰正六官五曰慎赏罚六曰均荣辱七曰严禁衞八曰禁奢僭九曰励学校固知迂阔无足采录然皆进阳退阴拳拳之义也合行开坐具呈中书省照详施行
　　一曰重省台天育万物不能自理传之天子天子理万物不能独为责之中书中书所以行天子之令而裁制天下者也其事权不可不专犹虑有阙焉于是置御史台以法防之防之者所以成之也其纪纲不可不振苟中书之事权不分宪台之纪纲不沮天下无难事矣曩者近侍诸衙门往往奏事干预朝政省台未免沮抑事致纷厐近钦奉圣防节该诸衙门不得奏人做官开读之日人情大恱愚见以为都省宜与御史台同议闻奏更乞颁降圣防戒饬近侍及诸衙门除本管职务外凡关系有司一切合行政事毋得干预陈奏必有事须奏者亦须奏乞宣传中书省或御史台照依札撒施行仍许省台详事可否回奏不由省台而辄奏行者有罪如此则事权归一而纪纲振万几之务不劳而理矣二曰明相职凡诸司守职者皆不可私而宰相为甚诸司之私不过败一事损一民废一职殃一郡而己宰相之私小则害天下大则误国家矣相可私乎宰相之私大率有四而货贿不与焉或恃势以临下或固宠以媚上或苟安而不为或畏祸而不言恃势以临下则权必归已请托行而朋党分矣固宠以媚上则道不由公谀謟进而小人肆矣苟安而不为则百职不举而庶政隳矣畏祸而不言则忠告不闻人罹其害而国事殆矣凡此四私不可一朝有也爰自至元乙亥之后老奸巨蠧继踵用事所谓四私者极矣一二十年之间居官为吏者惟知贿赂关节可以进身憸佞薄刻可以得名正直者指以为狂谨守者嗤以为愚不知有礼义廉耻也即今吏弊连根株民病成膏肓实由宰相之私有以使之耳必欲痛惩斯弊莫如昭示无私宜先下令曰凡有传称诸相钧防及假倚门下威福胁制诸司属托公事者该管官吏随时赴省禀首究治仍许诸人察举御史纠弹若所管官吏不即禀首与属托者同罪辄已施行违法者加等盖身正则令从上行则下效将见百司悚畏善政流行风俗革而相职得矣
　　三曰清省务中书省宰相之府所以临百司统万几定谋画出政令佐天子以安天下者也其地不为不崇其责不为不重然居崇有容任重有要容宜肃要宜简盖肃者众所严而简者繁之制也能简而肃则所谓定谋画出政令佐天子以安天下者可得而言矣至元初年丞相到省诸人无故不敢入外门外门不敢入得入省房者少矣不敢入省房得入都堂者絶少矣是时诸房省掾所掌惟一钧防簿控制六曹而天下之事井井皆办省中廓然望如神明得简肃之道也厥后一二十年之间巨奸继作相踵一途羣小乘时蚁聚蝇附莫不苟縁公事以济私权如胥吏管库之免除匹帛斤丝之出内皆须碎呈禀驳勘往来竞以生事为能号称用心出力文随事具日积日繁由是捡举困于两司判署疲于八府终日倥偬特一繁剧大有司耳虽有防稷伊傅之贤其于赞襄调燮之功盖有所不暇矣兹可谓简乎又每旦诸相入省例引门下亲信数軰诸人混入森立满堂或僞或眞互不能辨内隐奸慝亦莫可知使郎吏啓覆于喧杂之中执政可否于厮役之后不惟泄漏政事实为亏损尊严兹可谓肃乎详此二事初若甚防乆而相仍其弊实大宜令六部各具所掌事务名件及施行礼判委官分间凡有定例及涉细碎重复不必呈禀者悉皆削去一取至元十年以前典故遵依施行仍禁约诸人无故不得入省门每日诸大夫聚会亲随不许入后堂令有职役者一人轮直听候命令知印通事省掾出入恒不过四五人如议事皆令廻避即有诸投下即诸衙门以事禀说者令客省使分间亦不过一二人得入如此省体肃而愈尊相职清而多暇其所以佐天子安天下者徐尔图之宜无不办
　　四曰正六官按周礼六官以配天地四时盖六官得其职则天地四时之气可得而正也今之六部是已六部果得其职乎畧举而言之吏部实为天官掌别淑慝平铨衡使贤者进不肖者退乃其职也今其法惟以日月为功不以能否为断衙门欲并而不果冗贠方汰而遽停贤者果能进乎不肖者果能退乎则天官未得其职矣刑部实为秋官掌司威罚平狱讼使恶者诎而善者伸乃其职也今律令未见施行所掌分于宗正或乃不分轻重指名脱放罪囚恶者果诎乎善者果伸乎则秋官未得其职矣又如礼部之礼制无所定科举未能设兵部之军役不得均驿政不得间则春夏二官未得其职矣详数事余可类推天地四时之气有所未正者或果出于此乎易曰后以裁成天地之道辅相天地之宜以左右民宜令六部条具所掌得失参酌古制定夺闻奏颁定新规刮去旧辙使之各得其职责以必成实裁成辅相左右万民之大端也
　　五曰慎赏罚古之有国家者凡能使一世之英杰奔走用命四海之人厌服而慕化者无他术焉赏罚而已矣故赏罚者国之大柄人主之所固执而慎施有司之所敬守而奉行者也故赏一善则使天下之人皆曰此宜赏也莫不跃然而喜为善罚一恶则使天下之人皆曰此宜罚也莫不悚然而惧为恶夫能使人惧为恶而喜为善则天下无事矣苟为善者不必得赏虽赏而有所未至为恶者不必得罚虽得罚未必得当及不应赏或以喜而赏之不应罚或以怒而罚之则恶者无所为惧而日益逞善者无所为喜而日益懈为善者懈为恶者逞而天下多事矣由此言之赏罚可不慎欤今后拟乞闻奏上位处分及都省诸司所行关系予夺升黜赏罚事理未行之间当该有司皆须详审精究必皆当理然后施行即或理有未当得以驳举辨覆更改不举者有罪风宪衙门随事纠弹究治大者闻奏
　　六曰均荣辱近钦奉圣防颁降处决官吏取受条格十有二章既示其辱矣其所以荣之者宜亦加焉伏覩歴代盛时内外职官所受制勅皆有勲爵其父祖母妻随其所受官资例有封赠诰命窃尝思之盖人主以恩礼假名爵之重以励其为臣之忠人臣以忠力取名爵之荣以显其为子之孝则是恩荣一致上下相资不易之典也且夫劝奬之方无如荣辱之切况人之至亲至爱者至于父祖母妻极矣今使勲爵之华封赠之泽奉公守职则从而予之至亲至爱者均其荣贪汚败政则从而夺之至亲至爱者均其辱其为劝奬孰切于斯宜令有司检会前典定拟闻奏颁行不惟臣下深警荣辱之公而竞效其忠实表圣朝太平礼文之备而大着其美矣
　　七曰严禁衞古者天子之居必通籍乃得出入示尊严谨几防也钦惟车驾所幸轩陛宿衞之下宜加严密至于作好事僧道各有寺观亦不宜频在宫禁诸色近侍及艺术承应人等皆宜定给符验出入辨认更乞详酌闻奏
　　八曰禁奢僭风俗必不可使奢奢则僭僭则狱讼兴奸邪炽伤财不论也今之风俗可谓奢且僭矣市道之间有一笠直百五十贯者有一靴直二百余贯者逾常过费闻之骇人夫靴以卫足笠以庇首仅得完洁成礼足矣亦何取百五十贯及二百余贯之贵哉岂非奢乎又如销金镀金之禁婚姻嫁娶之制虽尝施行未见禁止富者恣欲而无穷贫者破产而不足如此等类盖非一端古者车服器用皆有等差婚姻防葬各有品节宜令有司参酌古今定立各项制度闻奏施行如靴笠销金镀金等事一皆禁断不惟风俗渐厚礼义兴行实省财佐民之急务也
　　九曰励学校学校者风化之源人才之本也其勉励之道朝廷已有累行条格顷年以来各处牧民之官竞以修建文庙为事在于政迹固为可佳然考其师生敎授之实人才作养之功百无一二是务其外而遗其内也是知其标而不知其本也终亦何益哉即今所歴府州司县首领官吏往往不识字上司所下文檄有不会句读防意而错施行者中间实系利害学校不兴之过也今后合令各道亷访司严行督责所属凡学校之务须要用心整治期于必成所教生员名数及所业次第每季申报廉访司以备阅试察举生员入学者与免本身杂役能通一经者免本身差发通二经者及成功课者除免本身差役外本户杂泛全免三年无成者依旧当役其有学业精熟才行超异者廉访司官体访是实保举量材区用其学校成否实迹提调官任满解由内开写如此庶望学校兴行风俗美而人才众矣
　　大德七年奉使宣抚山北辽东十月回至宣德奉圣州具呈






　　中庵集卷七
　　钦定四库全书
　　中庵集卷八　　　　　　元　刘敏中　撰书启
　　察院与台呈书
　　承奉中书省劄付将内外官吏俸给住支切惟圣朝自改元以来更制法度审究治端首行选官颁俸之法着为成规内外有差小大有冝是以官不易方民不知扰迄今二十余年卒成一家太平之功者良以此也今者一旦将官吏俸给遽尔住支若即别有定夺则无不善若遂因而勿与则未见其可盖与之费易给而官易治勿与则费必重而民必困何者俸禄之法所以使人以责其亷也今天下之俸为数虽多然要必有定限官吏自俸之外一有所取即名为赃苟能亷者固自畏避不敢犯矣至若贪汚不法之人时或有之则有得以覆按而绳之以法尽取其所赃之物归之于公然后黜罚之戮辱之如此贪汚者足以戒矣所谓费易给而官易治也今诚一切勿与则非徒无以使人将见向之亷者亦必困饿不能以自守而贪汚不法之人幸乗是隙必皆曰无俸矣其何以责我视其民譬若逸虎之得羣羊必且快意而噬之此其所取者宁复有限耶较之俸禄当不啻十百千万也然则有司冝如何而绳之哉以此言之是去防而纵之贪也是惜目前有限之费而遗百姓无穷之患也是见其所得而不见其所失之多也而可乎哉所谓费必重而民必困也况今幅贠堂堂雄跨千古生财之道不一其源亦何啬此区区之俸而重斯民之困者哉虽然诚亦有可议者盖其分职太繁设员太多而仰食者太冗也传曰省吏不如省官省官不如省事为今之计莫若停冗职削冗员也如此则事一而官不杂官不杂则冗食者去而用度自足矣俸禄不可不复也
　　代上执政呈
　　盖闻设官务先使能序爵在乎首功功有大小能有优劣而官爵崇卑贵贱之差定矣官爵一定而上下无有觊觎废隳之心则五帝三王之治又何难致哉伏见国家修饰治具网罗人材将以兴太平之功业故天下之士于于峩峩云集京师莫不愿奏一技售一能以效其万分之一某才力行能无过于人然生遇圣时辄不敢自弃防而儒长而吏﨑岖黾勉垂三十年窃尝自谓亦可以用于世矣乃猥厠沂郯万户府幕今因承乏获观光之愿辄不揆踈贱据所见闻敢为一言惟大人裁之方今京府州县上下自有次第其官吏调选之制视此为定不可易也且万户府总管府其品敌耳然而总府掌民而万户掌兵兵民不同其于为国之功则无异也今掌民之属无间小大久新率皆廷引荐举调选入格以为常例而掌兵之属处则修号令正簿帐董器械戒斥候虞度衅隙以防其一切之利害至其有警则舍文墨就矢石擐甲执戈以与士卒共及事稍已则士卒即得休息而此属方且释戈甲操文墨第功议罚数馘讯俘虽神乏力竭不敢言苦此其劳不减于掌民者明矣顾乃困顿边境弥年累月虽勤劳若此而其情不得上达思如掌民间调一官进一爵不可得矣且比来调补兵幕往往皆用掌民之员而此属盻盻又如故遂使其徒自甘于废隳无所望之地而朝廷亦遂委之踈逺不收录之夫掌民者如彼而掌兵者乃如此恐非所以公调选之制也且此属岂皆固为军伍之人哉盖惟迁调官吏之前为本路差遣不敢辞谢以致夤缘滋久而朝廷乃一以视之若此良可悲也伏望开辟公道察其勤劳使内外之任同其恩荣兵民之功无所偏废则某等幸甚
　　与储主事天章
　　某顿首主事天章执事向来车从累留歴下辱承盼饮酒晤言尽殷勤之懽盖古人有一见如旧相识之义顾不肖不足以当之耳感愧感愧嵓甫滕君廼执事收拾旧物今以嵗贡赴召亦何待老夫云云也谨因奉状申候起居兼谢相好之意秋晚寝餗加慎不宣
　　与吏部刘主事汉卿
　　某顿首主事汉卿伏审擢掌铨衡士大夫所在相庆曰刘君当路天下庻几无淹滞之才矣而某以老懒废故不克作尺书申贺左右负罪负罪滕君嵓甫济南秀异执事所素知今以嵗贡赴召将行请书窃谓奬士之心当有所处故不敢喋喋也秋序尚慎眠食不宣
　　与刘太医舜臣
　　某顿首太医舜臣足下别益久思益深故旧之情自应尔也惟进见之暇冲融粹和动止廸吉想皆安乐某山野懒慢之癖君所素知加之衰白飒然无可为者然时有所感思欲如向时欵曲一言不可得也每临风北望搔首而已嵓甫滕君乡中老成秀俊今实充嵗贡以行足下推之挽之可也尊丈教授先生不敢作状烦唾名致恳不宣
　　序一
　　送王绍明郎中序
　　涸泽之洿有舟焉水不过半腹胶于泥莫能行也及乎秋水时至弥谷蔽川而下汪洋泛滥倐焉莫测其舟则飘然即举泛然而浮浩然而行矣今夫士之生不得其地进不得其道者亦必待大人君子有以感发振起之也夫水大可以载舟然水固非与于舟而舟自利于水也大人君子行为言动亦无与于士而士之兴起者自有以得大人君子也燕山京师所在固大人君子之渊薮也而其尤赫赫者惟吾郎中王公焉盖公之为人其持富以礼其处心以仁其接人遇物以诚故凡一恵一言之出则使屈者伸滞者通弱者强懦者立学者得以成其学仕者得以达其仕是以士无贤不肖翕然皆归之而公初无与于其间也呜呼由公而得以显于世者天下不知其几何人闻公之风愿见而不可得者天下又不知其几何人如敏中者亦愿见而不可得者之一也幸而公自去嵗冬来济南既就馆賔客之造者车马僮仆日夕满门是以睥睨而不得进也既少间而欲进则又自以为固陋荒僻之人廼敢率然自荐于大人君子之门耶又复逡巡而不敢进也乃自咎曰汝平日所病者徒以愿见而不可得耳今得见而不见是终莫得而见也汝苐往见之见则必有言焉有言则汝之固陋荒僻之疾冝有以去之也于是与尝为友者四人共往拜之间于客席而坐公叹而语客曰方今朝廷可谓得人矣我尝观其麟游鳯集头角之昻然如璋如珪徳器之温然跻跻跄跄衣冠之伟然朝廷可谓得人矣然询其人所自出则曰东鲁也曰镇阳也曰大名也曰某所某处也若济南则百无一二焉至于区区一随国犹曰有季梁在今济南之属邑若随国者不啻六七而乃反无人耶岂教育之有所未至耶抑士气之不能自振耶公之言若是四人退而喜曰凡得于公者有三焉始见公容止之和雅为可观也次闻朝廷之人材之众多为可慕也终知济南之无人为可惧也夫可观则必有以取法可慕则必有以自脩可惧则必不敢以自惰矣信乎大人君子之足以感发振起人也异时使济南之人得必出涸泽之洿者繄公之力欤故于其归也敬叙其始末为谢至元七年正月望日歴下晚进刘敏中再拜
　　送霍巡检彦深之无棣序
　　梁邹霍彦深性明敏有智略自其防时嶷然巨人年十七袭父为梁邹簿未几去官就学养母孝谨家之内外肃整咸理人皆称之以为兴霍氏者必此人也今年春朝廷案视郡县疏逺之境虑有盗生而为民害乃例置巡检一人给之印绶禄廪使警督之仍命吏部选名已在籍而未尝有过者任其职济南所置凡数处而彦深得无棣焉将行诸君咸赋诗以赠之而命仆为序故因以言而告之曰理有至微而重至小而大者子尝知之乎苟知其理则大者不以有余而矜其大小者不以为不足而耻其小微者不以自轻而忽其微也天之形穹窿苍莽仰之敻然而无极而其机缄之所以斡旋者特以生育长养为事若夫日月辰宿风雨雷霆霜露霰雪焕乎其昭囘翕乎其皷舞沾濡煦燠之恩震厉肃杀之威囘互变化莫测其端倪此天之所以为髙大而不可及也然而生育长养之功不能独成要必责成于处卑之地虽方寸之壤与有力焉苟以寸壤之微为不足恤一一而遗之则全功有所弗成而造化或几乎息矣夫寸壤之于天其微固不容较然其相成相与之理即而求之不亦既重矣乎今夫巡检之任固亦微且小矣而其至重至大者实系焉书曰亶聪明作元后元后作民父母故天子当宁百官奉命奔走不敢暇者盖亦为民而已矣而其系民之最切者莫如宰相县令之微固不敢望于宰相今所系而与之一者何哉盖宰相上之极天子之至密者也县令下之极民之至密者也故宰相一言一动之际天下或受其利病则所系既已重且大矣而县令之所系殆有甚于此者凡下之寃苦愁恨纎悉委曲之情有望于上者宰相容有所不知而县令皆知之然蔽而弗闻则在上者又安能加意而恤之哉凡上之教化恩泽所以逮于下者宰相既行之而县令或不能承宣则在下者又安知恩泽之及我哉下之情既达于上而上知所恤矣上之泽既宣于下而下受其赐矣然而复害民之尤甚者曰盗则又县令之所不暇及而巡检实主之是其官虽微而系愈重任虽小而责愈大矣故孔子称天子不敢遗小国之臣而栁下恵不辞小官要皆当于理而成其为民之功耳彦深而能守而官慎而任无忽于微无耻于小副朝廷所以为民之意则自下以升髙由近以至逺其孰御之哉其孰御之哉至元七年二月二十六日序
　　送蔡知事序
　　玉蕴于山治玉者索之珠产于渊求珠者出之俊逸隠遁之士不求于有司而有司求之矣况乎名登十等之列行已闻于人才已效于用名实暴白可以纪录者有司其宁舍之耶天子坐明堂理万民而其所以为务者不过得人于有司而责其得人也天子务得人于有司有司务得人于天下是则有司之责亦重矣故凡任是责者必良有司也其必知人材之所当必得又知人材之不可易得故常平允其心思精明其鉴识奬拔铨选无敢有忽汲汲焉惟恐失而负其得人之责也今以已闻之行已效之才以即于政唯恐失之有司是犹治玉求珠者之得玉于坦途而获珠于平川也其不为喜且庆也寡矣何虑不增重其价乎济南幕府知事蔡君资明而性敏力善好学古人得失之迹时务利病之原国朝新旧之典皆耿耿着于胷中刀笔案牍特其余事尔事上接下敬而有礼望之温淳如古良士至其临事剖烦理剧敏防如流然终不失大体由是公议翕然服其能小吏细民亦莫不敬爱曰我蔡君有恩徳于我矣是非行已闻而才已效者乎今其秩满矣且録其状以请命于有司斯亦为有司坦途之玉而平川之珠也其必献之天子以听其爵赏将见韩思彦之夜加二阶主父偃之嵗中四迁不独専美矣某且竢而为蔡君后日之贺七年六月二十七日序
　　送二舅知事还郯幕序
　　郯古之子国也于列国为诸侯则其地亦已胜矣春秋郯子来朝论官名善孔子之道而学之则其主亦尝有人矣廼者天子将问罪东南江淮之间由东而西上下数百千里分符列镇以训养士卒且以为疆境之固其最东而直其冲者惟郯焉故雄疆整饬常不敢后于他镇城髙而坚隍浚而深旌旗扰云电铠胄辉日月鈜金震鼓虎哮龙怒其强弓劲弩则尽时力择木之良引而射之往往出六百步之外洞胷达心不论也其劒防之利则皆耶谿赤山之精陆剸象犀水截鲸鲵刜车斩甲不论也貔虎之士瞠目叱咤贾勇超乗仡仡焉愤愤焉皆以久生为耻其讲事则偏伍行卒坐作进退无不如法超髙山越长泽云回风转不可测也不知郯之为子国也亦尝有若是耶吾见其地之胜有加于前矣其主帅则天子之所择任有文武长才颇牧吴白未可为让而又虚已纳士誉望赫然又不知郯子之善论官名而亦使能有若是耶吾见其主之贤有加于前矣地之胜如此主之贤又如此斯固功名竒崛之士注心翘首趋而竞赴也而吾舅氏魏公首以幕賔游其间其亦足以为快矣其亦足以有为矣虽然未足为吾舅氏得也舅氏才杰而学赡事练而虑周窃谓其冝恢张特达登金门上玉堂以为福于天下也久矣顾且从事于一镇则固亦不足为已然幸因天子之将问罪东南也少加力焉夫事立则名必彰功集则身必荣不以区区累其志则事必立不以汹汹易其节则功必集嘻若此者舅氏固能矣然则所谓恢张特达登金门上玉堂以为福于天下者虽伫立而待可也郯之诸君毋但以幕賔期我舅氏哉此某之平昔素所欲明者今因其来而归也故以为言至元七年腊月日
　　送曹君干臣之阳丘序
　　吾乡阳丘天下之名邑也厥土旷衍原泽相错有麻麦桑果稻鱼之饶薪蔬材木冶石之美而长白女郎荆湖栁雉诸山峭拔峻秀掩互相属缭其城如环然有水曰绣江出于其境之南山下清泠迅驶宛转纡络经其境且百里而东北入于海民往往泝涯为峡峡其流以运舂硙林落映带山与水相吞吐令人萧然有武陵桃源之想故其俗朴而不鄙简而不野刚而友直而义油油熙熙有古之遗风传所谓民之性刚柔缓急繋乎水土之风气信矣曹君干臣乃其邑人也防就学济南敬斋髙先生君植志坚固而才思赡防先生爱之曰是子必异乃尽以其学而授之既卒学益复自励以恣讨经籍务为无所不贯其为文章雄深典雅无浮薄矫饰之态盖其性然也顷者朝廷例置州县学敬斋曰曹某吾门之髙弟也不可以不达乃书其才行荐之府而闻于朝以为阳丘邑学教官呜呼以君之才之学正当元朝兴建有为之秋翕忽变化固将有逺大者存也区区一邑学人乌足相溷哉虽然君之母且老而其子未壮故且归其乡以养其母以将其子以尽其孝慈之道焉耳此盖君之志也而吾之所以期君之往者又不在于是闻之吾乡自令长而下在官者皆贤自两张先生而下为士者皆贤君之往吾知其在官者与夫为士者必欣然相谓曰曹君吾邑之人也防而学于府长而范吾邑之人非惟曹君之荣乃惟吾邑之荣也则必倡率其民人敦朂其子弟以从学于君矣而为子弟者亦必相谓曰曹君之防也其与我奚异哉今而若是者则亦为学而已耳必皆感激愤悱乐其事而驯其命矣倡率行于上感激兴于下上下交孚而君于是焉以宏其道于其间则向之朴简刚直之俗又一变而为礼乐君子矣吾他日至吾乡见其揖让法度之仪听其文雅义理之言相与饮防谈咏而答其山水风土之美宁不快哉宁不快哉吾所以期君之往者盖如此君既行诸先生咸有诗以赠故书于末以遗吾乡之亲识故旧庻几其不负吾之所期者云耳至元九年春二月朔序壬申嵗也
　　送赵去非序
　　凡能广交游使声闻显于四方虽不觌其实吾必信其为贤也广交游有道必其中有足取于人也苟其中无足取于人则虽日为酒食美言词以求与人交而人亦安所取而与之游乎哉求交且不可得而况能广乎哉故曰虽不觌其实吾必信其为贤也东原赵君去非以宦游寓济南者三年矣其至之始余未之识也然于话谈间往往闻有赵其姓去非其字者也甚熟徐而察之则四方之士过济南者无非与去非善也车马宴集以相从者无非与去非游也乃叹曰何其交游之广而声闻之显邪余固私识而贤之矣既与之面聴其言而觌其实和而恭信而通文雅而从容至其慷慨洒落赴人之急则又有侠士之风呜呼斯固人之所乐取者宜其交游之广而声闻之显也谓之贤其信然哉今将释此而游京师京师之名公贵人常与去非游而知去非之贤者不可胜数也夫知其贤而不与之立者君子不然也去非之往其果有与立者乎余以是嘉其往也歌以饯之歌曰彷徨送子兮河之梁子行亦何徃兮思与鸿鹄飞翔鸿飞冥冥兮不可望太行西北兮是帝乡明朝马首忽千里兮目送孤云欲断肠歌既阕而别时至元庚午歳也
　　送髙案牍序
　　古之君子以仕宦论荣辱而贵贱不与焉九锡之宠万钟之养贵且荣矣然或处之而非其宜任之而乏其劳则君子以为辱抱闗撃柝之役乗田委吏之事贱且辱矣然或用焉而称其能考焉而举其实则君子以为荣由此言之则贵不必荣而贱不必辱惟所行之何如耳故惟君子为能尽荣辱之正而亦当有君子之仕者乎今之官有曰案牍云者禄益薄而责益剧者也魏人髙敬之以既衰之年来济南实为此官济南大府也而事益繁矣夫年衰而事益繁禄薄而责益剧冝其有倦劳之伤有饥寒之忧以汨其衷以夺其公以怠其事而旷其责矣髙君则不然利害必明缓急必详狱讼有辞必审钱谷有计必当期防约束有程必允操朱墨临几案较得失情伪于急遽冗烦之间俋俋不自辍而其发砉如也然则髙君何为而能乎曰君有道君之道以诚盖诚则一一则静静则神完而志専凡世之所以动心忍性者无所入其中惟吾职而已矣轮扁之斵轮庖丁之解牛用此道也夫乌知其年衰而禄薄事繁而责剧也哉乗一马从一僮踈衣而粝食如是者三年不移此岂非所谓用焉而称其能考焉而举其实古之君子以为荣者乎呜呼髙君之仕君子之仕也君今既代矣其行事必达于天官贤才之府而人物之鉴也必有如古之君子者识君为君子矣夫既以为君子矣其宁复以向之所谓禄薄而责剧者重劳君子耶必不然矣髙君其行矣哉君既行序以为别至元戊子冬至前三日歴下刘某题
　　送张无咎序
　　至元癸未余为兵曹主事一日曹掾刘之文介夏津张君无咎诣余于廨舍余谓之文观张君不凡殆可以任事之文以为然明年以儒学教授沧州又四年迁济南防余自御史都司谢病归与无咎游益狎遂得其为人益详无咎学析而才通其为文辞肆而法资雅重寡言居常从容而事以毕举其志意超然而无有挟能矜已之色此其器为可见已吾闻选例教授终再任转职事官无咎既代矣其且去而为职事官乎虽然职有所分而才有所宜详而处之有司之事也如无咎者宜将安所处耶吾知其楩楠杞梓之用固不及于欂栌椳臬矣然则曩者任事之言其卒验也欤
　　解录事安卿代归饯行序
　　济南介齐鲁间左穷山海之境而右袭土壤之富时则有宣慰有提刑有转运有劝农以防莅其上而朝廷四方之使日旁午其中出入开阖自为一都防虽属邑数十而吏民繁庻固足以集事至于承早夜之令奉咄嗟之责随至随应而勿敢失者则唯一录司焉故宦游之士视济南司录为剧任伈伈莫敢就而有司亦以是难其人以故或久缺或久任不得以常调节也渤海解君安卿以至元二十二年由近侍属来为是职逮今凡六阅嵗上下无造次之失无丝毫之嫌大率君之为治以明察果毅抑强梗靖狱市以寛小民之力以严厉信必谨期防赴事功以遵大府之政以周密勤劬伺几微审动静以尽其事上之礼嘻解君可谓理剧之能者欤今来言曰某不佞既占仕籍亦思有以自奋然求其所以终免于戾者而不可得今且去夫子能无言乎仆告之曰子知镜与劒乎夫镜錬之精则明可以走魑魅然未尝用其明而人谓之明夫劒淬之至则利可以断象犀然未尝用其利而人谓之利今吾子之镜固已链而劒固已淬矣愿吾子晦其明使明益增而无用明之名保其利使利益鋭而无用利之累彼司照鉴事剸割者于子其宁舍之耶吾见子之明日以显子之利日以售无伤缺之患无蠧蚀之虞廓乎有余矣然则子之勲业如级而升髙其谁御之哉二十七年庚寅重阳后三日刘某序
　　阳丘尉髙君饯行序
　　蠧生则木不遂螟生则禾不实盗之于民禾之螟木之蠧也故一县之制令丞簿主赋政以遂民之生尉主御盗以除民之螟与蠧者也螟蠧之不除如民生何尉之责亦重矣然不幸而非其人则怙威以肆暴饰巧以纵恶曲搆旁延抶痛撄痂资以自利者比比也翼健卒如鹰鹯然所至之乡撄噬狼籍至鸡犬不得宁民之患之盖有甚于螟蠧者矣除螟蠧而甚焉尉之责奚望哉顷余来阳丘闻髙尉文本贤因与之游而得其详尉儒者家屡空不忧其奉职静而断有事则跃马从数骑褁粮以行其捕系计治一质诸理吏卒噤立不敢置一语指嗾进退惟尉之聴故民不知扰而事以集以是阖境帖然三年无螟蠧之患嘻髙尉可谓能塞其责者矣今将赴调有司民惜其去则皆咨嗟涕洟愿留而不可得乃胥而祝曰夫善者以赏不善者以罚国制之常而有司之责也吾尉之往其果可得赏乎若尔则善者益勉而不善者可以化而改矣吾尉之赏吾人之幸也余于是益知髙尉之贤而士大夫之尝与游者皆乐为歌诗以美其行使余为之序
　　赠安宣慰诗序
　　至元丙戌某与广平安君思承同为御史吾二人者仕同道同齿同而志意又同以是交甚欵又因思承得拜其兄今宣慰公于其家公即欢然相接倾倒如旧公时在京领漕运明年为刑曹尚书防夏暑以恩例决诸司囚某以御史公以秋官实同其事旦夕相从者弥月凡公之毅敏公恕尽于斯得之而情好益密矣又再嵗思承为四川副按察之成都某为御史都司嵗余谢病归济南已而闻公由刑曹宣慰云朔又闻思承还京为冬官侍郎今年癸已夏六月公复以宣慰来山东当治益都过济南顾某于陋巷且致思承之问凡与思承别盖五年而公则四年矣陈叙契濶甚相乐也明旦公已行矣乃知公近有充闾之庆则又喜焉而独恨不得为一贺也十月公以行部复过济南见公于皇华驿退以鄙懐作乐府一篇献于公以发一笑其亦古人所谓情动于中而形于言言之不足而咏歌之义也
　　贾滦州饯行诗序
　　始予掾秋官燕人贾君允年甫弱冠实同予事异其精详雅重爱焉访诸其人谓君生四年而孤鞠于母氏七八嵗知读书能事其母益严予叹曰是笃于自立者其必达乎后予迁省台或仕或已而君亦仕于上都于吏部于大农于太原于中书盖嵗月不相从久矣然其声之至乎予耳者恒殷殷焉其在太原也实居幕賔有冐以民田献言宣徽税外可嵗办米二万石者宣徽以闻传防政府下太原实其田君曰民既劳弊可动摇乎朝廷惟弗知耳亟覆闻必免官长缩不敢闻君毅然曰即有责允身当之不以及公等也卒不敢君则径防闻之事果不行防又以省檄北土民口十有二万当分置其境官食之且置仓府中君曰若尔民转输出入祗益劳耳不若随其所置之为便又皆弗敢则又径闻之又从之于是太原之人愿顶戴君矣入掾中书奉使谕思播思播从命赆以金币帛五千余緍辞之所偕曰闻此应受第受之归自白之可也君曰吾为名耶竟不受而还予每闻之辄为击节慨叹曰此人之所难者渠乃能之耶庸讵非向予所谓达乎大徳已亥冬予自济南入翰苑遇君于京师喜与语移日曩闻有加焉已而告予曰允顷由提举寳源出知滦州今当奉老母东矣辱先生旧愿得一言而教之可乎予曰嘻子岂予待者然子又去我矣安得无言乎哉姑即子之所有者而告吾子人之得名当世而不朽者无他焉忠与孝而已矣吾子以襁抱之孤卒使慈闱无惟疾之忧而有荣养之乐不既孝矣乎如太原之刚明不囘以一言而脱百姓之患思播之洁白自持使逺人耸然知朝廷之尊不既忠矣乎虽然孝无终始而忠有小大盖所履益大则事益大事益大故忠益大忠益大则名亦随之矣滦右挹甸畿左控海隅大州也所履大矣吾闻其土川陆相错物饶而俗厐盖恒有水旱冦攘之虞而重以徴发供亿之烦事已大矣而皆専于子此岂一幕一使之所可拟哉子能使子之洁白者砺而恒之子之刚明者扩而宏之以施诸其事则为忠当益大而名亦益大矣名益大则他日之所履又将有大者焉然则吾子之忠与名犹自下而升髙未见已也子其勉之哉吾将观焉以竟吾之所谓达者云君再拜曰谨如教于是搢绅先生闻之皆乐为歌诗以宠其行乃书而为之序


　　中庵集卷八
　　钦定四库全书
　　中庵集卷九　　　　　　元　刘敏中　撰序二
　　知事杜君西归赠行序
　　凡吏为长难为贰亦难为参佐为尤难中位而处専席而坐诸曹掖书迭进白事巨细之务杂然前陈此可此不可此非此是轻重予夺须面决乃已一言之失当一判之或缪下之人皆得以环视聚聴窃笑而閧议此为长之难也然事専而名正得以肆焉有随而后行待倡而后和言焉或犄焉黙焉或訾焉前也而或谓之僣后也而或谓之缓劳而不可辞为而无所成此为贰之难也然位近而势分得以抗焉若夫参佐之难也有官长之尊以莅乎上有掾吏之众以待乎下其视上也以位则甚悬以分则甚严有过举焉不敢以不诤诤之而弗从不敢以遽违有当行焉不敢以不言言之而有成不敢以为功凡善上归之凡过已归之其视下也以势则相成以事则相须其威不足以相压其分不足以相固急之则哗而忿缓之则弛而纵过则众分之责则已归之至于案牍之至繁必举防计之至宻必详期会之至严必谨晨而入抵夜而退矻矻焉惴惴焉惟恐其失也所谓肆与抗者咸无焉吁其难也如是乎然由此以进而至于大官者比比而出何哉盖必有尽已之忠而济之以敬然后可以事上必有过人之才而济之以容然后可以服下必有辩折之眀而济之以勤敏然后可以举案牍详防计谨期会无爽失忠而能敬才而能容眀而勤且敏将无徃而不可则其进而至于大官也宜哉冠氏杜孝卿知事居济南总府幕三年职业大举上下无间言其于忠而能敬才而能容眀而勤且敏既效而着矣苟不已其能进而至于大官也盖无疑因其代归书此以勉之以为君他日所至之候元贞元年腊月日序
　　送吴徳让赴河南案牍序【原注元贞元年之冬十有二月既望】
　　务乎外遗乎内众人也务乎内不滞于外君子也内焉者义在我之善也凡所以合乎义者皆内也外焉者利在彼之欲也凡所以放乎利者皆外也观其所务则可知其人矣义有不可也虽以三公之贵必去而弗处万金之餽必却而弗受况其小者乎义之所在也虽役之以管库之劳而必尽礼之以束脩之畧而必答况其大者乎得志名尊身显而不骄不得志穷居约处而不悯若是者务乎内者也于其所谓外者为何如哉义有不可也虽斗升之禄弗忍辞毫毛之得弗忍舎况其大者乎利之所在也虽冐险危决死生而必争触刑辟犯伦理而必取况其小者乎得志骄淫撄噬肆焉而不耻不得志沮缩乞怜戚焉以悲若是者务乎外者也于其所谓内者为何如哉故曰观其所务则可以知其人矣东原吴君徳让始为山东转运案牍矻矻唯谨而已视不可留乃引身而退偘偘无吝容居厯下五年无甔石储杜门读古书怡然不忧今有司以例调河间其职犹转运也则欣而自足予以是观之然后知吴君信可谓务乎内不滞乎外者也将行以言为请予告之曰子能保子之所务者而勿失焉斯可已又奚以子言为哉
　　阳丘尹申君饯行序
　　始余宦京师识太常恊律申君仲和甫善鼔琴尤善斲琴声借借也余后归厯下而广平霍君清臣提刑山东以枯桐琴材遗余且曰是得之江南其人云三百年矣余谓惜不得申君见也又十年申君来为阳丘过济南而余适在焉喜曰枯桐乃遇乎即以委君君曰嘻异材也乃离二琴使余志其一成而畀余余请弦之遂鼓之君竦然曰无木声矣不三百年不至是余乃知申君于斯技其至者也余因有感焉琴之用一也而舜以理天下宓子贱以理邑伯牙则絶弦孙公和一弦而陶潜无弦胡显晦不侔若此耶余闻圣人之制琴也以寓道也曰所以修身理性而反乎其真也故其用髙而难遵防而难知难遵则求者寡难知则聴者怠兹非所以显于古而晦于后愈降而愈晦欤呜呼琴之晦久矣知琴者加少矣而申君终日斵之而不知倦也求之者谁乎终日鼓之而不知止也聴之者谁乎伯牙孙公和陶潜皆不足以取乎亦见申君之劳且费也虽然君之志余固有以得之矣器存则道存器亡则道息子贡欲去告朔之饩羊而孔子非之况于圣人之制以寓道者独可以去乎故终日斵之而终日鼓之者吾以存道耳求而聴之在其人吾暇知乎哉以此观之则伯牙孙公和陶潜可为而不为为已者也申君不可为而为之忘已而为道者也忘已而为道者几人哉君之为邑简而静平而恕善而不伐忘已而为道也符乎琴矣余惧如琴之晦而不扬也于其归书所感以送之庶其有知者焉元贞二年八月既望序丙申嵗也
　　送王伯仪之官平江序
　　友人王伯仪赴平江推官余惟古有赠言之义静而思之伯仪向为中书掾平章事卜公聪山何公左辖醉经杜公一见器之皆虚已延接优选要津日月可冀乃力以便亲求外补于沂于青声闻益着士论翕然谓君且必入入必显里行曹郎殆未足也而乃有是行且复营贷僦防稚弱犯隆寒渉修途凌惊波须再月乃至自常情观之宜其有逺适之感有遐遗之嗟有后时之虑矣顾乃舒徐怡愉无有几防见于辞色是独何耶嘻伯仪志古者也余固知之盖行为操守司乎人者也穷达得失司乎天者也君子不以司于天者而易其司于己者故三槐九棘之贵违其道众人谓之荣而君子谓之辱虽乗田委吏之贱尽其道众人谓之防而君子谓之显况推之为职独専刑名古之所重者也舜典曰钦哉钦哉惟刑之恤哉吾知重吾职而已吾得吾职则吾之显足矣而彼之所谓显者天则实司之吾何与乎哉斯伯仪之志也无庸言也则独语之曰平江泰伯之所封也延陵之祠范公之田在焉三江五湖之胜实萃于是君治事之隙擕朋僚登髙望逺永歌吊古以豁其平生英特刚大之气亦一快也吾老矣恨不能事逺逰如司马子长与君颉颃争先着鞭一跃伯仪曰壮哉语乃序以为赠至大己酉良月既望中庵刘某序
　　送王学録序
　　圣天子下纶言未始不以兴学校为有司之先务学所以眀人伦本风俗作人材也有司之责重矣乎而为有司者乃或以学官吾制也窘束之简忽之士纳履而去矣以生徒民编也控摄之震惧之人匿迹而遁矣兴学何如哉盍亦思之曰学官师席也必吾礼之下之而人知敬之矣师之道日以尊生徒乡秀也必吾抚之优之而人知慕之矣向学者日以多夫师之道尊向学者多兴学何难哉斯有司之责也学官之责奈何载籍之阔深文艺之宏逺天地之变化古今之得失旦夕朂生徒讲授肄习鍜链而淬砺之必至焉乃已而人伦之极风教之致人材之用举在其中兴学之责塞矣呜呼学之兴有司与学官相须而成者也事甚易而繋甚大位益下而责弥重则凡任是责者可无惧乎东臯王君智甫赴济南学録别余绣江智甫雅从余防能多而才赡学博而文胜举觞送之曰济南司宪所莅大府之治奬士兴学一道矜式子徃而任子之责犹川流之赴壑也能与学售矣由是以进而至于逺大也盖无疑虽然尚加勉焉延祐丁巳良月中庵野叟序
　　李中和犀浦遐观图序
　　前集贤侍读学士太原李君士倜顷由临江总管还京师持一图示予题曰犀浦遐观则泣而言曰此先人中和公像也昔公守成都尝经犀浦左顾锦官右瞻雪岭悠然喜之曰此老杜所谓南京犀浦道者也即买田为别墅极沼石葩卉林丛之胜时从宾僚载酒酣畅其中亦时或独徃徜徉眺览啸咏终日而竟卒于蜀意其精爽之耿然者当不忘于犀浦也倜今为是图将求名卿大夫士一言以賛之所以眀既徃之志申罔极之报而寓无涯之悲也子能为我叙其所以然乎子以士久要之故窃尝获知公之为人英果尚气节博学尤长于易蚤以贵逰从行省郝公驰秦蜀间当世祖龙飞之初扈从开平辟四川行省员外郎迁东川顺庆等路宣课大使改成都防城总管知军民事以卒其在职有转输制胜之劳济众干城之功蜀人思之初其疾也遽召亲友别众曰公神眀若此何得尔耶答曰生死常事耳夫何难乃以遗训付诸子命倜读大学中庸数过夷然而逝年四十有八矣有里人自太原之成都遇公罗江县北驱马甚遽遮拜问所徃公曰赴北且寄蜀家事缕缕既至语其家知遇公乃卒日也凡公之始终大畧如此尝观自古英杰磊落之士鲜不以功名自憙及夫中年晚节感慨兴焉惜嵗月之不居悼素心之或违徃徃对境遣懐托物遗累方期与造物者逰而寄迹于恒人小子不可窥测之境如羊祜之于岘山庾公之于南楼王右军之于防稽兰亭其风流可想也而公以迈徃之气当有为之时观其所立宜视功名为不足取者然其在犀浦也若将举一世而忘之况天不假年奄及倾陨委形之际慷慨舒徐如去邮传无一毫恋惜此其视荣利得失于古人何如也呜呼公真英杰也哉罗江之遇盖不可诬又安知果不有复遇之犀浦者乎则士之孝思益足悲矣公在成都所居有中和堂因自号云大徳辛丑二月朔序
　　节妇邹氏诗序
　　初杨丘李景顺之父殁于南征也景顺暨其女弟皆幼其曾祖祖父母皆具老而贫窭尤甚母邹呼天曰吾夫已矣吾无生矣惟是四老亲二弱息其焉托天实命我也乃俛然服艰屯甘寒苦勤劬黾勉四十年确焉无始终之异故其事舅姑也生而尽奉养之敬殁而得防葬之礼其抚遗孤也女则适良族能妇道男则业诗书为佳士娶妇有三男而孙复二男矣益久里中敬异之则曰此诏条所谓节妇也乃相与眀于官以闻于朝有命优其役旌其门闾所旌凡八字西臯赵公为作大书刻之乡人荣焉于是士夫之尝与景顺逰者皆乐为歌诗以颂其美且请序于余余亦喜闻而为之一言易之大传曰乾道成男坤道成女然后有夫妇有夫妇然后有父子有父子然后有君臣有君臣然后有上下有上下然后礼义有所错则知男女乾坤之配而夫妇人伦之始也然干刚而主乎健坤柔而利乎贞故男观百行而女取一节是以易着一终之吉礼无再醮之义始嫁则称归夫殁则称未亡人所以体柔贞而配刚健成天地之化正人伦之始也嘻夫妇之义重矣哉及夫王泽竭而风俗壊至有七子之母犹不能安其室而凯风之诗至今哀之呜呼世降久矣能不蹈凯风之哀者寡矣而景顺之母由其一念之诚使天地之义眀人伦之本立卒之贤子孝孙森列满前李氏隠然为大家而安荣夀考成其圣善之美可谓頺波之底柱流俗之标凖也然则表异之歌咏之所谓褒显而揄扬者又可后乎哉大徳戊戌九月既望刘某敬书
　　江湖长短句引
　　声本于言言本于性情吟咏性情莫若诗是以诗三百皆被之歌防袭厯久而乐府之制出焉则又诗之遗音余韵也逮宋而大盛其最擅名者东坡苏氏辛稼轩次之近世元遗山又次之三家体裁各殊然并传而不相悖殆犹四时之气律不同而其元化之所以斡旋未始不同也至于有得惟能者能之礼部侍郎济南张养浩希孟使江南徃返仅半嵗得乐府百有余首辑为一编目之曰江湖长短句归以示余余读之藻丽葩妍意得神防横纵卷舒莫可端倪其三湘五湖晴隂眀晦之态千嵓万壑竞秀争流之状与夫覊旅之情观逰之兴懐贤吊古之感隠然动人视其风致盖出入于三家之间可谓能也昔太史迁南防而文益竒故知宏才博学必待山川之胜有以激于中而后肆于外山川之胜亦必待名章钜笔有以尽其真而后播于逺然则是编之出固非偶然矣其永于传盖无疑
　　集验方序
　　世有通患而不得免者曰过曰疾二者而已唯至于圣乃能无过至于仙乃能无疾然圣人时有而仙人未之见则是过犹可免而疾必不可免也古之圣人知其然也因金石草木虫鱼鸟兽之性皆可以已疾取用之而医药生矣后之智者因其药性之不齐疾状之各异引类制宜综为条贯而方书作矣方书作而疾然后可为也然则方书其可忽哉后卫亲军千户济南刘侯某告予曰我生多疾然亦有幸得宦京邑京邑人物所集遇名医异人众矣遇必告其所苦以叩其所至有良秘法累试验者必求而録之日増嵗积以成巨编近考其所治厘为十九门目之曰刘氏集验方今将缮冩锓木以广其传盍为序引呜呼侯之心仁矣哉因已而利人乃乐为之书至元癸巳秋九月下旬四日郡人某题
　　许商老人九十贺序
　　许商老人今齐东尹孟君仲贤父也大徳间仲贤掾中书余时以集贤学士商议中书省事知仲贤有英才居省旁贫剧妻子弱未眀起躬爨具老人膳乃入省伺事隙亟出复具膳已复入以为常于是老人已八十矣一朝思归仲贤请补便侍主者执资格云云请益切宰相许焉曰孝子也特署尹长山迁齐东二邑距许商老之居盖里闬耳后余归绣江知仲贤荣养公宇悉廪稍奉甘防有五孙犹兰芽瑜珥在侧共含饴之乐优优然矣余为之叹曰子路负米养亲恨不仕早欧阳詹违亲宦京师仅称养志备矣哉仲贤之孝乎又知仲贤为邑亷恕公能民乐事举治行出一道右虽他县民皆就讼辞之讼者曰以公聴防如神眀故来愿一决仲贤徐以理开谕莫不叩首悔伏感泣讙谢去故声益大老人日闻知未始一假容有誉子之言顾常以不逮朂励甚严余又叹曰隽不疑母喜多平反陈万年至教子以謟逺矣哉老人之贤乎今老人行年九十膳饭犹兼人言动视聴不衰仲贤将举夀觞念无以悦其心冀得诸名人歌诗为献属余始其事姑述余知者夫君子乐道人之善若为子有父如老人为父有子如仲贤贤孝夀荣康彊逢吉世岂多有邪世不多有善之善者也然则君子之乐道庸能已乎
　　渤海解先生八十贺诗序
　　大徳丙午春敏中忝恩命承乏集贤而友人解君安卿适居集贤幕则相见欢甚安卿一日言曰大人居渤海行年八十而夀旦在迩私念无有以贺将谒歌诗于诸朝绅归以为献愿子为序引敏中不可辞应而序之盖先生之可贺有五洪范五福一曰夀谓必夀则他福乃可有故夀为难先生有既耄之年神不少衰有五福矣一可贺先生嗜古书以道自晦居家以勤俭致饶而尤乐施予荒嵗活饥乏倒廪折劵弗顾犹土芥然人以先生为仁而夀者也二可贺礼记有虞氏贵徳而尚齿孟子称乡党莫如齿谓之达尊先生之齿与徳皆当为人所尊且贵者也三可贺先生二子皆教以义方其长为安卿膺起家之任于外次为利卿荷克家之责于内闺门肃雍孙息蕃衍先生得以逍遥无为享耆年素封之乐四可贺安卿佩服严训始出为良吏入朝厯清华为佳士所与交皆一时名流故能得其清章丽句以揄扬亲美为闾里羡慕五可贺安卿持是五者以奉戯防侑觞之欢可乎不可乎噫亲夀康而子孝养人道之盛者也安卿又能以养亲之孝为报国之忠忠孝交孚福禄方増异时先生登期颐上夀之庆吾知安卿之所以为贺者复不止于五者而已也是嵗四月既望敬叙
　　瑞药序
　　韩右司云卿筑亭所居后圃前为两槛实以众卉而红药独盛去嵗东槛者一蔕作二花重跗累蕚骈然杰出西槛今嵗复然而丰艳尤絶君请余志之嘻异哉何为而然耶岂造物者私于一物苟为是竒形异状使之惊世骇俗耶岂善幻者能移夺造化如昔之韩湘殷道人者为之耶岂草木亦自能变化而为是夸耶其皆无所谓直偶然而然也谓偶然耶胡不于他卉而必于是谓草木为自夸耶而草木无知谓其幻耶君正人也而何幻谓造物者之私耶而造物无私然则何为而然哉万物之生天地之一气耳而气有清有浊有沴有淑有余有不足物之生也适相遭焉故清淑之气在人则为眀为智为懿徳为多能有余则为大贤为竒才其于草木也为楩为楠为梓为枌为百谷为异卉有余则为连理之木为两岐之麦为同颖之禾今是药同物也清淑之气有余郁然而发之耳虽然物固有相感者而岂徒哉君方以多能懿徳措之事业其休声伟烈日新固且与大贤竒才先后颉颃为圣朝承平之瑞其徴在是矣然则天地清淑有余之气不独于草木而已也吾当为君他日别书之大徳四年庚子夏月刘某志


　　中庵集卷九
　　钦定四库全书
　　中庵集卷十　　　　　　元　刘敏中　撰题跋
　　题赵氏族谱后
　　传曰万物本乎天人本乎祖又曰君子以类族辨物于是有氏族之学焉所以明系统表疏戚殊贵贱别同异也故古者士夫之家莫不有谱及其世数之乆而谱之存亡废兴又有幸不幸者存乎其间兵荒水火之不虞子孙贤否之不常或烬坠而莫追或废絶而弗续至有祖祢而上不可知支属之别无所考者徃徃而是斯其不幸也可胜叹哉今观赵氏之谱自太师卫国公而下克敬中山君而上纪十有三代之逺厯三百余年之乆既以无虞于兵荒水火之变而其寳藏而嗣修者实有頼于子孙之多贤而世济也何其幸哉而中山君方特达若是子弟文秀继出谱之传盖未艾也呜呼去古益逺矣言氏族者益罕矣得见如赵氏者其可敬也夫刘某题
　　题费尹傅岩卿孝感诗卷
　　友人王平江伯仪归自费言费尹傅君岩卿有孝行大徳丙午为安丘簿以仲春三日具三献礼祀其先考于寝方设雨大至执事者皆忧惶岩卿独盛服拱立以竢将事之际雨遽止俄而星汉烂然礼竟以成士夫闻之者咸以为孝感之应播之歌诗乃以歌诗示余且曰吾子可无一言于此乎呜呼天人之相通乆矣善恶各以类至昭昭也故君子畏天或曰天之道逺善恶之来咸其偶然耳故小人不知畏天畏天者日以善感而善亦恒应之不知畏天者日以恶感而恶亦恒应之是之谓以类至者也然而善亦有时乎不遇善而得恶不善者亦有时乎免于恶而获善是之谓偶然者也以类至者常也偶然者变也其常可知也其变不可知也不以不可知者诬其可知者惟君子为然是故君子务尽其在已者不计其在天者以是言之则傅君孝感之所在为可知也已播之歌诗宜矣吾且可以无言乎哉乃书以授伯仪以遗傅君焉至大己酉重阳中庵刘某书于绣江野亭
　　书任氏三乐堂记后
　　任君子善示余三乐堂记徴余言惟人子爱亲之心一也爱无尽而天不可期故具庆者恒难古人言人生七十者稀洪范以康宁为五福故夀而康宁者亦恒难具庆矣寿而康宁矣而或昆季相戾而且贫贱则养不足故得养者又恒难于此三者或足其二而阙其一或有其一而乏其二盖比比焉吁其难哉今使去其所难而三者脗然皆备乐乎不乐乎君之父母皆年垂九十而神明不少衰昆季四人名宦俱达承顔养志孝友优优然三乐备矣其以命堂也宜哉传云积善之家必有余庆夫世之所难者一旦而备焉兹非余庆乎嘻庆以善得故养庆莫如善任君其以君之昆季孝友传之君之子侄若孙俾世守之以益其善则所谓庆且乐者当无时而已也
　　书邵知事饯行诗卷后
　　济南郡治之东百里绣江之湄余别墅在焉大徳甲辰余有西台之命而病不果行屏居绣江漠然与世隔独闻郡幕有知事邵君文卿者声借借然乙巳既腊余被召过济南见邵君坦夷温郁而意甚谨余留一宿而北欵曲未暇也今年邵君赴调京师以其大尹东平瓠山王公佥宪广平赵子温所赠序引诗什见示徴余言余谓邵君瓠山曩居内翰兼史职史笔无妄书子温签外台为执法执法无妄与二公皆谓君练事强力勤恪清慎赞佐有成则余之闻于绣江者为可验矣二公之言可以信后世况吾人乎况有司乎吾见吾子之通达变化由今而后有不可量者虽然保其既徃而迓其方来砺其已能而谨其未试以无负二公之知者在吾子加力余复奚言哉丙午十一月既望书
　　题金监司饯行卷后
　　大徳丙午之春朝廷更化黜奸登贤于是平阳监郡金公通议入叅议中书时余方承乏集贤预议事之列见公坦然温郁绰有余裕而其详密慎静有不可及者其论事该而不繁简而能周无害畏无名幸援本穷末必归诸是而已余窃叹曰伟人也哉集贤司直刘君仲杰其旧识也一日持平阳士民饯公篇什邀余题余得其为政之大者曰狱平而瑞雪降学劝而习俗革安地震之变而民生复完辍归塟之议而王事是急去之日民无逺近旄倪攀留号呼嗟泣先后不絶如去慈父母余复叹曰中书之议本乎此哉防圣天子龙飞继极整饬内外乃叅知政事行省江西而江西方以饥告余又叹曰公之此行其必阐中书之议扩平阳之政而活其人幸矣江西之人哉乃告仲杰曰夫升髙必自下有开必有先吾意天之所以任公者不独为江西幸将为天下幸也然则清风遄归之诵庆有日矣遂书于平阳卷末因为公赠丁未十月日题
　　题杜东臯榆次诗卷后
　　去年春余归自京师居绣江之野属嵗饥民闾萧然余甚恐已而闻吾邑阳丘令李君惟肃梁邹令完顔君泽卿长山令孟君仲贤淄川令田君真卿齐东令杜君济川凡五县令境相接相轧而誉相埒也察其为治虽其户庭蹊隧出入之不同而其大归皆以廉勤励已以忠利济众耳余私喜曰夫若是民有頼矣奚恐其四人者皆余旧知而杜君则未之识也一日杜君介其客张直卿过余容貌嶷然进退郁然叩之语辞约而意诚殆古之所谓悃愊无华者为加礼焉君去直卿言吾令前为榆次有惠政民爱之不忘形于篇什乃以示余余曰嘻伟哉东臯之誉盖不可诬余足以识杜君矣因以一言告之古者君子之仕也曰吾以行吾志也官资之崇庳禄廪之厚薄吾庸知乎哉吾知吾所职而已是以官修而志行名立而身显君今为东臯犹榆次也官修而志行矣可以进大官可以自立可以成名后世不朽虽然传有之病加于小愈官怠于宦成愿勉旃以无忘为县令之日可也至大二年己酉清明后三日书
　　题道者张明徳忍斋
　　江左张明徳早岁失故业着道士服游中州遇逸真人于京师逸方以老氏之法天下见明徳悦焉乃以忍命其斋明徳欣然受之以求言于诸公诸公固以为老氏之徒也予惟忍之为义有所弗堪而安之云耳老氏之法以虚无为归自然为宗宜无所事忍然其徒者其习必去父母弃妻子离逖人境刬刮世虑遗形而居丐食以游甚者入穷山幽谷冒虎狼蹈虺蛇与魑魅魍魉争胜负齧草木以活凡寒饥恐怖愁苦诟辱人所不堪者皆备尝而厯试过此然后庶几可以求其所谓虚无自然者夫如是舍忍奚可逸之所以命岂以此耶然吾闻明徳本儒者虽其迹若此而于治吾术益专以其能教授以自给凡儒行益修顾独未暇为老氏法也然则逸之所命者彼奚而取焉盖其穷达得失彼此异同变而不常者迹也其炳然常存而不可易者吾之道也君子不以迹而病夫道不得已寓之而已耳明徳之迹其亦寓之然乎则其所以忍之为取者晦而有待耳嘻若然者为老氏之徒欤孔氏之徒欤刘某题
　　题法帖
　　或者以章草起于汉章帝晋宋而下帝王徃徃能书至唐文皇与宗古法犹存其臣下在后汉则崔蔡开其端魏晋则钟王擅其美李唐则欧虞精其能逮有宋淳化间集为十卷刻之秘阁臣下登二府者赐之间有出镇者刻于州庙故有汝帖绛帖潭帖大观间又有阁帖其潭帖系僧希白所模世谓最得其真今于阳煦门前民家发堀出石本十卷上有希模字验得系与潭帖相同
　　跋山东宪副王成甫所藏欧阳文忠公简韩持国学士帖
　　六一翁文章事业重于千古今覩字帖犹昆山片玉光价叵测可不谨藏椟中邪
　　题东坡喻荔支似江瑶柱帖
　　东坡云仆尝问人荔支何所似或曰荔支似圆眼坐客皆笑其荔支实无所似也仆言荔支似江瑶柱应者皆怃然仆亦不辨也昨日见毕仲游偶问杜甫似何人仲游云似司马迁仆喜而不言盖与曩言防也物固有类同而异类异而同者在人亦然若知其异同之所在惟识逺意得而达于理者能之东坡荔支江瑶之说子美子长之喻夫何疑公之书杰然自为一家徐校之诸家之善偹所谓识远意得而达于理者斯又可以见矣
　　题山谷帖
　　凡技必学而能然非有天得之性虽终身学不能观山谷此书盖率尔所出字仅三十余纵横变怪使人惑若不可测徐而察之规防脉络皆不失其正而尽其妙非其天得能至于尔耶览者以是求之可知也
　　题山谷发愿帖后
　　伯航子文持山谷所书发愿文徴言余谓字书无常体而有常理理者妙之寄也苟得其理而达乎妙则体无不善否则非体矣山谷之书笔势瑰异卓然自为一家而与大蘓老米并驱争先诚得其理而达妙者也然其书多赝本如此幅者絶少子文寳惜之子文雅嗜书故云大徳丁未三月既望题
　　题山谷帖后
　　书一艺耳苟学者皆能之然求其得法而尽其变化卓然有成以自立于世者盖百年之间仅不过三数人而已诸帖之行于今者可考也吁书亦难成矣哉今观山谷此帖浩乎如行云倐乎如流电如惊蛇如游龙意态横出不主故常当使人心动目而莫知其然也静而察之无一画之违于理呜呼可谓能尽草书之变矣虽然非其胷中贯之以天下之书而充之以浩然之气则亦安能至于是哉世之工书者尝试以是思之至元乙酉六月朔题
　　题兰台宫图后
　　凡画宫室既极其雄杰壮观形似之妙其表里上下楹宇户堦曲折盈缩之度必皆与凖防合所画虽甚小一一较之与巨构无异故比他画为尤难昔尹继昭郭忠恕号称防工尔后罕及焉阳丘阎信道示予楚兰台宫图观其布置整严笔意精致虽不能必其主名知其为近时佳笔得法者也旁有细字书宋玉风赋凡四百五十余言方不及寸许尤为妙絶然恐是一手信道宜珍藏之至大己酉四月既望中庵题
　　跋赵子昻画马图
　　凡画神为本形似其末也本胜而末不足犹不失为画苟善其末而遗其本非画矣二者必兼得而后可以尽其妙观子昻之画马信其为兼得者欤【原注延祐丁巳之春三月中旬八日】

　　中庵集卷十
　　钦定四库全书
　　中庵集卷十一　　　　　元　刘敏中　撰记一
　　济南府学至大四年大成至圣文宣王加封圣号记
　　国家以神武拯斯民以人文治道凡戸以儒籍者世复其家民之从学者复其身中统至元以来通儒硕才并进迭出由是罢世侯更制度混一区夏臣服絶域典章礼文之懿罔不备具元贞大徳重熙累洽自京师达于郡邑庙学一新弦诵之声盈于乡井皇风炜郁郁乎治与古比隆矣大徳十有一年七月制加孔子号大成至圣文宣王播告天下又三年省台檄令在所勒石纪其事于学今年春三月圣天子即位诏内外学校废弛者监察御史肃政防访司纠劾凡以崇人文谨成宪也济南介齐鲁间于今为剧郡为总府为东西一都防故肃政防访司治于此资善大夫遥授中书左丞防访使阿都古齐朝列大夫副使韩中奉议大夫佥事成格勒奉议大夫佥事董璧徴仕郎知事冯徳相兴言曰在今吾属以兴学为职是邦孔子圣号犹未纪不亟图如学何而总府葢尝有成议未暇也至是益警惧奔走从事石具府知事耶律行简学正李克允再抵绣江致亷访总府命以鄙述见属某郡人不得以浅陋辞谨按唐宗开元二十七年追谥孔子文宣王宋真宗大中祥符元年加元圣五年改至圣我朝大行皇帝加大成窃惟孟子集大成之言谓孔子圣徳之大成能兼夫伯夷伊尹栁下恵三子之圣也今即大成而言之抑又有大者焉夫小大之相形固也然小有尽而大无穷大而至于无穷大之大者也天穹窿于上地旁礴于下大矣然犹有覩也若夫截然而四时行蠢然而万物生无兆眹无声臭无端倪其所以变化斡旋纲维主张者可得而穷乎哉斯不亦大之大也欤天地生万物圣人成万物开辟而下圣人继作二帝三王之世其道大矣然犹有待也葢尧待舜舜待禹禹待汤汤待文武周公文武周公待孔子周衰大道熄礼义无所措万物不得其成而孔子生孔子乃独删诗定书繋易作春秋当是时也圣徳之蕴发而为事业所谓弥髙弥坚瞻前忽后奔逸絶尘者矣孰能知其所以然而然哉逮夫刚定系作而后人始晓然皆知如是而为天如是而为地如是而为君臣为父子为夫妇昆弟朋友如是而为善恶为吉凶为可为不可为乱为治为亡为存于是尧舜禹汤文武周公之道炳然矣意者天地之运以尧舜禹汤文武周公肇人纪于前以孔子握大中判得失于后而三才之极万世之凖于是乎一定而无所待葢孔子之道也其曰成焉者可得而穷乎哉斯不亦大之大也欤以是观之我朝之所以崇奉吾圣人者其可谓至也已矣嘻凡任持宪长人之责皆能惓惓焉昭盛典宣圣化倾至如是则见民从吏畏善俗日兴使髫青衿之子黄髪鲐背之叟长育文明之泽而涵泳升平之乐诚千载一时也传称邦其永孚于休者不在兹乎呜呼盛哉
　　齐东县学至大四年加封圣号记
　　齐东监县特黙齐县尹孟遵道主簿张徳林县尉王佐教谕马某即某言曰先皇帝嗣位之三月制加孔子号大成至圣文宣王播告中外今敝邑将勒石庙学庸示永久念嵗月不可不谨愿有述敢请窃惟大成之义载于孟子发于圣制者备矣至矣兹不敢赘姑特以吏治之切于得失者言之雨泽之降无间彼此而树艺有荣悴之异者地或有腴瘠也然而地虽瘠人有以致其力则雨泽入而膏润作悴可以为荣地虽腴苟其人力之不足则雨泽费而芜秽炽荣且为悴矣王政之被无限逺近而方邑有治否之殊者俗或有美恶也然而俗虽恶吏有以善其治则王政洽而顽鄙革不治而至于治俗虽美苟其吏治之不足则王政格而巧弊生治且为不治矣故雨泽之降地无腴瘠人力致而树艺无不荣王政之被俗无美恶吏治善而方邑无不治我国家以神武一海内以人文化天下声教攸暨罔不咸理而东藩之邑其俗称美者齐东其一也邑小而民阜贵礼而尚义长老有敦朴俭勤之范子弟有讲学弦诵之习俗不既美矣乎而监县县尹而下谨于约身公于利民如埙箎之相龢耳目之相资也治不既善矣乎今其圣号之勒盛典之立也以既善之治而临既美之俗固将究圣人之大道宣朝廷之美意推扩之鼔舞之怂惥之上好下甚涣然交孚若是齐东之治譬则因陵为髙由堂适奥耳夫不易且韪乎呜呼广大混融与天地同流为法于万世者圣人之道也尊圣人之道示教于天下者天子之政令也行天子之令使其民同归于理者长民吏之责也呜呼凡任长民之责者可不慎乎哉
　　济阳文庙加封圣号记
　　先皇帝始嗣位制加孔子号大成至圣文宣王颁示天下济阳将勒石庙学其属介邑儒故内翰损斋杨公之子去疾以鄙述见属窃惟大成之义见于孟子之书孟子谓伯夷圣之清伊尹圣之任栁下恵圣之和孔子圣之时孔子之谓集大成而有金声玉振条理始终之喻朱子释曰孔子集三圣之事为一大圣之事如作乐者集众音之小成而为一大成成者乐之一终书所谓箫韶九成是已斯葢大成之义也呜呼大成之圣不可得而名矣孔子曰予欲无言天何言哉四时行焉百物生焉是知圣人之为道天道之同然也道与天道同可得而名乎哉虽然其曰小成大成云者推而求之犹有説焉二帝三王之典三纲五常之要载诸书传诸万世者则夫子可见之道也夫子可见之道行之一身则一身治由一身而至于一家治小成而大成也行之一邑一郡则一邑一郡治由一邑一郡而至于天下治小成而大成也行之一世则一世治由一世而至于万世治小成而大成也然则大成之义庸有既乎国家列圣相承武威憺八纮文徳洽六合京师盛辟雍之制阙里崇祠祀之礼登贤翊善黜佞夷慝皇风清谧融融熙熙薄海外内学校林立然犹徳音屡降纶防迭出丁宁恳切未始不以兴学奬士厉风教是急其圣号之加也天下之人抃舞道路改观相庆咸知朝廷所以重道为民之意其至如此嘻奉朝廷之义布之政以及于人使其治由小成至于大成是岂非长民者之责欤济阳邑齐鲁间礼义之俗号称易治继今以往可以覩武城之歌而应夫虞韶之九成也邑大夫惟勉之
　　章丘重修大成殿记
　　孔子之道治人之道也六经载焉而治人者施焉故其事孔子之礼由京师达于天下郡邑之治人者一其纪祀夫治人之道也若其邑则又治人之近者欤治人之近者其祀宜益严其道宜益详葢将使人晓然知其道之所在有以陶冶渐摩而必至于善然后治人之责塞矣苟其祀之或怠是怠其道也怠其道如治人何章丘邑山泽之交土沃而物饶其俗广而不肆厚而易教治人者可以有为矣而其所以事孔子者顾未至有堂焉俭狭庳陋无以严大圣人之祀累政因袭葢莫之省而治人可知矣元贞改元之冬濵人赵君去私寔尹兹邑奠谒之际喟然叹曰是乌足展吾敬而行吾教乃因民力之暇诹工度材易堂以殿防其中峻其基崇其垝规制之雄十百其旧葢榱栋始敷而君以代去于是令尹大名尚君某嗣其事逾谨而监邑君济南和啰海丞广平张君某簿益都曹君某力相其成焉又以余材新讲堂起斋舍为库为厨而两庑七十子之居一葺完之既成尹率僚属师生奉像设妥其位行三献之礼以告则陛宇廓然神灵肃然尊洗豆笾秩而然葢降登有余容而盥荐有加防焉邑之耆老壮稚则皆瞻耸改观鼓舞咨嗟相谓曰大哉圣人之徳也其向化迁善之心葢油然于中矣实大徳辛丑春三月之吉乡秀尚允中以众议来京师请敏中为之记敏中邑人也而曷辞呜呼一庙之崇庳在圣人固不足以损益葢礼不备则不敢以祭况于祀神治人之道者又可以后于礼乎虽然既备其礼矣严其祀矣而所谓陶冶而渐摩者果复何如哉其亦曰如是而孝如是而悌如是而忠信如是而礼义防让如是而善如是而恶悃悃焉敷宣而告之警惧而导之导其始而要其终为防而待之其弗率者齐之而已耳二三君子尚有以致其力焉其若是吾知其政事日以醇民俗日以新而事吾圣人之效騐见矣异日有司考其能塞治人之责者其敢后吾二三君子哉故备为之书将得而徴焉且以谂夫来者庶其济美而不已云
　　蓚县创建庙学记
　　三代而下自天子之都至于国邑党遂莫不有学所以右人文谨风教也唐始令郡县庙于学祀孔子而学益重矣我朝以文治致太平故庙学之盛所在鬰然近古未有也蓚治景之郛郭有教官而无学葢以廹州学之故不复设其已久矣大徳十一年赵君徳谦尹蓚既视事叹曰蓚剧县也而学不设则教官何施吾治何资焉吾且视吾境学可为也州之东北四十里许有曰孙家镇者民居阜繁为蓚名镇古谓之仁风里先是里儒郭渊暨其徒为文防讲习因营隙地为室位孔子行释菜之礼赵君一日过之喜曰是可以立吾学矣渊等谢曰野人之力不足大圣人居令尹大之吾属之愿也君乃捐俸庀工蒇事益地度材而好学悦义辍已为助者不约而防于是为大成殿为神门为讲堂为厨为垣嵗葢未周而丹碧焕然象设俨然矣庙之左为学凡师生讲肄寝处之所罔不备具教谕临邑季仲恭实主之而观者皆曰乃今见吾蓚县庙学也莫不骇跃瞻耸相庆今年夏六月仲恭持事状谒余绣江致蓚人之言曰吾尹之至其创庙学也而吾人知礼义之劝其课农桑也而子弟无惰游之患其修河防也而居者絶垫溺之虞其筑驿途也而行者免往来之艰其新公廨也而吏民起威严敬畏之诚至若抑豪右慑暴奸使民疠无所作皆尹之恵也而庙学为大愿得公之辞纪诸石庸示永久且为我蓚民慰他日甘棠之思敢请余曰嘻斯风化之本良吏之政而舆人之言也可不敬书遂书赵君名思益燕人才杰士也余识之京城云
　　济南路总管府新署记
　　天子以至公谨职官之制由师保六卿而下至于方伯守长皆所以待天下之贤才而与之共理者也故爵命品秩之数所以正其名禄廪奉养之给所以代其耕章服物采之盛所以示其贵公宇居处之泰所以明其尊凡为此者岂非以我为贤于人也岂非以我为能任斯事而长斯民也于是自重之虑深奉职之道公而忠利之政出矣又将使天下之人观于彼者亦有以自思曰彼所以获此者是诚贤于我也是诚能任斯事而长于我也于是觊觎之意消畏服之心诚而和易之俗兴矣兹其为制不既公且谨乎而世之仕者徒以更代之数往往视公宇如传舍乃或阙而弗举废而勿修安陋就简以苟嵗月使下之人视之蔑如无以起敬仰畏服之心防慢弛肩而为苟且甚非所以为自重奉公之道也济南总管府旧治国初郡侯张公因宋金故基所筑后政因之至元六年始置监司焉葢曩为提刑今则为防访矣府事则移于儒宫迁于驿馆侨寓无宁所者殆十余年总管杨侯安侯始相继营隙地为廰事于监司之左复阻以委巷蔽以民闾俭陋湫隘无以称大邦君之居人情堙鬰公私病焉逮兹又五终更矣三十一年秋中顺大夫总管噶克察公始下车覩而伤之独慨然有更新之志越明年政成嵗丰乃谘乃度得东隅故仓焉仓为二区北区具完出纳足矣南区勿用寂寥欹危摧壊朽剥莫或顾者其地则蓬藜生之垢恶归焉公曰嘻广哉徒废耳以更吾府其愈乎又谓厯城治西城之外録司混庄岳之下因迁而一之可以便事既谋于同僚言于监司以闻于朝廷乃庀徒蒇事撤旧布新大廰门墙賔署吏庑咸位而序以録司居外门之左厯城居外门之右公帑囚庐附于侧焉材因其旧而用不加费民役以时而人不知劳其规制无草率之陋无华侈之僭期于宏敞隆壮而已实经始于元贞元年之九月告成于二年之二月自即工迨讫役公旦暮临视唯谨圬墁斵削之细皆其指授既成吏民拭目瞻竦以庆以跃于是阖府僚佐咸为公请文以记其事方役之兴也众议哗然以谓此庾虽废成迹也今署虽陋苟安也乃尔废置动众殆不可乎公弗夺为之益坚然监司是之同僚赞毗之廰事甫立而报可之命下故卒能有成如此嘻易废庾为大府化弃壤为要地由暂勤而获永逸之利以无用而成有用之功去庳陋而即髙明脱湫隘而登爽垲絶苟简之习复尊崇之严司属因之以便而吏民由之以悦一举而数善得焉非贤而自重公而奉职者能之乎继今以往使忠利之政相承于上而和易之俗相勉于下者当自公始是宜书遂书之同僚着于左云

　　中庵集巻十一
　　钦定四库全书
　　中庵集巻十二　　　　　元　刘敏中　撰记二
　　灵恵祠新田记
　　灵恵祠济南龙洞山灵祠也济南当山水胜絶之区民物繁阜甲于海右盖昔为州治今为路置总府监司在焉城之南连延皆山东南距仅三十里郁然隆秀者龙祠也山之麓陂陁掩互巻折而入山益深俄而崖壁四豁翠削万仭仰视天宇如堕壶中东崖半空有巨穴黯黮如侧甗父老传云异时民尝悬入避兵西南石洞穹邃如连厦可居有潭焉澄甘冽不溢不涸嵗旱祷雨雪辄应斯山之所由名而祠之所由立欤凡石刻四其一摧剥不可读仅辨者大魏天平四年官爵四列亡其名天平东魏也其一宋元丰某年太守韩铎以祷雪请封顺应侯其一金皇统辛酉南阳韩公美祷雨灵恵公祠而不着加封之始其一国初济南张侯新其祠募僧守之观此山之灵其来尚矣皇庆癸丑夏旱中奉大夫肃政防访使阿尔斯兰哈雅暨懐逺大将军济南路总管府达噜噶齐布哷齐率所属诣祠期七日雨祷焉礼成中奉谓懐逺君可留需而归懐逺防祝无夙夜未及期雨嵗熟明年夏又旱中奉公祷如前属总管袁太中某俟雨夜未半雨大降嵗以又熟中奉念其祠宇弊圯命葺之焕尔一新又以守僧无所仰给屡荒懈以去有净僧曰洪贵乃召以嗣守为图其所以自给者适洪贵来以防谒中奉欣然割禄廪以先于是由宪属以及转运总府皆如之而尚义慕善者多与之焉乃胥议买田若干畆劵于祠下府推李承直状其事恳余记夫云行雨施天地之所以育物也事神庇民王者之所以有国也而云雨之出山川实司之神民之托有司实任之盖山川必峻深而灵夫然后可以出云雨以育乎物有司必正直而诚夫然后可以感夫山川之灵而民得以頼其云雨之庇也乃或掊克以为能猜祸以为才髙下以害于公贪墨以济其私政窳而不惧民困而弗悯水旱则循故事饰貎敬以从山川之礼若是者神固不荅而灾必不息嘻民之庇何望哉今中奉公以持宪之寄袁太中君以承宣之责连嵗致祷神应如响向所谓正直而诚者其素着可知矣矧又新祠宇以妥灵创田畴为久计则于事神庇民之道不既尽且逺乎是宜书故书
　　大圣院记
　　能人之所不可能者人必服焉知人之所不可知者人必希焉一介之夫为絶技竒巧诡闻异辩以自鬻于通逹阛阓之中人之观之者必皆奔走叠足翘首羡叹怵心而夺气何者彼固不可能不可知也而况设不可能之法倡不可知之説以立教于天下者乎夫仰而父母俯而妻子家居而肉食人之至情也而浮图之法则曰必去父母絶妻子毁形而独处疏食而不杀若此者彼能之而我亦能之乎生而生死而死善而得赏不善而得罚人之常理也而浮图之説则曰吾之道可以度生死消罪恶増福而延夀若此者彼知之而我亦知之乎惟其不可能故惮而服焉不可知故异而希焉呜呼此天下之人所以风从景附辍其所有争趋竞赴也浮图之法其果盛矣夫况于信能逹空有明戒律由自苦利人之念深入法海者出而辅其教则人之向之不益宜哉歴城之东五十里有山曰采石山之巅有曰大圣院者僧智坦实居之坦于经律邃甚为苦行旦夕惟一食羸形败衲固然已院久弊当葺而其山皆石乏材水土取山下难之闻者欣然辐辏愿役辇土挽材荷水而上无防何二殿两庑暨诸像设焕尔一新一日来求文为记且曰自唐贞观间有僧号真觉者始居此山殁而多灵迹人以为圣院之所由名也乞并记之余独嘉坦能有实行宜人之归向也勉为之书
　　阳丘琉璃寺兴复记
　　阳丘琉璃寺旧矣燬于金季之乱系派碑志散落具尽莫知所从始嵗丁未邑僧徳越毅然叹曰是惟古名刹不能复是忘吾教也吾其任之谒于有司许焉乃剪榛莽辟瓦砾堙坎夷阜鸠用庀材信念既孚施者响赴井灶爰启垣墉聿兴嵗未防何而佛殿巍然盖为楹者六为栋者九寻为东西庑如其楹而杀其栋之二帑廪僧室以次而序乃书故号揭之崇门于是琉璃寺焕然复兴矣越率其徒日夕持诵讲説事佛唯谨既而教大行学者益至故徒众之盛他寺莫比今越以寺之本末来请曰徳越经营此寺凡五十年其勤至矣同是勤者盖法侄曰行兴法嗣曰行顺行滋行印今益老矣念所以付后人示久者非文诸石莫可敢以是托予见之佛书西方有国曰身毒有佛曰释迦牟尼言曰东方去此过十殑伽沙佛土有世界曰净琉璃佛号药师琉璃光如来是佛行菩萨道时尝作大愿念言愿我来世得菩萨时身琉璃内外明彻光于日月烛诸有情一切苦厄罪业闻我名号以我福徳威力咸得解脱其说云尔始之名寺者取于此乎呜呼是说之传也久矣世之人靡然舍其所有施施衎衎惟佛之为归者甚矣夫所以然者岂非以佛之法果能救苦厄防罪业有所利己而求欤然即而求其所以救防之实则寂而不可得虽然佛岂欺我哉予惟佛之说是特诱人向善之一法耳彼方之来也见吾之戒律之严愿念之大智慧之广悲舍方便之设施则其向善之心油然生矣故贪者思防恪者思舍媢嫉者思正直而强暴者思柔良悲悔开悟日进于善而至于无有不善则所谓苦厄罪业将无自而至不幸而罹焉则亦不足以胜吾善救防之实宜莫过此以是求之则佛之法能于利人也果矣而为其徒者宜思其戒律之所以严愿念之所以大智慧之所以广悲舍方便之所以设施勇猛精进念念在是以求佛之所以诱人于善者而致其利之之实以嗣其道以行其教斯可矣苟不是圗而习其人之归已也以为吾法之固然徒以自利而乃无有以利人者岂佛之法哉予既重越请而为之记又以告夫来者使无忘其师之勤不以自利而急于利人也越李姓大名人年十一祝阳丘尝为县都纲号净行大师加号浄惠圆照大师至元丙子秋以千僧召至阙作佛事大殿人知其能云元贞二年秋七月既望记
　　阳丘弥陀院记
　　阳丘古名邑土沃物丰而山水之胜在邑郛田庐间出没囬互隠若绘画斯固幽人过客之所顾瞻而徘徊黄冠缁衣之所愿留而寄迹也有尼曰崇遇世女真始祝髪于某地号弥陀师属嵗艰飞锡东迈悦兹邑止焉崇遇功徳内充英华外见一邑之人翕然敬向今致仕武徳将军济州尹张侯亨先府君某时为监县独辍邑艮隅地赢三畆施焉崇遇大书弥陀院三字揭于其阳茨而居之方图为经营而崇遇逝其嗣曰妙玉谨于师承深入法海一日谓其徒普聪軰曰兹院之始我先师设念输诚誓成胜刹上以祝厘天朝下以頼及民俗以无负张侯先府君恵顾之徳志勿遂而没我軰宜何如哉众皆曰力焉可也由是相与黾勉从事无计嵗月为门墙为法堂为两庑为释迦马鸣菩萨有室蜀将军有祠厨库斋舍次第具举法相既崇戒律益严持诵祈祝无懈晨夕梵呗之音洋洋于外信善檀施日集踵来罔不作礼瞻仰美赞欢喜妙玉复语其徒曰今若是苟精进弗已则吾之志庻终有以遂乎无何妙玉卒而普聪嗣普聪念二师之勤介县教王思哲以院记请呜呼佛之道大率以斯世为梦幻能知梦幻者莫若心故因心以求道道得而然后可以脱梦幻之域而成佛何以言之心之体静接于物而动曰情情之所向犹川决驷驰莫可制御故虽能知梦幻之所在而能不为彼之所汨者防希欲弃而弗忍既去而复顾卒落落焉陷于贪妄水火之中而不能相出是可悲已于是思有以制其情以降伏其心而先其难者乃去父母絶室家变形异服疏食而不杀苟可以汨我者皆种种斥去坚持宻拒俾无所漏佚其名曰戒戒故能定定故能慧至于慧始能超正觉一空诸有摄诸法度一切光明变化无适而不可佛之道备矣呜呼凡称佛弟子者尝亦有思乎思而至于斯其弗艰矣乎其弗甚矣乎余闻普聪蜕迹尘累确然以苦行自修而徒益众二师之道益宏能谨戒者也乃为之书
　　灵泉庵记
　　济南大县二曰阳丘曰邹平邹平之右阳丘之左有山焉其名长白聨亘南北巉然絶空邃郁竒秀而中多胜迹若防仙有台读书有堂醴泉有寺众仙有观莫可殚举山之西偏半腹有庵曰灵泉磴石盘纡嵓岫环合苍壁削立泉出甚冽清泠潺湲无舍旦夕汇而为池导而为派啜饮浣濯灌溉不劳而足庵之所由名也泉少东曰流飞之亭亭西南曰三清之堂堂之背曰希真之室厨庾斋舍次第之后四旁垅畦千塍木果万株髙下间错如绮殆又胜之胜者欤厥初道士郑志贤有勤行能以医药济人其师曰时政约政约之师曰韩志具号巨阳子受学于玉阳真人志贤殁王徳安嗣徳安弟子曰焦贤止曰陈道綮曰张贤忠其徒仅四三人皆其淳静虗邈与俗隔日惟防礼诵祝躬播获种植为事休休焉于于焉一无待于外观其为道盖古之所谓自食其力者徳安等念先师之勤以其庵之本末请余记呜呼山之胜天地之所设也然覩而知其胜者鲜矣知其胜乐之而又安之者益鲜矣庸夫野叟穷年山溪间渔采而已动大者可濶三四尺而蚕经十五月即入荷中成蠒形如斗自然五色国人缲之以织神锦故谓灵泉丝【以下原缺】
　　既济庵记
　　初阳丘道士有曰石先生者居通真庵女郎山南麓自号坚然子以道术重邑中坚然子殁弟子徳淳嗣徳淳始事坚然子生十有二年性刚介静一不屑与世俗接一夕叹曰吾师往矣吾闻天下名山大川多异人胜迹吾将观焉于是由岱宗涉汶泗西陟嵩华瞰终南浮江窥五湖叩衡霍遵海滨而北彷徉燕赵之郊尽太行以归布襦草屩片影一身其去泠然其来冲然人之重之愈于坚然子矣语其徒曰吾道以勤俭不懈为用頽弛无所事其可乎乃即通真之阳百举武营隙地为祠宇为门墙为真武像别号灵应观已乃又即郭西逾再里为石室居天地水三神焉葺庵其侧以既济名之揖余言曰凡兴作有纪灵应未敢请愿吾子记既济也余疑而问焉曰在易离下坎上其卦既济解者以为炊防之象隂符言食其时百骸理岂将谨烹餁时饮食以养其体以利其徒以及诸其人若是而为既济者乎徳淳漠然无言余曰否则岂将事龙虎铅汞之说潄錬吐纳使坎离逆行以久不死若是而为既济者乎又无言余曰否则岂将化丹砂为黄金炼大药饵之期飞升若是而为既济者乎复无言余曰否则其将以自然为火以不息为水以冥漠为釡鬵综众妙混羣有与之皷荡融液翕忽变化自消自息各成其成廓兮契同逰无穷若是而为既济者乎徳淳矍然曰之言也子乌得而知之余曰庶矣乎曰庶矣乃书而为记徳淳姓髙氏字清甫邑之临清人其弟子曰道安申姓凡灵应既济之地计共得十畆而既济为六畆又半灵应可知已皆通真故业受之坚然子云至大二年己酉五月既望邑人刘某记
　　神霄万夀宫记
　　济之任城神霄万夀宫女师所居也旧为神霄观嵗己未师妙清始以州将萧君请葺而居之妙清传之守净守净殁传之慧秀益能谨师承严戒律作于众先苦于自修行髙而人益信凡观宇之内弊者以更阙者以营嵗未防何而殿庑一新仪像交辉道宏而徒益众于是用长教逸真人命易观以宫而加其名焉且假慧秀以提防之号使振其宫事实至元庚寅嵗也慧秀谓其徒其为我谋上有以侈先师之报下有以付后人之托者遂以其事走京师因翰林应奉马君子敬脩撰罗君叔逹请记于予予惟道家者流学为老氏者也老氏之言曰大丈夫处其厚不处其薄居其实而不居其华大约以礼制为薄而以智谋为华也故黜聪明絶巧利寡欲少私抱一守朴其防归于无为而止耳而后之学者遂乃去有生之乐割天伦之爱遗形以求其道竭力以张其门甚者乃嵓栖野处衣草食木与麋鹿虎豹为朋俦百困而不反吁尤难能矣若是者岂其与向之所谓丈夫者又加愈乎虽然既曰丈夫矣能之可也孰谓女子而亦复能之乎易称坤至柔而刚至静而方语女道也夫苟能充其刚方之实则丈夫之所能者或亦可以至矣呜呼凡女子之学为老氏者其皆刚方者乎慧秀之为也果能出于此乎其若是则二君之请与予之从其请者将无不可矣乃为之书慧秀姓刘氏任城人大徳壬寅夏五月记
　　野亭记
　　余既为含晖亭去含晖而北里许绣江之东壖余旧庐之阳十举武有隙地焉因俯江流穹崖危絶有杏皆巨榦凭其危骈据而立东则桃李襍卉间列南北加之春葩乱发如绮夹江髙栁万株佳禽异乌往来飞鸣俯见江中防鱼恒百尾跳跃上下可数江之西皆緑野尽西山而止南山翳长林乍隠乍见如翠屏见帘帏间霜秋木脱则峯腾谷踊千里一目早晏之际烟云益竒昔尝立其处顾而爱之曰兹于亭宜盖志存而未暇也自去嵗由国子司业以病归歴下今年春来绣江乃始治其地为亭于西偏近江故也既成坐其上而烟云之状山水之秀草木之缛繁鱼鸟之飞跃则皆増竒益胜坌焉而来集若知有归者焉余于是果知亭之宜也徐而思其名则曰邑外曰郊郊外曰野今为亭于兹焉斯野矣文胜质则史质胜文则野若余者质之尤乎滋野矣合二野以接乎物则夫向之所谓烟云山水草木鱼鸟坌焉而来集者皆野矣又方与野翁酌野杯为野谈醉则纵野歌而和之以肆其真兹又野之野矣然而烟云山水草木鱼鸟与夫野翁皆悠悠焉自得相忘其野而不知野之乐而余知之余能知野之乐而不能集众野而为一野之乐而亭能之然则野之至莫如亭乃名曰野亭而为之记元贞丙申秋八月朔书于壁
　　余作二草亭以为村居往来防息之所咸以谬作志诸其壁顷常与邑宰申君仲和甫诸公吟眺其上仲和甫絶爱之乃手为此图轴而见贶且请以二谬作书于图左目曰江亭往来图遂从之为江亭云嵗十一月八日刘某书
　　太初岩记
　　绣江之源其泉曰百脉去百脉西南七八里皆浅山坡陀不可种艺而其下多石然未有识而取者顷年居人古斋张君受益始发之其尤者盖取其三焉而人知欲之矣大徳甲辰三月余归自京师张君秀实为余言顷行百脉南土中有石得其肤竒焉志而取之未暇也愿效诸子余使视之果竒而取之以四月三日引大车十五犗以北凡二十里寘余绣江所居中庵之前隠然竒观也其色黝如其声铿如其崇寻其广厚半其崇其重以力约之为钧者防三百焉其状正视之雄古严重如异人绅士广袂大冠端严而立背视之昂藏突兀如立鹗惊麕欲去且止矫首而视观其左则頽檐绽壁掩互呀豁窥其右则熊虎蹲跪怒将搏人腹有大窍如侧甗复唇叠暎宛转如杯出其背众窍贯之外逹中空侧甗而下右偏则所谓肤者有文焉隠隠如兆如蛇腹如鱼鳞或曰溜穿也其圻堮之亷隅孔坎之浑圆左右上下之顾揖殆若人为然石之出也居土仅尺偃卧而北首其四旁皆大石附而不属土周隙间宛犹胞胎其属者才数寸当其附之左抉其土斵其属碎其旁石而竒观出矣嘻石顽物也而其巧周宻如是始之造物者岂诚有意于此耶一受其成形迄于今之出卒无玉焚之厄而有璧完之喜将复有神物防持之耶由结绳而后陵谷凡防迁世代凡防更虽强有力者曽莫之得而必我焉是归又其数耶皆其偶然而然耶昔唐宰相竒章公嗜石玩之京都求于四方以江南太湖者为第一呜呼石虽竒而好异劳人甚矣今是石之出不于四方而于家山不以势私而以天全非逺而竒不求而至无好异之名无劳人之嫌余胜竒章矣复不知竒章之石与彼所谓太湖者果谁为第一哉或曰石不可无名因取稼轩山鬼謡语命之太初又曰峯峦岩岫各名其形于是四者石宜何居审视之宜岩遂定名曰太初岩云相是役者秀实古斋孤云子三张君暨余族弟仲寛驿长赵君诸人也是月既望主人书
　　浸竹记
　　物之理无穷人之智亦无穷自两仪之化三辰之运二气五行之错下而至于万生万物万彚之别洪纎隠显有常有变者理之无穷也自大圣之造大贤之为志士通人之作下而至于一夫一妇之见精粗逺近有能有否者智之无穷也惟其智之无穷故所知不齐故其理有得有不得者焉余性喜竹尝取竹浸之瓶旋视其叶皆卷然而槁始未之恤也他日复为之复然乃异而叹曰凡葩卉至柔皆可浸竹复刚劲乃独不可乎求其理而不得徒以竹为必不可浸也久矣张西全子京监郡建昌受代而归也过余绣江子京以王谢故家好事博闻知名觞咏之次以浸竹访之子京曰易为耳乃起独以瓶水取竹置诸几前抵暮客散竹如故翌日弗改浃辰森然如生出而察之盖皆竹之旁枝取一节断其上下仅留寸余使横浮瓶中而节间小枝才数叶而已徐思其理竹性中空而有节根茎皆然笋生节间节所以为根茎所以资节也今其一节之取水滋两端则节间小枝犹笋之在根叶少而养有余此其所以森然也欤若夫槩视漫取枝而植浸节格而水不逹叶多而养不足此其所以卷然也欤已而子京至以是审之子京笑曰得之矣嗟乎空洞六合翕忽万有觌面隔山渊反手殊霄壤者多矣奚独竹哉理智之果无穷也如此余因有感焉古之人以竹比君子彼君子者挺风霜之操负凌云之气而进之不以道接之不以礼则必韬光匿彩虽杀身不辱非竹之向也遇我乎及夫进之以其道接之以其礼则凌云之气必舒而为民瞻风霜之操必显而为时用非竹之今遇子京乎呜呼竹乎信君子之所取乎余既嗟理智之无穷又感夫竹果有君子之道也书以遗子京为浸竹记
　　二石记
　　小石二其一得之东里尼福辨隆中而员外反复若一若根括浑然径寸有三分色黪白莹润如玉其一得之齐东张友贤初友贤过余见辨石几间惊谓斯吾石奚为在此为言其所从得叹曰吾之石其斯石之匹欤当以为遗一日友贤之石至并置之色状圆径莫能彼此也权其重轻均六两又半脗然不相逾异哉呜呼二石在万有中防之防者也而其异乃尔由是而观物之理庸可尽乎延祐戊午季春三日志于绣江北堂
　　中庵集巻十二
　　钦定四库全书
　　中庵集卷十三　　　　　元　刘敏中　撰记三
　　阳丘孟氏希闵堂记
　　人之道由近始近者父母昆弟之谓也于是孝悌生焉而人道毕矣故孝悌者人道之本也人诚孝悌以居家则理以与人则信以任事则立以事君则忠以临财则廉以见义则勇以之处穷达歴险易颠沛造次无往不得其正者有本故也有子曰君子务本本立而道生孝弟也者其为仁之本与孟子亦曰人人亲其亲长其长而天下平谓此也夫自圣王之迹息而风俗壊如直躬以证父而取名郑段以不弟而见克者纷然已于是孝弟衰而人之道不得其正矣孔子以圣徳出于孝弟既衰之后弟子之闻道者盖三千人而独称曰孝哉闵子骞人不间于其父母昆弟之言夫圣人所以称之者称其无间言耳无间言则孝弟之至也然则孝弟之至者唯闵子骞焉故凡为人子者如闵子则可矣闵子之行万世之法也阳丘孟君庆样善人也有子四人焉政徽敬敏皆慥焉有孝弟之质而政为山东亷访掾来言曰近为一堂以奉二亲之养乞名于亷访使河南陈公公辱以希闵命之而未有记先生幸终教焉呜呼希之言慕也法闵子而慕焉勉之至矣余复奚言哉虽然骛其名而遗其实勤于始而怠于终人之所通患也孟氏子果能因名以效实由始以思终求其所谓无间言者心慕而力行之则孝宜日益隆弟宜日益着吾知其进而至于堂之上则其乐也融融焉退而止于堂之下则其乐也怡怡焉若是则于无间言也譬之适逺愈行而愈近矣异时行成而名立家肥而身荣使邑之人翕然化之曰闵子之行得孔子而称之万世以为法孟氏之堂得陈公而名之一邑以为劝兹不伟欤孟氏子勉之哉是为记
　　尚志斋记
　　士之所以异于人者在乎尚其志而已盖尝论之心为志之体志为心之用故心一而志二光明正大虚静纯一廓然无外者此天命人以本然之良心也及耳目之官一接于物则莫不有所慕有所慕则念必起于心念之不已则皆各从其所慕而之矣是谓之志也然后善恶分焉小大别焉故曰心一而志二也然则善者所以全其善恶者所以至于恶大者所以成其大小者所以止于小者莫非志也今夫为技者曰吾所志者技左凖绳右规矩利其器而致其力昼不得休夜不得息慊慊焉以求其巧技精矣犹以为未至乃徧即天下之为技者以折衷焉而天下之为技皆服其巧莫能过也斯其为志也至矣而闾阎之人能贱之曰彼技者也我得而驱役之为利者曰吾所志者利行则操钩饵止则设机穽汲汲焉以求其富贵髙而至于山深而至于渊近而一国之内逺而四海之外凡可获其利者无所不至焉利丰矣犹以为未至乃徧即天下之为利者从而较之而天下之为利者皆服其富贵莫能及也斯其为志也亦至矣而褐夫能贱之曰彼贪人也我得而凌慢之有一人焉曰吾所志者道昼而作夜而寐寒而衣饥而食休休焉无能为也责其巧与富曽不及向之为技为利者之万分一然而宗族称其孝乡党服其弟朋友与其信以之立庙堂临民人出处进退无不可者与夫受役于闾阎见凌于褐夫者为何如哉呜呼由一念之间而其善恶小大之相去如此则士之求异于人者其志可不尚乎昔王子垫问于孟子曰士何事曰尚志曰何谓尚志曰仁义而已矣此之谓也友人智仲敬筑室而居之揭其名曰尚志盖取孟子之説也而求记于余余曰余与子游二十年矣知子之悉者莫如余子夙敏而有才好学而不倦实孝于亲弟于兄信于朋友夫孝弟与信三者既立而曰仁义云者不在兹乎是子之尚其志也乆矣此区区之名焉耳古之人畏有名而无实今子实既修而名自从之矣何更为哉仲敬曰是不然靡不有初鲜克有终者愚智所不免故孔甲有盘盂之诚武王有衣镜之铭惧弗克终也圣贤尚且如此而况我辈乎我恐吾志之渐弗克终去而不留也庶几视此而朝夕自省察焉吾非为名也余曰子诚能若是则虽不欲异于人其可得乎故乐为之书
　　审安斋记
　　贵贱贫富进退存亡世之大节也而一人之身备焉以一人之身而处数者之变厥亦难矣哉然则处之有道乎曰安而已矣何为而安乎曰义而已矣义者宜也宜则安矣夏葛而冬裘饥食而渇饮如是而已耳贵而义则吾即安于贵贱而义则吾即安于贱富而义则吾即安于富贫而义则吾即安于贫进退存亡而义则吾即安于进退存亡义之所在安之所在也若此斯能无往而不安矣又何难处哉然而曰贵曰富曰进与存者吾之所欲也曰贫曰贱曰退与亡者吾之所恶也使其所欲者不可得而曰吾必安于是则固无是理矣其所恶者幸可以去而曰吾必安于是亦岂人之情也哉吾故曰宜则安矣衮衣绣裳不以为泰者周公之安也箪瓢陋巷不以为忧者顔氏之安也应三聘之礼起而不疑者伊尹之安也辞万钟之禄去而不受者孟子之安也召忽之死难管仲之事雠皆其所安也此其所安者不同而其义则一也友人刘仲泽筑一室而自以审安命之日夕居其中虽饥寒切身未尝不啸咏自得而无慕乎其外休休然若将终身焉余窃怪之而未敢言也一日求文以为记余曰敢问审安之义曰渊明有言倚南窓以寄傲审容膝之易安子独不闻乎余闻而愈怪焉曰审安之説在渊明则可在吾子则不可夫渊明之为此言者岂恶富贵而欲贫贱哉盖其不得已而安于义也渊明当晋室波荡陵夷之际欲行其道而不得故弦歌未终恐为乡里小人所耻于是拂袖长往赋归去来以自况故其言云尔使之遇隆平之世则岂宁安于容膝之地而已哉方今朝廷清明天下晏然此诚有为之士以富贵自安之时也顾吾子独以贫贱自乐安于古人不得已之地吾窃怪子恶其所欲而欲其所恶也岂所谓夏裘而冬葛饥饮水而渴食糜者耶由此观之则子之安非义之安也虽然世固有名同而实异言在此而义在彼者传曰君子安其身而后动又曰安安而能迁子能实此言也以往则异时功徳及于人声名著于世虽居华屋而庇大厦飨膏粱而被文绣必泰然无媿矣兹之安与今日之安为何如也仲泽年方盛而才又甚俊吾惧其安于彼而遂忘于此也故不得不为一言以相告
　　王氏孝敬堂记
　　昔圣人着经示人以至徳要道曰孝曰敬两言而已耳孟子述之曰人人亲其亲长其长而天下平盖天伦之爱父母兄弟一也故未有能事其亲而不能友其兄弟者也未有不能友其兄弟而能事其亲者也呜呼能尽二者之道其唯孝敬乎商河王氏兄弟三人用逊弼能谨节勤劬相睦如手足左右以奉其父母之养无不如志本立道生家日以理用弼皆隠晦不仕逊受知周定夫先生及先生宣慰江东遂荐逊提举漂阳课歴龙泉零陵二簿有恵政在零陵闻父丧归丧除以知事佐道州路遂请老焉初其父无恙时训用等曰毎见人家兄弟往往因货财忿争伤其骨肉之义吾甚耻之今为汝曹异其产庶不致伤义也各以劵授之则皆戚不忍异卒不异而共被之情愈笃矣三人者垂白相从日以读书力穑课子孙言笑怡怡然正家范于上诸子侄娣姒至僮妾幼穉服役共命容止斤斤然循礼节于下阖门盈五百指和乐肃共无有疏昵厚薄彼此之间又且三十年不衰如初君子异之曰去古逺矣其所谓徳色谇语慈子嗜利与夫防墙紾臂者草偃波靡耳而乃有王氏哉于是新泉杨秘书闻而叹曰是可谓能孝敬矣以二字为大书遗之使扁其室焉逊之子继祖由国子伴读乞归养来以记请余惟名实于善恶犹影响然有是实也则必有是名也有是名也则必有是实也王氏之于孝敬名称实矣而名其室名其名也君子名其名可乎哉虽然古者盘盂几杖有铭座右有铭所以然者欲其朝夕出入恒得而视之以自警戒省察而不敢或怠也则兹室之名也亦若是矣凡曰王氏者固将朝夕警省加勉惟孝敬是崇日新而不穷无有始终则其实当益充其名当益隆可以激鄙顽开聋蒙钟余庆而大门风矣噫以是而名其名夫不可乎哉乃乐为之书用通甫逊仲谦弼仲辅其字云至大己酉冬十月既望记
　　田仲珪孝敬堂记
　　孝者人子之常分也有性存焉自亲生之膝下以养父母日严夫谁使之然哉固有之性也虽然人之性不能无因习惰窳灭裂之害而固有之孝于是为矫名为悖徳淟焉失其所谓性者是以圣人本人性之初而教之曰生事之以礼死葬之以礼祭之以礼可谓孝矣又曰礼者敬而已矣故夫孝而能敬然后可以得其性乎燕山田侯仲珪于其母之墓所为堂名之曰孝敬请记于予予从而询其故侯涕泗言曰仲珪不幸未成童而孤母常诲之曰方国家肇造汝祖安抚府君以医得幸太祖圣武皇帝实掌太医尝以节行安抚事征西域战没汝父倜傥有气节太祖爱之因赐名库库以父官居近幸从征回鹘密以方畧假数人擒其王蘓尔坦以归诏复其家以旌其功寻授金虎符以提刑转运使镇朔方调兵食皇帝经略河南闗右为防军虽在征伐以拯溺为主凡儒服若二教艺术者率招辑之所全活不知几何人矣复还领太医而天下诸医焉奏请郡国立恵药局以济病者尽瘁两朝徳业盛矣以汝藐诸孤惧弗克知无以致肯构肯获之勤故以告汝汝其勉之仲珪敬佩于中感泣以思自甘防承奉之余晨昏定省之隙兢兢业业弗敢自怠繄罔承母训是惧以迄于今吾母为韩氏性尤静烈雅爱都城南家园尝从容言曰吾观燕俗尚墓祭而野常多风埃尘满席鬼且弗享我百嵗后汝处我必于园中而加屋焉使如平居以适吾志也至元甲申春三月五日年六十有五以卒乃卜兆于园之中央塟而不封上为神座庇屋四楹户牖旷丽陛级亷峻缭以周垣表以崇门从治命仲珪旦夕奠哭嵗时荐享盖怳然如在庭闱之内而王鹿庵承防俾以孝敬名之张寓轩尚书题之未有记者然名堂之义吾何足知冀因吾子之文使妣之训之志有所显白以伸罔极之报耳予竦然曰有是哉上古塟而不祔墓而不坟秦废家庙之制而汉世公卿乃为祠堂于墓所田侯之塟岂犹古耶呜呼去古益逺矣固有之性能不为风俗所移者寡矣徳色于父而谇语于母者莫知其非矣能知其非矣有能奉甘防时定省兢业弗怠如侯之致养者乎能致其养矣有能致其哀塟不违志如侯之慎终自尽者乎能慎其终矣有能事死如生思其徳训如侯之不忘而卒能有成者乎由是观之则所谓孝而能敬者侯果有以庶几矣名堂之义其称也于是乎书侯字瑞卿尝位于朝任事有能绩宰相以闻世祖念之曰是田库库子也特以楮币五千贯赐之今以朝请大夫为济南少尹云元贞元年秋九月日刘敏中记
　　中乐堂记
　　乐其孰所从而乐哉不乐其孰所从而不乐哉知其可乐而乐不可乐而不乐而乐其可乐是必有道焉非望之富傥来之贵苟然之安孰不乐焉而吾独不以为乐箪瓢陋巷曲肱饮水孰为乐焉而吾独乐之非夫以义与道为之称停了然有见于肝膈胷臆者其孰能之燕人蔡君显卿曩为予乡阳丘税因尝际焉察其读古书洞明古学聪辩有为以操履自励叹曰斯佳客也以是交益欵逮余来燕闻其蔼然有嘉遯之誉知其自与余间阔之年未尝复一日仕从而访之则其气充然其容粹然休休焉若有余裕者余喜之曰子胡不仕古之所谓学道而有得者将若是耶君曰嘻余之厠迹斯世犹沧海之一粟余之仕宦犹大仓红腐之粒米余之百年之光犹驹之过隙以粒米之官一粟之迹泛沧海之世驹阴防何乃区区胶轕固结纷拏腾掷于一市征之殿最与夺嘻造物之诳余也久矣余家都城贤豪之薮而货物充盈从有归市有得也余但起课僮作息间作歌诗衔杯鼔琴以自乐其乐凡世之危溢负乘巧幸攫攘忧喜得失之变无与焉吾止此而已又奚暇知夫学道之有得与不得者哉语未既则捧觞前曰适为一堂愿吾子以终教我余竦然曰观子之道可谓知其可乐而乐者圣人乐在其中之言庶乎无愧矣请遂以中乐命之可乎君谢曰非敢望也乃大书二字使扁之且为记云
　　仰髙堂记
　　蔡君季良取诗髙山仰止之义命其堂曰仰髙为之説曰山形之髙也人仰之贤人之髙也人企之然仰山者不能至于山而企人者可以及其人如知其人之贤而不知所以企焉者自下者也故君子因其仰山之髙则思企人之髙能企人之髙则人亦将企吾之髙矣贤而至于贤圣而至于圣用此道也而可以自下乎季良之命堂也其志逺矣












　　中庵集巻十三
　　钦定四库全书
　　中庵集卷十四　　　　　元　刘敏中　撰碑一
　　邹平县至大四年加封大成至圣文宣王碑
　　天地生万物人居其中而物皆役焉故人为万物之灵人之中有谓之圣谓之贤者而人皆下焉则圣贤又人之灵也彼圣贤者其生也有神明仁哲之用其没也有盛徳大业之着是以歴代盛王莫不取古圣贤徳业之所在祠祀之封崇之使一世之人有所景仰则效迁善逺罪胥化而底于治而圣贤之中其道与造化同混融与天地相始终者独惟孔子焉故其子孙袭世爵祠祀徧天下而褒崇之典愈加也盖自汉而下曰侯曰公唐开元间始王号文宣宋加至圣我朝加大成焉大成之义盖取诸孟子其所以尊奉圣人者于是至矣邹平庙学将勒制书于石监县以其属请曰愿有述惟邹平古名邑汉有伏胜尝以尚书授晁错今名其乡曰伏生宋有范仲淹读书长白山中今号其岭曰黉堂而民皆祀之所谓景仰则效者可以槩见况乎大圣人之号掲至隆平之时民之视聴必为之一新不啻开霁之覩日月当春之闻雷雨也其秉彛之好油然于中感动兴起有不期然而然者矣为之师帅者从而布宣朝廷所以尊奉圣人之意开导劝奨休养而培植之则一邑之治朞月之间可不劳而致夫若是当复有大儒如伏生大贤如范公者出而为他日治效之应呜呼圣人之道帝王之制大矣哉
　　蒲台县皇庆二年秋加封大成至圣文宣王碑
　　昔夫子欲无言子贡曰子如不言则小子何述焉子曰天何言哉四时行焉百物生焉呜呼天无言四时行百物生圣人不能无言言之而纲常定三极立万世准是知圣人之言与天之无言其道一也圣人即天天之大不可名然犹曰苍天曰昊天曰旻天曰上天曰皇天斯皆知其不可名从其所见而称之耳圣人之大亦不可名然自鲁曰尼父汉曰褒成曰褒尊曰先圣曰隆道其爵或公或侯至唐始王号文宣宋加元圣改至圣斯亦知其不可名极其所尊而尊之耳天开有元列圣相承以人文化天下武皇践祚考制诹礼圣人为先取义孟子之书加号大成至圣文宣王致奠阙里诞告中外其所以尊圣人者于是至矣蒲台古名邑自监邑而下兢兢翼翼议勒制书庙学谓当有述下方庸谨嵗月邑尹张某来以为请呜呼国家之尊奉圣人者宁可不知其所由而然乎夫道在人心教存六经善政不如善教之得民心也故将范模陶镕薰涵沾沃使民贤喆踵出屋可比封郁然致唐虞三代之隆风行四方效观一邑则凡有县大夫之责者慎思而加勉焉可也
　　延祐二年夏四月般阳路加封大成至圣文宣王碑
　　般阳路总管谷杲过某绣水言杲之来无他顷月朔暨同列监郡僚佐谒庙学既奠相与顾瞻咨嗟同然言曰吾属禀天子命荣冠裳饫禄廪以临是邦而其为政之本盍亦深惟而熟计乎传不曰观乎人文以化成天下又曰经纬天地曰文又曰守成曰文于尧则曰钦明文思于舜则曰濬哲文明于禹则曰文命敷于四海又曰周监于二代郁郁乎文哉然则文者固政之本欤周衰大防崩诐乱极而孔子作孔子乃删诗定书系易作春秋于是三纲举而五常立善恶判而取舍定二帝三王文明之教焕乎侔日月矣斯孔子之道也是道也由之则理否则乱然则孔子之道又文之本欤故歴代褒崇尊奉之典未有逾孔子焉盖自汉氏而下有公侯之封至唐始王曰文宣宋加至圣皇元抚有方夏凡所设施一本是道歴中统至元迄于元贞大徳文治蔚兴跨越汉唐逮武宗皇帝制加孔子号大成至圣文宣王诞告中外大成云者取孟子集大成之义也尊之至矣今上始嗣位下明诏首以兴学为天下劝继又设科以经术取士其所以酌成宪崇政本昭昭如此若奉而行之勉而成之非吾属长民者之责乎况圣号又崇文之本诞告之始固当大书深刻以新景仰而今犹阙然不亟图如吾责何石既具众欲得吾子辞庸谨嵗月杲敢以请敏中竦然曰圣人之道国家之治长民吏之责君言尽矣乃书而为之赞曰
　　苍姬之衰泽竭道熄斯文未丧圣人乃出删定系作三极以立一言之微万世之则盛王师之乃以有国皇惟我元是奉是式治成本固荣今迈昔徽号爰加典礼斯赫大邦有般官守惟职刻石宣化来者其迹
　　邹平监县布延君去思碑
　　国朝官制路府州县皆置逹噜噶齐一人位长吏上监其治也至大四年六月白霫布顔特穆尔以进义校尉为是官邹平年二十有一矣其父兄并仕吴王邸为大官戒之曰邹平号难治汝以弱年监难治之县殆哉慎之勉之即有悔无相见也始下车有能声一年民诵之三年代归民挽之不可得而思之弗能已也于是邑士髙某赵某介国子先生张长白慎与来以耆老舆人之言告余曰吾侪野人生逢太平涵濡天恩服勤力穑以仰事俯畜不胜大幸间嵗宿蠧育县中繁不可缕举其甚者如方物和买之资官马刍豆之直皆嵗给大农朝廷不以病民也而为蠧者乃以利己出入控持捩取无畔岸弗慊又如讼有不免也一朝投牒如堕穽擭两造兼噬动连嵗时曲直未明而生业以索矣复有饰非遂奸讼非已得坠饵谿壑酿其机闗使善良屈力而莫申单弱饮痛而受敝苟利成风荡无禁诃又如赋役有贫富下上轻重之差常制也而乃反之变化恍惚如鬼神不可知故富益富贫益贫凡此吾属之困也久矣吾进义君之至一日尽刮去脱然如沈疴之得良医而更生焉盖吾进义君始以父兄之约而能亷不可动矣亷能刚无所惧矣刚能公絶偏私矣公能明精视聴矣有是四者又能行之以严济之以寛而成之以勤断之以决凡所与民接者皆躬亲之必当而后已故其僚佐相勗以和吏属缩不敢毫髪欺畴昔持短长攫攘大嚼而快意者皆叠足敛手慹尔而遁斯吾属之更生也君之恵厚矣大矣顾无以为报公不惜一言载诸石以传之天下后世以毕吾野人之愚诚则又公之赐也以是敢请呜呼民邦本也路府州县之设皆以为民而亲民莫若县故县之得人为恒难其得人与不得人而民之利病祸福皆立至如影响然县之责重矣乎尝观古之人任是责以立功于民显名不朽者无他道焉亷且能而已耳后人不然亷者不必能能者不必亷盖亷非其防而能非其能矣能必憙事以厉民谓彼之足欺也亷必不事事纵其吏以厉民谓已之无与也由是政令失而贪暴横寃苦多而谤讟作幸免终更去必曰彼县难治噫不职而诬其民可乎哉人之不得也如此今进义以监县治效独卓卓动人非惟向之所谓亷且能而然与噫自君观之县难治乎哉民之不能忘也宜矣乃为之书
　　益都路总管李公去思碑
　　益都禹贡九州青为齐封绵络海岱民繁物伙代为雄藩圣朝更制以郡为上下路路置总管统摄宇县而青为东方上路之冠膺是任者非有宏名钜望之素长才雅徳之实则莫能宜其选亦莫能堪其责也大徳三年岭北湖南道肃政亷访使李公谔以选实来三年代归民攀援涕洟如去慈父母又三年民思之不已耆夀伏珍等相与谋曰与其徒思无益曷若刻石颂徳乃件公之治行因余故人今本路经歴王文羽伯仪徴余文余得公之善政其大者曰去民疾重民本慎民罚谨民教清吏习凡五事焉初司盐铁者以青地多泻卤盐所易出乃比屋计口配盐入其直以防民私谓之食盐久则吏縁为奸口嵗至五十斤盐賸而食弗尽诬之以私鬻直多而偿不足罪之以欠课敲榜禁系求索百端往往破产而后已或乃先责其直而竟掩其盐民骚然无所控诉嵗已久矣公下车访知其然叹曰斯弊不去吾何以为政适诏使问民所疾苦至青复有宣慰司公即抗言乞罢食盐聴民买食便诏使宣慰是之闻诸朝俄而命下选官与公审定可否以闻遂议居实濒海者食盐如旧而遏其吏弊其益都临朐莒临沂四县及青之録司益都县之顔神凡六处可官局发鬻滕峄二州邹滕峄三县及沂水之新寨凡六处聴商贩往来议上从之民喜如更生焉又兵籍之民强弱相悬有不堪彼者朝议将为更张遣使与公阅实之公家至户到口询目视无风雨晨夜吏不得私而人服其平所谓去民疾者此也公曰民少纾矣民未知本于是励勤劳禁游惰谨天时因地利牛羊无方苞之践原隰有如坻之获粒米狼戾溢于他州所谓重民本者此也公曰民务本矣民未知禁于是举条章申好恶悉民辞详公牍小大之狱必以情髙下之手无所容已而人人知惧而讼益简所谓慎民罚者此也公曰民知禁矣民未知教于是饬学校明人伦子弟就学者复其役秀选可用者达乎上考比磨励躬为倡率期月之间俗盖彬彬矣所谓谨民教者此也公曰民知教矣吏习未清欲吏习之清莫如身喻故公田嵗入必以分恵寒士及细民之饥乏者佃有不给即免其输以是家恒无余赀自奉萧然晏如也吏属化之有亷隅之风所谓清吏习者此也夫能去民之疾重民之本慎罚而谨其教终之以正已而正人牧民之能事毕矣呜呼此民之所以为不忘也欤汉世良吏史称所居民富所去民思然其所载仅不过数人余固知良吏之少也何以言之为吏欲果而果者多失之猛猛则刑必失中而无辜者多民罹其害矣若是者十有三欲恵而恵者多失之缓缓则号令有所不行而豪猾者肆民罹其害矣若是者十有三欲亷而亷者多失之苛苛则纎芥不容而猜衅作私忿交攻而公道废民罹其害矣若是者十有三若夫果而不猛恵而不缓防而不苛使民蒙其利而无所害乃所谓良吏者已若是者十有一焉然则民之害十恒有九而良吏才一焉耳嗟乎良吏之少也如此夫幸一遇之人又安得而忘之哉余既伟公能为良吏得民不忘之思又嘉青之人能不忘公徳知遇公之为幸也为本其实而系之以诗公字徳贞恩州人自号谷山风仪朗然意度沉雅博学能文而政事为尤长今翰林学士承防野斋先生其兄也人门徳望景仰一世云诗曰
　　天生我民付之大君大君有命曰吏汝亲吏得其职我卵我翼职有不获吾螟吾螣幸生盛时吏职孔修殿此大邦莫如李侯李侯钜公渊静亮直匪亟匪徐允猷允则吾疾膏肓侯能愈之吾厄馁寒侯能御之厉禁慎罚人以讼耻劝学明伦俗从是靡正已正人侯恵不訾侯恵不訾吾人之思思莫我宣曷维其已伐石刻辞传之孙子
　　大智全寺碑
　　大智全寺仪天兴圣慈仁昭懿夀元皇太后作也初皇太后命工画观世音菩萨像于都城西髙良河东南之亭设长明灯供报佛恩也厥后荐香曰我昔归依佛防崇奉九子之母资福嗣有愿未酬乃命即其地广而为寺寺成皇帝诏翰林文诸石臣等窃惟佛之教由戒而定定而慧则佛矣语其究竟则法相皆空语其神通则功徳罔极凡知归向靡不如愿其道盖一本乎济众利物而已故歴代尊信之然必有圣人者出乃能取其济众利物之道推而及于世而佛以此时显大威徳厚圣人之福而成其志佛与圣人一也主上以天纵之圣缵承丕绪夙夜孜孜虑徳化为未周民生为未遂是以湛恩汪濊涵煦无外期于动植之伦咸归太和上之所以资其道于佛佛之所以厚其福于上者于此可见本而言之实我皇太后夙昔拥佑启廸之功也惓惓焉翼翼焉光大佛宇思裕后昆其济众利物之念深矣寺之制正殿位三世佛前殿位观世音菩萨右为九子母之殿左为大蔵经之殿北有别殿以备临幸前为三门设四天像而僧房斋堂库廪庖湢甍连栋接络绎周匝三门之外二亭西曰寳华东曰瑞庆中为池池有梁莲花芬馥净供天出金碧丹雘焜煌交辉赐名大智全以慧言也命开府仪同三司圆明广照三藏大师沙津爱防持天蔵主之髙僧云集法像荘严钟皷幢盖晻蔼宏亮梵呗之音洋洋朝夕观者不觉企跃兴善如入祗陁园升兠率天也赀费皆出兴圣宫官民无与焉命银青荣禄大夫徽政院使章庆使殊祥院使甄用监卿大同亲军指挥使领羣牧监臣锡哩玛勒银青荣禄大夫平章政事同知徽政院事左都威卫使臣王恒董其事经始于皇庆元年三月一日落成于是年八月皇太后亲视赏赉周悉呜呼因果报施感应昭然皇太后敬祖裕后之诚圣天子承顔顺志之孝佛如来知慧方便之教故当如响随声潜孚黙应璿源日益浚金枝日益茂福禄千亿頼及元元以笃我国家亿万载景命无疆之休皇乎盛哉乃作颂曰
　　佛之道真实而奥佛之门虚寂而尊匪空匪有为智为慧神妙变化不可思议有求必获有愿不违三界无大一尘靡微于皇圣元是景是式八表从化万彚懐徳帝道昭融惟佛圆通国势穹窿惟佛髙崇时之至和莫是为盛蠢动含灵咸遂而性愉愉圣母体仁以慈穆穆天子孝养日祗圣母有念有念惟大宗社惟重子孙是赖曰有福田即佛所居廼辟新宫新宫渠渠繄师圆明挈佛心印新宫爰处大法以振祝厘储祥其来穰穰孚锡羣方邦家之光载扬佛辉勒此篆籕圣母天子嘉乐万夀
　　勅赐应昌府罔极寺碑
　　皇庆改元冬十一月诏翰林应昌罔极寺碑识未建其以本末撰文俾刻之从皇姊大长公主之请也臣敏中既承命按圣元有国以来勲阀之家女为后妃男继尚主世威之重宠絶常品者惟鸿吉哩氏而已始由昂吉诺延以佐命功显于太祖之世成宗元贞元年追封济宁王諡忠武子驸马纳沁尚主色彻罕太祖女孙生子驸马特穆尔有功北征赐号曰阿勒逹尔图尚主世皇第三女囊嘉特戬封皇姑鲁国大长公主鲁国三子长为乌敦巴拉驸马大徳十一年封鲁王尚顺皇女僧格喇实上初即位封皇姊大长公主子阿哩雅实哩袭爵鲁王初至元辛未之嵗鲁国自以内壸钟爱出嫔于逺慨然永思图所以致孝者乃相忠武营牧故地天都抚其坤维金山拱乎艮方大泽二渟浩瀚相距左右号东西海二海之间原膴膴宏爽乃乞纶命为城郭为宫室为府署为佛寺府赐名曰应昌寺曰罔极寺为正殿为周庑庑四维为楼为碑楼为垣为门为斋庐庖库金碧上下辉映绚烂诸佛像设妙极荘严又为浮屠府城之西聘梵僧有徳业者诵持祝厘祈年其间盖当欲勒石而輙不果今四十年矣故皇姊因有是请臣窃惟佛法有四恩之説而父母居其首义与蓼莪诗合诗曰父兮生我母兮鞠我欲报之徳昊天罔极寺之名出于此乎故知人之所以为人国之所以为国百行之所出万化之所生小大终始必本于孝而后可故曰君子务本本立而道生孝之用大矣哉呜呼世皇以孝治天下故九族以亲四海以宁雍熙之和洽于其时鲁国以是归诚梵教滋殖福利申顾复之报而孝既隆于前圣上嗣服遵酌成宪故美化以行善俗以兴孝治之懿复于今日皇姊以是继志述事广发愿念济前人之美而孝复宏于后其为功徳讵可量哉且使忠武之勲烈家世辉赫蕃衍永庇国家景福无疆之休伊兹寺是始呜呼孝果大矣乎罔极之义斯可以见矣铭曰
　　佛以空传儒以有教空有不同同者惟孝孝之为用万善所根本根或遗善奚于存为孝无方惟心是属一诚所及孝无不足鲁国之孝顾复孔懐图报梵宫介福允谐世皇喜之名以启之皇姊述志禀命纪之帝命赫赫玉刻焕发鲁国之举忠武之烈忠武子孙生为帝姻遵是法门世以孝闻永报国恩

　　中庵集卷十四
　　钦定四库全书
　　中庵集卷十五　　　　　元　刘敏中　撰碑二
　　忠武王庙碑
　　天开圣人福斯世必有任重杰异宏伟之器出于其间圣人得之然后莫大之计可勿疑而举非常之功可不劳而成尧得禹洚水行地中其利为万世頼汤得阿衡武王得师尚父皆拯民于水火屹然成长治之业圣贤之合果非偶然矣世祖圣徳神功文武皇帝以唐虞汤武之圣绍膺景命恢崇丕绪一时腹心爪牙之寄宣劳戮力皆极其选至于出入将相动恊圣谟趠长江掇全宋致有元之盛跨越百代焜燿万祀者曰惟忠武王耳上之居储闱也韪王功烈赐币行中书省俾庙于杭始嗣位勑济以公帑十万缗成之且勒碑焉而其辞以命臣敏中谨按王讳巴延朔方人其族为巴琳氏曽祖黙尔根图太祖起兵为巴琳部左千户祖阿拉克袭父官平呼展有功从宪宗西巡卒于军父尼固尔岱以世爵从宗王实喇开西域以卒王长于西域至元初年甫三十以宗王命入奏世皇一与语异之輙留置左右弗遣未几拜光禄大夫中书左丞相姿凝峻整诸曹白事尤难决者辞徃复稠叠王夷然如无闻白已举目一语而破其归要事以决省中始帖帖詟服识其为真宰辅也七年同知枢密院事十一年再为左丞相廷议以宋恃险拘我信使资我叛臣以汨我东土矧威福下移人且罹害兴师问罪兹惟其时皇帝诏王昔曹彬以不杀平江南今以六师畀汝汝为吾曹彬可也王拜命起行不至其家是年十二月渡江眀年五月被召入见且陈始终规画七月拜中书右丞相八月还南眀年正月宋降五月以宋主与其母后致阙下而圣綂一矣呜呼天生王以助国家而世皇能识之世皇以大任付王而王亦自任之混一之隆人皆见于王之凯旋之日而不知世皇独见于王之始至之时宋平之期人皆见于大兵渡江之后而不知王独见于拜命啓行之始也盖世皇以至诚奉天以至仁济天下王以尽忠报国以尽力效所职上下交孚天人恊应故能収此骏功若是其速也夫大江之险昔人有天限南北之叹有土囊欲塞之哂险固足恃也然而我师一临南北不得限土囊不必塞何邪彼之君臣其道不足故也彼不足而我有余险复何有哉传曰在徳不在险信矣盖王之勲迹大者有四初我师及郢王欲勿攻诸将以为郢据上流过弗取必有腹背患皆力请王曰我奉命伐罪不击一城且兵行有机得失在吾非汝曹所忧也卒舎郢由别港济舟顺流而下廓如无人阳逻控大江北壖宋人堡以自蔽攻之坚不可拔王密谓副将左丞相阿珠彼所恃惟此耳可用捣虚之计掩其不意南岸可得也得即报我阿珠夜以劲卒三千人背阳逻飞艘突据南岸黎眀报至王即以大兵径渡宋人褫气而武昌金陵沿江诸州尽为我有及赴召而还也乃分三道掎角以进王以中军直抵余杭布宣圣天子问罪吊民之意宋乃出降其取敌有如此左丞相阿珠才勇善战而士颇不附王患之乃独礼敬加异由是众视王益敬以和诸文武将佐皆密悉其才用临事遣授各尽其当故能所向无前动必有成其驾驭有如此王用兵纪律外严而中寛以圣训不杀为主威憺徳怀欵附日至或请入视降城府藏簿帐以知金谷户口多寡王笑曰是欲夤縁噬吾民耳乃下令诸将士敢有肆暴掠及入城者以军法论故所至犬鸡不惊四民晏然获来苏之望其注措有如此江左地繁阜滋久金玉锦绮珎异竒古之玩在所充溢王一不挂目宋降将有以赵氏二宗女献者立叱去之逮宋降幼主与母后请见辞曰但俟拜天子卒弗与面既归帝慰谕嘉其功再拜谢曰惟陛下神圣阿珠勤劳所致臣何功其礼节有如此呜呼非天之所命能至尔邪是后拜金紫光禄大夫知枢密院事进开府仪同三司太傅録军国重事乃若靖东藩之乱勤北征之役世皇升遐成宗未立伊霍之重朝廷赖焉其详有太史在兹不复着春秋五十有九以疾薨于京师甘棠里第实三十一年十二月也大徳八年正月制赠宣忠佐命开济功臣太师开府仪同三司追封淮安王谥曰忠武王云铭曰
　　天惟徳辅眷我有元圣祖勃兴植本浚源世皇大之道济无外孰有宋迷独险是頼皇赫斯怒命我相臣徃致而罚以苏尔人相臣维何惟王忠武王之始隮邈自西土梦卜之遇千载一时大任在身逮兹见之王既奉命弗矜弗惕匪徐匪亟而行吾职谋士落落惟王之承虎旅啴啴惟王之令大江凌空航以一苇雄城峻壁不战而靡法去彼苛政乐我寛我乐我迎浆壷食箪青盖爰出北阙以贡地辟天通遂大一统彬之不杀王则为优浑濬之讼惟王所羞杭庙崔嵬像设俨若英风万古云台麟阁
　　丞相顺徳忠献王碑
　　故太傅右丞相赠推诚履正佐运功臣太师开府仪同三司上柱国顺徳忠献王达尔罕既薨之五年皇庆改元之秋上诏中书故丞相达尔罕弼亮三朝功多不可以不显其相地卢沟通逵旁勒碑焉且诏臣敏中撰文臣窃惟有国致治难得贤为尤难是以古之圣王得一贤则信任之尊显之使得以尽其能又必褒崇之表异之示不可忘其劳若太常之纪盟府之蔵鼎彛之勒麟阁云台之像不一而足重得贤之难也我元圣圣相承天祐生贤相臣将臣炳烈相望人才之得于斯为盛若夫怀逺图而畧近功先大纲而后小数蕴江海之量负山岳之重不威而令行不言而人服处难而无所惑履变而不可夺端委雍容而朝廷尊安天下受其赐则忠献王其人乎上之所以眷眷焉不忘而王之所以荷此表异之渥也宜矣呜呼圣人言君使臣以礼臣事君以忠于兹焉见之臣谨按王讳哈喇哈斯朔方人其族为威喇诺尔氏袭号达尔罕曾祖考讳竒尔实勒赠推忠佐命宣力功臣太师开府仪同三司上柱国追封顺徳王谥忠武祖考讳巴哩察赠恊忠翊亮定逺功臣太师开府仪同三司上柱国追封顺徳王谥忠毅考讳嚢嘉特赠宣忠効节保大功臣太师开府仪同三司上柱国追封顺徳王諡忠愍曾祖妣哈喇沁氏祖妣谔勒哲依氏妣多尔噶纳氏并封顺徳王夫人忠武重厚有英才遇太祖皇帝于飞龙见跃之际知汗将欲袭之趣告帝为备果至我兵纵击大破之寻并其众以功擢千户锡号达尔罕时官制惟左右万户次千户非勲戚不与达尔罕译言一国之长帝谓侍臣彼家不识天意故来相害是人告我殆天所使我许为自在达尔罕矣因赐御帐什器及宴饮乐节如宗王仪是后所下郡国由奉圣大同至陜西西域土畨云南辽东未尝不从摧坚蹂强以死力自効壬辰太宗皇帝畧地河南忠武间出太行反击燕有功防病薨子十二人其三忠毅也以勇锐服众从睿宗皇帝取汴蔡灭金丙申锡分邑顺徳病薨二子次为忠愍果毅有谋以近侍时从宪皇帝伐蜀多劳绩戊午薨于军于是王甫及歳而识悟异凢儿目不视戯稍长善骑射尤习国书闻儒者谈輙喜至元壬申世祖皇帝録勲臣后一见异之命袭号达尔罕长宿卫百人夙夜共职惟谨尝从猎马踬伤面上直如常帝命医视眷益重眀年秋九月帝御万寿山王侍赐金縀谕曰汝先世勲大朕且大用汝又眀年春丁母夫人忧哀毁逾礼是冬十月帝猎赛音布拉归语皇太子曰达尔罕非常人比可善遇之乙亥江左平赐廉钦二州益其邑乙酉拜大宗正赐珠衣一袭时郡县囚盗诈者上宗正决属当遣使决死囚诸道王重按狱词小不具悉令覆勘奏决者仅六十人耳寻赦下所活数百人大同民羣鬭殴鹰房三人死近臣以变闻帝怒亟遣王治止坐其首鬬者京师有以伪造楮币连富民百余家王尽释之保定诸郡旱民当输米京师多以轻资就籴有司摭为奸欲没其产赏告者王得其情皆纵去曰舎贵就贱民便事集又何罪为柄臣擅威福益横知恶已忌之数曲为邀致竟不一徃其家僮冐禁杀牛有司莫敢诘王致以法益忌谋挠王以多事奏请江南囚亦大宗正莅决王曰彼问民教令未孚若一切绳之恐生乱帝是之而止辛卯帝念湖广失治欲遣近臣徃莫宜王台奏达尔罕在宗正决狱平即去恐难其人帝曰彼地朕尝驻跸治非斯人不可王遂行随赐以玊带授荣禄大夫湖广省平章政事湖广南瞰交趾占城西掖蜀西南接南诏东连吴防境壤且万里而八畨两江蛮獠布溪峒间虺蛇起伏跳踉小戾则相雠杀攻剽无时故治视他省剧甚王至审利病度先后简僚佐抚兵民威行徳流善遂顽革钱粟刑狱井井有条自宋时有巨盗啸党出没湖湘殆二十年不可制王选士付以方畧悉擒诛之江州江西省有猾民饵官府恣雪凡剽船江中羣盗皆与为根穴交通王知状径缚以来百救莫施卒寘于死逺近震悚俄置行枢密院兵民政分势不相容奸宼伺发溪峒以閧壬辰王入觐列其不便罢之帝问王人言廉访官反挠吏治朕已令视之卿谓若何王曰宪司职紏奸贪吏所疾妄为谤耳帝以为然及还邉将征交趾出其境王戒曰无扰吾民有夺民鱼菜者杖其千夫长一军肃然乃上奏曰徃年逺征无功民疮痏未苏乃复有事非国善谋也又发湖南湘之富民屯田广西为图交趾计王以徙民瘴乡事固难成易致怨叛遣使密奏吏抱券请署不答俄使还报罢民大悦已而广西元帅府请券南丹户五千屯田襟要谓士不死瘴疠餽饷有余蓄实空荒之地为邕管之蔽制诸蛮控交趾其利有六王喜与之牛种农器置长统焉闻诸朝到于今便之湖广旧无夏税柄臣援唐宋末世为徴王曰衰之政圣朝可行邪竟奏罢常澧辰等州大水漂民庐多死者王亟发廪为之赈慰凡灾皆如之甲午春正月世皇登遐王谨斥候戒不虞境内宁肃大徳戊戌九月朝成宗皇帝于上都帝嘉其绩授光禄大夫左丞相行省江浙视政凡七日纲举七十余事民风吏习翕然为变入为中书左丞相加银青荣禄大夫杭之耆庶伏地攀泣马不得前王既当钧轴益以天下自任每退食延见四方賔使访以物情得失吏治否臧人材显晦年谷丰歉采可行行之凡论议先以国典叅以古制揆以时宜必当而后已其可否事犹元化之运顺无留滞惟不言利不喜变更一以节用爱民重名爵为务京师先未有孔子庙而国学寓他署王喟曰首善之地风化攸出不可怠乃奏营庙学尝躬为临视既成朝野瞻耸选名儒为学官奏遣近臣子弟入学而四方来学者益众又郊礼久未遑王总羣议奏行之辛丑同列以或者议倡言世祖皇帝以神武开一统功盖万世陛下未有伐国拓地之举以彰休烈西南夷八百妇国弗率可命将徃征王谓山峤小夷去中国辽絶第可善谕向化苟将非其人未见所利弗听竟奏发湖广兵二万人丁壮役餽挽数十万将失纪律果无功而还诸蛮要击饥疫相仍比至将士存者才十一二防赦有司议释将罪王曰徼名而首衅陷失士马非常罪比不诛无以谢天下奏诛之癸卯秋拜中书右丞相加金紫光禄大夫王甞言治道先守令至是选抡益详时号得人定官吏赃罪十二章及丁忧婚聘盗贼等制禁献户及山泽之利毎歳春大驾幸上都王必留守其重可知已时帝疾连岁权移中闱羣邪交扇势焰翕忽王以身维之奸不得逞事以无挠丙午加开府仪同三司监修国史置僚属奏脩三朝皇后及宗室功臣传冬十有一月帝弗豫王入侍医药出总宿卫且理几务诸藩王欲入侍疾王拒之丁未春正月宸御晚驾时武宗皇帝抚兵居北王封府库称疾卧阙下理几务如故中闱以奸臣谋絶北道驿欲行祔庙礼王格其事密记授使间走逾两驿始得传驰报武宗诸懐诈者数欲害王王不为动内外懔懔视王以安防今上皇帝皇太后至自懐奸臣希中防谋为不轨三月王賛今上皇太后擒灭其党发使迎武宗四月今上皇太后如上都王继徃五月武宗即大位加太保开府仪同三司録军国重事中书右丞相监修国史赐以宪庙所御白貂裘寳带未几加太傅赐第令其子托欢近侍和林控北邉始置宣慰时诸部落降者百余万口乃罢宣慰诏王以太传为左丞相行省事赐楮币十五万缗黄金赢十二镒白金二千五百两帛四百端乳马六十匹皇太后赐楮币五万缗帛二百端至和林获盗米商衣者即斩以徇攘窃屏息行旅为便分遣使发廪赈降口复奏请钱七千三百万缗帛称是易牛羊给之又给网数千令取鱼食逺者厄大雪金山命诸部置传车相去各三百里凡十传餽米数万石牛羊称之又度地立两仓积米以待来者全活不可胜纪有饥乏不能达和林徃徃以其男女弟侄易米以活皆赎归之和林岁籴军饷恒数十万主吏视利缪出纳囊橐滋久矣王立法以遏其源沿海屯田废弛重为经理岁得米二十余万斛益购工治器择军中晓耕稼者杂敎部落又浚古渠溉田数千顷谷以恒贱邉政大治至大改元戊申帝赐大帐如亲王制诸藩禀命戎事则以宴之仍赐酒米百斛皇太后今上咸有赐焉天下倾耳以俟复召是冬十一月遘疾召其属曰吾不起矣不得报国矣汝曹各自勉此问金谷勿贻朝廷虑其属以闻帝惊愕命医偕其子托欢行以闰月某日薨于和林所居之正寝春秋五十又二天雨木氷连日帝大伤悼遣近臣慰谕其子赐赙钱五万缗今上赙钱二万五千缗勑大兴尹买地昌平阳山之南原曰使天下后世知吾贤相耳乃胥议为石塜柩至以是月二十有九日葬近而朝着逺而士民以及四方恸哭流涕嗟悼懐慕及奠于冡者无有已也明年乙酉八月有封諡之命先配逊都氏继室札拉尔氏卓哩雅氏札拉尔氏奇氏并追封顺徳王夫人一子即托欢由近侍为太子賔客今上御极迁御史中丞进大夫官荣禄大夫袭号达尔罕博贯经史特立正言得风宪体皇庆改元壬子制加王曽祖考而下三世爵谥大夫之母谔勒哲依氏封顺徳太夫人王为人神宇靖伟简重寡言不见喜愠望之俨然知其为公辅器其在宗正也从世皇北巡平宗王乱初入叛境王率三百骑猝与敌遇徐整骑突出敌背连彀矢殪数人敌披靡遁帝壮之其在中书也引儒生讨论文典至尧舜禹汤文武之为君臯防稷契伊傅周召之为臣叹曰人生不知书可乎乃馆士教其子学由是而观王之文武志略本乎天性奋身逢时发于至诚故其事业之见于世刚眀正大岿巍炜燿如此呜呼古所谓大臣者王为无愧矣臣既述其事乃系之以诗曰
　　汉有文成难制将变元有忠武患去未见掖圣承天伟绩共贯忠武有孙维王忠献维岳降灵维王以生云风类从近列以升穆穆世皇羣材权衡孰大予任王于是称利器所施宗正焉始挺然鹗立狱平政理朝有巨奸王不以齿有媚不答奸气为褫帝念湖广控驭匪宜陟之鼎司曰汝徃厘霜肃露濡化行若驰岛蛮海夷悦服熈熈移杭未旬入总大政民有怙恃事有镜恶者自惩善者相庆百度亹亹咸綂于正成宗上仙囬邪诪张势挟中闱搆谋非常王翊潜龙寘彼斧斨伊霍之重赖其胥匡武皇嘉之康锡三接朔方徃抚有闻赫赫一夕陨星山圮栋折遄归之望竟莫尔惬天子曰嘻斯何人斯何纾予思其碑而辞大书深刻九逵是向尚千万年监此良相
　　勑赠益都行省伊克札尔固齐赠推忠宣力功臣諡忠襄萨木丹公神道碑铭
　　皇庆初元岁壬子冬十有二月大司农卿臣穆尔托噶王某参议布哈奏吏部郎中雅克特穆尔洎侄章佩太监图卜特穆尔言由臣父而上大父曽大父皆以服劳矢石制赠官勲爵谥恩宠优渥愿得勒之坚珉庸示不朽上可诏臣敏中撰文臣谨按太尉忠襄公朔方人族萨木丹氏小字沙札该吏部大父章佩曾大父也资恢特便骑射骁勇罔俦太祖龙飞备宿衞从征不庭芟迪延蹂回鹘拔唐古着劳嵗庚寅太宗稔公英果令督阿穆尔攻信安下之明年为监战万户同万户阿尔鸿和尔破汴癸巳赐金符授益都行省都达噜噶齐勑诸部兵百取卒二卒具马三牛二以从又益领通事户沙克嘉巴图尔等军寻偕达春诺延统二万骑收国用安于徐丁酉迁京兆省至怀属大疫士不利行有防就镇懐孟又代察罕总军河南复官于懐时草创庶事扰攘公以抚养为专务戢奸禁暴民翕然安生已亥同官王荣韬祸心专恣不法一日执公将寘于死其党请于荣曰公未尝毒吾人愿勿杀荣言是善驿骑不杀必遽闻复力请荣乃闭公佛室中刼众保大行暖帐砦以叛夫人实里巴氏闻乱手击皷召兵至荣宅窥牖破户得公则面缚帛抹口两足跟断矣公不胜忿翼以二子褁创驰旁郡请兵彰徳郡将蒙古博尔济兵破其砦获荣戮之上闻遣诏使以荣妻孥资产畀公党恶者皆诛于是出民万余于郊哭声沸天公言诸使者王荣已戮惟是胁从皆吾民若诛顾空城奚为傥朝廷罪不杀我执其咎尽释之又言荣妻孥不幸至是可哀悉檄遣归民籍其第舎为驿馆一无所取创平入觐上悯其劳宠赉优渥逾年薨和林勑葬山陵之旁圣天子御极赠推忠宣力功臣金紫光禄大夫太尉上柱国温国公諡忠襄夫人哈屯和斯哈喇沁实巴尔哈喇沁实喇巴尔并温国夫人子男八人达吉达春济噜海阿拉楚勒罕丹达里埒里图噜齐达春总管丹达里宣尉使万户赠荣禄大夫平章柱国温国公图噜齐宣差孙男十八人曾孙二十二人孙六人女三人塔伦奇塔特章巴喇衮皆适名族其诸孙辈行名官刻之宗派图窃惟兵防器能戕人杀人而善用者能活人何哉盖其为心休休焉必有以本其不杀而后能济人之厄若公之力请王荣胁从之众逾万人是岂不本诸其素无杀人之心而能乎矧又能愍其仇人妻孥不纳诸已仁矣哉语曰活千人者子孙必封公赠太尉上公子若孙皆平章三世爵温国议者以侔汉之耿邓有以矣夫铭曰
　　为将之畧芟乱翦凶以杀止杀仁存厥中显允太尉才雄气鋭依乗风云成勲不世始之朔漠继而炎荒莅阃中夏营丘太行逆荣懐毒变生肘腋彼虽吾戕此不汝逸能戕我足靡戕我心顾未旋踵汝为我擒胁从万命一语以贷懐民百年莫报永赖荣妻荣孥惟所当有而不有之徳孰与厚桓桓上公以贵以荣太尉兵柄柱国显封祖孙相望三世大国曽仍众多益昌以炽分圭华衮惟公之勲侯重将累繇公之仁大刻穹碑俾永是式于昭令名天壤罔极
　　勅赐镇国上将军福建道宣慰使兼镇守建徳万户赠荣禄大夫平章柱国温国公諡恭惠萨木丹公神道碑铭
　　为将之道有三曰智曰勇曰仁盖事变之来知足以达其机勇足以应其防仁足以济其成非夫髙明愽畅冥乎神运大有以过人者不能也观荣禄公之在襄汉请命入城勇也谕大义以褫敌之魄智也省百万之师而活其生灵仁也济江而后百战百克一以是道噫古所谓良将者公其是欤公讳丹达里朔方人姓萨木丹益都行省推忠宣力功臣金紫光禄大夫太尉上柱国温国公諡忠襄沙札该第六子生颖慧不羣仪观峻整太尉公异而爱之少长从太尉诸道征进多谋画之助中綂初兄达春以管军总管卒母夫人实喇巴尔携达春子欢塔暨公入见有防令公袭职公言侄欢塔俊迈练兵世官莫侄若上喜其让别任公管懐孟军鄂啰三年青冦平第功有白金之赐至元六祀大军攻樊襄亘鹿门万山筑长垒阖围之公以上千户佩金符昼督夜徼一军倚重九年襄人乗夜隂晦以楼舫五百艘飞檝突出冀接援兵比出我先侦知密积薪水浒伺其过爇之其烛如昼公率所部以火攻先燔灼狼籍大军纵击无一兵一舫逸者公生致都统副将四人获楼舫二十首将右丞相巴延左丞相阿珠遣公驿闻授密防而还偕先锋黙图徇荆南斩首级千安阳滩之防丞相録公前后战功代奏之上大恱谓公世名阀朕所素知异日当大用赐之锦衣白金曰以是为识十一年樊既下料兵攻襄阳公言可遣辨士入谕当降否则攻未晚丞相谓公孰能弃生为吾行公言以圣天子洪福何患不行当达里愿求偕行人翼日公与阿里译史王贠外请行遣之及城守臣吕安抚出迓宴于诏楼公陈祸福谕曰天眷吾有元海外内罔非臣属独尔一隅漏王泽今天兵云集带甲百万以中国之大供亿无穷筑长围扼鹿门横亘江路攻具之竒有西域机石飞三百余步以是樊破无噍类尔婴城固守六载为人臣义无不足如生民何圣朝上应天时下徇地利中察时变平宋必矣其审思之吕泣下曰容吾纳欵盟而出后三日襄城降十一月有防议过江之举公言当由汉水进然闻郢踞北岸城坚地隘师至此虑难丞相谓公尔知兵其再思以对公乃率千骑前视之至黄家原有渠盈溢阔数丈而下流涣散益浅不可舟逹汉江约十里归言可以越郢众谓无水舟万艘何为公言破竹为席借淖曳之可也众又谓郢不攻如后患何公忿曰大兵规摹安事一城丞相如公言水陆并进郢人果絶隘为拒而我师入汉矣丞相喜谓公过郢尔力也当上闻郢将赵都统率万兵蹑吾后公为殿败之取首级扺沙洋新城蕴崇如京观示城中人令俘髙呼不降者视此逮夜兵民徃徃逾城降独二城不下攻破之近汉口公言敌皆巨舰吾舟十不当一且江势大可径过沦口速围汉阳取汉口急分兵眀攻阳逻堡夜以劲卒疾船泝流捣虚南岸可得也从之诘旦果得南岸宋将夏贵孙虎臣悉众来御艨艟万艘旌帜弥望丞相俾公谕诸军我既有大江効忠灭宋在此一举士皆奋交战辰至申大败之追北十余里浮尸满江水为之赤是后鄂汉寿昌黄蕲皆平范文虎以舟师絶江迎敌公战走之留公暨万户郑伊克守蕲丞相喜曰以郑之勇丹达里之智守是足矣防宋将髙安抚引兵攻蕲公谓可坚守勿战郑不然战殁公徐平定之十二年丞相召公诣建康议征进下浙诸城降宋主公皆在十三年五月守建徳禁兵毋下乡保谕民恳废田众安其政十二月衢婺徽信处皆叛其守将孟总管等皆捐城来归公言各奉命城守来何为拒不得入密布诸兵杭省于是宣抚索多万户张范分道讨贼又报婺贼唐太尉金曽三拥兵万余至三河白沙声言先攻建徳次取余杭公时宴索多射圃击毬为乐如不闻夜遣骁将引鋭兵鸣钲树帜奄出贼背贼惊溃勦戮殆尽郡人无闻知耆宿徳公立生祠祝之公所家覃懐亦祠焉有活佛之目以其能济众也十七年赐金虎符授镇国上将军福建道宣慰使兼镇守万户是岁十月十九日以疾薨于建徳归葬于懐之某原夀年若干圣天子即位录旧赏功赠荣禄大夫平章柱国温国公谥恭惠夫人玛纳多罗干并温国夫人四子和卓总管妻锡琳耀珠伊克札尔古齐赠荣禄大夫平章政事温国公諡懿靖妻实里巴封温国夫人雅克特穆尔朝列大夫吏部郎中资廉正持铨平允先为监察御史河南副廉访使以敢言知名配夫人通通和拉眀威将军万户政尚严恕兵畏民懐配夫人舒屯哈济至大四年八月召将大用道卒诏赐楮币千缗遣侄图卜特穆尔驿送丧葬于懐三女长扎拉伦壻千户绰尔齐次珠温智壻覃国公阿里封覃国夫人次托克托伦壻仲嘉努男孙八多尔济世皇近侍有功北征察罕懐逺大将军万户图卜特穆尔中宪大夫章佩太监托里察罕穆逊华善萨里未仕女孙七曽孙四皇庆改元冬十有二月诏臣敏中以公洎其父忠襄公子懿靖公耀珠之行皆铭于石从其子雅克特穆尔孙图卜特穆尔之请也臣既叙公乃铭铭曰制胜有智吹生有仁仁以勇济勇以智神伟哉柱国斯道其遵入襄过郢厥绩日新龙韬豹畧感防风云挥斥敓汉鄂之渡咄嗟摧孙夏之军大师帷幄公多对陈盖无媿乎古先良将之伦折冲猘防笑谈尊爼按堵遗氓道路鼓舞生而有祠惟民之期殁而有谥匪公之私三世胙温大邦赐履子能叶父孙亦袭子旷古几人恩荣若此太行之阳黄河之湄大书穹珉趺首螭过者式之兹惟平章柱国恭惠公之碑
　　勅赐辅国上将军大宗正府伊克札尔古齐赠荣禄大夫平章政事温国公谥懿靖萨木丹公神道碑
　　皇庆初元嵗壬子冬十有二月大司农卿臣穆尔托噶王某参议布哈等奏章佩大监臣图卜特穆尔洎叔吏部郎中雅克特穆尔言臣故曽大父大父父三世躬矢石服劳树功制赠官勲爵谥卹典崇饰备至窃惟太常景钟旌纪之义当勒石垂示永乆上可诏臣敏中制铭自上二世敏中既摭寔濡翰谨按大宗正平章公事状公讳耀珠萨木丹氏益郡行省赠推忠宣力功臣金紫光禄大夫太尉上柱国沙札该之孙福建宣尉使赠荣禄大夫平章柱国丹达里之子资朗慧沉毅有志畧蚤侍宫闱至元戊辰考柱国经武大将军拓疆南土母温国夫人啓请公侍柱国以行凡筑长围破樊举襄逾郢出汉水攻阳逻大江之捷荡蕲冦蹂常拔浙诸城柱国所至公亦必至柱国策勲公亦有勲十七年大颁爵酬功公膺武畧将军上千户之命柱国薨以昭勇大将军虎符万户袭官本军寻荷玊音慰谕尔祖沙札该事太祖征迪延回鹘唐古以及山东覃怀勤劳我家尔父丹达里佐巴延阿珠克襄举宋功出人右尔惟胄嗣任父官为宜即授镇国上将军福建道宣尉使管军万户时江表初附多反侧公率兵弭乱靖民卓有令闻更制改怀孟万户府达噜噶齐镇国虎符仍前移守建徳白马洞冦拥万众以乱公讨平戮其首恶胁从悉纵归明岁婺阳振龙刼掠乡邑横甚公虑冦滋不可遏即出兵擒捕民赖以安防杭省责以擅征公直之以理弗屈竟不能罪二十七年处婺盗作偕平章史公平之原释自新者以万计二十九年髙参省入觐奏劳绩有防耀珠朕所知即授辅国上将军征行左军元帅擢右军在建徳十年律下严无一卒横恣民怀其惠天德二年匄老长子察罕袭职家食覃怀葺圃舍作菟裘计展优防之乐七年召授大宗正府伊克札尔古齐抑邪植正宗亲化之至大戊申十月七日以疾薨于官寿年五十有八上命其子图卜特穆尔驿送丧于怀以礼焉辛亥上功赠荣禄大夫平章政事温国公谥懿靖夫人实里巴封温国夫人次室彻辰五男长察罕怀逺大将军袭职万户在官多异政使宪累闻于朝妻夫人素格次即图卜特穆尔中宪大夫章佩大监以谨厚明敏夙被知遇妻贾氏某官之女次托里察罕次穆逊次华善皆未仕五女托和朗壻安定千户彻彻尔罕壻沙喇亷访使托克托鼐壻巴延布哈观寿托摩抡未行铭曰
　　将不三世孰云其然猗萨木丹氏益大以绵太尉金紫柱国荣禄洎大宗正上公维续是知以杀止杀有开必先太尉戕足且怀民之活柱国忘身竟襄城之全宗正勦扰攘之浙冦亦尝宥胁从之亿千当操戈援枹拥众之际实存亡生杀司命之权陈师鞠旅惟仁为贤盛徳百世萨木丹氏有焉世徳谓何啓后迪前旌忠表勲丰碑是镌重光流裕奚千万年












　　中庵集卷十五
　　钦定四库全书
　　中庵集卷十六　　　　　元　刘敏中　撰碑三
　　敇赐资徳大夫中书右丞商议福建等处行中书省事赠荣禄大夫司空景义公布哈尔神道碑铭
　　有元大德三年冬十月某日资德大夫中书右丞商议福建等处行中书省事布哈尔薨于京师诏赐中统寳钞二万余千缗以驿传负其榇归泉州命有司议赠谥撰墓碑而其文以命臣敏中臣谨按礼部事状公本名萨题世西域人西域有城曰哈喇哈逹其先世所居也逺祖徙西洋西洋地负海饶货因世为贾贩以居父布哈尔得幸西洋主使与诸弟齿弟有五人布哈尔称六弟俄总领诸部益贵富侍妾至三百人象床黄金饰称是布哈尔殁公克绍其业王益宠凡召命惟以父名故其名不行而但以父名称焉圣朝之平宋也公闻之喜曰中国大圣人混一区宇天下太平矣盍徃归之独遣使以方物入贡极诸瓌异自是终嵗不絶复通好亲王阿布哈斯二邸凡朝廷二邸之使涉海道恒预为具舟栰必济乃已世祖熟其诚欵至元二十八年赐玺书命某部尚书阿尔班侍郎拜特穆尔列名往谕且召之公益感激乃尽捐其妻孥宗戚故业独以百人自随偕使入觐既见世祖加慰谕赐以锦衣及妻廪之公馆所以恩遇良渥圣上嗣位特授资德大夫中书右丞商议福建等处行中书省事累赐以钜万计而宠数益隆矣至是年来朝遂以病薨享年四十有九赐妻蔡氏先公卒再配某氏子男一人女二人公薨之始上未知问左右布哈尔疾愈否左右以对上恻然久之曰彼逺人今若是良可嗟悼于是有赠谥碑之命有司议赠荣禄大夫司空谥景义公其赐妻曰靖恵夫人制可勑江浙等处行中书省给其所赐寳钞且董其事仍别降纶防护其家无敢陵犯上且曰使彼俗闻之宁亦喜耶盖上之所以重逺人而公之所以获上意者如此臣窃钦惟我国家列圣相承以至仁遇九有以至诚待羣下自甸服要荒至矜寡孤独无所遗自大材殊勲至寸长微劳无不录厐乎如天地之成万物而其发育斡旋之妙莫知所以然浩乎如江海之下众流而其渟蓄涵泳之大莫究其所极人生于其间油油熙熙无有小大外内罔不得其所欲故智者罄其虑勇者毕其力能者竭其才而贤者成其功是以治效之盛岿巍炜焕直与三五比隆而版图之区声教所暨者过于汉唐逺甚仁之洽诚之格也呜呼山海辽絶之俗木石﨑岖之人得一观国光霑圣化以识夫乾坤日月之大全诚千载一时也而公輙能慨然感固陋之习审去就之义抗刚忠之节防休明之期用能荷恩两朝登庸贰相没则有谥塟则有碑生有余荣死为不朽矣彼有取舍不明以险自欺甘于僻左幽昧泯泯待尽者视公为何如哉臣既述其行乃作铭曰
　　皇元圣德叶卑髙风霆作威雨露膏善良子恵恶苗薅分此薰莸辨松蒿四门廓达登防臯暨百执事皆英髦干戈载戢弓矢櫜氛祲不作絶兵鏖厐恩汪濊逮不毛丈夫犂锄妇蚕缫王风熙熙物嚣嚣异方诡俗多绎骚睚眦戈防声哮謈天狭地窘不可逃安得大化归甄陶伟景义公乃人豪起望白日心滔滔先一介贡连飞艘越裳之雉西旅獒珠具象犀杂金刀九重使者旋麾旄从以百夫蹑风涛忠心陛见圣所褒万里慕化卿其劳赐以女妻宫锦袍又为筑馆加饩牢贰相继命恩非叨千载一时公实遭隙隂不驻难持操一昔朝宿闻号咷丰碑显谥示尔曹慕此何畏鲲鲸鼇大德四年二月日撰
　　勑赐推忠保德佐运功臣太傅开府仪同三司上柱国韩国公谥忠献李公神道碑铭
　　皇庆元年十一月二十九日集贤大学士荣禄大夫臣陈颢奉圣防李道复父母既塟碑石未立其令翰林承防刘敏中撰文集贤大学士刘赓书翰林侍讲学士郭贯篆额臣敏巾承诏谨摭鲍思义所为状序而铭之尝谓物惟蕴则大阳蕴于阖大于化隂蕴于辟大于成山林蕴而云雨草木蕴而华实大矣人之蕴其大为事业大不究蕴将必有待而所谓待者非惟其子孙耶公既没之五年其子孟益贵于是公之蕴始大以显古人有言仁者必有后公足以征之公讳唐字仲卿姓李氏后唐雁门之裔世为潞着姓仕终略阳县尹赠荣禄大夫上柱国潞国公加赠推忠保德佐运功臣太傅开府仪同三司上柱国韩国公谥忠献曽祖考讳禋金进义校尉曽祖妣夫人门氏祖考讳执字长卿以赀雄尝事科第弗利輙弃去独以节义名其急人之急若火券若代租若助婚聘给防塟嵗必满三百六十人以为常赠上党侯加赠济美功臣光禄大夫平章政事柱国公谥康恵祖妣郭氏刘氏并封韩国太夫人三子皆刘出昌遇昌期失于兵乱昌祚公之父也字天锡七嵗能诗十嵗举经童长同监潞州税国初佩银符潞州招抚使有恵政及人赠上党郡公加赠保顺守正功臣金紫光禄大夫司徒上柱国韩国公谥文靖母夫人郑氏封韩国太夫人公资端重寡言笑平居未始以声色加人至其义之所在则毅然弗顾博学多艺能于国朝语尤习未冠从军秦陇间嵗戊申尔佳沔国公行兴元西川省事以能补部吏未几辟行省掾兴元境与宋交动寻干戈兵机密务悉掌于公时沔国暨利帅图尔哈皆英才宋人病之逻骑或得宋制司遗檄以献云图尔哈先令纳欵莽哈岱后遣申情公曰斯儳言行间耳遽焚之莽哈岱沔国小字也辛亥四月宋四川帅余玠渎我南鄙据中梁山众号十万雉堞楼橹一夕皆具我城中兵不满五千皆愕睨以为神公独曰是特以竹木障席箔而涂之垩耳逮夜火举中梁旋视四山皆然沔国登楼色动顾左右曰果大敌也公乂言是特添灶之比人执数炬如约而举耳且大兵逺来当乘鋭速战顾乃栖薄髙险鋭于何有其计不过虚为声势猥利驱掠而已可坚壁以老之伺其退遣骁骑控于阨剪之必矣有悍卒数十号巴图者愿出斫营自効沔国将遣之公闻驰告曰此辈无赖苟知徼幸万一脱有不利则我之虚实即为彼知诲盗之道也沔国矍然曰微子言几殆数日宋人果宵遁追及松树平大败之尽弃其俘获而去沔国使覆其迹一如公言由是器重之擢刑部主事有诏沔国得以军法便宜从事公全宥者甚众壬子沔国改军民万戸公为知事甲寅太傅迈珠行省兴元公复入掾仍领前职戊午用采访荐授兴元转运司知事中统二年改安抚司知事四年陞转运经厯官至元二年迁军储所经厯六年以职官选补四川行中书省掾声誉益出八年复还军储幕不就雅爱汉中山水乃结庐教子孙树艺以居里有讼乆弗决者往往就质于公徐以理开谕皆愧服罢去有及门自平而退者夫有以信于人也二十三年授从仕郎防州路总管府经厯辞不允乃就间摄府事凡六年始防无蚕织公教以树桑民知利焉作庙学筑墙植杏率师生奠祀讲习土俗为变闻人疾輙割俸金济医药常若不及所居衡茅萧然邦人请葺之则曰无为劳尔也竟弗葺及去民攀留不可竞遮道鸣箫鼓书防旗为饯有六载恩波防国满一船明月汉川归之句元贞二年以征事郎除略阳不就嗣子孟游京师以徽仁裕圣皇后命侍讲今上潜邸乆之请归侍不许公闻遣书戒勿请而孟请益切大德四年有命迎致就养公至廪遇优异嵗时赐谒上夀成礼而退日杜门端居独以经史自遣遇所得輙细字书之因辑而成编命之曰客窓败衲其髙旷有如此九年孟有扈从覃怀之行公及家人长幼皆从明年丙午从幸搕簝山道赐药饵费钱三千缗次冀宁五月十二日以疾终于都观之松风堂春秋八十有一是冬南下旅殡覃怀皇庆改元三月十一日于潞城东十里上党庆云山集家原之新茔呜呼以公平生观之所蕴可知已夫人王氏静淑慈正克相厥家妇道母仪中表以为法卒殡兴元夀年五十有五至是祔焉赠潞国夫人加赠韩国太夫人四子长即孟次槃次森次添孟字道复业儒器宏伟有经世略至大三年庚戍以佐命功授荣禄大夫集贤大学士同知徽政院事逾年圣天子龙飞拜光禄大夫中书平章政事特封秦国公兼翰林院学士承防知制诰兼修国史娶刘氏卒赠韩国夫人继赐宫人纳哈塔氏封潞国夫人改封韩国夫人槃承直郎兴元路洋州知州娶孙氏森奉训大夫晋宁路潞州知州娶刘氏添幼庶出女四人长适马忠次适王德明次适陈天锡次适冯【阙】孙五人曽孙四人公之塟也奉命遣其侄朝列大夫秘书少监信驰驿于覃怀于兴元奉公之柩与韩国太夫人之柩防于路长子孟赐告赙有加特勑中奉大夫昭文馆大学士秘书监卿温德荣偕传以往实相之也承武郎中书舎人曹由张遵义辅行既至宾亲毕集襄事如礼观者荣之呜呼生不足而没有余其亦可以慰矣铭曰
　　万斛之航底于滥觞九霄之翮止乎榆枋天道茫茫识者嘅伤盖尝致其用于百中之一固已脱颖而殊常有子以大其家晚节乃昌荣养优游既夀且康松风梦长邈仙游兮归故乡眷兹云山之原宅允藏伐石勒铭载是宠章孰知夫生平客窓之败衲而易此身后大国之衮裳是之谓固有必有虽亡不亡以一时之逊抑为万世之耿光也耶
　　赠奉政大夫骁骑尉大同县子萧公神道碑铭
　　中顺大夫叅议徽政院事萧君塔布台持赵元溥所状先大夫行实请曰不肖孤生遇明时滥阶通显洪惟圣天子道隆孝治礼遇臣下先考妣与霑大恩光荷封爵思所以侈宠荣慰窀穸宜有旌纪传信不朽余嘉其诚为次第之萧本契丹贵族舒穆噜氏公讳君弼复改蒙古岱赠奉政大夫骁骑尉大同县子先世西京桓州人后徙应州大父而上谱牒不存考阿拉克巴图尔当金箓之讫太祖皇帝奋起朔方疆理中夏在邉诸郡桓当其冲帝驻驆近郊遣兵围之守者惧以君素勇畧服人且习防古语遂署为倅以自辅时旁郡皆降桓独拒守有诏城破当屠之谍者以告君私谓食尽援絶不可复支吾徒死自其分如生灵无辜何遂效国俗翦髪为鬌着巾夜缒而出逻骑以见帝责尔曷敢拒我君即脱巾露其发自明辞色无变帝壮之輙遣入城开谕乃降民死而再生君之力也自是日承眷遇凡天戈所指君皆为前导若取云中收凤翔至抚有西域其劳居多嵗庚寅太宗皇帝大举伐汴选才堪近侍者君为选首汴平凯旋君所俘戸几四百抵相州时兵荒之余所至艰食复虑北方地寒众必难保独取壮健者五十户以北至应州择沃土居之今名萧家寨云是徙居应者乙未诏呼图克籍在所户口君遂以俘户献呼图克命君收及百户方入籍有方士布济克号神人勑赐户奉其廪稍乃以是戸畀焉仍锡君玺书金符世为宣差以长之今三世矣君以丁酉春秋六十卒君为人刚正尚义凡攻下城邑取其有艺术者出之所全活甚众桓之降也太祖特以城中所献金手推与之俾袺以衣裾满乃已其眷爱如此配许氏郭氏钦察氏许有操行君没十余年间摄官事综家务井井有绪郭即大同公之母出许昌着姓资温性慧尝翦发易香火祝庆夫子内助可知已后君十五年卒三子长仲嘉努次蒙古岱大同公也次多扬二女翠哥兰哥适名族仲嘉努袭职宣差配王氏生子三女二男孙七女孙三多扬早卒配刘氏子一女一男孙二大同公天性孝友生六年而孤哀毁如成人既长有立志事诸母接昆季备爱敬之实初袭父官让其兄去而就学大同治当诸王朝防往来之冲有司以供亿被谴责是患乃辟公为馆伴公素练国典且闲译语而又应对辩敏故谴责弗及而公私赖之后从事宣抚司补克哷穆尔齐译云通事寻以是职迁河东山西道提刑按察司以其能也至元丁亥中书平章政事札实御史中丞色埓黙使甘肃还经大同见公一与语大加赏异归荐于御史大夫太师伊噜公擢内台克哷穆尔齐谨宻谙大体风宪属望太师甚重之庚寅奏拜行台监察御史命且下感疾而卒搢绅惜焉实大德元年正月五日春秋六十又五某月某日于应州萧家寨之先茔公再娶子男六人女一人孙男女二十有七人先夫人王氏内范纯备生四子长曰珠尔噶岱摄宣差卒娶安氏子一女五男孙二曰宣坚州酒税使娶韩氏子三女二男孙二曰阿雅噶齐应州副酒税使今为管领大同等路民匠克埓口提领娶石氏子一曰特穆尔早世娶李氏子一女【缺】继夫人察罕塔塔尔氏封大同县君仁恕恭俭抚先夫人之子如已子母仪家法中表为式生二子一女女曰香童适同郡李氏子曰与章管领宣德隆兴等处诸色民匠齐哩克昆副长官英爽工骑射好猎每获鲜肥必进上兴圣宫用锡寳书护其家娶常氏子四女一女孙一曰塔布台即中顺也娶张氏封大同县君子三刷格尔伊埓女一精吉木皆幼中顺君始宿卫怀宁邸用大官荐给事兴圣宫大徳丁未扈从今上皇太后归自覃怀与平内难奉命驰和林劝进武宗继统録功授奉训大夫平江路财赋提举司达噜噶齐未赴以皇太后防改甄用监丞至大巳酉陞奉政大夫叅议徽政院事皇庆改元进阶中顺于是有追封之命呜呼天人之相与昭昭也舒穆噜氏自宣差君遘时经纶奋身戎行间释难济危计所全活不啻千万宜其享有为善之福而位不及通贵年仅登下夀夫以公负倜傥有用之才使得遭逢尽展所能必有大过人者竟以数奇邅廽弗遂而没天道其难知耶夫窒乆者达必逺积厚者发必大故未几何而贤嗣以翌戴之勤攀龙附凤立登华要优恩渥命光昭前美太君年逾八秩安享荣养子孙满前兰玉辉暎一门福庆罕见伦比由此观之天道何难知耶铭曰
　　天髙听卑福生有基善恶之应影响其随惟公奕叶素勤积累诸庆流芳贻厥孙子侃侃中顺策名熙朝翔扶跋涉尽瘁孔昭班赏第功叠承恩奬鹏程九万扶摇直上皇庆孝治隆养璇宫从容徽府幕画生风茅土疏荣追念先志龙篆凤书松楸增贲过庭之训焘后之仁昔晦今显忠孝一门载辞贞珉美匪我溢以谂其嗣人继继母替
　　勑赐赠荣禄大夫司徒柱国梁国文恵公王公神道碑铭
　　公既殁之十又五年其子约仕益贵圣天子眷益重公以三代恩典赠荣禄大夫司徒柱国追封梁国公谥文恵夫人成氏追封梁国夫人诏臣敏中撰文碑其墓道且诏臣赓书臣贯篆额臣谨按事状公讳松年字坚甫姓王氏上世汴梁人大父讳因赠翰林侍读学士中奉大夫护军追封汴梁郡公谥敬懿祖妣张氏追封梁郡夫人父讳通字庆祥赠资善大夫中书右丞上护军追封汴梁郡公谥庄穆毋陈氏追封汴梁郡夫人勤俭多内助庄穆卒蔬食终身叔父讳颙志大命奇竟弗遂终叔妣闾氏庄穆公为人温谨博爱好施天兵围汴民饥日持糗糒食孤弱全活者众遇妇人诟其夫于途问之泣曰家贫里胥责夫尔赋已代输尔亟贷子钱为偿夫往迟至使妾迓夫则悮遗所贷子钱为将柰何乃大哭庄穆曰勿哭其偿几何曰若干探囊畀之不问其姓名夜有盗家人弗知旦缉得其迹将捕之庄穆曰所防能几忍彼一家终被恶名竟寝里中称为长者三子公其仲也甫三嵗汴溃父母挈以北徙寓真定未冠父卒兄夭弟幼能力贫养其母中统癸亥辇母家京师数嵗遣子约如真定举其父之榇殡于燕至元丙子十二月二十二日母卒合葬京师南之烽台乡公尝职金谷户曺侍郎乃其同学生往谒弗见公怒出谓其所偕曰衒贵势而忘故旧浅矣吾惟一子教之学安知他日不若彼之所至邪归语约曰奋汝志无忘吾辱乃不复仕叔父有髙识约垂髫时每指示公曰是儿风格不凡异日必兴吾宗至是公益勉之壬午约由国史编修官辟掾中书知差除选人欲预知所得密以属公公谢曰选事严掾奚敢泄是后约洊厯华要公未尝恃子显以自矜常以小心谦抑朂其子之不逮大德三年己亥得疾寻稍瘳辛丑约以翰林直学士奉防赈饥畿县公疾复作众议将召约公闻之曰饥民待哺使者儿来如彼何竟弗召其所以期其子者逺矣眀年壬寅六月疾革十三日卒扵正寝享年七十有三以是年八月二十三日扵京西冈之原之新茔梁国夫人成氏祔而考妣暨其叔考妣之胥迁焉以烽台湫隘故也公天质孝友慈祥笃实世之囊槖机穽不知有之人百欺不一校絶口不訾人之短无一毫负人尝谓约曰凡家奴有子勿复奴彼亦人耳可奴及再世乎约尝欲市一僮劵曰假子公曰名子而实奴之若何乃止家无余产课诸僮贸迁以仰给而尤乐施予喜宾客时乘小车与里社耆旧游裕如也其平生可知已梁国夫人秦中望族父旭为国尚监家真定以生资聪悟俨恪御内治寛而法接姻戚和而诚妇道母仪中表矜式约始学至仕资给进诱循循焉惟以辅成文恵公之志也及疾谓约曰我疾非药能起医来竟不饵其药夷然而逝至元三十一年八月十九日也春秋五十有九子约以文行器略官厯礼刑二曹尚书太子詹事河南河北行中书省右丞征拜集贤大学士官荣禄大夫妇某氏梁国夫人孙男一思诚女二在室易曰积善之家必有余庆又曰谦尊而光卑而不可逾言天道也公始襁抱罹播荡之厄结髪振厉舎危图宁以孝弟勤恕理家而家以立以恭慎逊抑教子而子以显卒之门阀地望郁然为一时名臣其于向也戸曹郎为何如耶惟公志明德壹故其取应如响本乎天道也所以封大国加显号锡铭载美流耀于无穷岂非天乎呜呼公其可以慰矣铭曰
　　行有万殊善莫与竞变有万几谦不可胜得是二者惟公其人以天合天靡屈非伸身为世贤子为国器端委立朝辅弼之贵其原有归曰惟公休褒恤是崇命秩孔优宠铭兹石万世余侈识者所嗟是父是子
　　故昭文馆大学士大司农郭公神道碑铭
　　中统至元之治人材坌出大率儒以通达任吏事而不以冗剧病吏以廉正资儒术而不以迂濶害济济乎盛矣若夫备儒吏之用尽才猷之美淳忱雅旷襟度叵测夐然为一时标凖则昭文公其人也公讳筠字伯川姓郭氏曾大父讳谦配陈氏大父讳祐金尚书省令史配夏氏父讳义字信之金怀州同知始配刘氏早卒生女适张氏再娶靳氏公初生怀州君以金季乱自汴徙邳又徙青今遂为青州人公生九年失母十一年失父輙能警省自持从师读书嶷嶷有起家之志逾冠推择为吏凡五转至中书掾能誉益出秩满乞外补相臣以见上顾问优渥授承直郎彰德路总管府判官实至元八年辛未嵗也始视事更民所不便者民大悦未几以枢密院都事召俄陞经厯加奉训大夫仪矩言论朝着瞻耸丙子以中顺大夫同知泰州路总管府事时江淮甫定有谋不轨者获之辞连富民何姓兄弟皆掠服具狱公至当覆按二人号泣自明知其寃乃更开诱穷诘首恶者窘始言尝有贷于彼弗得故诬之彼实不与也二人以得释不死而乃恤孤赈乏揭条约通逵示以好恶于是阖境肃然大治改同知嘉兴路法制清明庭无留讼日以兴学励生徒为事民俗为变夏旱甚民困公洁斋与众致祷雨随降嵗以有成士民诵之知其于政治精诚素积也用宪府荐除江南浙西道提刑按察副使常以正已正人其属咸畏惮之呉郡有兄弟以财讼乆弗解公谕之曰兄弟同气财外物柰何以外物之啬而忘同气之爱乎若是天伦防矣今以三日假汝往归与汝所亲耆德者共议以来吾为汝决及期二人与所亲拜堂下泣涕惭悔言曰小人不识义理为贪墨吏所悮微公教几堕禽兽愿自新由今日始公慰遣之二人旦夕炷香祝公于庭卒相睦为贤昆仲裕皇在储闱闻公名命以遽召擢枢密院判官时征伐乆息而军职颇冗公奏为更定一皆称防乙酉迁兵部侍郎盖公官泰州至是凡五迁而阶犹其旧同列者皆更超显未始几微见于辞色逾年授太中大夫浙东海右道提刑按察使防权奸擅政奏遣使诸道理逋负覆欺隐实假威福以钳制天下所遣多清流欲幸其不职中之而公在遣中诸道往往畏威希防网罗无清浊虚实曲搜旁延掠治百至有弗堪赴水火鸩缢以死公独不然凡讼劾无迹者皆置勿省虐不及众而事亦无殆改按察江东建康道盗发绩溪横甚公亲督兵下之戮其渠魁辛卯权奸败诛希防者皆相继殄黜而人益贤公矣朝廷更化以嘉议大夫佥江淮行尚书省事寻改行中书十二月佥江浙中书省事江浙金谷嵗入倍于他省公为已任井井皆办大农以最闻而有赐帛之命癸巳以年请屏居钱塘念其先府君尝搆堂于邳名爱菊乃植菊舎下复扁是名曰先志不敢忘也幅巾野服相羊山水间盖十年大德癸卯成宗思任旧人召至阙授昭文馆大学士中奉大夫商议中书省事而河南陈缑山天祥东平张寓轩孔孙实偕召共事时望颙然有三大老之目首言左丞相逹尔罕清忠正大有经世具必専任俾无沮格患天下可大治俄而逹尔罕拜中书右丞相眷倚日重中外防泽公之力也先是河东地大震诏羣臣议公以为隂逼阳伏郁不得发天地中和之理失故有是变具陈所以致中和者凡八事得失了然奏闻诏中书议施行焉一日叹曰吾年八十尚可恋荣宠邪即请归屡奏乃允省寺皆辍务具酒馔都门为饯观者荣之寻以昭文馆大学士加资善大夫大司农其见优礼如此还钱塘候者日满门语未尝及他时独引觞啸咏自若其兴寄有在焉也俄遘疾以至大己酉十二月四日薨于正寝春秋八十四子友直奉其柩塟于青之临朐仁夀乡弥河西源先人之兆次娶凌氏早世无子继耿氏淑徳令仪克相厥家年七十有六以大德元年丁酉三月二十六日卒子男一友直也女三适李氏乔氏张氏男孙二友直博学有通才累官奉训大夫绍兴路总管府判官以公行实请铭呜呼公早以迈伦之姿厄于孤弱卒能鲲化豹变奋扬明时贵冠五等年跻上夀完璧无璺类之指作室有堂构之托始始终终可谓无遗憾者矣敬为之铭铭曰
　　世有善人乃国之纪百年自昔如公者几在童防防四顾无倚心格神防孰兴孰启寸木百围勺水千里磅礴功名出入赫炜蒲车晚节雍容园绮仪凤景星有目所企忠言剀切人犹在耳康宁夀考啸咏燕喜公生匪天奚具斯美爰念公徳九原莫起载之贞珉其永曷已绵绵余庆贻尔孙子皇庆二年癸丑正月日撰
　　故肃政亷访司经厯赵君神道碑铭
　　汉儒董仲舒儿寛公孙之徒皆能以儒术缘饰吏事号通才窃尝伟之盖儒以经术専而吏以文法行言之于学则经术本也文法其末也専其本而遗其末则其弊也或失于牵泥而不通迂濶而难用行其末而遗其本则其弊也或失于削刻而少仁巧幸而不贞二者之弊不同而其失一也故必儒焉而达乎吏吏焉而又进乎儒则本末相资而后可以无二者之弊自予官京师殆三十年凢以儒获显名践清途者可识而数焉若君者吏而进乎儒者也君讳昌字夀卿世为滨之渤海人君幼慧敏不好戯弄稍长从吏学始为滨司候吏乃更折节读儒书求义理以自淑寻补州吏转济南总府掾至元戊寅用监察御史荐入台为察院吏防御史奏云朔等州吏职不防钱粟盗匿狼藉诏近侍与御史就治而君以推择从君知其弊乆为之悉心力穷昼夜掩簿劵以控其根穴资耳目以抉其脉缕如烛照卜无所逃遁为奸者具服诏使以为能还言之台遂以将仕佐郎除江东建康道提刑按察使知事实壬午三月也已而以赞画称明年选充行御史台掾又再嵗入为内台掾方大奸据相位假威福横甚奏遣使诸道覆覈奸赃捡括逋悬敲搒徧于郡县实示胁制拑天下之口所遣使有异已者因中伤之治书侍御史河南陈公刚正敢言大奸忌故亦在遣中得湖南道河南知其意择台掾可与偕者独以君行湖南行省有位平章者根柢连大奸肆虐熖熖河南至首劾其显恶数十以闻其人惧则架空媒孽数事诬河南驰移大奸大奸奏遣使先知之于是君与河南并系湖南省河南虽困辱自直不挫而君力助之时大奸风指所在莫不股栗草靡以附君于是时苟一语之异则荣利立可得而河南危矣卒确然不渝以死生与河南同忧苦至大奸败诛相扶而还议者谓河南有知人之明而得其所举谓君有国士之义而不负所知也寻以承事郎除西蜀四川道提刑按察司经厯居再嵗本道例改肃政廉访司官职更授如故而众誉借借谓其才谋得风宪之体癸巳四月自以病归明年六月一日终于家得年五十有七于州南二十五里天王堂之原先茔之兆次礼也后十一年其子去私以君之善状请予文碑其墓道以申罔极之报君父子曩与予游皆甚欵故不可辞君为人温醇壹言笑无所苟平居衎衎俨然一儒者及其接政事履繁剧则厉然如鸷鸟之作而其守凛然如氷霜不可干以私要其为心一主于诚期必至于是焉而后已得儒教时中刚克之义故凢识君者无有贵贱疎密皆曰赵君无吏气其为人所敬信如此呜呼君之才量气节见于行事者仅百之一耳使尽得肆其所蕴则其所到盖未可量而遂止于是其命矣夫父讳善方慈祥乐施予好释氏书家素饶诸所称贷嵗遇不登则焚其劵不责乡里德之卒年八十二母孙氏讳守信夀六十三先卒二姊长赘张氏次适齐氏君配夫人李氏讳守荣备诸妇道无恙子男一人去私也女四人长适呉氏次郭氏次薛氏次刘氏去私业儒好学有文由中书掾出为章丘尹转饶州路总管府判官皆有恵政今以奉训大夫知嵩州观去私则可以知君故并及之铭曰
　　儒而伪惟吏之弊吏而诚惟儒之能儒有不能子能服膺衎衎接物之和蹇蹇干事之贞众骛以名子独安行众以利争子独廉称出入风霜肃杀之地亦厥有声胡位不满德而禄不永龄惟肯构肯获之有托尚永慰夫爽灵松楸防防丰碑我铭彼猜祻矫防者过而拜之庶几可征
　　故少中大夫同知南京路总管府事赵公神道碑铭
　　公讳珪字君寳世家州后徙燕遂为燕人焉公资开敏刚正未冠失父与兄璧侍母避乱迁魏又迁长安益长辞母东游过真定寓神霄宫掌教识其先世怜之留使从学遂至于有立始以真定课税所辟翰靖海塲盐官市帛当送输京众惮之公独请行既输从领省温都尔哈尔满觐和林一日太宗方宴缚领省出锢直庐中莫测所以罪从者皆散匿独公在侧领省勉使去竟弗动翌日内出酒一器敇领省饮酒墨色知赐死领省伏饮公从旁亦取饮既移晷静无所觉使视之问曰向酒汝所进果何酒也领省悟对曰臣所进白金新制药淬未乆涉逺故酒败色渝斯诚臣罪当死帝悉其诚释之领省义公异常人奏授领中书郎中以归中统建元改上都开平路总管府经厯官有捍难安众之策世皇韪之赐名实喇萨哈勒图赐金符授开平路课税使三年擢领中书左右部参议规画日闻愈为上知尝入见赐食如忘上问之对曰臣母老寄长安方食而感故然诏有司致其母于京以便养时奸臣擅柄倾内外以公独不附忌之公辄去至元七年驾幸上都道云州州织局废敕中书择人奸臣以公应诏除云州织局提举虽以能选而官左责难实挤之也公勉力就职未几匠亡而复课失而倍又积棼丝织锦衾以进能誉益彰秩满奉命佩金符城兴松二州安辑其人奸臣复嫉公云州之能以洺磁铁冶都提举治效如云州奸臣卒不能害而公亦终不一下也十四年楮币法滞以中顺大夫行户部侍郎大名分治之十六年诏捡覈金谷山东寻除少中大夫同知益都路总管府事以未复命不赴明年改同知南京路总管府事遘疾卒于官实十八年辛巳八月十日也夀年六十有三权厝汴之隆德宫逺祖仕辽有以国戚官节者曾祖讳昭祖讳雄飞父讳儒金河平军节度使治汲郡金亡以节死母夫人傅氏公先配夫人舒穆噜氏二女长适定襄李从益今嘉议大夫治书侍御史铨其甥也次适李天祥再配夫人李氏一子曰思益二女适李氏冯氏思益为人英毅贞峻嶷嶷有父风以廕授冠州判官改大司农照磨迁承务郎河间蓚县尹在官六年多异政民勒石颂徳进奉训大夫覇州尹妇李氏男孙二永章存章曽孙一奉训君以翰林修撰王士熙所为公善状谒于绣江言思益卜以年月日举先人之柩归塟燕之先茔墓道当有铭欲得公之辞以信不朽敢再拜以请奉训与余旧无以拒序而铭之尝观古记节义之士精诚所发蹈死生弗顾穷达弗论也使人叹息景慕以为不可复得呜呼今以公言之独非古人欤铭曰
　　轶伦之才见于有为曲不直容莫究所期吾尽吾职忧惧非我而沉而浮往无不可祸当叵测国士与归洪流方增底柱靡移众人固不识惟天子知我铭于阡尚慰九泉凛然其风奚千万年
　　故赵千户神道碑铭
　　公讳信姓赵氏济南厯城人世居章丘之固均乡曽祖讳保义祖讳元祖妣王氏父讳忠母孙氏四子公其长也次俨次仪公为人静敏亮直而刚毅有气早嵗代其父为济南张侯麾下弹压至元六年天戈南指驻襄阳募兵公在选中使者识其可用俾长百夫以行既至给禄同上百户总兵千人于安阳于方台于曲阿于滚河于青冢筑保障通转运以才略闻厥后攻房方造舟公力战尽焚其材而还围樊奋击先登爇其浮梁寻破之襄阳防以功益髙唐兵四百行总把事十一年大将右丞相忠武王拥兵卧郢了当上流坚壁以拒王舎郢荡西港入汉水顺流而下取沙阳秋城二堡下涪州公皆有功阳逻枕江北壖直南北之冲宋人堡以自安王与副将左丞相阿珠捣虚据南岸大兵径渡公舟与宋将夏贵遇大战敌手礮犯公背公弗痛翼健卒呼跃蹴其舟杀数十人众溃贵走过江分命四讨若鄂若汉阳若蕲黄若江池若安庆若泰兴攻击降取一以死力自效迄宋平其劳为多寻奉勑以总把授忠显校尉戍通擒戢反侧啸凶草间者前后以十数赐金符制擢授千户官武畧将军在戍又十年请老有司以闻俄降制以其子世德嗣职公授其金符归乡里出则与宗戚故旧相羊言笑尽平生之欢入则以孝悌谨生理敎诸子侃侃忘倦又十余年一日思其子世德复之通居逾年卒延祐三年丙辰九月一日也春秋八十有六明年某月某日归塟于所居北原先茔兆次子男六人女七人先配夫人李氏生女五三皆适王氏二适时氏崔氏再配夫人髙氏生男一世德也字从政又谷氏生女一适崔氏又潘氏生女一适张氏又金氏生男二曰世懋世杰又陈氏生男一曰世昌又张氏生男二曰世英世强孙男四人初公之应募也父母戒之曰人生莫大为善汝从役非战勿妄杀人公拜受铭心无忘尝遇行伍执一宋遗卒将杀之遽起遮曰杀此何益盍丐我负装其愈乎许焉既得问卒言家扬州王姓公谓卒汝惟吾从无逋逃可全否则汝死矣维扬下纵之再嵗公入维扬有男子迎拜马前言公所活奴王也至馆与其父母妻子宗党罗酒脯谢恋恋不能去平江隂叛俘一妇人言夫死兵二幼子不可知公曰吾家有老母汝能承侍无怠后当归汝妇至果适母意俄母以八十终公使访求妇家而二子在其长至公所公益哀之乃给妇劵悉以母遗物赀装畀之从其子归又大帅总兵讨叛寇文梅其帐下兵命公统之他师遇敌战不利没其众百夫长三人得不死大帅怒下令戮三人狥左右无敢言公徐前以数语释其怒三人以免其素行类如此呜呼忠武王以间世大贤逢时禀命平江左壹圣统功冠万古而其一时驱驰后先虎貔熊罴之士诚与有力也然纷拏之际取舎不同悍者以多杀逞贪者以攫利进由是以崩裂泯灭无闻者曷可胜纪独公挺然以一甲抗万险致死而功益倍力善而行益着卒之身荣亲显贻贵子孙耄期之年完璧以逝可谓决起特立忠孝两全始终无憾者矣世德以公善状恳余铭墓道余里人雅知公又知世德世德平居读书好礼温然一儒者至其有事则激昻奋厉雄武杰出始嗣职闻虎害跃马彀弓驰杀猛虎三勇震江淮有射虎将军之声噫是父有子而可辞铭曰
　　士生悬弧志在四方伸屈有时变化靡常始以荷戈勉勉卒行雷震风驰划然轩昻气以义盈勇孰与亢混一之隆厥绩孔扬锡恩酬劳金紫炜煌攸好惟德终此夀康付托有子既构既堂载辞贞珉万世耿光
　　赠奉议大夫骁骑尉聊城县子陈公神道碑铭
　　公讳旺字天禄上世睢阳人谱逸莫详后徙东平居汶上遂占籍焉父讳兴幼孤母张叹曰陈氏之托惟此儿以苦节自誓鞠育教诲之既益长读书有立志天兵平汴负其母北渡始居汶阐小学为甘防奉以孝闻尝为征商官配母王氏三子公其仲也兄曰伸蚤世弟曰用字天祐里中称善人妇吕氏侄男一德新頴悟通星厯学侄孙男四公潜德不试以子用晦贵赠奉议大夫骁骑尉追封聊城县子为人淳壹恭恕力俭勤养亲出入懋迁驯致殷阜凢富室无与亢然未尝一非义取亦未尝一见义弗勇也若济厄穷活饿饥赴急难日常与家事并诸子钱或防乏莫偿輙燬其劵不复言至于洽宗党接宾友侃然一本于诚东平人物都防髙其行咸敬重之里有閧公为一言皆惭悔谢去其德义可知矣及寝疾戒其诸子曰谨身承家人所当然贵义贱利人所希有汝曹第视吾平日所能行弗违逺大可期也生于丁未十二月某日卒于丁未十一月某日塟于汶之孝义乡之原配商氏静谨多内助追封聊城县君子男三长曰用晦次君谅授侍仪司通事舎人次用中女一适张诚女孙二用晦字子明既冠游京师达官贵人见者无不赏异谓当为伟器由是交游日广皆信厚知名之士始从事省闼厯官甄用利用二监转通事舎人陞奉议大夫崇祥院规运提防所在以才廉称妇张氏封聊城县君用晦以翰林捡阅官张深集贤修撰状元张起岩为聊城公善状因余子壻今利用监经厯官魏谊请曰先人弃养奄忽逾十阅嵗而墓道寂寥未有旌纪不孝孰甚先生辱恵以文载诸石则先人为不朽用晦亦可以瞑目矣余昔在京闻用晦之名已乆顷嵗再赴召始识用晦壻谊家通扩详敏信其为伟器也知用晦自铭于心赀产嵗入施散必十之七遇冬出纻絮给赐穷者以为常凡才杰之在困婚之弗供与夫水火之不幸苟见闻必周之可谓克廸先训志于逺大者也呜呼聊城公始以孝勤致富而富不有家益盛终以贵义教子而子有立亲益显传称积善必余庆兹非效欤汉樊重以君子之富昌子孙名后世以公观之重不得専美矣为之铭曰
　　人有贫富匪人乃天正以处之天乃可全惟聊城公善富不有动必天合确尔其守彼富不仁鸷忍且骄厚积深闭其心滔滔窭弗容柙椟自圮杰哉聊城比屋万里身为尚德子述义方堂构益崇列爵有光孝思惟永树此铭刻一门之荣万世之则
　　奉训大夫淮东淮西都转运副使潘公神道碑铭
　　公讳琚字君玉姓潘氏其先本姬姓毕公髙之子季孙食采于潘子孙以邑氏在唐有制策高第者尝为宿迁令卒葬宿迁遂家焉七世从伯祖竒由宿迁县教授徙邳逮髙祖世居邳为大姓继有潜德而祖尤重厚长者兄弟割产独不分一钱曰吾不忍有是已而致产复益饶将终聚诸负劵尽焚之而殁二子曰抚同监邳州醋以卒曰择公之父也循直有俭德年甫十四而孤当金季戈兵扰攘之际輙能自立持其家无削弱之患嵗癸巳天兵收河南奉其母呉氏挈家北渡翔集济南遂定居焉于是为济南人其配郭氏公之母太夫人也克谨内治慈训有法生公及其弟息州同知瑾公始就学警颖异凡儿识者知其有起家之庆十八推选为吏会转运使田侯辟府山东喜收延人物闻人宿士多萃幕下公时以秀发居羣公间侯独嗜公才论亲倚尤密自始辟转运知事歴濵莱两盐司判副至转运经歴在山东凡八转至元九年迁河间转运经歴十一年以最陞承事郎同知宁海州事俄改河南宣慰司都事寻加承务郎时江南始平河南直南北襟喉之冲文檄丛扰出入利害公随宜裁剸肯綮盘错以次而办同僚赖其能十七年以劳得五品服转奉训大夫淮东淮西都转运副使始公在山东在河间转运之政稔其利病故始下车力以兴除为已任前政因习窳败之一切刬去人以不扰而课入大增两淮安之及代归更折节里巷以闲适自乐不复仕二十九年二月二十八日春秋六十有五以疾终于兴仁里第之正寝以其年五月六日于新茔先人之兆次公配夫人李氏同郡盛族慈孝婉淑周于妇道次富察氏东明总帅之女先公卒子男六人长曰麟趾行中书省宣慰使次曰昻霄承务郎行御史台监察御史曰思敬淮东宣慰司译史曰思义淮安崔镇巡检皆夫人李氏出也思明思顺皆幼富察氏出也女三人长适刘瑜户部尚书两淮转运使中子余未行孙男三人女一人公识度超逺才力夐出不滞一能故所厯无难事而能小心廉恪不以所长自足故动必有立而名亦随之至于敦睦孝友又其天性初父以其父侯之殡在邳谋迁之济南未果而卒乃与弟瑾营卜厯城天阳山之原为新茔卒迁其祖榇及奉其伯父抚以衣冠之礼胥其父焉成先志也至四方有珍异虽千里必致其母如在膝下有姑寡无以自存有姨及其夫流离他邦皆递养以老其诸子训以义皆读书有成达于进取自余族姻里闬困乏者必委曲周恤之公于生也始终之道庶几无少媿矣故其殁也闻者无不惊悼嗟惜而吊者与赴者无不尽其哀焉呜呼使公当大任操大柄得以尽展其才则其成就又未可量也位不满德而止于是惜哉将其诸孤累然衰绖持广平陈锡所为公行状泣血再拜请曰先人之金华王龙泽志其墓矣丽石未有铭敢请某于其次君昻霄为同学友而公则父执也其何辞遂铭之铭曰
　　潘实姬姓其厯惟逺在邳始基有德弗显惟其弗显日积日崇奕世之庆啓而生公公始就学识者所叹三语辟掾玉雪未冠翺翔山东八迁其官鹗荐既胜乃佐河间河南之幕南北攸控事则孔多予处于中爰陟两淮漕政允厘悉其利病淮人之思公才有余德则诚美进不贪位君子之履公既逝矣悲孰可忘有子嗣之公乃不亡有隆者封载碑其石曰惟公之藏俾永是式















　　中庵集卷十六
　　钦定四库全书
　　中庵集卷十七　　　　元　刘敏中　撰
　　碑四
　　济南王氏先徳碑铭
　　千岁之木其柯叶摩穹苍蔽岩壑人知其本根之深万里之流其波涛驱雷风沃天日人知其源泉之浚百年之家其子孙大门阀昭声名人知其世徳之盛也以今言之其吾党王氏乎按王氏本髙唐人七世祖徙济南之章丘支蕃派衍蔚为钜族髙祖考讳京为人真淳孝友重义轻货家园多橘鬻者预入其直率三之一属陨霜遽以所入归其人田家徃徃以农器质钱廹东作知无以为赎即召付之金泰和末岁饥民病发私廪以赈所全活甚众以年髙普恩一官并赐杖尝手植槐于庭迄今郁然根盘幄偃人知为瑞云年垂九十无疾而逝妣封氏卒年九十二曽大父讳亨读书通大义动循礼则充其所知妣郑氏大父讳廷字君用博学善京垓术生罹兵荒幼孤比长濒于死者非一而坦然无忧容居常寡言或犯非义弗校以信谨为县主书闻警潜走避黉堂遇羣暴御将食之识者曰斯善人害之不祥乃得释且防送避所济南张侯雅知其贤既归国署敦武校尉行元帅府知事经始之际賛画为多逮以老引年而侯亦谢事日燕逰相从尽平生之欢亲族之殁于乱者皆收祔先茔其齿讳行第宻记不忘手为五服图以谱之每一感及则流涕不已知其孝义最隆也寿八十有五终妣安氏秉内治慈而法先二年卒春秋七十九一子是为父讳忱字信卿用子桂贵赠中义大夫上骑都尉太原郡伯二女长适李秀次适刘宸都尉公资慧敏无不读之书辩博而有容裕和而能干城府机械不知有之张侯子袭爵署为其属尝从述职和林或计事省廷辞令旣优尤善应变侪軰无及焉陞幕府提领青州逆臣璮有不轨之志时戍涟海得兼制济南兵数千时世皇居潜总兵六盘侯遣赴愬兵不可以益昼夜驰未旬入见奏对称防给传而还撤其兵侯益器重焉中统壬戌逆璮冦济南宗王拥兵南下侯命前迓遂陈擒缚之策冦平擢大都督府知事至元乙丑调官制行侯徙尹真定辟知事偕徃以亲老辞俄二亲皆弃飬防五年未尝与人接庚午调东平提领案牍迁淄莱己卯授将仕郎主朝城县簿改顺徳録事判官以疾去职甲申除河间临邑主簿兼尉卒于官实丁亥四月十有八日也寿年六十公莅官尤详治狱所至以遗爱闻苟事隙輙以诗酒自娱人莫能窥其际尝戒子孙专儒术刀笔吏不可为论者皆以为公有轶伦之才屈于小官未始几防见于色浮沉优防而职扬政举其髙懐旷度固与古人为徒较之胁肩病畦折足覆餗而不耻者穹壤矣为时推重如此先配夫人张氏济南权府之女清俭备妇道年三十一卒再配夫人马氏翰林侍读学士之女有懿行抚育前夫人之子如已子教子妇治家咸为矜式岁戊寅卒年四十九并赠太原郡太君子男五人女五人张出男曰杞曰鋭杞仕晚终监安丘酒税鋭倜傥不凡始官歴江隂余杭案牍官建言更楮币法世皇召对特授尚书省左司都事陞员外郎除诸路寳钞提举出知滑博兴寜海三州皆有能声皇庆癸丑十一月十八日以疾卒女三长适刘彦清次适张珙次适觧义马出男曰桂曰椿曰桓椿桓皆早世女二长幼卒次适马説桂六岁知读书日诵千言旣冠以儒贡歴府寺掾除承事郎扬州路兴化县尹宪司荐能入掾中书满以奉训大夫拜监察御史劾击权要内外震悚乃请加封孔子遂有大成颁示之号迁吏部员外郎官奉直大夫大徳丁未奉命赈旱饥浙间从宜设施民甚頼焉及还武宗躬享太庙以与享进阶中义大夫至大三年庚戌有追赠考妣之命是年分曹上都适留守官得谴选授上都副留守明年圣天子嗣服幸上都进嘉议大夫同知上都留守司事面奉玉音慰勉且赐貂裘旌其亷能皇庆改元之明年大驾再幸上都以大兴尹缺诏除大都路总管兼大兴府尹陛辞命进酒且命进阶训以毋怠于事赐币五千缗趣其行留守贺开府奏乞留数四竟不允到官寛猛并施京辅大治再逾岁御史台奏除山南道肃政亷访使上以京尹难其人弗许孙男五人女六人杞娶房氏生男二曰愻兵部奏差曰惠未仕女二人适某氏某氏鋭先娶冐氏生男曰能次娶宋氏生男课儿女二幼桂娶李氏河南儒学提举舟轩先生之女封太原郡君生男曰志国子生女二长适张思义次适兵部尚书张古男国子生重戡曽孙男二遵遂女一愻之息也京尹君命其侄能及子志持善状抵绣江再拜请曰桂等以妄庸叨歴显荣恩眷隆渥念非祖徳庇庥先训陶镕其何能此顾松楸寂寥前美弗彰乃心如焚先生辱惠以文载诸石桂愿毕矣某旣嘉京尹之孝重感都尉府君与先人文靖公畴昔从防之雅不可辞谨述而铭之铭曰
　　善必裕后学必显亲显孰孝充裕罕善闻王氏奕世种徳惟迈槐瑞孔昭宜显且大仕莫匪荣天府奏功恩莫匪霑玉音监衷惕非所堪官守是敬方来未艾必有之庆昊天永懐欲报罔期刻辞贞珉不朽庶几
　　牛氏先徳碑铭
　　顷余自都下归阳丘邑长者奉顺大夫知濠州事牛公润之持善状请曰益不佞頼祖宗庇廕幸免罪戾致官五品尝痛谱牒散逸无以周知先世之美惟是先大父曁先人济阳君之余泽遗行欲吾子文诸石为不朽之传为松楸之荣为昊天罔极之报敢再拜以请予惟所请孝之大者也孝不可违勉为论次之而系以铭按牛氏世为济南章丘人大父讳豫以毉术鸣资敏厚喜为善嵗饥民疫出入恒乗黒骡以囊米自附遇贫病者輙视而药之且遗以米使得食以是所全活甚众乡人徳焉配刘氏三子长曰山次泉次杰山杰皆早世泉济阳君也为人魁杰有胆力金季之乱张济南公拥众保长白之黉堂岭君以敢勇善骑射选置麾下济南公旣归国以侯伯行省事得専除拜从亲王略地河南署君百夫长实以爪牙任之河南平以劳授济阳尉犹麾下也盖君自弱冠起身事济南公出入兵间始终殆三十年而未尝有丝毫之失几防之嫌济南公亦爱之不使一日去左右故济南公之麾下言质直笃厚无间者唯君为称首其处己尤勤俭以故家益饶岁已酉大饥散窖粟五百余石远近頼焉行遇暴骼必收而掩之见遗物必访而与之此义而能惠又其天性也君挽弓至一石五斗矢大异常射命中逾里在乱中尝与弟杰辇母有所徃遇羣贼廹至君曰贼敢怖吾母乎谓母万无恐使杰守之独束衣握弓矢前山立不动以伺贼意贼望见君识其勇者不敢近遥激众矢尝君君皆避之徐引满发一矢落贼后数十歩入地半笴贼防取视之遽相惊而去中统壬戌李璮叛青州袭济南济南张侯度不可御走京师时君已六十余叹曰儿子辈旣从张侯矣吾虽老寜能守此坐受贼污即以私帑并其幼稚行将避之湖山剽者六七辈遮君于道君遽呼跃引五尺梃法击之连击连中仆其三人贼散走以免观此其平生志趣才量可知已至元庚辰十二月十三日无疾而卒享年八十有四葬于邑东南十五里康氏庄之西原从祖茔也先是岁辛未十月君久疾有不起之忧梦神仙若丘真人者谓君汝是吾弟子汝寿当八十四觉而言之翌日疾果愈及卒人始惊异疑公亦仙去矣配张氏淑婉备妇道以甲申四月十七日终寿年如其夫及合葬济阳君之容体衣衾皆不腐奄若卧寐见者益异之生男四人长曰广潜徳不仕次曰益濠州公也次危山廵检蕲州路税使多艺有干局次璘蕲州杂造局使寿春税副以通敏称濠州少有俊才文采奕奕动人早以从事辟济南张侯幕防丞相玛尔美平章赵公右丞张公奉防检括前省乙夘至己未凡五岁内外金糓出入之数仍选诸王府属各二人共其事而济南为亲王哈坦分邑王以公应选禄秩视左右司郎中公旣明辨又素练逹于是诸大人属目一切仰之事不劳而办省府旣熟公才用凡事关难剧者必以遗公而名声借甚青冦之据济南天兵讨之平章赵公实董其师公从行一日遣公诣大帅计事猝遇冦围公欲降之不屈以刀砍公首复不屈凡三砍竟不死亦不屈乃执公去防晚冦有追袭之恐公伺衅潜褁伤而还大帅躬加劳问给白金五十两旌其忠且记其名寻为王府郎中歴事三王岁丙子用王府荐授承事郎知济阳县转同知雄州事迁承直郎蕲州路总管府判官进知濠州其治以亷勤公恕去弊因利为主故所至多美政民皆思之濠政之代以年及有菟裘之思遂浩然归乡里而有是举呜呼人皆知积货财广田宅为子孙之计而不知清白笃厚之可以为垂裕之庆而无骄佚坠失之患也人皆知囬邪曲屈徼取富贵为家门之荣而不知公忠亮直之可以为显亲之实而无忧辱颠覆之虞也故余旣述牛氏先徳之懿复着濠州公之出处大畧欲知所谓垂裕之庆与夫显亲之实者果不在于彼而在于此云铭曰长白蝉联绣水所环康庄有原是为牛氏之阡繄牛氏之世莫知其年显允惟祖植本濬源漑方寸之田得同然之天以粒饥药疾之端知见义勇为之贤显考继之遭世迍邅委命为知已用何蹇蹇兮桓桓至若掩暴骨而遗物必归闵凶岁而积粟以捐一矢慰母心于畏途挺身铄逆吻之垂涎天报罔愆鳯骥联翩矫矫濠州逈擢孤骞发轫侯藩曳裾王门应青选于天庭动紫防之星躔实着声驰乃处承宣隐然良吏之迹渤海颍川五马来归皂盖朱轓松楸之华贲于九泉盖播之旣精而获也则然以创继言之是谓两全我作铭诗为牛氏永永之传
　　商氏世徳碑铭
　　余族弟宥介其戚商氏者见余绣江草堂再拜致其兄忠显君之辞曰进戍江左兵校也始以眇焉之躯委置矢石之场出万死一生食息自若重忝国家爵禄皆出望外非由祖先积徳廕佑曷能致此言念丘垅旌纪寂寥报本之义大惧陨阙谨使弟庆以世次行寔献先生辱铭诸石存殁惟幸余感其请且以弟戚之故乃为之铭按商氏之先济南邹平人其后有徙居阳丘之锦川者故今为阳丘人焉世业农以勤俭嗣守髙曽而上失其字讳曽大父三子大父其季也讳清为人疏豁乐施予意恳恳常恐负人而人之负已弗校也春秋六十四以丙辰岁三月十有六日病卒配祖妣王氏以至元三十年九月十六日卒享年九十有四子男二人长即君之父也次曰友女二人长适开氏次苏氏父讳显和夙成有父风而毅敏尚气识者谓有起家之望旣冠二岁而卒乡里惜之实庚子岁十一月十有一日也配母吴氏二子长曰进忠显君也次曰庆叔父天资信厚持家有法事亲孝视其兄之子如己子严而爱配母王氏子男二人曰璿曰瑄女二人长适马氏次赵氏忠显君自其幼时嶷嶷如成人年十七名兵间时济南孟公统本道兵见其魁杰喜之俾长五十人立麾下及从沂郯统军逹春城正阳复入善射之选至元十一年天兵南渡江从攻常州先登寻略地福州贼阻髙王砦破之第功咸获优赏十五年以行省檄署百夫长领汴兵从戍台州俄改戍漳州至衢贼有金姓者拥众围衢衢帅以请君先以所部击贼于小南门始接战手殪数十人贼自觧去君以贼未逞旦且复来乃潜识贼出入所经要害白帅设伏待之明日贼果至城中兵拒战贼却遇伏君呼跃奋击与内兵应贼遂大溃寻追降其众用是以谋勇闻是后破福建贼黄华于古田刬张治囝于湖头翦詹福三于尤溪皆以致死力取竒效为诸将之最省府上其功朝廷嘉之元贞二年二月奉勑百夫长授忠显校尉给之铜印绯服防廪以本兵戍松江君天性孝友质直而亷凡居家仕宦未始有毫发私独以武事自憙尤精枪法人罕及者盖商氏之门君以节槩勇敢立声名于外其叔父曁其诸弟以慈和敬让厚基本于内由其大父至于诸孙凡五世上下数百指门风雍肃无有异食私蓄阅墙反目之隙故乡人言孝义而能显荣祖宗者必曰商氏焉易称积善之家必有余庆以今观商氏之庆讵可量也哉君四娶子男三人女三人始娶王氏卒有子二人曰让曰信早卒女一人适吴氏再娶翟氏有子一人曰説女二人一适开氏一幼又王氏李氏男孙一女孙二弟庆娶崔氏又丁氏卒子男三人曰谅曰诚曰谘女二人长适李氏次幼皆崔出也女孙一人从弟璿娶孙氏二子曰询曰譓瑄娶苏氏子男一人曰诩女一人铭曰
　　惟古得氏氏有商统疏派衍远莫详阳丘之商蕴世芳敦朴不漓孝义彰根本旣固枝叶昌忠显乃是白眉良早年寘身卒与行一苇要济浮海航鈆惟一割己自戕金至百链始益刚出入澜涛践榛荒鲸鲵尽戮蛟蛇藏荐书上列声洋洋酬功以爵制有常甲胄一朝化簪裳坐觉桑梓生辉光祖考慰兮乐且康锦川平衍绣水长商氏之庆未可量伐石刻名先美扬朂哉后人毋或忘
　　姚氏昭先碑铭
　　姚氏始为济南齐河人其上世属金季兵乱失其谱系考讳成避地阳丘之南罗因而家焉成资厚重而志意宏濶以胆气自任喜击刺骑射勇力絶人济南张侯部将马公雄杰人也时有妹未嫁欲得壮士配一旦得公喜甚遂妻之且荐之张侯从侯征河南以骁勇闻俄以病免归因慨然念曰吾祖宗惟力农敦朴勤俭家以殷厚一经防乱荡灭无几然隂徳之所以垂裕子孙者宜不可泯遂戒其子今忠显君曰汝长矣庶可以试汝遂代吾役吾其教汝兄与汝弟务立基本以无替祖宗之绪于是敦率诸子以孝弟力作为事数岁益富饶而子孙循循有礼让之节中统初青州李璮叛奄据济南民窜避无所得食公自以窖粟五百斛出而赈之頼以全活者甚众时田野萧然无一夫把犁者公独为栅自防潜种粟为他日计防亲王督兵収璮适过其所公从数人舁酒脯迎拜马前曰野人不知忌讳闻王来敢以巵酒献王大喜为下马坐见其所种禾谓公曰向所经未尝见寸苗是安得有此无乃尔所种而惧为吾兵所残乎公叩首谢曰惟王怜之王故为久憇令兵尽度乃去禾以不损冦甫平而熟田仅数十亩而所入粟二百余斛乡隣复业者皆仰食于公如取已物迨春民耕复无种公又分给之乡人徳焉广愽尊重遂为里中长者以某年某月日春秋八十有九终于家五子长曰珍次曰玉早卒曰兴即忠显君曰珪曰信马氏周于妇道先公卒年七十有九初忠显君以未冠之年代其父荷戈行伍间已自奋防不凡始戍下邳大帅一见识其可用輙以自随防宋人入冦帅引兵赴之战于淮安之巴泥荡君呼跃奋击立毙十余人贼众溃走因追杀其主将大防而还帅壮君勇鋭假以弓矢勉之岁己未天兵临鄂渚君以力战获赐白金锦防异等及大军再举从击潭州取江寜战于沙市畧广西皆有殊绩屡获银盂缯帛之赏江南平遂入为禁旅尝遣戍和林益兰以劳授敦武校尉亲军百夫长寻赐银符加授忠显校尉仍洊赐金帛楮币之数甚渥君沉毅寡言自信无委曲意平居断断如常人至临阵对敌跃马顾盼勇若神人凡重危必死之地众所惮者君常请行以故多竒功及受职益恪谨自励士卒咸畏慕焉今年春以告省冡奠扫之际然流涕曰吾以一卒出万死一生叨蒙恩遇分符佩印得备宿卫之末为荣甚矣是皆祖先荫佑所致念所以揄扬前美者非文诸石莫可遂恳其乡丈都君持善状再拜乞铭于余义不得辞乃摭其实而论次之呜呼古人谓仁者必有后今以姚氏观之信矣盖农为生人之本而其为道专固勤动非有巧射幸得窳薄之矧能辍已利众拯其阽危斯诚仁者矣故姚君经百战之险无一挠之失卒能致身显逹忠孝并着为祖先光荣夫岂偶然哉铭曰
　　姚氏之先起于齐河乱离是遭爰徙南罗世业以农自食其力辍已济众徳惟纯一天有显道曰与善人与善者何在忠显君赳赳忠显勇以为孝挺身百战有进无挠羽林森严貔虎所环骈驱角立君超其间赐予旣多恩命凡再奋激厥中矢死罔爱佩符来南松梓有辉言念先徳然沾衣琢石勒铭匪侈匪报以念其嗣人惟永是效至元二十九年十月日
　　贾驯昭先碑铭
　　积善埀统以裕后立身行道以显亲古今所重人之所同欲也虽然善不欲有心为有心则偷偷则薄后不可裕矣名不欲以幸得幸则辟辟则辱亲不可显矣故无心之善裕后之本也自得之名显亲之实也世亦有无心之善自得之名乎吾于贾氏见之矣贾氏世为济南邹平人祖讳福以敦俭自尚二子长讳珎次讳友尚书君父也为人渊淳慎静不知秤量贸易不知饮酒不知入官府见乡邻闘者輙闭户避里寡妇孙老矣以白金一罂见托而他适逾十年归未有请遽付其所托罂封识宛然妇见之惊泣再拜曰此非敢望也愿分其半为谢勉而去之竟弗受尝遇醉人遗丝纯道上去无同见者独追及与之又尝以生组若干絇送染人旣染染人以归他日视之则絇多以十数亟持徃还其人愕然悟曰此某氏组也偶不知误忘矣防子吾惟偿之耳呜呼为善而若此夫岂有心哉裕后之本也至元辛巳六月十日念其子驯久以非辜系诏狱不觧感焉一夕卒年六十四配王氏勤俭静顺克完妇道癸巳三月二十日年七十卒二子曰驯字致道尚书君也曰骐字显道监滨州税孝友有为四女长适王氏次李氏次叚氏次王氏皆济南盛族尚书君始由提刑吏陞察院转户部歴台省掾为户曹主事进中书检校官剖繁折剧能状表表以是擢右司都事声望益着迁兵部员外郎时附京诸驿烦狼藉君为一一设法使得轻重均壹诸驿便之而君以岁秩当更驿夫数百户遮宰相号曰若贾员外去兵部吾属困苦死矣防成宗猎城南宰相以君见即日进授郎中官奉直大夫旌其能也逾年改工部加奉政大夫君益精敏自励毅然以一部失得为已任不以次列介意凡百工五材之用审曲面势之宜多寡之殊乆速之程皆心规目度靡不曲当吏无所措同僚仰成而已故太保右丞相深器重之京师始未有孔子庙至是诏有司建立并置国学丞相独以委君君曰嘻此政化之本敢不敬成入理曹务出营庙事旦夕勤劬无风雨寒暑自其规模位置以及圬墁斵削皆躬为指授已而搆缔宏丽庙学俱兴首善之观朝野瞻耸莫不咨嗟羡赞咸谓贾君为有功于斯文矣以朝请大夫进授侍郎圣天子嗣位拜工部尚书加少中大夫初至元间巨奸专政窃生杀柄胁制外内视台宪善良如仇敌山东提刑副使李唐卿正人也巨奸奏请省台杂治欲置李与数十人者于死君时为小吏以连证逮系者视其风防一与所诬合而君独以实对困辱百至不易奸臣使防以利诱以官不易胁以死亦不易系凡三岁执如前李竟以得免大狱以觧时论翕然以古人期君矣迄今事业方赫赫日新本基之植实此焉始呜呼有名而若君夫岂幸得哉显亲之实也君今曁其弟骐来再拜请曰驯等不佞徒頼先徳庥荫过荷国恩罔极之报悼恨无所兹欲刻一石为松楸光华惟得吾子铭可以卒志余雅知君者乃为备言之欲知裕后显亲之不可苟得也铭曰
　　九渊之流源乎滥觞百围之木萌于毫芒其蓄者深其发也长贾氏之善世蕴弗彰积久弥着乃合天常孰纲孰维隂极而阳猗欤工部实膺余庆巨浸稽天一苇所杭大本既立旁礴翺翔跻贵紫防协吉黄裳臣子之职曷不孔扬绎绎孝思先德不忘刻辞贞珉有永其光
　　河南谷氏昭先碑铭
　　武宗继统之四年考制旌贤颁锡封爵今般阳路总管谷君果之祖赠中顺大夫上骑都尉追封长安郡伯祖妣追封长安郡太君父赠少中大夫轻车都尉追封长安郡侯母封长安郡太夫人君来言曰果以踈缪之质遭逢圣时叨沐荣幸恩隆二代念非先徳所庇其曷能此得先生之辞文诸石以彰不朽敢再拜以请按谷氏世为汴之钧州宻县人髙祖而上谱逸不可详尝有官县令者祖郡伯府君实其支系讳秀未冠值金季乱徙平阳河南平乃归资刚果英迈不覊而善于治产以是富饶雄一邑乃更折节乐赈施以礼义自居里中右之有谷半川之号属有事襄樊兵檄驿使络绎骈接所过艰于供亿大府知其才选署驿官以干逹称晚节治家教子益严以法一日以赀产析诸子命之曰汝辈长矣其各立而家所以然者庶他日免防墙之忿而全其同体之爱也毋惰窳易吾言春秋七十又四以至元三十一年甲午六月二十有五日终于正寝先配司氏太君也寿六十二前卒越三日合祔于邑东南移山隂之原先茔兆次再配李氏三子长曰徳即郡侯曰青曰钦皆司出一女李出适王氏郡侯府君为人温让侃侃有古君子之风世之囊槖钩距机穽巧利无关于心至大已酉九月四日年七十二卒配吕氏太夫人也淑婉恭慎本诸天性其事舅姑接夫子洽宗戚一与礼合内外无间言康寿享禄飬宜己一子为总尹君字明之识远器宏风裁峻整幼頴悟异常祖郡伯喜之曰是儿必兴吾宗始入小学礼制节文目击心防旣长贯通羣籍学博而智益明志存济物屈于施用喟曰古人以良医比良相吾其为医乎乃悉取方书读之凡医之技术皆精故其已疾若神名驰京师大徳初近臣以医荐入侍成宗大见知遇详勤忠恪行在无舍旦夕赐金钱珍贝玉帯第宅以及衣服鞍马岁月相踵累官朝列大夫同签太医院事至大改元授朝散大夫广平路总管下车以亷正惠和悉民利病噢咻戢遏得寛猛之宜又以儒学祀大成风化之源医学祀三皇死生所系其崇饰奨励尤所致力也民歌咏之满加中议大夫迁般阳其治如广平而声益大妻张氏安千户之女封长安郡夫人二子曰麟驹早卒次幼二女长适崔氏次在室夫善积则后必裕名立则亲必显天理之常人事之难者也谷氏上世虽不槪见以郡伯郡侯观之其堂构播获之懿继述远矣故总尹君之生旣学未施遽跻贵近出膺重寄再殿大邦前美殊荣焜辉金石郡伯兴宗之言为有见矣天理人事之合如此乎吾知其门阀之盛方隆而未己也铭曰
　　书载降祥易述余庆天道厥显镜镜者何谷氏可徴郡伯攸系邑宰是承善富不有好礼乐施才与用违训子见志雍雍郡侯所履日新以天合天猗此吉人灵淑挺生起家之子懐寳不售医以相拟鲲化鹏抟一昔九重有莘割烹亦惟其逢侯藩西东声烈益大荣及祖祢忠孝斯在松楸郁然穹碑屹然流泽腾芳以永斯年

　　中庵集卷十七
　　钦定四库全书
　　中庵集卷十八　　　　元　刘敏中　撰
　　碑五
　　勅赐保定郭氏先茔碑铭
　　圣天子抚文明至隆之治旌德显能康锡封爵集贤大学士郭贯光恩三代赐碑其茔诏臣某撰文臣刘赓书臣贯就篆额臣谨按国子助教于钦事状郭氏世为保定清苑人髙祖而上谱逸莫详曾大父讳翼有气尚义以力穑为钜族赠通奉大夫司农少卿防军追封赵郡公金季天兵南下在所震裂冦盗横溃公宻为窟室庇亲党间出以金帛易食竟遇害配王氏追封赵郡夫人大父讳实累赠集贤学士资善大夫上防军追封赵郡公为人刚介尝堕兵难逃归依蔡国武康公于满城从徙保定官至管人匠总管以卒戊辰七月十二日葬于清苑小激里之北原祔樊氏梁氏并追封赵郡夫人二子父其长也讳希防次希奕质直不仕一女适少府监局使刘振父字仲伟累赠翰林学士承防荣禄大夫柱国追封赵国公夙頴悟嶷嶷不凡受学于静直处士郝先生之门经史百家靡不洞贯与处士子国信使赠大司徒昭文馆大学士潞国文忠公陵川先生伯常诸友軰结文会日相从讲习以为乐视俗尘邈如也中统初元陵川贵力荐之除大都行用库使寻以病归至元十三年丙子复起为淮东清河军储仓使改杭州平凖行用库提领庚辰二月三日以疾终于杭春秋五十有八贯迎丧归是嵗六月吉日葬于先茔兆次公生十有六年而孤輙能以起家自任养母尽孝遇弟尽爱尝营楼居或谓君有弟楼可二楹异日易分也公谢曰兄弟天伦兄有即弟有也弟有亦然奚谓分苟如子言已则私矣天伦可容私乎或者惭焉爱其子贯教之学购书择师恒若不及训之曰士之生世当为有用之儒无读无益之书当使人求已无已求人其所以期焉者逺矣至其洽宾友赴急难乐施予殆嗜欲然保直四逹之冲人物所集属河南平衣冠北渡多寓焉公无不欵曲延接或资以仆马若监察御史岳防舜咨状元王鹗百一遗山先生元好问裕之诸名公尤其宻者也故陵川为作楼记有曰许与结纳皆天下豪右魏青崖为其子作字説有曰仲伟尚气好贤交防半天下盖实録云中统前青冦璮驰书币招陵川陵川谋于公公曰世所重名与利耳若利先生学术道德倾一世奚利为若名名在朝廷山东奚取也陵川遂辞之嵗未防璮叛其逺识如此公雅无宦情中年好善弥笃以明德命其斋当赴调而南也则曰吾闻江淮文物缛盛多异人竒书吾将观焉在杭有诗云明年咫尺归期近便买扁舟饱载书后没囊箧枵然所遗惟图书数万卷观此其平生可知已夫人何氏淑懿勤俭妇道母仪中表矜式以元贞元年八月二十五日卒享年七十有二如祔礼葬焉累赠赵国夫人子男二长即贯也次中女二长适刘某次防亡孙男四文鼒文鬲文鬵文甗曾孙男一贯字安道博学能文善篆累官由叅知政事进左丞登集贤阶荣禄大夫上眷益重才猷德范歆仰一时呜呼赵国之所以特立亢宗集贤之所以廸训显亲夫岂偶然邪古有言仁者必有后信矣铭曰
　　天道孔昭庆必善积王政至公显惟在德赵国之世有源有基日峻日崇声至响随是生赵国前美克济髙识迈伦至行厉世希古简俗夐然清风气义畅洽鳯麟朋从教子义方逺大是朂贤良噐异有售匪鬻谋谟庙堂搢绅仪刑玉音曰咨无忝尔所生九原宠封五爵斯冠锡铭示渥幽显并焕人事天理孰曰不然谂尔后之人尚其监旃
　　济南李氏先茔碑铭
　　李氏其先辽海人歴辽金世为宦族谱亡不可详父讳英登金进士第仕为穆昆千户守潍州令肃兵厉盗不敢闯其境官民頼之天兵平汴北徙尚书田侯行转运山东治济南収罗人材得公甚竒之即署公转运经歴官遂占籍为歴城人焉公气量宏迈言动不凡人望而畏之谓其有公辅噐一幕之任办于咄嗟众胥傍观缩手褫气时楮币未行凡贸易皆白金公倾囊槖延宾友相乐无虚日已而始有子年既逾耳顺矣其夫人言公日挥金恣燕乐诚得独不念为防子地乎公喟然曰人生各有分使子贤固当自有不贤虽钜万积祗益祸耳我纵不逮人胡能契契作老饕事痴计种祸子孙耶俄遘疾卒春秋六十有五才与命违时论惜之用子璋贵赠奉政大夫同知安丰路总管事骁骑尉封邹平县子夫人曹氏慈谨恭俭克相厥家后公卒追封邹平县君一子即璋至大二年己酉璋始卜地郡城南郛所居之城隅八里七星山之阳筑茔合祔葬焉璋甫三嵗而孤稍长以问学自立由转运使累授将仕郎新附军万户府知事满除平江路总管府知事调主江都簿入为京官左司同提举迁同知泗州改防州盐仓监支纳进奉训大夫广平铁冶同提举陞知六安州官奉政大夫于是有恩赠之命延祐四年也以中顺大夫同知嘉兴路总管府事致仕妻傅氏封邹平县君三子曰六十八曰六安曰中儿皆襁抱中顺君与余同里闬余知君早以才干胜人故其歴仕所至有惠政有能声有成绩名驰搢绅间余顷欵绣水璋泣涕言以孤弱之迹缪渉宦途至忝国恩荣及考妣三息聨庆见于暮年念非先德庇廕其何能此昊天之报茫乎罔极惟得勒石松楸使前美永闻宠光日新其殆庶防然非先生之辞莫可敢再拜以请余惟人之家世有善不善之殊而殃庆亦防至天理在焉譬诸木其本根固则其支干必茂譬诸水其源泉浚则其流派必逺否则反是李氏上世虽不概见信其善家也观骑尉公可知已骑尉公有大用之才弗展以没详其胡能事痴计种祸子孙之言所蕴可知已而所蕴之发观中顺君可知已呜呼兹非天理欤骑尉公既为贤父中顺君足为贤嗣矣继世以徃所谓枝干之茂流派之逺吾见其愈加而未已也铭曰
　　天道若不可知揆彼人事白黒罔欺李氏之世其始莫悉观骑尉公信惟善积鬰欝骑尉才杰之竒晚节末途局不得施放逺遣懐清白遗后堂构以大鸳鹭是簉五爵显亲洽尔百祥天人不殊理则孔彰伐石勒辞载是徽美绵绵余庆继盛曷已
　　宋氏先茔之记
　　阳丘之南其乡为锦川乡之东南皆山山之下皆良畴林落逺近相属有泉二发于田间相去仅里许清泠弥漫流皆北逝在西曰西平流在东曰东平流在东平流之北涯其墙宇岿然因髙而居者宋氏也宋氏名珍善余族弟宥因来言曰珍之先世以赀雄为漕挽居清先祖父亡其讳金末佩金虎符官万户领漕卒船伍十纲从迁河南兵乱不知所终时先父独与先叔祖留燕会圣朝亲王领兵下叔祖归之王喜赐之银符署千夫长击花防贼于燕之水谷以战死王以银符授先父嗣其职花防平从収青州王分邑在淄以父忠勤有劳绩乃委以分邑之政官于淄尝经济南爱其山川风土有卜居之志既老占籍梁邹居未定而殁后十年珍与先兄友来此乡见其所谓东平流者与其田买而居焉成先志也居之西北百举武得平原为新茔乃举祖考妣之衣冠迁叔祖考先考妣先兄之柩咸以礼葬焉实至元二十八年辛卯十二月二十七日也然未有纪述前美不得耀愿得先生之辞刻诸石庶托不朽乃为论次之而系以铭公讳德福春秋七十四以中统元年庚申十二月十日病卒四娶子男四人女三人始娶耿氏有女一人适李氏再娶李氏有男三人曰友曰谋俱早卒曰珍女二人一适张氏一窦氏陈氏有男一人曰贵珍之仲兄也盖氏无子珍兄友以方直服人至元甲申二月七日卒享年六十有六娶李氏子男二人曰成曰咸女二人男孙三女孙五贵娶马氏子男四人曰茂曰威曰仪曰戡女五人男孙六女孙八珍性坦白喜为善尝给事梁邹以干敏称初筑都城营太庙皆以推择监役有功然不乐仕其买田而居也泉之左有阜隆然而瘠始以为刍牧之所有攻石者过之识其下有石可砥砺春硙厚直将购之宋氏弗许斸而视之果然乃使其子孙自为攻石倍工而薄售其子孙皆能驯其教命勤劬质厚循循焉有孝悌之懿以是家益饶先民有言隂德者必有阳报今观宋氏子孙绳绳而石出为资岂所谓阳报者欤则其祖宗而来隂德之所在可以见矣珍娶李氏子男二人曰斌曰义女四人男孙五女孙二其系派图之石隂云铭曰
　　宋惟显侯始昌于清居室既完仕亦有声徙汴留燕生死世隔各当其忠为节则一逮官于淄聿来锦川是经是营先志靡愆子孙众多石乃发端隂德攸符天报孔敦平流之泉渊渊其源昭先有铭谂尔后昆【案原本下接梁邹黄氏先茔之记八字显系错误今删去】
　　阳丘崔氏先茔之记
　　崔氏本姜姓太公之孙叔乙让国居崔邑因以为氏其上世冀之枣强人当靖康中七世祖以水害徙阳丘遂占籍焉世贾贩致饶名于乡里髙曾祖忘其讳曾祖妣邓氏子五人其第五子祖考也讳泉祖妣王氏子四人父为长讳聚天质博厚有才术在童防遇金季乱生业荡裂无遗既益壮挺然以承家干蛊独任其用本之以信义行之以权宜而终之以勤俭孜孜焉矻矻焉防无济有寒暑晨夜弗懈属江左平徃来贸易湘湖间以是致赀累钜万言富室无居其右家既成矣乃更详谨和裕以谦德自牧凡子钱知而贤者弗劵贫无以偿者折劵不责其饥乏者恤之如不及人知德焉有子五人且老一夕感焉旦以赀产均析而畀之曰无堕而事乃从容杖屦洽亲友耆旧尽东阡西陌之乐春秋八十终配赵氏耿氏五子皆赵出长名成字国遂卒嵗年七十娶李氏二子曰寜字安卿早世曰泰字祥卿【原缺】州务使第三子名荣字夀甫娶张氏施氏三子曰公绰曰公忠曰义第四子名显字通甫娶郄氏唐氏二子曰公溥曰公逹第五子名璋字润甫娶郑氏房氏泥氏三子曰公勉曰公勤曰公歴荣雅与余善来以善状请曰荣等頼祖先余泽无所于报先生辱惠以文载诸石为楸松光华俾前美有闻后人有所循持荣等之愿也为述而铭之余谓人之家世不同若其善则必隆不善则必替未始不同也洪范五福言富不言贵故家之隆莫如富而富之所止必于善焉传称富而无骄未若好礼满而不溢富以长守卫公子荆于其始有曰苟合少有曰苟完富有曰苟美谓之善居室不于物也不胶于富也汉樊重子孙公侯奕世其原出于君子之富以是观之富可以不善有乎崔氏扼于干戈扰攘之际曾不防何而其先人逈防孤起复其隆盛非夫以善继善则岂能至于尔耶呜呼矧其昆季孝友相维克廸先猷户庭华腴角立雄峙其孙息楚楚焉皆以问学克家继踵树立内外赢二千指鬰为大族名门乃复扩报本之诚尽追逺之孝斯又善之善也欤吾见其家庆之来绳绳无已也铭曰
　　崔姓之得实惟姜出支衍分厥系莫述冀以溺迁止于阳丘勤力致饶世德孔优厄丁六叶玉石具燬剥极庆钟起家有子其子维何信笃义专陶朱之能用莫我贤家既隆矣树德逾懋优防以终八十其夀五桂并荣孙息绳绳堂构益崇乃惟善徴伐石勒辞泉壤是贲恪矣后人继善毋替
　　黄氏先茔记
　　黄氏之先世为泰安人髙曾而上谱系不可考祖讳寳以丹青自业娶左氏遇金季兵乱俱失所在考讳定夙頴悟善书而大书尤胜诸为扁署者多从求之后因避兵济南水栅壻邹平胡氏遂迁邹平为贾贩以居且占籍焉凡贸易必损已而益人有遗忘财物者虽逺必追与之饿者乞食必致鲜整賸余不以也慕道教朔望必斋戒修香火瞻礼上下里中以长者称以故闻人善士徃徃造焉至则欣然为餽具尽其所有而后已嵗壬寅二月十五日春秋五十有九以疾终于家公再娶胡氏徐氏胡氏癸卯四月二十七日卒享年四十有八子男二人女二人皆胡氏出也其子长曰安字安卿至元十二年九月二十五日夀四十九病卒安再娶张氏田氏皆卒其仲子曰晏字齐卿晏三娶曰张氏赵氏皆卒曰杜氏其女长适益都毛氏孙男五人女一人牛驴当住宜哥女玉儿安之子也始余弱冠时识其仲子晏倜傥尚气节好读书喜文辞且嫺吏事常为县吏非其好也会东郡有巨盗出没滋乱逺近患之朝廷命大官临境积赏徴捕久不见获晏宻以方畧诱其首恶二人手擒之以献余众以次而败大官以闻朝命嘉之特授山东乐盐司吏目迁磁州都吏目官又三转至济南危山廵检所歴皆有成绩今状其世次行实本末踵门再拜请曰晏无所以肖猥以薄官逺逰而蹭蹬不前独念先垅寂寞大葬弗举人子之职深惧陨缺顷卜兆邹平黄山之南原为新茔奉祖考妣衣冠迁考妣兄嫂之柩以二十八年九月二十有七日咸以礼祔葬矣今诚得吾子文诸石庶防不朽幸垂悯焉且出奠告之文五百余言反复悲怆有足感人者呜呼君诚孝矣哉乃乐为书之而系以铭铭曰
　　不抑不扬不弛不张而福善祸滛者亦天道之常新茔孔臧祖考乐康暧暧先德逮兹而彰孝哉何人危山之光吾见其子孙益蕃而门阀益昌辞以表之是为梁邹之黄
　　东臯郑氏新茔之记
　　东臯邑小而民阜其俗以好义谨礼节相尚徃徃多懿族名门其来久矣有郑氏汝文者介其乡秀王思哲见余绣江之野言曰先兄汝霖宦京师既归然流涕谓兄汝德等曰父母尚藁殡未祔盍亟图之于是卜其所购东臯郭西少南里许聂氏原辟茔域请命礼部逮祔刻石记焉且曰刻文当得济南刘君辞欲就绪而先兄奄逝今汝德等敬卜先考妣之殡暨先兄之丧以今年十一月十七日襄事于新茔而礲石已具先生辱铭之非惟二亲之幸而先兄之志可以慰九泉矣敢再拜以请按郑氏先世南阳鸣臯人自周厉王少子友封于郑始以国氏春秋末子孙散处陈宋之间而居鸣臯者不知其防昭穆矣祖源娶改氏卒葬鸣臯父和防失怙恃遇金季乱播于永壬辰河南初下独以一身冐百险转徙而北己而有东臯之寓因赘马氏遂占籍为东臯人焉和自未冠跅弛尚气既渉艰危乃更折节谨详异平时与人接意廓然恳欵明白人无不喜爱加敬性尤慧敏好问学于国语甚习由是志益以逹家益以饶旦夕以孝悌忠信勤俭教诸子无倦知所本矣尝遇大暑皆疫穷檐为尤乃特设氷暨粥逺近竞趣之逮秋始辍頼以全活者甚众其周急乐施类如此年七十有九以疾终实至元二十八年辛卯二月十八日也配马氏静淑黾勉克勤内治大德改元丁酉八月十有三日卒年七十四子男六人长即汝霖蚤成有父风始为拱卫吏后以军籍从军江南有功用帅府荐署扬州行中书省断事官知事满除将仕佐郎提领真州平凖库既至同僚隂移易囊橐为奸知不可止乃约割数分掌未防为奸者败皆逮系独汝霖无毫髪累以选进将仕郎泉府富藏库使秩京七品所掌尽内币出入澣澜有不谨易于获罪汝霖独耿耿洗手就职时近臣领泉府知其能给传理逋负浙间得楮币十万缗以归公私莹然无一钱入身近臣喜出其廐马好鞍畀之曰以是劳汝府中荣之防受代语人曰吾自结髪私念终必踔厉成功名效当世然命止此耳闻古人有四十挂冠者况年迫七十吾可以止矣遂归西有先垅之议竟弗遂而殁至大元年后十一月十一日也年六十五配夫人张氏山东宣慰副使讳纲之女三男孙儿蚤卒六十胖儿皆防二女次汝详娶李氏皆先卒至是葬焉一子防二女次汝德汝文汝信汝恭并以才行克家称于乡党女二人皆适张氏孙男女三十人余观郑氏伯仲承完美之业无改前训聿致殷盛而能内外整饬动与礼合以始终言之可谓父父子子兄兄弟弟者矣铭曰
　　抑也必扬弛也必张圯彼南阳东臯以昌作之述之既构既堂子孙蛰蛰宜尔百祥卜兆允臧树此刻章曰惟郑氏之阡俾永不忘
　　东臯田氏新茔记
　　东臯田淑子仪谒余绣水再拜言曰淑上世本冀之枣强人后迁济南居邹平之齐东乡遂占籍邹平自始迁至曾祖考凡六世丘垅在焉皇庆二年癸丑淑卜地齐东邑郛西南仅一里别为茔兆以是冬十二月五日举祖考妣之殡暨考妣之丧葬于新茔念不有旌纪其何以示逺先生傥见悯惠以文惟幸为述而铭之按王思哲所録事状田氏春秋齐田敬仲之裔更金宋乱谱亡自曾祖考而上行实莫究祖考失其讳性真淳以力穑自业喜读老荘昆弟三人公为季兄殁诸侄求异产凡田庐皆聼其所欲得独取其下者宗党贤之夀年六十三终至元乙酉五月七日也祖妣王氏大德壬寅十月五日卒年八十又一子二人长讳义字清甫淑之父也次讳信字诚甫信配某氏一子曰溶义资雅重夙有成人风东臯崔守玉以其女赘焉俄守玉卒其子元生甫晬义力为拥卫以家事任于己出入营理虽渉险艰冐寒暑弗懈不数嵗崔氏益饶元及冠悉以赀产付之归与弟信相友睦奉其亲孝行弥着已而家道大盛雄一邑益以慈恕恭逊自持而不一易其度是年十一月二日年五十九以疾终于家妣崔氏备诸妇道多内助前三年卒实至大庚戌八月十三日也夀四十九二子长即淑子仪其字也次曰津字子方尝读汉史载樊重由善农稼赀至巨万以折契止讼推美乡邑子孙奕世相踵述益显以大其斯为君子之富余徐而思之洪范五福富居其一是知富固人所分有然必处之以德则其福乃厚厚必至于显且大否则反是故余庆余殃之説见诸易繄其理然欤今观田氏之世殆亦重比至若厚诸侄之产济崔氏之孤其淳诚至虑初无外假岂特折契止讼而已乎矧淑与津也克廸世范任其堂构而皆妙龄英爽雅以好义乐施予服人质诸理其至显且大盖无疑铭曰
　　有分靡齐天命则然君子攸处以天合天繄田氏之世完美以厚其作其述德焉是懋如泉斯逹惟川之洪如木斯荣惟栋之隆新阡爰辟树此铭刻先美孔昭孝思罔极







　　中庵集卷十八
　　钦定四库全书
　　中庵集卷十九　　　　　元　刘敏中　撰杂著
　　刘彦辉字说
　　东臯刘氏之子介邑儒生智甫见余绣水其容斤斤焉其辞气侃侃焉问学曰读书矣问年曰既冠矣已乃进而言曰小子未名且未字愿公终教之敢再拜以请余异其秀俊而必其有立也名之以徳懋字之以彦辉懋勉也谓勉于徳则可以有辉也从而告之曰子知辉乎珪璧以雕琢之工而瑞轩冕玉之辉也鉴鐩以链冶之精而射日月金之辉也士君子以学行之修而昭事业人之辉也辉其苟然乎于传有之曰宗族称孝焉乡党称弟焉非辉欤又曰一国之善士斯友一国之善士天下之善士斯友天下之善士非辉欤又曰立身行道扬名于后世以显父母非辉欤其徳大者其辉逺其徳小者其辉近君子耻近而期逺谨小而务大呜呼惟惧不能为链冶之金雕琢之玉也诚能之辉其隐乎勉之哉延祐二年重阳前三日中庵野叟书
　　荅寓斋问
　　寓斋主人问万于中庵子中庵曰莫非寓也然惟君子可以言寓而众人不知焉今吾子止一室琴瑟居左图书在右古昔器物杂然前陈于以思古人考古道牖户之外无闗于心吾子之寓也吾子亦尝端居宻坐周覧而泛观乎天寓于运地寓于处其道以发生寓诸春以长养寓诸夏以揫敛闭藏寓诸秋冬日月之明寓诸昼夜风霆雨露霜雪隂阳晦明之气寓诸变化惟物亦然山寓乎止水寓乎下草木寓于植羽鳞之属寓诸飞潜人之道五帝寓诸无为三王寓诸仁臯防稷契伊傅周召寓诸得志兼善孔孟之道不行寓诸言为万世法顔氏子寓诸箪瓢夷齐寓诸蕨薇其下阮借陶潜刘伯伦之徒寓诸酒孙公和寓诸佯狂李白杜甫寓诸歌诗而皆终身焉故曰莫非寓也吾子徐而思之是其所寓与吾之所寓者为皆同乎不同乎不同而同乎其亦曰不同而同耳方其寓也偶然耶强为之耶不得不然而然耶其亦曰不得不然而然耳知其不得不然而然则其不同而同也审矣知其同也则特立两间洞视千古而旁睨四海无羡无怵无怍无愧无余无不足而吾子之乐有不可胜言者矣亦何止一室之内而已彼众人者方伥伥焉眊眊焉颠酗于失得利害之涂求其心而不得庸暇知吾子之所为乎故曰惟君子可以言寓主人欣然曰大哉寓也微夫子言不闻请书之遂书以为答寓斋问主人姓张氏燕人讳纲文季其字云
　　真止生士良传
　　敏中读书困于暑虐因以已意取退笔管施竹其上以为扇用纸幎之既而取凉果胜他扇且又简古轻便于闲中有甚宜者故戯为之传实至元六年己巳嵗也
　　观虚子逰于黉山之下文水之阳见管城子卧于涂中蓬髪垢体变易形迹若耻于放弃者却顾有此君其形支离然倚户而立楮先生在侧单独虚薄无有处所乗风泠然如将仙举者观虚子环而相之聚而戯之曰吾观子三人见弃于世离羣而索处者困亦乆矣今吾欲防化子等相附为一而为器使可乎三子忻然曰谨惟命于是使管城子去髪耸肩下立以主把握运动以此君鞠躬于上两臂轮曲相接下丽其足以属于管城子之肩若将为礼有所招徕者楮先生自后横以身掩蔽之为之承当容纳以成就其事三子既为防化相附为一则轻圆健上下互用而天然一人莫知其为向之三者也观虚子孰视而笑曰是足为吾躯处矣因携之以行俯仰动静惟观虚子是聴微为指使则折腰再揖而清风凛然逼人世之飞蚊苍蝇扰扰之徒皆潜而避去莫敢相近观虚子大喜谓之曰尔可谓天下之最良者矣又以其相合而成也得止之义焉因号为真止生而名曰士良云士良惟恶寒且不喜见雨非是则观虚子出必从以往士大夫之热于中者见輙爱玩之惟贵家富儿弗顾也其后与东人齐纨西人白羽卿相遇二人素以纨绮自尚见士良竒古不常而贱辱之士良耻告观虚子曰我以三人胥变而为他所不辞者亦庶几因子以畅吾之风也今乃见辱于纨绮白靣小儿心甚悔焉愿各陈其所懐去真止士良之目而复其初观虚子许诺危坐而聴之管城子曰我之上世实为中书君厥功茂矣吾自毛髪时日记万文其才锋甚利窃尝自谓凡今朝廷纪纲法度之典军国号令符檄之言史氏纪録之策兵赋出入之籍其所摹画者吾皆能为之惟其失勲伐故落泥涂中子不能洗濯以援我反易我于动摇之问而致我于非用之辱吾窃怨子矣此君曰吾禀性刚直不变寒暑虽足根在地而气常凌云然毎虚心待人人弗感其自有所存者期于风霜嵗寒摇落之后以致吾节耳今而零丁离析亦可叹矣吾子顾无有平安曩昔之问乃更曲为矫揉唯吾子小器是利甚非所以待君子之道也楮先生曰吾性喜方而尚白自防下帘受书至于成章其行已未尝有亏缺防染之失天下之载言纪事以播扬四方而传言后世者莫我若也世不我用为儿辈所薄故翻覆无宁居偶遇子召故含糊而从子岂吾本心哉观虚子闻之仰而笑俯而叹扣管城子而言曰三子之所陈是矣虽然未闻道也子不见夫大块之播物乎动者植者走者飞者小者大者愚者智者一受其成形而莫或易人见其若是也谓之固尔然而植者或徙之以行动者有不能以寸进飞者或失羽而走者忽假物以髙飞小者化而或大大者削而忽微愚者反有所成而智者或无为以终身是孰使之然哉亦其混沦于一气之中忽变忽化自消自息而有以适然者矣夫松生于千仞之阿息之百年其大十围人知其栋梁矣有为巨室者使梓人求大木梓人操斧斤以入山林则大木莫得有樗焉立于涂而其大适中梓人伐而取之山藻而文之归以为巨室人莫知其樗也而松竟以逺见遗若然者果可以必其有用无用乎故凡求之而不获为之而不成与不求而获不为而成者皆时适然耳今以三子之才观之则夫世之所谓髙爵厚禄者宜取之乆矣然其遇我于文水之阳也则流离覉孤孑孑中途顔色可怜而人无与为谋当是时也其亦已矣又岂知遇我之防化为一而且有真止之号与士良之名耶故三子之生而有才才而不用与今之遇我者皆时适然也又谁咎如悔其变已而为他则古人有为之者盖范蠡为鸱夷樗里子为囊傅说为舟楫为麯蘖为盐梅而南郭子綦至于为死灰槁木盖委化而居乗变而行偶所以寓留者君子不恤也况今汤火炎酷之时众人熬熬散处逃避子等方聚而为一飘飘然发豪爽于襟袖之间使夫汗顔而发赤者仰慕其清风斯亦足矣若夫见辱于纨绮小儿则亦寒士之常无足怪者适以见彼无良而我良矣何为媿耻愤怨而自悔耶三子于是瘖不复语退而为真止生如故云賛曰真止生士良之事得之于或人其怪已甚矣然观虚子之言契乎理故传而藏之观虚子姓氏未详亦不知何许人盖其有幻术知道者欤
　　阳丘教谕张君赆行疏
　　学者必有师师有束脩之报行者必以赆赆无百镒之辞在礼则然从古如此张伯山才优命蹇道富身贫牢落儒冠半生萤雪萧条学馆三载虀盐但弟子有进脩之功而邑人获矜式之益今也及而代治任将归探杜甫之嚢一钱何有睠昌黎之室五鬼仍随办将数口饥寒往抗穷途嵗月困斯甚矣此时争得不伤心何以慰之我辈惟须大开手崇儒乐施一举两全此而不为所谓无勇
　　明水长春观重修三清殿募縁防
　　物无不则新是名大道义有当为为必勇斯谓仁人居明水乡长春观曰孤云子天逰寥廓既登众妙之门嵗乆荒凉忍视三清之宇誓将完葺须借扶持大凡羙服安居谁匪资于道廕不至倾囷倒廪何惜荅于神休闻必欣从来毋少后谨疏
　　释奠祝文
　　宣圣　惟王徳乾坤道昭日月阐百圣而无爽师万世而有余常祀之尊莫能以尚敬申遗典式荐微诚尚飨
　　顔子　惟公禀上智之资造圣人之域隐居求志知命不忧配食先师有光祀典仰希懿徳祗荐庶羞尚飨孟子　惟公导王化之源救一时之开圣人之道破百世之疑业虽受子思之门功不在大禹之下宜配享礼丕播休风尚飨
　　又释奠祝文
　　宣圣　惟王道犹天之髙不可阶而升也徳犹天之大不可指而名也百世万世斯民頼以生也惟是菲薄所以展其敬而荐其诚也尚飨
　　顔子　惟公终日不言孰知其非愚箪瓢自乐孰知其弗癯惟圣人以为其殆庶哉而孟子谓之道同禹稷此其所以于今而配食也尚飨
　　孟子　惟公杨墨横流之际三纲五常几于息矣公以浩然之气卒辟而反诸正自圣人之道统言之公实为中兴焉宜其配飨也尚飨
　　至元恩泽颂并序
　　传曰惟天惠民惟辟奉天言王者当奉天以爱养其民也又曰宜民宜人受禄于天言为政而宜于民者天必佑之也故圣人有天下必以爱民为先务恻怛畏敬大明厥徳是以民人和于下天瑞应于上而天下治矣然而干溢凶歉之变亦或不免而时有之何哉盖隂阳冥黙之运自有定数虽天亦有所不能已也茍为不然则尧之水汤之旱何从而至乎虽然圣人固知定数之不可违而悯斯民之实受其害更为畏惧形于思虑约已以禳之多方以救之未尝以为当然而坐视也故尧咨访于四岳汤自责以六事而周礼以大荒大札则令邦国移民通财舍禁弛力薄征缓刑是以民不失其所而灾害息天下之治固自若也主上以圣神文武天纵之徳嗣膺丕绪以为凡有此民天实付任在予予其只承天意勿使失性周济厥理故自即位専以徳教为治建官位事惟贤惟良民以不扰为靖赋役简省禁网疏濶民以不蹙而裕是以风俗大和内外无患至于礼乐文物法度典章凡所设施粲然大备数年之间三光顺轨风雨寒燠各以其叙而自古疏絶不臣之域皆凿山驾海执其土物重译而来朝咨嗟舞蹈愿覩上国之风迓太平之光盖周之成康汉之文景唐之贞观开元不足比其隆也自至元六年夏在所雨水滛溢秋大蝗旱冬暖无雪民骚然有冻馁流移之患其七月诏遣使决天下囚降其罪仍命户部视郡县民灾之轻重减其租税十二月复遣使发诸道转运所蓄大赈贫乏至春始毕而雨天下之人同然一辞而交相谓曰我皇以奉天爱民既致太平矣今兹灾异特数之一定者天亦不得已而我皇能已之然则我皇之恩泽所以及我者吾庸知其浅深厚薄哉我生何幸适遘今日莫不感动交喜抃舞欢庆某以草茅鄙人猥占儒籍荷国厚恩报答无所覩此盛事不能黙黙窃述舆情作为至元恩泽颂一首虽不能尽扬洪休勒之金石而其所以歌咏圣时或可取也辞曰
　　惟民之初孰鞠孰育既息而繁蠢尔有欲莫好匪逸莫恶匪危居得则喜在失则悲既无羽毛孰御寒暑谁有爪牙物汝孰取腹尔必谷身尔必裳艰哉尔生罔攸胥匡天生圣人俾之司牧是噢是咻尔欲以足欲初弗获厥惟不宁既获其欲和乐且平赫赫我朝受天景命武威徳柔四方底定皇帝嗣服齐圣广渊大徳大业复命于天天有显道民尔时保皇惟灵承于赫有造我制我度我规我摹周旋万几惟天是符官惟予能爵罔及恶将臣相臣赳赳谔谔曰守曰牧暨羣有司恪恭朝夕莫或敢私惟是百官责同事异其同伊何惟民之为皇有公器曰赏与刑赏疑惟重刑疑惟轻乱蘖奸芽不威而息民心孔洽好生之徳皇咨尔民未厚厥生抑末崇本载薄其征皇咨尔民未寛其力省役休作优而不逼浩浩其泽优优其仁涵之如海煦之如春如天斯覆如地斯载民游于中莫究其大父子熈熈相宁以嬉我生固然其又何知至和薰融应感于上庶政无愆气类交畅礼制乐作国仪是新声教旁通聿来逺人大理云南髙丽交趾珍怪万殊荐我庙祀民于是观皆曰太平谁其致之天子圣明皇曰匪予惟天之相匪予之相尔民是亮孰云此时乃有防灾旱溢螟蝗三时不开民实困乏无有怨色云此有数我又何蹙皇惟哀矜以救以禳星驰鸟飞冠盖相望既决而狱水退于陆逮除而租蝗自窜伏民犹尔难旱犹尔常乃发我帑爰启我仓大惠一出民忘其困膏雨继之万有随振惟时尔民有喜弗胜皷舞笑欢感泣以并民有颂言我饥既病今而饮食甘防斯盛民有颂言我寒莫支今而衣服单复具宜曩之我田燥不可治今则膏濡既耕既莳民生不获皇则佑之天灾民罹皇复救之皇之恩泽浃民骨髓翼戴依归何维其已邦以此固政以此成鲰儒作歌为民颂声
　　制心箴
　　天有元气万物以生人之有心庶事以成是心之灵则天之经持之不回一利于贞强而不息是戒是惩廼致其一湛然而明施于五常五常以统彼众务众务以亨烛照臧否曰浊曰清始兹以终立身扬名茍堕于正遂汨其性天理既失百欲纷竞乗衅而入莫之能胜罔然如蒙厥视聴何仁何义弃贤与圣惟利是图则害其命缅惟三才攸宁不病于惟君子克念克敬
　　章甫冠铭【并序】
　　盖尝观哀公问孔子儒服之说輙废卷而叹曰甚哉礼服之不可忽而徳业之不可不充也古者圣人制礼而寓诸器器所以藏礼也车服冠冕是已故器以明礼礼以象徳徳以守器有是徳也然后有是器也有是器也则必有是徳也是故君子无其徳不敢服其器服其器必思充其徳使徳与器交相养而不相悖则礼明而道尊然后可以立于世而免于咎矣哀公之问儒服也盖孔子服章甫焉曰夫子之服其儒服欤殆戯之也孔子对之曰丘少居鲁衣逄掖之衣长居宋冠章甫之冠丘闻之也君子之学也博其服也乡丘不知儒服乃特以儒行告焉按章甫冠文儒之服也公西赤曰宗庙之事如防同端章甫愿为小相焉言欲冠章甫以相其宗庙防同之礼也郊特牲云委貎周道也章甫殷道也毋追夏后氏之道也而东汉志亦有委貎冠具文曰所谓夏之毋追殷之章甫也行大射于辟雍公卿大夫行礼者冠之则知章甫之用与委貎同也夫賛宗庙之事相防同之仪与行辟雍大射之礼非儒者之事乎故章甫得为文儒之服也而孔子之对云尔者当是之时大道溃裂圣人制礼之意不可复明而世之小人皆争窃君子之器而服之矣以下埒上以愚加贤以侈相尚以贵相髙颠倒混乱恬不知怪然其辱及于身而殃及于家者盖踵相接也于是不称其服之讥见于诗而车泽人瘁之戒着于传礼亡徳散至此而极矣虽有徳称其服而服当其礼者孰能知之哉此孔子所以见戏于哀公也孔子之意以为问儒服而必以儒服对之则吾儒之道彼终莫能知也其心必且曰儒者之道如是乎则其辱又将不止于戱而已矣故慷慨激厉丁宁反复告以儒者之行耸动其心俾其悔悟知敬以明吾儒之道不徒在于服也故哀公闻之言加信行加义没世不敢以儒为戏呜呼以孔子而服儒者之服犹不免于不知者之戏然其圣徳在躬辞色之际有足以御之矣后世为儒服者徳固不足于圣人而其不知而戏者复或甚于哀公然则所以御之之道宜如何哉于是作章甫冠铭以谂吾同志庶几知礼服之不可忽而徳业之不可不充也铭曰
　　惟是章甫肇于殷兮名以义形章其身兮有光峩峩众所观兮世人不知或贾讪兮在我而服居然安兮厥徳弗充吾末如其冠兮
　　寓斋铭【并序】
　　人之好有甚异者察其意之所在而好可知矣陶潜爱琴不施徽弦曰但识琴中趣何劳弦上声潜之意在乎识趣不在乎琴而寓之琴也支道林喜畜名马人问其故曰吾自爱其神俊道林之意在乎神俊不在乎马而寓之马也燕人张文季有髙识晦迹自娯而惟古器古物是好真收伪黜日得日竒客至观焉指示之曰此为夏为商为周此作于某代某嵗某氏则其喜跃然如生其时覩其人亲炙其风烈而忘其千载之下也嘻文季之意在乎古矣器物云乎哉则亦陶之琴道林之马耳秋涧翁以寓命其斋宜矣文季徴余言喜为之铭铭曰
　　百年之寓形之役兮千古之寓心之适兮谁能以千古之适而忘其百年之役者吾与之匹兮
　　退思亭铭为恩师作
　　惟圣于道不思而得吾侪何人弗虑胡获我亭以居将安我身此身甚微三才是均鞅与物处倐焉万变酬酢应对讵能皆善善或弗充身何安为我休我亭静言以思向也所言若谋若事为得为失其非其是是邪得耶当复勉之失耶非耶必遽改之勉之所至滔滔莫御改之所发挺挺斯举善日以富身日以优以富以优职思之由行身有机思焉是系能则为福否则为戾出而公家入而里闾拳拳尔思其曷忽诸
　　竹糊扇铭二首
　　抱节而鞠躬括外而虚中以质素为之弥缝噫当矫揉而不失其正此所以及我者凛然惟君子之风
　　含糊匪子愿屈曲随所遭请君挹清风乃始知其髙
　　纸扇铭
　　曲其握兮木之天圆其制兮竹之坚洁其面兮纸之莹言其用兮物之贤得其天者吾知其不迁守其坚者亦能于自全终乎莹者无由而可汚噫此其所以有清风之邈然也耶
　　樗亭铭【原注为回纥人作】
　　木材则伐而不才者全人贤而用而不贤者捐彼木无知材与非材者斯可与樗亭而同归
　　孝子赞
　　元贞丙申冬之季月济南经歴郭君泽民为余言此郡有唐宰相郭令公之后曰惟賔字敬辅者性笃孝其为志由身以外凡有为二亲益者将无不为无不至也初其母疾百疗无所效惟賔宻割肌和饵食之母食之良愈后数歳母疾复作剧甚医视之皆拱揖而退于时惟賔知割肌已疾非典教所与乃独斋戒泣涕致祷天地鬼神俄复获勿药之喜由是约以嵗之终始起十二月一日尽于正月之晦夜于庭中洁衣冠炷香仰天再拜以二亲康宁夀考为祷嵗以为常如是者余三十年而二亲皆年逾八袠神明不少衰盖孝感之验如此然其家素贫惟賔又能黾勉经理使无匮乏凡甘防之奉承事之节必皆适二亲嗜好爱恶无不如意至元甲午有司以诏格状其行于朝已而命下复其役旌其门闾逺近翕然慕而化之明年其父卒盖八十又六矣惟賔痛絶哀毁几至灭性以母故不得居墓侧旦往哭诸墓返而慰其母羸疾不恤也于是惟賔之孝益着以闻顾所示后者非言莫可吾子能无意乎乃为賛云
　　大哉孝乎万化所根地纽天枢括乎人伦盖能不必学而致不待教而驯内不言于其利外不期于有闻乃当然固有之至理均一气之絪緼蚩蚩者氓或亡或存圣人以是因严以教敬因亲以教爱使不至于散朴而醨醇亦何惮夫表异之恳恳牵导之勤勤伟乎惟賔其孝惟纯出入动静燠寒晨昏百为一念而惟吾亲定省清温甘防日新苐致其乐孰知其贫二亲愉愉偕轶八旬忻忻毕应惟孝感神扩兮天恩尔访尔询旌于而门复于而身俾观者为之载跃载忻与夫颍考叔之锡类伊不狭而孔殷岂期天陨恸彻九原返以母慰里闾悲辛伟乎惟賔汝南之裔汾阳之孙遥遥世芬不乏其人咄君诚为孝子矣遗泽余烈之所发后当复有名节凛凛忠义报国之臣乎
　　慵斋赞
　　至元甲申闰月余以事乗传至林棠谒教授朱景文先生因询其士大夫之贤者先生曰此邦之贤者众矣文章某徳行某文而才者某有和君者所居曰慵斋自号曰懒翁是益贤矣余窃疑焉曰由圣人至于众人虽其事业大小之不同而其所有不得不同者盖亦曰勤而已矣今独曰慵岂理也哉是必自弃人也何贤乎翌日先生与诸君偕来指而谓余曰此某也此某也揖与之坐徐叩而观之则仪状嶷嶷然辞气蔚蔚然凛凛乎有不可近者呜呼信乎其皆贤矣其所谓慵斋者盖亦不敢疑已居数日始尽得慵斋之为人乃叹曰是诚贤者欤然则慵而疑之者名也非实也其自诬也贤而称之者实也非名也其自晦也夫不求其实而疑其名可乎哉于是表其实而为之賛曰
　　谓子非慵欤则名之屋庐称其里闾不耕不蚕而匪陶匪渔偃蹇肮脏与世濶踈或扪虱负暄而肤垢满爪或脱巾对客而醉髪不梳防手而处蓬藋塞户而不理展足而卧水火及身而弗趋漠焉而倦鸟归云兀然而槁木朽株盖未尝致一念于衣食之计况富贵与名誉此虽有天下之至懒吾知其子之不如谓子为慵欤则躭诗悦书憎俗好儒外若不足而内实有余乍辩乍讷若智若愚徒见其家人嗃嗃弟子渠渠虽鄙夫与儇子薫其徳而善良者不知其几人莫不致敬爱以交孚故知夫分别义理无遗锱铢作为文章优于楷模若是而子谓慵者吾恐子诬虽然吾亦知子者是不以天下之所利者而以易吾之性不以天下之所患者而以毒吾之躯知珍异难售故宁懐珠于布知薫沐之非荣故宁曵尾于泥涂是将潜声匿耀以自逃夫一世之外而以全其天者乎吁亦贤矣夫
　　防政张公先世行状
　　大徳改元之春今防知政事张公由佥江浙行省入中书既五阅嵗告其邑人刘某曰某以一介之微猥缘遭际荷国厚恩禄宠之来皆出望外缅惟祖先之所以劬躬焘后者无所显明用戚于厥心今将求大人先生文之贞珉为松楸九泉之慰吾子吾乡曲也宜为我状其所以然乎乃取公之所纪暨敏中之所见闻者偹书之立言者可以考焉张氏世为济南章丘人去邑郛东南十里而近长白之麓绣之东壖乔林间错广原如绘其乡曰锦川者乃其居也逺祖讳汝砺有子曰义通而谱逸世次莫详五世祖讳九思性朴实不事纷华用是家道寖隆以今朝普恩官进义校尉髙祖讳安上有孝友之行配乔氏四子铎鉴铉锐铎之子曰瑾鉴铉皆再世弗嗣锐即公之曽祖也为人谦谨操行如前人配孙氏三子长曰侁次曰伸季曰仲季则公之大父也皆尝入粟佐军兴授进义校尉属金末之乱所在恶少羣起为盗以张之饶于财且易其不武也屡剽刼之伯祖侁竟遇害次伯祖伸独以得所依附而免大父盖几不免虎口者数矣至首体无完肤由是避地迁徙无常处国初东州甫平亟挈家还故墟而丘垅宛然乃率诸子力穑为乆逺计张氏之兴实始于此尝指其所伤痕示诸子曰始吾家以谨厚勤俭致饶而且犹召此况不义之积乎财固不必多而谨厚勤俭不可一日辍也汝辈宜志之防子琛从军平河南凡所招来役属之人即送之家大父怜之悉为之区处存抚俾各得其所而后已其俘获男女皆配为良人使自便其治家尚严内外肃然方生理未就绪即置黉舍廪师儒于家逾二十年不废里中子弟亦知相率就学土俗由之一变故质而有为仁而有量皆性之所自出乡人敬焉享年七十有一而殁配乔氏早卒再娶李氏五子长曰琮仲曰玘乔出也次寳次珍次瑞李出也其仲为公之父生长乱离间盖尝婴多难而济屯执贱役以干蛊矧兄亡弟防百责是萃攻苦食淡以循所天其志行之卓异槩可见矣既素履艰辛尤尚节俭独为子收书不厌虽甚贵不计其直至或辍用以酬见其子好学从文士游喜曰吾生不遇时常以不得读书为恨尔今若是吾无恨矣毎炷香书厨前拜曰圣贤在此敢不敬乎其乐善又如此至元乙亥八月四日以疾终于家年六十有六妣齐氏内行纯偹戚踈无间言卒年七十有九实元贞丙申十一月十有二日也三子长曰澄次曰斯和皆不仕季曰斯立叅政公也公之显自行台监察御史歴行省员外郎郎中户部侍郎叅议中书省事户部尚书佥江浙行省事官称望隆遂叅大政而且夙夜祗畏先徳是思得立身扬名之义可谓孝矣初其防也頴悟絶人日记数千言不忘及为山东宪司掾益力学务为无所不窥而气与义集志以学广积于中形于外而人或未知知之或未尽也时我先人隠居济南一日见公与之言惊谓公曰我常往来吾乡覧其山川秀异谓宜有通博俊伟任重之才为盛时大用者生于其间求之盖二十年未见其人以今观子子其是乎愿子勉之闻者皆知敬公矣距今又三十年而竟如其言某独悲先人之不得见也窃尝思之传称积善之家必有余庆夫所谓庆者岂非其有子孙而才且贤欤而才贤之生又非偶然其必待夫山川灵异之气蕴蓄融液而后为之欤山川灵异之气蕴蓄融液而生夫才与贤也又恒必在于积善之家也欤呜呼今以张氏之始终观之尤信谨状














　　中庵集卷十九
　　钦定四库全书
　　中庵集卷二十　　　　　元　刘敏中　撰墓铭
　　赠奉训大夫飞骑尉渤海县男贺公墓道碑铭
　　先皇帝至大三年庚戌封爵制行公以子复贵赠奉训大夫飞骑尉渤海男又六年复来以公善状泣涕言曰先府君之卒以忌弗克葬今敬卜以是年七月二十有七日癸酉举其殡暨先太君之柩合祔于新茔兆次念墓道有铭公诚以乡曲之故见恵惟幸敢再拜以请按公讳延夀姓贺氏济南阳丘人其逺祖家恩州后迁济阳县北十五里立茔其旁髙祖之殁别葬于茔之南十里为新茔自始迁逮公盖九世矣遇金季乱谱亡自髙祖而上字讳无所得五世祖登金进士第一子即髙祖有子五人其长为曾祖讳广三子祖其季也讳寛一子是为父讳成母霍氏子男二女四男公为长次未名娶妻李氏早卒女适李氏杜氏马氏吕氏公为人诚慤敦敏读书通大义而于礼节独谨故孝弟之懿称扵宗党信义之实洽于友朋凡以智数为机术以侈靡相夸诩者公视之蔑如也逮晚嵗其子仕益达犹日谆谆焉以亷勤忠贞戒之如未仕时其务逺大盖如此春秋八十有三以大徳十年丙午十二月九日卒于家配崔氏贤淑惠慈克谐内治夀年七十六先卒实四年庚子四月七日也赠渤海县太君子男三人女四人女长适刘氏次李氏次吴氏次髙氏男长曰祥頴悟好学尤工书补县军鄂啰吏卒年二十有三矣娶冀氏先卒无子次即复字亨甫沉毅有俊才其学以儒吏并济南总府掾歴宣阃秋官宥府至中书左曹除承务郎礼部主事陞奉训大夫京畿都漕运判官时则有渤海恩赠之命满转徽政院都事加奉政大夫先娶侯氏卒再娶刘氏封渤海县君次曰徳髙安县主簿娶张氏男孙四人长曰元泰复之子从仕郎果木市大使娶王氏次库尔乌玛喇图古勒岱之子皆防女孙四人长适王氏元泰母弟次适崔氏次称心次金鞍皆未行科尔同出曽孙男余庆女玧璄元泰子也夫力穑则有秋积善则余庆事之正理之常也穑力矣而秋弗获善积矣而庆弗至事之正理之变也君子不以变而易其正而其所谓常焉者固在也公生当九世而下属多难之余其所以持身接物奉先廸后者勤劬黾勉无适而非其当既其老也年跻上夀及其子之显其没也恩爵五等彰其祖之徳孙息绳绳而门阀益髙理之常不在于此乎呜呼公可谓不易其正矣铭曰
　　贺本姜姓庆父之裔源逺派分显晦罔世伟惟渤海身以善成义着徳扬家用以兴子训克遵鸳鹭是簉荣养衎衎既康而夀恤典之华实贲九泉载铭防石奚千万年
　　东臯王氏新茔碣铭
　　王氏始居河南永州为大姓曽髙而上谱逸无所考祖讳存娶陈氏孟氏子男三人女二人男皆孟出曰玮曰璋曰琼存与陈氏继以疾殁而葬于永嵗壬辰天兵下河南玮兄弟三人奉孟氏逾河而北彷徉济岱之间因止东臯而占籍焉孟氏内外夷险偹诸妇道年五十三卒玮为人倜傥有干局尝为永城吏属河南甫定分兵戍永主帅知玮能权署永城丞行县事既北迁用山东行省命为案牍官领东臯青城税寻筦济南六处税以卒夀五十有一初既居东臯而来集者益众皆患乏地乃与二弟谋买南郭田从之葬逮今凡七十年葬无虑数百丘而地犹有余其为气义槩可见娶丁氏李氏四子长曰国用东臯税使次国才鄂啰百夫长次国寜以纯徳自晦次国安东臯税使女一人适李氏璋尤孝友既遭防乱人剥齧草木以活璋左右奉其母百计未始乏粒食尝他适闻兄玮当从军遽还谒军帅曰我兄懦不堪役请以身代帅竒而许之从征淮西防粮絶士相顾欲亡璋谓众曰今亡亦死矣姑待之乃独仗刃向山中俄俘一人同负米而还众赖以辑帅嘉其能署以帐下之职师还居数歳家益富饶及疾革召其诸子曰凡诸负劵尽焚之僮六人悉纵之言讫而逝不瞑众曰岂以劵乎取而焚之乃瞑年六十有六娶乐氏曹氏李氏四子曰师立师献师真师友女四人适孙氏张氏刘氏髙氏琼善居室以恭俭自处在昆弟无间言性髙洁不屑豪贵其就义乐施予犹饥渇然宗党贤之卒年八十有三先赘刘氏郷先生解元君之子也有女三人适陈氏张氏孙氏再娶郑氏有男一人曰思哲生十有三年而孤今甫冠矣能表表自见好学有文章甞从余逰来以先世状见余京师请曰思哲家世永人祖先之葬扵永者既不可迁矣顷与兄国寜軰协谋共力购地东臯之东南六里广平之原为新茔敬举祖考暨祖妣陈氏之衣冠及自祖妣孟氏伯考妣而下殁扵东臯而未葬者咸以礼迁祔焉实大徳甲辰夏五月九日也然而未有旌纪念无以昭先示后先生辱铭之石王氏存殁惟幸呜呼创始者期可继奉先者思不忘人伦之懿名教之大者也观王氏伯叔虽未大显皆能以才气行义济艰难成声名为可继者矣国宁思哲軰皆朂志立身修葬祭之礼扩追述之孝为不忘者矣是宜铭铭曰永巢既危三雏嗷嗷聨翩北征母氏劬劳载翔载集爰集东臯拮据卒瘏于茅于绹我室既完我廪既膏或埙或箎有美是韬开尔嗣人惟士之髦新阡乃辟慰彼焄蒿琢石刻辞过者所褒庆由善积门阀其髙
　　故东阳陈公墓道铭
　　公讳仲文字辅之姓陈氏其先荥泽人曽大父讳臯宋宰相尧叟六世孙大父讳徳皆以善行重于郷里父讳枢壬辰天兵取汴失所徃公北徙至恩乐其风土遂占籍为恩人焉资博敏有为善于治产数岁家益饶虽巨室无出其右而常欿然不以富自有毎一念及其父辄痛泣不已其事叔考一起居一饮食唯谨曰吾不得事吾父而可以怠吾叔尝言人之有族属犹木之有枝叶也其枝则异其本则同骨肉之爱而忍忘乎凡同宗穷乏无踈宻必周之困甚者馆于家若郷闾若羁旅寒者必燠之衣馁者必饫之食至若引义推财援患难又所乐为者属岁艰民饥发积廪以赈其子钱无以偿皆燬其劵不责士有厄于进取必厚资之頼以成名者甚众家储书万巻辟馆延师儒教诸子学闻子孙有过辄对案不食需其悔惧自谢始假辞色喻以臣子忠孝之义朂其所立孙守谅除佥湖南按察事谒行戒之曰风宪之责在扵别黒白振纪纲正已而正人者也而或私爱憎害公道咎必及身殃必及家如报国何勉之哉里中化之咸知敬畏以为矜式至元戊辰逰京师止春台坊为宁夀堂以居所接皆天下士车骑日夕满门若翰林承防王鹿庵学士李野斋阎静轩诸名公尤其宻者也髙徳令闻一时人翕然倾之逾十年归年八十一以疾终于正寝实二十七年庚寅六月六日也是嵗九月十五日葬于州西髙唐武城徳化郷之原配梁氏前卒至是祔焉梁氏汴之中牟宦族淑婉备妇道秉内政严而有法阖门几二千指无敢违志生子五人履谦制授承务郎景监使好学亷扵官守曰让蚤世曰议从仕郎上都永盈仓监笃于孝悌以亲老归养不复仕曰天祥承务郎夀春府判官喜读书以气节颉颃公卿间名声借甚曰谌累官奉议大夫陜西诸道行御史台监察御史所歴以政绩闻男孙十七人曰守政守信守敬守谅佥宪也今为茶陵知州守忠守礼守荣守智守约守诚守道守恭守理守中由得平尉擢河西陇北道肃政亷访司照磨官守能守善守静女孙八人长适马氏次吴氏次赵氏次韩氏皆盛族余未行曽孙男女三十七人守中阶其友员子嘉来言曩岁先人御史谌将勒石先祖墓道既谒翰林编修陈观状其行实乃曰其文须得济南刘先生辞防按事云南不幸以殁守中痛心疾首无置寝食先生不惜一援笔劳见惠则先祖为不朽而先人之遗恨为可以释矣予尝以朝命至恩时御史君为州判官悉其亷正因与交甚欵故请不可辞铭曰蚩蚩者氓生则罕遂猗欤徳人五福乃备其徳维何孝敬是基所怙不天惨孰此遗叔兮我哀致乐则一我宗孔迩胡忍勿恤教子事君善富若云倾我槖嚢急尔溺焚见馁而食遇寒而衣折劵发廪岁沴以济才杰不伸假其翼飞名胜遝来中情与依英华外焕非玉为寳无愧无怍康乐夀考子孙承承余庆有光载铭丽石百世不忘
　　东臯超然子张君墓道铭
　　延祐二年秋八月十有九日东臯张超然直卿将葬其子仲以君善状属邑士王思哲夏克已来以圹铭请辞曰知先人者莫若公孤仲等敢泣血俟命余既哭叹曰古人有言白头如新倾盖如故道赏音之难也始者直卿与余邂逅于济南气一语合是后于京师扵绣江防益数交益宻逮兹几三十年矣或以其宻也曰是殆有以相资耳呜呼余之心直卿知之直卿之心余知之吾两人之交天知之或者之谓为知乎为不知乎君已矣可以不铭乎呜呼余非斯人之铭而谁铭君讳真直卿其字也姓张氏自号超然子其先宻人逮先考府君徙齐东家焉髙祖考讳善曽祖考讳青皆力穑自晦考讳志端以克嗣先业致饶金季乱能保众攘难乡曲赖之后尝以燕台行省辟为济南濵棣益都东平等路诸色人匠总管一日正衣冠危坐召君戒曰我张氏世以勤俭闻汝毋骄吝隳尔家言已而逝妣王氏兄讳正字正卿早世君为人神宇明伟识度渊旷居常寡言若讷而黒白之辨于中铢髪不遗读书取实用不溺章句尤习司马氏通鉴皆手録成帙辟馆延师儒教诸子学雅嗜鼓琴时独以古意自娱今东臯诵之风形于里闾君实倡之也其居产一以先训从事虽益完美未始有满溢色至其乐施予犹嗜欲然邑中营孔子庙君跃然起敬辍资为多兼喜缮修凡防制皆已出故其居第峻整丽雅而初无夸诩意有楼焉扁曰超然因自号之其趣向可知已及疾诸子以医药进皆却之曰人生修短有命吾之命己矣医奚能为竟卒春秋六十以是嵗九月二十有五日葬于城东二十里伊氏荘之原先茔兆次配王氏李氏子五人皆学问有立长即仲次陞尚服院宣使次俊次倜次俨孙男二皆防女三在室余唯君平生正不茍合义不茍得挺然而特立无吝啬侵凌之悔无佞防污败之辱死生之际弗惧弗惑噫斯亦难能矣古之所谓富而好礼笃于信道其无所愧焉铭曰毅正刚明其得也天乐天不忧其归也全世所羡怵胡不永年跖夀顔夭于谁取焉丽牲有石我铭是镌匪我辞溢惟君之贤
　　儒医卫君墓道铭
　　吾郷章丘有良医焉曰卫君讳琼字唐卿唐卿之父曰真字显道显道之父曰琛琛之父曰安安之父曰大用由大用而上又再世皆以医相承有声梁宋间在宋世尝为翰林医官大用于君为髙祖属宋靖康南迁避地来济南居章丘之延安镇曽祖乐周急金明昌间大疫煮药以济危笃褁饭以哺贫饿赖以生全者甚众祖为人寛厚长者以儒医称父显道资淳雅识虑通明尤防于针刺且兼长诸家不专一能患家有以金银首装至者却而药之着为后法四世皆享年耆耋髙祖妣裴氏曽祖妣李氏祖妣王氏妣髙氏皆附葬延安君孝友尚气义警悟轶伦自未冠医经儒籍徃徃成诵谨交游如故国子助教智纳齐淳安县尹潘君美軰皆一时才杰日与之徃返故其识益明而其学益富也章丘为济南王分邑君之兄瑨仕王邸以医幸至元丙子瑨携君入见王悦之俾侍侧贰其兄医君精壹恭慎药及疾已以是眷遇日隆王之戚属傅相而下尤所加重既久怅然自咎曰我兄弟二人诚荷王徳如母养何兄固不可辞责在我矣遂谢归而母氏明慧严内治先意承防一无或违辟居第理园墅收羣书课诸子讲肄慈爱熈熈然家道益盛俄遘疾卒实大徳癸夘闰五月十有九日越三日殡于新茔之原夀年五十九先配马氏次陈氏皆前卒后配吴氏子五人克柔克敬克直克刚克简克柔克刚前卒余并以儒世其业女二适同郷盛族孙氏翟氏男孙十三女孙四君殁之十有二年克敬持里儒傅澄所为状泣谓余曰今将举先人及二母之殡合附茔域墓道当有铭敢再拜请惟卫氏以医传家逮君及其子盖八世矣君之视疾切脉必详投剂必审不求立防骇俗苐务辅其气俟其自复视不可为虽酬以厚利无妄发也平居接賔亲恳毅防达杯酒拳拳忘倦荐宠下軰开发学者无不殚其诚呜呼异时潘智两君皆余之信友而君于其间尤所致爱也盖尝谓君才气之禀诸天者其所恢展辉赫不止于医而竟不遂惜哉铭曰惟医之能与相并传茍曰活人其理一焉观彼良相功利孔硕簮貂绳防为羡为惜猗君之世世于业医奕叶相承盖惟善基善之孔昭繄后之俟逮兹八传百世可至储休侈美钟美于君君不其显天道奚云源之不遏显不可必朂尔来者视此铭刻
　　厌次郭氏碣铭
　　郭氏之先世为淄川人后徙于棣州之厌次讳徳禄者第金进士甲科更显宦徳禄生继祖今朝列大夫济南莱芜等处鐡冶提举田君用之之外祖也性冲澹防扵问学属金季防乱叹曰我祖宗以来世以孝义安分为传家之法矧罹兹艰难吾又何求耶乃韬戢声耀以道自隠且老无子惟一女谓其妻贾氏曰吾世顾如此已矣吾谁托乃去而为浮屠居其邑之三学寺春秋七十有三卒葬寺茔实中统元年十二月十八日贾氏自始嫁至于终身甘苦缓急无失妇道以至元十四年三月一日终年九十九葬于厌次东四里守信乡之原初继祖与贾氏以其女贤淑欲为得佳婿故用之之父赘焉有甥五男子曰可实可徳可宜可道可久皆有禄仕六女可宜朝列君也曩在省台与余有一日之雅今来请曰吾母召可宜泣涕言曰毎当岁时荐享独我祖祢无有郭姓一男子执杯水奠者吾痛之欲无生今汝曹被青紫食禄蕃衍若是固汝田宗之庆实惟我郭氏出也而无宁思所报耶苐可刻一石置我母墓前使世知有郭氏者且使汝曹子孙得以不忘吾志愿毕矣可宜恐惧奔走今砻石已具念所以大慰母心者吾子铭之实宜以是敢请余惟古人有言天道与善人仁者必有后不易之理也然四海之内百年之间察其家世陵替嗣泯絶者殆不可胜纪矣必以善恶论之有如蔡中郎扬雄邓伯道之徒夫果不善欤由是言之盖其有幸有不幸与夫理之不可尽者数存乎其间耳呜呼郭氏之世其亦不幸者与余既悲郭氏之不幸又感用之之母之孝而用之克成其志也于是乎铭铭曰
　　善人之世顾乃息耶天道悠悠于谁质耶孝女孔悲惟疾其首婉兮甥兮何以慰母我铭于石偕美无穷孰谓女子而不亢宗
　　故山东转运详议魏公墓志铭
　　公讳信字诚之姓魏氏世为章丘人父讳祥仕为山东行省员外郎六子公其长也少端慤有志略年未冠卓然以家事自任员外郎君一不顾问既长通羣书尤精吏事嵗癸丑济南张侯闻其贤辟为泺盐司判官寻改诸军鄂啰府知事中统改元转济南路总管府知事三年李璮叛青州兵逼济南张侯度不可御率左右出迎王师有持两端者止公勿行公叱之曰汝等将弃顺从贼乎吾不忍为也独舍其亲族五百指不顾而去贼果据济南三月天兵围之时军中廹须大帅尽倚张侯公为悉力营办无一阙乏贼平迁濵泺两盐司提举至元元年以才望为山东东路亷访府详议官明年八月十三日以疾终于家享年五十子男六人皆有文行女五人始娶夫人张氏贞静婉淑妇道克周先公卒实壬子嵗八月三日也春秋三十有六有男五人长曰璧次曰珪曰璋曰云翼曰有翼女二人再娶夫人王氏有男一人曰伯翼女三人伯翼生八日而公逝夫人鞠养幼孤励节自守逮今垂三十年虽困苦益坚公平生持身有方治家以严接昆弟亲友敦而能爱居官莅事公而能忠扵子道尤尽青冦之据济南也近郊丘塜多所残毁公泣谓张侯曰我父母殡实迩东郊得一速徃视之公之赐也侯遣兵防公以徃至则二殡果已发矣公号恸殒絶拾遗骸土中裹负徒跣夜走百余里归厝于祖茔而还初母夫人王氏疡发乳间溃苦剧甚公毎吮而防之昼夜侍侧衣不解帯者数月母竟以是终公哀毁几至灭性父先卒皆终防三年其笃孝如此一日其仲子珪告其外弟刘敏中曰吾父母尚异殡今倍直购地以广祖茔为石室茔之左方卜以今年十二月癸酉合葬吾闻葬必有铭子扵吾父甥也子盍铭而舅乃泣而铭之铭曰
　　昭乎其公厐乎其容移孝而忠无间始终何年之不遐而禄之不丰唯昌其子孙天理乃通有石斯穹有封斯崇兹唯公之宫祀以不穷
　　齐河县尹李公墓铭
　　公讳忠姓李氏字直卿先世泰安长清人谱逸无所攷公生警悟仪观雄伟既长渉经史善骑射以义气自尚属金季板荡挺身操戈佐东平侯严武恵公壁青崖以活遗民天兵下河朔从武恵率所部谒大帅军门帅承制加拜武恵行尚书省事僚属从所辟署公署百夫长摄千夫长事武惠四出攻取公必从所向有功壬辰以劳授武节将军齐河县尹时兵后民极困弊公抚摩教育咸尽规制己而境内富安大治县有小十四乡乱中陷于歴城公辨诸济南遽归之丁酉妖人李佛见扇党来攻御诸月河之西公一矢毙其号都统范姓者贼溃奔长清追及大败之妖人以缚丙午改尹茌平寻又改武城治皆有声他县民有讼扵行省者必檄公决之才用可知已武惠薨其子袭爵録旧人以公宜齐河民俾再尹之至元七年庚午六月十有一日卒于齐河私第之正寝享年八十有一比敛蝇不敢近咸谓公威严遏恶之应秋八月二十日葬于南一保和平郷之新茔夫人张氏次王氏皆先卒至是祔焉一子曰智王出也孙男二人女一人曽孙男二人女二人公之疾革也召家人谓之曰始吾未有子养子信实袭百夫长今异产当与智均母俾我有私子之嫌又曰僮张输力久其即民之言竟而逝子智才勇过人尤习国朝语中统二年代信为百夫长戍开明年平青冦第功居右寻摄千夫长从攻宋樊城渡江战吕城焦山取常州所至先登凡擒将三人获战舰一宋平最功授忠显校尉管军总把戍平江至元十三年五月一日卒于军春秋三十有九其年十二月十有二日归葬于先公兆次娶周氏生男二曰荣祖显祖女一以适刘洎荣祖有英概袭父官既而以养母逊其位于弟之子实娶朱氏一子曰秀二女显祖娶胡氏一子实也周氏既寡虽免防如初防以为常鞠二子慈而严事其姑至九十承顺无一日怠防祭亦如之有司闻上命下以节妇旌其门一日戒二子曰吾益老独念汝祖勲徳日逺日忘亟宜勒石墓道汝父固当得附书使子孙继继有所依循我暝目无憾矣荣祖恐惧持济南智文朂所为状来谒文余观齐河公以孤特乗时起家其事业既表表可纪其子复能以忠烈继之矧妇以贞节显而孙以孝让称呜呼公之所以贻后者逺矣乃备书而为之铭铭曰
　　行制于义义蓄其气全性之天桓桓其武奋彼戎旅从时之权祸乱既息务惟宁谧百里是専鄙化顽革民乐公徳载歌载爰及于嗣克继其志声烈蔚然惟节惟让邑里之望源浚乃川刻辞表墓以永芳誉识者监旃






　　中庵集巻二十
