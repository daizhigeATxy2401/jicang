　　钦定四库全书　　　　　集部五
　　续轩渠集目录　　　　　别集类四【元】
　　卷一
　　五言古风上
　　卷二
　　五言古风下
　　卷三
　　七言古风
　　卷四
　　五言律诗
　　五言排律
　　卷五
　　七言律诗上
　　卷六
　　七言律诗下
　　卷七
　　五言絶句
　　六言絶句
　　七言絶句上
　　卷八
　　七言絶句下
　　卷九
　　词调
　　卷十
　　杂著
　　【臣】等谨案续轩渠集十卷元洪希文撰卷末数页则其父岩虎诗也岩虎诗名轩渠集故希文集以续名然轩渠集断烂不存故摭其遗诗依伐檀集例载于末前有希文自序嘉靖癸巳其七世族孙绍兴知府洪珠请山隂蔡宗兖刋定宗兖序称其以山泽之臞出山泽之语譬诸夏鼎商鬲华采虽若不足而浑厚朴素之质使望之者知为古器今观其诗纯沿宋格于元季华缛之风明代堂皇之体迥焉不同而清遒激壮亦足落落独行也岩虎字徳章号吾圃莆田人宋末尝为敎谕希文字汝质号去华亦尝官训云乾隆四十二年八月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀








　　续轩渠集原序
　　续轩渠集者洪西淙公祖遗之诗稿也一日出其稿以示宗兖且曰是祖父子俱以诗鸣父诗曰轩渠集子诗曰续轩渠集父集蠧烂不存子集楮墨仅具子孙防意谓梓传庶几可乆惟君子公心酌之予未视其集无以应也既繙阅数日廼复于西淙曰是儒博学而志于道者其发之声诗所谓以山泽之癯而出山泽之语也譬诸夏彛商鬲华采虽若不足而浑厚朴素之质使望之者知为古器而自冺其雕巧之心也盍梓之以训厥宅里西淙曰惜父集之无传也予曰父子一至祖孙一徳子有文则可以知其父孙有谟则可以识其祖尝闻轩者开也渠者大也胸次悦豫之义东汉蓟子训之方言也故父子相贤一家之轩渠矣祖孙相贤奕世之轩渠矣谓轩渠之义见于诗章则可谓诗集尽夫轩渠之义则不可也天地圣贤之心不能尽载方防而父子轩渠之志公何独得于意外乎西淙莞尔而不言续集诗五百余首今抹去一百三十五首梓行四百三十五首类分为十卷外附刻一卷作轩渠集者名岩虎字徳章号吾圃续轩渠者名希文字汝质号去华山人俱宋末元时莆田人西淙名珠字玉方二儒之七世族孙也今为绍兴郡牧嘉靖十一年嵗在壬辰秋七月吉山隂蔡宗兖序










　　续轩渠之作始于天厯戊辰馆于游洋夀峯方氏也方氏子淑年未志学予以讲习余力覃思于诗嵗顷得律诗及絶诗古诗长短句五百首方氏子集以示予予目阅旧稿时有佳处亦不可尽谓村舎学堂中语也因追念先君子晚嵗试校防洋琴书日永灯火夜阑翁季谈及此事翁有轩渠卷帙行于世视予斯作徃徃窃肖之然未免有具体而防之嫌儿子琦执笔侍而言曰请名以轩渠续集可乎予曰汝大父之学我弗敢言今汝之请似也然续之义谈何易易昔太史公执其子之手泣而言曰予先周室太史也至于予而中衰废圣徳而不载灭贤士而不述汝复为太史则续吾祖矣厥后史迁卒继其志成其业以永其传必如是然后可以言续谈何易易吁今予兹编使具眼者见将有貂不足之诮又安敢学汉延夀先赋灵光耶笔以授之且以志吾过云洪希文序

　　钦定四库全书
　　续轩渠集卷一
　　元　洪希文　撰
　　五言古风上
　　休假与童冠散防林麓
　　十日得一假暂辍琴书游童冠各休沐用憩林塘幽林塘穷胜处宻防波光浮缅懐风雩防志若防与求悠然千载下天地真同流顾惟青衿子岂敢追前修贤圣固有分情性理则侔幸乗一日泽散此九日愁前哲有格言虽休亦勿休【张安世传休沐未甞出休沐汉制也言惟得休沐假而后相聚也　孔子曰百日之蜡一日之泽非尔所知也注云蜡之祭劳农以休息之言民勤稼穑有百日之劳今一日饮酒燕乐君之泽】
　　郑献可为道士丘性道求诗徃游洋作修真道室书以赠之
　　祈年既有观望仙亦有宫吾行自却曲俯仰将曷从【祈年观秦穆公所造望仙宫汉武帝所造庄子人间世迷阳迷阳无伤吾行吾行郤曲无伤吾足注却空也曲从顺也虚空其心随顺物性】游洋古胜境山水嵩华同近闻巢山者云是浮丘公一段香火縁素心郁冲冲方陈两髙士夙有向道风朗诵蕊笈文逺落茅竹丛五城十二楼已卜缥缈中稽山读书处涧谷遗旧踪一去三十年止水迷西东尚留半石髓欲徃梦不通兹会傥可期愿言从赤松【刘向列仙传王子乔周灵王太子也道士浮丘公接上嵩山三十余年复来于山相告别曰告我家人七月七日待我于缑山上果乗白鹤驻山顶举手招谢世人而去仙传昆仑圃阆苑有玉楼十二元室九层左瑶池右翠水环以弱水九重非飚车羽轮不可到汉书黄帝为五城十二楼以候仙人　李白诗天上白玉京十二楼五城仙人抚我顶结髪授长生　嵇康遇王烈共入山烈曽得石髓如饴自服其半余半与康凝而为石烈叹曰叔夜志趣非常而不遇命也　列仙传赤松子神农时雨师服氷玉教神农入火自烧至昆仑山堂止西王母石室随风雨上下炎帝少女追之亦仙去　张良愿弃人间事从赤松子逰】
　　琴枕
　　至音何寥寥古道行古心枯槁斵为枕用枕体乃琴虚中具徽轸簧舌韶濩音操之当薫风不僭雅以南【诗鼓钟以雅以南以籥不僭注雅二雅也南二南也僭乱也言三者皆不相乱也】吾闻古巢父遗瓢挂空林有形即有累湛若止水沈所以鲁东家曲肱意弥深【论衡曰鲁人不识孔子圣人乃曰彼东家丘者吾知之矣】
　　毒鱼吟
　　泽梁古有禁数罟不得施不足尚不食况乃草防之【征蜀聨句圣灵闵顽嚚焘养均草防注草毒杀草也】文王行直钩周纲全盛时汤网去三面殷道犹未衰诡遇今若此吾焉能不悲
　　闰八月郡庠小集呈髙一初广文并会间诸老
　　今年中秋月不见白玉盘天公莫省事留待闰月看邂逅至此夕万里云漫漫孀娥为谁怨不肯素鸾樽酒兴不尽聊借今日欢庭前桂花开更觉酒量寛随遇皆可乐何必逰广寒相从君子堂余庆由衣冠当时金谷园徒起长恨端丁宁座中客慎勿嫌冷官东篱菊渐黄尚可供逰观【李白诗少时不识月唤作白玉盘　龙城録八月望夜明皇与申天师逰月宫寒气逼人霜露霑衣过一大门在三光处见一太府榜曰广寒清虚之府少前见素娥十余人缟衣乗白鹤笑舞于广庭大桂树下乐音清丽上皇归制霓裳羽衣曲鲍照明逺东门行长歌欲自慰弥起长恨端】
　　戯赠阿鼎
　　阿鼎生苦晚虽晚觉亦好行当小学年不独知洒扫朝诵数行书夕记已草草时来学父作句律亦帖妥翁无万金产赖尔舒懐抱相对成欣然造物岂穷我
　　呈知事卢【端智泰定丁夘进士字可及常州人】
　　空谷有幽兰自谓生得地既安泉石性雨露亦云被奈何蓁莽深緑艳日凋瘁根本固无伤终然尠生意春辉虽借暖退则寒者至向不遇清风幽芳恐终閟【唐田逰岩隠箕山髙祖幸问曰先生此佳否曰臣泉石膏盲烟霞痼疾】
　　傅西畴学録辱恵佳章次韵奉答
　　诸公蚤脱頴太縻子云一携梁园册久废郑谷耘辱君敦宿好臭味芝兰芬缅懐两翁旧执手追前欣过眼破万卷翻水工为文嵗月迈几何相对疑梦魂君才异哙伍气若扶桑暾酒殽接清夜软语尤殷勤【哀帝时丁传董贤作相诸附之者皆起家至二千石时扬雄方草太自守泊如也　韩诗文如翻水成初不用意为　前汉韩信废为淮隂侯过樊将军哙哙趋拜送迎言称臣曰大王乃肯临臣信出门笑曰生乃与哙等伍也　维摩经言大富梵行所言诚谛常以软语　杜诗夜阑接软语落月倾金盆唯有摩尼珠可照浊水源】
　　庐陵刘晴阁【希孟】郡幕谢吉甫【元发】三山林秋江【坤】共逰柯竹圃池亭分韵赋诗仆得耳字
　　斯晨作斯逰四座冠劒伟主人大作豪快论轰两耳银叶炷名熏乌丝垜竒字氷衿取诵吟声节中宫徴中觞起喧哗散防步逶迤一径萦松筠八牕秀荃芷矫立挹幽芳清坐鉴碧泚岂不懐极欢日毂转何驶回轩互追奔兴尽具复已聚散难前期愿言顾终始
　　闻清漳近信
　　龙逃海水热简书亦足畏【简书戒命也　诗岂不懐归畏此简书】蹇蹇皆王臣或有独劳悴有司输军储风颿徃供餽朔风卷欃抢愿散旄头彗苍生岂不困督责太烦碎侧闻良家子坑堑分填弃坐视若不闻勇壮失赑屭母负朝廷恩泥沙倾廪饩猖獗迫河隍踟蹰果何迟【音治待也】堠鼓日夜鸣击鲜交劳吏【汉陆贾谓其子曰数击鲜母久溷浊也】燕寝尚宵衣徤儿独搴帜圣祖仁立国垂统千万祀方隅有窃发敢不趋父事宜推子弟恩疾痛防膺臂奈何当此时反若秦越视太平日已久凶恶无噍类富庶非不多休祯靡不至何当秽浊清凯奏欢童穉使我闽囝翁翘首瞻佳气【欃枪妖星也】
　　示阿鼎
　　一日不再食或至馁且饥一日不讲学岂不愚而痴圣道既已逺贤哲亦已萎此心苟有传来者独可追清晨浄扫地盥漱临清漪端坐髙拱手邈焉起遐思立身天地间聪慧为男儿不事分内事成名吾不知
　　送林景恵和兴化教谕三首
　　华星何歴歴际此时休明向来章甫冠太平皆长缨某也収科第濯濯邦国桢某也受书礼拟作观光行侬亦清浪儿嵗月徒峥嵘夀陵欲进步蹇澁路不平岂不念憔悴借誉无公卿逝将买一廛空谷为畊氓歌声出金石聊以陶吾情【杜舂陵行两章对秋月一字偕华星孟郊诗射鸭复射鸭鸭惊菰蒲头鸳鸯亦零落彩色难相求侬亦清浪儿每踏清浪逰笑伊乡贡郎踏土称风流如何角丱翁至死不裹头庄子让王曽子居卫緼袍无表顔色肿哙手足胼胝三日不举火十年不制衣正冠而缨絶捉衿而肘见纳履而踵决曳縰而歌商颂声满天地若出金石】
　　朝游夹漈山漈水何涟漪暮登石门山山石亦差差水石太古色山人去何之君今逰此山为予访頽基多谢吹藜翁七畧今有归矧兹十室邑文献犹庶几君子乐育才薪槱理不遗白袍久延伫雪立风披披喣之以恵风畅若春阳熈前程虽云迈来者犹可期【夹漈郑夹漈所居石门陈聘君所居】
　　昔我侍吾翁设教山水乡抠衣琴册暇问礼俎豆行在寝皆渊骞籍湜走以僵五年饱藜苋麄粝甘我肠别我事瓦解改色从新岗蓁荆暗丹雘岿然鲁灵光回首三十年追忆成荒唐独有溪水声弦诵犹琅琅【扬子或问渊骞之徒乌乎在曰在寝曰攀龙鳞附鳯翼巽以扬之勃勃乎其不可及乎如其寝如其寝　汉书徐乐曰天下之患在于土崩不在瓦解　灵光殿赋序曰未央建章隳壊灵光岿然独存】
　　拟古二十韵呈贺郡守
　　壶山有寒士裋褐长不完【汉贡禹裋褐不完　闗西谓襜褕短者为裋】平生多苦心特立古所难从人僦居宅仰给空瓢箪量力守故辙所至轨迹环【陶渊明贫士诗量力守故辙岂不念饥寒】少壮游乡校名缀渊骞班中年复弃去禄耻颛孙干【阙】
　　俎豆贤人间【阙】　　　　古礼旷
　　已还【阙】　　　　　　　　　周旋中礼去复见此汉
　　官【后汉书今日复见汉官威仪】讲堂时勉励【阙】　　　　诸生既有
　　养【阙】　　　　究心靡不至念虑劳百端僖功颂泮水陆徳歌衡山豫磨南山石【阙】
　　用刑不以猛接下常以寛【阙】
　　千里茍生意岂谓遗一寒【汉祢衡始弱冠孔融爱其材为之荐曰鸷】
　　【鸟累百不如一鹗使衡当朝必有可观】
　　贫甚食草具作
　　赤苋如赤脂苦荬甘如饴盘登恶草具味等薇与芝贤哲逝已逺昧昧予所思伊人既忘世此外皆若遗粱肉世岂乏饱死黄吻儿千金渥洼种嵗晚鸣枯萁尚余躭书癖不与尘土缁此乐岂在外箪瓢犹山雌蹇劣安所性所恨生清时【渥洼在三危山炖煌郡界扬子法言修身或问回之箪瓢臞如之何曰明明在上百官牛羊亦山雌也闇闇在土箪瓢椊茹亦山雌也何其臞】
　　拙诗
　　皎皎固易汚非所宜圣有不待教贤有闻而知首阳岂真拙饿隠将诡时凡此座上人聴我歌拙词言拙黙固好语讹人所嗤行拙不加修名出谤亦随官拙事不集职旷禄为尸政拙民必扰令烦冗不治学拙徳不进业废功无施智拙心必方大圆不可规交拙敬不周此道今如遗才拙分有定不可中革之传诫诸髙明请毋忘拙诗【老子其政察察其言注小智貌缺缺与同　栁子乞巧文天之所命不可中革泣拜欣受后悲先译】
　　段郎君静观游梅峯留题诸君属和已勌笔东溟师始授简率尔倚韵姑附于卷末云
　　旁魄哉生明维时月指夘暖气袭余春防光犹见昴擥衣闻鴂舌圆滑弄清巧禅房卉木深纬繣繁璵瑵元花隔褵那复辨秦姣新诗发其英痒处倩爬爪愔愔抱所诺牵俗困纒绕伊予负微尚野性便箕笊骚坛纷哲匠飞刀口当齩彩笔不足摛并刀岂容铰天风吹旛旂铅椠久鉎缅懐同心言双茧困抽绞愧乏王贡才愿言师龚鲍纎芥収灵珀余芳掇芹茒一时文字饮水陆富炰煼南烹杂禽殻近食云稍稍吐句味鲜醲咀嚼偿一饱诗筒遣属和鵞鴈正喧诌中行不可得屑屑思狂狡恒山忧国心孤军张蛮獠倚歌帐下儿莫把夜眠搅
　　午牕坐睡
　　黙坐足清睡清睡寓黙坐耳目非视聴视聴自有道天将大任人鲜不繇轗轲作止语黙间教思非不好惟坐近齐庄惟睡近怠惰怠惰气易昏齐庄力易耗懐安实败名惕励宜自课所以坐睡佳如以湿膏燥虽休亦勿休存道无小大唤醒羣迷心孔孟日杲杲【列子老耼弟子有亢仓子者得耼之术能以耳视目聴鲁侯闻之使上卿厚礼而致之卑辞而问之曰传者妄也我能视聴不用耳目不能易耳目之用】
　　夜卧濯足
　　晨兴则颒面夜卧则濯足晨夜一日间贵贱异汤沐樵林拾堕薪繘井汲寒玉解苞出山芎近市収麦麴此乡瘴疠地逰客所食宿宜収薪水功逺去雾潦毒气脉日流通肤体春盎燠虽无两女跣【音洗】幸免泥涂辱手足轻欲旋叫啸如生鹿它年期赐履名挂尚方局【左传申叔展语还无社中有麦麴乎曰无有山麴防乎曰旡河鱼腹疾奈何杜预注麦麴防所以御湿欲使无社逃水中军前不敢正言故隠语耳二药皆能御湿也　汉马援谓官属曰吾从弟少逰甞哀吾慷慨多大志曰士生一世但取衣食才足至求盈满但自苦耳吾在浪泊西里间虏未灭之时下潦上雾毒气薫蒸仲视飞鸢跕跕堕水中念少游平生语何可得也】
　　府掾林静夫照勘学职
　　金谷花满园风雨苦相阨东君不着力荏苒成萧瑟侬亦种花人防缀红与白命分薄于花飘坠随喑嘿今朝风信好尽是看花客红紫尽医治辜负无顔色【侬吴人语也其自称及彼皆曰侬】
　　呈莆田杨明府
　　明星出南纪照夜光烂烂披衣起周览百里河汉莆为壮哉县饱阅三年宦美锦晚操刀凋瘁已过半闗西老夫子学道悟一贯不猛亦不寛善政孰也慢走也忝卜邻种栁两家看虽无酒酣失早已戒鵞鴈新诗非造次聊用博笑粲此生复何求已识荆州愿【曹参为丞相逰后圃闻吏歌呼反取酒张坐饮大歌呼与相和　韩酬崔少府有时未朝餐得米日已晏隔墙闻讙呼众口极鵞鴈　白居易与元八卜邻诗明月好同三径夜緑杨宜作两家春　李白上韩荆州书天下谈士相聚而言曰人生不愿万户侯但愿一识韩荆州】
　　古意
　　妾昔未嫁时深闺藏蛾眉黄金拄北斗一觌不可期世情无定见鸡鹄分贵贱珍重明月珠不学璞三献香葵割伤根甘井汲先浑誓结同心言薄俗难具论【韩诗外传田饶事鲁哀公而不见察谓哀公曰夫鸡有五徳君犹日瀹而食之者以其所从来近故贱也夫黄鹄一举千里食君鱼鳖啄君稻粱无此五者而贵之者以其所从来逺故贵也故吾将去君黄鹄举矣公曰吾将书子之言卞和得璞玉三献于楚而刖其足荆山在襄阳府南漳县今有抱璞岩】
　　中秋对月
　　四时秋均平子夜天髙寒曶曶人影散湛湛杯意闲况然悟大巧琢此玉一团圆明具心体洒淅开眉端林有起樛宿谷有空幽蟠秋豪不能遁至洁若可餐东浮在溟渤西照弥长安令人浩思与物齐大观矢歌继长啸驶笔追防翰敲推亦何事忘言有真欢【魏文帝诗秀色若可餐】
　　呈税使索所植税
　　夷齐首阳薇黄绮商山芝要是避世士借此充朝饥天下今一家尺土亘地维蹇蹇皆王臣禄足充耘耔不仕还不耕儒冠老而痴门考坟典不受尘劳羁忽传聨骑来荣耀惊童儿幸接咳唾音磬折聴指挥【庄子渔父杖拏立而夫子曲要磬折再拜而应得无太甚乎】尧仁大如天立国存明威种田纳地税买卖商算之所恨土产薄不给糟床赀倘得食其力免叹终嵗疲黄屋忧元元常发匡济思锱铢苟过取或恐伤单羸赀富与地侔不在民膏脂背欲刮氊九牛亡所遗【或问华谭谚言相去九牛一毛宁有此理乎谭对曰昔者许由巢父让天子之贵市道小人争半钱之利此之相去何啻如九牛之一毛也】愿移髙明思俯聴危苦词词苦能药人勿惮先颦眉【史记商鞅云甘言疾也苦言药也　唐太宗髙冯钟乳一剂曰而进药石之言朕以药石相报】
　　省事四章一章言其涉世而知止足二章言其处困而亨三章言其守约而贵自养四章言其守道不汚世衰道防四维不立士君子犹改其度焉嗟乎予不及见白华之未废也
　　生无适俗姿止足了殆辱絶交谢二仲【蒋诩舍中竹下开三径惟羊仲求仲与之逰二仲皆挫志逃名陶渊明与子书曰但恨隣靡二仲】造谤避三叔时携牛角书且作生眼读【唐李宻乗牛挂汉书一帙角上行且读之】疲极酒霑唇轩渠随意续生事姑置之有子吾事足扶杖撷药苗呦呦啖生鹿
　　鱼目复鱼目胡为不自足世以先为妖谁云暗非福璞珍不必献瑟工祗自辱【韩答陈商书云云客骂之曰王好竽而子鼓瑟毖虽工如王不好何是所谓工于瑟而不工于求齐也】所以伯牙髙终焉卧空谷
　　卫生智养恬度世老欲拙熊鸟自经伸道引无外说缅懐葛稚川法得金丹术孰若王夫人铅汞戒驰突地僻忘冠巾客至动旬月几阁余旧书慵来就风阅【庄子缮性生而无以知为也谓之以知养恬】
　　凿方不受圆非固事髙洁举世我求蒙吾道竟迂濶追曲竞周容仁义岂茍活近者两年间户外无立雪东家书币至醯瓮覆谁发既无十二经未易语优劣千钧与蝉翼轻重正漫灭西施保厥美母亦可恱假儒孰敢非死罪终不脱所以省事佳不用求饕餮【孔子西藏书于周室子路谋曰由闻周之徴藏史有老耼者免而归居夫子欲藏书而徃因焉夫子徃见老耼而老耼不许于是繙十二经以说删诗书定礼乐修春秋赞周易此六经也又加六纬合为十二经老耼中其说许其有理也】夀峯馆所拟古问讯光孝东溟讲师上人【戊寅】
　　栖息无尘杂满目云舒舒别来云间人赖此可与娱情亲迹自逺道舎人岂疎回首自怡恱无心觉真如【陶宏景辞禄八山梁武帝诏不起陶诗云云山中何所有岭上多白云只可自怡恱不堪持赠君梅峯顶有自怡亭】溟师真天人法口如澜翻能令坐下猊翘首谛真言下堂复演孔吃吃穷朝昏【韩退之送山南郑相公诗樊子坐賔署演孔刮老佛】大车无殊辙目击道所存如何欢会难陟巘思髙鶱何苦将两耳受此鵞鴈喧【孟郊诗何苦将两耳聴此寒蛩号韩诗隔墙闻喧呼众口极鵞鴈】岂不畏迟暮窃有顾恋恩离合自有时努力加盘餐
　　荳粥
　　辛勤理荒秽嵗晚成枯萁非力辄不食孺子岂我欺今朝夘酒醒尘肺渇不支老妻进作粥咀嚼如牛呞充饥软如酥止渇甘如饴一饱万想灭昧然忘所思伤哉同根言感彼曹植词【徐穉豫章南昌人家贫耕种非其力不食　韩诗匙抄烂饭穏送之合口软嚼如牛呞　世说陈思王曹植魏文帝弟也帝令十步成诗如不成行大法植即应声曰煑荳燃荳萁荳在釡中泣本是同根生相煎何太急帝感其言而释之】
　　癸酉闰三月十六日仙邑馆所儿子琦入梦怅然不怿后八日自解
　　人生夀几何过若飞鸟速讵云垂老日欠汝泪一掬弃来将一期触感常在目夜梦或见之恍若牛防犊回头语钟琰【晋王浑妻】此子岂不蓄得非爱惑聪戯我如焦鹿吾年在桑榆期汝犹丝竹胡为舎我逝世事如水覆嗟哉六如身悟道讲已熟莫将恩爱刀更刻风中烛【杜诗余生如过鸟列子郑人有薪于野者击鹿藏于隍中覆之以蕉俄而遗其所藏之处遂以为梦顺途而咏其事傍有闻者用其言而取之　晋谢安谓王羲之曰中年以还易于哀乐与亲友别輙数日作恶羲之曰年在桑榆自然至此正赖丝竹陶写常恐儿辈觉损其欢乐之趣　白乐天诗不将恩爱子更种烦恼根　古诗覆水难再収　淮南子曰日在西景景在木端谓桑榆】
　　题王右军妙墨
　　家蓄会稽书丰度吾所爱纵意之所如浩若风卷斾方其笔在手神思在笔外心画根于心羲也得其最天门与凤阁龙虎之所駾钟张【繇芝】至羊禇【欣遂良】具体未至大结髪事挥染披覩心眼快剡藤玉雪肤番幅何足怪旧习老未除昬花常昧昧十袭发珍藏何啻寳越贝一息苟尚存此药容少懈秦王不格物蛇蚓笑千载珍重庾安西区区题纸背世无扬子云太则为赘【梁武帝评书谓王右军书字势雄徤如龙跃天门虎卧凤阁王羲之我书比钟繇当抗行比张芝草犹当鴈行也　羊欣书如婢作夫人不堪位置举止羞澁终不似真　前汉有结髪翰墨言幼习其事　唐舒元舆作吊剡藤文宋愚人得燕石藏为大寳周客观焉主人齐七日端居元冕以发寳革柜十重缇巾十袭客掩口大笑曰此燕石与瓦甓不殊主人大怒曰盲贾之言毉巫之心藏之愈深守之愈固　王羲之传后制唐太宗论萧子云近出擅名江左仅得成书无丈夫之气行行若萦春蚓字字若绾秋蛇诚无骨力也卧王蒙于纸上坐徐堰于笔下以得兹美非滥名耶駾奔突也右军书每纸背庾翼题云王会稽六帖二月三十日】
　　食笋甚美因记苏子瞻食菜有味含土膏气饱风露虽粱肉不能及之语为作短句
　　煑笋烟火气烧笋泉石味烟火发清真泉石存妩媚烧煑勿复论二一一而二易牙辨淄渑先得我所嗜周昌与屈到菖葅杂菱芰云胡古圣贤口腹亦为累我本山林人食竹自幼穉采葑毋弃根拔茅以其彚味含土膏新气饱云露萃万丈披琅玕森然战肠胃至今余汗简余债偿未既老饕尚馋涎后灾犹髣髴且食莫踌蹰因果如梦寐【东方朔曰丰镐之间号为土膏其价亩一金易牙齐桓公臣淄渑二水名以之为食易牙皆辨其味桓公试之果验　吕氏春秋文王嗜菖蒲菹孔子闻而食之左氏所谓菖歜是也　屈到嗜芰将死戒其子曰苟祭我必以芰及祥宗老皆荐芰屈建命去之曰国君有牛享大夫有羊馈士有犬豕之奠庶人有鱼炙之荐笾豆脯醢上下共之不羞珍异不陈庶侈夫子以其私欲干国之典遂不用　子夏肥或问之子夏曰吾战胜人问何为战胜曰吾入见夫子之义则荣之出见富贵又荣之二者战于胸臆而夫子之义胜矣】
　　戯作蜹子诗
　　举世徒憎蚊蚊毒不及蜹蚊形固已防比蜹尤琐碎群然来无声但觉芒刺背【汉宣帝谒髙帝庙霍光骖乗帝内严惮常若芒刺在背其臣见严惮如此】熟视乃见之其小真无内公然破白日吮血无隂晦青蝇能汚人诗人数其罪汝恶能几何自臭徒起秽顾惟孱弱躯岂不容百辈拍之恐効尤置汝于度外【晋书王道指周顗腹曰此中何所有顗曰此中空洞无物然能容卿等百辈　汉光武积苦兵闻隗嚣遣子公孙述逺戍邉陲乃谓诸将曰且当置此子于度外】
　　读栁栁州食虾蟆
　　赋形有知觉莫不资饮食上圣守道心人心抛不得乡党言之详莫匪视尔极夫茍失其正嗜味亦何益吾观栁栁州南食初不识近食不下咽咀吞面汗赤牛炙不必饱所饱千金璧丈夫贵全身逺就期他日【韩退之南食诗腥臊始发越吞咀面汗赤】
　　读韩昌黎石鼎聨句序
　　昌黎真天人大唐五色笔弥明入模写面目端可识维时刘与侯流辈逺莫及香名散人耳诗读方籍籍予观二子才何啻扛鼎力云何指垆中神思久缩瑟岂其墙垒髙见短方外客固知千钧弩鼷防何足嫉惜不使轩辕见正老宗伯咳唾成珠玑铿锵发金石峩峩古罍洗一扫盆盎质再拜面发骍敛袵当避席赖倚序流传价重千金璧【杜八哀诗汝南让帝子眉宇真天人　衡山道士轩辕弥明旧与进士刘师服相识校书郎侯喜有能诗声夜与说诗弥明在其侧貌极丑白髪黒面长颈髙结喉又作楚语喜视若无人弥明轩衣张眉指垆石鼎谓喜能与我赋此乎刘见衡湘人说云年九十余矣刘以老颇貌敬之不知其有文闻说大喜即缀其下道士哑然笑曰子诗如是有似讥喜刘侯相顾惭骇欲以多穷之即又为而传之喜喜欲压道士营度欲出口吻声益悲欲书复止竟不能竒道士髙踞大唱其不用意而功益竒刘侯已赋十余韵应之如响含讥讽夜三更二子思竭不能续起谢曰尊师非世人也愿为弟子不敢论诗道士奋然曰章不可不成也谓刘曰把笔来吾与汝就之又唱四十字为八句书讫使读陆贾声名籍籍　江淹谓郭巩曰子之咳唾成珠玑吐气作虹霓】
　　水盆怪石杂以蒲竹不减泉石之趣为作短句
　　庐山几万仞镜湖方一曲二物美则美在耳不在目平生幽讨意正縁力不足白首窥陈编妙处讲已熟谁知好事人埋盆浸坤轴【杜诗万顷浸坤轴】卷石叠为山玲珑透寒玉细竹直而漪寒蒲茸更緑放懐觞咏间户庭有林麓就中有佳趣日写三四幅幽客过我庐一笑聊捧腹【唐贺知章会稽人授秘书监以病为道士上赐鉴湖一曲史记日者司马季主捧腹大笑絶倒笑而倒也晋书卫玠谈道平子絶倒】














　　续轩渠集卷一
　　钦定四库全书
　　续轩渠集卷二
　　元　洪希文　撰
　　五言古风下
　　枕簟入林僻
　　朱夏困蒸郁城市多滛哇闲招啸云侣来食山中霞山中有何好泉石端可嘉清溜接笕筒火种怜菑畬【音賖南方草种田曰畬不事水耨惟尚火耕又荆楚畬田烧榛种田也先纵火熂炉候经雨下种歴三嵗土脉竭不可复种艺但生草木复熂旁山尔雅一嵗菑二嵗新三嵗畬熂音饩】枯松偃涧壑赤日流丹砂茂林无珍禽眢井空讙蛙桃笙寄惫懑菊枕便昬花烦襟顿消释宻防争交加羲皇有神交蘧庐等仙家【庄子仁义先王之蘧庐也止可以一宿不可以久处】久坐令人徤防吟到日斜浮云沧海狗岐路常山蛇【杜牧诗云常山蛇阵势纵横】祥颷偶披拂哀音余掺挝【曹操闻祢衡善击鼓乃召为鼓吏因大会賔客阅试音节诸吏过者皆令脱其故衣更着岑牟单绞之服次至衡衡方为渔阳三挝蹀而行】山深民多醇隣酒亦易賖去去下岩扃归途暝栖鵶【韩退之题张十八籍所居蛙讙桥未扫蝉嘒门长扃】
　　效韩退之栢石
　　翠栢虽云小已具栋梁气郁屈龙蟠泥匼匝蚖同肆【肆区也】石吾所甚爱山骨钟竒怪顽然苔藓面不带妩媚态栢生虽云艰幸免斤斧债柯坚节磊砢惜乎其未大少读种树书膏盲遇虾蟹遂令木石性至老犹未懈吾言栢与石二者相终始石以成其髙栢以济其美卑哉栎社樗蔽牛徒为尔【虾蟹善发疼痒之疾　韩退之送石处士诗长把种树书人云避世士忽骑将军马自号报恩子】
　　呈段郡守
　　为学不至糓出仕不愿禄此道古所难圣贤常不足向縁汝南评误蒙君子録处置童子师占毕久局促【学记今之教者呻其占毕多其讯注呻吟毕简讯问】衰迟舎学校挈挈焉归宿养士不及贤何异推舟陆皇天恵仁侯文翁新化蜀下马坐頖宫頽澜生浄緑东阁踵杰魁词塲巨眉目龙文万斛鼎异日荐公餗令人想风采快覩乌可卜所愿立下风謦欬聆珠玉探袖出瓣香斋宿三熏沐起着主衣裳持作斯文祝【汝南许劭与从兄靖俱有髙名好共覈论乡党人物每月辄更品题故汝南有月旦评】
　　甞新橄榄
　　橄榄如佳士外圆内实刚为味苦且澁其气清以芳侑酒解酒毒投茶助茶香得盐即回味消食尤竒方宫商舌底发星宿胸中藏虽云白露降气味更老苍山林假嵗月顔色饶风霜以兹调众口谁敢轻颉颃作此橄榄诗逺继葑菲章大器当晚成斯言君勿忘
　　夏政斋权府辱示书弢集拟古奉谢
　　古云文章家性情鬯风标大雅久不作繁声竟何聊吾观政斋诗重可鑚青瑶髙从霞鹜邉逾觉仙气飘深如汲修绠快沃火釜焦厚如食河豚着腹腴未消和如大鹏翽而恶雄鸠佻平如厌禁靺而以奏云防跣足徃从之入笠惧见招昔我未见止防蔚困尘嚣今我既见止伶俜快梯颷我思日以枯素秋陨黄苕我有緑绮琴汝以鹍弦调我有木兰舟汝以薜荪桡终然愧鹑鷃安敢攀凤条【李白诗大雅久不作吾衰竟谁陈　前汉镌金石者难为功　杜诗梯颷飐伶俜　文选古猛行少年惶且怖伶俜到他乡注行不正貌颷扶摇风也离骚雄鸠之鸣逝兮余恶夫佻巧唐贺懐智以鹍鸡筋作琵琶弦用铁拨弹汉律厯志万物条鬯畅同】
　　再书阿鼎示赠二篇后
　　英物生世间多见少小时【晋桓温传温未期而太原温峤见之曰此儿有竒骨可试使啼闻其声曰此英物也】鼎也方八龄示赠形歌诗赠以开其端示以防其驰失学何责子【陶责子诗】对客何誉儿【唐书王福畤有誉儿癖】开端用激劝防驰存箴规伯鱼过庭日指示无异辞谆谆面墙诲或恐中辍之有子谁不爱恩教当并施教者必以正恩以全吾私古人易子教孟氏岂我欺忠焉能无诲此语闻仲尼
　　书黄学録乔年秩满障子
　　吾邑有东里里中有东丘父作子述之古昔谁与俦惟此两夫子家居僻穷陬终身谈仁义不肯干王侯诜诜鲁多儒鲜不沿其流在寝皆渊骞【扬子法言或问渊骞之徒乌乎在曰在寝或曰渊骞曷不寝曰攀龙鳞附凤翼巽以扬之勃勃乎其不可及乎如其寝如其寝】出入皆鸣驺禄食不满徳厚种宜有収馨儿溉其根采掇未足詶书泽演且迤衮衮来不休君家好兄弟克绍箕与裘左手持宿劵天意应所求三年领学校器博用自周歴职匪父任清谈激奸偷深衣见本色讲卷追前修一旦谢事去恍若鹰脱韛侧目盼云衢取意东南逰孔孟日杲杲事业横清秋祝尔博好官祝尔遂逺谋祖父有成规控视双彄【后汉伏湛传器博者无近用道长者其功逺韛所以绊鹰也　鲍明逺诗昔如韛上鹰今似槛中猿　退之送侯参谋诗今君行得所势若脱韛鹰　彄弓弩耑所居】
　　仙游县永兴里圣泉昭灵庙有灵泉自穴出冬夏之交泉源不涸灌民田百余顷乡民赖之故老云有巨灵迹存于石为吾里竒观予以跋涉之劳不能徧观也【按赵畊张龙公碑讳路斯颍上百社村人夫人闗州石氏唐时以明经为宣城令自宣城罢归钓于焦氏台隂生九子一日见钓处有宫殿遂入居之自是归辄体寒面湿问其故曰我龙也蓼人郑祥逺亦龙也与我争居此明日当战使九子助我我领绛绡郑领青绡明日九子射青绡中之九子皆为龙子孙世居颍上】
　　龙公大唐英实出留侯裔弃官归去来学道簮绾髻一朝战潭穴青绛分两斾妥灵眷兹土碑碣传千作庙殿山阿至今駈祟疠仙源泌甘泉潏潏冬不闭坐石连尻脽苦身甘盭百亩每每田丰穰无旱嵗禾生满东西陇亩草不薙瘟行徧乡落不见其牛掣饱饫神之功安全神之恵神仙事茫且享春秋祭【东方朔传武帝问朔曰方今公孙丞相儿大夫董仲舒司马迁之伦先生自视何与比哉朔曰臣观其吐吻唇连尻脽臣虽不肖尚兼此数子也　贾谊疏天下之势方病大一胫之大几如腰一指之大几如股非徒肿也又苦盭谓足反戾不可行音炙戾　礼薙氏掌杀草月令季夏烧薙行水利以杀草注芟草也】
　　读陶公遣力与子助劳书【畧曰吾遣一力为汝薪水助此亦人子耳可善驭之】
　　吾求诸古人日力皆自给季子薪自负范妻爨自执岂曰乏其人劳役甘汲汲有形反累人遗谴恐自及吾身非季子吾妻非范妻井臼必自操举案常眉齐冬夏完葛裘朝夕调盐虀嗷嗷八九口幸免饥寒啼卫青本人奴道固所生贱受命理则同世人无定见陶公遣力书恻怛予所羡谆谆善驭之言锻而语炼薄俗难具论请读王褒券【北史崔道固为宋诸王防军被遣青州募人长史以下并诣道固道固诸兄等逼所生母致酒炙于客前道固惊起谓客曰家无人与老亲自执劬劳诸客皆知其兄所作咸拜其母母谓道固曰我贱不足以报贵客汝宜答拜诸客皆叹美　卫青为平阳侯家僮曹夀有一相客相青曰贵人也官至封侯青笑曰人奴之生得无笞骂足矣安得封侯　蜀王子泉从成都杨买夫时户下有髯奴名便了决赀万五千与立券约从百役使】
　　书暇游傅氏竹林【辛未六月】
　　嵇阮得大名【嵇康阮籍山涛向秀刘伶阮咸王戎是谓七贤】清誉岂在竹邈哉千载下髙风竟谁续此君直而清竒致异凡木吾徒婉而真古淡超流俗天生不群人领此清闲福所以随所寓径造无不足书舎接平林婵娟常在目时携一樽酒隂凉侑□醁竹下成八贤松唯舜也独【庄子徳充符受命于地唯松栢独也在冬夏青青受命于天惟舜独也正幸能正生以正众生】赋诗诗思清读书书思乐清瘦愈浊肥好伴林间鹤
　　癸酉六月十六日雷雨交作经日乃止农田甚为之害
　　皇天司下民有赫冒于上四维列星宿环布严拱向赤子鱼头生噞喁食土壤九州随土性播种无闲防天心悯下民艰食劳劝饷嘉生膏隂雨神功均圠坱严勑内外官班职俾分掌雨师十一来风伯五当徃俾汝司噫欠汝独矜神王扬砂振陵岳怪差不可状俾汝司肃狂汝独夸雄壮倾河决堤堰怒气谁敢傍上天有纪纲谪罚岂虚诳三台相北斗太白居大将荧惑执法官强御所不让具牋奏天门天顔为怆怳谓宜殱巨奸民瘼不可长神灵愿悔祸自失甘惩创力耕有不获太平本无象【庄子大块噫气其名为风是唯无作作则万窍号怒王充论衡太平之时五日一风十日一雨风不鸣条雨不破块　聚气为噫开口为欠仙人噫欠则为飘雨擢手则为大雨　法言耕不获猎不飨猎乎　唐宗延英对宰相曰卿等有意太平乎牛僧孺对曰太平无象今虽未及至治亦可谓之小康而求太平非臣等所及杜诗一夫临闗怒百万未敢傍是】
　　客送酒复对客
　　百年三万日不可无此酒此酒不可无此客未甞有种秫学陶公二顷五十亩欲使酒如坻薫蒸及蒲栁年来精力衰入戒亦已久长瓶闲卧沙鸱夷解车后君来暂破戒剧饮共濡首酒岂有过乎闭门防客走【易未济上九有孚于饮酒无咎濡其首象曰饮酒濡首亦不知节也　晋书桓温请谢安为司马安喜言平生竟日既出温问左右曰顾甞见我有此客否】
　　夜坐观星
　　天如漆黒盘明星四散出大者绚珠玑小者布砂砾虚浮蔽太空气焰光相射飞流伏匿间分据九州域吾将叩真宰汗漫无纪极大枢列北斗五星聚东壁匼匝司下人修悖见凶吉森然罗万象甘石难测识箕张牛奋角想像杂尘臆天亦未必知蔑茫欲谁诘神尧敬授时司天髙百尺熟读天文书大试保章职【晋书齐有甘徳魏有石申夫皆掌天文　晋史董因云公子重耳以辰出参入以骊姫之难出晋当辰十九入晋当参以辰参出没重耳象之终免其祸出入不相见】
　　拟古呈贺郡公
　　乔林巢独鹤自爱经几秋戞然伸其喙众鸟噤不啾饥啄玉山禾渇饮清渭流岂不念饥渇芳洁慎所求翘首仰云衢亦有徤翼逰云衢非吾事所性林泉幽林泉有何乐鸡防相与俦贼粮固其性耿介难自谋鸡肥鹤日瘠谩自髙一头况又去其半半载不见詶众禽□然笑饿死予尔羞饿死则犹闲未死将谁尤【扬子学行频频之党甚于斯亦贼夫粮食而已】
　　续聂夷中伤田家
　　贸贸丘麦秀蝡蝡吴蚕生微行执懿筐亦既受厥明上焉给王赋下焉纾官征岂为饥寒念所念疮痏平哀哀生理窄了了无余赢恻怛夷中诗万古田舎情
　　洋僧越浦造宁海东际桥侄清甫为求诗以壮其事
　　我昔擕二客涉此春江浔春江无际下有鱼龙吟行客日已晚夹岸菰蒲隂沧江见舟子招招劳子心我家山之阳我友山之岑懐哉不得徃黄鸟鸣空林向防尘外人慨此将焉任欲立万嵗功岂惮嵗月深刺手劚巨鼇絫址重渊涔云涛鼓韶濩共尔浇烦襟吾乡邹鲁乡人物多华簮寥寥防纬语桓谭非所钦为谢金仙子气化无古今逝将纪江汉相国生自南【桓谭不言符防圣僧黄妙应防云宁海通人行此时卿相生黄妙应莆产也】
　　相溪陈教授【世英】俊夫秩满且有莆税使之除古意问讯并以自述
　　难难重难难迟暮事儒冠遗下兔园册十年仍独还独还竟何如衣垢鬓髪斑憔悴何足惜龙蟠肆其蚖【扬子问神龙蟠于泥蚖其肆矣蚖防蚖防乌覩龙之志也欤注蚖蜥蜴也似龙而无角如蛇而有足肆则区也言龙未飞天与蚖同区也】我如幽涧泉屈曲走郁盘君如大壑水荡漾生波澜泽物固已多涸鲋常枯干寥寥管鲍交此道古所难新归未税驾【史记李斯云当今大臣之位无居者于吾未知所税驾者矣】仆御迟【音治】促鞍展禽称贤士不肯卑小官狗监不知荐【主天子田猎】马曹固勿叹【晋王徽之桓冲骑兵防军使问卿署何曹徽之对曰似是马曹】国朝重钱谷许缀通明班【张守真朝玉皇大殿覩其扁曰通明不晓其防因焚香告曰通明之义未谕敢祈真教真君曰上帝升金殿殿之光明照于帝身身之光明照于金殿光明通彻故为通明殿玉帝殿名也】三命士所齿忠嘉忌尸餐寤寐心旌摇讨裁笔舌殚【韩退之雪后寄崔丞云殿前诸公赐食罢岂念幽桂遗榛菅文选心摇摇如悬旌　扬子孰有书不由笔言不由舌吾见天常为帝之笔舌】
　　鹳避巢
　　亭山有林木叶宻枝柯樛昻然来鹳雀栖乳巢其幽旁枝郁而耸噂沓众鸟稠雏成过百口俯啄声啾啾柰何游食徒馋吻思炙谋朋曹议其下一日十举头曰谓不可攀出计桀石投破巢中要害十死九不留鹳雀作而骇逼我良有由逝将挟其雏择栖于某丘拮据岂不悴且免倾覆忧不知汝下民尚有侮我不嗟嗟禽非人伤类固所羞云胡人异禽兄弟交相訧【庄子长梧子曰汝亦太早计见卯而求时夜责司晨也见弹而思鹗炙　左传成公二年齐髙固入晋师桀石以投人徇于众曰欲勇者贾予余勇】
　　食笋美甚为短句
　　居不可无竹逸少传苏公此君有令子未脱褓襁中崭然露头角绰有乃父风时因侍盘琖谈笑观从容乃父欠妩媚吾亦竒阿戎【王徽之寓空宅便令种竹曰何可一日无此君　坡诗宁可食无肉不可居无竹　南史禇渊谓任时父遥曰闻君有令子相为善之所谓百不为多一不为少　唐太宗曰我见魏徴少妩媚耳　阮籍素与王浑为友浑子戎年十五少籍二十嵗而籍与之交籍每过浑俄顷便去过视戎良久乃出谓浑曰濬冲清赏非卿伦也共卿言不如共阿戎谈】
　　鷠鲗鱼
　　海族诚多竒覼缕未易识小童鬻市归蒲穿不盈尺团团类蓏混混无鳞脊癞足疑醉泥诘之曰鷠鲗乌贼俚语欤取义中窃墨群儿相晤言墨沈于焉得初疑梁进士眊矂浇以汁又疑汉治书残馥余膏迹毋乃近砚池余波恣啖咋得非吞舟鱼尚饵沈河璧自蔽本求全不知灭其迹喣水水尽乌竟以墨自贼子瞻谪海南作说为之述尔雅注虫鱼网漏欠详悉【栁浑与孟容书秉笔覼缕神志荒耗覼当作覼力和切】
　　名阿琦【甲寅丙寅丙寅丁酉】
　　我之先君子琦也为大父大父【阙】　　　丑揆初度我及阿翁龄见汝二十五乃祖行秘书万卷相撑拄丁夘乡贡郎姓字登天府乃父材智凡生不博今古不能读父书涉世徒艰苦赖尔后来人勉旃踵前武行当伴从兄讽诵喧堂庑圣朝方右文达者可指取祝尔学茂良岂必由父祖祝尔诚谆谆从违诚在汝【周礼地官乡大夫三年则大比考其徳行道艺而兴贤者能者乡老及乡大夫以礼礼賔之献贤能之书于王王再拜受之登于天府　扬子重黎甘罗之悟吕不韦张辟彊之觉平勃茂良乎曰才也茂良不必父祖】
　　无邉上人住灵岩满月
　　无邉领新命此日道塲开月向满时满人从来处来论公推甲乙质美等琼瑰喜入诸山笔声同大地雷宜髙当路眼暂屈上乗材太白僧伽识非因兆介媒【韩雨中寄孟几道聨句念初相遭逢幸免因媒介】
　　读涑水司马公和金陵王半山烘虱
　　文人语多工徽纆自绳纠啮虫至么麽谓可悬户牖胡为大车轴贯心竟何有御寇近道翁纵此澜翻口景畧疎放时【王猛字景畧】袖此无用手挂名青史中遗笑传不朽后世为美谈姓字记谁某二公廊庙资力可扶宇宙如何酬唱间爬剔便絮垢仁义虱其官有益国家不三叹商君书掩卷重搔首【晋书王猛隠于华山懐佐世之志桓温入闗猛被褐而诣之面谈当世之事扪虱而言旁若无人温察而异之　商君二十六篇以仁义礼乐为虱官如日农曰商曰官三者天下之常官也农辟地商致物官法民三官也生虱者六曰嵗曰食曰玩曰货曰志曰行六者有必削者也】
　　诞阿鼎【戊辰庚申癸亥壬戌】
　　戊辰秋七月十日中元近亥戌当此时喜见二徳并宣尼亲抱送寳志摩其顶英贤久不生甚哉门户冷天意或其然书泽传有永哓哓三男子琦镛与阿鼎异日考作室已卜子堂肯翁无甔石储气量有万顷圣贤不忧贫此意要訾省忠信为根株诗书作纲领此语书诸绅受用有不尽作诗示儿曹见者发一哂【南史徐陵母臧氏梦五色云化为凤集左肩上已而诞陵数嵗家人携以候寳志志摩其顶曰天上石麒麟也　扬子清静寡欲家无甔石之储晏如也　汉书胶西王子端遂为訾省谓无所省録訾音子集韵云思也訾省犹言无所思省】
　　送黄仲复【雷卿】任三山学録【后职教于莆泮】
　　汉廷购宛善马肆空学校选入飞兔群一跃犹变豹近者八乡逹徃徃皆职教去作他人姝炙毂转髙妙臯比横讲席鹤俸供廪稍瞻视凡马群尾大固不掉君为汗血驹银鞍追騄骠浅饮合沙流时来即同调【前汉大宛传宛别邑七十余城多善马汗血言其先天马子也汗从防出故名汗血马也　孙卿子曰骅骝骐骥纎离騄耳古之良马也易经君子豹变其文蔚也】
　　馆所归谒上官广文
　　先生富道徳来作斯文主诜诜弟子行乐育均教雨宗师大范橅甄陶同其所施以陶物功器成无啙窳顾惟顽钝资姓字忝廊庑奔走衣食途箪瓢屡空窭先生如春温于物了无拒敬持一寸心逺托万间宇
　　初冬述懐十四韵戯简周介福陈仲敷二先生
　　颛顼方用事威节何辛酸百卉无遗秀千林变成丹隂风日凄厉梯此长恨端妖艳不可极予生尚多艰寒炉守煤烬枯条满青山干釜忆瀺灂甘井生波澜新霜骨髓痛永夜衾裯单病马闻饥嘶露猿聴号寒起坐复防有酒难为欢愁如匪澣衣何时思一浣弃置儿女悲壮志生羽翰况当警寇盗戒备严乡闗愿请受长缨殄彼为民残天乎矜其能夕死意所安【汉书南越与汉和亲终军年二十余终军请受长缨以羁南越王而致之阙下】
　　古意呈夏政斋权府
　　夏侯富文术武库森韬畧文武出天资结髪习象勺问程已知津擕家犹土著客戍又二期翩翩载琴鹤猥诵病竞吟自惭才卤薄主将倘见收犹堪助横槊【汉书有结髪翰墨结髪而战言自幼小时也　南史曹操曹丕马上横槊　通俗文曰矛丈六者名槊　杜诗主将收才子崆峒足凯歌　梁武帝破魏防群臣华光殿聨句曹景宗后至帝以武人不分韵曹不平启求赋诗韵已尽惟病竞二韵命与之援笔成曰去时儿女悲归来笳鼓竞借问行路人何如霍去病】
　　书莆邑长官伯罕徳政诗卷后【其子三载在予席下后为金滩税使】
　　歴县犹歴滩少载滩自平牧民犹牧羊弭鞭羊自行辔如信陵执琴作单父鸣不曽读古书礼乐森纵横三年行播政文士交腾声采采继国风付与千载评【庄子善养生者若牧羊视其后者而鞭之】
　　甞记韩简东野诗我愿身为云东野身为龙四方上下逐东野虽有离别无由逢然亦不过诗人相爱慕之情云耳贯斋大帅舆疾督捕客莆近两阅月仆以老病相仍艰于出入是以防晤之时少情甚亲而迹甚疎视古人以云龙相期异矣敬赋以纪其事
　　班生投笔叹志在万户侯贯斋有道者体博用自周文武具天性逸气隘九州四战死无生不避劒与钩岂不念肤体有类百衲裘陟岵哀所天抱痛终千秋祖父八袠余坐膝恩未酬前年谢事去喜若鹰脱韝寄迹老子中黄冠卧林丘事有不可料焉能箸前筹霞城选名将拣择云公优舆疾赴简书竒疢行当瘳抵莆相物色无恙即防头嗟予十年旧阻隔知无由欲接平生欢引吭闭其喉别久坐移时十语不一詶殷勤叙契濶咄咄书不休忠孝茍无愆丈夫夫何忧滫瀡奉余年天必应所求老老能及人然不岂然不【后汉班超字仲升叹曰大丈夫无他志畧犹当效传介子张骞立功异域以取封侯安能久事笔砚间乎张良传臣请借前箸筹之　李陵曰霍与上官得无恙乎　晋殷浩为桓温所奏废为庶人殷浩虽被放黜口无怨言但终日书空作咄咄怪事而已】
　　莆田之新安田君晋叔擕二季逰桐城有年今挈而归里于仆初无平生之欢一日以其道同一语辄合知其为吾党中人也暇日示仆教子积分图予嘉其刻志自苦又乐顗顼有贤父兄异日将有成也聊书四十韵以道鄙意云尔
　　吾闻古圣人不厌与不倦自下仁智工结此两重案学焉不时习所学与氷炭传之而既习在已已可翫又闻甞独立子不教而逺诗礼叩其端必待自贯串他日面墙诲正恐无所见知困后教之【孔氏说命疏】一语发闗键譬如立田苗守块逢久旱隂雨一膏之欣然滋溉灌予亦村校书挟册入渠观陶成镕中金跃冶不复锻在寝皆渊骞几见籍湜叛召閙四十年正在为师患田君善教子衡石自程限家有积分图蓄眼未甞见精勤朱晕圆荒嬉墨涂半日居而月诸于焉考最殿象教业黒白【佛经善业为白恶业为黒】善恶工变幻吾徒有正学勿为它所变二氏相为用【韩语】此语亦欺谩后世杂机权演孔老佛乱有道徃正之又恐识真赝麛驹气食牛早觉牙爪换异日瑚琏资濯濯出珪瓒虽云赖琢成已与燕石判専门翁季学平居相讲贯三程与三苏渊源何汗漫至哉有此乐鼎立期璀璨名世绍弓箕安必操缦元亮达道翁诗酒了昬旦命子责子篇喟焉兴永叹退之唐文人示儿语麄悍玉带悬金鱼银车遭谤讪所贵孟母贤断机示惩劝名垂千载下嵩华走河汉汝南月旦评靖绍许同传示我赠送篇粲粲锦綉段予非能文者才短如袜线牺樽青黄回首沟中断【李昭字台瑕言韩八座事业如拆袜线无一条长者八座名昭】
　　梅峯僧一理澈庵其号也住灵岩上坐开堂演法歌以赠之
　　太白识僧伽退之识澄观理也释门老融澈道一贯西教穷根源剞精把翫开迷疏钞笺轻重分铁炭禅和得龙象义慧传粲六众不聴莹了了送一难大珠既脱翳白月亦磨汉云胡法又别心佛自变幻摆手住此山苍松回碧榦梵香海潮音御炉云影散山林愿太平上祝尧舜万
　　余郡守覈实賔序
　　莆为士邓林仆也樗散木不遇匠石知终焉卧空谷盛年汝南评误蒙君子録爼豆于贤人青黄群目晚缀耆旧班久厌文离粟燕石诚混淆乌覩荆山玉士穷舎学校挈挈焉归宿处置或异宜何异推舟陆自惭过稀年荐剡至累幅枯朽不自量吹嘘劳尺牍皇天恵仁侯文翁亲化蜀善类尽薰陶淳风振頽俗窃喜遇荆州志愿平生足长价王侯门青萍从结緑
　　和复斋宪副初春游园韵
　　为爱名公诗性情清且和虑澹物自轻意惬情已多齅花忧世事实负居甲科岂无治安防少答喜起歌回首谢苍生时兮将柰何




　　续轩渠集卷二
　　钦定四库全书
　　续轩渠集卷三
　　元　洪希文　撰
　　七言古风
　　题圣墩妃宫湄洲屿
　　我昔缆舟谒江干曽觌帝子琼华顔云涛激射雷电汹殿阁硉兀鱼龙间此洲仙岛谁所构面势轩豁规层澜壶山峙秀倒影入【梁元帝纂要云景在上曰反景景在下曰倒影　司马大人赋贯列缺之倒景兮涉丰隆之滂濞张晏注曰景去地四千里其景皆倒在下也】乾坤摆脱呈倪端【韩退之南海神庙碑干端坤倪轩豁呈露】粉墙丹桂辉掩映华表耸突过飞峦湘君小水幻露骨虞帝迹逺何由攀【湘君尧之二女舜之二妃舜南巡死扵苍梧二妃从之溺死沅湘间】银楼玉阁足官府忠孝许入巫咸班帝怜遐陬杂鲸鳄柄授水府司人寰五云殿邃严侍衞仙衣法驾朝天闗危樯出火海浪破神鬼役使忘险艰灵旗毵防广乐振长风万里翔孔鸾平洲逺屿天所划古庙不独夸黄湾【黄陵有湘君庙】至人何心恋桑梓如水在地行曲盘升阶再拜荐脯藻不以菲薄羞儒酸日谈书史得少暇石桥潜渡凭雕栏诗成不觉肝胆醒松桧蓊荟鸣玦环骑鲸散髪出长啸追逐缥乗风还【阮籍甞于苏门山遇孙登与商畧终古及栖神导气之术登皆不应因长啸而退至半岭有声若鸾凤之音响扵岩谷乃登之啸也　韩诗翩然下大荒散髪骑麒麟】
　　题王昭君出嫁图
　　平生惯读明妃怨老来却向图中见看诗只见古人心看画又知古人面当时初选入汉宫亭亭秋水环芙蓉芙蓉照水矜顔色自信年少长春风一朝引见辞君去此心已作杨花絮黄河一去不回头泣损花容留不住辎车重载汉寳归骊黄嚼啮黄金羁媵臣尚作首防熊居延万里行迟迟居延渐近汉渐逺胡使悲歌落日晚人生失意何足云螓首蛾眉难自遣琵琶韵絶心悠悠氊庐未到眉先愁氊庐愁愁几种胡恩终薄君恩重哈敦般铎春草生尚有行人吊青塜【汉田蚡怒韩安国曰何为首防两端首防一前一却哈敦般铎乃国朝语也乃青塜之所在或云哈敦娘子也般铎墓也理或然也哈音渇铎音卓】
　　月轩施老人求山丹栽
　　老施学道咽紫霞丹成仙去余此花尚余仙子传丹穴青睛绀髪顔如霞当时郭陈两诗老【郭梅西隚长乐人陈铁坡天骥莆田人】曽对此花被花恼至今素壁照夜光可惜花仙不知寳晚年同好洪崖翁仙根吹送烦天风花开烂熳圃红炉中九转难为工【史记货殖传巴寡妇清其身得丹穴而擅其利数世圃亦名阆苑在昆仑中】
　　效苏子瞻莫笑银杯小
　　劝君莫笑银杯小一日倾泻三百杯劝君莫笑一日饮百年三万六千回吟时只作简简吟【白乐天简简吟不肯迷头藏白地】斟时只作浅浅斟下笔直作风雨快醉乡酒徳逢知音我无公田二顷半床头幸有琴堪玩陶公旷达未足云嗜酒何如饱吃饭须信小小亦自竒老尽英雄君岂知挥金留客固自好争柰无金愁杀我【前汉疎广传归田里日请故旧賔客相与娱乐数问其家金尚有几斤辄卖以供具　卢仝诗天下薄夫苦躭酒玉川先生也耽酒薄夫有钱恣长乐先生无钱养澹泊有钱无钱俱可怜百年聚过如流川　陶诗虽无挥金乐浊酒聊可持渊明甞蓄素琴一张徽弦不具甞执而和之日但得琴中趣何劳弦上声】
　　书夏政斋欠伸背面美人图
　　防鬌髙髻宫様妆天风飘飘云锦裳【陌上桑头上防鬌髻　韦苏州防鬌髙防宫样妆】心华未肯开桃李纵有粉黛难辉光怪渠何事长背面百嵗风花能几见云収雨散易伤神齐鲁姬姜顔色变当时画史笔亦神风流醖借作欠伸丹青意在毫素外縦使貌得非天人可怜前代汗青史薄命佳人类如此几多宠极爱歇时失意长门暗宫里老人耳冷不欲闻世上儿子徒缤纷摩挲喜见法眼浄为君起炷炉中熏【唐宣宗日朕耳冷不知有卿也　维摩诘经云逺离尘垢得法眼浄　周昉画背面欠伸内人极精】
　　文与可墨君【与可名同梓州盐亭县安泰人皇祐元年冯京榜及第王子猷寄居空宅中便令种竹或问其故但笑指竹曰何可一日无此君此子猷命竹为君也与可善墨竹东坡先生呼竹为墨君作墨君堂记】
　　竹中三昧称老可半幅鵞溪东绢好【鵞溪在梓州盐亭县出善绢杜诗我有一疋好东绢】萧疎逺近自成林露叶风枝皆帖妥客来披卷当晴牕毛髪尽竖心旌降观其妙处不外得笔力到处今谁双当时挥洒不自爱持素踵门了无碍流传好事直至今文采风流遗墨在细哦公诗展画看诗如有韵青琅玕诗在床头画在轴髙堂谁作秋声寒
　　古砚
　　床头宂石钝如椎淬我毛頴利如锥书成四体工防【山谷张文潜赠君洮州渌石含风漪能淬笔峯利如锥】聨珠照几光陆离朝来浄洗看墨色坚致莹滑如琉璃乃知钝静固得夀上接道脉同耆頥我生无田聊食汝箪瓢仰给犹山雌却怪老桑未达道守艺改铸何其痴【桑维翰或令其改姓维翰铸铁砚以示人日砚穿则改姓卒以进士及第】砚乎砚乎汝尚未穿我未老但愿与汝终始无磷缁【扬子山雌之肥其意得乎　晋卫恒四体书势成黠防连珠不絶】
　　惜春吟
　　去年醉倒百花傍旁人拍手笑我狂【韩退之红芍药歌云花前醉倒歌者谁楚狂小人韩退之】今年花酒两无分一春正坐雠书忙先生雠书未肯出咏栁题花闲度日朝来着步花已空搔首东风长太息
　　饭牛歌
　　牛咤咤【读如丘壑之壑】蹏趵趵【音博】枯萁啮尽芳草緑自晡薄夜不满腹撷菜作糜荳作粥饲饥饮渇两已足脱纼解衔就茅屋不愁饥肠雷辘辘风檐独抱牛衣宿【前汉王章字仲卿甞疾病无被卧牛衣中与妻诀泣涕其妻呵怒之曰仲卿京师尊贵在朝廷人谁逾仲卿者今疾病困阨不自激昻乃反泣涕何鄙也后章在官歴位及为京兆欲上封事妻止之曰独不念牛衣中泣乎章黙然乃止云云】丁男长大牛有犊明年添种南山曲【杜诗为农山涧曲山阿曰曲】煑土茶歌【山石梯蠏井各有土产山味香而淡石梯味清而微苦】
　　论茶自古称壑源品水无出中泉莆中苦茶出土产【闽乡音以茶为荼盖有荼苦之义其详已见韩退之诗注】乡味自汲井水煎器新火活清味永且从平地休登仙王侯第宅鬬絶品揣分不到山翁前临风一啜心自省此意莫与他人传【陆羽字鸿渐善煎茶次第水品以扬子江中为第一常州无锡县恵山泉为第二　扬州竹西寺上有井其水味如蜀江故其山号为蜀冈东坡甞扵此取水号为乡味　李约嗜茶曰茶须缓火炙活火煎活火谓炭之有焰者】
　　湘簟
　　南州六月正炎赫徃来道路无行迹土山金石火云焦珍簟琉璃秋水碧凛如凌室开寒氷畅若葛天逰化日安得清凉均四方苏息苍生九万亿
　　闻禽哢
　　五月七日谷雨晴南山北山布谷声山禽何事强聒噪领【阙】畊种难为情吾家小儿懒且惰不肯出声长黙坐资身衣鉢岂复知嵗月儿童容易过我老欲畊柰无田学作山禽司劝课祝儿书田早早畊得粟千钟当念我
　　课儿夜读
　　我生去圣亦已逺独抱遗经増愧叹甞闻不食终夜思又道得之常待旦圣贤夕惕不遑安况我愚人甘事半便当折镝不辞劳何至临渊空久羡呼灯继晷便焚膏似鸟黏黐守空案讽以万言加百遍精力已疲道未见
　　聴琴歌
　　疎帘曲槛苹风凉细腰美人藕丝裳神闲意定丰度逺玉指纎纎弹履霜乔林莺啭日卓午幽涧泉鸣夜未央孤鸾别鹤生暗恨毋以氷炭置我肠
　　梅峯大众举留东溟讲师二十韵【得法扵大都普庆寺】
　　梅峯古刹三百年今日教寺昔日禅阎浮胜境都占尽城市有此真林泉中朝崇佛广说教遴选橅范来幽燕幽燕得法说宗防昙华种子皆鲜妍相州京邑飞鸟外出家学佛道理绵北溪云峯僧龙象择师教子恩义全司徒天下僧领袖卑辞厚币何惓惓居然体制古罍洗一唱三叹朱丝弦旛幢排拶迎登席组结判华镳聨吾徒跽受惕斋栗辞悭义卓无留宣明大训说圣谛金舂玉应轰喧阗宗风承唱自家曲勇张赤帜光青氊一朝忽动慈帏念臯比撤去辞还山哓哓各是尊师者相率控告攀辙辕郡公处置采众论欢声雷动徧海堧同寅叶议彚荐剡狂澜一障回百川星忙府帖下敦请障疏辞语清且圆从来佛性无南北随縁付分何拘牵青莲尚有堪修宇贝叶重有可注笺法縁未断且驻脚事业尽有无穷年【维摩诘壁如龙象所蹴蹋者非驴所堪佛书谓有力可以负荷者也　传灯録风宂延昭禅师有卢陂长老问曰师唱谁家曲宗风嗣阿谁】
　　书东溟讲师赴囊山主縁障子
　　海月堂前邈云汉辟支岩下山石烂禅宫销歇几百年坐阅星移看物换溟师大是倜傥人法心无住无畔岸语言洒洒中邉蜜五色明珠光璀璨天亲百法几万言毗卢大藏几千卷前身毕竟游珠宫科疏从头尽淹贯龙天亲自选栋梁嘱付担当詶大愿凌云气节何飘飘架五凤楼真手段几多猿鸟下山来竚看山门回旧观吾徒启沃固已多浡若槁苗逢溉灌留公恐是予识偏久假不归似欺谩【阙】溪祖师住此山中留衣鉢传慧粲至今芳躅尚继徃宿昔法縁未应断前台花发照后台蚤为青莲了轮奂賸将金碧饰翚飞留与后人作公案翩然返斾赋归来勤为君王祝遐算
　　偪侧行代某人呈某官
　　世途偪侧多险恶赵本酒厚反为薄世途漓变朴淳鲁鼎已赝能惑真臯陶世逺谁聴直尽道曽参能杀人哀哉直道丧已久不但州黎髙下手此心茍不愧彼苍讵谓九衢异太行时非众口金可铄天定胜人元不错【扬子人众固能胜天天定亦能胜人　栁子厚愚溪对吾荡而趋不知太行之异乎九衢以败吾车　淮南子云楚会诸侯鲁赵俱献酒酒吏怒赵乃以鲁薄酒易赵厚酒奏之楚王以赵酒薄故围邯郸赵地　史记甘茂传鲁人有与曽参同姓名者杀人人告其母曰曽参杀人其母自若也及三人告之投杼下机逾墙而走是谓以爱惑聪】
　　癸酉六月十四日臂痛不自聊戏作短句
　　卿不见将军力挽十石弓勇没矢筈寒气隆又不见翰林醉挥数寸管勑赐宫袍天色晚古人文武具全材但见伎俩忘形骸君看朱亥椎晋鄙袖千钧铁何伟哉诗翁不复作是梦磨墨研丹足吾用晴牕卷手不停披涂窜典谟笺雅颂天公何事不见怜坐失肩背生忧煎顽然自觉不属体纵有杯杓令谁传诸君莫笑老无力他日为郎能执防【汉武帝辇过郎署见顔驷厐眉皓髪曰叟何时为郎何其老答曰臣文帝为郎文帝好文而臣好武至景帝好美而臣貌丑陛下即位好少而臣已老是以三世不遇而老于郎署上感其言以为会稽都尉汉郎官殿下皆执防】
　　春寒无炭
　　古人坐客寒无氊我今为客寒无烟东风兼领防权今年春寒过去年梅子含酸实未坚荠菜虽茂胎未全海棠羞澁开紫绵山南山北无杜鹃诗翁缩颈耸两肩守殻冻不前吟成呵砚氷尚坚毛頴蹇澁非张颠唤起石鼎句再聨倚墙道士鼻息喧此时得酒真解仙博取一醉真可怜君不见云安斗水直万钱杜陵虽老性命悬画灰对雪思悄然忍寒披絮夜不眠牛头何日双锦纒【白乐天诗对雪画寒灰残灯明复灭　卖炭翁半疋红纱一文绫系向牛头充炭直】
　　木
　　宣州土产花木药铛茗椀相传夸游洋斗邑最穷僻园丘徃徃多灵植侧闻馋吏口流涎就花计实尤可怜皂衣出入迭旁午主者为客客为主年年见树不见馋吏采实主采花世情有投皆望报足见诗人言语到夏白纻【白纻歌白纻舞并吴人之歌舞也吴地出纻故兴其所见以寓意始作之田野后乃太乐氏用焉其音入清商调故清商调七曲有子夜者即白纻也在吴歌则为白纻在雅歌者则为子夜曲也】
　　水晶宫白银阙鬓如青云眼如月白纻为袍巾胜雪思君起舞清歌发秋风落木鴈南飞太息逰子何当归桐丝指下音调稀双双玉泪弹珠玑【任昉述异记阖闾造水晶宫　海中三神山以白银为宫阙　宋书乐志有白纻舞乐府解题誉白纻曰质如轻云色如银制以为袍余作巾袍以充体巾拂尘】
　　食蕈子【蕈音椹俗谓之菰】
　　大火西流十日雨洗尽荒崖一番暑韭苗菜甲黄且腐大息辛勤业为圃城中不下十万户食舎旁连啖葵茹深山蕈纷贡数山泽相逢尽筐筥儿童归来恣烹煑脆于熊掌肥于羜先生饱饭腹可鼓文字何由会撑拄但令樽前筯可举莫望蒸豚用人乳分渠宰相食万钱饭有蕈多谢天【晋王济字武子帝甞幸其家供馔甚丰悉贮琉璃器中蒸豚美帝问其故答曰以人乳蒸之帝色为之不平食未竟而去何曽性太奢侈一食万钱犹云无可下筯处】
　　七言长短句古风
　　壶山老人说劒歌
　　忠为质仁为卫淬其锋磨其砺浩然之气充天地水断蛟陆剸犀运成风切成泥利哉之用无东西卿不见刘季起闗中项王宴鸿门荆客喋秦廷楚子静国棼彼皆庶人剑杀戮不足云又不见指髪成隂阳气焰干牛斗卧匣如龙吟绕滩作蛇走彼皆士劒迂诞吾不售噫嘻哉夫我则不然众人未易识简而成其文粹乎见于色不报以为强顺理以为直化愚以为智防圆以为方化钝以为利直与锋争铓濯濯江汉清皜皜秋阳光孔子云用之则行舎之则藏【广异记载唐开元末武胜之知静江军忽然滩中见雷公践防云逐小黄蛇盘绕滩上静江之夫以石投之中蛇锵然有声雷公飞去使人徃视之得一铜剑有文曰许旌阳斩蛟第三剑云】
　　聴琵琶
　　龆年惯读琵琶行昔闻今日琵琶声初如登木雄雉声嘤嘤又如伏枥老骥萧萧鸣移宫换徴凄且清大迟小促和而平宣泄伊郁陶性情不作儿女恩怨生君不见昭君去国万里程丰肌靓丽汉主惊欲留不得信已成呜呼韩邪得之不失为倾城【管子地负篇聴徴如负猪豕觉而骇聴羽如鸣马在野聴宫如牛鸣□中聼商如离羣羊聴角如雉登木以鸣音疾以清　古诗一笑倾人城再笑倾人国】
　　简山雄峯老禅
　　去年因读方牧一纸诗常怪枯槁着句乃有如此竒【陶饮酒诗顔渊称为仁长饥至于老虽留身后名一生亦枯槁】今年我亦为诗有此语若教牧见亦当有如我所讥结髪初入翰墨塲自谓不作吴下儿惜哉两穷晚相值恨不早插两翅相与逰天陲汝南一时评各能守家规屠龙岂失防至老论益弥【朱汗漫学屠龙扵支离益三年技成而无所用其巧】曳裾王侯门挥洒蒙厚知孤芳众排屏百色工瑕疵儒庠虽设官徃徃多窃尸立言假仁义遇事生疮痍合席推骨鲠同袍背韦脂惟此两生者未易乌雄雌方生不言禄糠秕弗及之洪生虽干禄囊粟失所施【东方朔有言侏儒长三尺余奉米一囊臣朔长九尺亦奉粟一囊】去年雷泽地方今安笟箄溪寒果得鱼杯谅分遗惟兹方外老耐久敬不衰江空嵗云晚尚寄沽酒赀儒释事一家縁觉无两岐愿作如是观当如合分支【韩送崔二十六立之云去来伊洛上相待安笟箄注取鱼器】














　　续轩渠集卷三
　　钦定四库全书
　　续轩渠集卷四
　　元　洪希文　撰
　　五言律诗
　　咏竹
　　幽轩多种竹绕径复依墙月弄三分色风吹一味香空堦翻箨下隙路引稍长客至休书刺嗔渠踏破苍【古未有纸削竹木书姓名曰刺后用纸曰名纸汉祢衡懐刺无所适至于灭字又魏文帝賔客百余人人奏名刺悉书其郡邑名氏曰爵里刺杜诗严郑公宅同咏竹风吹细细香】
　　访道士不遇
　　翠壁无风到隂晴润茯苓松闗终日掩香火阁黄庭地僻丹炉在云深仙洞扃碧桃零落后衣袂带防馨
　　洗砚作
　　小陆笔先焚牀头破砚存石枯余墨晕池冻带氷痕涤去充鱼腹携来就兔园草吾岂敢聊复注孤鶱【陆云与兄机书云君苗能文每见兄文辄欲焚其笔砚　扬雄草太有以自守泊如也　鶱杜诗风雅霭孤鶱音虚言切飞举貌】
　　题隣居
　　隣用万金买情亲分所宜隔墙唤拈琖炙烛戯弹碁【沈存中笔谈载西京杂记汉元帝为弹碁之戯有谱一卷盖唐人所为局方一尺中心髙如覆盆其颠为小壶四角防起李商隠诗曰玉作弹碁局中心最不平谓其中髙也拈琖弹碁皆唐人语也】春看两家栁【白居易与元八卜隣诗明月好同三径夜緑杨宜作两家春】朝蒸共灶梨【杜诗蒸梨常共灶浇薤亦同渠】如何阳勒辈拳手为麻池【晋载记石勒与李阳隣居争沤麻池日相殴击及贵乃召阳子酣饮引阳臂笑曰孤徃日厌卿老拳卿亦饱孤毒手】
　　教儿子镛读礼诗【镛字韶美】
　　敬长尊亲道工夫在小儿纲常千载礼章句五言诗讲习终成性周旋自中仪瓣香北溪老茅蕝请行之【陈淳字安卿清漳人晦庵朱先生之上足号北溪　汉叔孙通愿徴鲁诸生共起朝仪扵是徴鲁诸生三十人西及上左右为学者与其弟子百余人为茅蕝野外注以茅剪植地为纂位尊卑序春秋传曰置茅蕝】
　　仙邑馆所书事
　　桑麻繁以长绕舎翠沈沈茶臼疎林隔书帷陋巷深山禽谙客况风树助予吟牧竖来呼犊跫然空谷音
　　谒华严毒海上人
　　出城奚所适正值雨华时毒海老尊宿名山佳住持寺幽藏碧巘池暖动春澌为谢韩知客通名只用诗【刘鲁风徃江西投所知为谒者所阻作诗云万卷书生刘鲁风烟波十里谒文翁无钱乞与韩知客名纸生毛不为通】
　　晓行途中书事
　　防发昧所适东西觉惘然门敲村店酒钟落客津船猿叫荒山月鸡号墟里烟回思在家日日晏尚髙眠
　　读杜拾遗老瓦盆戯作
　　此翁坦率性长享瓮头春觞客终頽玉【晋嵇康字叔夜山涛言叔夜为人岩岩若孤松之独立其醉也若玉山之将頽然】倾人懒注银干戈尘世泪风月草堂身赖尔有苏李情亲不厌贫【杜诗春复加病肺此病盖有因早嵗与苏李痛饮情相亲】
　　薄薄酒
　　黍酿固宜薄情亲意已多劝酬终不醉耕种岂徒劳交淡元无味顔衰赖尔酡明年废东作茶椀看云涛
　　石屏
　　磨琢虽云至宁非造化工飞峯横笔架立石峭屏风逺近青未了隂霾景不同仙源如可问我欲隠其中
　　竹间鹤
　　爱竹已成癖新添鹤有情霜毛仁者夀风韵圣之清乞母移来种将雏养得成嵗寒三益友须着我同行
　　立秋
　　暑退火西流炎云宿霭収亭臯才落叶天下己知秋律气随杓改蛩声傍枕啾短檠时节到时事迫人遒
　　玉延【俗名山药】
　　着价羞蓣芋充饥胜粥饘切泥姑少试餐玉竟谁传蹯掌难为馔醍醐不直钱雪晴扶短镵结伴过山前
　　观海门
　　观海难为水斯言亦防哉华嵩同培嵝河汉等涓埃官哨时旁午【史冠盖旁午旁午纵横也】吴盐日徃来何曽瞻蜃气重叠起楼台【礼记雉入水化为蜃前汉海旁蜃气象楼台】
　　独立
　　雨后衡门立郊坰晚气清鸭头流水浄鱼尾断霞頳并舎开新酿平畴饷晚耕防吟扶楖栗信步自闲行
　　自述二首
　　扰扰百年内胡为劳此生酒因愁少进书为懒无成行笃群疑息心清百虑轻篇诗聊自述亦可发幽情自述亦自笑可嗟还可怜文穷縁智困道进为心坚嵗月惊童穉云山夺事权此身无滞碍对酒即超然信紫云任建宁防军终制抵莆莆民思其父有遗爱焉其父即中隠公也
　　旧劳曽汗马【收附江南】子复仕王廷出处防周易【能明易】操修一孝经逢人心自白知已眼终青【晋阮籍字嗣宗不知礼数能青白眼见俚俗之士以白眼待之母终嵇喜来吊籍作白眼喜不怿而退喜弟康闻之赍酒挟琴造马籍大恱乃作青眼由是士皆疾之】大义明终始迟迟正竗龄
　　连日雨不止
　　千床浑湿透檐溜更无端马鬛一滴误鱼头万国寒老天縁底泣后土几时干闷聴应酣睡潇潇到夜阑
　　少睡
　　少睡多宵坐占星看碧虚病根常检防客气久消除清有焚香癖臞因服药疎眼前书未读肘后看方书【葛洪抄肘后方四卷】
　　一室
　　雅有巢山癖诛茅葺数椽左图右阅史春诵夏鸣弦涉畹纫兰佩临流枕石眠何须学辟谷且作地行仙
　　郊行
　　天亦自多事一春劳应詶哺雏冲雨燕唤妇出林鸠有累俱闗抱无生始断愁忽逢林下士羞黙但低头
　　禁马
　　古人重马政遗法着姬公羁靮岂徒设舟车有不通负乗时所忌【负且乗致寇至】得失理难穷【塞翁失马未必非福塞翁得马未必非祸】前辈骑牛好吾将立下风
　　赠相士
　　术乃法之巧求诸相益知脤观成子惰佩识献公离【并左传】指背吾无取论心世有谁君看非相说未免半醇疵【扬子有非相篇】
　　自省
　　孔孟日杲杲吾徒甘晦沈每于供给际常有愧惭心人物有贤否山川无古今自怜居爨下畴昔荷知音
　　龙华上人餽白粲
　　报道龙华老驱车入市回如何迫嵗出端为餽年来香鉢停留供朱门迤开也应怜范叔莫遣甑生埃
　　椰子冠
　　团团椰子实解剥付冠师体制羞殻文章笑鹿皮色頳犹带酒腹小尚能诗欲着东坡帽檐低不入时冠居众形上吾独取椰为陶令巾漉酒【陶渊明甞制漉酒中漉酒毕又中之】山翁着接篱【晋山简镇襄阳优防嵗月惟酒是耽诸习氏荆土豪族有佳园池简出逰多之池上置酒辄醉名曰髙阳池儿童歌曰山翁出何许徃至髙阳池日夕倒载归酩酊无所知时时能骑马倒着白接篱举鞭问葛强何如并州儿强家在并州简之爱将也】坚浑羞抹膝疎旷笑穿丝寄语资章甫今时彼一时【宋人资章甫而适越越人断髪文身无所用之】
　　铁拄杖
　　傀同枯枿流传多阅人铸成一枝杖伴我百年身触石奔星火行氷碎玉璘赤藤尤可贵包褁若为珍【韩赤藤杖歌几重包褁自题署不以珍怪夸荒夷】
　　五字吟【李陵苏武俱为侍中武使匈奴明年陵败陵降武归汉陵置酒作诗为别则五言诗自陵始也其一曰携手上河梁防子暮何之其一曰仰视浮云驰奄忽互相逾长当从此别且复立斯须又曰征夫懐逺路逰子悲故乡寒冬十二月晨起践凝霜武诗云黄鹄一逺举千里顾徘徊胡马失其群思心常依依世传云五字诗自武始也武使匈奴在匈奴中十九年后竟得归汉】
　　雅颂久不作诗坛一例荒孰云城小小能出阵堂堂髙歩【阙】如漆离居鬓已霜李陵非雅士安敢擅河梁
　　获稻
　　云散水防茫千畦万陇黄罄腰劳日少鼓腹乐时长处处闻鸡犬家家足稻粱太平本无象新酿瓮头香
　　秋后扇
　　齐纨裁暑扇倐忽动清商嵗月老将至巾箱舎则藏时光岂衰歇世态苦炎凉年少不长好为言姬与姜
　　社日【春秋分戊日】
　　九扈不废职勾龙诚有功业居四民次祀列百王中黍稷祈秋实羔豚乐嵗丰岂徒臣朔饱归遗细君同【少吴置农官以鸟名官春扈鳻鶞趣民耕种夏扈窃趣民耘除秋扈窃蓝趣民収敛冬扈窃黄趣民盖藏棘扈窃丹掌人百菓行扈唶唶昼民駈鸟宵扈啧啧夜民駈兽桑扈窃脂趣民养蚕老扈鷃鷃趣民収麦是为九农正　汉武帝诏从官肉大官丞日晏不来东方朔曰伏日当早归请受赐遂拔剑割肉归去上令自责朔曰受赐不待诏何无礼也拔剑割肉抑何壮也割之不多又何亷也归遗细君又何仁也上笑曰令自责反自誉复赐酒肉遗细君】
　　览镜戯作
　　涂抹东西徧床头膏沐香恐为嗔老物【老物不足惜】不敢近新妆翻覆百年态凄凉数寸光道心无老少顦悴亦何伤
　　述近懐呈诸庚老
　　与君同甲子霜鬓白于银朋旧归新鬼乾坤信老身干戈犹未替盘琖幸相亲句法如江鲍如何捄得贫林巡检景恵以闲散职官俾提封【阙】　门新城诗以道意【杜集有提封之作有时徴俊乂莫虑犬羊侵之句】
　　尧仁天广大涵育最为深仗义趋王事成城赖众心氛祅如覆水俊乂岂懐金老眼看三箭天山报捷音【唐书薛仁贵为铁勒道行军总管九姓众十余万令骁骑挑战仁贵发三矢辄杀三人军中歌曰将军三箭定天山壮士长歌入汉闗九姓遂衰】
　　对闷书事
　　时危百忧集老退一身轻鼔角声悲壮城池势险倾柝繁严守备传遽急行程【周官行夫掌传遽事乃使车之急者】起看天河色何当见太平
　　送侯防军公让秩满归
　　三年江汉水洁白不缁尘纠群纪纲正【杜送韦讽上阆州録事操持纪纲地注録事者一州之纪纲也　韦苏州送冯着任广州録事绳墨不易持是也】亲民条件新舆人同此诵檐子不妨贫识取至公论官中竟一人
　　上元日居城南书事
　　城南读书地杖履徃来通菽水初心遂【礼记子路曰伤哉贫也生无以为养死无以为礼子曰啜菽饮水斯之谓孝】糟糠晚节同役车行业业【诗采薇戎车既驾四牡业业岂敢定居一月三捷业壮盛也】眠鼓聴逢逢【韩诗不蹋晓鼔朝安眠聴逢逢】逾七又望八痴顽笑此翁
　　郡倅敬斋公乃嗣自江西省奉檄便道省亲小诗奉谒
　　郎君拜家庆捧檄防衣荣别驾行寛恵同寮服老成珠瑰迷重寳兰茝袭芳名此去扶摇便冲天九万程
　　癸已新春作
　　盗贼生涯困回头尽战尘春来长是病老去不如人屋小香常集杯深酒尚醇何时洗兵甲同作太平民
　　七十四吟
　　视逺茫无见言哤聴不闻病于老偏厚眠向坐中分俯仰皆为累披吟不废勤偶逢强健日浄几一炉熏【白居易诗病与乐天为老伴　坡诗惟有病相寻空斋为老伴】
　　暖足婆
　　寒冬夜无寐辗转漏声长只热一瓴水能销万瓦霜温柔聊自适趋附固其常更有孟光在髙年不下堂
　　寄潘茂
　　别后聴鸣艣君曽有宿期如何三阅月不寄一聨诗独立海山对相思沙鸟知端能乗兴否一苇谅非迟
　　壬寅元日
　　老天何省事元日又逢春盘饤青蒿细杯浮緑醑新儿孙长满眼天地一闲身志喜有新作犹疑笔有神
　　五言排律
　　雪榦上人过访
　　诸山尊徳望三会老禅宗倚席闻论抽筳发钜钟憩松经露滴坐石履云封山好遮来路尘牵絶徃踪悬车留雪涧筑室傍梅峯髙士幽禅着僧伽太白逢平生能事足竒遇素心从二民相为用如聆空谷跫【韩读墨孔子必用墨子墨子必用孔子不相用不足以为孔墨】
　　挽仙邑陈小山先辈
　　吾慕小山翁仙溪一钜公奉亲严髓滫焚券恤贫穷鄂相辉日闰门正始风彼徂岐可路不霁水何虹【严氏诗集作彼徂矣为句絶岐有夷之行】千首牛腰重三封马鬛崇乡邻尽焦土防立负羁宫【邑庐尽为焚毁后亦为贼所焚】












　　续轩渠集卷四
　　钦定四库全书
　　续轩渠集卷五
　　元　洪希文　撰
　　七言律诗上
　　题学士赵子昻近帖
　　天马腾骧金褭蹏【汉书礼乐志有天马下汉武帝铸金作马蹏状谓之金褭】赤刀挥霍玉如泥词头已逼苏内翰纸背欠题王会稽【康定间富韩公为知制诰封还词头缴词头富公始　栁子厚集有殷贤寄刘连州二首其下注云家有右军书每纸背庾翼题云王会稽六帖】墨帖楷书卑石鹤锦囊珍玩甚珠犀嗟予旧好应成癖过眼空怜五色迷【唐李程试日五色赋先榜已落矣初出试塲杨于陵遇程询其所试程示之破题云徳动天鉴祥开日华于陵览之谓程曰公今日须作状元】
　　书吕洞賔画像
　　劒飞岳鄂过苍梧风骨昻藏美丈夫闲揖九阳供吐纳饱餐六气事嘘呼【荘子刻意吹呴呼吸吐故纳新熊经鸟伸此道引之士养形之人彭祖夀考之所好春食朝霞日始出赤黄气夏食正阳南方日中气秋食沦隂日没后赤黄气冬食沆瀣北方夜半气并天地黄是为六气见扬子明经】当年得遂金闺籍【谢眺出尚书省既通金闺籍金马门也】今日谁看野服图笑引天风毛髪动可能随我朗吟无【于扬州石塔自画像吹之毛髪尽动】
　　春夜对花月
　　璧月琼枝鬬好懐【陈后主与诸贵人同狎客赋诗其畧云璧月夜夜满琼枝朝朝新互相夸张贵嫔容色之丽云尔】攀花邀月下瑶台娟娟夜色穿帘入冉冉天香扑袖来【李正封牡丹国色朝酣酒天香夜染衣之句】细酌微吟身自在行歌起舞影裵徊幸然等是无情物若是多情便可猜
　　惜花
　　阳艳亭台手自栽精神擡举待春回朝来不忍独倚树雨过那堪都委苔时不贷人如转烛事多败意且啣杯从来四美难并具云合佳人殊未来【江淹杂拟三十首有汤休上人诗云西北秋风至楚客思悠哉日暮碧云合佳人殊未来】
　　东牕小酌
　　乌驭西沈兔魄升泰山失势已如氷百年略似梦长短一醉谁知时废兴与俗不谐尘世狭出门大笑暮江横从前壮气销磨尽浩浩凌云赋尚能【司马相如奏大人赋武帝大恱飘飘然有凌云气逰天地之间又登髙能赋】
　　观夏耘偶成
　　苗穉才闻鵶舅呼【古诗五月闻鵶舅苗穉忧草茂】东阡南亩尽农夫非其种者锄而去毋使蔓焉难以图【刘章忿刘氏不得职常入侍髙后燕筵进歌舞曰请为太后耕田太后曰若生而为王子安知田乎章曰深耕穊种立苗欲疎非其种者锄而去之太后为之黙然　左传蔓草犹不可除况君之宠弟乎】滴滴尽沾禾下土【古诗锄禾当日午汗滴禾下土安知盘中飱粒粒皆辛苦】穰穰行载斛中珠作劳归舎呼闾里【晋书载石勒在田中每闻鞞铎之声归告其母曰作劳耳鸣非不祥徴也】共坐牛衣酒一壶【前汉王章字仲卿疾病卧无被在牛衣之中与妻诀泣妻呵怒之云云后为京兆尹欲上封事妻止之云卿独不念牛衣中泣乎】
　　客中遇寒食【三首】
　　极目云飞落照邉北邙松栢久无烟麦饧偶尔思遗俗菽水时来记徃年【礼记啜菽饮水尽其欢斯之谓孝】宿业正愁带鸟归心生怕血啼鹃伯伦旷达称贤士身后何曽到九泉长到清明寒食时客懐如梦复如痴庭空月淡梨花少爨冷烟寒麦饭迟阻隔家山常入梦挨排节物可无诗暮年自是难为别非为栖身近子规
　　桑柘村村已禁烟【周宫司烜氏仲春以大铎巡火禁于国中为季春将出火也后以介子推焚死至时一月不爨东汉周举为太原守乃始变其俗三日而止】萧条井邑傍山前了无诗酒空三月如此时光又一年对景莺花如寄耳见人儿女倍澘然业儒不及为农好麦已登场蚕又眠予株守书室不觉有连日隂雨之闷一日移坐晴檐闻行者有快哉晴之语追味其言作诗志之
　　一雨多时气积岚今朝红日照酣酣鎌腰四野农登麦盆手千家女煑蚕流水绕村澄似练逺山排闼碧于蓝此生漫不知蚕织坐窃陈编得少惭
　　僧房借榻
　　方外来防兠率天扫除习气道心坚任渠浮世千年兆【史人无百年期强作千年兆铸铁作门限鬼见拍掌笑】借我空门一榻眼未晤至人存法乐且容髙士着幽禅吟成一笑客归去又结浮生半日縁
　　老境
　　五十光隂疾转车秋风落木客思家皮皴腰痛脚无力齿豁头童眼有花樗木散材多夀考寸田尺宅足生涯老彭八百成何事谩跨商周阅嵗华【黄庭经寸田尺宅可理生盖道家以丹田为寸田面为尺宅脐下三寸为丹田樗散无用之木故得终其天年世本云彭祖在商为守藏史在周为柱下史年八百嵗】
　　书家藏兰谱后
　　华不纷披叶不尘幽贞闲淡出天成似凡非俗同标致入品分流别姓名南欲迎薰西避照晚常溉腻蚤浇清传君秘诀君牢记更取吾言质屈平
　　夀峯翫月
　　素娥准六丁擎【丁夘神司马卿丁丑神赵子玉丁亥神张文通丁酉神臧文公丁未神石叔通丁已神崔石卿是之谓六丁者】下照尘寰似水晶河汉无云天万里溪山不夜月三更【齐地记曰齐有不夜城盖古者有日夜中照于东境故菜子立此城以不夜为名　杜诗无风云出塞不夜月临闗盖不夜者月明如昼也】蓬莱弱水何曽隔【蓬莱有弱水之隔一羽亦沈惟飞可到】玉宇琼楼无此明今夜夀峯峯絶顶与君端坐细推评
　　夜月有客送酒
　　马军持送走还僵【杜甫谢严中丞送乳酒诗云鸣鞭走送烦渔父洗琖开甞对马军】剥琢先闻麯米香遮莫清风干石髓【嵇康遇王烈共入山烈甞石髓如饴即自服半余半与嵇康凝而为石烈叹曰叔夜志趣非常而不遇命也】为招明月酌琼浆故人懽伯情千里玉女天公笑几塲歌罢短衣仍独速【道家有言散花玉女侍香金童　神异传玉女投壶天为之笑则电故谓之笑电李白短歌行天公见玉女大笑亿千塲　孟郊送淡公诗其一曰铜斗饮江酒手拍铜斗歌侬是拍浪儿饮则拜浪婆脚踏水船头独速舞短簔笑伊渔阳撡空持文章多闲倚青竹竿白日柰我何】三人对影未渠央
　　立春偶成【戊午】
　　玉烛光辉万象豪寛征幸不及吾曽鬓邉防燕人情熟眼底土牛年纪髙软饼茧衣行白麦【杜诗凉州多白麦注自河渭以西白麦麫凉春种夏收阅二时之气故也】生丝缥线饤青蒿明年对此仍强健莫向樽前叹二毛【左传不擒二毛谓黒白相半潘安仁秋兴赋予年四十始见二毛】
　　雨不絶
　　四月黄梅正熟时霏霏江雨宻如丝空堦如语互相答倦枕有闻宁不思家乐咸韶真送奏渚涯牛马竟谁知凄凉情况如何度拥被微吟工部诗【杜有雨不絶之作】
　　七夕
　　天上佳期乐未央河东帝子嫓牛郎登车闪烁云旗动开帐荧煌玉烛光此夜金针穿巧线明朝玉佩促行装经星不动谁当辨或脱朦胧恐未详
　　秋声
　　悚聴西南底不平触于金石碎鏦铮气回海岛波涛势令压邉庭人马声胆薄生憎牕纸擘梦回错被枕棱惊壮懐何事销磨尽宋玉中年白髪生
　　糓城余航邉老人有能诗声于仆初未有平生之懽客甞于予诵其一聨半句脍炙人口客又诵仆近作以示余余遂赏音为忘年交
　　怪怪竒竒诵数聨问谁所作是航邉世无贺监谁知白后有扬雄必爱元【扬雄注太元曰后五百年有子云出必爱吾太元矣】雪犬仓皇从末俗云龙追逐付前縁【韩诗我愿身为云东野身为龙四方上下逐东野虽有离别无由逢　韩文越犬吠云蜀犬吠日云日岂有过哉顾吠者犬耳】老天若借推敲便【贾岛初应举在京师驴上得句云鸟宿池中树僧敲月下门始欲作推字又欲作敲字链之未定吟哦引手作推敲势愈时权京兆岛冲出左右拥至岛具对所得句韩立马良久曰敲字佳遂并辔而归后不第为僧居法干寺号无本载刘禹锡嘉话云】细叩吾翁肘后传【葛洪手抄金匮药方百卷肘后要急方四卷】
　　长明灯【传灯佛以一传为一灯喻法如灯灯相续也灯谓能破暗】
　　沈沈古殿寂无闻破暗长明伴世尊日月犹知分昼夜雨风终不废晨昏传从佛国初来祖照见人生几世孙底似灵台光一防千灰万刼镇长存【黄庭章云灵台盘固永不衰心为灵台有神灵居之】
　　水车
　　机事能移造化权车声轧轧响前川卷空龙骨层层浪活尽纹处处田堑板擿泥秪自苦桔橰缒石笑空悬青裾想是阿香女直欲乗之飞上天
　　书斋独坐
　　起看庭槐影屡移摊书独坐已移时文章起伏香分篆议论和同酒一巵贯虱工深知学进屠龙技巧与心期千流万派徒纷尔吃源头要自知
　　蒲萄
　　走架龙须弱不支炎天待月立多时醍醐纵美输清滑璎珞虽圆让陆离珍异曽夸太冲赋累垂已入退之诗当年若得传方法博取凉州亦一竒【前汉大宛以蒲萄为酒富人藏酒至万余石又唐书破髙昌取蒲萄实于园中种之并得其酒法上自损益凡有八色　孟佗字伯郎中常侍张让専权用事佗以蒲萄酒一防遗让为凉州刺史】
　　野花
　　浩荡韶光没坱垠不曽培植自敷荣青春绰约谁为主红粉娉婷不识名【张易之出塞行腰褭青丝骑娉婷红粉妆】丽质似嫌鵶髻汚暗香空使蝶魂惊君看倾国倾城者岂尽名门阀阅生
　　樱桃
　　止渇青梅酸齿頬带香卢橘剥皮肤鲜明缀树漙甘露的皪倾盘泻寳珠穉子轻拈愁欲碎佳人未嚼已先无情知苦笋非佳伴断庖人莫入厨【唐三月宰相有樱笋厨】
　　赠画史林心鉴写照
　　龙章凤姿下云霠纎鳞弱羽惊飞沈神之所至妙为物面有不同宜鉴心世固期君于絶品谁当借我以全林明春阅厯还添闰整理行囊剰着金【李咏诗上林如许树不借一枝栖答云朕当以全林付卿】
　　张翰
　　昨夜西风忽忆吴邮亭长短想归途倦逰戢翼先翔鴈归兴驾言非为鲈时有未然当勇退形焉何苦为名拘【陶靖节诗谁谓形迹拘】故园且慰平生意更尽生前未尽壶
　　仙邑馆所归溪行书触目
　　杏花深处酒堪賖来访渔翁溪友家短堑插篱防鹿豕小舟牵网截鱼虾乡村畜牧连荒野【汉光帝元光二年匈奴将十万骑入武州塞见畜布野而无人牧者怪之乃引兵而退】墟落人烟阁浅沙自是升平生聚久女郎共唱后庭花【后庭花陈后主所作女学士袁大舍等与后主賔客贵妃逰赏赋诗其曲有玉树后庭花临春乐等章其畧云璧月夜夜满琼枝朝朝新之句】
　　读秦隠士黄石公素书有原始正道求人之志本徳宗道遵义安礼六篇有秘戒不传于不道不神不圣不贤之人大抵不离于七国纵横余习非得于圣贤修齐治平之学【辛未馆仙邑传家作】
　　识者当观取履初此翁知过万人余英雄自合传青史经济非由授素书大道圣贤无隠尔七篇仁义果何如坑焚若为防遗患可笑秦王计也疎【晋乱盗发子房墓于玉枕中得之凡一千三百三十六言有隂计外泄者败小怨不赦大怨必生决防于不仁者险设变致权所以解结吉莫吉于知足絶嗜禁欲所以除累与覆车同轨者倾奥亡国同事者灭等语要之不失为说客之雄特所遇之时然耳】傅氏招入馆既至翼早于牕壁间覩宋咸淳丁卯榜帖两翁芳躅焕然如目前事追慕久之因漫书四韵【辛未嵗】
　　挟升沈五十春及门虽晚此情亲韩欧榜帖家声旧【唐欧阳詹莆义井人字行周举进士与韩愈李绛崔羣王淮冯宿庾承宣聨第时称龙虎榜云】孔孟诗书教思新笔砚不灵惭末学箕裘克绍异凡人两翁地下英灵在尚尔流芳壁上尘
　　春半采花
　　芳菲着雨便成苔问讯东君几日回闰月不曽花下去今朝偶到树邉来几何间濶莺偏老如此生疎蝶也猜流水时光容易过举头枝上已青梅
　　海棠【沈立海棠记嘉州海棠有色而香】
　　花品从来说海棠风流格调赛群芳渊材有恨空沙魇【渊材僧名有五恨曽子固不能诗鵞无四掌鳖不重裙海棠无香鲥鱼多骨】子美无言为发扬【杜诗无海棠或云杜母幼名海棠讳之】雨透胭脂添薄媚风摇银烛减辉光妙年若许寒梅聘世上应夸两洞房【洪适盘洲海棠诗云自怜生较晚不得聘寒梅】
　　教小儿书
　　懒诵吾伊教小童之无百指奈无功【白居易生七月每教以之无字百试不错】晴蛙閤閤鸣枯泽春鸟哑哑啭碧丛杕杜荒疎诚可笑【唐李林甫传林甫不识杕杜字谓韦涉曰此云杕杜何也涉俛首不敢言】楞严艰澁几时通安知来者非今日刮眼毋轻吴下蒙【吴吕蒙孙权谓蒙学问以自开益后鲁肃过蒙拊蒙背云吾谓大弟但有武畧耳今学识英博非复吴下阿蒙曰士别三日当刮目相待】
　　题仙游县酒家楼
　　当时曽醉美人家帘幙春风响琵琶【洪容斋随笔载白乐天以琵琶作入声四弦不似琵琶声乱写真珠细撼铃　朱裦有絶句云昨日施僧裙帯上断肠犹帯琵琶弦是也】东野已仙闲日月【唐絶句云孟郊死葬北邙山日月星辰顿觉间】子陵髙卧困龙蛇狂歌莫管唾壶缺【世说王敦每醉后以铁如意敲唾壶歌曰老骥伏枥志在千里烈士暮年壮心不已歌阕而唾壶半缺矣】草檄从教楯墨斜短箭南山曽射鹿可怜鬓髪已鬖髿
　　风流想像太和楼雄跨依稀第一州凤去不来梧竹老芝焚未改涧潭秋【抱朴子曰虑巫山之失火恐芝艾之并焚　栁子厚献宏农杨凭诗木刻终难对芝焚未改芳】曽惊饭颗少陵瘦岂为周南太史留【唐杜甫传李白于甫有饭山之嘲白集有戯杜甫诗饭颗山头逢杜甫头戴笠子日卓午借问縁何太瘦生只为年来作诗苦司马迁传言武帝建汉家之封而太史留滞周南不得与从事】出昼居夷从来有后
　　人何用蹈轲丘
　　传西畴谒学稼乃翁坟招预席【学稼与先君同乡举丁夘嵗榜首王衡字正平】
　　平生欠识鲁山元【元徳秀字紫芝为鲁山令苏源明谓人曰吾不幸生衰俗所不耻者识元紫芝坡诗恨君不识顔平原恨我不识元鲁山】幸及蟆陵与执膰【西京记胶西相董仲舒坟在长安人为致敬过者必下马后人记讹为虾蟆陵非是左传成公十三年刘子曰祀有执膰戎有受脤】崇土岂能埋此老余波尚可及诸孙【左传其波及晋国者皆君之余也】薛任安敢同爵齿【左传薛不与诸任齿】管鲍从知宿好存【管仲鲍叔牙二人为友】此饮与君须尽器可人春梦了无痕【何讽渇赋饮不尽器】
　　菜
　　雨后过畦嫩甲长士夫此味未能忘筠笼采撷朝脯供土锉烹熬雨露香盐豉匀调仍防酪香粳细捣旋加姜老饕赋好人争诵唤醒欧生为洗狂
　　朱陈村嫁娶图
　　旧藏朱陈嫁娶二图绢素甚古上世寳之或以为近世名史所摹亦未可必近为有力者所取不能自保因以韩退之画记所云自释故并録之
　　终老乡闗鬓似银贤哉惟有古丰民一时桃李随烟灭千载丹青絶世珍饯席樽罍风近古俟庭冠盖礼如新虽然未得韩公记已学唐人带入闽
　　古谊于今尚有无摩挲老眼重嗟吁千年顾陆丹青手两姓朱陈嫁娶图要使丁壬传水火【丁火也离为火为中女坎为水为中男丁火也壬水也言女之丁者为妇于壬犹今之隂阳家云丁与壬合之说】不将门户嫁崔卢料应合皆葛抵掌樽前笑老奴【礼婚义壻揖妇入共牢而食合而酳所以合体同尊卑以亲之也音閤谨按世说晋温峤姑有女覔壻峤自有婚意答曰佳壻难得如峤如何姑曰何敢希汝比也后日报姑云已得婿矣门地婿身不减峤因下玉镜台一枚姑大喜既交婚礼毕姑女揺纱扇抵掌大笑曰我固疑为老奴今果如此卜】
　　山行伤足【馆夀方氏作】
　　尼父奔车岂复升【刘向说苑奔车之上无仲尼覆舟之下无伯夷】长裾佩玉想仪刑封侯纵不能三甲【背无三甲不能封侯】载道如何可半丁【符坚陷襄阳闻习凿齿释道安名舆而致之习凿齿以蹇疾与诸镇书曰昔晋氏平吴所利在于二陆今汉获士才一人有半耳】跛鳖行行遭笑侮鸣禽句句欠叮咛敺之罟不知避蠢蠢胡为万物灵【行不得哥哥】
　　题灵岩广化寺【始则郑氏书室后创寺】
　　招客东西窣堵波出城五里郁峩峩逰人争逐蚁九曲衲子分屯蜂一窠佳句不随飞鸟尽名山可想属僧多前修旧日读书地肯着吟翁坐具麽【小说九曲寳珠穿之不得问之孔子孔子教以脂涂于线使蚁通焉】
　　废宅有感
　　炎隆灭絶理之常【解嘲炎炎者灭隆隆者絶】对此毋庸重感伤亦有髙明瞰其室【髙明之家鬼瞰其室】似无形气啸于梁【韩原鬼】一朝富贵浮云散千载英雄宰木苍【公羊传秦伯怒蹇叔曰若尔之年宰上之木拱矣注宰塜也】后世何曽聚庐处【贾山至言使其后世曽不得聚庐而托处焉】阿房五里丽咸阳【史记秦始皇营朝宫渭南上林苑中先作前殿阿房东西五百步南北五十丈上可坐万人下可建五丈旗以其作宫阿房故名】
　　守嵗一首【后至元】
　　扫退隂凝万瓦霜儒家守嵗但如常沈香已带寅前气腊酒初闻子后香【白乐天诗谁道使君不解歌唱彻黄鸡与白日黄鸡催晓丑时鸣白日催年酉时没亦祖韩退之和席八庭变寒前草天销雪后尘之句意亦自佳】冻雪惊春先爆竹祥云夹日上扶桑熙熙民物皆生意天建皇畴福万方
　　题清潭酒家楼
　　平生汗漫子长游天地无私亦白头出旷刼来皆有数明真性外始无愁山川竟掩百年梦乌兔何曽两处囚信美终然匪吾土寒鵶飞去水悠悠【王粲登楼赋虽信美而非吾土兮何足以销忧】
　　水涨
　　溪流防防碧粼粼失却孤舟野渡横万顷银山崖谷裂千堆雪屋路桥平盳眻不辨墨尘马【庄子秋水两涘渚崖之间不辨牛马望洋向若而叹】跋扈争看赤尾鲸彩羽鸳鸯亦零落风流莫靠浪头清【孟郊诗射鸭复射鸭鸭惊菰蒲头鸳鸯亦零落彩色难相求侬是清浪儿每踏清浪逰笑伊乡贡郎踏土称风流如何角丱翁至死不裹头】
　　霉雨
　　匝地莓苔色转苍空堦半月耳浪浪墨胶古瓦添新水衣醭熏炉换好香芳草蛙声喧处处黄梅雨脚漏牀牀新晴野水兼天濶无数轻桡倚岸傍
　　水僊花【俗名金盏银台】
　　薤叶葱珩短短枝香清韵絶水为肌月明夜色玉连锁露冷秋茎金屈巵感托洛神曽有赋【汉武命作承露台立金茎铜柱作仙人掌以承露和玉屑饮之　伏羲氏女溺洛水为神曹植因有感而赋焉后为监国谒者灌均所奏】品题湘女可无诗商量恰好海棠聘月老无人为主持夏政斋权府再举留莆郡镇守小诗志喜
　　果然弓劒许留莆谁遣将军酷好儒作赋重游前赤壁题诗一笑再元都躬亲矢石劳王事手捧铜盘是丈夫【毛遂手捧铜盘招十九人曰卿等碌碌因人成事】坐讲唐虞成底事相看摩捋白髭须
　　雪后小牕书事
　　一室凌虚离世尘小牕风月足吟情空庭梅竹元冬缟大地山河白昼明火活泉清云乳乱灰深烟冷水沈清投闲置散应成癖分外吾侬断不营
　　蒲萄
　　性爱蒲萄防夏凉自扶短架接邻墙金珠璎珞星辰烂碧树瑚雨露光如琢如磨添滑腻不甘不酢带清香细吟马瑙龙须句多谢昌黎为发扬
　　予暇日游城西天泉岩遂并山而西至石室戱作八句
　　石室城西五里余石头路滑歩﨑岖世人自为浊恶染【佛书五浊恶世】佛性何曽南北居邑屋鳞鳞多布缕【阿房赋瓦缝参差多于周身之布缕】僧寮落落半樵苏暮年自防安心法克伐都忘怨欲无
　　食防笋主人请赋
　　縁木求鱼无后灾黄虀未了已安排虽非龙种胚腪出犹得鵞黄醖借来【汉书薛广徳雅有醖借】味胜羶荤忘禁脔气含风露夺珠胎供僧留取归香积斋鉢终然胜芥台【佛书维摩遣八菩萨徃众香国言愿得世尊所食之余欲于娑婆世界施作佛事香积如来以众香鉢盛饭与之】山家馔客富盘飱菜把终叨地主恩【杜清晨蒙菜把常荷地主恩】且赏珍竒类鱼子莫将同异别龙孙羶腥幸免黄金错酩酊终同老瓦盆【杜诗有老瓦盆】勿向朱门诧风味万钱一任饱鸡豚
　　养拙戯作
　　闲身长向拙中养养到白头宁不痴时好懒义西洛手事非谩撚晚唐髭痛渠因弄巧成此老我要将勤补之【庄子云闻道虽晚而以勤补拙也】反闭柴门径投枕世间了事付羣儿
　　次黄畊叟诗倡韵简族侄秀岩居士
　　泉上伊谁作此亭诗成客散寂岩扄日经蒙悉山腰紫【淮南子曰日经于泉隅是谓髙舂顿于连石是谓下舂言将欲暝下蒙悉舂故曰下舂】黛防波斯佛眼青浄业从渠华地种髙吟唤我俗縁醒即今想像髙堂赋何日连牀欵夜棂【僧粲传法于恵可云华种曽因地从渠种华生若无人下种华亦不能生】
　　颂抛厐老浄名佳尘俗元无更出家青色何曽了齐鲁髙标直欲接裦斜【班固左界裦斜秦谷口也注云南则日裦北则日斜】壶中更有神仙药盆底从开顷刻花好是红崖标格在不妨留与世人夸
　　春晚郊行书所见
　　栁下经行不碍些莎平草软緑陂斜雨余溪涧浅深岸门外野棠红白花隔水明邉知晚照倚山尽处是谁家随他亭舘春皆好拟看东邻菓下车【后汉濊貊献菓下马髙三尺乗之可于菓树下行】
　　诗寄三山谔勒哲圗万户逹噜噶齐公
　　叠序轩渠墨尚新每因见墨即懐人裹疮四战朝无暮脱体全归秋复春嵗月蹉跎嗟我老斗牛隠晦为谁神篇诗少寓嗣音意布鼓雷门喜有因
　　呈孙佥事漳州抚谕回司
　　绣衣斧钺扫欃枪【杜几时回节钺戮力扫欃枪】崆峒腰防麦正黄瘴地溪山初见晛花时草木尚经霜氛祅窜伏无奸猾风宪操持有纪纲钝笔不堪模写力欲呈帐下倍惭惶【典畧刘荆州曰予甞作书欲与孙策伯符祢衡正平诮之曰言如是为但令孙郎帐下儿读之乎将使张子布见之耶】
　　观薛公鹤
　　逸气昻藏迥出尘薛公画鹤俨如生【杜薛公十有一鹤低昻各有态磊落如长人】已勾漏丹涂顶【晋葛洪字稚川以年老欲炼丹祈遐夀闻交趾出丹求为勾漏令帝以洪资髙不许洪曰非欲求荣以有丹耳帝随之】更费波斯黛防睛乍可使之侍轩几不堪骑去访蓬瀛清风动我小牕竹几误聴渠戞戞鸣
　　断碑
　　何代残碑仆地横难哉嗣守愧神灵莓苔剥落埋石日月侵寻瘗鹤铭千古英雄云影灭百年兴废草头青襄阳耆旧毋庸叹荆棘铜驼唤不醒【索靖知天下将乱指洛阳宫门铜驼曰防见汝在荆棘中】
　　莆田杨宰追理畅山祭田租粒奉谢
　　三洪旧徳几犹存【与冀音义同】兴叹俄惊及雍门【雍门周以琴见孟甞君】岂谓大田犹有稼可堪东郭已无墦斯文幸有千门庇古谊难忘一饭恩【韩信寄食漂母后封楚王都下邳召母赐金百斤史记范睢传一饭之徳必偿也】多谢彦伦知已厚【周介福其乡人也】吹嘘直欲送天阍【杜赠起居使献纳田舎人扬雄更有河东赋惟待吹嘘送上天】
　　种竹
　　移得霜根趁雨栽墙隂踏破一方苔甫能引汝清风到未暇招渠俗子来猿讶便当书案立鹤知早避钓船回不妨更了嵗寒计早晚栽松兼种梅
　　夏畦
　　自锄荒秽种山西岂落为萁草欲迷六月骄阳焚赤地一生精力悴荒畦杞苗防甲黄而陨麦莳麻蒸翠未齐自笑艰难生理窄何由得酒醉如泥【晋通侯杨恽以罪废家居治产孙防宗以书诫之答以诗曰田彼南山芜秽不治种荳一顷落而为萁人生行乐耳须富贵何时】
　　山中逢元夕【初入方氏馆】
　　雪后连朝快放晴料应灯火压城闉银花火树不知夜绣毂香轮欲夺春閴若无闻清管寂居然相对短檠新今年不带元宵分月色深山不负人
　　首夏偶成
　　春光恰好便分违一眺园林緑正肥幽草蚤闗牌印出浮花逺卸辔啣归蛙王踞坐楚歌发蝶使行成汉骑围快入时妆挑闼子已将絺绤换春衣【项羽闻汉军四面皆楚歌惊曰汉皆已得楚乎】
　　雪髭
　　计较营为百念轻独于此事未忘情功名不建头颅老日月如驰髀肉生【蜀志刘备在荆州牧刘表座上起至厠慨然流涕还坐表怪问之曰平常身不离鞍髀肉皆消今不复骑髀里生肉日月如驰老将至矣而功名不建是増吾悲耳】齿尽摧残犹解啸【晋书谢鲲邻家卨氏女有美色鲲甞挑之女投梭折其两齿时人为之语曰任达不已防舆折齿鲲闻之傲然长啸曰犹不废我啸歌】身无宠辱又何惊幸然见道存真性却笑恒河数改更
　　啖杞菊【本草枸杞冬采根春夏采叶秋采茎实久服轻身不老一名仙人杖千嵗其根如犬】
　　雷声殷殷草头青又见春风拂翠屏夜吠精神存下体日餐功効益頽龄雪细芼茶初熟盐防轻调酒半醒蚤办葛巾与芒屩明春要采首阳苓【白乐天诗不知灵药根成狗怪得时闻夜吠声　陆机甞诣王济济指羊酪谓机曰卿吴中何以敌此答曰千里莼未下盐豉】
　　傅西畴恵诗次韵
　　自从时世好新妆閤閤群蛙乱草堂【昔人有时世妆诗云时世妆时世妆城中出来传四方】谩道衡湘师栁子【韩文衡湘以南皆以子厚为师】不闻江夏有黄香【黄香后汉人博学能文当时语曰天下无双江夏黄童】叵堪我老无儒术犹幸家传有义方未必便皆为驾说【法言学行仲尼驾说也不在兹儒乎如将复驾其说则莫若使诸儒金口而木舌傅氏师于栁】诸生好聴铎声扬
　　香篆【婆律出波斯国膏香在木心中酉阳杂爼一木五香根旃檀节沈香花鸡舌叶藿胶薰陆又龙脑香出婆利国有婆律树髙八九尺瘦者出龙脑香肥者出婆律香与龙脑同生一树】
　　尘霏婆律屑旃檀四勿销宇泰寛【庄子庚桑楚南荣趎至老子之所愿闻卫生之术老子云身若槁木之枝而心若死灰若是者祸亦不至福亦不来福祸无有乌有人灾也字泰定者发乎天光】昼几回文荣锦字【晋书列女传符坚时窦滔为秦州刺史被徙流沙妻苏氏织锦为回文凡八百四十字以赠滔云】夜炉养火伏金丹【古嵩子丹砂行伏丹诀丹砂五两结永为砂子养火七日为玉笋屑之为银】啜空茗椀云初动坐厌蒲团夜向阑【韩诗坐厌亲刑柄】俗虑湛然如止水试将心向此中安【传灯録恵可谓达摩曰我心不安乞师与安师曰将心来与安曰覔心了不可得师曰与汝安心竟　黄山谷诗云险心防万仞躁欲生万兵隠几香一炷灵湛空明意思自佳】
　　醒酒石【庐山记陶渊明居东里有大石甞眠其上人谓醒酒石唐李徳裕平泉别墅有醒酒石】
　　园林逰翫足怡神木石平泉辇怪珍【李徳裕平泉庄铅松怪石悉收致于其中】狎弄杯觞轻一石【沈光太白酒楼记狎弄杯觞沈溺麯蘖史记滑稽传齐威王置酒后宫召淳于髠赐之酒问曰先生能饮几何而醉对曰臣饮一斗亦醉一石亦醉赐酒大王之前执法在旁御史在后髠惧俯伏而饮不过一斗即径醉矣至若杯盘狼藉堂上烛灭主人留髠而送客当此之时髠心最欢能饮一石】招徕湖海重千钧【白乐天太湖石记或沦海隅或沦湖底髙者仅数仞重者殆至千钧】鼻息终頽玉飒飒天风为拂巾三万六千沈醉后未知转徙付何人
　　谢林教授良佐寄油烟墨
　　长跪看君遗鲤书感君嘉恵甚勤渠香煤几夜灯花落翠色一池云影舒诗病销磨遇虾蟹【能起宿疾】书讹编刬困虫鱼吟成裁答无牋翰凖拟挥题染素裾【张伯英善草书家之衣帛必书而后染之】





　　续轩渠集卷五
　　钦定四库全书
　　续轩渠集卷六
　　元　洪希文　撰
　　七言律诗下
　　过宁海祖居奉题屋壁示清甫侄【聚族有百余家】
　　水有源流木有根三洪余庆幸滋繁两家谱系同三世百载衣冠萃一门食旧岂能忘祖徳【班固西都赋食旧徳之名氏食旧徳岀易】击鲜初不为盘飱【汉陆贾谓其子曰数击鲜母久溷汝也注鲜新杀之肉】留题屋壁非无意要示儿孙手泽存【传记宋宰相三洪乃洪遵洪迈洪适父洪皓北使】
　　寄所懐曲阜孔世良【淳五十三世孙乃祖孔元敬为莆经歴表忠卿淳师予先人】
　　几欲编诗寄所思离懐病思未能竒愁云长隔春天树好雨独来秋夜池伫立支羸扶楖栗相思排懑指鸱夷【扬雄酒箴鸱夷滑稽腹如大壶终日盛酒人复借酤】问天留取千寻绠深汲终须慰渇饥【卢仝诗辘轳无绳井百尺渇心归去生尘埃】
　　卖痴獃
　　嵗尾年头一局棊欲抛钝滞竟安施不有药乖时好自荐无媒莫我知非敢衒人为佞也必求贤士亦沽之送穷乞巧皆名世叫卖痴獃未算痴【庄子宋人有善为不手之药者世以絣澼絖为事客闻之请买其方百金与越人水战大败越人吴王裂地而封之音皲音义同　韩有送穷文栁有乞巧文】
　　腰背困倦累月四月十六夜对月需酒独酌杯杓逮明颇有竒効偶成一首
　　独居孤愤意难忘对酒当歌且慨慷入髓无声非浪语到脐有効胜竒方暮年壮志豪犹在异县他乡气不常半睡半醒天欲曙盎然肢体暖如汤【韩非子有孤愤说难等篇言孤独而愤闷也】
　　睡鳬
　　并睡双鳬立水湄独拳鼎足自撑枝恬如李愬雪池夜牢似陈抟云岫时坦坦情知无毕弋欣欣物各有雄雌猥香倚玉甘同梦【诗甘与子同梦】莫与孤鸾别鹤知【陶渊明诗知我逺来意取琴为我弹上惊别鹤下别孤鸾　庄子毕弋之智多则鸟乱于上矣】
　　清明游陈氏园亭
　　村村花栁暗晴川百五时光过客然緑暗园林尚佳节清明亭馆自新烟喜逢熟食传遗俗怕着新衣学少年惆怅东栏花似雪人生底处胜樽前
　　书近事
　　振鬛长鸣众马瘖回思当痛若为禁世无直道深藏舌归择清流重洗心雪日固无伤吠犬羽毛幸免作汤禽非非是是无庸辩侧聴林间快活吟
　　送学録林良佐秩满归侍
　　冷官暖况有谁知乗兴而来兴尽归薄俸尽堪供瘦马褐衫未必胜斑衣三年泮水芹无味八月秋风莼正肥紫帽翠壶才接壤相思莫遣寸心违【宗正为冷卿以其管玉牒所卫尉为暖卿以其管仪鸾供帐】
　　糖霜【东蜀梓州有糖霜而广南亦有之】
　　春余甘蔗榨为浆色弄鵞儿浅浅黄金掌飞仙承瑞露板桥行客履新霜携来已见坚氷渐嚼过谁传餐玉方输与雪堂老居士牙盘玛瑙妙称杨
　　百里奚妻
　　间闗二国鬓成丝别去齐眉岂复知饭犊已登轩冕贵烹雌谁忆扊扅炊凄凉空作孤鸾操惆怅都忘五羖皮寄语诸公求利达幸毋遗讪及妻儿【晋献公虏虞公与大夫奚以为秦穆公夫人媵奚亡走奔宛楚人执之穆公闻其贤以五羊皮赎之与语国事大恱之授以国政云】
　　病起
　　不觉离群旬浃间诸生惊顾瘦栾栾浮云蔽日身为累止水无波心自安【晋载记云不见雀来入燕室但见浮云蔽白日　白乐天赠元防之无波古井水有节青琅玕之句】甘寝有谁嘲废学苦吟无味劝加餐指挥牕外闲童子戯瓦先除古井澜【楞严经月光童子白佛言我作水观室中安襌有弟子窥牕惟见清水取一瓦砾投水我出定后顿觉心痛尔时童子来前说如上事我则告言汝今见水可除去瓦砾童子奉教入定时开门除之我从出定身即如初】
　　题毛女像
　　避世逃秦去不归见之时有猎中师饥肠所寄松为食寒骨偏纫槲作衣云鬓鬅鬙非宠日花容顦顇在宫时随风飘荡知何限似尔操心良独稀【列仙传须于食栢实偓佺食松实】
　　懒
　　何心将相与王侯放浪形骸某水丘【韩送杨少尹序归指其树曰某树吾先人之所种也某水某丘吾童子之所钓逰也】勘破世情如塞马略同心事仅沙鸥倾身障簏成何事【晋祖约好财阮孚性好屐客有诣约正料财物屏当不尽余两簏着背后以身障之或诣孚正自蜡屐叹曰未知一生着得几防神色自若】开口饮醇良自谋坎止流行随所寓此身天地一虚舟
　　手谈
　　金人谨嘿口三缄【家语孔子观于周庙右阶之侧有金人三缄其口而铭其背曰古之谨言人也】时事祗应付手谈垓下骑围知项走南阳檄定笑刘龛【扬子重黎或问义帝初矫矫举也初举兵也刘龛南阳髙祖取南阳项救河北二方分崩一离一合　汉围项羽于垓下羽起饮帐中有美人姓虞氏羽悲歌慷慨美人和之】黙推攻守筹应熟坐阅兴亡战自酣安石此时先意会故将别墅付羊昙心画【周礼保氏教国子六书一指事二象形三形声四会意五转注六假借形声扬子书心画也心画形君子小人见矣】
　　六书之学不流传心画乌知所以然依类象形求意会左规右矩戒情迁蔡襄楷法人加敬张旭行书世号颠心正格君须有道当年笔谏有诚悬【穆宗即位栁公权以夏州掌记入奏帝曰我于佛寺见卿笔迹久矣即拜翰林侍书学士穆宗问笔法对曰心正则笔正上为改容知其笔谏也】陪东泉郡公作霖料院雨登檝江水亭
　　峩峩髙阁临江渚千古惊涛拍石矶瓦栋鱼知客至水天霞防背人飞奔流电激玻瓈碎防滟风生杖屦防文采风流旧朝士岳阳景物尚依依【韩退之巴陵岳阳楼别窦司直庠唱和　杜诗瓦影防鱼】
　　次周介福陈仲敷拉游乌石山韵
　　闻道诗来仔细看知君聨骑共游山才髙不在欧苏下国小难居齐楚间间气不随豪杰尽和歌始觉性情悭故家天目犹无恙何日相期执手还
　　仙邑双林温泉与馆所相距数里予老不欲徃因想像为赋髙唐
　　鸿蒙喣气妙氲氤槐火焚脉脉新脱兔知非机上肉【孙子九地篇始如处女敌人开户终如脱兔敌不敢拒】惊鱼幸免釜中鳞涤瑕要识隂阳炭解冻能回涧谷春得似舞雩童冠日不妨也作浴沂人
　　送穷
　　发轫祗携一束书可堪排笑有捓揄【韵作撕又邪揄注举手相戯】得非其道不去也赠若以文几谄乎韩谓五穷随暑湿栁云六极屏荒隅赋文送逐毋庸悔独欠欷歔戯大儒【韩送穷文栁逐贫赋】
　　闻杜鹃
　　窜伏穷荒徃事非迩来何事与心违空山信宿歌有客故国凄凉赋式防【诗有客宿宿有客信信注一宿曰宿再宿曰信　式防式防胡不归】芳草断魂终惜别嫣红啼血欲安归多情何似乌衣客尽日茅檐傍主飞
　　蜜蜂
　　闲倚阑干春昼长逰蜂几案窃残香经营为国心徒赤辛苦无官腰自黄【旧制学士以上并有一人朱衣引马服带用黄金而无鱼入两府则朱衣双引金带悬鱼谓之重金世传馆阁望为学士诗眼前何日赤腰下甚时黄及为学士诗云眼赤何时两腰黄几日重故云】不避雨风终日出长随潮汐两衙忙风檐乳燕将黄口要汝充饥慎自防【家语孔子得罗雀所得皆黄口小雀曰大雀善惊难得小雀贪食易得】
　　西山晚对颇爽气偶成一首
　　扇摇落日渐昏黄目送栖鵶接翅忙宇宙山川明歴歴古今贤哲逝茫茫悲歌拄笏追陈迹长啸携笻逗晚凉擘划戴符钱十万吾生从此足徜徉【晋书桓冲谓王徽之曰卿在府日久比当相料理徽之初不答直髙视以手版拄笏云西山朝来颇有爽气耳此作在于十年之前今当夀域于此可谓诗防】
　　幽居
　　一向山公谢不才悄无俗士踏苍苔旧书余草风搜遍好树开花月送来老境道心殊觉长盛年客气已全灰虚廊徙倚无聊赖时复呼儿贳一杯
　　吾庐
　　不竞锥刀不近名野人逸兴在林坰琴台侧畔窥明镜瓮牖中间列画屏扶老过邻携鹤膝乗闲教子读牛经青铜三百买一斗自醉有时还自醒【刘禹锡诗沈舟侧畔千帆过　杜速宜相就买一斗恰有三百青铜钱　寗戚相牛经　陈简斋诗相牛岂无经种树亦有书】
　　东牕小酌
　　赤丸白璧走西东眼底儿童忽作翁楚汉果云谁得失曹刘若个是英雄一樽径醉何妨我万事随宜但酌中雨过前湖陂水满披衣且去理孤篷
　　止酌
　　几人躭酒失骄慵可怪香山作酒功【香山白居易作酒功颂】谬误岂宜溲殿上【东方朔传朔因醉入殿小遗殿上劾为庶人】沈酣谁遣入裈中矢辞所见耽狂药【晋孙季舒与石崇酣酒傲慢过度崇欲奏之裵楷谓曰足下饮人以狂药责人以正理不亦乖乎】重罚应须出羖童【诗抑诗由醉之言俾出童羖】自是今朝真止矣不成世只有陶公
　　夜读烧松明
　　昼诵何如夜诵専幸然新禁弛松烟【茂真封岐王以地狭赋薄下令防油禁城门毋纳松薪以其可为炬也有优者诮之曰臣请并禁明月茂真笑而不怒】铜盘流防焚膏木【香防松沥也出本草注东坡诗香防流铜盘】竹简劳形校蠧编徃训难明前绪坠古今不死此心传齐奴薪蜡豪相尚深院呼卢未肯眠【石崇小字齐奴与贵戚王恺羊琇等以奢相尚以饴沃釜以蜡代薪】
　　艾天师【端午人家或以艾为天师像置之门上以辟邪气】
　　飞符走墨浄妖氛诵五千言道徳尊稽首星辰辞玉局【汉桓帝永夀元年益州城南涌出玉局座】托身蒿艾上朱门防丝牢系佳人臂短些难招屈子魂孔户知无邪可辟治书余暇笑开樽【汉有治书侍御史后持书】
　　酒熟戱作
　　问天吾道几时行卖与光隂等践更【汉书卒更践更过更古者正卒无常人皆迭为之一月一更此卒更也富者雇贫者月二千此践更也天下皆直戍邉三日虽丞相子亦在调不可人代徃又行者不过三日便还因一嵗一更诸不行者出三百钱入官官以给戍者此过更也】小杓夜瓶寒有力大江春水滑无声几何铛足需炊熟已向刀头卜去程却悔芸人成底事长年谷口废儿耕【郑子真耕于谷口真名朴】
　　醉乡二首
　　此乡旷荡邈无垠土气和平厚以醇但见八荒皆我闼谁知四体是人身为贤为圣安时论【清酒为圣人浊酒为贤人】无爱无憎乐性真莫道温柔能益老请君择里必亲仁【赵飞燕外传飞燕女娣名合徳成帝幸合徳谓为温柔乡曰吾老是乡足矣不能效武皇白云乡】
　　醉乡话靶近诙谐亦有先生为此来【刘伯伦酒徳颂有大人先生以天地为一朝万期为须臾】谒帝本求为酒郡【皮日休诗他年谒帝言何事请续刘伶作醉侯】礼贤更要筑糟台【李白襄阳歌云此江若变作春酒垒麯便筑糟丘台】颂传居易何加矣记辱无功亦伟哉【无功隋大儒王通之弟甞作醉乡记】况值清时无户税与君执手且衔杯
　　七月初六夜翫河汉作
　　星灯月烛两荧煌上界神仙事正忙河鼓明朝开绮席天孙今夜试新妆遥怜凡圣皆如戯或说朦胧似未详却笑羣儿争拊缶钧天岂是欠宫商【史记赵简子寤语大夫曰我之帝所甚乐与百神逰于钧天广乐九奏万舞不类三代之乐】
　　莆田王主簿馆予祖居未曽觌面府委游洋覆实宿予馆所小诗奉简
　　山谷萦行势似蛇藤萝深处见人家大贤端若鸾栖棘小卒恬无犬吠花捧檄周旋严所指按图审覈断无差此行不至空归去已识江州老孟嘉【禇裒有器识庾亮大防州府人士孟嘉坐次甚逺裒问江州有孟嘉其人何在亮曰在坐卿但自觉裒歴观指嘉谓亮曰此君小异将无是乎亮欣然而喜裒得嘉】
　　鸡豚社【提要録社公社母不食旧水故社日必雨谓之社公雨陆蒙诗云几防社公雨一番花信风】
　　田翁逼社喧鼓鼙携糕送酒遍东西土公志喜催行雨邻叟相扶尽醉泥鸡唱茅茨生事足蚕眠曲箔女红齐【汉景帝纪锦绣纂组害女红者也董防夺园夫红女之利】问天乞得时官好随分山林尽可栖
　　朱千户自京归
　　几年食玉桂为薪不染京华一防尘孤鴈旅懐沙漠雪蹇驴诗思灞桥春纡朱喜换头衔旧衣锦荣归鬓髪新海宴河清予日望与君同作太平人【国防苏秦之楚三日乃得见王辞行王曰曽不少留对曰楚国食贵于玉薪贵于桂谒者难得见如鬼王难得见如天帝今臣食玉炊桂因鬼见帝王曰闻命矣　或问郑綮诗思綮曰诗思在灞桥雪中驴子上】
　　辛夘春仲子鼎以铢絫之赀粗营朱紫坊方佥判旧庐为翁媪终老之计予嘉其志为赋八句志喜【宋咸平间】
　　巷北巷南四十年卜居朱紫此辉聨【杜诗我居街南子巷北十日不一见顔色】世途如许谁三让吾道非邪竟九迁【史记孔子围于陈蔡召子路而问曰诗云匪兕匪虎率彼旷野吾道非耶吾何为于此予离羣索居已九迁矣】老屋茍安何陋有穉孙虽晚亦欣然问天但乞身强徤余事都拈在一邉【俦孙辛夘二月初六日己时生】
　　甲午九月病中闻广化寺为赣泉贼人所残枕上书事
　　烽火连年胆气摧张天飞焰尽炲煤从来岐路多悲泣【杨朱望岐路而悲可以南可以北】似此禅宫亦刼灰群丑尽多面去渠魁更看斫头来又添一様新人物韩信张良岂异哉
　　望月
　　百年鼎足又逢秋欲掩西牕更少留要看蛾眉圆似镜絶怜兔魄曲如钩豪来捉海供吞吸醉后呼天共唱詶更待一轮光满夜重擕醁上南楼【龙城録魏左相能治酒其名有醁翠涛常以大金盛十年味不败太守常赐诗醽醁称兰生翠涛过玉薤千年醉不醒十年味不败　兰生汉武帝百味防酒】
　　竹防
　　未让鸱夷说滑稽【滑乱也稽同也便捷之人言非若是言是若非乱异同也扬雄酒箴云鸱夷滑稽腹如大壶常为国器托于属车东坡咏竹防云鸱夷让圆滑浑沌渐瘦矣】生于野径杂山蹊香肌圆滑西施乳膏腹彭亨仲頴脐九死不辞羞几肉【离骚亦余心之所羡兮虽九死其未悔】一生无负饱茅荑回思食鴈有何好笑杀将军识自低【度辽将军皇甫规解官归安定乡人以货得鴈门太守亦去职还家书刺谒见规卧不迎既而入问曰卿在郡食鴈美乎有顷吏又白王符在门规素闻符名乃惊惧而起衣不结带屣履出迎援手而还坐极欢时人为之语曰徒见二千石不见一逢掖言书生道义之足贵也】
　　春晚同数客游灵岩广化寺书所见
　　塔外青山匝四围涧邉流水绕松扉白云一坞僧长住红杏数枝春渐归雨足人牛耕旷野山深鸟雀哢晴晖长廊响屧皆明禁口自忘言心自非
　　客中过重九
　　半百光隂似箭催瘦笻那更陟崔嵬幸然白髪饶人得遮莫黄花防客开拟把琴书先摆拨不妨诗酒恣裴徊陶儿自可篮舆举莫管王宏来不来【陶传九月九日无酒宅邉有菊采之盈把坐其侧久之望见白衣人至乃宏送酒便就酌酒醉而后归】
　　辛夘营郡西夀域二圹小诗志喜皆仲子之费
　　遂良须鬓久成翁大块劳形一梦中【禇河南帖云遂良即日须鬓尽白庄子大块劳我以生而佚我以老】山费已偿钱百万【戴符甞乞买山钱于于頔顿与百万南史王秀之为晋平太守期年便求去曰吾山资已足岂可久妨贤路】墟声只隔瀼西东
　　【瀼水在夔州奉节县楚俗谓水之可涉者为瀼杜诗瀼西瀼东一万家甫甞居瀼西后复居瀼东云】浮名何有卿郎异【宋璟传甞宴朝堂张列三品璟阶六品居下座易之谄事璟虚位揖曰公第一人何下座璟曰才劣位卑卿谓第一人何耶是时朝廷以易之等内宠不名某官呼易之五郎昌宗六郎郑善果谓璟曰公奈何谓五郎为卿璟曰以官正当为卿君非其家奴何郎之有】大觉须将旦夜同【庄子人有大觉而后知其此大梦也庄子太宗师死生命也其有夜旦之常天也】碣石大书作村校腼然犹不愧三洪
　　聴贾妇琵琶
　　四弦无语掩胸弹紫锦双条泪未干心促不调弦索慢指柔欲控琵琶难酒船屡换春酣宴银烛髙烧夜向阑欲问乌孙有遗谱惜无贤者仕伶官【乐谱琵琶有转闗六么濩索梁州等曲皆其名也　洪容斋随笔载乐天以司字作入声读四十着绯军司马男儿官职未蹉蛇一为军司马三见嵗重阳又以相字作入声为问长安月谁教不相离相字自注云思必切以十字作平声在郡三百日入山十二回又緑浪东西南北路红栏三百九十桥是也以琵琶作入声四弦不似琵琶声乱写真珠细撼钤忽闻水上琵琶声是也朱褒亦有絶句云昨日施僧裙带上断肠犹带琵琶弦唐人亡者遇七日则以魂衣施僧云杨妃琵琶以逻逤檀为槽龙香板为拨】
　　张録事克明席间赋墨梅
　　冻裂孤山雪作堆招魂短些待谁来无文与可乌知月有楮先生合伴梅疎影蚤知争脍炙素衣应悔染尘埃新欢已饱张侯徳佳句谁堪共谢裁【前贤诗有便无文与可不有月传神之句　姜侯徳见杜集姜少府设鲙诗　陆士衡京洛多风尘素衣染为缁　谢眺诗谁能久京洛缁尘染素衣　唐杜如晦传宪物容典率二人谢裁】
　　荳粥
　　南山收并两三区食力无惭供晓餔甘味加饴滑似瀡香粳胜玉輭如酥季伦方法咄嗟办【石季伦作荳粥咄嗟便办盖豫作熟荳客至但煑白粥方法见杜诗】文叔艰危顷刻苏【后汉冯异传字公孙王郎起光武自蓟东南驰晨夜草舎至饶阳芜蒌亭时天寒冽众皆饥寒异上豆粥明旦光武谓诸将曰昨得公孙豆粥饥寒俱解至南宫遇大风雨光武卧车入道傍舎异抱薪邓禹火光武对灶燎衣异复进麦饭渡滹沱河至信都】大杓吾侬分口数熈熈鼓腹恣欢呼
　　暑雨
　　炎赫难堪暑气袢令人嚬蹙废加餐骄阳故作三秋热甘泽能令六月寒沟浍惔焚皆荡涤川原霡霂免焦干一番凉思来牕几赢得披吟到夜阑
　　橙
　　黄甘陆吉未经霜喜见团圆【阙】寸黄任土不随淮海贡开苞便压洞庭香侑樽顿觉杯盘爽薰袖偏宜箧笥藏实在南州成底事金门早入近恩光【杜诗后于桃李熟终得近恩光】
　　书倭人折叠扇
　　异域憎怜或不通云胡寒暑此心同卷舒黙寓行藏意绘画深知采色工范笔何妨书大暑规尘莫遣污清风【晋王导传王导与庾亮俱相晋而亮独専权朝廷导心恶之导每遇西风起甞以扇障面曰元规尘汚人亮字元规】银光倘可求番幅溟涨堪供笔力雄
　　黜官书以诫世
　　未会羊肠世路艰居家那得比居官布衣差胜轩裳好食禄何如田亩安狭世出门如有碍达人当道但从寛前修法语君知否留取功名久逺看【后汉逸民传刘表谓厐公曰先生苦居畎亩而不肯官禄后世何以遗子孙曰世人遗之以危吾独遗之以安未甞无所遗　唐书阳城为道州刺史以家人法待吏人宜罚者罚之宜赏者赏之】
　　林提举子木序予轩渠续集小诗奉谢
　　饱饭曽闻细和陶续鳬断鹤笑徒劳【庄子骈拇鳬胫虽短续之则忧鹤胫虽长断之则悲】斵轮幸有家傅在【庄子天道齐桓公读书于堂上轮扁斵于堂下扁曰臣也以臣之事观之徐则甘而不固疾则苦而不入不徐不疾得之于手而应之于心口不能言有数存焉于其间臣不能以喻臣之子臣之子亦不能受之于臣是以行年七十而老于斵轮】澼絖争如水战髙【庄子逍遥逰夫子固拙于用大矣宋人有善为不手之药者世世以洴澼絖为事客闻之请买其方百金聚族而谋曰我世世为洴澼絖不过数金今一朝而鬻百金请与之客得之以说吴王越有难吴王使之将冬与越人战大败越人裂地而封之能不手一也或以封或不免于洴澼絖用之异也】魏勃勇人犹惴栗【前汉灌婴闻魏勃本教齐王举兵使使召责勃勃曰岂有人家失火先召大人而后救之因退立而战栗婴视勃曰人言勃勇庸妄人耳】麻姑妙手若爬搔【神仙传王方平过蔡经家饮呼麻姑而至经见麻姑指爪长心自念得以爬背为佳方平已知之怒其凡也乃辄如此遂呼鞭空中击之曰吾鞭不妄施意令悔过也　杜牧诗韩　诗杜集愁来读似倩麻姑痒处搔　自】怜曹桧成邦陋【桧羔裘素冠隰有苌楚匪风四诗曹蜉蝣候人鸣鸠下泉四诗前贤诗君如大国梵吞五湖三江我诗如曹桧浅陋不成邦】深辱明公一字褒【公羊传序一字之褒宠甚于华衮之赠】
　　壬辰冬十一月官筑城垣罢吏梁贼者起众坟石而筑之将西山十八大夫坟西畔国谕公坟开穴见棺讼之于路呈诸郡公【壬辰乃元顺帝至正十二年】
　　卜兆城西二百年雍门兴感涕澘然【桓潭新论曰雍门周以琴见孟甞君曰臣窃悲千秋万嵗后坟墓生荆棘狐兔穴其中樵童牧竖踯躅其上而歌行人见之凄怆曰孟甞君之尊贵如此如此乎孟甞君喟然叹息泪下承睫时人悲之】凄其死者无归地羞与讐人共戴天【记曲礼父之仇弗与共戴天兄弟之讐不反兵交逰之讐不同国】古塜亨衢多取石单民弱户亦科钱国朝典制明如镜愿赐推恩及九泉
　　呈袁经歴【隂主其事】
　　公道权衡执法平穴人坟墓事非轻水丘尽是钓游处【韩送杨少君序杨侯归指其树曰某树吾先人所种也某水某丘吾童子之所钓逰也以不去其乡为法】雨露宁无凄怆情【记祭义风雨霜露必有焄蒿凄怆之情】附势假威从计得【史百兽畏虎非畏狐也非畏昭奚恤畏楚王甲兵也】扬眉吐气待时清【李白与韩朝宗书云云何惜阶前盈尺之地不使白扬眉吐气激昻青云耶】山禽谩不知人事句句哥哥怎解行
　　梁贼为郡公所榜击郡士庶咸称快焉仍令重新坟墓以杜其词小诗志喜示诸子侄辈
　　郡公冯怒迅雷振【东都赋冯怒雷振音平征】搒击奸见若神几世链形遭一厄【酉阳杂俎载有掘地遇石函发之见人方偃仰容色如生须臾振髪而起即失所在方士云此太隂链形人也】百年真宅要重新【滕公夏侯婴甞驾至东都门马悲鸣踣地得石椁有字曰佳城郁郁三千年见白日吁嗟滕公居此室】云仍忍辱甘藏舌父子衔寃独奋身周鲁他年拜前后庶几无愧塜中人【公羊传曰周公何以称大广于鲁封鲁公以为周公也周公拜乎前鲁公拜乎后　尔雅子之子为孙孙之子为曽孙曽孙之子为孙孙之子为来孙来孙之子为晜孙晜孙之子为仍孙仍孙之子为云孙注云轻逺如浮云也】甲午再经理井亭室自朱紫荆扉且移居城南
　　壮无尤怨老无嫌赢得须眉白雪添栗里石田芜秽久东屯茅屋徃来兼【陶归去来辞田园将芜胡不归　杜移居东屯茅屋来徃皆茅屋淹留为稻畦之句】时方多事蛇添足【史记陈轸见楚昭阳曰人有遗舎人一巵酒舎人相谓曰画地为蛇蛇先成者独饮之一人曰吾蛇先成吾能为之足人夺之曰蛇固无足今为之足非蛇也】老甚无能兔失尖闾里况逢饥馑嵗虀盐麄粝也应甜【韩诗兔尖针莫并】
　　藏旧扇
　　忆昔相从懐袖中炎云烈日与君同不曽少变罗纨色为有深藏箧笥功觌面再逢君子日倾心时有故人风谁云憔悴羞相见请问相如头白翁【司马相如将聘茂陵妾文君作白头吟以自絶相如感之乃止其畧云清如山上雪皎如云间月闻君有两意故来相决絶平生共城中何曽斗酒防今日斗酒间明日沟水头蹀踥向沟上沟水东西流】
　　幽兰
　　芳草推兰作长雄长身大叶耸丛丛昆仑琼树风摇碧勾漏丹砂露滴红屈子手纫曽作佩渊材鼻塞曷由通【僧名渊材前贤诗云渊材无鼻孔信口道无香】虽非桃李春风面名在离骚九畹中
　　挽方学録若梅【与内子合葬】
　　五十余年一梦新慈亲哭囝若为情壻身本是王郎子【太平广记王仙客幼寄舅家唐刘振之甥也舅女曰无双皆幼穉戯弄相狎时爱怜之振妻常戯呼仙客为王郎子云】宅相终期寗氏甥【晋魏舒字杨元少孤养外家寗氏寗氏起宅相宅者云当出贵甥外祖母以盛氏甥小而慧意谓之舒曰当为外家成此宅相】岂意悲风生玉树好携明月看蓉城【诗话石曼卿卒后今人见之者恍惚如梦言我今为仙主芙蓉城欲与其人逰不得乗青骡飞去】封胡羯末皆能世人道寒梅复着英【晋谢氏一时彦秀封谢韶胡谢朗羯谢元末谢川】
　　喜八同知自温陵回治
　　卿云又迓使君车【卿音庆】和气相传蔼八壶怪底欢声出芒芴【庄子芒乎芴乎无有象乎注造化生物恍惚芒昧音荒忽】从来善政敏蒲芦云旗猎猎空机杼雷鼓咚咚桚路衢千里耄倪都感徳也蒙色笑及吾儒
　　陈畊道先生任广南恩平巡检再调韶州案牍莆士夫赠语盈轴书于卷末
　　纷纷海气接朱垠【班固东都赋北动幽崖南耀朱垠注朱垠南岸】南望宣溪自此分【韩诗韶州南去接宣溪云水苍苍日向西】甫也诸侯老賔客【杜诗】广云霸尉旧将军【前汉李广传】煑茶又吸韶阳水拈酒长懐日暮云【杜春日忆李白】留与乡人作佳様好持赤帜植斯文
　　送莆田原道公赴漕司经歴
　　唱彻阳闗酒满斟以言为赠意弥深尽将学道爱人意散作推诚事长心白草青烟知起灶【杜诗汲井嵗潏潏出车日连连卤中草木白青者官盐烟】红莲緑水聴鸣琴弊车羸马真消息此语名贤传至今
　　挽仙邑阳山张处士【林提举子木志其墓】
　　勤于生事俭于身婣睦同宗靡间亲亟返圭田存伏腊惯分歉粟活乡邻人将竞睹燕山桂天不憖遗庄氏椿逺寄西风一掬泪为君洒向素车尘
　　丁酉自夀
　　每笑王裒废蓼莪劬劳子职合如何年过绛县垂垂老日伴青州皓皓歌懒学时妆随世好厌将老眼阅人多祝天海宴河清了子父熙熙安乐窝【左传绛县老人曰臣生之嵗正月甲子朔四百四十五甲子矣师旷曰七十五年矣　僧贯休诗一瓶一鉢垂垂老万水千山得得来　桓温有主簿善别酒味好者谓青州从事青州有齐郡饮好酒者直至腹脐恶者谓平原督邮平原有鬲县言至鬲上住也　时世妆云时世妆时世妆城中出来传四方汉盖寛饶视屋而叹曰如此传舎阅人多矣】
　　糖霜
　　凳豆鲜明透水晶南州气暖体寒凝甘香逺敌汉宫露清冽难为凌室氷齿頬一时増爽快襟懐六月解炎蒸玉环昨夜方中酒渇肺相逢喜可胜
　　次韵贯齐万户　　　舆疾抵莆三阅月有孤愤之作
　　四序荣枯春复秋人生底处独无愁班班忠孝有如此衮衮公侯来未休鹓凤固宜抛腐防族良未始见全牛凌烟正观多勲旧万古箕山一许由【唐太宗正观中图功臣二十三人凌烟阁上　贯斋甞弃官为道士后漳江有警息帅阃令出征抵莆喑嘿不能言】
　　新秋客中
　　一望澄江欲尽头乡闗断絶使人愁江山辽邈英雄老河汉微茫天地秋蛩助吟声风淅淅鴈传客信水悠悠眼前有句懐王粲烟树重重倦倚楼
　　呈卢照磨【元统间歴仙逰教谕又歴泉州教授】
　　博士三年坐绛纱诸生馆下论无哗礼罗温石得名士【韩送河阳节度乌公序】官族崔卢是世家【详见朱陈村诗注】瘦马重来暗旧路緑池晚对冒朱华【曹子建诗】自怜不俊淹廊庑独抱遗经阅嵗华
　　赠徐邦献馆吴塘东道主郭氏
　　奎星绚烂烛天明喜子韶年见太平蚕茧纸中留墨迹沈香火底着书声竹风拂席吟懐畅梅月横牕客梦清特起诗书欣有托令人慨叹忆徐卿【谓徐尉文仲甞从先人防】
　　送林信玉馆仙溪
　　祖父通家道本同夜牕灯火徃来通聨登桂籍芳犹在初筮桐乡爱未终【前汉朱邑字仲卿病且死属其子曰我故桐乡吏其民爱我必葬我桐乡后世子孙奉甞我不如桐乡民其父甞为仙溪尉故云】我老斯文犹可与子行吾道已云东为言坎井偶然耳否泰相仍岂有穷
　　庚子儿生孙伦小诗志喜【庚子丙戌甲子丙寅】
　　年过八夀耆颐喜气重重我自知鹤髪满簪留老眼龙钟扶杖看孙枝山川气数时当复父祖诗书泽未衰异日成名身外事且呼樽酒且吟诗
　　自和生孙韵
　　鹤诞须观胎化时长鸣戛戛九臯知瑞蓂恰好开千叶仙桂初看放一枝意有可人供一笑髪无到耳未全衰挑灯更作蝇头字自和生孙志喜诗【杜诗白头乱髪垂到耳】
　　小孙伦试晬戯赠八句
　　仙桂飘香浄洒尘天风吹下玉麒麟诗书固是吾家事门地无惭汝后人义手低头长作揖挽须坐膝孰能嗔祝伦长大破万卷献赋当为席上珍【礼史儒为席上之珍以待聘】壬寅冬十一月诞次孙阿任小诗志喜
　　二难兄弟未甞无愿祝儿孙善友于共羡明珠生老蚌尚容余齿看于菟诗述好懐呈佛出酒逢佳客向邻酤亟唤陟厘濡葛笔便书乐论付官奴【本草陟厘陶隠居云此即南人所用作纸者唐本注云此物乃水中苔今取为纸音陟厘与侧黎相近侧黎又与侧理相近又云即石髪也　周钺法书苑云王献之字子敬羲之第七子五六嵗时学书羲之从后掣其笔不脱叹曰此儿后当有大名遂书乐毅论一篇与之后题云书赐官奴　宣州诸葛氏能作笔栁公权求之不能用惟王右军能用之故世有曰非右军不能用诸葛笔也东坡云宣州诸葛氏笔擅天下其间不甚佳者终有家法　官奴子敬小字十一月廿三日夘时八字壬寅甲子甲子丁夘】










　　续轩渠集卷六
　　钦定四库全书
　　续轩渠集卷七
　　元　洪希文　撰
　　五言絶句
　　赠东园方子敬弃儒学医
　　出门谢孔周面壁说神农莫道上池水根源洙泗中【扁鹊勃海人也姓秦氏少为人舍长舍客长桑君过扁鹊独竒之语谨遇之长桑君亦知扁鹊非常人呼扁鹊私坐语之曰我有禁方年老欲传与公公母泄乃出其懐中药与扁鹊曰饮煑上池之水三日乃知物矣乃悉其方以与扁鹊忽不见　古方书云以知为度未知服】
　　父师传肘后非桂亦非葠珍重不药毋劳售百金【庄子不手之药注云其药能令手不拆也音皲音义同】
　　牡丹
　　虽异山林质生于水竹涯只今争富丽唤作洛阳花国色酣朝酒天香散晓风荒村蜂与蝶老死菜花丛
　　芍药
　　曾将菩萨面惯对翰林翁茅屋竹篱短深惭烁烁红【李羣玉与王璘聨句破题云芍药花开菩萨面璘畧不伫思曰防榈花散夜乂头】
　　当阶娇拂席傍砌醉凭栏若定乘龙壻应湏尚牡丹【凢娶公主皆曰尚公主史王姬下嫁曰尚】
　　瑞香花盛开
　　锦织麒麟瑞炉熏笃耨香就将相并比阁笔费平章【耨农入声】石崇饶锦障韩寿爱囊香二物吾无取看花意不忘僧舍酒邉有陈杂果品中有青杏甚竒客或以为梅或以为杏因嚼一颗酽甚牙龂而止戏成一絶【龂唐韵注齿伤酢也酢酸也】
　　杏与梅同谱连根庾岭中要论名实处马异与卢仝【卢仝与马异结交诗云仝不仝异不异是谓大仝而小异仝自仝异自异仝不徃兮异不至】
　　书画扇
　　雨湿梨花重苖荣鵶舅鸣墨池并雪岭此日得同行【才出墨池又登雪岭何其一日黒白不均】
　　世上无名鸟人间絶色花始知天地阔未尽入唐家【唐明皇天寳末年遣使李骃采民间美女纳之宫中号花鸟使　李白尝着大鹏遇希有鸟赋】
　　歳暮吟
　　师门曽立雪亲舍屡瞻云二事事如一晨昏一炷熏
　　春旱得雨
　　桑田犹牧地秧陇尚蔬畦更有忧春事声声怨竹鸡【遯斋闲覧云白蚁闻竹鸡之声化而为水今在处山林有之自呼为泥滑滑云】
　　风竹
　　风入筼筜谷长驱翠浪平居然龙种异还作战涛声【卢仝诗竹林吾所爱新笋好看守万箨抱龙儿攒迸溢林薮】
　　春雪
　　东风犹防□花事匕防珊未便平平过须饶早晚寒
　　古别离曲
　　与郎新别离问郎来何时似嫌别时早莫恨归来迟
　　夜读无油
　　薪蜡岂丰崇囊萤何啬贫固士之常书亦天所靳
　　夜坐偶书
　　灯晦客无寐牀空夜不眠凄凉心下事月到小牕前
　　六言絶句
　　东西舍语予愿凿壁分光予思古人有无损子明之语遂从其请戯成六言
　　有目愿见种色凿壁幸分余光彼量汪汪千顷我闼洞洞八荒【史记甘茂谓苏秦曰贫人女与富人女防绩贫人女曰我无以买烛而子之烛光幸有余子可分我余光无损子明　世说郭林宗至汝南造袁奉亭车不停轨辔不缀轭诣黄宪叔度乃弥日信宿人问其故林宗曰叔度汪汪如万顷波澄之不清挠之不浊其深逺难测也郭泰字林宗司徒黄琼辟太常赵典举有道见本传】
　　七言絶句上
　　双燕复来
　　松篁摇落柳条新巷陌寻常易得春江左风流诸子弟也随飞燕傍他人【旧时王谢堂前燕飞入寻常百姓家　王谢子弟为乌衣诸郎】
　　隣曲
　　亲涤床头老瓦盆自烧笋蕨当盘飱拾遗田父平生友共醉相同卧竹根
　　春怨
　　又见家山呌杜鹃良人飘泊几经年去年花谢今年好闲对花枝思惘然
　　溪边女
　　松粉飘黄落细花高崖坠石立平沙门前一带寒流水两两青裙自沤麻【诗陈国风东门之池可以沤麻】
　　两上元
　　连年盗贼未全収夜作松明当防油上界真仙怜下士高悬明月作灯毬
　　陈绍祖许防方竹杖小诗索之
　　见说杉溪溪水傍几年方竹色苍苍自惭不是红顔日助我闲吟绕曲廊
　　安排鹤膝挑囊去凖拟龙钟信杖扶此是吾侬闲受用不求冩入葛陂图【李徳裕赠方竹杖及再见问杖无恙否曰已规而漆之矣公嗟惋久之】仆老户有客欵子持示羽客杨逢賔归闽省亲序乃天师太老仙笔也予披读数四书眼为明且嘉杨生蚤尝及门曾未几见遂寄踪老子法中所谓六经外有此良友际遇公卿清誉可掬生慎励前操必有如韩退之送张道士所云者赆防四絶少答来贶
　　忆昔青衿墙屏间造门已见着黄冠从来孔李无殊教大道流行执两端【孔融谓李膺先君孔子与李老君同时义而相师友则融与君为累世通家矣】
　　上界仙官戯篆文飘飘鸾鹤下层云瓣香玩索心语口所得于今过所闻【唐李淳风父播仕隋弃官为道士号曰黄冠子韩退之送元十八协律所闻昔已多所得今胜前】
　　令伯陈情世尚传持归数幅尽佳篇游神句法元清浄况此仙翁又
　　天目山头几叶孙入闽端为避尘喧蹉跎半世成何事又拟携家隐鹿门【郭璞诗天目山头两乳长龙飞鳯舞到钱塘仆先世自上饶而官闽已九世矣】
　　戊寅再馆寿峯重游吴真人祠下书防二絶
　　忆昔题诗寄洞仙穉松初种已叅天道人不识飞腾术面壁看书又十年【石英与许长史书曰玉醴金浆交梨火枣是乃飞腾之药】
　　石髓重来尚未干汲泉煑石对溪山担头书劒仍携幼分是闲人未许闲
　　番菊
　　黄金防缀碧丛丛不与东篱住贯同毕竟秋官员数满朅来借注在春风
　　八月十三夜登刘氏望逺楼翫月
　　绣牕防户透玲珑上界星辰咫尺通四顾水天银一色分明人在广寒宫
　　无题
　　二八当筵舞柘枝东涂西抹赛新竒而今粉暗胭脂冷懒去翻腾十様眉【唐明皇幸蜀令画工作十眉圗横云却月皆其名也横眉碧逺山卓文君眉也】
　　对花月作
　　花开人醉月婵姢月满花香人少年三絶偶然成一笑人生何处佀樽前
　　田舍曲
　　杏花开后雨如烟燕子来时水满川眉雪老翁刍一束肩犁扶犊出新田
　　素馨
　　翡翠帘栊玊雪容内家装东道家风裴囘顾影精神爽恍是香魂返汉宫【汉宫人名素馨】
　　明皇太真避暑按乐图三絶
　　供奉清平进雅歌梨园张乐奏云和不知听得新翻曲差胜名臣金镜磨【天寳中李白供奉翰林时沈香亭防木芍药开上乗照夜车太真以歩辇从诏选梨园子弟得乐一十六色李年手捧檀板押众乐欲歌之上曰赏名花对妃子焉用旧时词命年持金牋宣赐李白立进清平调三章年歌之太真持颇梨七寳杯酌西凉州蒲萄酒笑领歌词自是顾李翰林异他学士清平调周房中之遗声　宗天长节百寮上寿王公以下献镜唯张九龄献千秋金镜录五卷言前后废兴上赐书襃美李白进清平词三章见八卷末　天寳中岭南献鹦鹉养之宫中岁久颇聪慧通言语上及贵妃呼为雪衣】
　　已副氷盆金粟旋调雪水试凉茶宫娃未觧君恩暖尚引青罂汲井花【礼记为天子削者副之音匹杜诗儿童汲井花惯防缾在手】日晏朝囘机务停雪衣口嘴许惺惺侍臣更有能言者自是无人进掖庭【雪衣觧误写在供奉清平注下】
　　云坡李权府暇日持示画马及刺绣伤春二图俱可爱索诗各书防一絶
　　曾从平步籋云端耿耿方曈照影寒岂但晋人存马癖一朝三索画图看【汉书天马歌籋浮云晻上驰　晋杜预为春秋传时王济善相马又耽爱之而和峤颇聚敛预甞谓济有马癖峤有钱癖武帝谓预曰卿有何癖预曰臣有左传癖】
　　坐绣香罗枉却春停针不语倍伤神此身不及双飞燕飞去飞来不属人
　　寄题囊山寺海月堂【旧堂囘禄今复重构】
　　粟佀风防海佀杯襌宫高倚碧崔嵬琴声销歇诗寥落沧海依然驾月来【六合万籁息秋林月正辉琴中弹不尽石上坐忘归　蔡襄　我来六合正凉风壁上观诗忆蔡公惟有秋林旧时月至今犹照梵王宫　永嘉王魁子明　簿书丛里易劳生辜负林间风月清铜虎付人身属我得来石上听泉声　蒲守吴太博炎】
　　周广文【溥】别莆且半载地逺不及奉状适有诗自杭简莆诸老离索之怀见于言外次韵奉谢聊发千里一笑
　　归时烟栁正春腴官况邯郸昨梦余莫问长卿山逺近逢人便问马相如
　　轩渠许序索诗催别后东园不寄来几度将心付潮去夜深和月又飞来
　　书陈希夷睡图【抟字圗南居华山云防观预知死日端拱二年七月二十九日卒于莲花峯下张超谷室中死七日有五色云经月不散】
　　卜世劳神又卜年先生鼾息正喧喧属猪骨冷山河换石枕簔衣尚晏然
　　雪毬花
　　雪里谁将玉刻成天仙午夜集羣英醉翁眼底多清识不入无双作伴行【杨州琼花为天下第一欧阳六一翁为作无双亭　韩李花诗谁将平地万堆雪剪刻作此连天花】
　　宪副赵公建言郑夹漈先生宜立书院书卷后
　　遗文藏山草木香七畧未足所见长何年缙绅遂朝请墨书飞下中书堂
　　秀岩道人予族子也竟未相识近养晦于翠壶之下求诗以为闻觉之助书以四絶其一问讯黄畊叟老人云
　　岩栖得月伴晨昏莲社相依一片云勤礼金僊修白业翠壶侧畔两洪君【佛经以善业为白恶业为黒达摩师云当勤修白业　金刚明经逺离一切诸恶善修一切白浄之业予族兄月卿长斋亦学在家菩萨】
　　梵呗防言心黙觧具书宻义手曾抄长年分吃阇梨饭耐可全将俗累抛【梵呗谓唱和演扬而声闻于外　杜诗梵放时出寺　李白题潇湘诗云南湖秋水夜无烟耐可乘流直上天且就洞庭賖月色将钱买酒白云邉】
　　天目山头百丈竿戯衫卸了下严湍即今谱系漫漶甚相见途人一例看【七里濑在东阳江下与严濑相接即钓台也】
　　父行今谁更典刑近闻犹觧主诗盟数茎留取隄防老莫苦沉吟学后生【汉孔融与蔡邕素善邕卒后有虎贲士貌类邕融毎饮酒酣引与同坐曰虽无老成人犹有典刑　马援有疾梁松候之拜床下援曰我乃松父友也虽贵何得失其序乎】

　　续轩渠集卷七
　　钦定四库全书
　　续轩渠集卷八
　　元　洪希文　撰
　　七言絶句下
　　张叅军克明席上出歌妓蹋筵主人索诗赠之口占一絶
　　歌喉圆转聨珠贯舞袖郎当散防霞记得乐天诗句好醉娇无力牡丹花【礼记累累然端如贯珠　坡诗虽无窈窕人清唱弄珠贯　张建封仆射节度武宁舞妓盻盻乃徐州竒色公纳之燕子楼白乐天经徐与诗云醉娇无气力风袅牡丹花】
　　闲适
　　看书无味又看山门对云林尽日闲俗客不来无一事只将诗酒自怡顔
　　寄题化邑刚中上人南湖十咏诗卷后
　　秀色凝眸若可餐前修讲道此交驩世人自不能容物却笑空门布袋寛　【弥勒峰】
　　山蹊荒径草芊芊幻影云空思杳然自是至人尘垢灭一潭寒玊泠无烟　【沭佛潭】
　　神物蜿蜒黒处蟠兴云致雨执其关虽然变化通防漠来就高僧叩大还　【蟠龙窟】
　　需老当年别此峯山空鬼哭道塲空阇梨不及于搜智独守空山几刼中　【伏虎林】
　　城西晚步携小儿书所见
　　隣墙请火草烧緼旋买新刍洗瓦盆招得牛医无管待伏雌生瘠当盘飱【前汉蒯通传里妇夜亡肉姑逐妇诸母即束緼请火于亡肉家值狗争肉妇得还家】
　　乍见长鱼冲壑去又逢白鹭入城来明知不是池笼物佀我奔驰有为哉【池鱼笼鸟见潘安仁秋兴赋　魏颢李翰林集序云横海鹍负天鹏岂池笼萦之】
　　欵竹携壶过畧彴吟梅折简召嶙峋短靴低底谁知我且作游山弄水人【晋司马宣王讨王凌面防水次凌谓王曰卿直以折简召我敢不至乃引兵来耶王曰以君非折简客也】
　　书传徳阳教授所居精舍【前宋登科】
　　洛阳城里玊川宅光范门中宰相书何事春风浑忘却莓苔还佀野人居
　　发蒙
　　指画之无教小儿吾伊半日出声迟九经四十八万字何日谈论底蕴时【黄山谷夜间对窓孙元忠诵书赋作竹枝歌南窓读书声吾伊北窓见月歌竹枝曲有辞有声辞者歌诗声者若羊吾夷伊那何之类白居易生甫七月其母教之之无字虽百指不差】
　　老慵
　　安眠得法江河运【坡诗安眠海自运即道家还精补脑之说】自唱无詶风雪闲【白乐天与元九书云梁陈间率不过嘲风雪弄花草而已】不是相遭皆澹泊如何消得鬓毛斑
　　万事无营已雪颠黄庭一卷足长年金丹九转工夫宻荆棘不生身自仙【古歌九还七返三五一龙虎相交入块室灰池熖灼天地精金液还丹功了毕　真诰载王夫人与许长史书交梨火枣此乃飞腾之药君心中犹有荆棘相杂是以二树不生可剪除否】
　　幽居
　　柴门掩断径生苔坐阅东君几徃囘看尽床书无客到残花风送过墙来
　　投老安闲世味踈深深水竹葺幽居床头昨夜风吹落多是经年未报书
　　恠石
　　欱歕云雷来月窟翥骖虬凤下天台汉唐池馆多禾黍何佀山林卧緑苔【诗周大夫行役至于东周过故宗庙宫室尽为禾黍】
　　夜起闻兰坐至三更方就枕为赋二絶
　　百草离离感异芳时乎不遇亦何伤谁人笔底有香字请为猗兰续后章【孔子厯聘诸侯莫能用自卫返鲁隐谷之中见香兰独茂喟然叹曰夫兰王者之香今与众草伍乃止车援琴作猗兰操云】
　　香透踈帘梦自知斑红健碧鬬清竒絶如恵可初寻佛半夜中庭立雪时【二祖名恵可以求佛法立中庭雪齐于腰】
　　病眼少苏
　　岩电今朝幸了然迩来一月废书眠问天乞得明如月朗诵今生未见篇
　　野兴
　　干没无营懒出门残书束阁且开樽此生佀与渠无分得意开时眼便昏【得利为干失利为没　张汤始为小吏与长安富贾田甲鱼翁叔之属交私】
　　懒起
　　香冷衣篝烬冷灰酒销斗帐晓星催诗钩搭在樱桃树怕雨飘残哄下来
　　老病昻藏被酒欺痴儿顽钝晓书迟扶头送得出门去已是黄鸡粥熟时
　　过登春台书事【至正丁酉郡守雪庄公重剏亭】
　　我来吊古土成堆刻桷题名梦已灰欲问前朝兴废事鹧鸪飞上垝垣来【前朝名公登第咸刻名其上】
　　烧香偈子二絶
　　不学瞿昙不学仙暮年转觉道心坚老人自有安心法深炷炉熏断俗縁【圆泽禅师谓李源曰俗縁未尽慎勿相近】
　　醉舞狂吟忆少年逡巡七十已华颠麄茶淡饭随縁过细读黄庭内外篇【黄庭经内景云脾神常存乎魂庭昼夜存之可长生魂即黄也】
　　春隂二絶
　　衣绽重瞻桑沃沃食空还喜麦芃芃谁知饱暖生民意只在春隂春雨中
　　桑扈知时劝课频竹鸡带雨殢行人为言农畆耕桑者何事不知桃李春【扈亦作雇尔雅桑鳸窃脂春秋九扈为九农正】
　　赠龙华横海老襌
　　説有谈空复造从来高士着幽襌六经外岂无豪杰始信天中别有天
　　行脚东南大海波瓣香叅礼诺讵罗归来诵得汤休句鴈荡龙湫云雨多【西域书阿罗汉诺讵罗居震旦东南大海际鴈荡山芙蓉峯龙湫唐贯休为诺讵罗賛有鴈荡经行云漠漠龙湫宴坐雨蒙蒙之句】
　　首夏
　　翠柄纎纎袅鹿葱石榴明艶带猩红繁隂刬地难幽独须倩竒花暖碧丛
　　东溟讲师主縁囊山
　　梵王宫殿辉金碧佛子旛竪绮罗迎得法筵龙象去辟支岩下笑呵呵【龙象出佛书谓有力可负荷者　维摩诘云辟如龙象蹴蹋非驴所能堪达摩云此僧中之龙象刘禹锡双桧诗云龙象界中成寳盖】
　　信云坡权府游梅峯僧舍观牡丹韵
　　包藏炫燿已全开夘酒初酣露醉腮要识本来真靣目请从花地问如来
　　书城西寿藏
　　文笔峯高阁暮烟市桥山崦接西边撒开甲子百二十且住人间作地仙
　　寒食途中书事
　　去年召募赴霞城尘暗貔貅百万兵又是去年去时节数声啼鸟断人行
　　二月梅花
　　夺得氷姿过歳华逺离尘垢逈堪夸即今年少多脂粉只恐春光不称花
　　辛未馆洋尾李氏主人西隐出示族谱自谈族谱之盛俾书其后云
　　唐李难将庶姓同族莆支派有由从【江州郡王】元老子称皇帝几担担来桐叶封【成王与唐叔虞戯削桐叶为圭以与之曰以此封君周公曰天子无戯言遂封虞于唐】
　　春晴
　　鹧鸪声歇日曈昽山谷溪桥暖信通花栁村村自生意青鞋布袜逐春风
　　温故
　　长途瘦马徧驰驱时不来兮一束书四十余年心力瘁而今熟路驾轻车
　　访僧不遇
　　厌踏红尘滚滚中昼长来此听风松溪深毕竟浮杯渡门倩白云封几重
　　故人餽麞
　　久啖芜菁分寂寥故人分佀意迢迢并刀浅割香臕腻几载深山食药苖
　　缾中梅花
　　为恐寒林冻雪侵朅来棐几伴闲吟世途噂踏谁知已頼有梅花识此心
　　评梅花赋【并序】
　　予幼读皮学士桃花赋皮尝讥宋文辞婉媚不类其为人予以为然常恨未见广平之为赋也暇日搜索羣书因得寓目观其颠倒困踬厉志自许于此有以破平生之疑焉盖广平之作非徒赋也所遇阨穷而不悯非斯人欤思而不怨正得楚骚之体为各赋一絶以俟来者
　　甘遯荒崕寂寞滨不随兰蕙入芳尘阨穷不变平生节饿死商山仅一人
　　评桃花赋
　　梅花赋体恨轻清赋就桃花要入评妬女艶姬多防汚桃花千载恨难平
　　雨过山行书触目
　　日暮雨晴云出溪澄九折净无泥渇虹下饮喉吻动隔影双双啼竹鸡
　　至正庚子十一月二十七日梦中作
　　子尝暇日读前贤梦中得句或觉而足成之常以为迂忽于是夜梦与前埭林学成相聚视其书几上有二絶句以钓鱼为题中间有小鱼巨鳞为韵予语曰小鹿角为小鱼以金鳞胜巨鳞辄书一絶以遗之既觉而忘学成二絶不知胡然作此语也书以记之
　　烟波荡荡寄闲身筐筥携归色佀银莫笑江湖钓竿子担头挂得两金鳞
　　监郡公诞晨口号二首
　　昨夜钧天现角亢【夀星】台星侧畔助辉光偏为天下苍生福于万斯年寿万方
　　翘企长安捧寿巵华筵迟后未为迟诗翁何以为公寿吟得新诗当寿仪
　　问讯泉上人释门老
　　年相先后各华颠二老风流岂偶然约到松林闲半日茶烟轻飏落花前
　　予耋耄之年己巳仲冬前一夜枕上半醒睡作
　　甚矣吾衰只自知挥毫顿减少年时囘思四十年前事翁季烧灯夜鍜诗










　　续轩渠集卷八
　　钦定四库全书
　　续轩渠集卷九
　　元　洪希文　撰
　　词调
　　八声甘州【宪司循行召试】
　　秋光如此摧落堪嗟菊頴正新黄对逺山如画残霞佀缕澹澹烟光恠得数声喜鹊好语绕山墙报道皇华使载酒登岗　囘望碧云深处凛绣衣霄汉玊斧光铓况幙中二客辣手试风霜看醉醺龙蛇走笔借时人脍炙齿牙香侬才薄如何七歩急就成章【汉武帝遣直指使者暴胜之等衣绣衣持斧分部逐捕盗贼威镇州郡汉隽不疑传　汉元帝时黄门令史游作急就章散体麄书云出书断】临江仙【署剧擕酒就溪流盥潄因少憇松隂】
　　欲借明光无问处野懐雅趣林丘不妨枕漱事迟留千岩如竞秀万壑欲争流　月观风防随处好顿令热恼全収一觞一咏足清逰世情看白发心事付沙鸥【汉武帝太初四年起明光殿近桂宫成都侯商病欲避暑从上借明光宫　华严经云以白旃檀涂身能除一切热恼而得清凉也扬州有月观风台何逊梅花诗枝横却月观花绕凌风台应知早飘落故逐上春来　晋孙子荆曰所以枕流欲洗其耳所以漱石欲洗其齿或问顾恺之防稽山水之状曰千岩竞秀万壑争流】
　　阮郎归【焙茶】
　　养茶火候不须忙温温深盖藏不寒不暖要如常酒醒闻蒻香　除冷湿喣春阳茶家方法良斯言所可得而详前头道路长
　　海棠春【剖】
　　青门瓜地连芳草富贵不来年少老雨露不曾偏顔色天然好　掲来就把并刀破粟様生金圆颗颗细味杜陵诗慰我怀枯槁【前汉邵平故秦东陵侯秦破布衣种瓜长安城东瓜美谓东陵瓜杜瓜诗满眼顔色好】
　　浣溪沙【试茶】
　　独坐书斋日正中平生三昧试茶功起看水火自争雄【韩石鼎】　势挟怒涛翻急雪韵胜甘露透香风晚凉月色照青松
　　清平乐【风车】
　　风随车走唤做天公不试运州黎高下手砂砾秕穅前后　谁言天籁难移即今神柄谁持若问红炉防雪从来理欲分岐
　　鹊桥仙【水碓】
　　山容叠翠水光拖练澎湃奔腾逺势输他心匠动机舂应笑杀伯鸾左计引渠激水连房凿臼捣尽穅和秕朝朝暮暮不曾闲又岂问丰年歉歳【传曰杵臼之智不及机舂】
　　桃源忆故人【砭顽】
　　西风摇落梧桐井气入韩堂凄冷百链江心铜镜照尽鸾孤影　利锥早脱囊中頴跃冶怎逃顽矿独抱素心谁省漏瓮劳修绠
　　青门引【棊】
　　白日沉沉永棋局闲寻清兴两贤既不为山河强分南北黒白交成阵　雌雄未决谁能省势若曹刘竞英雄到底谁是劝君动也何如静
　　品令【试茶】
　　旋碾龙团试要着琖无留腻矞云献瑞【云二色曰矞亦瑞云也】乳花鬬巧松风飘沸为致中情多谢故人千里　泉香品异逈休把寻常比啜过惟有自知不带人间火气心许云谁太尉党家有妓
　　鹧鸪天【渔父】
　　万顷玻瓈浩荡秋桃花小岸蓼花洲春风秋月等闲度雨笠烟簔得自由　移桂棹下纶钩功名利禄不须求得鱼换了茅柴讫船放长江自在流
　　如梦令【樱桃】
　　四月朱樱乍熟甘露一般清味禽觜夺将来卸在赤牙盘里何似何佀清浄摩尼珠子
　　踏莎行【雪中山茶】
　　风掠寒条雪封冻蕋行人蚁冻荒崖里千岩万壑白皑皑孤红杰出真堪美　生类殱夷芳心销歇防漏泄春生意冲寒折得一枝来徐熈畵底应难比
　　沁园春【寿东泉郡公】
　　农乐丰年击壤西东千仓腐红正火剂漫山丹青炫转朱华冐水云锦缤纷钟秀燕山分符壶峤郁郁葱葱初度辰人争道是卿云甘露毓瑞储精　公余玊麈纶巾逺赛过唐贤几辈行看笔军扫阵羊欣给役诗工缀锦王翰求隣咀嚼羣经搜罗百史办下工夫日日新东泉水愿永霑学海混混涯津【汉文帝纪初为郡守为铜虎符竹使符剖竹分符各留其半右当留京左以与之　史记天官书若烟非烟若云非云郁郁纷纷萧瑟轮囷是谓卿云卿音庆纶音菅】
　　水龙吟【寿夏政斋闰八月初二】
　　一年两度中秋这囘初度尤堪喜蓂生二叶荷开十丈荔丹千里令肃貔貅业安亩戍安隍垒况莆民截帅垣攽檄人懽恱雷声起　自古将门出将贵三品腰金绶紫它年领取英公官职黄公年纪防袖翩翩慈帏强健诸孙环侍侍婆婆酒醺呵笑花下含饴要戯【夏英公名竦】
　　浣溪沙【雪夜病起】
　　入室天然恼病禅打窓风雨闷吟仙归心一防落灯前犹有十三楼上酒可无三百杖头钱一年心老一年
　　年
　　栁梢青【春恨】
　　问讯梨花不知还觧更几番风雨打黄昏泥香白雪愁与谁同　可堪凤懒莺慵飞不到萧娘镜中望断碧山恨迷芳草春太匆匆
　　玊楼春【重书灵岩旧题处】
　　燕语垂杨春又暮徃事空随流水去当时杰句倩谁题尘壁只今无着处　酒债寻常随所寓烟竹风花堪笑语偷闲将学少年逰终不佀邯郸故步【孙权叔孙济嗜酒不治产常醉屡欠人酒缗人笑之济恬然自若谓人曰寻常行坐处欠人酒债欲货此緼袍偿之古诗典尽春衣无可奈寻常行坐欠人钱】
　　水龙吟【代洋尾李氏寿柯竹圃】
　　降庭佳气葱葱辉聨南极光如昼门弧纪瑞华筵开宴兜离仙奏梨枣功深汞铅诀秘内丹初就咽壶中日月放懐诗酒这安乐窝中叟　梦语喧传万口况鸡林有人亲售当家句律早传骥子孙枝又秀自愧长文逺离车膝几时囘首料得今朝懽笑大家拜舞外翁千寿【许穆入华阳洞得道王母第二十女紫薇夫人与穆书曰玊醴金浆交梨火枣飞腾药也不比金丹已生于君心中以君心犹荆棘相杂是以二树不生不见身中铅汞气力汞精血　道家以鼎烹金石为外丹吐故纳新为内丹柯能黄白术故云白乐天诗集鸡林行贾售其国相篇易一金伪者相能辩之　世说陈太丘诣荀朗陵无仆使元方将车季方持杖长文尚少载着车中既至荀使叔慈譍门慈明行酒六龙下食文若尚少坐着膝前】
　　齐天乐【寿方君防】
　　山隂文防才三日怀陈迹都如扫郁郁葱葱融融溢溢和气偏薰瑶草春光未老便撒放莺花收囘梨枣醉咽霞浆寿峰侧畔神仙岛　墙屏翩翩学子总芝兰玊树映人娟好徳耀新归子平毕娶来歳掌珠可抱名繮利鎻任禄食千钟位登八座贵不如闲与儿郎自效【其子后纳粟本路经厯】
　　满庭芳【送张译史东州秩满归代方译史作】
　　卓卓声名英英人物翠壶肯蹔遨逰与君聚散鸿燕自春秋位置六曹上客挥洒处文彩风流莼鲈好故乡入梦留不住东州　骅骝从此去嘶鸣北向志气悠悠指燕台路近唾手公侯料想春风得意醉眠韦杜最高楼天付与男儿事业姓字覆金瓯【京兆城南有韦曲杜曲杜正伦为相与城南诸杜昭穆逺求同谱不许御之诸杜所居号杜固世传其地有旺气故世衣冠正伦建言凿杜固通水以利人既凿川流如血自是城南诸杜不振鸡距集韦曲杜鄠近长安谚云城南韦杜去天尺五　杜诗文彩风流今尚存】
　　贺新郎【寿李西隐时馆于李氏】
　　今日知何日听瑶池西来青鸟宻传消息阿母临行宣曼倩留取蟠桃休吃因则甚鸾骖未出约待西方无量寿贺西家大隐开华席蓬莱岛神仙客　壶公满眼春光溢正千花万草薰人芳菲红碧快意长江都是酒放出韩湘竒术况两鬓苍苍如漆记得晋公留好语二三百歳有何难划耐松柏坚金石【王母以玉盘盛桃七颗以四与武帝帝欲种之母曰此桃三千年一实帝乃止】
　　倦寻芳【春词】
　　卧鸭炉邉翔鸳屏底正断肠处烟草风花妆防春愁无数贪睡海棠酣晕脸欹眠杨栁狂飞絮倚东风子规呌月乱莺啼树尽逰赏吞花卧酒握月担风谁诉离绪镜里朱顔还被青春领去簌簌红飞愁万防丝丝緑织愁千缕这光隂那堪几番风雨
　　念奴娇【冬月】
　　月华佀水正同云天气流光如烁泠气射人寒防走下深帘重幕十二琼楼三千玊斧手冻慿谁斸乗鸾女子为伊再三惊愕　囘顾玊露凄清恐非人世怎敢轻谐谑上界神仙官府足肝胆骤然倾落冻合关河光摇牛斗飞起横江鹤平明起视雪封枝上梅蕚
　　满江红【幽居】
　　筑室云屏连翠巘断崖如臼任红尘飞到借风为帚谈笑从容无俗客山花风竹皆吾友做姬公事业竟明农终田亩　闲乂却经纶手闭了谋谟口防高车公相塞途仆走是有命焉那幸致万钟于我夫何有但卿车我笠勿相忘须囘首
　　踏莎行【观堂试】
　　郡国兴贤宫课试书生事业从今始铨衡当道有司明吹嘘送上青云里赋要凌云文如翻水八音五色惊童穉时人莫作等闲防丹墀独对应如是
　　酹江月【酒邉】
　　一年佳景又新橙快意重呼醽醁争奈情人乖信约误听几畨风竹鱼沉鴈杳懒听相思曲少年狂梦黄粱早已先熟　烈士壮心仍在唾壶敲碎此恨何时足太息旧交风雨散大半已归鬼箓对酒凄凉欲谁诉唤起苍虬玊槌床大呌为予更剪明烛
　　洞仙歌【早梅】
　　野亭驿路尽是寻幽客水曲山隈浩无极见松荒菊老歳晏江空摇落尽几防南枝消息天寒云淡月弄黄昏色绰约真仙貎姑射占得百花头上积雪层氷捱不去只恁地皑皑白问广平心事竟何如纵铁石肝肠也难赋得
　　风中栁【水碓】
　　锦里人家桑柘隂连西崦驶决溪流青似染引机激水作碓依山旁无朝无暮无丰歉　徳耀当年杵臼生涯勤俭强劝郎温温笑脸男儿志气正欲长光焰任顽石也须头防
　　如梦令【灯花】
　　报道灯花如昼文章摛绣安顿莫风摇应恐夜寒花瘦搔首搔首结褁望天将就
　　桃源忆故人【别故人】
　　客亭折尽垂杨栁马棰堤边无有唱彻阳关杯酒别我平生友　男儿得意须囘首乌兎东飞西走临发不堪分手恋恋君知否
　　蝶恋花【蜡梅】
　　雪里江梅标致好千古诗人总被横斜恼蜡貎栀言愁杀我道伊曾向孤山过　检防花房开几朶错引出蜂酿蜜供残课三叹楚骚无可攷梅花已不如芳草
　　水调歌头【雪梅】
　　崖谷摇落尽银海花生霏霏漾漾闭门三日断人行我欲寻幽无路但见砌平凹凸粲粲尽堆琼片片匀如剪散入马蹄轻　梅索笑竹含贞酒频倾矜香鬭色鼻寒无孔眼瞠瞠昔则寒林水墨今则瑶防琪树竒妙孰能名起舞歌白雪聊畅我幽情










　　续轩渠集卷九
　　钦定四库全书
　　续轩渠集卷十
　　元　洪希文　撰
　　杂著
　　瑞芝铭【并序】
　　枫林兴教里中士人陈天应后圃产芝二茎命工图形以传厥后莆士夫咸为歌诗以伟之然仆所云瑞者必近取诸身是谓美之实也其铭曰
　　摄提之歳月揷辰斗芝产二茎东崖西畆茎叶如贝盖黄如黈有叠其棱有咸其栂色黄为中数二为偶芜秽不薙杂生藜莠曰华而实陂也芰藕曰根而实松柏部娄和气祯祥薰蒸矫揉宜兄宜弟令妻寿母共为子职馈养左右仰事俛育靡间前后麟凤鸟兽羽鬛飞走圣智愚庸耳目鼻口非芝惟芝天地情偩非瑞惟瑞伦纪恩厚黄耶紫耶理也不朽盖耶茎耶中也独受底豫顾养怡愉瀡滫归全顺令守正毋苟脩身齐家恱亲信友善不外来福自已取行脩家庭瑞应林薮我辞匪佞用賛悠久【陈有继母　乐记乐偩天地之情偩依也】
　　祝文
　　兴化县主簿曹古心谒孔庙
　　某官古心下车之初谨谒于大成至圣文宣王曰莆小鲁也游洋为支邑犹鲁之阙里欤古心向辖頖宫周族爼豆今贰兹邑忝领民社仰视防夏愧赧多矣然学道爱人见小欲速之训则尝闻于夫子安敢不勉
　　兴化县新建庙宇塑圣师像
　　惟王教垂万世道贯百王金声玊振有纪有纲矧兹十室僻介一方庙宇聿新笾豆就行巍巍当座黼黻冕裳天开日明文化大昌抑亦圣师之灵吾道之光
　　降香祭湄州林天妃祝文
　　维年月日郡守某等谨闻之祭法曰凡法施于民御大灾捍大患皆所当祀海之为物所系尤重捍御之功非神其谁尸之闽距京师万里圣天子嘉恵元元亲册连率牧守俾宣徳泽罔有内外又常选用重人奉香只谒祠下以显厥灵敬神爱民恩礼兼至神其鉴之神于海道嘉绩显著神之卫民可谓勤矣而褒崇徽号宠命三锡国之报功亦云礼矣某等谨率僚属肃将祀事其有樽爼豆笾祝币牲酒罔不具备爰命吹击笙鼔以侑馨防其词曰
　　南海之墟宅祝融湄江之岛神所宫大海荡泊倾鱼龙神灵秘怪无不容阳开隂阖相撞舂转祸为福须臾中海波安流天无风漕引获利舟楫通中流失势黙祷穹大莫大兮更生功圣朝宠遇恩数隆徽加懿号神次崇天香下绕雨露浓神降倐曶来无踪礼严祀事宾属从修陈爼豆酣笙镛神具醉饱年谷丰民不疫疠时和雍国与咸休期无穷
　　圣墩宫天妃诞辰笺【加封灵慈庙额】
　　星临寳册攽宸极之丝纶春盎琼巵长仙宫之日月耄倪交庆海岳休臣某等诚懽诚抃顿首顿首恭惟宣封防国庇民广济福慧明着天妃维国忠贞为民怙恃先駈融若作渺海之慈航后列英皇奏钧天之广乐羣生鼓舞百祀光辉臣某等俯効葵倾仰詶樾庇霞裾云佩肃帝子之观瞻寿水壶山效封人之颂祷臣某等下情不任激切屏营之至谨奉笺称贺以闻臣某等诚惶诚恐顿首顿首谨言【赵简子梦与百神逰于钧天广乐九奏万舞其声动人】
　　永福院谢雨
　　朝念观世音暮念观世音久依玅果东洋大海水西洋大海水并化甘霖早禾収铚艾之功晚稻有杰苗之望神通如是报称云何向来一瓣香为十雨五风而讃祷尔时七寳盖作四时八节之津梁
　　谢冯西美补毛诗斋长启
　　八乂玅手擅贾马之雄才一介晚生忝何韩之近姓谨羾尺书之敬敢干丈席之严共惟某官地位清高天资发越真士林之翘楚富学海之渊源昻然之志趣不羣冯衍素称人杰籍甚之声名第一冯京克绍祖风朅来佐教于莆邦喜见横经于芹泮盟持牛耳斯文不在兹乎兆协鳣鱼先生自此升矣某箕裘世业笔砚寒儒患读书之不多使诵诗而未达虽过庭有训粗能识鸟兽草木之名恐以文害辞未免泥鱼兎筌蹄之迹过蒙齿録愈重背芒已看翡翠未掣鲸鲵政頼师资之训欲驾驽骀而追骐骥尚烦鞭策之劳【庄子外物筌者所以在鱼得鱼而忘筌蹄者所以在兎得兎而忘蹄注蹄兎罝也可以猎兎而击兎脚　杜诗争看翡翠兰苕上未掣鲸鲵碧海中　温庭筠才思艶丽工于小赋每入试押官韵作赋凡八乂手而八韵成】
　　修木兰陂化石防
　　壊陂当复已如两黄鹄之言刻石未成尚欠三犀牛之力睠此木兰一所肇于钱李二家水之利也无穷物之久也必囘狂澜而力障既坚砥柱于中流奈巨浸而成渊复决隄防于南岸虽已借土培而壅防然亦须石甃则坚牢至无胫来无鞭倘不吝千钧之费举为云决为雨殆将兴数斗之謡一时之费不赀万世之功永頼【前汉童謡曰壊陂谁翟子威饭我豆羮芋魁反乎覆陂当复谁言之两黄鹄　秦李氷为蜀守作石犀三以厌水精　杜石犀行白公穿渠引泾水起谷口入栎阳注谓中袤三百里溉田四千五百余顷民歌曰举臿为云决渠为雨泾水一石其泥数斗】
　　莆田县修薛简肃公亭防【亭在池中央】
　　鸣琴百里之地有亭翼然列防数仞之墙其华灼尔以简肃之贤而乐于濓溪所好则同四壁且看芙蓉一县旋栽桃李露台必用十金产谷费云如之何戴楼若没一文钱凿空岂能了得幸有防稽楮先生为之饶舌白水钱真人为之防头庶囘一日新功可作百年佳话开亭万工费载歌颍滨苏子之诗修庙百贯赀大书昌黎韩公之记
　　寿峯吴真人漳江行香囘祠
　　正直聪明既达真而证圣慈悲哀悯宜降福以垂恩食兹土既克永年鉴厥初而伸愿过十长亭望五里堠岂惮逺行持一寸草报三春辉敢求多祝知神明可厌魑魅除燥湿而昧帡幪形道士心浮屠【栁郭筝师铭】悟如来之真觉【传灯録一鉢歌】胞吾民物同与【西铭】广太上之好生
　　东溟追荐本师北溪和尚茶防【住梅峯承宣开讲席相州人号太平】
　　大椿八千歳人生几何寸草三春辉天伦一耳须慿愿力来赴道塲恭惟方广寺众真鉢盂毗耶城诸尊旛盖鉴兹心造示有指归痛念某先师荣禄大夫大司空前住当山北溪大和尚望阙承宣开山阐教广宣经论发扬大乗宗风一种师僧彼此横枝法嗣尔时素重因果我等惟极追严伏愿稽首十方寸心千里细论水品岂但中泉香满瀹月团共证天台路近【黄梅谓道信师曰和尚化后横出一枝出传灯録法嗣旁出为横枝】
　　寺观祈雨防
　　农告予春方兴穑事天瘨我旱莫僣秧时顷甫息于鹳鸣已不胜其狼顾况甲以交驰之赤白而当此未接之青黄民不聊生吏将安仰爰沥陈于丹悃愿垂悯于苍生苏其焦枯沛以霡霂云雷变化足春畆之犁锄宇宙晏清洗天河之兵甲
　　三山清泉寺檀越记
　　佛刹有记纪善也檀越有记纪功也翁氏捐已田立常住此记之所繇作也翁官族世居上饶今玊山坟墓犹有存者曾祖丹山合析居建宁以词赋鸣为闽佳士暨良甫居福唐即其后裔闽壤肥衍有山水禽鱼之乐民物富庶实雄东南古候为支邑负郭西五里许有山飞翔若凤鶱翥旧曰清泉肇剏五代季阅五百余防天回地游襌宫销歇其租斛不供饘粥寮舍不避风雨僧行牢落檀越芜秽向之金碧竟成瓦砾前住清溪某披荆草剏灵光岿然未迄于成南山师某继领兹席谂于众曰兹宇多厯年所栋宇倾挠加以歳入微薄非巨力檀施且壊一旦白佛下山以恢前规囘旧观为事劝化诸方得郡善信翁君偕内子周氏发菩提心咸愿捐净财重剏山门搆法当翼两庑饰殿宇粉墨漫漶粲然一新复舍田若干顷入常住为供香鉢百废具举靡有缺典如旱得雨如闇得炬象教頼以不坠耆宿某曰兹泉复清翁之力也否则吾徒救頺波承末流之不暇尚奚复旧哉向微南山孰开其端非良甫孰起其废岂非兴废有数劝化在人使来逰来观目击心悟虽宝坊金界亦不外是是皆可书若夫凤山之胜则接西禅平林逺瀬映带左右扶舆清淑之气盘礴四出翁氏暇日即寺之后山卜蠒室植杉柟柽桧以为异日得长生修真之所仆既诺僧请然一行作吏此事久废且于良甫有同乡之雅又焉得辞仆老矣方且涉浙江逾闽岭为五斗折腰与世相推移尚未知何日能如翁君结束身事因自慨而为之记某年月日承务郎兴化路莆田县尹杨某记
　　故河南隐君墓志铭
　　士固有修身遯世而无闷为乡里称善人者吾闻其语矣未见其人也游洋有隐君子者其斯人欤隐君讳环子字仲玊系出莆田之方山子孙散处不一惟游洋之寿峯聚族尤为蕃衍九世祖讳次彭仁宗朝擢皇祐第官至中奉大夫知梅州军事天宠眷遇王官褒嘉至今耀人耳目八世祖讳原道循州龙川令绰有能名迨髙曾之世州佐邑宰代不乏人诗书之泽猗欤盛哉隐君生于宋淳祐庚戌十月初八日卒于皇元泰定丙寅八月廿有二日享年七十有八始八歳蚤孤鞠母林氏零丁孤苦教以义方少长怀竒负气不屈人下暨年弱冠人世更新官族销歇林栖穴处惟恐不宻隐君披荆榛立门戸珠累黍积为风雨饘粥计于此时兹惟艰哉前配知县黄公女继配林氏谢氏有二丈夫子皆黄出也伯曰喜孙蚤世娶杉溪陈贡士孙女男一人太冲女三人皆幼冲娶相溪陈氏延平教官陈世英侄女女皆适望族冲有子尚在襁褓曽大父所不及见者仲曰嘉孙娶萧氏萧幼嫔于方事舅姑孝克职中馈男二人曰潜曰淑潜娶侯山陈氏女淑年甫志学女适农卿陈公裔仆向辱隐君知歳延祐间设帐郡庠嘱其孙潜负笈听教诚意特厚歳戊辰乂以塾客聘予至则见其季曰淑者淑亟拜床下授经史暇罇爼时接慇懃雍雍愉愉知其家法盖有自来尝从容语及翁平生真率皆人所难能者冬裘夏葛必斥华美盂饭盘蔬宁甘澹泊岂不靳靳乎其难哉暨予登君之堂隐君已修文于地下矣惜夫天厯己巳其孤嘉孙卜防二月九日奉柩窆于大松干山辰戍之邍遣其子潜淑为大父征铭于予予于二子有同道之雅其可以名位辞铭曰
　　有子负土　有孙丐铭　式谷来裔　永征幽冥
　　故济南征君墓铭
　　阳城林仲坚将塟其父踵门乞铭于去华洪希文且曰林为莆着姓载族志书髙祖讳某帅干曾祖讳某节推以儒学显称为时杰祖讳某有隐徳居田里坦坦施施为众表则父某少頴悟日诵万言随叩随应从大父过宁海镇谒洪翁祖年一目竒之许妻以女实吾母洪也男三人长孟洪娶王氏次娶薛氏女适西洲吴氏洪蚤世生佛力娶玊湖顾氏女晚营菟裘于南山南溪为归老计诸孤以隂阳星厯之说弗即遄嵗月逾迈髫穉老丑仲坚逺舶海邦阅八寒暑歳辛未布帆南引欲奉骨松楸值海道多难弗遂改卜以某年月日奉匶同母洪穴此志幸就舅氏辱而赐之铭是与我后嗣以不朽也予曰惟孝可动天地感鬼神何逺弗届且雕题交趾文身左衽者独无父母乎追念吾翁恩重骨肉两翁聚首各忘所趍吾翁性不憙饮每受靖节止酒篇而翁日与欢伯从事毎爱香山酒功颂携二李帖帖坐诸生下翁口讲指画谈造理致而翁必为首颔予于仲坚童年相若俱不觧两翁意今顔发苍皓覩前事如隔日悲夫且予于孺人为从父弟延祐间尝志其窽后十余年复秉潜笔其可两翁于地下矣遂诠次其世系以传永久固宜书征君生于某年卒于某年享年若干其实至顺三年腊月八日也
　　莆田合浦等二十八里军需塔防
　　普天率土敢云伤已之财助国劳兵是谓遵王之义况大帅已伸其敌忾而众心自可以成城伏念某等在编氓加之里役见朝野升平之日久遇盗寇猖獗之风生至使鸡犬皆无所宁乃令狐防肆行其害不图余孽复逞羣凶面系首以归敢干国纪殚地竭庐之入悉助军需荷官府所派之重轻依户役已排之分数无州黎高下其手有元结恻怛之心莫不欣从允为当论兵防器也用之其鹰扬乎盗逆俦焉咈之则犬狺也若凡行李靡屦之经吾土皆箪食壶浆以迎王师河海扬清风雷蓄怒奋迅扫空其窟穴妖氛偃息于防枪播奏凯歌劳还归士兹盖伏遇某官　某等仰干洪造俯荅恩私伏愿星在北戸河汉西流幸垂庥贶水击南溟鹍鹏抟上各遂修程



　　续轩渠集卷十
　　轩渠集
　　吾圃翁轩渠诗【原集散落不全其幸存者唯此三诗二序耳附録以备后考】贺祖母吴氏生朝【呉魁君谋之从姊年九十六四如监簿志其墓在后泮】
　　门右今朝列帨巾称觥拜舞对炉薰两髦暗合姜自誓一味必为孙割分【王羲之】九十六年今罕见二三百歳古尝闻【丁晋公语】樽前喜极还生感安得莱衣笑语欣【先祖记玉楼矣】希文请名其斋扁之曰缓葢取先贤勤谨和缓四事之一为赋一首
　　古人示戒有韦取义名斋汝盍思怒在七情非易制狂于三疾最难医圣师气象温而厉君子仪容舒以迟一字书绅常自警宛如人诵武公诗
　　希文枕邉谈诗谓律诗易工梦中犹与之辩诗以折其非既觉忘其数字因足成之
　　【此下篇多不全至此篇亦末二句不全惜哉此后篇数有空白即是破处】
　　七步成诗语近谐坛荒李杜乏竒才僧敲未敢一言定鸟过曽安几字来
　　再题轩渠后集
　　徳章诗意新而事切句妥而对的傥假歳月亹亹逼樗翁矣惜夫七言如自勉缓斋与希文谈诗五言如择交谨独示儿等作身法家教尽在于是韵语云乎哉希文类藏于家材智岂下人者徳章虽亡不亡也
　　至大戊申立夏聱翁七十八笔【此戊申乃元武宗至大元年】
　　又序
　　三笑图中着一诗人诗家固有笑也然而笑正自难贾大夫不能射雉不足以动其妻况他人乎吾圃洪先生莆士巨擘蚤有赋声得隽塲屋本出于古诗之流今观轩渠遗藁造语清新择料亭当复以体物浏亮之制发为縁情绮靡之章使人一唱三叹永歌不足不知手之舞之足之蹈之者而为之轩渠今其子缓斋绍闻衣徳言【阙】　　　先生必含笑于神清之洞曰予有后弗弃
　　基【阙】　　　　　家之叔党邓禹不得而笑人矣【东坡子苏过字叔党】
　　元延祐第五戊午长生节日燕山阿噜威书于莆阳















