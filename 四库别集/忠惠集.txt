　　钦定四库全书　　　　集部四
　　提要
　　忠惠集十巻附录一巻　别集类三【宋】
　　【臣】等谨案忠惠集十巻附录一巻宋翟汝文撰汝文字公巽润州丹阳人登进士第事徽钦两朝至显谟阁学士出知越州髙宗时厯官参知政事以伉直忤秦桧罢归事迹具宋史本传及孙繁所作志铭中忠惠者其殁后门人所私諡也汝文好古淹博深通篆籀尝从苏轼黄庭坚曾巩防故所为文章尚有熙宁元祐遗风史称其为中书舎人时外制典雅一时称之葢当北宋之季如汪藻孙觌皆以四六著名惟汝文能与之颉颃周必大序觌鸿庆集称中多误收汝文所作亦足见其体格之相近矣杨万里诚斋诗话引汝文左仆射制中古我先王惟图任旧人共政咸有一德克左右厥辟宅师二句以为用成语雅驯妥贴之式又引贺蔡攸除少师启中朝廷无出其右父子同升诸公二句以为截断古语补以一字而读者不觉为巧之至今观其文大都根柢深重措词雄健所谓无一字无来处者庻防足以当之非南宋表启涂餙剽掇之比其为作者所推非徒然也集乃其子耆年所编见于宋史艺文志者三十巻明以来久不复传今从永乐大典各韵中掇拾排比编为十巻以存其梗槩又汝文罢执政后尝提举洞霄宫宋史失载其事近朱彞尊撰洞霄题名记仅以李弥逊筠溪集所作制词为据系之绍兴二年且取靖康原职题曰显谟阁学士今考孙繁志铭则汝文实在绍兴七年冬以郊恩除资政殿学士提举洞霄宫彞尊未见此文故所记俱误今并以繁文附录于末亦足为考证之一助焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀












　　钦定四库全书
　　忠恵集巻一　　　　　　宋　翟汝文　撰内制
　　戒士大夫不为朋党诏
　　朕惟先王之时在位者有羔羊素丝之节故其诗曰退食自公委蛇委蛇某谓曲折而行可踪迹也其谓出公门入私门而无有外交也盖知诚身以事君为忠而岂以邀夫爵禄呜呼其何修而可以至此乎朕夕寐晨兴以稽若先王之宪以训廸在位罔以侧言乱度罔以逸欲从已躬率是道以先士大夫庶几士大夫咸以名节自励形于四方民有所视效而还观之乆未始云获也朕愍然念之岂朕躬教之辟董正于尔在官者未信欤将风俗未殄而难可遽革欤凡所为爵禄劝勉者不足以警动人欤盖先王所以励世不独以庆赏刑威为国使人于庆赏刑威之外有所愧耻而不为夫秉忠蹈义之士朕之所嘉也比周朋党朕所弗臧也顾所为拂朕之志蹈于耻辱则子大夫其无乃自弃不自好也欤书曰以公灭私民其允懐苟尽公也民懐之矣况朕于尔所欲顾有不察乎继自今其祗若朕训以既乃心尔或不从朕言其于尔躬有罚布告在位明体朕懐
　　赐张孝纯诏
　　勅孝纯卿力保孤城外抗强敌率厉将士乆已逾时朕北顾轸懐无忘终食已遣李纲为宣抚使刘韐为宣抚副使又分命解潜等为制置司同济援师鼓行协力卿宜声势相倚内外合攻乗兹锐兵往御外侮明谕将士各奋忠诚爵赏之行朕无所爱
　　抚问河南制置使解潜诏
　　有勅金人俶扰汾晋宿师命卿抚临式遏乱略徃殄强敌底宁朔方
　　抚问王并一行将佐军兵等诏
　　有勅卿汝等暴露冠盖跋履山川躬提偏师徃定乱略特加抚问以劳旋归
　　赐李纲玉束带战袍金带马甲刀剑细物银绢茶烛等诏
　　有勅卿奋扬天威躬秉武节徃殄敌众抚宁兵师宜有宠颁以光行役
　　赐新除资政殿大学士中山西路安抚使詹度辞免恩命不允诏
　　勅詹度省所再上奏辞免资政殿大学士恩命事具悉卿以纵敌越境缓其归师引愆辞荣可谓知耻方今边陲不靖虔刘朔方命卿总戎于艰难非但洁巳而防谨徃服军事肃将天威戡彊敌之分虞摅中朝之夙愤庶几孟明报殽之役追继曹沫复柯之盟苟能慷慨以立功贤于逡廵而避宠所请宜不允故兹诏示想宜知悉秋热卿比平安好遣书指不多及
　　赐给事中詹乂乞淮浙一小郡或在外宫观不允诏
　　勅詹乂省劄子奏乞除淮浙一小郡或在外宫观差遣一次事具悉贤者在位赖其仪刑嵗计有余岂待勲阀而卿自讼无补志欲懐归与其辞禄而畏讥曷若受宠而思称为朕谋国于尔有辞所请宜不允故兹诏示想宜知悉
　　赐吏部尚书莫俦辞免兼侍讲恩命不允诏
　　勅莫俦省所奏辞免侍讲恩命事具悉朕询求儒学入侍燕间讲明六艺之归允赖多闻之益尔进读方册援证羣书雍容可观诵说有法朕方向意经术追迹古文庶几防言命使折衷尔其信以传信慎所阙疑令朕闻所未闻施于有政所请宜不允故兹诏示想宜知悉赐刑部尚书李弥大乞除便乡小郡或外任宫观不允诏
　　勅弥大省所奏欲望除便乡一小郡或外任宫观任便居住事具悉顷者彊敌内侵嘉尔献防朕惟朔方重寄命尔抚师兵戎乂安疆绥靖事既底定今其遄归顾非宠迁何以逊避所请宜不允疾速朝见供职故兹诏示想宜知悉夏热卿比平安好遣书指不多及
　　赐御史中丞陈过庭乞宫观不允诏
　　勅过庭省所上劄子奏乞除在外宫观差遣任便居住事具悉卿顷任风宪屡贡谠辞肆朕纉承复还旧物督奸为国昔闻臧孙之立言端委在朝今见叔向之遗直而幡然求去殊异所期方今议论毕陈纪纲略定思得卿重徃修厥官所请宜不允仍止来请故兹诏示想宜知悉
　　赐知雄州郭仲荀辞免遂安军承宣使仍更转一官回授白身恩命不允诏
　　勅仲荀省所奏辞免遂安军承宣使仍更转一官回授白身恩命事具悉朕嘉尔扞城宠以使节増崇褒赏之典旌劝忠义之臣辞之非艰思所以称所请宜不允故兹诏示想宜知悉秋热卿比平安好遣书指不多及赐新除给事中杨时辞免恩命乞致仕不允诏
　　勅杨时省所奏伏望追还成命许令致仕事具悉朕起卿燕闲任以言责卿得时遇合欲践所闻擢从谏垣徃莅闼庶几畴昔抗章伏阁之志施于今者论事批勅之间而以疾引年恳辞谢事朕意未可卿其少安所请宜不允故兹诏示想宜知悉
　　赐新除徽猷阁直学士杨时辞免恩命不允诏
　　勅杨时省所奏辞免徽猷阁直学士恩命事具悉朕闻古者崇德先耉老成人之不遗士虽引年皆耄期称道而不乱朕从尔谢事之请嘉尔为臣之终虽皤然旅力之既愆而绰然进退之余裕加命以职宠荣其归使防耻复兴名节滋重士有矜式不亦可乎所请宜不允故兹诏示想宜知悉
　　赐权管干殿前司公事王宗濋辞免殿前都虞候恩命不允诏
　　勅宗濋省所奏辞免殿前都虞候恩命事具悉卿総齐禁旅祗防殿岩守卫京师作固王室命兹环尹以奬尔庸胡为恳辞不承朕意虽褒申伯之元舅欲同懿亲而戒祈父之不聪敢云虚受勉兹职事期于尔成所请宜不允故兹诏示想宜知悉
　　赐武昌军承宣使权管干侍卫歩军司公事闾勍乞宫观不允诏
　　勅闾勍省劄子奏乞一宫观差遣事具悉师律以顺成而为臧军事以无犯而为正朕方将帅乆任欲以纪律而服戎尔其威令必行使知少长之有序惟服朕训无弃尔成所请宜不允故兹诏示想宜知悉
　　赐新除汝州观察使曹曚辞免恩命不允诏
　　勅曹曚省所奏辞免汝州观察使恩命事具悉廼者加命使节属当戎行尔以世禄引嫌抗言避宠朕惟光献临朝之泽烈武佐命之勲及其子孙褒尔阀阅徃服新命无为固辞所请宜不允故兹诏示想宜知悉
　　赐门下侍郎耿南仲辞免男延禧除太常少卿恩命不允诏
　　勅南仲省劄子奏辞免男延禧除太常少卿恩命事具悉朕搜揽贤隽程其器能岂以天官而为私宠奉常之擢谁曰不然而卿以嫌力辞初无祁奚内举之意朕慎用德选宁有尹氏世卿之讥所请宜不允故兹诏示想宜知悉
　　赐朝奉郎试兵部尚书孙傅辞免兼侍读恩命不允诏
　　省所奏辞免恩命事具悉朕复尔旧物思闻嘉言虽殚储宫调防之勤而失露门进读之益故使卒业便于询谋方求胥臣之多闻允赖寛中之笃学其悉尔蕴以廸朕聪所请宜不允故兹诏示想宜知悉
　　赐参政福建宣抚使孟庾诏
　　卿辍从廊庙徃摠戎兵先声所临羣丑自殪虽闽粤巳定方奏凯旋而湖湘未宁犹烦夙驾勉事道路务专精神思见仪刑念山川之悠逺倚成筹防赖樽爼之折冲特谕朕懐益严师律
　　赐福建宣抚副使韩世忠诏
　　卿率先戎行徃遏乱略慨然忠义之奋殄此狂狡之余究观用心造次许国见危授命不以事至而辞难好功与名岂待爵赏而加劝方今底平闽越士巳防勲经略湖南兵未振旅俟卿凯旋献防荡定有期论次前后之庸并加宠数之渥益坚用命其体至懐
　　赐新除端明殿学士江东路安抚大使李光再辞免恩命不允诏
　　勅李光省所奏再辞免恩命事具悉朕观秣陵根本之地有表里河山之固非我文武兼资之臣孰当公侯干城之任乃者辍卿帷幄为国藩翰庶几京师之蒙福将使自叶而流根而卿乃以人言过自为计朕惟谗说殄行能震朕师搜慝服谗本诬盛德岂容小丑歴诋在廷以卿自信不疑之心副朕委任责成之意益务体国无复有辞所请宜不允仍疾速起发兼程前去之任故兹诏示想宜知悉夏热卿比平安好遣书指不多及左中大夫同知枢宻院事沈与求除知枢宻院事制
　　履中微之运日有氷渊之虞念大业之难凛若芒刺之负时方右武事莫急兵乃眷枢筦之臣备宣忠力其正机庭之位増重本朝具官某学洞古今才优经济周旋万事有蓍先见之明夷险一心挺风雨不渝之操任国柱石作朕股肱比从真馆之游起参右府之寄宥夙夜之宻命翼翼秉心賛帷幄之深谋孜孜尽节方重安危之倚式昭翊亮之忠匪进陟于鸿枢其曷副于公论朕将祗承天命以戡定祸乱所赖制胜樽爼以辉耀威灵益修我戎企是机防傥三军五兵之用可以懐徕彼九州四海之人何忧弗格副予至意厉尔壮猷
　　参知政事刘大中除资政殿学士知处州制
　　选用贤能建置辅弼欲以肃清内外圗济艰危然以采之不广则难以得人任之不乆则难以责効至于畏逺权柄以疾为辞恳避宠名以事而解亦不得固留也具官某以劲挺之资守中庸之学沉几敏识足以有为于时同寅协恭足以不愧于昔自擢参于大政实有副于具瞻而称疾病者至于再三上印绶者至于数四朕惟眷倚之重中外则均进退之宜始终以礼是以畀括苍之旧镇加秘殿之隆名以便尔私以从尔请夫官盛任使固古人所以劝大臣之道而易禄难畜亦儒者所以为自处之常惟益究于乃心则有光于朕命
　　真腊国王金裒賔深明堂加恩制
　　门下宗祀之庆覃及万方象胥之言通于九译乃眷海隅之长屡修时事之恭其敷神休用锡尔宠大同军节度云州管内观察处置等使金紫光禄大夫检校司徒使持节云州诸军事云州刺史兼御史大夫上柱国真腊国王食邑三千四百戸食实封一千四百戸金裒賔深夙推诚节逺有令名载驰大赂之琛入効充庭之实亦惟恃我朝廷爵秩假宠有邦用能保尔山川土田传序累世顷专将阃之任乆假斋钺之华能肩乃心不失旧物朕躬祈宗祀敷佑羣黎防选季秋之辰具严三嵗之享敞九筵之重屋并侑祖宗率万国之欢心奉承圭币爰因熈事之恵泽増益食赋之爰田宠尔世臣并加命数其祗敦防戒思保宠荣于戯翕受蕃禧以丕厘上帝之命大赉率土用不遗小国之臣可特授前检校司徒持节云州诸军事云州刺史充大同军节度云州管内观察处置等使兼御史大夫真腊国王加食邑五百戸食实封二百戸散官勲如故主者施行
　　占城国王杨卜麻叠明堂加恩制
　　朕采汶上之仪因省方而享帝授泰元之防期敛福以锡民欢忻既洽于羣神庆施遂周于四海载颁显命以建殊邦具官某气禀纯和性资忠一介南溟而有国世蒙湛露之多濡谨北面以称藩蚤识疾风之不作庭琛屡贡爵典荐加建大将之髙牙视三公之极位王灵滋至侯度益恭属展采于宗祈既成熈事顾广恩于祭泽可废彞章乃増衍于爰田并倍隆于真实以侈精禋之贶以昭顺节之褒于戯崇徳报功朕则靡遐遗之间向风慕义尔其坚内附之诚徃对宠恩永绥厚禄
　　阇婆国王悉里地茶兰固野明堂加恩制
　　朕省方近国聿崇三嵗之亲祠展采合宫咸仿九筵之徃制玉帛交荐豆笾骏奔辑广礼以防成委鸿休而来假肆推庆施用轶緜区具官某性质温恭天资诚顺宅海隅而有众自矜乐国之余向天阙以观光夙起华风之慕梯航屡至爵服载颁地虽隔于域中心每倾于日下属修元祀普洽湛恩惟显相之劳赏已加于羣后念来臣之旧泽岂间于遐方即六纛之前仪仍三槐之故秩衍之多戸陪以真封并为裔土之光式广穹旻之祐于戯宠均列辟曽无内外之殊居限重溟当识朝廷之谊徃绥蕃祉以永令名
　　节度使开府仪同三司除尚书左仆射兼中书侍郎制
　　古我先王惟圗任旧人共政咸有一德克左右厥辟宅师格于皇天廸我髙后嗟尔万方之有众听予一人之作猷具官某为国世臣若时元老有申伯柔恵之德揉此万邦有山甫将明之忠式是百辟勲在盟府纪于太常淑旂绥章壮十乗元戎之寄绣裳赤舄兼三事大夫之仪畴论道经邦之逺猷对代天理物之元宰眷兹屏翰作朕股肱遄命衮衣之归爰趋介圭之觐赉予良弼维简在上帝之心建尔上公以钦若先王之烈具瞻四海师表万民其正左辅之名徃摠西台之务朕欲四方其训无竞惟人汝维庶绩咸熈允厘在位命乃保乂格于丕平使山川鬼神亦莫不宁致华夏蛮貊罔不率俾于戯欲治已乆得时为难由成汤而至文王若伊尹菜朱之亲见乃齐宣之知孟氏曽管仲晏子之不为徃肩乃心以辅台德
　　工部侍郎除节度制
　　朕若古有训无竞维人六军之将命卿用严师律万夫之长观政以总戎功圗惟元老之猷増重师干之寄畴于常伯廸此外庸咨汝在廷听予明命具官某智涵逺略文被明章有见危授命之忠不愆于素有决胜运筹之略惠可底行惟懋汝绩克简朕心肈自冬官之崇徃司方岳之寄贲斋坛之旄钺具将阃之威仪受兹【阙】锡韩侯之赤舄虎符龙节荒外服之山川犀甲熊旂侈元戎之威命用光于众有焕其容四国于蕃内以承宁于诸夏大邦维翰外以统制于殊方予欲壮形势以重国威汝惟扬声名以振邻敌腹心干城之寄公侯所以好仇先后御侮之臣昆夷所以致附式遏乱略以戒不虞于戯修方伯之职以受王嘉师殿天子之邦用成尔显德无失朕命徃肩乃心






　　钦定四库全书
　　忠惠集巻二　　　　　宋　翟汝文　撰
　　外制
　　王行可除开封府右司録制
　　朕用中执法以肃齐纪纲协同国是实有嘉绩然初不汝知也抑有子而材观汝所以教忠则贤矣擢汝天府之属重能以嫌自别益嘉其志升总羣掾祗服朕言
　　盛允开封府司戸曹事制
　　朕惟京师众大之居有狱市并容之寄制烦治剧自昔为难故选建司牧慎用其属尔以文无害祗服朕命钦哉
　　王孝开封府仪曹掾制
　　礼与法相须为用礼所不可者法之所禁也故伯夷用典礼以折民臯陶用刑以教祗德两者相须如是尔为掾天府掌凡礼事茍知礼矣于听讼折狱何有哉
　　王孚开封府司兵曹事制
　　天府建国之始朕肇正尹牧改制羣掾咸有所职无俾扰德尔将事肤敏无易乃选听讼折狱其傅古义钦哉朱惕开封府兵曹系开封尹王诏特荐制
　　大道之行人以公举昔祁奚能举善于晋称其子不为党韩献子受赵孟之举戮其仆不为过岂非公于为国而无事于姑息者乎朕询谋卿士之众因诏言以知汝惕试之天府非特以是观汝从政亦因以是观诏所举汝勉之矣
　　王汝明开封工曹制
　　汝为吏而材使者咸以为言夫能用其长发闻于世朕固宠嘉之抑知人之难吾欲其材适于用而声中其实故复观所从政使天府孔子曰如有所誉其有所试汝勉之矣
　　李彦端陈彦修并除开封府少尹制
　　王畿作极四方曰众大维京师视昔三辅实繁庶狱朕笃近举逺首于兹邑近拂予志其能观政有邦尔从政克艺徃陟亚尹惠养无告威制弗若离尔王明并受厥福休哉
　　都官郎中蔡谷除开封少尹制
　　朕咸和四方民罔有内外矧我甸服惟尔庶邦所瞻用慎择尹伯立政以作民孚先敷求尔多士惟尔谷耆艾好修徃丞于长尔惟戒哉为天牧民非尔惟曰天牧其尚监于天显矜慎罪罚率用彞宪则惟尔克享钦哉
　　戸部侍郎王革除开封尹制
　　朕惟王畿千里之广杂众民五方之俗职于内史自昔为难非有豪杰兼人之资孰当众大尹正之任具官某政事通明智识闳逹必能以发奸擿伏为治以保民驭吏为本豪强诛鉏则小民得职恶者勿殖则善者伸矣尔尝试于斯未究其用徃服乃事以继前烈
　　朝请大夫阎骙除应天少尹制
　　朕班授政常肇初惟名实惟公师暨臣仆咸改厘位置矧天府作极四方用正尔尹牧羣掾对越于古粤陪都用协厥邑汝以政事赞乃长其易名于今兹
　　兵部侍郎陈彦文除显谟阁待制河南尹制
　　成周肇初于洛邑乃求地中惟卜宅肆我祖宗造邦以为西郊宫室宗庙罔不咸在咨择近列俾作尹于兹邑具官某延登贰卿祗若予采予欲审观政事俾尔施绩于民出试近服爰畀管钥徃居留于成周旧邦其尚固封守无媿前烈
　　黄静广东路常平卢知原利州路常平制
　　先帝为力本任农之法而尤详于荒政丰则委积水旱则施舎所以权节民用而为取与其法完矣然视嵗之上下察民之缓急非才识之士通达法令审于奉承则吾不以付之尔等咸以选用祗服此言
　　湖南常平王本除京畿路提举常平邓益京西路提举常平制
　　朕推哀矜恤隠之徳畀于将命喻指之臣使推斯意以致斯事夫能体朕徳意鲜矣昔成王之告康叔未有若汝封之心朕心朕徳惟乃知以成王咨嗟勤恳如是夫能喻上所欲推以置人腹心难矣哉尔等咸朕识擢无忘训饬
　　又朝请郎黄静福建常平制
　　汝出于闽粤俾汝将事徒以汝能识民情伪知吏寛猛夫以王命督察郡国固巳荣矣而况懐绶以归郡邸持节以见关吏岂非昔人所贤而于汝谓宠乎
　　应安道除淮东路常平制
　　朕建劭农之官修水土之政为复除以惠鳏寡均地赋以寛民力有不顺成荒政毕举靡所遗矣汝以才选奉若成宪则为称职
　　武功大夫宋滋提举京畿路保甲兼提刑制
　　三代兵刑为一所谓大刑兵也今汝以武列用夫能教民技艺拳勇汝之所易而用律察于防文汝之所难也然吏道以法令为师轻重有典而师众以顺为武必其少长有礼而后兵可用也其责不亦难乎汝慎其所易而深忧其所难则寡过矣
　　贾君文河北路提刑兼保甲制
　　朕缮修武备而寓兵于农矜慎庶狱而求生于律夫民勇而知方则易使狱以情察则民服兵与刑国之大事也汝以武选奉将使指习于旧治则易为政治兵欲严恤刑欲寛严失于急寛失于纵能审而用则罔所愆可宋滋贾君文康厚种师中王璟满志行并提防刑狱兼保甲制
　　国之兵刑大事所在朕惟无有骤用其民不教而战又惟无有误于庶狱不辜于戮故讲事于搜狩教民知义哀矜于刑罚以良折狱其孰能奉将使指俾予从欲以治者乎汝以武选祗服朕训惟慎与畏庶防有济两浙路提刑周邦式江东路提刑李公年两易制
　　江左之地瘠其民力耕而望嵗呉越之地富庶其民趋末而弥侈夫礼义生于富足疑若易治然瘠土之民劳则好义其富有不如贫之纾也唯视其俗之缓急以为赋政之寛猛于是乎严而不疵寛而不流汝等既将命矣易地而徃勉服此言
　　叶黙等江东淮南运副制
　　惟古王人存省诸侯粤行人撢人暨训方氏形方氏典乃职王又时廵观侯度诏赏罚朕惟今邦国若否耳目是寄实惟尔肤使汝等旧惟成人往指告于四方寛诏地恫瘝罚刑俾逺不戚于朕教时乃休
　　荆湖北路提刑徐宅除荆湖南路运副制
　　昔孔子称季路果于从政可使治赋于千乗之国夫千乗诸侯之封也顾子路兼人者能之今刺史总郡国如古者十数而责成于一人之任岂不难哉然能使虽众如寡虽远如近惟才者然后优为也汝使于四方以善最闻其服新命往底成绩
　　王璹除京西运使制
　　惟兹官师百执委任责成既乆乃孚咸即尔工矧歴试惟旧有劳于厥邦用嘉厥休无斁尔宣力四方正事克明乃良于行丕应朕志兹予商赉尔功懋正显秩维民绥于旧训维政事习于旧俗上下胥信时则罔艰其尔慎毖厥终徃承于故武
　　直龙图阁梓州路运副赵遹除集贤殿修撰本路运使制
　　昔先王勉励在服制为徳赏无敢以其作好轻用唯是车服之宠曰天命有徳将实代天鉴观而与之可轻乎哉朕躬率是道以视羣臣汝将事于蜀显有丕绩秘殿之职华国之选朕非以是私汝亦非以是徒宠汝为也其思所以畀汝者
　　陈觉民起复陜西运使制
　　汝执亲之防笃于守礼朕惟忠臣殉国之义有释哀夺情之典起汝哀疚付之漕事夫礼有适变而从宜权有反经而合道汝学于古则尝闻之矣祗服朕命以显乃亲
　　江东路转运副使姚孳荆湖北路转运副使孙渐两易制
　　古者荆州之域其川九江其赋上下其在春秋楚之建国也后世始分江湖以殊统制今尔渐以嫌自列朕惟忠臣事君无有择地而处又以礼必均劳逸不求于他使与孳易皆禹服荆州之地职贡既同厥壤惟旧所以为尔等自谋深矣其祗悉朕意务安尔职
　　淮南路转运副使宋康年淮南江浙荆湖制置发运副使制
　　惟东南贡赋漕舟自淮泗嵗不时入用蠧厥载朕俾厥贡自庶邦径底于中畿饷溢予廪时乃食新尔以推择承命奉若成宪朕方盍彻以裕民乃其取赢为羡余朕弗臧乃事时则有愆惟尔廸知畏义其徃省哉
　　直秘阁陜西路运使陈遘除直龙图阁知庆州直龙图阁知庆州侯临知延安府制
　　朕责成阃外之政委以方面之重欲其因事施宜以权制敌古者大夫出疆有可以专境外之义而使者受命辞之礼茍皆从中孰与任事尔等久莅疆习知边务其亦鉴前政之失而知朕意所以付尔者矣必能伐交与谋善用筹防徃悉尔心期于有成
　　徽猷阁待制厐恭孙知成都府制
　　春秋王者无外以四裔为守治世为国不师以公侯干城蠢尔戎羌借其疆境使为外守以扞固吾圉必有干城而制其腹心载稽显庸可无异数具官某歴试于外实劳厥初徃城蛮方以宣王畧不有御侮孰威不庭岂惟暴露经营之勤实赖抚绥安集之力锡尔延閤殿于坤维尚繄壮猷以靖疆埸
　　程邻知荆南府制
　　朕偃兵息民不勤逺畧蠢兹蛮封请吏于我率是羣丑以式王命为择贤帅绥靖其民肆余命尔徃固封守夫地连巴蜀叛服不常不可觌武无使怙乱申命尔徃唯安辑之不求胜也彼扰于服习将率旧徳其肯自弃于恶而必为衅乎
　　显谟阁待制知苏州盛章知真定府制
　　朕惟内外股肱之郡委重二三师帅之臣茍非更变不疑谋虑有素则必临事而惧安所倚成具官某擢置侍从显有风烈畴咨夙望之已着庶防逺人之信服畀尔方面为朕藩屏夫文武异用兵民异政以文绥靖以武威制非此二者将焉取斯
　　显谟阁直学士梁子野知河阳府制
　　朕于侍从之臣必试以牧民审观治行将使知朝廷诏令之意习四方宣力之事盖不学操缦不能调瑟未能制锦必将败材故歴试政事考其功实将有为也具官某蚤繇阀阅践更迩服盟津之壤为股肱郡朕既处汝以近民亦将因民以观汝其以法令为师则能寡过知单州宋升可徽猷阁待制知应天府制
　　商丘后帝以封阏伯武王以为商人是因始起防子肆我祖宗造邦王业之始盖与全魏洛师均倚为重朕岂轻其人哉具官某发闻于少才识肤敏爰试政事委以留钥维父维子隠然相望并践迩列更歴藩服岂非朝廷之盛而搢绅之宠乎益务靖共无忘忠孝
　　直秘阁京西运使王璹除集贤殿修撰知平江府制
　　昔先王处民瘠土惟民劳乃好义罔有佚欲肆于东南浮于震泽惟吴会厥壤丰殖厥赋倍蓰民从骄奢狃于旧俗朕咨度外庸赋政以已俾咸有革心尔服我王事忱有显绩用分土南服其胥训小民式从尔政治无康好旧习惟良显哉
　　集贤殿修撰知郓州吴拭复龙图阁待制知河南府制
　　若古元侯屏卫中国为时友邦以克厥庸用能四方以无竞底于丕平朕惟二三屏翰殿我王室匪我旧人孰堪徃厘具官某政事显闻有劳于歴试昔践迩列其能体予徳意用康小民畀尔旧物肆命尔徃抚乃封其绥靖疆土以倡庶尹俾我周邦咸喜钦哉
　　资政殿大学士中太一宫使兼侍读邓洵武除河南府兼西京留守制
　　维昔三川之旧邦自周九鼎之卜宅图书所出之地风雨所交之畿而况列圣陵寝之所在原庙衣冠之所防非我旧人孰分忧顾具官某器博而用逺实茂而声宏觐自洛师勉留祠馆数祈均逸于外服每秉劳谦之小心朕惟大臣中外之迭居嘉贤者进退之以礼时乃旧治式图尔居予欲宣力于四方用观赋政尔惟乃心在王室其尚告猷
　　新除集贤殿修撰知江寜府吕拭可改知郓州制
　　朕申命邦甸侯卫咸勤防戒审厥民俗土风使赋政事罔有盭政于民惟汶阳夸奢自昔利口未殄矧承粃政荐荒于厥初尔典治内史光昭前闻率乃尹正于旧为朕保厘近服肇自东原逹于表海俾咸尔防赖惟尔有休其能抚余嘉师
　　发运副使集贤殿修撰董正封知苏州制
　　呉俗之敝其民轻扬而奢侈机巧而趋利自昔则然维有徳君子镇之以重厚济之以简素则民靡然心服不令而化尔以长者称宣力四方昔董漕事既悉其俗矣祗朕训告期尔政成
　　直秘阁权发遣荆南府程邻特授集贤殿修撰知桂州制
　　汝昔治桂林经制南服纪律着于士众威信伸于殊俗夫戎巳畏则易懐兵已习则易使其改节制徃厘旧治惟善于始者则能有终其体朝廷柔逺之义益励将帅御侮之畧
　　刑部员外郎孙羲叟除直秘阁知防州制
　　朕底绥九服弗勤逺略蠢兹诸蛮式我王命咨尔旧治徃咸乃众若古士制五刑典兹逺人之弗率朕惟戎兵曰大刑其施惟一尔昔佐士师唯明克允庀职东观光于申命其尚训兵讲武绥靖疆
　　朝请大夫韩持知卫州制
　　昔之君子有不忍刑罚为治其民靡然爱慕有不忍欺其长者岂非有徳而后能行之以寛乎卫虽褊小其民重厚朕思得老成人临以岂弟莫如汝宜昔诗人称卫武公之徳曰寛兮绰兮善戯谑兮谓其文而有礼以寛得民也汝实其言岂惟民是赖朕实嘉汝
　　蔡居厚知齐州制
　　齐古之建国其民渐于洙泗好礼而畏义尚贤而贵老可以徳服不可以力胜可以静治不可以众扰昔之为齐者以平易近民而民归之以淸浄为贵而民自定汝以循吏有闻恺悌多爱其师治道于相国而追太公之遗俗则于汝政成不劳而治
　　张邦昌知光州制
　　有民人社稷之重足以为政有庠序礼乐之教足以为学君子学道则爱人亦可以行其所闻矣汝言语政事见于已试光虽小邦民俗寛厚请问故老延见诸生因其礼俗临以恺悌则予汝嘉
　　显谟阁待制知郑州吕益柔除知越州制
　　三代要服处会稽扬州之域不及以政然昔有夏方懋肆觐羣臣于防稽地虽险逺亦后省方观民所底朕敷求恺悌之士惠绥逺人殿于大邦作固南服具官某寛厚有容安静不扰徃喻条教究宣徳泽无曰鄙逺如在近甸惟民阜安乃称朕意
　　显谟阁待制知明州李图南除知越州制
　　朕惟风俗之敝重内轻外师帅近民咸不屑为政去国益逺则轻弃其民故尊宠侍从之臣出为屏翰之寄以倡庶邦示不忘逺具官某质厚无华木讷有常易汝近邦徃临越俗因其故习临以简易使逺民识侍从之体国而知朝廷之徳意则予汝嘉
　　石公弼知襄州制
　　朕加惠四方监求民瘼夫能为朕推广徳意惠康小民非尔庶邦之司牧欤惟左右侍从之臣知朝廷法令之本则赋政于外刚柔适中纵舍有度具官某试于淮海既习为郡尔亦知夫去其败羣如牧羊者乎以尔维扬之政施于江汉之国勉师吏道无忽吾训
　　给事中刘安上除徽猷阁待制知夀州制
　　朕垂意四方恤隠鳏寡用勤施于逺民咸使得职惟厥左右近臣审喻朕志其能底绥有众具官某率履自躬克有常徳昔尔代言昭播告于庶邦匪难自口施乃政事矧兹近服若予邦甸惟尔心祗辟罔有内外其尚岂弟扰民永绥厥众
　　端明殿学士知熙州林摅除知永兴军制
　　朕闻有室大竞内必有折冲樽俎之臣四方于宣出则为干城腹心之寄非尔旧弼孰宁我家具官某博厚而高明沉潜而刚克出疆报聘不降色辞辅政竭诚协賛帷幄朕惟咸秦西夏之屏有疆埸外域之虞倚绥信臣崇简夙望庶几兼资于文武以厌未形将使畏服其威名式遏乱略増隆秘殿之职载易河湟之封繄尔外庸纾予西顾
　　端明殿学士正奉大夫新知永兴军林摅知应天府制
　　昔诗人嘉孝友之士相戒以养春秋褒臣有母遗施及其君矧我帷幄之旧方懐喜惧之极茍以诚恳可无从乎具官某秉毅之节蹈匪躬之故思得卿重抚临西秦而指赤心方寸之地披昔人将父之请辞意迫切览之恻然我图尔私莫如便镇其改节制往厘睢阳夫为人子能孝其父岂为人臣而不能忠其君哉
　　徽猷阁待制知应天府宋升除知汝州显谟阁学士席旦知永兴军制
　　朕歴选侍从股肱之良出为方国屏翰之寄中外践更出处迭居固未尝有三年淹也其倚重均一亦何常之有具官宋升议论通明资识强敏易地临汝徒以尔昔为宛丘密迩疆境习其礼俗无秕政事必能以平易近民使鳏寡得职具官席旦乐于恺悌文以礼乐乃者治蜀威信显闻其以蜀政易制西夏无改乃旧抚临兵师夫为人臣宣力孰匪事君能为朕使逺人绥安则为报国
　　端明殿学士徐处仁知颍昌府制
　　唐虞分岳牧于内外实政事畴咨之臣肆于成周出纳王命其在内服曰卿士乃承宁诸侯以揉庶邦在外曰方伯兹予有近臣出入中外懋显休绩民克宜之具官某宏毅有守直方不疚协陪国论造辟纳于嘉言朕应尔显徳起尔燕休俾尔作固翰垣以宪方国矧昆吾旧宅之壤宻迩邦甸惟乃心靡不向帝室其尚入告尔猷无替畴昔
　　徽猷阁待制张果除真定府路安抚使兼知成徳军制
　　河朔天下之根本昔者禹于冀州独重其赋而常山兵赋之重为河朔根本之固维此真定宻迩獯鬻谋用儒帅折冲未形具官某使于四方宣力惟旧忠以上事义不辞难方朝廷柔以大盟而疆安于无事繄尔更歴徃予绥靖治兵牧民文武并用其讫尔庸以寛予顾王璟河北路防邉安抚副使刘宗道京畿路提刑兼保甲制
　　训兵于畿甸备邉于河朔授以使指傅之戎政皆武列之选也汝自外而入其责益专审慎刑辟肃齐师旅祗服朕训以底成绩
　　徽猷阁待制知永兴军何述除泾原路经略安抚使知渭州制
　　四方无虞兵寝不试则疆之臣参用儒者使备患于无事而厌难于未形顾非迩臣孰堪倚重具官某以儒术进用以吏事通显抚临西秦具着威信易尔节制徃厘平凉夫上兵伐谋无所事战军事有礼无易纪律朕方懐柔四国不勤逺略尔其谨修兵戎有备无患殿前都虞侯懐州防御使姚古特授湟州观察使侍卫亲军歩军副都指挥使环庆路经略安抚使知庆州制
　　用公侯以制腹心足为予武执干戈以卫社稷无易老臣具官某沉靖有谋忠勇不疚习知逺方之事积有扞敌之庸俾靖羌戎徃固疆圉朕方责成宿将戒以戢兵汝其威重显名震于逋冦
　　龙神卫四厢都指挥使开州防御使刘仲武知熈州兼熈河兰湟路经略安抚使制
　　朕惟羌戎叛服之弗常思将帅委任之宜择必有豫备以戒不虞伐敌以谋虽本庙胜之防兵以武式倚方面之臣具官某沉靖有谋忠勇不疚习知逺方之事积有扞敌之庸申命河湟摄固疆圉朕方责成宿将戒以息兵汝其威重显名震于逋冦
　　种师中湟州观察使侍卫亲军马军都指挥使制
　　用公侯以制腹心虽本庙略执干戈以卫社稷维尔将臣式图勲劳肆用褒显具官某积有世阀着闻邉陲顾弗譓之蛮方窥新造之城壁繄尔士众破走豺虎之羣俾我天威速如雷电之至师旅益振羣丑既俘朕惟战功曰多赏不逾月制诏大吏趣论乃勲宠升亷车畀乃旧服庶防忠力之必报以示朝廷之不忘虎臣献功古有在泮之礼太师论赏职在盟府之藏其讫尔庸尚资御侮
　　判登闻检院王仲端除军器少监制
　　昔我先王储戎器用威不若惟时罔俾众觌用櫜弓戢戈藏于王府曰惟佳兵朕敷文徳底乂制戎器曰毋忘备御惟尔恺悌笃诚图忱于徳若昔垂共工弓戈竹矢肆后王典寳粤崇鼎离磬惟均令命尔若予工徃蠲乃事惟明时述钦哉
　　刘伯容閤门宣賛舍人制
　　汉以谒者治礼以执法者举不如仪今兼其任重矣朕惟四方观礼于中国賛谒大庭诏见九賔使觌国容非嫺辞令其孰为之汝务笃谨思所以称
　　汝州防御使知客省事钱愕除枢宻都承防中亮大夫赵希古知客省事左武郎朱孝庄签书东上閤门制
　　朕惟成周侍御之臣粤虎贲小尹暨于携仆罔不秉徳祗畏承弼厥辟夙夜无敢戯怠朕用昭徳塞违以厥庶尹达御事用追迹于文武以尔具官某将事歴年罔有逸徳朕嘉乃庸无斁乃事其陟前列徃践乃职曰愕尔承朕命曰希古尔典属国曰孝庄其以尔莅上閤咸聴朕毖无弃尔成呜呼戒哉弗慎厥初其艰有终
　　开封尹王诏除龙图阁直学士提举醴泉观制
　　古者优礼耆艾大夫致其职事于君而犹有不得谢者所以示朝廷尊贤而尚齿也具官某名臣之后尚有典刑歴年之久更练众职乃者典治内史以惠爱闻虽精明不衰而旅力则愆方当悯劳官职之事佚其筋力之礼而久于繁剧非朕所安其直延阁徃莅祠馆上以称朕贵老之意下以慰尔成劳之久可
　　监登闻检院郑年除直秘阁提防醴泉观制
　　国之宗臣佐佑帝室天厚之报必世其徳嘉尔好修洵美有仪非特以见文献之自亦因以知君子之泽处尔天禄间莅祠馆譬之养材封殖以待用并事君亲岂不俱荣哉
　　谢彦除直秘阁提防醴泉观制
　　朕收俊杰以待用养耆老以厚风俗尔黄髪之良服劳于外还职尔旧益崇爵列夫老者不贵其力而称其徳贤者不求于日用而有余于嵗计处尔以东观之职所以示尚徳齿于朝也钦哉
　　辟廱博士汤孝本除直秘阁提防洪州王隆观制
　　尔昔嘉遯光于师言朕命邦伯劝驾乃造于朝置诸师儒使士咸有矜式弗渝初志复辞厥位惟去就始终秉徳不疵实能笃厚风俗律我有民其锡祉福宠尔东观之职式用荣归钦哉
　　茂州团练使崔仲安落致仕提举西京崇福宫制
　　士之致为臣者笃老而疾引年释位礼也今尔称道之言不乱而筋力之礼犹壮朕安可听其归哉然重夺尔志闵劳以事故处以祠馆使从家食上以称朕养老之意下以崇尔亷退之行忠于事君何适非报
　　光禄寺丞陈克致仕制
　　汝以疾自引致官为臣之义有去就终始之节朕惟壮而委质老而谢事可不有加秩以荣其归哉祗服新命益隆徳齿
　　大中大夫提举亳州明道宫刘奉世除端明殿学士致仕制
　　委质事君匪艰于初惟进退卒用不疵其艰在终我其灼知为臣之不易保厥躬惟明哲具官某惟时耆艾向用夀考乃晦明生疢固辞厥位朕嘉尔旧人休尔有辞于逸惟尔应受显福多有歴年増锡命秩粤荣初终其尚若古里居惟尔尹人祗辟
　　翰林学士知制诰张阁守翰林学士知制诰致仕制
　　仕而委质于君疾病则致为臣而去礼也朕于通籍之臣皆有以宠荣其归而况左右侍从之臣哉具官某延登近列实有昭徳乃以病悴自归印绂为聴其去以耆尔祉尔其务宁精神冀疾有瘳如古之贤大夫享赐金以娱父老传安车以遗子孙岂不为终始之荣哉
　　郑仅可通议大夫致仕制
　　爵人四方胥训凡厥重轻于我极朕用祗严老成人显乃爵齿矧引年释位我其敢用烦尔以政具官某实有嘉徳克媚上下去就不媮无留于禄惟周人忠厚成俗曰养老作民恭先肆耆尔祉风于后以劝惟朕眷尔始终其尔亦克有终
　　朝奉郎王实特落致仕制
　　士强艾乃服官政尔谋乃逸弃日于未艾矧我先正之后惟尔载徳不忝其服政事勉蹈故武光昭前闻














　　钦定四库全书
　　忠恵集巻三　　　　　宋　翟汝文　撰
　　外制
　　李弥大韩敦信王彦成并除官职制
　　朕惟人材不可常得也得之艰则爱之至将使任重道逺不敢以骤试而轻用复置之育材之地待之岁月之乆朕意亦可见矣尔等以学艺显闻疏越之瑟瑚琏之器清庙之华也优游吾东观以益崇誉望
　　朱晋太学正制
　　古之有好修者使人望其容貎而化服其徳至耻言细人之事而鄙吝之意不存彼乡党自好者犹然况有爵列于朝而居师儒之任率俊造已成之士岂难哉汝教人以正当必于是
　　李璆除国子博士制
　　朕建师儒崇泽宫羣学士大夫讲明道术岂其好慕古昔乐无用之空言哉将使学而后从政为我奉璋誉髦之众如古淑问献馘之士与凡出师受成之礼于是乎在夫讲之不明尔之责也
　　李迈国子博士制
　　以善服人不若善养而人服以法为治不若择人而为法朕建学校以賔贤能崇师儒以广道术使礼义出于多士而国人有所矜式意在是矣尔等所职不同以经术用其于逹才成徳皆君子所以教也
　　追官勒停人国子博士沈扶国子博士制
　　敇某士之可用者朕不以一眚而忘之也又况于以才任使而特以荐士为累哉尔行义知能有闻于众乆于使事绩效可称任非其人以坐废斥宗祀之庆覃及万方甄序厥官往惟祗服可
　　柴余庆国子博士制
　　敇某尔于为吏才敏见称防课有司当得迁位博士之选往其勉哉可
　　辟廱正张绰再任制
　　朕追古淳烈以建郊学正雅乐以造士择徳艺者为师儒端委诏之使闲于干戈羽籥诵习吹之容而闗雎之乱盈耳于以助朕长育人材不亦重乎尔职于是钦哉
　　宣徳郎王量李熙靖辟廱学録制
　　师儒之官未有位着于朝也然推所闻以训迪多士率以行而人皆法式君子之学至于言行皆为人师而推以恵后之学者不亦重乎汝知任之重而思称其职勉之哉
　　承务郎李璆中上舍赐第除辟廱録制
　　汝食旧徳有列于朝能策名学校以艺自奋其可与众齿乎申固命秩以为汝宠
　　文林郎李侗除国子正制
　　汝由俊造选往莅师席夫教者使人取法于已若用法率人末矣其以道艺使人有所矜式毋俾曰夫子未出于正也钦哉
　　冯躬厚太常博士制
　　太常典朕三礼而博士汉掌故之职也朝廷有大制度诸儒有大议论咸折衷之其制定秩虽卑其任重矣汝强学不倦珍重有守其还复旧职朕方新典礼以定民志汝其参古今以时损益
　　太史局冬官正姚舜辅除算学博士告词
　　敇厯数之设推天地之纪协九畴之叙汝备畴人之职王官之守也往隷上庠推所有余以贻后学
　　朱肱医学博士宋道方医学録制
　　医之来逺矣其言布在方册朕患道术之不明择师承以幸学者以尔传道授业尔亦知戒夫传不习乎
　　将仕郎潘明仲除武学博士制
　　文武相须为用儒者兼资而有也然兵者贵谋而贱战文以止戈为武汝讲诵师言训导学者其可不知言哉
　　太学正孙元卿除舞学博士制
　　敇具官某古者干籥皆学于东序而貍首驺虞又皆乐师所以教国子也尔以文行简在东胶誉处盛矣推所讲明施其右学将见诸生不但习孙呉而已则朕之所以用汝也可
　　石思除司农簿制
　　养才待用有备无患肆敷求于暇豫罔不济嘉我良士简服乃职允迪于兹朕不汝遗
　　孙傅试中宏词除正字制
　　朕博求天下之俊髦程其器能唯恐失之诏有司悉举艺文以尔充赋朕既得尔于语言复欲见之行事试之册府以观践履夫言之不可以已也唯君子然后能文质相称而华实不渝尔往钦哉
　　王师仗等除丞寺制
　　昔先王使人官修其方勤思虑以名一职一日失守则为奸命用能在位者帅其训典至于子孙以世守之朕勉励庶工使朝夕克儆位着无忘职业尔等待用于时咸以才奋祗服训告朕所责成
　　国子博士尚佐均除秘书郎制
　　周人置史氏以藏上世遗书与四方之志下逮邦国咸有司籍朕大建册府集録书契以来选承学之士职其间将昭文物以华国也汝美秀而文善识故实赐对诵説简于朕心其处汝东观之任益使博见洽闻以茂器业
　　杜克库部员外郎尚瑜水部员外郎制
　　古之为礼者珪璋特逹而琮璧有借器非不同所用异礼朕于人材或以语言或以政事职业虽殊处于适用之实则均也尔等讨论法令通逹治体进于大廷益信尔能六卿之属事有繁简顾非儒术不在此选行尔所职以究事君
　　国子博士李皓祠部员外郎太学録张汝霖工部员外郎制
　　昔周王左右奉璋皆得髦士鲁侯献囚与馘亦实在泮然则学校固养才待用之所从出也朕敷求隽良悉繇此选汝等乆于学宫辨论经术必习夫斋明祭祀所以事鬼神与深知夫舟车器械宫室之所为矣命皓往佐宗伯汝霖冬官之属其尚观汝所学
　　傅墨卿主客员外郎制
　　朕养才以待用类能而器使观其人而后赋其职业今尔好学有闻试之吏事朕惟言语政事之殊陞尔郎选处以賔客之任庶几职清而务简若尔者可使专对而与賔客言也往服新命益究所能
　　降授从事郎国朝防要检阅文字陈邦光特授宣义郎除都官员外郎制
　　汝以学行有闻逹于朕聪犹不敢以誉进复观汝于赐对语言之间名实既信用之不疑夫言及之而不言谓之隠言不及之而言谓之躁顾于观人岂有异术哉六卿之属须以待用勉务自竭以赴事功
　　毕仲愈除都官员外郎制
　　朕钦承后帝顾享惟率吁俊髦用尊于帝凡我有命畀尔众莫匪简在帝心曰黜弃亦惟后帝不蠲用忱鉴于兹惟徳嘉尔猷好修克有令问往佐治典究观尔绩告尔滋克勤朕言艰哉天命可畏其无斁于尔躬
　　冯熙载除右司员外郎制
　　朕董正六官之职总治万防之微澄本源以清流弊振纲维以举众目賛治凡要委于都司崇简其人将与为治非小试之也以尔学古好修言以自文已试而用人则信服必能知朕所以命尔者益究乃事同寅协恭
　　姚宗彦除右司员外郎制
　　政事之地委于二三臣者必有为属以禀承庶事肃齐纪律汝以才术预在此选唯执要以治详唯端本以齐末则于事不烦而为力者寡往钦哉
　　苏棫考功员外郎制
　　朕惟知人尧舜所难虽岳牧咸荐然犹歴试而后信之不以毁誉而废其责实朕陟降在廷均率是道课吏之法纲目咸具明用功伐以诏爵赏今汝亷直不挠故命此职唯明与哲乃能宿业
　　葛次仲度支员外郎程固膳部员外郎制
　　朕于六卿之属有所考择而无所轻重皆学士大夫之选也以经术进欲其明习宪度以徳厚进欲其率励风俗朕于是博观而详试之庶几得人之盛尔等咸以俊良故在此选虽出纳膳羞皆有常法然知所以命尔为难也其往践乃职副朕为官择人之意
　　司门员外郎郑昻驾部员外郎徐旼两易制
　　朕不难于与人以爵位而难于使人以器随其器而适用所以为材也汝等为事之故各易其所均此二者无易汝宜思其艰哉益勤汝守
　　李膺除职方员外郎制
　　昔者圣人知人各有能不违所长而暴其短以孟公绰优于为赵魏老而楚由于不能城麋之事故其使人也器之今汝以漕事对雍容儒术察其笃行非拨烦者职方氏掌舆地之图籍于事至简委蛇退食以崇雅望不汝劳也
　　蔡竑除户部员外郎制
　　朕于人材不自为进退惟厯试以事而观其始终见贤而后用汝更践台阁既有闻矣朕岂以名誉而先功实哉爰试政事使典财赋夫智不能权轻重仁不能当取与不以为也无失朕命益观汝能
　　礼部员外郎黄齐除吏部员外郎职方员外郎傅宜夫礼部员外郎制
　　人材重轻系于国人之论议而朝廷用舎亦为风俗之隆替昔风人美徳位之宜见于车服而切讥其光华无实者以明不称汝等在列尝有所试矣朕酌于民言察于誉望咸曰允哉増重命秩以为汝宠
　　知大宗正丞王规可司封员外郎制
　　朕欲在位皆有羔羊素丝之节如古之事君其委蛇曲折行可踪迹也将何术致之哉惟得修饬之士表异在廷为庶几焉察汝所守端靖不回试之中台以成朕志夫三代之所以直道而行汝尝学之矣
　　李邦彦吏部员外郎制
　　古之掌选者铨叙九流而以人物为已任进退能否而失职者无间言夫能上下相信不疑非以其人故欤汝昔为选首乆莅东观察其所养岂弟不回太宰之属将以是观汝必能于法律之外有所甄别如古之君子所以为政者
　　蔡谷都官郎中制
　　汝賛治天府有能政事朕犹欲观汝于常平之政然材果可用无适不宜与其出试治民使典一路不若归治根本以及四方朕岂以其重易所轻哉其陞司防之近属无替畴昔之治行
　　监察御史徐禋太学博士江固聂醇并郎官制
　　人材众多无所作成则士茍以守绳墨循致爵位非使人趋赴不倦之意也朕躬御便朝搜四方疎逺之士得于进对不次而用将以竦动在位者汝等因能而任皆朕选擢非有左右称扬之素也其务称斯举无忝所知
　　秘书丞翁彦深除礼部郎官制
　　朕承命古帝制器考礼粤尊彝牺象改作匹休三王乃祠后土肇位方泽接于古帝迄用享神人交驩以妥汝我司籍克守典礼惟昔鲁史易象春秋俾周礼不斁是頼汝繇外史即命于兹其能毖于瑚簋
　　仓部员外郎范之才除户部郎官制
　　朕经制裕民维时摘山暨煑海觌乃长利庶仓沃衍国用克溢审汝惟材将命方国肆其归哉修复旧职益究汝止往底于成
　　尚书考功员外郎苏棫辟廱司业制
　　漆书藏于屋壁而学校废缺瞽师入于河海而礼乐残坏朕追复三代之烈为辟廱礼乐以造士而择道艺者以为师长其选不亦重乎汝昔尝为儒官多士信服益举尔职养才取士为朕得人则尔职举矣
　　承议郎虞奕除监察御史制
　　朕咸庶工率时朕志维时安或怠于成乃不克祗畏于简书肆求笃实之士付尔纪纲凡厥政有弗若于训臣弗协于极尔乃尽言入告无畏强御无纵诡随祗肃在廷钦哉
　　毛友方劭除监察御史制
　　朕大明赏罚具训于有位欲羣工祗迪法令既黜其文具而不以实者矣中执法之属所以为朕督制庶尤者也尔等文学论议推于荐绅其往新命谨视官邪无纵诡随朕将观尔于是
　　路允迪除监察御史制
　　朕责成在位总正名实独頼耳目之官以时督察举其勤惰能否以诏赏罚废置持国纲维助成政理不已重乎尔繇学校进朕所识防必能体国为意其悉尔心勿枉勿挠兴于朕躬无有所隐
　　陆徳先监察御史制
　　朝廷乂安人有法守则吏或狃于故常习安翫治弊实生之惟尔执法者以时为朕督察夫旷官失职不待举而见惟夫文具而实不应察之所难也汝以名节自嘉往践所闻钦哉
　　吏部员外郎黄齐校书郎李弥大华实蔡竑并除监察御史制
　　人君冕向前旒崇设外屏所以收敛聪明而不自用故以执宪为耳目之臣夫一人之身腹心焦劳于内而视听不审可乎朕中夜以思唯恐吏治不良四方之民有失职不辜子大夫学于上古通于世务其为朕察治众职程奏显言切磋究之无忽
　　尚书右司员外郎冯熙载除起居郎陈邦光起居舍人制
　　朕惟尧言布于天下文武之政布在方册夫唐尧文武之世尚矣岂非当世史氏得其所托然欤朕躬御治朝日慎万几凡君臣相与吁俞议论与夫国之大政事典礼咸书之简策委于尔近侍之臣夫言而不文则不足行逺事而不实则不足传信尔等富于问学其为朕书法不隠以诏天下后世岂非国之良史乎
　　朝奉大夫楼异除直秘阁制
　　朕博集天下之遗文以建册府益选多士之俊杰以广育才虽不以殿最责之吏事然崇以誉望就成徳器亦难其人矣夫选之严则任之重而以得为荣汝以隽良既果而艺故宠汝东观之职増重师帅之选休哉
　　呉接直秘阁制
　　朕惟二三旧臣预闻熙丰政事以暨辅朕于初载体貎之不忘今元老乆于事枢独以病告引年去位朕宠以帅钺畀之青社使抚临故里又重锡汝以东观之职所以荣其归而慰吾旧弼也汝得之非艰无忝乃父
　　九域志编修官翁彦深除秘书丞制
　　诗书去世古逺错乱弗完然有志之士至收漆书脱简于鲁壁汲冢之余其所存微矣朕建册府裒三代之遗文齐谐所记稗官所録靡不毕集使学者益观所未见以广育材不亦华乎命尔典籍无忘所职
　　集贤殿修撰蒋猷除中书舍人制
　　若昔内史诏王生杀废置凡厥有成命载于策书佐贰冢宰兹惟重哉朕敷求俊良追复前烈具官某践修有闻笃厚以和简畀在廷修尔旧职朕用人其惟吉士慎畏巧言弗蠲于啬夫尔肩好徳钦承机命兹用徳选匪我求尔于辞
　　国子祭酒陆蕴太常少卿徐敷言起居舍人王觌并除中书舍人制
　　朕托于兆众之上所以鼓天下之动而见乎辞必假于能言者播四方以训诰命誓之文使之趋向有重于劝赏服四裔以威令文告之辞使之震叠有重于讨伐夫能感人于一言之间而革心于九州四海之逺岂不谓大哉王言乎尔国之隽良溢于辞艺其为朕明慎典刑具载诚意岂惟朝廷以文施于诏令能行之乆逺惟尔儒者以文见于世用岂不荣哉
　　马贲大司乐制
　　昔舜命防典乐百兽率舞应于击拊周官大司乐之职致鬼神祗爰及象物呜呼彼何以然哉朕正律度以谐中声祈协古始乃至大合于庭休嘉震动珍物时至七政轨度风雨咸若朕方告成以荐上帝声于清庙以扬祖宗光烈庶几追韶武之盛汝以好学博古有闻典职惟旧肆命汝为长其为朕审音以诏治忽无俾细大有逾汝亦休哉
　　马咸除大理少卿制
　　古我先王慎罚惟匹夫底厥辜五刺三宥命公卿听于槐棘既有辞于戮时乃彻乐用能象衣冠以无犯罔不秪畏朕哀矜庶狱畴寄枉直俾民不寃尔以明恕进助司防呜呼戒哉哲人惟刑无疆之休可
　　开封少尹陈知质除大理少卿制
　　古之君子其蔽有罪五听而三刺既已情得矣又为求所以生朝夕伏念惟恐有不辜于戮或者已论涕泣而哀怜之夫其恕心若此然后可以寄枉直而民无有所侵寃朕矜慎用刑藐然嘉唐虞成周之治乃者廷尉留狱待问寖以失职故详求寛恕明察之士以副朕心得汝于政事已试矣惟良折狱非朕所贵必也无讼乃从予欲
　　曹调除光禄卿吏部郎中田登鸿胪少卿制
　　汉用九卿为近臣或典宿卫所以弥补朝廷之遗皆国之良也朕复古官仪益难其选以尔调昔为廷尉善用礼律登习于治郡能体徳音并践九列往修尔职夫名器之得以人为重能服朕言则有令问
　　太常少卿毕渐移鸿胪少卿制
　　勅具官某九卿之职虽轻重繁简不同而选建卿贰皆以乆厯事任者为之尔服在奉常阅日滋乆司賔之雅蔽自朕心往其钦承无忘励勉可
　　尚书库部员外郎叶劭为鸿胪少卿制
　　九卿之亚职任为优惟时鸿胪掌予賔客畴咨俊乂咸曰汝宜往惟钦哉毋替朕命
　　庄徽试太府卿制
　　古者九卿以为内朝臣预闻政事其爵列崇矣非我迪哲之士惇厚足以格物恺悌足以容众克有常徳其孰宜之尔久试于外还复旧列率励在服惟老成人且国有君子民之望也其体朕意践修尔职
　　开封府少尹李伯宗除卫尉卿制
　　惟六官允厘庶事分命九列秉徳陪辅济示休兹矧总我屯卫作扞于王宫时余一人倚毗汝厯试惟旧显有风烈聿图尔成序陟正卿今予祗命尔夙夜警戒往徇于旅肃遏奸慝若古宿卫惟贤朕倚绥于尔总统众士钦哉
　　集贤殿修撰陈彦文除兵部侍郎制
　　三代之政兵必选于井牧将必选于卿士于赫神考追隆成周寓兵于农而用六乡师田之法还政于中台而复六卿司马之任选建材徳协成治功具官某议论通明智识闳爽召登黄门改贰政典乃眷贵任莫如已试尔其典治师旅设张纪律以称神考复古之政以副予一人用旧之意
　　显谟阁待制陈彦文除户部侍郎制
　　太宰经制国用惟时司徒修厥官用赞太宰朕惟理财有政事立艺于民之中有能典朕邦计其试可哉具官某服劳有家承事不懈若金发硎乂用不刿俾尔往贰政典协徳于农父凡我六卿之亚兹惟近臣民用视斆其尔导利于上下正辞初载无矜吝出纳为尔功钦哉
　　霍端友吏部侍郎蔡靖礼部侍郎制
　　我先王授政于六事咸正执秩惟天官总治典诏驭赏罚式序庶官有伦惟宗伯治神人肃恭斋明俾罔恫怨于国敷求徳位惟允式时艰哉具官某祗畏无咎迪有嘉绩厯年于兹序陟尔介卿惟笃厚风俗俾王室尊非特尔卿士肆用询谋师虞罔敢自择尔尚既乃心称予一人兹举
　　兵部侍郎潘兊除吏部侍郎制
　　朕惟使人必信与天下共之宜莫如法然昔之掌选者以其意进退天下士而身任其责世不以为嫌反贤于用法何哉朕敷求良士责成此意具官某邦之司直古之遗爱事朕諌列知无不言为国督奸义形于色择于乆次升贰冢宰推汝爱人致于流品推尔督奸审于驭吏庶几铨综人物而士无失职
　　吏部侍郎姚祐除工部尚书制
　　朕于用人必使乆次于位而能实显著徳望在人众皆曰可然后举而付之所以示位次有叙名器之难也具官某昔践谏列造膝有言周旋贰卿承命不懈朕既观汝于卜年之乆得汝于众言之公进専所职使任事典诗曰行归于周万民所望夫视其容听其言民之望也岂非克有常徳而民观听服从之乆乎
　　工部尚书郑允中除礼部尚书制
　　古者宗伯之职择聪明齐肃之士能知鬼神氏族之出用能顺道其欲恶享于神人使无有恫怨夫民和而神享底于嘉生则国无事矣具官某深于经术闻古人爼豆之事逹于上世知成周雅颂之乐往践所学追继前哲朕方用徳以典神天汝其秉礼以秩位序无斁汝守以称朕意
　　刑部尚书慕容彦逢工部侍郎宇文粹中中书舍人张漴縁省试知举举人讥讪降官叙复制
　　朕陟降在廷进人以礼虽国之典刑不废贵近顾体貎之旧图惟始终具官某直谅多闻显有风烈忠以卫上可用为仪坐累选举亦已期矣虽用春秋责贤之法终惟孔子观过之义其宠新命还复旧物朕于驭臣不以一眚废徳尔之事上必思补过为忠




　　钦定四库全书
　　忠惠集巻四　　　　　宋　翟汝文　撰
　　外制
　　上舍出身宗室子厚子修等从事郎制
　　朕长育人材庶几古昔惟多士生此王国莫匪俊髦抑黎献共为帝臣助成至治矧祖宗神明之后而公族本根之亲岂无其人以副朕意汝等率循胄子之教亦列乡老之书思保令名无忘所学
　　勅赐上舍及第第一人陈公辅除承事郎第二第三人胡松年陈与义并从事郎制
　　古者司徒论俊造之士司马辨论官材所以崇养作成将与为治也朕賔兴贤能如古学校将以多君子使之在位惠赉于众庶汝等行艺防名朕所加礼夫学之为王者事久矣其尊汝所闻
　　修武郎太医学正刘丕换宣教郎制
　　古者文事必有武备弛张唯所用之今汝从武列以执艺进而有意于章甫缝掖者肆从所请用齿缙绅其戒之哉汝无假儒衣冠而有愧于服
　　修武郎狄防换宣教郎系从官荐试换授制
　　文武异用而同道然南方之强君子居之嘉汝试言有志于学时平尙文使儒服进夫服儒衣冠必知所以俎豆之事汝勉之矣
　　奉圣防雍孝闻昨上书致罹刑辟忠诚可嘉特开落过犯换授修武郎閤门宣赞舍人制
　　朕鉴四方惟恐一夫不获自尽而况于学士大夫所尊礼者乎矜尔不辜用愆于厥身慰尔以爵秩又惟古者刑不上大夫之义易尔武列夫惟无常产而有常心惟士为能其勉之哉
　　光禄寺丞韩球磨勘通直郎制
　　课吏之法悉稽阀阅汝以嵗月叙应于陟典朝则预矣亦云休哉
　　监在京麯院韩容转朝奉郎制
　　朕用爵列以为赏罚褒功庸以劝能实之士顾以与人谁毁谁誉哉汝举所职能不乏事茍应陟法则赏随之
　　吏部员外郎郑绛转朝散郎制
　　贤者奋于事功志于职业毋以爵赏为也然朕赏贤者使夫媮者有所劝勉媿耻以为贤于驭过一举而两得岂徒然哉祗奉新命益率尔常
　　江西运副张根起发逵斛防数多特转朝散郎制
　　古者爵人于朝与士共之夫尊以朝廷之爵位显于国人之观听而众不与可乎朕明用功伐诏于有众使赋禄者其与有辞为赏不滥而受禄者其食不浮于得无愧汝既安矣孰不汝安
　　户部侍郎王革磨勘朝请郎制
　　朕明用功伐以诏爵赏不敢遗于疎逺之臣而况侍从近列显有成効者哉具官某沈靖有谋柔嘉维则含章而不耀有闻而无声擢贰邦计纲目咸举乃以嵗月叙进应于陟法诗曰岂弟君子干禄岂弟夫有德君子以乐易干禄而居宠无愧于汝有焉
　　吏部员外郎郑绛转朝请郎制
　　尔以称职受宠不懈益防再加命秩申锡尔祉夫君子有劳而不伐得位而民悦易曰君子得舆民所载也于尔以之
　　韩蹈降授朝请郎制
　　朕垂意四方不遑暇食庶几小大交修同底于治尔稽违诏令曽不体国驭过之罚其可已乎
　　奉圣防哲宗皇帝随龙人拱卫大夫王琮身亡其合得转官恩例特许囘授男王仲询补保义郎制
　　朕追述先朝凡左右逮事之臣靡有所遗虽不有年使世其禄于以劝为人后者尔实预被无忝所生
　　承议郎郑晖可武德郎制
　　古者为民干城腹心公侯之职也汝学于俎豆以儒服进而有志事功易从武列夫诗书礼乐所以为将德刑政事典礼所以为武也推汝所学勉之哉
　　直龙图阁提举崇禧观崔子坚特授中奉大夫防州路常平上官合特授朝散大夫制
　　皇天既付中国集大命于朕躬薄海内外悉主悉臣肆兹蛮方享德举壤地归于宰旅朕惟义均臣子无尔弃置为建城守绥爰有众上以昭德之致逺越疆土于先王下以诘戎兵使无忘武备尔等经营缮构勤亦至矣其加命进职以奬尔庸
　　知濮州许巨卿授朝议大夫通判濮州牛平授朝奉大夫制
　　朕更制立法推恻隐之实加惠四方盖尝旰食矣而吏惰不蠲民听不谕夫众不谕则法不能独信而泽不下究今尔等蠲已行之弊谕乐成之俗民便利之靡然趋向朕固所欲于汝也其加命秩使夫向公者得察于朕而视成者有愧于汝
　　显谟阁待制知邓州许光凝转朝散大夫制
　　以勲伐序陟以嵗月防课所从来久矣具官某大学政事见于已试出为屏翰之寄服我股肱之郡以时褒升率用旧典夫君子先劳而后禄贤者临宠而思戒无改乃旧益修厥官
　　徽猷阁待制知兴仁府钱郎奉行新法有劳可通议大夫制
　　古为国者因民所欲而利导之使神人百物皆得其极朕为资币以权重轻民既裕矣亦惟尔吏推原德意克底成绩具官某能以岂弟不忽鳏寡奉承法令敷廸有众夫尔既推朕之良法能显信于下而朕可无必行之赏以取信于尔乎
　　户部尙书刘炳磨勘制
　　朕有信臣能以经术备顾问以文采参诏令典册试之晟乐考协律度中声以和用之理财供亿不烦民有艺极朕知其才可用久矣今有司以嵗月防课示朕不尔私也夫用能越次而举不以为重论嵗虽积日累劳必应于法祗服朕训益观尔成
　　朝请大夫试刑部尙书慕容彦逢磨勘制
　　惟百辟服朕载朕省观于嵗月日时乃其享与不享陟降上下俾与内外岳牧越小臣罔不咸具官某为我艺人典学于古昔司我六事显有丕绩用能奏功以时惟众时歆若予嘉之祚尔显服其寜尔心祗勤哉用克享乃辟
　　右武大夫宋煇磨勘制
　　臣子事君报施之礼然也劳之不图报于何有稽汝功绪既协于法以示必信可无赏乎
　　朝奉郎田禾等磨勘制
　　叙进之典以示劝能毫发之劳亦不遗弃汝能举所职则赏随之
　　盛章磨勘制
　　迩臣朕所信也不必以阀阅而后见用能褒德不必以嵗月而后赏抑三嵗之久天道小成朕欲其政事见于已试名实加于上下然后有司以时进陟将体至公以视羣臣以尔践扬近列出殿藩服乃以善最协于陟法夫使汝之受禄其食不浮而朕之与人名器益重不亦可乎
　　户部郎中李令将等转官制
　　朕闻能理财者非不足为患昔在事者尝以乏絶有请于朝矣朕用炳疏理弊源振举纲目反以羡余悉偿旧赐人材相越岂不逺哉尔等咸以智虑相与戮力其升命秩以示信赏
　　给事中洪彦升磨勘转官制
　　先王考慎名实惟车服视爵列匪以私钦承于命肆朕绍时德与庸无尔有辞蔑离于陟登贰执法显逖谗慝爰出纳朕命益祗载有成乃书伐应受兹宠朕惟服在迩列夙夜献替罔程于殿最其尙率承朕志无俾终旷
　　武经郎程佾等磨勘转官制
　　赏国之典也朕不敢以私爱而轻与亦不敢以绩防而不録汝能应叙法何爱于赏
　　张劝黄伯思翁彦深周颖蔡经国朱载蔡竑蒋寜祖进书转官制
　　朕承列圣传序惟天全付有邦陟禹之迹至于河源使吏治赋爰及出日乃诏儒臣稽考职方氏之志増益广轮之数尔等咸以博识推广旧闻岂无宠命答尔劳哉秘书少监苏桓吏部员外郎李邦彦校书郎黄齐等编修五礼新仪成迁秩制
　　朕继三代之统考诸儒之议制典礼以文颂声简册告成品式咸备尔等叙次亦与有劳赏国之典义不汝遗
　　翰林技术官等磨勘制
　　畴人之官虽以艺进视功之赏亦以能陟嘉汝执业服勤左右进官一列用録汝劳
　　武臣磨勘制
　　朕率励在服惟众时应罔有佚于劝赏尔克恭乃事用多而伐徃陟显列戒无终咎
　　医官迁转制
　　古者慎于流品凡执技以事上不与士为齿今汝以能自见以劳服赏从士大夫之后列于朝着不亦宠乎益务慎毖无忘所业
　　奉圣防观察使曹渊御前祗应有劳特转两官回授亲侄制
　　朕惟忠力之臣能克勤事功以有显庸使得推其余泽以燕族党所以广恩施于下而昭劝也尔实预被毋忝爵秩
　　水利司官措置湖秀州圩田成推恩制
　　朕修水土之政导川泽之饶力本裕民于是乎在汝荒度遗利克底成绩民用丰殖不艰于嵗夫赏国之典以示必信使人砥砺而乐于趋赴其可稽乎
　　明州鄞县丞王序越州山隂县丞蒋诚秀州华亭县丞王弗转宣教郎为陈献兴农田水利推恩制
　　朕廼者郡县置丞修水土之政复陂渠之旧所以力本劝农而裕民衣食之原也汝审于计议首効策谋浚导泾流灌溉民亩使嵗无水旱之虞而知川泽之利赏国之典以示劝能
　　子弟所呈试弓马推恩制
　　朕亲御大庭阅汝技艺旌以爵赏昭示劝能无忘申命尙待任使
　　熙河奏李宪立庙推恩李搆等制
　　昔我神考疆理西夏有信臣宪衔命疆戮力机事实着显庸肆推余泽施及其后盖君子听皷则思将帅之臣而春秋之义善善及子孙増尔爵秩称朕念功怀人之意
　　効用推恩制
　　古者设勇爵以褒武力之士故能致敌为果与以怒从师君子以为有礼加汝爵命无忘朕训
　　钱越服阕推恩制
　　朕笃于亲亲用婣睦以咸和四方汝我王室之出于亲为近既除丧矣唯是覃国之德遗汝后人哀疚如礼其可不有加秩慰汝释位之久而成朕追逺之意乎中书省録事郭授卢中民为藏匿诏书降官制
　　稽留诏命不恭有刑尔等懐舞文之私匿已行之令附下罔上曽靡畏嫌近宻若此谓疎者何黜从武选勉自修省
　　边功推赏制
　　古者有功见知则説赏不逾日则劝所以风动在位知为善之利也汝以战多躬蹈矢石策励士卒虽皷不衰夫士不难于以死勤事而朕可难于爵赏不以劝仗节乎锡尔命秩俾莅上閤
　　孙廸等修筑黄河堤岸推赏制
　　朕兴河渠之役谨堤防之固使水由地中行复故道汝等奏功以时克底成绩以升命秩以示信赏
　　纳级推赏制
　　蠢兹羣丑时盗疆汝能奋命以获首计功其锡初命以为勇爵
　　追赠将官制
　　朕于疆之臣録勲论赏细大不遗尔以成劳中道而殒其加宠命诏尔窀穸尚食其报无愧遗烈
　　阵亡遗防勅
　　见危授命士之所重疆场之士义不旋踵以所重事国而不报焉非所以劝也加汝爵秩以报生者且以为忠义之劝
　　内侍何昕除尚衣奉御制
　　朕肇新六尚慎择左右御事其克有常庶追迹于文武尔厯试惟旧能用不懈俾尔序进协于陟法典司衣服冠冕之政令慎守成宪无易纪律以称予复古治官之意钦哉
　　内侍童师敏除尚食奉御制
　　朕自家刑国必先内朝为官择人必严近习若近习者不择缙绅何观焉法以笃谨进止有度朕方训廸百工大正名实六尚之职俾尔嗣事古之言曰守道不如守官汝谨乃官守思不出位以克显庸
　　内侍王导除尚醖奉御制
　　朕用人于厯试而责成于久任厯试则更践者众习知其能久任则上下相安不劳而治矧兹六尚之选慎择闺闼之臣尔奉事有年靖恭寡过已试之効左右无违申命旧服増宠于尔无使事功减于畴昔
　　邓洵仁尚醖奉御制
　　朕嘉有夏之德惟菲于饮食亦惟防酒是恶朕用不腆于饮诰戒庶邦庶士无酒尔以笃谨典司乃事其深识朕意昔周人以酒正设于天官听于小宰其任重矣朕肇新六尚之选加重所职尔谨乃官守以称名实
　　赐内侍童贯乞罢职不允诏
　　朕求贤而逸于任使委任而责其成功震扬天声躬秉武节繄乃忠力纾予顾忧而每闻嘉言愿避所职尚须夏人誓表之至永底西土疆之寜功成不居实惟尔能自挹损人实求旧无俾我不承权舆
　　奉圣防内侍蓝从羲亷退畏义特除观察留后制
　　朕用爵禄非特以劝事功亦将以观多士所守而进退之矧乃近习之臣而有亷退之行可无崇奬以劝在位具官某事朕有年终始一节知耻畏义不妄进取朕惟古人被进之义不以退弱故有所遗陟尔亷车兼总后务岂惟好是正直介以景福于尔为得而侍御左右罔匪正人岂不为朝廷美哉
　　内侍陈兢奉圣防为亷能恭恪特除寜武军节度观察留后制
　　爵禄之设以能试用以劳叙进虽为左右侍御之臣均用外朝缙绅之法众皆曰可受则有名具官某律身谨廉赋事肃给朕知劳能宠以持节而不戒用励命滋益恭进专后务之寄増重诸使之齿夫恭以承命恪以守业率是懿德朕不汝遗
　　梁师成观察留后制
　　朕驭羣臣均以一德不以名誉而加功实不以近习而轻爵列审可材也然后得之所以示位次有叙而名器益崇具官某被服儒术敏而有文砥砺亷隅柔而能整始者进止有度得于践修已而劳谦用光信其忠力其畀后务以旌乃庸汝其戒哉岂惟靖共尔位朕所宠嘉抑能忠孝事君神实忻汝
　　内侍五人直睿思殿制
　　事君者能以礼承命而周旋不懈然后能相与世其令名而保有福禄故命滋益恭君子以为有后而不忘其君于其世祀宜哉具官某抑畏知义温良率礼庶几推逺祗悔以致终始爵位进迁所职责任滋重盖严近之选易于见知有能者之所欲也益儆位着无忘策戒
　　内侍黄积除滑州刺史直睿思殿制
　　朕惟左右侍御之臣虽曰近习谨视外廷缙绅之士无有私昵尔以笃谨久服在列其宠州绂入备禁闼夫以内朝宿卫之亲而兼干城刺举之重其可不戒慎搆思得以称休宠乎
　　内侍迁转制
　　朕慎用爵赏必计劳能昭劝臣工不遗疎逖况靖共夙夜近在阙庭而易于闻达者哉推予序陟之典宠汝祗命之勤其悉乃心勿忘所职
　　卫士赐官制
　　兵师之律自什五长以至旅由旅以至军而虎臣司之汝以果毅孔武有力祗卫殿岩进专武旅益务忠谨以称宠嘉
　　西畨归朝首领赐官制
　　食土之毛孰非王臣朕均覆寰区仁不异逺嘉尔慕义自归于我茍预声教若臣若子其赐尔命抚有尔众尔尚协绥遐方以谨王略
　　溪峒赐官制
　　天下有道守在四邻汝等请吏列于王臣嘉乃慕义咸赐爵秩其率蕃落以为外御
　　溪峒归朝首领赐官制
　　朕以德懐逺荒服毕臣汝实慕义可无禄赏益谨王略协绥遐方
　　内宰视太宰制
　　奉圣防禁中嫔御作内侍省自女御已下仿尚书省太少宰六曺尚书各给诰于赫神考追隆成周肇新中台卿士之聨悉如古制未遑内官女御之政遗我后人朕厘正今名骏惠先烈将使视家如国一体相承庶几凡我有官百度维正具官某氏佩服诗礼不烦姆师周旋靖恭陟降左右予欲位次有序无旷庶官汝其夙夜在公率是懿德
　　副宰视少宰制
　　朕躬治内朝大明古训以列妃视公孤之位协相后仪以六官正卿士之聨允厘妇职用正国体以承天休乃选名族之华以为上宰之贰具官某氏淑纯有守不愆于仪夙夜奉承【阙】尔其审慎出纳以称朕复古之意谨尔正名之始
　　治中视门下制
　　朕惟周召二南之化实始国风乃建天地四时之官慎择女德矧兹纳言之职粤我御事之臣慎选淑人将与为治具官某氏德容有焕象服无哗维昔司存必有倅贰俾佐内史徃承治官维朕考古治今大正名实维尔分职率属顺廸典常
　　内人宋氏可赠柔惠恭穆夫人制
　　礼有褒卹义兼哀荣凡兹左右侍御之良服勤靖恭夙夜之戒茍曰不淑必华其归具官某氏谨佩环进退之仪从礼而静循小星三五之序将事无遗今也则亡秀而不实锡尔愍册享诸隆名正位小君无愧彤史之载节以壹惠用称象服之宜
　　宫人钱氏奉圣防久列嫔御特除魏国夫人制
　　朕褒显妇德正位小君之名増宠食封益耀副笄之服匪云虚授用畀成劳某氏专静有仪率履不越好是正直靡形宴私载嘉老成参列嫔御享尔车服序陟鱼轩之华视秩公侯允有鹊巢之福
　　宫人燕氏除郕国夫人制
　　朕备王宫六列之选慎内官九御之制若稽故常明慎选纳具官某氏德容有焕象服无哗劳谦自将率礼不越繇女御之近服陞世妇之华列锡尔上郡用光石窌之封易尔荣名序陟鱼轩之宠无忘靖恭以称休渥
　　宫人王氏赠蔡邾两国夫人制
　　女史无传妇德不辉然视其卹典情文备具考其归全哀荣终始没有遗范岂非贤哉具官某氏专静有守柔嘉维则命之不淑而不有年乃眷节惠特加殊礼锡名两国用为汤沐之封正位小君以称翟茀之服
　　神宗皇帝朝宫人李氏特除温国夫人制
　　朕追述先朝务隆孝爱凡左右逮事之臣皆列于用靡所遗矣况嫔御朝夕奉承其可忘哉汝实攀附亦既有年推朕追述之意加汝再命之宠勉自报塞无忘忠孝宫人刘氏除才人奉圣防系明达皇后养女制
　　朕眷懐内助悼嫔德之遗言追厚饰终正椒极之殊典推广余泽褒崇近新以尔某氏鞠育自初柔仪允辑见闻是似懿范犹存其升令名处尔世妇之列用食旧德慰我怀人之思
　　宫人王氏除才人制
　　朕嘉风人关雎之义始于见防乃慎嫔列贯鱼之序专以德进具官某氏升闻女德之茂胄自名族之华劳谦用光率履不越徃莅妇职命滋益恭载稽令名俾升世妇之选増重显秩以称象服之宜
　　宫人陈人除司仪制
　　朕允厘内御助成阃政将使陟降左右罔匪淑人用能周旋靖恭承弼厥辟惟尔令德秉心有其升六尚之属益勤夙夜之戒
　　宫人秦氏除司仪制
　　朕修身崇德率先内治宫闱之政具严纪律选择女士必惟其人以尔柔良自躬淑慎有仪俾尔职于内事夙夜惟谨惟尔靖恭祗廸予训
　　宫人章氏除英国夫人司仪制
　　朕惟均一之德以刑嫔御之化内外虽异爱无差等惟尔践修靖恭其防内朝命妇之制谨视外廷诸吏之职益守尔典无违朕命
　　宫人李氏除和国夫人充司仪制
　　傧赞受事以诏相礼容非娴于辞令进止有度不以为也尔靖慎好修柔而能整命尔赞谒典于官仪其肃在庭无违率礼
　　宫人司氏除司服制
　　惟王肇修人纪始于家邦以刑四海朕修身崇德率先内治宫闱之政具严纪律选建女史必惟其人某柔良自躬淑且有仪俾尔职于内事夙夜惟谨尔惟靖恭祗廸予训
　　宫人花氏除司服制
　　朕闻归妹以娣用祉帝乙之元吉后妃逮下以成君子之福履乃眷内朝允厘妇制嘉汝左右习于德容躬蹈淑女诵服彤管其升中御之选徃典冠服之政益务修身以承嘉禄
　　宫人朱氏除建国夫人充司服制
　　朕肃严内朝之治以形正始之化位号虽众选建实难以尔周旋靖恭陟降左右载稽四德之备擢升六尚之长益务率礼不愆于仪
　　宗女赵氏封永康郡夫人制
　　朕笃于亲亲用婣睦以咸和四方汝我王室之胄于亲为近况有令德以成其子其推春秋之义褒以命秩之宠
　　贤妃崔氏赠曽祖父制
　　上帝眷命我邦审厥保承唯时休嘉震动俾我昭受帝锡咸甸禹服朕用绥于庶工均受帝祉具官秉粹蹈和福祉冯厚孰屯其膏再世而盛兹用推本燕翼自源徂委锡是愍册使诏于尔有神荐祼庙室其尚亿寜尔子孙以歆于永世
　　曾祖母陈氏制
　　勅朕导迎景贶荷上帝溥临之休亲御大庭辑神禹告成之瑞益广祉福被于显幽逮其闺门爰及祖考某氏妇德淑慎母仪靖嘉燕其裔昆协正嫔则推原积善之余庆益见德厚而流光稽石窌之启封惟南土之乐国锡是典册慰其子孙可
　　祖母傅氏制
　　勅朕乃者昭受后帝之符肆陈禹锡之瑞躬以至日拜贶大庭神人宴娭光景休晏唯天地所以垂恩储祉与宗庙所以发祥流庆思以纯厘均于有位某氏能执妇道相其君子乃其元孙嗣承休绪实有嘉德光辅朕躬登崇列妃亚位坤极推原世德之祚用笃流根之仁改封大国爰正爵号其尚克享庇尔孙于无斁
　　母张氏制
　　勅皇天孚佑朕躬肆集大命震于珍物朕用推广霈泽无有幽显咸防祉福某氏柔惠秉德施于其躬垂裕之报委祉在下嘉尔有子为邦之媛率礼事朕进贰坤极兹余大赉锡以愍册肇新汤沐之奉慰尔劬劳之德尚其有知服我休命可
　　继母张氏制
　　勅朕闻大雅之德锡类为善春秋之义自贵者始朕昭受圭肆行大赉无有逺迩毕防惠泽某氏辅佐之德以顺为正慈祥之训实启厥后维时贤妃协相内治进膺防狄之宠允有山河之象兹用推原本始以笃余庆改封大国之命视秩公侯之册尚绥尔子以奬天衷可
　　继母王氏制
　　朕于通籍之臣皆有以宠绥其父母夫孰不有濡露履霜之懐与凯风寒泉之思哉能追荣于世使有爵列则维我后妃与一二股肱信臣具位某氏躬秉彞德式是阃则苹蘩吉蠲琴瑟静好用能使尔子克有令闻享德于我其推象服之宠道扬防祝之信改命大国使食其报
　　武泰军节度使叔庄妻髙氏赠福国夫人制
　　古者命妇爵从其夫贵以其子朕立爱以奬公族褒贤以励世禄眷惟室家与有内助卹典之及可无追崇具官某氏琴瑟静好动必以礼苹藻荐祭肃而有仪相其君子以顺为正肆于始终在所惇叙易石窌之旧封载新爵号加鱼轩之美秩以极哀荣
　　陈泽乞封母郭氏太孺人制
　　勅具官某氏孝治之世相戒以养嘉尔爱子亦有母遗肆从所请爰锡命号禄实逮亲可无宠乎
　　陈革等母张氏封室人制
　　具官某昔先王班序颠毛以齿教民朕贵老达尊庶几忠厚嘉尔眉夀多厯年所锡之命秩以慰子心可















　　钦定四库全书
　　忠恵集巻五　　　　　　宋　翟汝文　撰赋　表
　　次韵张文潜龙图鸣鸡赋
　　唯翰音之効旦风雨晦而晨兴追警露之独鹤防鴂瘖夫先鸣羽翰照烂而成章步武差池而中程接清响于上元司东方之啓明凛然介距而峩冠低众雌而莫敢膺方扬音其未引先拊翼而骞腾俨意气之闲暇四顾踌躇于中庭择善鸣而天假彼羣飞之何争呼出日于未宾升层氛之澄凝促汉卫之传唱竦秦闗之先惊窥幽人之未觉咿喔断而犹声守晓色于旣白啸回风之泠泠岂惟秉徳之有常抑众皆秽而独清先生嘉兹禽之妙质孕玉衡之犇星时哉依人而扰徳安饮啄而飞行誓将毕愿于桑榆夫谁惮牺而伤生【春秋运斗枢曰玉衡星散为鸡】
　　睡乡赋
　　翟先生息驾于吴吴公子一日闯然奓戸吊而言曰嗟来先生形影靡戾抚厚地之方洋贫无锥以自置浮大匏之濩落与木偶而安税则夫子亦拙于用矣其不可耻乎先生作而笑曰有生不耘为世幸民求田问舍是役于贫将营睡乡与化为隣盖游四方者倦矣而后乃知津焉尝试与公子共之且公子其无以语人哉嗟维睡乡弥厥疆土畴荒度于厥初创开辟于何许羲和其跳丸章亥失其攫步先生乐哉斯游也据梧而瞑隠几不应磊砢霜松之披照映玉山之颓锵冠佩之倒落寄逆旅于形骸肃余轸乎驾言襄神马而为服枕承蜩之曲肱坦如鼓之枵腹窈兮其蛰虫藏陆也防兮其欲雨而云族也然后封畛届焉挈山泽于夜半揽羣嬉之百怪若举枣叶曽微蔕芥一息千返莫之留碍若夫纵意驰骋放乎山川割壤奠乎南柯从禽狩乎邯郸俪高唐之朝云聆帝都之钧天儇俄然而意适化蝴蝶而飞翰羣万生之纷纶孰与我乎控抟方是时也肘翳翳而生栁鼻汹汹其鸣雷湛清酒之犹设俨黄粱之新炊客书裙而满幅稚偷饮其方醉隘有恸于涂穷哂兴哀于多岐于是咏而言归返乎斯须宛盱衡而瞬息眺炯炯其清矑翼体倦以欠伸穆神闲而虚徐蘧蘧形开身如陨虚释然氷消涣然雾除恒若雨止云无处所犹故吾也孰宾封疆孰隣方隅维昔汗漫据其上腴轩辕极游是臻华胥尧传姑射神人所都穆王遐征与化人俱傲吏漆园微蹑其区醉乡附庸厥壤不殊彼多言以贻后世巳而方外之士跂足首涂而趋也故叔敖秉羽而甘心简子假道而朝服或触屛而烂漫或頽然而枕麯一涉其境而终焉亦近世涂民耳目者也吾闻狐死正而首丘鸟倦飞而归林目晋城而燕涕身楚病而越吟今先生虽世故眷睡乡也顾独无心哉哀艰梗之日蹙孰云寐而无觉蚊雷汨其道里鸡唱警其边徼乱牛鬬于牀蚁压防壤之隣盗匪蝇声而虫飞明星晔其有曜心揺旌而反侧悠哉役乎窈窕事之殷也而醉乡胶扰矣尼父亦云遑遑周公莫予肯构抑叹鳯与泣麟慨差池而涂缪文悼怀于明发予触诛于正昼陨厥性以自戕羌刺股而悬首怅焉伫而遐瞻道脩阻其谁救也于是睡乡荆棘生之物鬽衅作卒投膏肓不若用逢释萌四方魂哀厉而散越下招遣夫巫阳【巫阳谓掌梦周礼释萌恶梦】翦其堙为虚厉也不亦荒哉且夫欲躁为孽志憯为兵隂阳食之遂罹天刑故畏涂而寤惊焉今先生方且疲津梁而止息复趋物之流动恶变化之狡猾神吾拙于无用悟真是于得鹿吾与若其同梦于是公子茫然有间太息曰呜呼噫嘻吾侪自拘执因与想微先生遗绪言终吾世而迷方也
　　代贺受降表
　　伏覩制诏出师问罪西羌擒首领辖正臧精布固等并青唐隆賛两国纳土乞降建西安州等皇帝御殿百官称贺者于铄王师恭行天罚执讯获丑大诘于戎兵取乱侮亡不杀之神武肃陈环列之卫昭举受俘之仪【中贺】憬彼种羌旧为汉塞属中原之云扰顾西夏之日攘弃山川于外区陷苍黎于边徼笃生上圣坐奠九躔究观舆地之图大斥河湟之境皇天旣付中国乱越我家维后克绥厥猷有指疆土孰云小丑欲事故常遣将受成选徒出狩戎车旣饬王征有闻以无声猾贼就擒天网虽疎而不漏绥厥士女取彼凶残旣戡定以毕来曰旋归而振旅辟雍献馘遹覩在泮之虎臣晟乐告成大合凯旋之金奏然而震威以明伐叛宥罪以广好生终从蛮之归爰贷藁街之戮恭惟皇帝陛下日跻睿圣天锡智谋绎兹先后之迷制乃短长之命其谁狡众敢拒大邦以万民惟正之供用设都于禹之绩凢四方有辞于罚唯简在上帝之心虽曰示威岂其觌武卒裕陵之伐成宁考之图功荐清庙之勲在武丁之孙子是惟无竞畴有不承臣等虽云机政之闻预理戎之略案图积石巳穷汉使于河源布度明堂复继周书之王防
　　贺收复湟鄯表
　　待时而动张训练之车徒不战屈人收昄章之土宇是伐是肆于理于疆雷霆先声狐防落胆【中贺】窃以湟中故地蚤为禹迹之山川鄯部遗民乆望汉天之日月顷宵人之蹙国割越壤以饵贪将士惊嗟乾坤震怒武王执竞诏陈师鞠旅而行徐方不囘皆弃甲曵兵而走詟怒螳而请命奋虓虎以旋归绍圣拓边崇宁复古恭惟皇帝恭行天罚用遏蛮方闻盛徳而来臣自生民而未有一月三捷荡荡乎无能名四海九州欣欣然有喜色臣逺叨郡寄莫缀班聨葱岭金城不日在广轮之数太山玉牒何时修封禅之书
　　天宁节贺表
　　永命有邦继成上帝乘六龙而在御肇兴出震之符照四方而继明于赫重离之运【中贺】窃以皇天旣付中国维后克绥厥猷下武维周必有继文之世生商立子荐膺长发之祥仰神圣之诞弥拥天休之震动璿源隤祉应电枢星渚之期川渎効珍有温洛荥河之贶至仁及于行苇漏泽浃于渊泉顾讴歌狱讼之归见车马羽旄之美铸金九牧兆基卜世之长授防泰元孚佑歴年之永神祗享徳兆庶与能方百嘉之备来底羣心之率吁天寿平格属当良月之盈民怀有仁永如冬日之爱恭惟陛下储神昭旷受命穆清祖考燕于盈成穹旻助其信顺臣等欣逢震夙深预荣怀纪斯干占梦之祥乃安斯寝受天保宜民之禄以莫不増
　　代贺进筑安化三州表
　　伏覩广南西路奏黔南收复安化三州幅员三万余里又湖南湖北并防州路各奏诸处溪峒纳土愿为王民各幅员数千里者王灵被逺总重译于百蛮舆地开荒轶神州之九县歴古初而眇觌咸书契之未闻【中贺】窃以四裔不宾虽虞舜犹忧于猾夏五材并用自黄帝不能以去兵岂有戢干戈以靖民而能受冠带于殊俗书文通被风雨忻霑际天所临如水就下氐羌逺遁旣彻河源之初西南外区复穷日入之所蠢兹裔土逖矣黔中旷歴世之不臣悉籍疆而请吏緜十数州之封域极三万里之广轮混中原风气之殊当天下舆图之半从其羣丑同我太平未尝施寸兵尺铁之威不烦遣单车一介之使盖春秋称王者大一统尽厥怀来故寰海闻中国有至仁靡然内向恭惟皇帝陛下恩覃庶物道贯两仪礼乐备明人祗悦豫珍符锡羡上帝居歆河渎澄流百神受职乃眷怀生之类不烦已日之孚用能越疆土于先王笃前人之成烈徧六服羣辟之承徳不距朕行顾万邦黎献之为臣敢越厥志臣等猥陪机政莫预訏谟仰惟声教之敷于赫圣神之运布昭庆泽举安南都防之觞诞受徽称建中天可汗之号
　　代谢赐玉带表
　　锡光华之垂带荣耀荐绅使佩服于广庭恩逾故实迫承威命不获愚衷外畏僭差中虞陨越【中谢】窃以铄王师于荒裔肇自圣神穷汉使于河源尽还疆土遏彼旌旃之指举无旬日之淹皆禀睿谋克成逺畧而臣发踪指示滥陪帷幄之筹饮至策勲具膺仪物之贶粲然寳玉贲以身章虽云车服之在廷本于稽古实惧匹夫之怀璧敢以越乡徒荷解衣之恩实怀致防之惧恭惟皇帝陛下念功惟笃懋赏不违宁捐车服之荣以起臣邻之志用光于众有焕其躯敢不仰体上心力熈帝载比介圭作寳之锡虽曰殊私怀赤芾不称之讥祗为忧惧
　　谢除中书舍人表
　　臣某言伏奉制命除臣通直郎试中书舍人仍改赐章服者代言辞掖司内史之赞书持槖近班缀甘泉之法从搢绅所重翰墨为荣岂谓臣愚亦防试可【中谢】恭以神圣独御鉴临万方必有训诰誓命之文大敷羣听用能礼乐征伐之出咸仰王明唯兹辞令之臣特重典刑之任格于兆众以达圣心使四方咨嗟而耸闻百世警动而兴起昔尧言布天下之广由传诵以至今周书诰羣下之详以烦悉而行逺岂臣么麽所可使令恭惟皇帝陛下有帝尧之文章躬神禹之律度以天纵多能之将圣而羣臣莫望于清光乃以创残之余猥庆润色之选昭囘云汉之在上光景毕陈绘画乾坤之为容迂愚已甚况臣自罹谴逐内积忧伤心则不强身其余几然而见知于欲治之主所遇者难得之时臣敢不洒濯其衷明慎所职体训辞之深厚期配昔人师雅颂之温纯以章洪烈
　　齐州到任谢表
　　臣某言昨蒙恩除中书舍人以言章罢职与郡除显谟阁待制知襄州续奉圣旨改差知齐州已于某月日到任者烦言倾骇谁与辨明上圣恫矜独垂恩宥终仍内阁之职复畀济南之麾陨涕自惟寄言无所伏念臣偶縁愚直误简圣衷本期尽力于见知庶以立名于不朽累然窃喜欲践所闻而臣名实未加颠危已至孤立少与不虑周身之防羣疑横生卒成擢发之罪以侵寃而当众口顾恐惧而怀百忧唯虞议论之中伤欲倾志意而何暇人谁无过唯好洁则易污事在难明虽有言而不信仰辜睿鉴俯愧初心诚幸退藏或能解免残骸无日惧为积毁之所消许国未期遽恐赍志而先没终怜末路上赖至仁以尝奉帷幄之近严不忍夺民社之忧寄衔恩刻骨独抱孤忠毕命余生何能报称此盖伏遇皇帝陛下知人则哲御众以寛愍臣谋已之阔防矜臣慕君之慤至少囘畴昔之眷与特示始终之保全先日以前旣难退悔半生之后犹可改为然臣忧患之余摧伤巳甚心游湖海虽志于首丘命寄庖厨敢期于择音哀明时之弃物犹托命于所天覆露微生巳费乾坤之洪度照临危悃尚希日月之容光
　　唐州到任表
　　臣某言昨蒙恩除知齐州已到任再列言章奉圣旨贬直龙图阁知唐州已于某月日到任者上圣宅衷意曲全于旧物羣疑积毁使自絶于明时终荷寛恩止从夺职忧心欲叙危涕先倾【中谢】伏念臣本自湮微不求闻达顷尘帷幄之近深受圣神之知而臣但知委质以事君不悟入朝之见嫉烦言倾覆中道弃捐乃以下流而当众口如几上之余肉一委命于怨讐在穽中而乞怜独求哀于君父况从窜谪已属摧残重烦圣度之优容益愧平生之名义至仁在上旣反本穷则呼天累臣何言唯泣尽继之以血独杀身而灭耻则谗口之自消恭惟皇帝陛下矜其戅愚察其排防特开三面之祝网不忍一夫之向隅然臣涉世孤危禀生穷薄本縁叨窃横被于人言屡致漂流莫容于躯命深惟古人去国之念以彼贤者出昼之难况臣夙荷眷怜未忘记识幸囘天日之照少假桑榆之收虽滞留于周南尚犹汉史眷弃逐于楚国岂无秦声伤忧患之再罹去朝宗之益逺江湖永隔莫望属车之尘体骨安归未知税驾之所
　　唐州罢任除宫观表
　　臣某言蒙恩差知唐州以到任谢表自辩致言者再论列奉圣旨落职管勾南京鸿庆宫者狂愚昧死不知自口之莠言罪戾招辜旋复转喉而触讳荷从寛之睿圣屈抵罪之常刑尚畀宫祠许从家食横恩难得泣涕何追【中谢】伏念臣动旣近危愚而怯死向者前愆未洗重劾继随薾然性命之微当此雷霆之谴而臣私忧过计谓将伏质以见诛大声疾呼徒欲呌阍而哀吁不知宰木之已拱岂暇成章之所裁触冒上闻冀逃余戮祈天请命自沥血以书词失路防行已羇魂之去干敢期恩宥但夺守符书马不全事虽縁于谬误放麑得过中本自于拙诚此盖伏遇皇帝陛下大度包荒至仁善贷特容妄发知汲黯之戅愚内恕小臣赦朱云之狂直然臣空怀报国莫效危衷忧患失其本心筋力疲于奔命自伤积衅戴盆何以望天茍幸余生投林岂其择木虽云众怒独赖圣慈敢不祗慎悔尤深畏首尾顾持身之如陨虽曲木以自惊齰舌悟非巳痛斯言之玷刻心省咎尚怜尊足之存
　　陈州到任表
　　名已挂于刑书罪犹汚于削牍偷生视息茍逃不肖之身怀痛吁嗟无复自新之路忽从散地遽佩左符猥荷愍怜益深惩创【中谢】伏念臣顷繇孤进获望末光曾无半面之交安有游谈之助胁肩累足唯恐蹈于悔尤弹冠振衣不自知其狷介而愚衷未获巳致人言圣度隆寛自罹天罚况蒙霜露之疾重以积忧恐辜狗马之心卒然不报敢图临照深亮悃诚以为小物之何诛不以一眚而终废顾怜魂魄之九逝复冀生还方将沐浴而三熏渐为人齿叨恩晩节负念前愆此盖伏遇皇帝陛下恭已览观宅心仁恕矜臣居下流而归众毁岂不爱身知臣操心危则虑患深或能寡过复其故号优以近邦解网泣辜旣已荷恩慈之深厚坐薪尝胆以明复玷缺之艰难
　　贺元防表
　　法坐端临懋讲初元之防禁庭肃设并造大昕之朝折爼均慈康衢溢喜【中贺】窃以六年考五服之制度虽本周书三朝受万国之贡珍实循汉法盖体一元统绍之美以识百辟享上之诚宜在昌朝克修令典恭惟陛下绍休累圣席庆丛灵道枢得乎环中徳泽施乎方外盛礼兴乐与三代以同风执贽奉琛知九州之共贯因归事于宰胙遂辨等于司仪爰垂嗣岁之兴乃正当阳之御陈百僚而赞羣后胪句交传尊中国而服外蕃威容兼备臣滥驰使驿久去帝阍称寿觞之九行想闻鼇抃阅庭实之千品阻缀鳬趋
　　又
　　清台纪候载临七始之朝路寝颁常丕讲三朝之防惠均黎献庆浃寰区【中贺】窃以辑五瑞于虞庭止称羣后辨九仪于周室爰及诸侯盖将受万国之朝因以上四方之计欲稽本始宜在端元恭惟陛下凝命紫清匹休黄序爱育万物则仁行如春临照百官则徳进乎日故极舟车之所至皆奉琛贡以攸归乃究皇仪聿宣帝泽庭实旅百肃正宁之胪传陛防百重壮周庐之羽卫威容备举物采彰明遂修旷古之阙文以续累朝之盛典臣缪当支郡方达周行目想云霄犹纪钧天之九奏身居湖海阻陪嵩岳之三呼
　　谢赐厯日表
　　命羲和以厯象推本天元颁正朔于明堂肇修人纪着为丕式宠曁庶邦恭惟皇帝陛下顺考九畴总齐七政因隂阳以统天地协用其中成变化而行鬼神弗逾于数乃诏畴人之职预成告朔之文臣叨被守符跪膺赐诏务农重谷仰钦授于人时利用厚生顾何知于帝力
　　又
　　协修尧厯遵用夏时正朔所加寰瀛同禀春秋之大一统先言王而后春政事之有常刑不及时者无赦以前民用岂曰虚文恭惟皇帝陛下顺考天元稽参辰纬在璇玑以齐七政寒暑弗差调玉烛以和四时风雨咸若乃先颁授以谨初常敢不推广圣心务勤农事震雷出滞知劝相之有期流火授衣识艰难之所致
　　代辞太师表
　　罪衅余生偶未填于沟壑桑榆晚景方待尽于山林已荷寛慈敢期非望仰祈天日若蹈渊氷伏念臣顷昧和羮自贻覆餗蹈风波可畏之险干观阙必行之诛上赖至仁茍延残息追愆尤于旣徃思报効之无从岂以頽龄重汚华爵皇帝陛下念其陪辅初政早依日月之末光记其绍述首陈猥蒙菅蒯之代匮纶言诞告首领生归顾臣未知踪迹之所安敢私名器而为宠陈情逾迫沥恳自归皇帝陛下圣度兼容天慈委照增光文考之先志迄用有成顾念元丰之旧臣所存无几特縁畴昔明示始终然臣昨致颠危重繇满损矧引年所以谢事乃忝师臣纳禄所以辞荣尚仍廪赐伏望许从散秩退复旧栖收已涣之误恩再完晚节假未嗟之耋齿犹乐圣时
　　代谢拜太师表
　　号布明廷宠仍旧秩赐还垂召深荷解衣之恩俟驾不遑盖愧悬车之义迫承威命不获恳辞伏念臣顷预政机偶承人乏老将至而耄及福巳过而灾生孤立一身当众人之仇怨诋訿万口积羣议之沸腾向非上圣之保全久矣烦言之颠覆辜恩晩节逼钟漏之将残没齿余年皆君父之所赐敢图罪衅犹被记怜恩加尹氏之名居近阙门之外仍还旧第之赐以慰菟裘之营此盖伏遇皇帝陛下恭已览观宅心仁恕谓臣游谈侍从昔尝遭遇于先朝悯臣受命驰驱首陈绍述于初政顾收迟暮不忍弃捐然臣忧患熏心衰残积疢虽筋骸之巳朽所欲怀安顾齿髪之未埋尚存丹赤
　　代谢赐第表
　　引咎乞骸已荷训辞之深厚赐休就舍复叨夏屋之帡幪愈惧颠隮不遑宁处【中谢】伏念臣昨辜器使久赞事机弗胜柱石之强无益陛亷之峻圣谋独断徒陪侍于幄中积毁所消宁终全于牖下深忧折栋之挠更冒剥庐之讥皇帝陛下加意庶工愍怜旧物东隅虽失将责効于桑榆敝盖获埋犹不忘于犬马宠赐宁宇使得庇身而臣衰病交侵泯亡无日阖门省过易箦念忠顾忧患之余生未知死所尚精诚之忧国何以家为
　　贺日有戴承表
　　维皇天佑于一徳罔有二三维大人照于四方丽乎中正【中贺】臣闻日为君表同厥照临天应人为托象类应于赫戴承之效祉独为震耀之纯休日戴以昭上圣之寖昌日承以着羣臣之丕享有能得一已谓殊尤况尝旷世而莫闻岂有同时而并见恭惟皇帝陛下总齐七政躬抚五辰乃者休气被于圭之告成正阳交于朔日而不蚀伟兹垂象弥极显融昭穹昊之眷怀慰苍黔之瞻仰隂云解駮方抱珥以扬晖隆景晏温爰再中而协瑞臣等偶承人乏莫代天工仰观受命之符有格上天之载众非后何戴率倾就望之心无不尔或承永怀畏爱之徳
　　辞免同修哲宗皇帝国史表
　　右臣今月十八日准东上閤门告报巳降勅命差同修国史闻命失措心志惶惑恭以哲宗皇帝临御天下十有六年虽继志述事推本神考而光明勲烈对越天地乃至张皇神武以开斥境土屏黜奸慝以收还威柄四裔畏威多士秉徳当择良史书之简策发扬后世而猥以微臣参预大典伏念臣资性椎钝学术荒浅深惧体制不文叙次失纪虽仰贪恩荣思欲自効而内惧微眇实非所敢后虽诛戮不足赎罪所有勅命未敢祗受谨録奏闻
　　贺燕乐成表
　　乐正雅颂聿求三代之遗声幽赞神明绪正八音之从律燕享在御均节告和震是休嘉应于击拊窃以咸韶旣隠郑卫肆行逮更俗乐之繁兴无复先王之遗制圣神有造兆众与能究观小大之夺伦绍复古始之淳烈告成大武侈天地同和之休嘉与庶工作君臣相悦之乐维时一徳克享俾尔好君何尤笋簴在庭工师咸列谐金石于备奏合匏土以成文戎蛮纵观父老叹息吾王庶几无疾病喜闻钟鼓之音嘉宾孔昭以徳音用湛琴瑟之燕恭惟皇帝陛下独参化育丕冒范围瑞命荐臻嘉生繁祉具播律吕以绥神人虽云数合而声谐本始人和而气应臣等粗窥制作获遇殊尤方诵恤民之深乃冒和戎之赐徴季札观周乐之义论次国风慕考甫咏商颂之余显扬君徳
　　谢幸新省赐手诏表
　　轩卫按行觐威顔于咫尺尧言诞布奉温诏之丁宁拜赐预荣窥文知惧【中谢】昔我先帝董正治官传祚圣神增光遗烈深惟万事之本允系六卿之聨属华省之告成载临天步嘉羣工之在列骏发徳音河洛垂文典谟俪训谕以追惟先志之重戒以训迪尔心之详凢我有官无常安息警于庶位孰不革心播告万方信雷风之鼓舞章明百世烂云汉之昭囘恭惟皇帝陛下恭已向明自躬作古包举六艺羣臣莫望于清光忧勤万防百姓何知于帝力臣敢不勉思职业恭佩训词竭犬马之愚衷勉桑榆之暮齿震风凌雨虽怀贺厦之诚挠栋折榱深惧剥庐之刺
　　贺夏祭礼成表
　　肇禋吉土涓日至之休成昭格柔祗报坤元之博厚允应并贶丕显顾怀【中贺】窃以求象类于隂阳至明察于天地三代受命具严肆祀之常两汉卜郊乃有合祛之礼洪惟永裕骏发徳音搆上圣之勃兴体六经而制作交灵心于底豫允答资生伸母事之至诚聿崇亲飨舞咸池以合晟乐饬斋辂以建太常阶陛两成合于耦数尊罍异制体厥含章裒对百神因崇丘于方泽作为六器奠嘉玉之黄琮用能风雨弗迷星纬咸叙充嘉气于重宇烛荧光于向辰神人以和祖考咸喜荐祭如在毕珪币瘗埋之仪肸蠁来临致丘陵臝介之物恭惟皇帝陛下钦承骏命祗奕诒谋搜举千载之阙遗折衷诸儒之稽考断自睿意发挥祲容臣等预觌斋明叨陪陟降率时昭考辑旷世之弥文于赫汤孙继自今而作古
　　贺瑞木表
　　伏覩苏州进瑞木有自然成文大吉二字奉圣旨送史馆许进表称贺者皇天眷命彰锡羡之珍符协气嘉生挺含章之瑞木导迎景贶明告寿昌非天私我有邦惟圣克肖其徳【中贺】臣闻成王作命得嘉禾异亩之祥武帝升歌有灵芝九茎之产眇微至陋习见为常然犹纪瑞改元荐功崇徳恭惟皇帝陛下道参乾坤福浸渊泉发为休嘉写之琬琰瞻就同于云日协徳尧天声教暨于朔南告成禹瑞所以搢圭路寝光景晏温肆眚绵区风雨时若盖山川享徳咸贡祥而効珍虽木石无情亦具文而见意仰窥象画追迹泰元孚佑圣躬函蒙多祉示一人之庆据大有于域中受三神之厘同元吉于帝乙臣等叨陪兴运曾乏逺猷观植物之应期备诸福而毕至敢忘归美窃効对扬信顺尚贤识大有天人之助羣黎徧徳诵天保福禄之宜
　　贺临华门生芝草表
　　圣徳升闻膺上帝博临之贶天休震动非人力所致之符乃眷华芝肇兴禁籞一人有庆百姓与能【中贺】恭惟皇帝陛下裁成两仪化育万彚徳及草木无行苇践履之伤仁如驺虞有庶类蕃殖之盛唯时珍物委质太和揭阊阖之穹崇示圣神之休证发祥隤祉荐敷三秀之荣明目达聪仰应四门之辟矧复书于史氏厥贡繁多瞻彼汝郊其出万数乃者丹楹挺质当徳产之临轩苍桧凝华托岁寒之嘉木迨兹瑰玮益骇见闻臣等无补盛时屡观景锡旅天子之命慕归美于昔人作芝房之歌宜告功于乔岳
　　贺芝草竹实碧牡丹表
　　天休锡祚昭眷命于有邦坤厚荐珍发鲜荣于植物光超遐武事絶前闻【中贺】恭惟皇帝陛下恭已向明垂衣御极湛恩汪濊浸厚泽于黎元协气薫蒸化嘉生之草木乃眷方舆之効祉杂然众卉之扬芬采色相辉华萼并秀虽均被一气悉陶天地之至和而封殖九重独先雨露之渥泽臣等仰縁瑞应获覩殊尤雕刻众形顾莫穷于功力生成万物徒咸被于恩光宏休无疆景命有仆披图考古已陋灵芝嘉禾之祥纪号升中宜有泰山梁甫之事
　　贺五月一日阳和殿奉安云物临坛表
　　旻穹睠命益彰顾諟之明云物効祥丕显升闻之徳照临率土就望倾心矧当离日之方中肇新朔月之初吉【中贺】窃以临下有赫无声臭之可闻有开必先若影响之时应顷者告成恭馆妥侑威神合晟乐以统和执圭而荐献惟精惟一实昭格于帝临来燕来宁永灵承于天命休符遄应佳气荐臻油然肤寸之兴倬彼昭囘之象恭惟皇帝陛下诞施皇极祗若珍符惟顺动之以时故有作而咸覩所以郊禋吉土瞻真驭之显行赞冠大廷伫重轮之景贶伟兹纯锡益示鉴观臣等徒仰圣神独深诵叹登台视祲顾鲁史之何知纪事名官追帝鸿之先烈
　　贺宣和殿桂树生玉芝表
　　百昌茂育荷休应之遄臻连叶敷荣示嘉生之繁委惟圣端命上帝非天私我有邦物不虚生理如有待窃以裒时之对既申命于天休徳产之微咸发神于坤载然而纷纭荐至习见为常伟兹玉质之温重以秋阳之暴晔然独出托此后凋所以当宣室之斋居幸重瞳之亲见发挥纯锡觉悟圣心三秀扬芬近高旻之朝露四时永茂配乔木于歳寒恭惟皇帝陛下泽浸渊泉徳及草木显贶盛多莫能殚述慈衷谦挹屡抑不书故于燕寝之効珍以信皇穹之谆告盖制礼作乐必有元命之符如丹乌白鱼殆非可致之物臣等仰惟孚佑咸预荣怀稽首对扬诵言归美帝车协瑞应芝盖以时巡郊畤荐功继斋房之歌颂




　　钦定四库全书
　　忠惠集巻六　　　　　　宋　翟汝文　撰表
　　宣州到任表
　　违从臣之荷橐尚迩天威分刺史之虎符误承人乏衔恩未报懐禄为慙【中谢】伏念臣衰不待年病存余息寡徒少偶谁复见怜唯影与形自为依倚顷防擢用輙昧周防向非上圣之保全乆已众人之躏躤致身末路徒抱饮氷之忧许国寸心谁谓食荼之苦慨余生之婉娩悼本志之差池犹简圣衷使临郡寄人之欲善谁不如臣恭惟皇帝陛下加惠庶工悯怜旧物自惟孤露曲荷眷存一昨陛辞谬承天奨谓更两掖备禁闼之腹心亲择便藩近先臣之松槚岂其幸防获此殊私谨当推广上仁务绥民瘼虽江湖之已逺自分弃遗顾齿髪之未埋尚存丹赤
　　庐州到任表
　　昨凖尚书省劄子奉圣防令臣乗逓马发来赴阙续奉告命除知庐州军州事臣已于某月日到任初闻诏防方脂舝以就涂再易州麾复改辕而奔命已防时日祗见吏民自料无庸岂期非据【中谢】伏念臣奉身寡虑渉世迷方惟知服于官箴不忍欺于屋漏分甘絶少乆息望于脩门多病早衰独怀安于散地敢图神圣全度始终録其语言政事之能付以民人社稷之寄山州壌接俯近桑梓之邦钟釡禄丰得谐犬马之养臣以侥幸世所指名恭惟皇帝陛下推广惠慈一均覆帱深怜【原缺】之旧使窃怀章之荣乃眷淮淝尚屯师旅诸偷窃发戯弄潢池之兵荒嵗荐饥驯致萑蒲之盗敢稽扫扑重轸顾忧谨当防励疲驽庻几夙夜拙于谋巳惟无媿之为安忠以事君顾何适而非报
　　宻州到任表
　　分符淝水曽墨突之未黔易地胶西自尧天之从欲训词宠被犬马为荣【中谢】伏念臣昨者归觐阙庭恭承诏命已趋召节中易便藩方问俗以褰帷复驱车而出境颁汉条之寛大谁暇设施瞻周道之倭迟载从行役请临剧郡尚意牧民岂谓至仁遽蒙曲聴此盖伏遇皇帝陛下慎防接下以礼处人顾禀命之数竒荷慈衷之平施知臣捐躯効力义不有事而辞难怜臣爱日用心辰乎来迟而去速庶几嵗月冀幸防埃矧此全齐近临东海帯牛佩犊袭奢侈之余风褒衣大裾有舒缓之遗俗责臣共理何术分忧敢不绥靖羣黎推原徳意凡四方之宣力孰匪事君知一物之轸怀则为体国
　　贺破夏贼界捷表
　　臣某言今月十六日凖都进奏院牒伏覩宣抚使童贯奏出兵攻破夏贼界仁多泉城及臧底河贼城有雷电暴雨继至进筑靖夏制戎等城寨二十八所幅贠千余里及斩馘万计俘获不可胜数皇帝御紫宸殿受文武百寮称贺者申命偏师出征小丑天诛赫怒犹雀防之偷生王旅如飞与雷电而皆至殱平大憝永底诸羌【中贺】憬彼西戎世为外圉防刘边鄙背凟齐盟干羽怀柔乆傲七旬之格戎车载饬大兴六月之征俘羣丑以劳还裂山川而屯戍盖师众能以顺为武咸有一心故兵戢而时动则威克成逺略荐勲寝庙饮至大庭恭惟皇帝陛下天覆九垓子来万国惟威令文告有不能同则鈇钺干戈因而问罪动非得已举必万全臣逺隔清光欣闻振旅观虎臣之在泮水莫预献功书汉使之穷河源尚能信史
　　代贺郑州贾谷山得明堂大石表
　　世寳恢基祥兆岩岩之石金文示画时昭赫赫之明庆自一人抃深九有惟三代明堂之度歴诸儒臆説之非猥醸弗纲黯闇为患仰神谟之有作绍前古之丕彞孝克轸于羮墙诚遂孚于金石神之吊矣揭重明丽正之祥天何言哉示大巧不为之象恭惟皇帝陛下运隆火徳道秉干刚恢九筵八牖之闳规成千载一时之大典恭巳正南面之治旁烛无疆严父以配天之仪永昭嗣服宜玆异石倬示珍符仰天造地设之竒应期绍至比河图洛书之瑞自然而成臣等幸列近司欣瞻休证文在中也式符王者之堂坐以治之诞布圣人之孝
　　贺建明堂表
　　视重屋之四阿备合宫之五室本圣人向明而治以继照临惟天子负扆而朝具严班爵凡兹臣庶悉预荣懐臣闻三代以还明王不作九筵之式后世无传于赫上帝之聪明绍承景运而兴起自我作古有开必先深惟宗祀之防大阐緫章之制奔星炳耀巳昭示于干文流水蔽川复助来于云栋仰规诏防亲谕徳音用对越于上灵以只见于文考备班政视朔之礼弥极孝思伸严父配天之诚以崇専飨宜一人之有庆得万国之欢心恭惟皇帝陛下只承燕谋发敭先烈圜丘方泽之肇造天地顾怀礼器晟乐之聿新神昭答载兴宏壮震耀声明臣贺厦自私【阙】奉我将之新什畴克形容续王防之周书敢忘述作
　　赐神霄宫防表
　　殊庭秘宇象紫极之规摹列防崇牙卫真防于飚歘分颁率土焜燿众观恭惟皇帝陛下统一混元总齐化育天人交际屡昭格于帝临海宇钦承悉函蒙于道防推原瑞命之始益广穹昊之休乃仿赤霄肇新华构出神兵于武库用赫威灵命乗驿之王人宠贻方面壮彤闱之宏敞伟兽楯之腾拏臣叨预守符获窥圣作东皇太一追诵楚臣之九歌夀宫神君喜闻汉家之故事
　　谢宫观表
　　臣某言昨防防知宻州縁母老多病奏乞宫祠差遣伏奉勅差提举南京鸿庆宫臣已于今月十五日到镇江府居住讫忠臣出身而事主固巳忘私上圣恕已以及人曲深从欲许还郡组假逸祠宫仰奉俞音重増感涕【中谢】伏念臣少婴陟岵之感独恃倚庐之亲适当喜惧之时乆抱晦明之疢观诗人相戒以养盖欲及时惟曽参不洎之悲敢怀择禄故求闲散兾窃便安方忧避事之诛岂谓容光之照丘园归处退依緜上之田廪饩尚丰获慰寒泉之慕防逾始望愧负此身兹盖伏遇皇帝陛下躬体至仁务隆孝治悯臣方寸怵迫恕其请命而呼天知臣疾病相依予其事亲之余日俯从驹犊之念使遂犬马之愚非臣敢期皆上所赐无功窃食永毕愿于桑榆有志慕君尚怀忠于畎亩
　　谢致仕表
　　臣某言昨具奏状縁臣手足风痹筋力不任陈乞致仕伏防圣防特赐告命许臣守本职致仕仍转朝议大夫者残骸已废悼蒲桞之先衰视防几何顾桑榆之将暮乞身自便上防恳辞敢谓俞音许还印绶【中谢】伏念臣昨者叨逾满溢灾衅荐臻颓然忧患之躯抱此罢癃之疾弹冠彚进方多士之逢时解组怀归岂臣愚之本志退无室庐风雨之托近有衣食饥寒之忧自非筋力之既愆其谁宠利之不欲繇臣赋分涉世多奇仕则为贫独愧在陈之病穷斯返本尚犹思越之声伤防悃之未伸忽半涂而中废涕随言出心与愿违此盖伏遇皇帝陛下覆焘曲成高明委照乃眷甘泉之从归老菟裘之营仍假近班重怜去国垂矜旧物之服御不忍敝帷之弃捐冀疗治之复完防驽蹇而终奋虽雀防贪生之意犹慕圣明而犬马恋主之诚永违轩陛
　　谢落致仕再除宫观表
　　臣某言昨防圣防特落致仕依前提举南京鸿庆宫所有巳转官恩例特免追改臣寻具奏辞免縁疾病妨废乞许臣依前致仕奉圣防不允所乞臣已即时望阙只受讫乞身本以谢事乃沗祠宫纳禄所愿辞荣重叨华爵迫承威命不获愚衷只荷宠灵愈怀忧愧【中谢】伏念臣顷婴末疾坐废歴年巳逼衰残悲嵗月之既往私自怜悯恐夀命之不长所以畏惧满盈上还印绶防求生理思保桑榆庶几沟壑之未填茍延晷刻之余息岂谓既安田亩复简圣心轸其饥寒之屡空记其名字于垂朽特寛衣食之奉不强筋力之愆永惟鸿造之非常莫知悲涕之横集此盖伏遇皇帝陛下爱均臣子施等父师念尝亲侍于末光不欲弃捐于中道臣愚被赐天下归仁然臣齿髪既雕备尝衰境春秋已逝无复恒人深自厌其残生抑何知于荣进虽并日一食尚饘粥之有余使赋粟万钟顾形躯而谁享仰祈天日之照洞察犬马之诚知下愚之不移恕先迷而不复巳容得谢方传安车以遗子孙终兾哀矜愿赐骸骨而归卒伍
　　谢再除给事中罢职宫观表
　　臣某昨奉诏防除臣给事中臣以衰病昔曽致仕力具辞免续奉诏防以臣狂率特落职提举太平宫观巳拜告命再防降到诰一道除臣依前显谟阁待制宫观臣已即时望阙只受讫者随锋车之召节方问前涂罢闼之除书复还真馆叨防新命假宠余生感服恩私惟知涕陨【中谢】伏念臣一从病免甘与世违脱风波争夺之涂伏蓬荜栖迟之地庶安微分所愿固穷窃禄斗升敢辞侏儒之饱忘形田野乆成伧父之名誓将饭糗而终身茍幸蔬食而没齿不图过聴骤使造朝外忧难强之筋骸内愧不终之名节恳还制诏哀吁圣慈终縁狂率之姿名在谴诃之域斥归散地仍禠从班弹贡禹之冠诚非本志夺伯氏之邑其又奚言荷上圣之深仁不崇朝而复职恭惟皇帝陛下赏罚必信清明在躬矜臣去国之有年畀臣西清之旧物惟一与一夺之命无有二三而三仕三已之心敢怀愠喜恭承眷渥知未弃遗悼报国之孤忠顾捐躯之无所年龄已晚庶知蘧瑗之非衰病无功徒受支离之粟
　　贺平睦州表
　　伏覩报生擒睦州方贼并巢穴悉已平荡者戎兵薄伐大兴貔虎之师狂狡就擒卒正鲸鲵之戮捷音诞布海宇交欢【中贺】恭惟皇帝陛下子视羣黎爱均一徳轸念困穷之失职重矜刑辟之伤生然而人狃爱而或骄吏翫安而多忽有如暴冦间出不虞乃眷编氓敢隳王畧出攻城邑擅弄库兵爰申命于虎臣俾恭行于天讨人怀敌忾市不易防释丑类之胁从执渠魁而生致蠢兹陋劣忘厥么麽顾已肆于市朝岂足膏于斧钺七旬弗格初甚逆于苗民三面虽踈终自投于汤网矧乃复除三嵗之乆荡宥一方之余悯此敓攘本起萑蒲之盗寖为猖獗遂成京观之诛虽曰示威岂其得已告勲庙社喜溢神人臣婴病海隅驰神观阙先登贾勇莫从负羽之行饮至劳旋复阻献俘之列
　　代谢史成加恩表
　　奉制命以哲宗皇帝正史书成特授臣少师依前太宰进封崇国公具表辞免防恩特降中使臣批答不允仍断来章者载笔终篇迄奏编年之盛扬庭涣命遽膺进位之崇钦承出綍之公弗遂循墙之避超逾益甚震栗弥深臣闻三代之得斯民各极一王之制五典之言常道是为万世之师故凡经徳出治之君必有系日谨时之纪洪惟盛典尤笃斯文惇史备言既参以儒绅之博崇论谹议又縂于宰揆之严匪惟尊史氏之传盖欲信帝猷之着臣赋资迟钝涉道空虚问一得三素非达识袭六为七尤愧通才偶充位于机衡粗服勤于夙夜窃观圣治克笃宁人虽贻厥孙谋尽迪元丰之烈而昭哉嗣服具存绍圣之规肆恢纉绪之图必啓因心之念圣有谟训将垂示于方来志在春秋大发明于锡典载严训饬申命编摩而臣猥以浅闻监于羣议商周所尚虽百世而可知防夏之徒顾一辞其敢措讫烦宸笔首贲云章洎兹汗简之成独辱明纶之逮冠亚师之重绶啓崇国之全封洪范之叙九畴讵识彞伦之次内史之诏八柄更叨爵禄之荣仰戴弗胜疾颠云惧此盖伏遇皇帝陛下惟几惟康以饬庶事有典有则以监百王文武之治忧勤躬秉日新之徳尧舜之道孝悌诚深天显之怀阐厥宏纲敷时茂赏臣敢不益坚素守少助畴咨质而不俚辨而不华顾岂惭于良史测之益深穷之益逺斯终奉于成谟
　　贺收复燕云表
　　臣某言伏覩进奏院报宣抚司奏大兵已于四月抚定燕云两路皇帝御文徳殿受文武百僚称贺者燕云故地乆隔中原睿圣当天每怀北顾敿干胄大诘于戎兵取乱侮亡不杀之神武【中贺】恭惟皇帝陛下智谋独断威命诞敷眷惟朔野之封近自幽州之壤皇天既付中国奄甸庶邦食土谁非王臣独沦外域肆兴貔虎之众渐复燕赵之区徳泽川流逺人麕至爰绥怀其种类用申画于郊圻复旧族之衣冠拯遗黎于涂炭盖春秋称王者无外且举在邦域之中惟圣人以天下为家孰云去父母之国臣庇身祠馆抱疾海隅欣闻顺动之师慰彼攸徂之众不图父老复见汉官之威仪有此隽功其在武丁之孙子
　　贺皇太后受册寳表
　　臣某言伏覩进奏院报今月十二日奉上皇太后册寳者尊事母慈本一人之孝爱具严典册慰四表之驩心天地与能神人溢喜臣某诚懽诚抃顿首顿首皇太后辅承徽考诞育圣躬推原履武之祥实啓生商之兆从苍梧之南狩尚逺清尘奉长乐之东朝宜膺殊礼恭惟皇帝陛下至仁出于天性笃行通乎神明惟知顺事以解忧不以得位而为乐乃者明堂严配深怀霜露之思陟屺遐瞻犹隔晨昏之养故崇位号用极圣情载新焜燿之容弥显劬劳之徳初务和戎屈伸之略欲以宁亲终成用师燮伐之谋斯为养志仰惟信顺昭格显幽凡兹在服之臣举有移忠之志臣逺违观阙病伏海濒欣闻法驾之归行庆寝门之问
　　贺道君传位表
　　臣某言今月初二日进奏院递到道君皇帝手诏已传皇太子寳位者畏天明命决大防于斯须逊位元储厌万防之烦委恭惟道君皇帝陛下忧劳二纪底定四方属享御之歴年乆倦勤于庻政爰兹主鬯使总朕师骏发渊衷用归神器冠道君之号抑损徽称返龙徳之居自頥宸极高世之行振古所无臣昔侍威光乆违观阙读嗣君传禅之诏知感人心怆罪已哀痛之音忍闻斯语虽云遗簮旧物之贱岂无老马恋轩之诚
　　谢宣召入院表
　　臣某言今月十六日翰林待诏贺仲良至臣所居奉宣圣防召臣入院供职充翰林学士者命节光华俯临衡宇天威宻迩恭被训辞入趋交防之严惊蹈复门之峻周章失次恳避不回【中谢】窃以择言语侍从之臣使専内制极翰墨文章之选分直禁林惟前世之命官本隆儒之故事始繇北门待诏号称视草之荣晚以内相得君至有功臣之目承平寖乆视遇益崇依铃索之靖深备銮舆之亲幸宠膺前席礼异在廷臣乆以病衰本无学术郑人讨论润色之草谁究渊源汉家深厚尔雅之文孰云制作但忧不称以得为慙恭惟皇帝陛下经纬人文缉熈圣学深惟诏命之重以格遐迩之怀畴咨羣工可属大事矜臣旧物乃简渊衷自伤迟暮之余莫副非常之遇叹严徐之见晚尚及圣时得颇牧于禁中少期实用
　　谢赐衣帯马鞍表
　　臣某言今月十七日奉圣防以臣入院充翰林学士特赐对衣金带马一疋金镀银鞍一副者颁上褚之衣増华朽质锡翔麟之马入践禁涂深惟非据之荣徒有不衷之惧【中谢】伏念臣桑榆暮齿蓬荜防生被素褐以穷年驾短辕于故里少尝讲学谬称缝掖之儒壮则为贫有志执鞭之士晚縁纳禄望絶末光敢图悸带之容更滥繁缨之饰此盖伏遇皇帝陛下表章儒术尊宠禁林顾臣非缁衣之宜敝而又改以臣从大夫之后不可徒行叨尘车服之章蔑着事功之称谨当服勤职业上体眷私搢笏垂绅誓立朝而端委据鞍揽辔思毕命于驰驱
　　谢除显谟阁学士知越州表
　　臣某言昨具状奏旧苦疾病窃虑缓急妨废职事乞除臣东南一小郡奉圣防依所乞除显谟阁学士知越州仍赐对衣金帯鞍马者悯沟壑之余生巳尝谢病知文章之小技不强所能虽罢禁林复尘内阁【中谢】伏念臣乞身余日毕愿首丘偶上圣之勃兴縁旧臣而收召逡巡之志始末不渝屡颁中诏之音责以缓期之罪然犹稽留累月独后众人力疾造朝腼顔就列顾难胜之力分乆苦负薪思嘉遯于山林岂遑择木力伸前恳请命至仁敢谓遽从分符方面仰隆恩之未替幸私悃之既谐此盖伏遇皇帝陛下大度包荒容辉委照记臣昔侍劝讲首亲日月之光矜臣虽巳病衰犹怀犬马之愿肆于临遣使预宠荣观阙伏思已逺禁严之直桑榆得请尚收迟暮之身
　　谢除显谟阁待制知宣州表
　　分守符于方面试以临民冠内阁之宠名因而职愧非其任命不获辞【中谢】伏念臣与世濶疎用心狷狭顷栖迟于散地由覉旅以入朝乆困烦言已赖覆盆之照尚忧积毁复伤投杼之慈虽处不争动虞非意敢贪过分复蹈骇机矧广内之寳储奉先朝之谟训茍非夙望孰厌荐绅恭惟皇帝陛下委任贤能责成职业谓臣论思于侍从能体朝廷使臣寓直于禁严増荣湖海颓然晚节被此末光敢不益励疲驽仰承眷遇惟是爱君忧国之意奉以周旋庶几见危授命之忠必于颠沛
　　越州到任表
　　臣某言昨縁疾病乞解所职除东南一郡奉圣防除臣知越州已于今月二十九日到任讫衰病日侵屡辞去国圣神天假使奉藩符荷眷遇之如初揆昏庸之非据【中谢】伏念臣召从祠馆承乏禁林方疆事之绎骚受书诏之填委追正始名臣之后顾力不量参兴元戡难之功则臣何有而初尘视草之职巳苦负薪之忧托命至仁吁天诚恳岂料矜其帷幄之旧物假以方隅之大邦已去近严尚窃承明之直欲令踈逺具瞻禁闼之臣非常之恩大过其望此盖伏遇皇帝陛下推诚均一御众隆寛知臣事君之所期非敢避事而求去顾于多事之世乞其不肖之身惟昔先臣再临东越不图暮齿乃踵前修朱邑世祠犹有奉尝之旧恬侯家法自怜孝谨之衰谨当慰问耆年览观謡俗无忘遗爱之厚永念敎忠之余
　　贺皇帝登位表
　　臣某言今月初八日凖都进奏院逓到赦书一道皇帝陛下登寳位大赦天下者厯数在躬乆慰天人之望讴歌归啓茂膺龟鼎之传凡预照临毕防庆赉【中贺】恭惟皇帝陛下总戎河朔基命戚藩人心乐推神器自至顾瞻二圣之出狩悼念万方之畴依钦承宗祧勉正位号帝生商而立子其亦永懐先哲王之在天罔不咸喜爰推践阼之泽用锡改元之休臣身逺汉庭心驰禹防不意桑榆之晚复观寰宇之新避狄去邠知属车之南渡配天祀夏仰王室之中兴
　　越州谢降官降职表
　　某言昨縁本州荒旱民力雕瘵臣逐急先减放贫弱下户和买绢一面奏闻奉圣防依奏致本路转运判官呉昉劾奏臣不合将下户绢擅自减放奉圣防特降两官者续又为杭州军贼作乱臣首先提兵五千人渡江诛讨一面奏闻奉圣防委提刑司节制其提刑武臣高士曈力欲招安不肯防合奉圣防令臣分析因何不至杭州城下臣分析昨首先提兵至城下并无兵将与臣防合独臣一军与贼搏战再奉圣防特降充显谟阁直学士者行事不请自干矫制之刑为将无功重抵失期之罪拊心自悼大戮所加敢谓隆私止从降秩【中谢】伏念臣叨临剧郡实任牧民当上圣总戎之初属二帝防尘于外遐方俶扰众志易揺西有倪贼之未诛东有方冦之余党征徒溃散羣盗繁兴若催科之不聊则圜视而俱起臣所为轻捐州郡之租赋乃以重保朝廷之土疆敢若秦人坐视越人之瘠既安刘氏理知晁氏之危乃者变起叛兵祸纒邻境臣躬提众往不俟诏行径度涛江进婴敌垒于时诏令节制尽委宪台贪幸招携之功止臣诛讨之计退思避敌辱国丧威独臣孤军谁与防战虽捐职当矢石之难不避死亡而以敌遗君父之嫌敢逃刑戮尚寛宪网复畀守符恭惟皇帝陛下捐利与民力行施舍择人任将倚以折冲察臣违命而爱君知臣督奸而为国以谓大夫出疆而利社稷许以便宜公侯干城而为腹心欲其守卫庶令方面之寄仰赖圣朝之公臣敢不益励初心无忘上眷顾愚衷之必竭愈自信以不移观过知仁已谅放麑之失见危授命尚收汗马之劳
　　收复杭州表
　　狂冦逋诛驯致入郛之警偏师薄伐亟还案堵之居种类既殱流离悉复【中贺】窃以东南巨屏呉越旧封在昔割据之初未尝用武维今休息之乆岂复知兵故轻狡之连谋乗安平之弛备稍稽捕逐浸肆跳梁负匮儋囊始凭依于山谷揭竿斩木率侵犯于潢池比及上闻聿当中诏悯愚民之冒昧因文徳以招徕犹冀窜藏方图剪灭虮虱之痒脱或俟于爬搔雷霆之威顾空劳于摧折纵以九拒举以万全适陈将钺之严已复侯藩之旧恭惟皇帝陛下弛张文武出入圣神法日月之照临体春秋之生杀蠢兹奸宄残我善良欲空乌合之羣命遣鹰扬之士果凭胜筭克济成功示恩信于一方燀威灵于四海臣缪当支郡实控要涂首兴备御之谋尝集散亡之旅迨承严召犹敢留行箪食壶浆乐致王师之馈鼎濡爼胾愿赓皇武之歌虽阻预于称觞亦庶同于击壤
　　谢除龙学宫观表
　　叨荣帅阃甫回南纪之行养疾祠宫复忝西清之直荷大防之委曲俯小已以凌兢形影自随涕洟交溢伏念臣家世寒甚质状眇然不虞朴拙之易危殆至迂踈而难合只凭直道屡发狂言毎期特立而独行是故多仇而少与向纡五组本由上圣特达之知寖阅九迁弥处众人必争之地了无裨补积有罪愆间防赐对于燕朝数丐投闲于散地逮膺重寄自列初心何敢徇于身谋诚恐悮于国事觊寛成命亟下俞音望蓬莱之昔逰虽云引去指柴桑之旧隠傥遂归来赐禄尚丰宠名益侈此盖伏遇皇帝陛下皇明并照圣度兼容驭众得官材之宜图功采事机之防怜臣蠢愚有守盖尝备腹心之臣察臣緜弱无堪不复责爪牙之事复捐异渥以佚残骸臣敢不追悟昔非退安素分魂茕茕而去国莫効余忠思毣毣而慕君庶全晚节
　　谢翰林承防笏记表
　　只承诏命入直禁林岂谓臣愚亦承人乏此盖皇帝陛下责成职业搜揽器能谓臣虽无适用之材察臣不为患失之计召从废弃擢置高华顾末技之无庸岂能称职惟首公之大节或可事君
　　辞参知政事表
　　恭承诏綍入賛事枢虽知成命之行尚布危衷之恳庻从罢免改用俊髦岂谓隆私未防聴许伏念臣顷縁谢事毕愿首丘嵗月已侵齿迫桑榆之暮形骸乆弊质先蒲桞之衰窃伏海濒已弥年载不图晚节复奉诏音茍获望于威光甘退捐于沟壑而猥以三朝之旧物乆冒从班不縁一介之游谈使陪国论叨逾过甚俛仰为慙恭惟皇帝陛下总揽臣工委成职业眷畴咨于政事思属任于老成而臣百疾交攻四支缓弱动虞陨越实废步趋深惟古者在列之大夫人主或从其私欲不能则止许辞疾疚于负薪既老则衰不以筋力而为礼仰祈全度之徳乞此不肖之身特寝误防退安祠馆俯容逃禄尚能亷耻之相先因去得贤不为辞避之无补
　　贺日蚀不应表
　　厯数前占巳迎知于必蚀圣神轸念先消复于未形虽盈缩之维常实休祥之肇应盖顺者天所助也故更而人皆仰之臣闻垂象着明观天察变维交防于朔月不用其行则上干于大辰有食之既古者伐鼓用币其旅奔驰枉矢大弓以时救御岂有通精诚于晷刻格变异于穹旻恭惟皇帝陛下清明在躬寅畏享福正万事之统小大交修抚三辰之明经纬不忒用乗干健以御时行方太史之预陈知大命之肆集避朝露寝只荅灵心损膳法宫忧勤圣虑而防休庻证弗验其言同云之徧不崇朝巳韬隂沴盛徳之感不旋日有赫照临惟上帝之眷怀本格王之修省土圭测景载扬合璧之辉浑象考仪初合在璿之度臣等叨荣机政深愧代工知君道之益昭宜隂理之弗僣底日而日不失已循协用之初先天而天弗违徒仰弥纶之妙
　　谢穆清殿赐宴表
　　敞穆清之华阙使望天光推慈惠于羣臣肇新宴享防私所逮鼔舞攸同恭惟皇帝陛下孝通神明仁及草木寳老氏之慈俭师文王之忧勤爰设广除用陈燕爼卑宫为徳共知黄屋之非心与众均欢聊继镐京之饮酒乃眷九秋之粲然万寳之成迨此暇时亲临法御锡兹祉福遍暨荐绅万舞充庭大合克谐之乐九賔在列肃持胥乐之觞臣等切迩天威称庆夀斚仰承渥泽虽怀饱徳之荣退省食功徒积素餐之惧
　　谢复端明殿学士表
　　臣某言昨于绍兴二年备位执政与宰相论事舛忤奉勑勒令致仕兹凖进奏院逓到诰一道伏防圣慈以绍兴五年明堂赦防叙臣端明殿学士依前致仕臣寻具奏辞免防命奉圣防批荅不允臣巳于当日望阙只受讫进执事权未逾三月收还印绶一斥四年猥縁宗祀之防复齿庭臣之列【中谢】伏念臣昨陪国论误简圣衷虽入朝孤立之难昧于量已而一心事上之报不忍欺君乃者因言党吏之非不意权臣之怒悲亷直不容于邪枉卒蹈祸机以暧昧见废于语言独罹罪衅巳除通籍尚丹书窜身江湖卒嵗贫病顾怜忧患之极怵迫饥寒之忧朋党蔽朝深悼巧言之伤类漂流去国谁知托命于至仁恭惟皇帝陛下徳泽溥临聪明旁烛矜臣崇观之旧物昔侍帷幄之清光爰因礼成均被庆赐而臣筋骸朽迈气力摧伤巳谢事于圣朝了无心于荣禄姫姜在列自甘憔悴之遗犬马何知犹获盖帷之敝
　　谢复资政宫观表
　　臣某言昨縁明堂赦恩准告命复臣资政殿学士续具辞免奉圣防不允再除臣提举临安府洞霄宫臣已望阙只受讫因宗祀之告成大敷霈泽愍余生之永弃亦预均恩顾罪戾之漂流荷圣慈之矜恤伏念臣抱疴嵗晚与世日疎昨从沮溺之伦忽缀鹓鸾之后久已忘形于田野何意宠荣不能拔足于网罗自令放逐无根之语坐废六年不宥之辜已更数赦敢图暮齿复使奉祠恭惟皇帝陛下盛徳日跻至仁天覆躬修严配之礼内动凄怆之懐追念先朝犹记申屠之旧悯怜臣老逮闻正始之音尝歴事于轩墀偶未填于沟壑故捐廪禄少假嵗时而臣昨既乞身已尝谢事頽龄将尽衰疾益侵视荫几何恐先期于朝露戴盆自絶永无望于末光
　　代乞致仕表
　　仕则进思尽忠既殚其力老则闵劳以事得请于时敢干听徳之聪輙布乞身之义伏念臣出逢圣旦久冒官荣顷备近臣惟虞招祸不自量其单力乃窃幸于遭时奋不顾身愚而自用黾勉七年之久弛张万法之微自嗟志大而心劳或至私忧而过计神既弊于大用力已愆于早衰加以负薪之忧实有首丘之念恭惟皇帝陛下大明格物内恕及人闵其尽瘁之余生矜其独劳于庻事已上还于相印抑尚冠于朝班志愿归于先庐庻获安于晚节










　　钦定四库全书
　　忠惠集卷七　　　　　宋　翟汝文　撰
　　状　劄子　封事
　　辞免创修大晟乐章状
　　朝奉郎新差权发遣提举京东西路常平等事范慎劄子奏伏覩陛下执大象以抚域中天人和同幽明感格比者奠九鼎作晟乐受圭行冠礼祀圜坛祭方泽莫不协气横流珍祥沓至天神降格地只出现皆甚盛德事旷古所未闻也然未有显大之举以荣天休以彰美迹愿诏儒官制为乐章以其类而荐之郊庙俾英声茂实传于无穷天下幸甚取进止六月十九日奉圣防应乐章并差翟某重修伏奉勑命应乐章令臣重修者承命震慴不知所措臣闻古者登歌在上乃播八音声依咏言始协律吕虽有韶濩之作必先雅颂之正所以猗那长发光祀成汤清庙我将周人用飨其上推本有娀姜嫄受命之始其次备载大任大姒作合之德爰暨武丁成宣褒大其子孙下及周召山甫显扬其佐命所以圣君贤臣勲德光明更歴千载震耀如初然则体大事重未有如此茍非其人孰敢轻议恭惟皇帝陛下肇新晟乐天地顾答改作礼器比隆商周宜得语言文学之臣付以声诗郊庙之奏荐功皇天明诏万世与大晟中音合为一律乃以臣愚无知讨论是事使蚊负山气力几何伏况臣尫残早衰百体俱疾心志丧失动辄惊悸重以姿性驽下辞艺荒芜虽力诵圣德人臣所愿而狂易妄作未免累国伏况今者侍从台阁英俊如林才能过臣皆可就事伏望改付能者不至仰辜任使
　　中书舍人乞罢职状
　　右臣驽钝无能处非其任不幸自少复被犬马之疾昨于四月间中书舍人蒋猷罢职除郡张漴继朝陵寝独臣一员典掌诰命毎日草词二十余道又撰南路宗室志铭一百余道臣前已具奏尝苦热疾昬愦然终不敢一日在假恐妨废造朝力疾勉强只逐急先了日下差除臣性本驽钝复更抱疾心力不逮非不愿自罄竭遂致当月内宗室仲峭赠官诰词迟缓圣防催促臣有司失职罪当显戮横恩寛贷止从罸金上荷圣慈以身为慙然不职被谴若尚趋省供职上负朝廷任使之意下乖小臣廉耻之义伏望圣慈特赐矜悯察臣实縁疾病心力不前许解所职以安愚分谨录奏闻
　　乞致仕状
　　右臣昨防恩宫祠叨窃俸廪便亲养疾皆得所欲仰荷陛下生成之恩恨无陨身报国之所而臣赋命蹇薄窃禄满盈福过其分灾衅随作臣于今年十月感风痹之疾左臂不仁艰于举动右足缓弱步趋不良臣自度半身已废无复完人死在朝夕必然之理然而雀鼠贪生之意犹恋圣时沟壑未填之余尚存气息以谓纳禄避宠或可免疾侥觊万一疗治复完伏望圣慈特赐哀愍许臣守本官职致仕使臣收拾骸骨终获首丘不胜厚幸
　　初除翰林学士辞免状
　　右臣今月二十八日准尚书省劄子奉圣防已除臣翰林学士令臣乘逓马疾速前来赴阙者闻命震惊不知所措伏念臣顷縁疾病久以乞身窃伏衡茅分甘守死今者擢臣翰墨之选非臣衰朽所能力当上圣勃兴诸臣彚进岂不愿一瞻天表获近末光叨预从官少陈薄技而臣筋骸久瘁心志已衰记诵耗于忧患之余笔砚废于农圃之业窃虑非时宣召以疾稽留茍误事或致于人言虽诛臣不足以塞责伏望圣慈察臣避宠非敢矫辞追还误恩仍旧宫观所有新命伏乞特赐寝罢谨录奏闻伏候勑防
　　翰林乞宫观劄
　　臣于初五日侍立殿廷忽致疾作縁臣少有腰足之疾不能久立自度难以筋力为礼是致前后两次陈乞致仕今来误防圣恩诏还力辞不获臣勉强亲至阙下冀防圣慈察见真实疾病许令从欲今者果于唱第之日侍立移时头足痛几至颠陨居家病作至今发肿伏望圣慈特赐哀悯除臣一宫观差遣臣非不知陛下恩意眷遇义当体国臣若贪恋宠禄日复一日必待颠仆移疾在告然后去则自无耻辱国必致人言上辜君父下玷班列非所以全终始之恩也伏望圣慈洞察念臣疾病在身去非得已乞降付三省早赐指挥
　　乞康王听政状
　　伏闻金师大举侵逼郊畿太上皇帝今上皇帝陛下二圣防尘逆臣僭号中外臣子罔不痛心元帅大王德望在人勲业甚大躬总戎律王室所凭方今道路不通威令阻隔百姓归命赵氏系心大王伏望传令四方总决庶务上体二圣付托之意下听黎庶归仰之情指挥将臣征伐强敌收复京邑奉迎乘舆某等情迫于中忧愤所激谨具状令收武郎王倚忠翊郎赵子昱奔诣行府申闻臣等不胜惶惧激切之至
　　缴父老士庶状申康王状
　　今月初一日据本州寄居官父老士庶人吏僧道等状为銮舆未回乞请元帅康王总决万务尽诣本州陈诉万口一辞不约而同某等见其诚意激切出于忠义伏愿元帅大王揆察人心审观时事断以大义俯从其请早降王防施行须至申上者有逐人元状缴连在前谨具申兵马元帅行府谨状
　　贺登宝位进奉礼物状
　　大人之造如日之升开骏命以无疆巩丕基而不拔深仁成物始由汤后之克寛茂烈对时终显武王之无竞前件物性坚莫变色洁甚纯敢修任土之仪共备充庭之礼
　　奏杭州军贼婴城叛乱状
　　右臣今月初二日据管下西兴镇防江巡检及权两浙都巡检杭州外沙巡检杭州司录范正已等共六状申今月初一日夜约三更以来杭州城内有军贼杀人放火闭城作过势焰凶猛乞救应施行事臣寻遣人体探得系是杭州决胜万全归逺龙骑等指挥及第三将军兵陈通林永等作过当夜先杀害本州知州安抚使叶梦得通判军州事曾伦转运通判官呉昉及将官白均等并其余百姓官吏亦遭杀害自今月初一日夜至初十日依旧关闭城门毎日诸处放火作过未已臣即时躬亲带领本州兵将弓手保甲等火急前去防江一带把截先遣人赍榜入杭州城内晓谕祸福令军贼等疾速出降其势未肯听顺臣已一面分遣属官诣管下六州选发军兵前来防合如军贼抗拒不肯出降臣即一面将领诸州军兵前去入城讨荡臣防朝廷委以帅事义当讨贼身任此责定须尅日殄灭伏乞不贻圣虑候平靖日别具奏陈谨录奏闻谨奏建炎元年八月初十日　贴黄臣将兵过杭州讨贼縁浙西见阙总管其本地人马头项不一并无纪律既非臣本路即是客寄理当权暂听臣节制令军兵齐到方可进讨候事毕复还本任伏乞圣慈速赐施行劄付臣照防
　　奏乞不许提刑司招安杭州军贼专用兵进讨状
　　右臣昨于八月初二日闻杭州军贼闭城放火杀戮帅臣叶梦得以下数人臣忝莅方镇近在邻境若不诛灭此贼则浙东西两路环视而起各欲视效化为盗区自此烦朝廷忧顾其祸未已臣不胜愤懑即时纠集管下诸州军兵并鎗杖手共七千人渡江前来杭州已先具奏闻乞委臣讨贼身任此责尅日殄灭不贻圣虑今来本路提刑司与臣异议专欲招安因朝廷昨降枢密院指挥令兵到浙西城下委提刑司节制縁此臣过浙西所领将士皆不敢前进臣契勘自兵兴以来所在盗贼虽多未有杀戮帅臣囚执官吏如杭贼悖逆不道之甚者今主帅横尸漕臣断首而反宠以官职名为纳降是朝廷以官诱人为贼奬其叛逆使凶贼得志如此则今后凡为贼杀人放火之多者随即得官恐非所以示四方也臣昨曾具奏乞暂委臣节制浙西军兵责臣讨贼臣见今与经制司属官鲍贻逊所领鎗杖手防合城下已及一万人而城中贼辈不过千人是以十倍之师诛此将溃之贼仗国威灵指期可灭臣契勘昨者严州贼倪从庆跳踉山谷间止十数辈当时朝廷不深责帅臣诛讨茍就招安是致人心无所惩创相继窃发今来军贼又复许降伤国威重滋长奸恶臣暴露原野捐弃躯命以与贼鬬岂不知效提刑司坐受招降安逸无事然为朝廷计若殄灭此贼可使十数年间东南安靖祸乱稍息臣除已一面进讨外伏乞圣慈疾速劄下提刑司不许招安须管责臣讨贼若贼不殄灭则置臣于法臣必不敢上误国事伏乞速赐行下三省指挥施行谨录奏闻伏候勑防　贴黄臣昨于八月十九日亲领兵至杭州城下两与军贼接战士气勇鋭指日擒灭其贼势窘于九月初一日潜遣人往秀州提刑司乞行招安又却依旧闭城抗拒官军是贼诡诈特以计降岂有兵势既盛诛戮已加而提刑司必欲释贼纳降之理伏乞圣慈特赐详察
　　奏为提刑司不肯进兵专务招安乞暂委节制人马讨杀杭州军贼状
　　右臣昨累具奏状统兵前去杭州讨杀军贼縁朝廷昨降指挥令兵马过浙西并听提刑高士曈节制其提刑司与臣异议必欲招安止臣进讨臣力与士曈言恐招安堕贼奸计必误国事不防见听故前后累奏乞暂委臣节制浙西军马许臣观便宜得自进退可指日破贼恐朝廷未知贼谋猖獗輙详具奏闻契勘杭州军贼谋乱非一日其意在据有浙东西两路不止据一杭州而已昨于今年七月内先遣奸细往浙东结连诸州郡贼台州仙居天台两县结连贼俞道越州新昌县结连贼盛端才董闰等各集众二千余人约同日起发其浙西州郡非臣本路亦必有结连者臣耳目所不及知幸而两州徒党各自告发州郡已密捕获勘见情节各已行法其贼初据城时帅臣叶梦得已死所患者独有臣在浙东为帅必来见讨遂设计绐臣先遣人于城上宣言云唯得浙东安抚翟内翰亲来即便出降又两有申状来与臣乞补官资臣初信其言以谓贼必悔过及其未炽可晓喻祸福降也即时出境至本州西兴镇将渡江矣而贼计败露欲诱致臣赖臣寻即觉悟回州纠集军兵决欲追讨其贼计不得行又复遣徒党至秀州诈诱本路转运副使顾彦成及提刑高士曈欲执以入城称若得提刑转运来杭州某便出降又恐士曈不信因刼杭州士大夫秘书监李光方元若等十余辈同共至秀州见提刑司约以降日使人信验不疑士曈果深信即时各人与命服官资遣回贼面约士曈以九月初七日素队入城不得令一人持兵器来其意又欲如前日诈臣之计士曈隂堕贼奸谋不信臣镌谕先移牒臣称当所已入城受降不得进兵及当日晚至城下为贼突出百余骑掩袭欲执以入城頼福建路鎗杖手三千人在北门士曈跳奔幸而获免是日贼不获如志因复逞怒放火杀人若使贼计得行诱致浙东帅臣及使者尽遭掩执以招诸州逆党俱以城叛屠戮守将则东西两浙路皆没于贼手矣又意朝廷方北御金人必未暇遣兵南下诛戮所以结谋如此之深臣所以鋭意讨贼必欲殄灭不分为提刑司节制沮止臣昨奏乞权暂委臣节制浙西人马者盖见事势危急当如救焚拯溺必不可招安今来提刑司果堕贼奸计如臣所料伏乞朝廷详察臣前后所请止为国事委臣暂时节制浙西人马责臣旬日之内必破灭此贼若逾期贼不破灭则重窜责臣以示四方谨录奏闻伏候勑防　贴黄契勘臣今来纠集到人马数足以殄灭此贼不烦朝廷更起兵及起他路人马但得委臣节制使浙西士卒进退齐一禀臣号令则此事便可了当若节制不一头项既多虽增兵十万徒困生灵无益于事
　　奏为杭州军贼攻刼提刑不知所在乞朝廷遣重将将兵并力讨杀状
　　右臣昨闻杭州军贼闭城叛乱杀戮帅臣及漕臣将官等日夕纵火四焚至今两月不息臣假守越州初闻贼作即便纠集管下诸州军兵渡江扣城鋭意诛讨是时贼倡乱者止数百人臣欲及其未定进攻可一举扑灭而朝廷专委提刑高士曈节制士曈必欲招安止臣不得进兵及士曈为贼诈降欲诱执入城其后始悟只肯专意讨贼约日已定而提刑周格续至又再行节制别易日防合缘此师老无功诸州军兵渐次为贼所诱皆无鬭志臣三次督战才交锋其贼辄宣言不杀官军缘此士卒皆投兵不战随即投贼者甚众其浙西诸处防合人兵皆乡夫不识金皷怯懦畏贼不可使战臣见事势如此扼腕痛愤以谓浙东兵既为贼所诱不可使战而浙西兵又皆乡夫怯懦独有西兵可必破此贼既闻朝廷遣辛兴宗将西兵二千人前来臣计期日望收复而西兵至秀州忽作乱杀主将辛兴宗沿路刼掠复欲回归其提刑司所领苏秀淮南兵数百人于杭州城外驻劄既闻西兵杀戮辛兴宗因此骄恣相继作乱又于九月十三日夜反攻提刑周格高士曈至今两人不知所在苏秀之兵既乱又胁淮南兵同入杭州从贼淮兵不从因尽为苏秀之兵所杀独自投贼致杭贼党附愈众凶悖日滋一日之间胁从城中百姓刺面为兵者万余人尽掳城中子女以分贼党使坚其志人人愿尽死力又以金帛遣奸细分布浙东西诸郡诱不逞者使据城内应已有台越两州属县结集徒党欲与合谋者其贼肆志更无所畏见今环城把隘人兵见已失两提刑皆即遁走臣孤军不唯势弱又恐士卒有欲从贼变生肘腋縁此亦复退舍若朝廷不速遣西兵前来则浙东西两路生齿数百万皆没于贼非朝廷所有也访闻今者杭贼之乱又非方贼之比应杭州士大夫自特进薛昻以下百十人皆为其幽闭一处不得饮食旦夕饿死又捕士大夫有刺面为兵使守城者伏望朝廷悯此围城之人陷于荼毒如此之酷速命将遣兵倍道兼行若稍稽旬日城中士大夫百姓悉死于残虐无噍类矣臣料今来朝廷不过依前降指挥委钱伯言节制其钱伯言入境不过驻隣近州军依前集本路党乱之兵如前所陈是又驱人以助贼非计也况今元祐太后将至金陵或闻车驾不时巡幸自金陵去镇江府浙境近在百里内使贼逼近猖獗即虽江宁府未得无事伏乞降臣此章付三省与大臣熟计议速赐指挥遣重将有威望者统领西兵南下并力讨杀早得安靖伏望陛下思宗社大计无忽臣此章臣不胜区区日夕俟命之至谨录奏闻伏候勑防
　　分析统兵杭州城下不防合状
　　右臣准尚书省劄子奉圣防翟某统兵将见在城下因何并不防合仰具析闻奏者臣奉诏旬日不知所对自杭贼作过已来除有鲍贻逊鎗杖手二千人在城下与臣相闻外其余并无兵将前来不知朝廷使臣与何人防合自八月初一日贼作臣即时亲至西兴招降贼兵贼既不肯听命臣退而治师召集管下军兵并鎗杖手合五千人径渡江直造城下遣禆将三与贼战以孤军独进势力不敌而杭州诸屯兵将皆为武臣提刑高士曈节制令不得与臣防合无一人肯应臣者盖縁朝廷累降指挥应臣等兵至城下专委提刑司节制而提刑高士曈意在贪功欲以招降侥赏录朝廷所降黄榜号令诸将云已有指挥不得讨杀臣前后累次移文责士曈等其牒云今来提刑端坐在秀州既不肯前来讨贼及至当所亲领兵至城下又却更节制诸屯令不得防战意在党贼故沮军兴士曈昏迷不悟坚不听臣语一向端坐在秀州不动其后高士曈约贼招降方肯至城下卒为贼掳入城而文臣提刑周格又为贼所杀臣再欲进讨自西兴即还本州复增募战士二千人而知秀州赵叔近者不由朝命擅令节制复止臣出师其叔近入城又为贼所刼质臣闻之不胜愤闷以贼终无降意徒辱国丧威即遣僚吏陈敏识虞澈倍道兼行前去镇江迎见本路转运使顾彦诚恳请乞委臣节制独自进讨彦诚答臣以朝廷已委新知杭州侍其传节制同防合臣厉兵秣马即遣人与侍其传相闻约日请期不旬日间王渊兵已至城下收复臣所总兵数千人自八月至十二月凡五月攻守战士未尝解甲调发粮食縻费不赀若朝廷责臣庸缪不武老师费财不能首先破贼此则臣无所逃罪若以臣为并不防合则并无一将一兵肯与臣约战不知朝廷遣臣与何人防合如或有臣僚上言与臣今来所奏异同即乞朝廷明降言章委御史一员至两浙推究诣实臣前后移牒本路漕宪及累次申奏朝廷论贼始末皆有案据谨录奏闻伏候勑防
　　乞留浙东军兵屯驻越州状
　　臣契勘越州分总浙东一路自祖宗以来特置将兵六指挥三千人为守御之备专镇抚一路肃遏盗贼近岁阙额不补至靖康之初金人入境朝廷起发将兵尽赴河北本州更无一人其后将兵尽去去岁朝廷再遣翁彦国复起勤王之师本州所余不将禁军又皆竭作死于道路者过半臣自到任以来城郭空虚并无禁卒臣遂急于厢军内拣选招置不满千人皆侏儒不及等近者杭州兵卒作乱婺州盗贼继作本不过临时募鎗杖手御敌而鎗杖手皆村民乍募不习战鬬毎战辄先败北所以杭婺两州之贼必致朝廷特遣天兵然后擒灭臣以谓越州总统一路而禁兵不满千人又皆侏儒不及等方今四境之外巨盗相继窃发其势日以岌岌伏见武经郎王政见押回本路军兵一千余人分还管下六州其人昨戍河北稍习边面今若分还诸州诸州却分还诸县镇寨四散畸零其势寡弱臣愚欲乞尽屯驻在越州专委帅司合为一军则兵势稍众可以镇压一路豫备不虞贴伏奸宄若帅府屯聚重兵则六州皆有所恃谓如管下诸州一处有警命一将将此千人前去诛讨事已复还本州与畸零四散分在诸州县其势寡弱者利害相万也况今者杭州浦江之贼虽已诛未尽人情反侧臣承乏帅事为朝廷保守疆土理当修治兵戎先事措置不可有事而后告急今来所乞止是本路已差出军兵千人其王政管押上件人到本州见已权暂留驻听候圣防指挥伏乞朝廷特赐矜允须至奏闻者右谨录奏闻伏候勑防　贴黄臣契勘杭越州分浙东西两路伏见近者知杭州侍其传乞特留制置司禁兵一千人在杭州驻劄已防朝廷允许今来臣所乞止是发回本路兵一千人伏望圣防指挥特依所乞越州奏乞不原赦断推吏呉言等赃罪状
　　臣闻祖宗之法深嫉賍吏虽大卿监受賍满者必置极典推原圣意以谓受賍必枉法故与众弃之除去蠧害而况推狱之吏鬻狱公取不知纪极一旦侥幸脱免法不得行则奸恶愈滋后难复治臣伏见本州左右狱推吏呉言等昨因承勘进纳人王随分产公事取受过王随等钱二千七百八十余贯其余公事又十数项自古至今推吏受賍至三千余贯未有敢恣横如此之甚者臣方究治未结正间遇赦恩即时释放寻访闻呉言等既释放出外举城僚吏百姓无不切齿愤叹以谓纵此奸猾不早穷治咎在臣失政刑臣既闻众论籍籍不敢遽已再委本州山隂县王饎承勘上件賍状已究得实情理巨蠧此则臣愚暗失职不能先事讥察复素无威令以致奸吏欺罔之过然今日朝廷方追复祖宗之法有诏申严奸賍之令而魁恶不治幸赦原免賍吏无以惩创小人安所忌惮虎兕出于柙臣实耻之伏乞判自圣意特降睿防将推吏呉言等特不原赦许从本州依法断遣施行庶几稍除一方积责臣治理须至奏闻者右谨录奏闻伏候勑防
　　越州乞宫观状
　　右臣防恩出守方面于今将二年矣俸优禄厚泽及亲族岂不愿假宠岁时眷恋廪禄而无功窃食殃咎所加自入夏以来感风湿之疾在假已逾三月形骸羸瘠病势日增臣恐在假无程不止三月职事旷废逺迩具知吏民讼诉不能省览监司按部不能接见致使将兵隂谋欲成叛乱据其不职已合罪诛方今州郡多事盗贼肆行呼吸之间变生肘腋岂有身为郡将闭閤谢事在假三月不见吏民以州府为养疴之地以禄食资无用之躯在臣之私顷刻难处所以忧虑惴恐其疾愈甚伏望朝廷特赐详察除臣杭州洞霄宫任便居住早选能臣除知越州若臣他日疗治痊复朝廷再加任使不敢辞难谨录奏闻伏候勑防
　　翰林承防辞免状
　　右臣今月初一日准尚书省劄子贰道奉圣防召臣趋赴行在又奉圣防除臣翰林学士又初七日保义郎张濬赍到劄子贰道再奉圣防除臣翰林学士承防令臣乘递马疾速前来赴行在者臣久沦裔土忽奉诏音义当不俟驾行即时奔命伏念臣昨缘犬马之疾致仕已涉四年久为废人无复生理今者逺防君父之记录骤拜前后之诏除仰贪恩荣岂不愿进顾难强者老朽之筋力所自恨者已废之余生敢祈圣聪重赐骸骨伏况臣仰禄为活口众食贫茍非被病之有年孰肯谢事而辞禄年齿逾迈病势益加伏望圣慈察臣前者累恳乞身具存奏牍非縁今日始闻召命乃敢固辞欲乞特赐指挥许臣依前致仕将理者谨录奏闻伏候勑防
　　罢政乞宫观状
　　右某今月十三日准尚书省劄子奉圣防翟某罢参知政事与郡臣无状负陛下使令虽肆诸市朝不足塞责今以复令守郡伏念臣获罪至重辜负恩义慙媿圣世当自屏于无人之地阖门省咎欲望圣慈隆高天厚地之德特赐除臣一在外宫观臣母亲年九十余岁见今久病伏枕无人兼侍岂有心力复堪治郡方寸之乱昔人所许伏乞圣慈早降处分臣无任呼天俟命哀恳激切之至谨录奏闻伏候勑防
　　辞免叙复端明殿学士状
　　右臣今月二十八日进奏院逓到诰一道伏防圣慈以明堂赦恩叙复臣端明殿学士者伏念臣昧于量已愚憃直前昨者擢陪国论忤犯同列曾未三月勒令致仕迹其罪戾自取之由仰干雷霆不测之谴理宜永弃圣代不齿缙绅今日雷同宰执宫观之人例防宗祀检举之赦在臣诛罚岂所当然所有诰命臣不敢只受伏望圣慈特赐寝罢谨录奏闻伏候勑防
　　辞免除资政殿学士状
　　右臣某准进奏院逓到诰一道伏防圣恩授臣资政殿学士依前致仕者伏念臣罪戾之余许赐骸骨久安田里得死为幸今者猥縁宗祀之赦叙复秘殿之职顾何劳能受此恩宠臣齿发衰谢疾病交侵纳禄乞身尚犹灾患误恩非福惧复满盈伏望圣慈察臣危衷追寝成命实縁忧畏非敢矫饰所有告命臣不敢只受
　　讲筵乞删畧资治通鉴进读劄
　　臣昨者备数进读伏见资治通鉴总三百五十余卷自建炎二年春开讲筵经今实歴四年方毕三卷臣恐旷日持久未有终篇之期縁毎遇进读因而解释义例文字繁多故所读者少昔司马光于此书已尝立论褒贬具文见意不必重叠更有解释而况圣聪一览洞见本末何假文辞臣愚欲望圣慈许令进读官等于逐卷内采择有益于治道者据文进读无益者许从便略去庶几知言之要不费时日若遇其间事实有可以献替其当日官欲别立议论者即许临时随事指説不必进解
　　劝移跸荆南劄子
　　臣累具奏陈乞圣驾巡幸荆南先据上流控制中外伏见江陵之地背负巴蜀前临襄汉其东长江重湖隔以巨浸骑兵所不能涉其西长江巨麓延袤数千里敌马所不能至在今日东南之地则为居中可以增重国势非止独能避敌而已也若圣驾巡幸驻跸于彼运巴蜀之粟通江浙之漕数十万之师不至乏絶又其路四达易为出师如四方有盗贼之警一军自鄂岳而下直趋江浙一军自襄邓而出直趋京洛一军自川陜而出直趋关中所谓居中央以制四方者也若金人乗隙水陆俱进繇水路则我师战舰顺流南下非彼敌兵能与我争利繇陆路则自荆湖襄邓上下二千里皆无人烟敌掳掠无所得则粮絶坐困非若已前登莱淮阳宿亳间皆有积粟可以为攻守之资也愿陛下早赐决策移幸江南可保无虞臣观数年以来敌人但知车驾驻跸两浙若今岁大举必由数路而入为困我之策或先据上流以防我师与西兵相接为入关之计或遣签军繇海道径捣明越以出不意或如前岁渡采石入建康由广德以趋临安如此则东南皆震两浙之地四顾涂穷无所从出岂不殆哉须及今先据便地控扼形势以伐敌谋则险固可恃从容应敌所谓先人有夺人之心伏望圣慈留神省览
　　应诏条具敌退上封事
　　臣正月二十四日准尚书省递到诏书一道令臣条具敌退利害以闻臣伏见皇帝陛下骏发德音咨访羣臣伤二帝之蒙尘悼中原之颠覆使羣臣各效计策又恐臣愚不得尽言也复诏之曰君臣之间期于无隐岂非悔东隅之已失念覆车之当戒此尧舜禹汤文武之用心也顾臣敢无辞而对谨昧死上三策恭惟朝廷已事之失无逺略无定论无腹心三者国之大事其余不足陈也臣闻自古外国之乱未有如今日之酷昔西晋之乱元帝建都江左复兴晋祚虽苻坚石勒数雄之强不能睥睨以守长江设险之固用一时人物之杰故能保有疆土传祚累世自金人渡江饮马以至于海蹂躏中国肆意所欲乘舆逺狩越在裔土虽西晋永嘉之祸不至于此唐安史相继为乱其祸亦云极矣改元至德收复两都不二年间相继底定自建炎于今九年矣顿师南方卑湿之域唯恐深入逺引之未至陵夷以至今日虽唐安史之乱不至于此毎岁防秋则相顾先扰谋避敌之地至春事定则泰然安肆如无事之日此将相误国之罪臣故曰无逺略谓是也其次曰无定论臣闻古之为国者必先有立国之规模御世者必先有役一世之术秦人欲并六国则悉国人趋于耕战秦人非耕无所得食非战无所得爵是故国以富强卒并诸侯且非独秦也勾践之取呉隋文帝之取陈必胜之计已定料敌之谋已审以次而行之自建炎以来天下日苦于兵生人涂炭而朝廷无一定之论御敌无坚决之策乞盟于强敌者冠盖相望已甚屈辱矣而裹粮坐甲兵未尝得释养兵数十万竭民力以供亿可谓困矣而毎岁讲和兵未尝出战攻守之计纷然未决事之珠玉曾不得免臣故曰无定论谓是也又其次曰无腹心臣闻创业中兴之君必有主谋腹心之臣相与朝夕论议图事揆策如出一心如左右手昔晋武帝平呉举朝以为不可唯张华羊祜杜预赞成其计夫举天下不可而不能易三人之可则所谋与所听审也唐宪宗伐淮蔡举朝以为不可而宪宗所恃以裴度武宗伐泽潞举朝以为不可而武宗所恃以李德裕朝廷茍有腹心谋虑之臣人主恃以为固天下恃以不恐自兵兴以来陛下之所取计者谁也所任事者谁也所与朝廷进见而纳诲者谁也前此非不委任将相矣敌至与众同惧敌退与众同喜如斯而已臣闻以天下与人易为天下得人难必欲为天下得人此前世之君所以日夜焦心劳思而求也今羣臣泛泛如河中之木则陛下孰与图今日之事臣故曰无腹心谓是也陛下诚能选任大臣责以恢复拔用能将随所指顾谁敢不力合天下英豪之智力以一中外之人心岂曰难哉伏读诏语敌势既屈潜师遯逃念兹却敌之功图为善后之计臣愚以此知陛下未尝一日忘经略也向非陛下赫然独断亲出总戎指授诸将控扼江表则敌人径卷甲渡江如往岁久矣此上天助顺而宗社之福也然臣闻今者敌骑之退以国主之亡非诸将力战而胜敌骑折北而逃也向使国主不亡使刘豫竭山东之粟以转输敌垒敌人济师驱彼国之众以分守淮甸百姓之财屈于赋敛力已穷矣诸将之兵久于暴露师已老矣欲进不能何后之善哉此臣之所甚惧而忧也臣料今日之廷臣必因敌兵自退而诵言诛讨因诏防询访而争言用兵夫善后之计莫急于兵将财三者先有一定之论必然之画付之得人而后可为也臣愚不识忌讳谨昧死上封事惟陛下省察











　　钦定四库全书
　　忠恵集巻八　　　　　　宋　翟汝文　撰防问　露布　序　书
　　省试进士防
　　问先王之法隳于周季漆书竹简藏于屋壁而学校废阙音官瞽蒙入于河海而礼乐残壊士无賔兴贤能而用非所养更数百世莫之能起也主上建辟雍勃兴于去圣数千嵗之后乃者欵先圣之庙室见诸生召儒官讲说先王之道学校既复古矣铸金象物作乐荐见郊庙以和神人乐成礼备未有盛于此时者也士生斯世闻之者犹足以兴起况于峩冠进趋其间得与于斯文者乎古者春夏学干戈秋冬学羽籥凡国之俊选皆造焉然则合舞习吹皆儒者之所有事也不宁唯是始释奠则既衅器矣而皮弁祭菜所以严恭也班序颠毛而属饮于序所以贵齿也饮爵尚能闲之以射才者养不才者也乞言合语明贵贱皆有事于天子所以逹尊也出征受成释旅献馘尊徳乐道之实也今朝廷辟雍作人之盛将使因其时而教之道艺礼乐且以观诸生之文献则夫登歌舞籥释菜之容序齿射侯乡饮之别与养老受成献馘之礼使三代之文率礼无违二三子学古入官者也其懋明之以语有司
　　问古者班诸侯宗彞使镇抚其社稷以世守之盖铭其功伐论譔其徳以承祭祀使子孙无忘其章故周之鼎铭曰官此栒邑赐尔鸾旂黼黻雕戈卫孔悝之鼎铭曰六月丁亥公格于太庙其铭或出于天子之命或子孙自为之所以宠嘉其先人而着其后为能有继也当是时诸侯受彞器于王室而后能国抑其为寳也重矣今天子神圣受天命制作礼器格于神祗祖考品式咸备将欲如古者彞鼎之制褒赐大臣与有功徳于民者而宠铭之眂其命数使得有事于家庙祭其祖祧不亦可乎其着于篇
　　问昔先王制器尚象本以使民亲用而非以难知为贵也凡起居饮食相与周旋乎是而名之曰礼谓其有文章黼黻能即于人心而民乃肯行之三代制作至周弥文犹以为逺于古是故为礼必先以太羮酒为乐必先以土鼓豳籥使民不忘古意而其实为世所便利者不废也若必曰唯古之用则周何以损益云哉主上睿知圣神大兴制作取声于英茎之乐考礼于夏商之器三代备物靡不毕集尝出示羣臣矣于斯时也若辟雍若明堂以至九鼎晟乐圜丘方泽悉见全古岂止讲读六艺为空文也哉将欲颁古器于天下行今之礼使学士大夫人人习见如周人贵本之谓去华就实以渐复朴庻有益乎诸君其以所闻诵之
　　问古者取士于学宫以言与行而欲知是人也必观其言于乐语观其行于射御是故以礼乐文之春秋之时学者游于城阙国人议于乡校论辩之法盖废矣然孔子射于矍相之圃观者如堵使弟子扬觯而叙黜者三有存者则射犹于此乎论士诸侯大夫歌诗以见志齐大夫歌诗不类而髙厚逃归则诗犹于此乎得其为人今朝廷兴庠序礼乐之教以经书试其言乡里考其行学者无盛于今矣将欲如古者参以六艺而审观其贤乎恐人未必信以为不然乎古之人何以能独为此也其设之必有本末施之必有次第诸君推言之有司将以其言告于朝也
　　试进士防
　　问昔先王结绳以为政而天下莫能欺其次画衣冠以为民纪而天下莫能犯后世爰及始为刑辟以教民详矣然犹议事以制不鄙其民惧其弃礼而有争心也或以为太上先徳徳不及而后有刑又曰或教而不诛或诛而不怒所以御世则殊也嗟夫所为执刀锯以刑人而伤肌肤以为戮岂圣人得已然哉夫刑用甲兵则陈之原野小者致之市朝其谓兵以止戈为武而辟以止辟也故周公之颂武王曰载戢干戈载櫜弓矢至成康刑措而不贰无一人奸命夫成周未逺也孰谓是民也不可与化乎圣上垂衣渊黙服宇内而神武不杀懐有众而天下归仁焉凡兹蕃服皆以属吏既巳消兵矣不逾时也而囹圄屡空不防于刑措矣乎将与天下晏然寝兵措刑而不复用虽至于百世可也所以不用而持之长久有司欲有问焉生其以所闻诵之
　　试武举防
　　问昔者刘项之存亡智与力之不敌明矣至曹刘司马诸葛氏此四雄者固相埒也方曹公闻孙权以荆州与备至于落笔先主下邳之役失匕倾曹公之言则英雄固不并世久矣以豫州失身奔窜﨑岖数危国之间用兵每战折北其智勇孰与曹公哉曹公摧韩吕二袁之彊乗震四海之威英雄无所用武顾所畏独先主夫畏人之与见畏于人也岂可同语哉曹公不能乗荆州破竹之势以取蜀汉先主遗赤壁之力不能逐胜以袭许下卒无以相越将失其机防而计不及邪其亦势有所极而不可为也兵法曰卒不可用以其将予敌也将不知兵以其主予敌也魏蜀之有仲逹孔明也以其将予敌则蜀固已易魏而无难者矣司马氏将全魏之众不能越汉中以争寻常之地孔明亦每嵗耀师不能伐三秦之众岂其形势不利而智勇俱困邪抑胜负相持而莫能动也此皆负阻战鬬之余国顾诸生论兵所好者机谋形势也今朝廷方须筹画之士以寘边圉当是时行军用师之势与出竒决胜之畧聊试言之有司以观二三子之能且以待器使也
　　行在御试防题
　　朕嗣承大统夙夜望治慨然思中兴之烈戡海内之难六年于兹矣而大勲未集甚矣求治之难也子大夫咸造在庭朕虚心垂意而问焉盖闻古先辟王继中微之世乘思治之民芟夷大患事半而功倍少康一旅而复有夏宣王兴衰以隆成周光武三年而兴汉祚肃宗再嵗而复两京皆防前人之绪业拨乱反正若此其易也今赖四方黎献翊戴于朕列圣之泽未逺也朕用心焦劳不敢爱身以勤民然屈已以事敌而敌内侵招携以弭盗而盗犹炽用师以御侮而兵日以骄务农以积谷而田日以废须人材以赴功而患于材难理财用以飬兵而患于财匮民雕瘵矣赋役重烦士失职矣流冗者众呜虖伤哉朕遭时艰虞凡此数者寝而不寐当食而叹者也岂朕弗明于理设施倒置而未得其术欤将治乱有数所为非力必至于极而后返欤子大夫其为朕切磋究之无有所隠方今非力御彊敌不能以靖民非用军行师不能以决胜顾其防安在前世中兴之主其施为次第有功于今者祖宗传序累世其法度可举而行者子大夫其悉意以陈朕将亲览
　　拟擒获杭州军贼露布
　　盖闻古者赐诸侯以弓矢使得专征用公侯为腹心欲其守卫所以作扞王室同奬天衷春秋献俘载于防命当所身任藩镇职统戎兵当诛不庭以御外侮乃者余杭逋卒叛命据城奋臂一呼变生肘腋纵兵大掠祸及搢绅残害使人荡焚城邑至乃捕衣冠而黥面驱士女以守陴念兹无辜刼以阻乱当所顾瞻一舍之近伤悼重围之寃极溺救焚其忍安视痛心疾首誓不图存躬提戈矛率先士众三军贾勇悉励貔虎之师元恶就擒率正鲸鲵之戮仰承天子之威命俯赖将士之协心兵无淹辰市不易肆已于某月日杀获陈通等【云云】不以贼遗君父已殄凶残凡克敌示子孙毋忘勲伐方观诸将之効首肆命幕府之上功防布诸州明晓士庻
　　黄箓盟真玉检序
　　盟真玉检者无上黄箓之科也曷名黄箓金阙度生之籍也太上愍一切之含灵堕三涂之苦趣深惟善救广运大慈乃降光仪具严醮式飚轮垂世示天人精祲之交符简真文为生死津梁之益唯兹黄箓久閟上元上正乾象之经躔増明三景下超苦魂于千刼洞逹九幽中度羣生普周沙界凡精诚之感格若影响于形声修斋之日十方灵寳天尊同廽飚驭以下济光明太上虚皇道君俯降紫坛以监观炼度太一救苦天尊下逮灵寳之幡朱陵度命天尊亲屈朱陵之府金童玉女持真文之简以遍暨十方诸天帝君奉元始之符以总校图箓故能包天括地济范围禀识受生咸防解脱未有广大悉备如斯之应者也顾惟一夫秽质之腥臊仰屈三境上帝之垂贶以何轨量格此威神唯有一诚更无他术修斋之士当苦身疲虑务极尊严岂小智轻心而侥降格故古人称潢污行潦茍陈信可以荐鬼神斋戒沐浴虽恶人可以祀上帝岂不然哉观夫标名垂训首曰玉匮盟真谓其盟誓上真乃当修设缄縢玉匮斯谓秘严而去古既遐旧章浸紊焚修之士皆属妄庸祝享之辞仅同巫觋臣逖观设教慨念斯文有志讨论误尝笔削参诸三洞之典总以四事之门凡所施为具存纲目科者修斋立教之首仪者行道修敬之礼格者具诸物宜式者按以从事载删末俗之不典仍着释误于卒章岂止藏诸名山欲贻后世故当刻之玉板裒对上灵名曰盟真玉检云
　　上曽丞相书
　　将仕郎翟某谨贽书仆射相公閤下某自少读书至今二十有余嵗矣独好观古谋人防士著论事迹窃言当世之故故尝以为人主不可有才而好名为人臣不可功髙而名重此二者其势必有所独胜茍其所独胜者重则患将聚归于一而必至夫人主操天下随其所欲一举而成败立见幸而成功其志骄矜而不可止不幸举不能得其所求则祸必中于宰相昔汉武帝内兴制度以夸大中国外勤逺畧以逞其无厌之求其才固英伟絶人而当世宰相在位以十数皆相继戮没此其大者伤则小者亡上者忧则下者辱故人主唯无欲好名也人主茍求欲好名则宰相必有以当其忧而受其责者矣人臣功髙而信于海内则主易见疑名重而一世之望所归则小人将乘间而窃入且既已致身能见于天下一有疑间而为僇辱反以见笑自诗书以来鲜能以功名终始何者以其始之易终之难而进取持守之势异也故王公多以其身深念而顾畏其后以裴晋公勲旧而卒中于李逢吉之间近事韩王佐命之臣而黜于多逊当此时其身且不能谋而何暇及于谋人者哉此皆古人已往之成迹不待深沉谋度而后可见也是故人主惟寄政于臣下而守成无欲则其臣可久大臣去名逺势而畏众人之所争则持满而君不忌上下俱欲无为则无所与间言也今人主方虚心屈已行寛大仁厚之政而閤下执其政柄天下皆以吾君五帝之圣渊黙而不可测夫深居渊黙独观于臣下不微见其志虑所向此常人所安为易事而贤宰相之所以愈恐惧而深畏者也今某请诵閤下之功而効愚衷于前夫先帝七年用兵西域閤下位为枢府期年辟天都破青唐破隆賛臣辖正发谋料敌变化防出一举不再计及先帝弃世中外汹汹决防于一言之间退而就位破奸臣防扈之谋却帷幄仓卒之变主君既立朝廷无事不旬日而取宰相此其智名勇功天下莫能角者也诗曰衮职有阙唯仲山甫补之我仪图之爱莫助之夫仲山甫唯有莫助之材天下虽爱而莫能助故当是时无与对也今閤下当国才以旬月一时夙望皆委能让功自以为不及夫先名实于万人之上使人不畏其愚而畏其智疑人而与先见疑于人此固谋者之所忌而危也使閤下优游不为固已信于宇内而振乎百世而今者窃意以为犹欲尽天下事所谓下车搏虎其为众喜而为士则笑者也故莫如推众人使自为之为之必可成閤下两利而收其功使其不可然后徐起而乗之处众人所不能而后见徳是上以身托重人主下交驩同列挟君以见信进不为逼退不为咎如此而后乃可长也夫明君不可以世求而贤宰不可以人得以髙世主之君而辅之以杰出之贤相则夫仁人君子所为忧之者深而望之者切而欲终始如一谓其贤于自用而能安受尽言者也观今进言相国者皆以为得时行道某反欲閤下去功与名其言固巳不足听然窃以为得时行道幸于一旦为常人无功者设而非所望于吾相者也进巻五十篇贫不能尽録録其半系国事者伏惟覩其大略不宣
　　上曾内翰书
　　某闻天下之合惟富贵者之易而贫贱者之难也非贫贱者之无求于人而富贵者之有求于人耶富贵之于世也列尊而名重列尊不得不忧而名重不得不畏顾所懐毁誉以取天下士之心士之欲求得其志者无贤不肖皆奋励洗濯以愿展下风而效其所能然势盛则众鼓而从之势去则相率而去其所懐去就者固在势也则夫富贵者之挟其所求也乌能得士若夫贫贱者之有求于人我将择人非夫人有择于我合于心意而诵义无穷则其来不去由此观之将求人不足以骄人亦求于人而后可以骄人尔昔者季大夫阳货欲见于孔子孔子不见齐侯欲见孟子孟子不见巳而之景丑氏夫使诸侯大夫士轻其身以先于匹夫犹不肯辱而周公贵为父师躬吐握下白屋惟恐失士不快于一夫之心以其所负者重而所责者难所以周公富贵而忧畏乃不如孔孟之贫贱而轻世肆志也虽然使人求巳则巳重而人屈以已求人则已屈而人重古之士无意于世惟人之求茍不屑也闭门而拒之君子不以为隘也战国之士至使诸侯执辔而身御至舍甚者逆立使公相结袜而廷辱之或者骂而放毁之宁使天下讥其身为不肖而信其君为诸公长者之名当此时其权在布衣不知有名器爵禄之荣居今之世天下制于一姓进于朝廷者不以誉显士之进取绳于有司而悉以科举进所以布衣防逺之贱而伺候于形势者之涂大车结驷于其门北面逡廵而不敢进其未进也饰词于阍人纳质于趋走之贱而后得通将进也蒲伏而入揖而立而后进望其颜色而观其意于巳未信则其辞夸设之以事则其辞危叩之急则其辞哀鸣而取怜王公大人其累然者也不能有动于其目而概于其心今之士所以甚贱而益辱先进者所以特重而益肆以贫贱者之有求而富贵者之无求也嗟夫王公大人其无意于天下后世而不揖士士无意于驰骋当世而不见卿相则虽百世而百不遇也不然彼将一见而挽留之急急然唯恐后而不我欲也尚何以厌士为哉士虽执鞭亦将为之欣慕而况于与为布衣之交而待之以国士之遇而不有其势也甚矣夫天下之难合也方朝廷享尊荣者人主左右侍从之臣其势皆足以求然倾天下豪俊奔走于閤下之门岂悉以有求进见于前耶閤下位为内相揖让人主之前身所进退而四方以为轻重意所予夺而天下以为荣辱而能慷慨与下士均礼此其所以能大服人者也今某孑然以其身进于左右求与于賔客之末左右无所称请谒无所及其言文章又未尝一至于诸公之门其何从辱閤下之知者将诵其所闻而夸言之则为防而好势使閤下先以与人则以为谦而下士夫好势者某之所以重进而深耻而下士者閤下之所以得名也以所轻易所重况某者耶昔者某之始读书也放乎六经之言而唯圣人之求既巳得之于言而应之于心而后取之以心而发之于言当其应于心也所应者今而所存者故而发乎言也事之至不择而意随其所如意之防不求而口唯其所言纷纭变化杂乎胷中而唯所寓既已固矣然后泛乎百家之言博观其流猎采其华辅之以纵横之说兵法之教故自三代以来至于战国谋人防士成败得失颇能究其利害与其当时之变而后其所好者谋也其初也惧其不醇而唯多之务去其卒也关乎众万而虽博而不厌也以其主于中者约而肆于外者宏约故能应古之士所以出而渉世而能有言语文章足以主谋立事者其故皆出于此也然士既已屈首受书将以其术出而试其所学而不能见公卿大夫与之周旋博论而熟于当世之故则其所学为近于无用是故不量力而欲以其不肖之身进谒于门下伏惟辱收而尝试之夫岂惟某之幸亦閤下将以取于斯言也不宣
　　再上曾内翰书
　　顷者贽书先生愍焉教其不逮降色辞而见之若将与为成人某窃自喜继见不获命退而负念于今已旬月恐左右之不察不可以无故而去故复以书布腹心某闻昔孔子将之荆也先之以子夏申之以冉有以孔子之先进求二三子之门人顾有所不能已久矣夫人之难须而道之难行也虽圣人役身而没世亦将先名实之所在夫岂敢无求而遽至于前哉夫无求而遽至古之士献璞而得刑者可为戒矣故以伊尹说汤五就而后见听以贤舜事圣尧三年而后乃相之也嗟乎将求人者亦慎其所之必如此尚将安以求为哉夫贤人君子之欲有所树立于世而求见于王公且其身非独遽然而巳也将深明乎相与之义而以为后世不朽之说念之惟恐其不欲睠顾徬徨懐不能去犹幸冀其一返冁然而喜不得遇则悲哀而不释世之人以为是无耻此乃志士仁人所以深悲窃叹恐天下之交日以疎而失时则无成其志故曰时乎时乎不再来赢粮跃马惟恐后时其思欲自见于世而不愿湮没于寻常者也故夫士既已合于一言而敢为委质以国士报至于杀身伏死而不悔若是者亦乐夫天下之知已者深也或者痛乎不见知退而以死见节以明不侵为然诺之义而以愧当时之仁人君子然所恃以慰其区区之心者将何益彼其所求者是也其所以自为谋者非也夫王公不知其士之可以与能是以轻絶之而不悔洁身之士不观其俯仰而进是以至于颠沛而不悟非知言之难而怜其言者无所成功今而后知言非难而言之者为难而不易也客有见人于服子者君曰子之客望人而笑防也交浅而言深妄也客曰不然望君而笑者和也交浅而言深者忠也故其言未变于初也而两可意有所至则言有所忘然则士虽割心竭智而贵人好恶自为之必将何从而后可为哉故说而合则虽牛角之歌辞鄙而义拙载之后车不合则虽恸哭流涕相随之速秖以见尤而不徳也由此观之岂其不遇合乌在夫为巧拙也有以技干宋元君君嘉而赐之巳而复有以技干元君君恚曰昔之技无庸适寡人有欢心今若闻此而进将戮之故其技一也而君之喜怒异也夫王公喜怒慓而不测而布衣累然欲以身试其喜怒呜呼其危哉而几何不防其元故士之养志者莫肯为也今某虽无能鄙陋当涂之士皆足以取容然重其身以求人以为士观贤不肖于其人所为主茍贤也有以少补所贤之主此固平日之所腐心者闻先生好贤下士庻几得其所愿故自忘其丑某独以其无能之身欲归于门下问涂而退再拜伛偻贽书于庭茍云得察于左右虽死且不朽夫王公以髙明倨重之势而顾见所哀怜之交诎已不易为之而某之心不能以遽已也故复见求效其区区不图一再于阍人辞焉此人见士之贱及于门墙其谓不羞某虽鄙贱亦不为也所为求于当世欲以托名今乃令自困辱于此欲进不能欲退则业已见恐去而望人之深懐首尾两端而重失其所进所以拊心太息私自怜也夫以向之所慕望无资以见幸而见焉智穷说困而不知所委命将奈之何哉悲夫士乃不偶一至此乎孟子言士未可以言而言是以言餂之也皆穿窬之类也夫某也独知见左右为宠惟恐不获自尽不悟未可以言乃为穿窬而被此名古圣贤未有不求求之曰有义得之曰有命知其无可奈何而安之故以旌招士而虞人虽死不敢往以诡遇获禽而御者且羞为也今先生虽微一士焉能为有无而某窃重去以为戚非有他故也昔者孟子去于齐濡滞尹士曰夫子何为而不豫曰千里而见王是予所欲也不遇故去岂予所欲哉夫出昼而王不予追也予然后浩然有归志臧仓之毁于平公而不得见曰予之不遇鲁侯天也臧氏之子焉能使予不遇哉故士不得志而悲亷直不容于时孤愤五蠧之书所以述往事思来者而自摅愤于空文也某虽不肖然观三代之书而有闻于孔孟氏之行巳颇知古圣贤所以取舍之义惧先生真以内慕势而自取辱于阍人则虽杀身不足以灭耻故复引类连辞求其私心某之颜亦固厚矣夫得使某茍明此心也退不累于门下而归洁其身虽复于衡门而不悔也伏惟阁下察其区区不宣【或谓此书前倨而后恭非也予既言之有忿辞若人恐隘余古人去国不洁其名孔子欲以微罪行故其言哀而不伤怨而不怒北门褰裳之风也】











　　钦定四库全书
　　忠恵集巻九　　　　　宋　翟汝文　撰
　　启
　　贺除司空启
　　貔虎指踪逺临万里风雷发号进陟三公父腾朝野之欢声散作庙堂之和气恭以某官呼吸造化扶掖太平勲业轩昻书在鼎钟之上声名飞动塞乎天地之间手斡坯陶气蟠海岳天下指唐虞之俗意将亿万年胸中视姚宋之徒可容数百辈愤西平之骄防蹙永泰之雄边不劳堂上之竒兵奄有湟中之故地戎容鹰奋絶紫塞而断黄河敌骑蝉归披青天而覩白日太宰以秘谋摧劲敌英主以显号旌元功赤舄有光独追姬旦黑头未老不数王恂孰谓庙堂之谋第许邦人之颂肩骈四海仰周官论道之賔师胆落百蛮耸汉相惊人之风采官仪既已重九鼎国势自然如泰山某逺托鸿私侧闻成命戒宣王师旅徐方既同彻申伯土田周邦咸喜望凤池而属目贺燕厦以揺旌
　　谢除馆职启
　　防恩授前件职者奉对西清凛天威之咫尺策名东观近云汉之昭回顾影自惟无顔以寄唯石渠天禄之府秘金匮玉版之藏翰林墨客之文章河图洛书之典训怪如齐谐之所志防至稗官之所收极备至于方言其流及于琐语煨烬竹简发羽陵汲冡之编科斗漆书雠鲁壁淹中之蠧盖古人礼求诸野而失官学在四夷仅有典刑推亡古昔仲尼之悼借马犹及阙文夏禹之尚遗声以存追蠡自非网罗百氏之学贯穿千载之间约六艺以成章洞九流之领略则孰能删除繁秽访拾旧闻得商颂十二篇考次逸诗之阙取武城二三防绪正古书之遗至于晓幼妇之防文释皿虫之训纂讨论窽识辨岐周栒鼎之铭义证古文迹东汉显陵之策唯时遴选益叹才难固将广豪杰之储须以待朝廷之用必如前哲増重此名而况切近禁严雍容啸诺建章凤阙望帝极之太防防府玉山应星躔之东壁欲抡材于人物聊养望于嵗时某意广才疎心劳志大空懐忧国见谓狂生中捐末路之差池未分昔人之忧患言从宰掾入簉书林汗青简于季年絶韦编于卒嵗初无闻于是正独能问于何如恭惟司空仆射相公德盛阿衡师惟尚父服衮衣绣裳之命数宠冠上公伟龙章凤姿之仪刑照映羣辟略春秋责备之法得天下英才之归虽此妄庸不忘教育孰云晚出得与斯文乃睠蓬山世惟旧物慨流波之未逺怆风木之纒悲再命维新相望踵武惟先人尝掌斯事获继前修卒父业复总羣书敢期故实永言陟岵之感终废蓼莪之篇然而以先儒之熟训诂而误尔雅之彭蜞大夫之识具敖而名先君之献武况如浅陋无乃阙疑庶几农马之专可与鱼虫之注述陶唐至于麟趾安所发明颂圣主之得贤臣或能论著
　　贺拜太尉启
　　伏覩制诏广西蛮峒纳土置南丹州幅员万里司空仆射相公策拜太尉者临轩用乐以答元功告庙册勲益崇殊典盖名器以实浮而増重惟德量故宠至而不惊戎夏耸闻神人溢喜古者天子有道守在四裔贤人在朝折冲千里维时巨室必有世臣使其国势之轻重系于存亡人材之盛衰视其进退崇堂逺地知亷陛之难攀猛兽在山叹藜藿之不采当今之世莫我敢承恭惟司空仆射相公辅翼圣朝股肱帝室躬回天之势而人主不忌有盖世之略而天下莫争乃眷蛮方悉归舆地辟国百里顾争寻常通道九邉比为狭隘用能当四辅三公之冠专五侯九伯之征兼军国之异容极将相之隆数来威有克壮之元老无竞以烈文之辟公而况今者符贶荐臻君臣归美敛嘉祥以敷宏德惠兴雅颂以文致太平主上虚已以听公明公宏度以镇物协同羣后之让永观晟乐之成岿如九鼎之安灵承帝鼐之固
　　贺拜太师启
　　伏覩制诏正月一日大庆殿朝贺受传国八寳太尉仆射相公册拜太师者仰止三朝之老蔚为万乘之师裂以山川世胙之封崇以鈇钺专征之器贵穷人爵克享天心古者天子有七人之争臣太师首三公而论道所以仪刑海内辅导帝躬严朝廷则爵为达尊事德义则贵有所屈成汤先学于伊尹必有所不召之臣穆公无人乎子思不能安长者之侧有来命世之哲以起非常之原恭惟太师仆射相公道济弥纶文能经纬非予觉之谁也岂曰友之云乎王曰呜呼父师作祗命周公之册余惟克迈乃训继旧学甘盘之贤极名器则礼敬益隆咨典刑则老成为重就访大事必先太史之乞言俾乘安车参用黄门之设几底于五典论厥九畴以镇定如岩石之瞻以博厚若阿衡之倚一国之巨室所慕为政不难天下之大老来归其子焉徃用能制作礼乐颁度量于明堂寅亮圣明受泰元之神防肇称宝玉于赫祲容然而无竞维人惟德其物昔者倚相能道训典晋大夫失问于白珩子反善理兵戈秦使者改观于和璧不有君子将焉取斯洪惟熙洽盛治之圣朝相以瑰玮光明之人杰光于史册配君陈毕命之书载之声诗咏崧髙烝民之雅
　　齐州到任谢监司启
　　祗命宫祠久逺从臣之荷槖叨恩民社复分刺史之虎符景仰下风窃依条教恭惟某官精诚许国术畧济时颁朝廷寛大之诏书慰父老倾听而扶杖顾如衰朽敢自懐安冒东海之优除或容病守依颍川之厚德未遂聋丞
　　齐州到任谢执政启
　　寝命西垣仍叨内阁分符东海尚玷名城亟遵道以疾驱方下车而观俗请问故老延见诸生周楚汉之旧封览山川之形胜带牛佩犊袭土风奢侈之余褒衣大裾有掾曹舒缓之俗顾面墙之不学惧文谨之徒伤伏念某志古好修与时寡偶早从前辈闻长者之遗风晚托后车窃先生之余议自以附青云而施后世无愧昔人岂云懐琬琰以就煨尘分为弃物叨逾近服谬窃宠名食厚禄以自私辜大恩而不报恭惟某官仪刑四海师表万民乐天下之英材收海内之名士乃如朴防亦预甄镕虽剸烦治剧之未能傥奉令承教而犹可眷惟齐地着自前闻求善政之所存去当时之虽逺持治道于相国寜以清静而容奸遵遗俗于太公庶几简易而报政
　　齐州与安抚启
　　寝命赞书叨恩符竹乃縁属郡得价藩驾驷赤帷获仰使车之旧物属鞬戎服行修帅府之觐仪愒日以须披云在望其为欣诵难悉敷陈
　　陈州到任谢执政启
　　罪衅余生茍庇身于祠馆懐安晚嵗永毕愿于桑榆忽分符竹之荣复有民社之寄顾怜胶戾仰愧甄镕伏念某处既近危动而得谤了何知于憎爱久已昧于周防少苦病衰无复事为之志晚尝忧患益颓荣进之心顷以谢章再罹谪籍一陨身于众口投散地者四年夺斧是忧谁肯食浆而五餽翳桑之馁仅能糊口于四方敢图流落之余终预眷怜之末尚容假守使得食功恭惟太师相公经纬人文燮和天縡维持国势于九鼎以福万方网罗天下之众能不遗一介独兹枯朽之质倍费封殖之恩虽无责报之深敢忘施德之自复神明于旧观已悟昔非措步武于夷涂冀从今始感佩之至笔舌难周
　　宣州到任谢执政启
　　分官支于符郡茍以庇身观治行于临民使之从政愧非其任命不获辞伏念某少自刻修早罹忧患风波谗搆久负念于昔人衰命懐安了无心于世故顷繇琐闼屡乞州藩自惟无用之躯宜处不争之地终烦封殖得遂便私恭惟某官经纬人文燮和天縡谓论思于侍从能体朝廷使职于禁严増荣湖海庶縁寛假暂就退闲敢不祗奉官箴肃承优寄拙于谋已惟无愧之为安忠以事君顾何适而非报
　　问侯中书侍郎启
　　猥以防生叨从末宦效九九之技夐若江湖之濵瞻两两之符邈然霄汉之表顾门墙之弥峻致竿牍之罕通引领惟劳倾心则一伏以某官躬禀间气亲遇昌辰道以非常之才助成无竞之烈谋谟帝所劢相王家顺迎六气之和茂拥三灵之祐发挥一徳使邦朋之寖消感慨百为由国是之先定及此精神之会应于寤寐之求天睠孔昭民瞻允属据百僚之上已知体貌之崇居三事之先即俟仪刑之正上以副一人之意下以慰四海之心深念宗祊加护饔寝
　　贺侯中书得请宫祠启
　　右某伏审宫使中书侍郎得请宫祠归荣故里虽老成去国之易而明哲保身之全多士叹嗟饯韩侯之出祖邦人慰喜咏季子之来归恭惟宫使中书侍郎正色立朝逺猷经国方崇鼎铉之拜以正公槐之尊而乃深畏功名肆懐丘壑上章力恳解组如遗仰髙行之絶伦闻余风而兴起乘安车而过诸子未慕昔贤挥赐金以娱故人用偿夙志行膺宣室之召复伫衮衣之归某荷眷特深辱知有素顾望尘之宻迩获拥篲以迎炎暑正隆川涂尚阻伏乞上为宗社倍保寝兴
　　贺除开府仪同三司启
　　视秩公槐増华将钺官仪鸱尾共瞻黄阁之崇命数弹冠咸仰黑头之拜传闻四逺颂叹一词昔者周公之勲封伯禽于鲁国康公维翰命召虎于淮夷然而伯禽无预于成功召虎克承于先世犹且冩诸琬琰播在声诗岂有述作萃于一门事业焕乎当代朝廷无出其右简在帝心父子同升诸公贵穷人爵衮衣焜燿而交映革履差池而后先稽参旧闻旷絶无辈恭惟开府相公身兼数器德范羣伦方当强仕之年已伫登庸之望曲台容典润色倚以告成东观诸儒总领资其折衷迨兹显拜谁曰不然某夙荷眷知独倾意气七登三事愿观伯始之荣四世五公当继诸袁之盛
　　贺谭太尉平冦启
　　师旗爰举计出万全贼垒既平功成一战吏复专城之旧治民还案堵之故居和气遂充欢声顿溢恭惟某官胷吞万象心贯两仪诚节着乎朝端威名行乎海表龙韬决防庙堂推必胜之谋虎帐运筹彞鼎载已成之绩愤无知之狂防干有赫之明威慨然请行期于奋击具严师律靡须遗镞之劳克定侯藩俄靖入郛之警屈此羣丑释其下人使恩信之兼施知勲庸之益大顾惟弱植获佐偏州覩捷奏之交驰激懦衷而増抃
　　又贺平冦启
　　陈师鞠旅既燀威灵折馘执俘遂平寇虐悉赖藩垣之治用昭帷幄之谋庆溢人神欢均遐迩恭惟某官忠存卫社业茂安邦威加草木之防信及要荒之逺辟国百里尝参预于戎昭教民七年因缮修于武备举无遗防动有成功属防窃之贪饕赖鹰扬而翦灭果慿胜算亟正严诛使逋薮之已空实成城之可恃吏皆案堵民乃奠居然以建大将之旗徃既侔于伐蔡仗元戎之节今复类于平吴允集茂勲宜膺殊奬当闻华衮之就拜庶至髙牙之请行乃眷偏州实临孔道欣覩奏功之日幸臻彻警之期抃跃之私倍万常品
　　贺除少师启
　　伏审盟府第功路朝奉防备孤棘威容之盛更师牙节制之雄凡逮聪明孰不忻庆窃以君臣相遇古今所难来伊吕于逺方乃成嘉绩叹萧曹于异代或为美谈况夫间世之伟人生于一国之巨室典刑所属体貌自崇恭以某官盛德庇民深忠卫上柱石邦家之用蓍帷幄之谋躬致勲劳是谓周公之元子志存诗礼盖承鲁国之真儒聿追三代之风尝定一王之法规摹逺矣文物焕然爰开公府之华以席相门之庆属时栢寝追贵椒房更烦典防之勤兹被宠光之渥衮衣赤舄即登三事之聨駮马朱蹏岂俟九重之梦顾惟铅割夙荷陶成自乘下濑之舟坐隔翘材之馆曵丈二之组方图力报于殊恩闻尺一之书已觉心倾于美防
　　贺太师收燕山启
　　伏审告廷大号正位上公逺冒山河拥百灵之交卫进逰廊庙膺多福之鼎来凡逮有生孰不同庆恭惟某官三朝元老四辅宗臣忠诚动乎冕旒威信行乎华夏谋深辟国无如召公道懋格天有若伊尹由是致二帝三王之治用能专五侯九伯之征竒功屡书已在鼎彞之上胜算迭用不出帷幄之中乃眷燕云久湮沙漠累圣未遑于问罪斯人自致于渝盟当宁请行乘机抚定貔貅万旅正十六州疆埸之初烟火一家复二百年版图之旧庙略已定凯旋而归勒名重崖舍爵清庙固宜备非常之典册然后称不世之勲劳锡盾雕戈亟上元戎之节衮衣赤舄首登真相之班益峻臣邻永熙帝载某方驰骖驿莫造钧庭闻社稷之殊休増搢绅之懦气辄陈固陋敢冒近严【云云】词语渎烦欲尽刍荛之谠体貌间絶愿寛鈇钺之诛
　　回知明州张殿院启
　　恳辞越郡愿上守符归卧漳濵得谐养疾瞻光尘之宻迩欣德防之被承恭惟某官岂弟宜民忠诚许国乌台风采夙髙白简之名熊轼慿茵复仰青氊之旧仁声先路士庶慰心某猥以昔年蚤尝望履镇江故里获修桑梓之恭鄞水社门益赖芝兰之臭未遑驰问先辱诲音感愧之懐敷陈罔喻
　　回李越州启
　　恳还印绶老矣归休卧病江湖居然待尽岂谓迁【原缺】记室之问宠以物仪以疾疢遗公之忧访其生死载衔谦眷倍切感铭伏以某官直谅多闻中和体备方藩维之重寄独兄弟之迭临荣擢缙绅名闻当世乃者慨敌人之侵噬请汉节以奋行深入强邻坐获折冲之防底寜乱畧势逾伐叛之师宜入秉于事枢尚均劳于方面顾惟朽迈已隔交承间步武之差池企风流于啸诺兹防过誉实赖覆藏非取则之柯孰云不逺如胶柱之瑟允属更张
　　回镇江府安抚赵延康启
　　假守藩符获依邻郡封疆宻迩相闻鸡犬之音政化流行不待马牛之及恭惟某官躬行岂弟体备中和久推重于缙绅固相闻于风采出临藩屏纠合义师元帅总戎首预幄中之画前徒奔北独专方面之勲乃眷殊方创为辅郡畴咨师帅允借贤名防庇京师已赖洪河之润倚强王室重増盘石之隆敢谓谦光首贻书诲徒佩芝兰之臭敬修桑梓之恭感愧之懐敷陈罔既
　　回谢叶左丞贺除参政啓
　　右某启进陪端揆参帷幄之近严入赞事枢辅朝廷之遗忘方时艰棘属任勲劳敢谓衰迟亦容尸素伏念某抱疴嵗久与世日疎身伏海濒久有乘桴之志心存王室尚懐防纬之忧适图访于旧人使预闻于政事顾惟非据乃滥同升恭惟某官德宇粹夷天资亮达心游六艺成深厚尔雅之文体备四时蕴东南清淑之气居慙末至获仰后尘钦贤人引类之私偕君子彚征之福况防函诲追诵昔游倾意相期若芝兰之同臭论交久要知松栢之后凋感愧之懐敷陈罔既
　　回谢宣抚李相公贺除参政启
　　恭惟宣抚观文仆射英略絶人髙名映世再烦旧德出总专征体貌未移孰斧斨之敢缺精神方壮赖樽爼之折冲自非文武之兼资讵识安危之注意顾惟畴昔尚及周旋久矣负薪上还汉绶居然扫轨望絶膺门敢意谦光未忘雅素书函俯逮慰日暮涂逺之勤老病増光诵室迩人遐之叹其为感佩难悉敷陈溽暑正隆川涂方阻伏乞上为宗社倍保寝兴
　　贺沈参政启
　　伏审进执事枢对扬休命参谋帷幄之近熟简圣衷图任股肱之良允资人杰恭惟参政才兼数器望冠一时正色立朝追正始名臣之后髙文华国配兴元戡难之勲方借壮猷遂陪机政深惟贤俊之得位必有筹防以致君固将防用众能共谋王室芟夷多垒益整戎兵北敌遁逃防赖折冲之畧中原荡定倚须恢复之期
　　回知平江府向侍郎启
　　伏审宠殿近藩抚临吴防畴咨旧德方三接之便蕃雅量辞荣遽一麾而出守恭惟知府侍郎阁学髙名映世伟度絶人属图攀附之初特起燕闲之久承明厌直复为解组之行辅郡勉留莫慰懐章之喜虽山林之志始愿不渝而廊庙之姿舆情所系囘翔少日绥靖此邦某晚嵗逃虚久已身而避地先驱入境不获拥篲以望尘敢意谦光首贻书翰顾惟衰朽但切铭藏
　　囘知台州王待制启
　　右某伏审进陟从班出临藩服建牙入境问俗搴帷恭惟某官体被中和器涵光大髙文华国旧传家法之余发策广庭早冠太常之第方俊游之并进独静退以不争记事丹墀仰直谅多闻之益代言禁掖资深厚尔雅之辞属者倦入直于承明分守符于方面请临剧郡出试治民方将颂朝廷寛大之诏书慰父老倾听而扶杖某漂流泽国得谢圣时枯槁余生允赖洪河之润髙明垂照尚防分烛之光岂谓谦冲首贻函诲载惟厚德弥切感铭
　　贺市舶再任启
　　兹者伏审光奉除书再还旧物恭惟某官天资沉厚知术通明驰骋事功岂独吏能之最发扬文采溢为翰墨之余某顷假守符谬承德防再曕使节窃赖余光仰步武之未遥觉神明之还观深惟贤者之受福允赖王明更欣君子之得舆永为民载未遑驰庆先辱惠音感愧之懐敷陈罔喻
　　答徐内翰贺正启
　　献嵗履端已回旋于星纪王春谨始方颁授于人时宜膺首祚之初克享朋来之庆恭惟某官典刑夙望德齿兼隆顾叨冒于守符窃被承于余防宜民受禄践正月之始和视履考祥对三阳之交泰属婴郡寄阻造賔闳伏冀调护寝兴益绥祉福
　　冬至答徐内翰启
　　伏以天元肇建气应黄钟至日舒长景旋南陆窃惟视履宜享殊休恭惟某官大雅典刑缙绅耆旧宜民厚德协应宫声之和映世髙名仰如云物之瑞甫临嘉序茂集繁禧伫闻三节之召还偕与一阳而来复首防赐问益厚铭藏
　　冬至囘王侍郎启
　　右某伏以气应黄钟肇纪天元之建景旋南陆茂迎日至之长窃惟视履之休宜享彚征之福恭惟某官髙名映世雅量絶人释省闼之回翔均辅藩而偃息政流民悦协应宫声之和德与时行仰如云物之瑞甫临嘉序茂集繁禧伫闻三节之召还偕与一阳而来复顾诵言之难切怅谒贺之无繇首辱移书益深铭德
　　贺府守启
　　显膺温綍荣殿巨藩威懐素闻欣畏迭见恭惟某官髙明拔俗端亮表时学问渊源皆当世鸿儒之事论议慷慨有前古直臣之风肤使屡将休问弥畅当馈饷浩繁之剧在谈笑从容之余罔敢告劳爰许均逸政成吴防竚观讼缿之空名在汉庭即被赐环之迅某忻闻成命久窃余光愿陪后乘之游凝望前旌之至其为喜幸曷既敷陈
　　贺运使转官启
　　伏审光奉制书进登爵列伏惟庆慰恭以某官天材果艺德履中和露冕搴帷民耸观于旄节奋髯抵几吏畏服于教条果膺増秩之荣式慰舆人之颂深惟贤者之受福仰赖王明更欣君子之得舆永为民载未遑驰问先辱赐书感诵之懐敷陈罔喻
　　贺中书叶舍人启
　　伏审登荣柱史进直掖垣先进同升欲斯文之得与后世取则知吾党之所裁自听纶音翕腾舆颂窃以朝廷之指麾号令一出于文章儒臣之辞命语言实关于政体观时制作与世盛衰方圣神之御天暨声教于殊俗言惟作命孰形播告之修令出惟行厥在典刑之自用能昭回之光以藻饰万物文告之令以震叠四方焕乎知天子之圣明卓然使当世之耸动恭惟某官当仁不譲【阙】洞达徽言韬涵雅量董石渠之论著【阙】尚须明试昭示显庸遂跻持槖之班是正握兰之任典章故实畴咨世叔之讨论告命册书追继周公之烦悉当今谁辈与古为侔伫观纶綍之行益厉风雷之播乘时得位为国有人然而摛翰墨则不贵于浮华备顾问则当先乎学术资君侯之博识具帝制之坦明穆宗之访仲舒宜为唐诰中郎之咨伯始益练汉仪
　　代转官赐第谢执政启
　　比膺帝眷亟进官聨仍拜赐于芝函遂登名于桂籍宠光横及感涕交流伏念某性昧知方才疎适变少为逰学不能收塲屋之功晚乃遭时已叨陈侍从之列荷大均之曲造惧小器之疾颠每究勤渠勉图称塞技已穷而难强力弗给而易疲至如馈饷之薄劳乃是转输之常职俾之増秩固惭恩数之已优假以决科更使品流之稍异自惟何者可得兼之此盖伏遇某官道济寰区功存庙社削除强敌既恢经武之图旌别羣林更助右文之化故捐殊赏以贲防躯某敢不竭节奉公推诚享上谨邦国贡输之备识朝廷法令之宜庶几此心何敢云报
　　代人谢运使胡修撰举改官启
　　浮沉州县甘老簿书出入门墙误縁翰墨更借防援之势遂成汲引之恩投足知归抚心懐感伏念某江湖一介尘土半生叔夜麄疎顾岂堪于作吏次山浪漫盖亦懒于为官未能从洗耳之谋不免效折腰之态庸庸备位职号马曹累累随行事皆牛走念是非之相乱致力命之两疑借曰自媒正使谁誉比因修小记室之问乃得望大君子之光顾盼所加遂谓众中之异听闻或误遽忘名下之虚公赐品题曲为道地意极丘山之重言逾布帛之温退省庸虚岂能称塞兹盖伏遇某官权衡一世水镜九流发为月旦之评动合春秋之法敝帚无用提擕使享于千金驽马有知鞭防俾专于十驾顾如妄琐亦冒揄扬某敢不钦诵格言勉图报効许以操修遂慎当遵节义之大闲谓其学问加勤敢文章之小技庶几激励无辱知怜
　　代人谢运使王待制举改官启
　　三语就辟亟从幕府之趋一鹗兴褒辄累公车之荐荷大恩之已至惧小已之弗胜伏念某濩落散材媻姗蹇足贫交易厌揖穷鬼以告行拙迹难安拜天孙而请祷念两求之皆失叹百虑之交攻发已星星心徒烱烱一昨汰从黉舍还缀班曹路隔九霄岂有修门之梦家存四壁未成下泽之游挫箴资糊口之图束带効折腰之态当涂知已或似寒蝉末路依人定惭社燕幸遇搴帷之始顿形倾盖之余召置门墙使操翰墨然员多阙少时方防于省官而亲老家贫势固难于择禄朅来书狱聊以代耕盖由剡列之私遂适便家之愿更烦汲引弥见矜怜此盖伏遇某官盛德涵容通才应变以成室屋兼收椳闑扂楔之防可羞王公近取苹蘩蕰藻之贱故虽沉于下列亦不壅于上闻加惠寒生増荣孤宦某敢不希踪先哲抗志后尘抱椠磨铅期不易儒者之事饮氷食蘖庶无负门下之知
　　代人谢秀守苖郎中举改官启
　　二纪服儒尝念呻吟之旧一官书狱岂堪流落之余遽辱提撕重为荣耀伏念某受生多难涉世少徒粤从钟釡之谋滥污轩裳之列玉贾石夫岂本心乞酒得浆乃其定分亟舍歌之乐骤当敲朴之烦羣言譊譊争沮幕中之辩独行踽踽敢矜席上之珍乃使挂需头之章终免为揺尾之态静言特达重愧空疎此盖伏遇某官隐德在时精忠许国牧人驭众共师循吏之风流推贤与能自得大臣之识度优容寒素曲赐防成某敢不铭肌感恩刻意为善庸庸末学傥有见于施为断断余生庶无忘于报称
　　婚礼纳采启
　　求伉俪于阀阅所以亲仁助烝尝于春秋实为嘉耦已嫁缨而得请将敝族之照临伏承【云云】婉娩女功柔嘉妇则某舍弟聿求中馈之主得此季兰之姿获命于归以图不朽是宜家室敢徴卜于蓍以承宗祧用徼福于祖考辱嘉言而拜贶修菲币以行成谨奉状
　　婚礼请期启
　　合姓之重滋有成言将币之仪以为嘉好抑抚临其家室大燕及其宗姻不显其光自他有耀维兹后世之永赖天启其衷俾我先君之宠嘉人各有耦聊卜云于近日尚燕尔之及时奠鴈于门顾委禽之荐至御轮成礼须授室之有期


　　钦定四库全书
　　忠惠集巻十　　　　　宋　翟汝文　撰
　　铭　埋铭　祭文
　　政和洗铭
　　维政和乙未某月甲子帝作洗用祀万世永享帝假有庙作洗永用享
　　簠铭
　　帝承天休受簠锡命臣炳臣师成范金孔肖称祀于世室臣某祗帝显命识于簠曰永宝用享
　　又
　　维政和乙未某月甲子帝崇配昭考肇称于总章爰作嘉簠皇天顾歆明德俾帝万年有休
　　又
　　帝作簠象物用昭事神神永有依归纯佑命于我邦
　　簋铭
　　维政和乙未某月甲子帝宪三代作祢宫配皇考于后帝作簋荐新天锡眉夀万年其永无斁
　　又
　　帝祼清庙作簋吉蠲明神神鉴馨德俾帝万年永绥受命
　　鸡彛铭
　　帝集宝命昭德于彞器作鸡彞用享神歆明德俾帝万夀
　　又
　　帝监三代作鸡彞肇称于閟宫神作景福永命于我有宋
　　豆铭
　　帝钦崇元祀作豆维旅其典神天于永世
　　又
　　帝作豆禋于太宫子孙永寳无斁
　　又
　　政和乙未某月甲子帝孝思罔极率见神考始作豆禋于明堂惟克永世
　　明堂牺尊窽识
　　维政和乙未某月甲子帝初作合宫肆尚见帝升侑圣考作牺尊用祼皇天申锡帝祉永绥受命
　　圜丘牺尊窽识
　　帝考古象物制器维则作牺尊用享于宗祏子子孙孙其永保承
　　山罍铭
　　维政和乙未某月甲子帝明禋于世室右我烈考作山罍荐鬯惟帝万年永承天休
　　又
　　帝稽古作宋器贡金九牧始用山罍于嘉享子子孙孙其永保承
　　又
　　帝昭事于宗祧作山罍荐享右我先后其歆于永世
　　景钟铭
　　维政和乙未五月甲子景钟告成皇帝以身为度铸鼎生律鼎九斛以应黄钟之数仰为九鼎复为景钟众乐宗焉以冬至之日奏于郊丘肆类上帝取中声以迎气至极九数以召众阳天为顾歆罔有弗格臣某考制撰德而作铭曰于皇圣神奋豫晟乐律度自躬惟圣有作于论景钟量鼎所容有鸿其声象帝显庸帝荐郊丘钟闻于天绥我思成孚佑厯年臣拜稽首天子万夀永底于成式是金奏
　　少师坟山鹤林院钟铭
　　维政和戊戌秋七月甲申范金作宝钟荐我翟氏显考昔觉雄作大音声震于十方国土俾兹听闻悟入得无漏智肆用格我显考之灵济登兹净觉乃嗣汝文稽首识铭
　　伯氏公肃埋铭
　　余兄公肃翟氏讳汝特幼颖异如成人先秘书监教诸子刻意君总丱日强记数千言已过目不再读既冠悉通六艺独好春秋左氏学汉以来诸儒传记少所取以为孔子志在是经不专以凡例所论注独得于心一时老师莫能难也又尚书古文训诂篆象数器物讨论捜索超然意解尝叹今之君子所学华伟不既其实故求古人所以治心养性者不蕲与世合兄为人幽逺防言不尽有三叹之遗音天资沈厚未尝愠见家人婢使与之务信一辞不侵先秘书监厯中外久君少年所与交已皆诸公长者绍圣二年冬郊丘以侍御史奏君承事郎监苏州粮料院至官一月卒卒时年二十六矣初娶王氏生二子先一年卒余一子尚襁褓再娶刘氏复后君一年卒某自少相友问学皆君力焉痛君之不幸冀其孤长有所树立以向所以望君者望之又一年亦卒呜呼人之荼毒乃可至于此乎抑君遗世故解形累使假之年而为时用君则既不与易矣后七年先秘书监继没遗命他日必葬君其侧崇寜壬午十月乙未卜兆于润州丹徒县铁炉村之原乃以君妻王氏与其子合葬东去十有一步铭曰呜呼哀哉公肃道之难行止或柅也知性命者不亡与化非其死也先人兆兹九原归觐君其从之也艺松楸志新藏无俾来者毁也
　　傩师逐疠文
　　帝居髙旻念此下民孰尸杀生分命有神尚忧牙蘖地大众伙物鬼神奸或形么麽申命真灵时狩后土督视四维莫余敢侮维时嵗终老隂用厉嚚昏慿行实烦厥类罔象防魖旱魃獝狂木石之恠魑魅魍魉蜮蜲蛇爰暨毕方啸其朋俦附丽依托为疠为疟伊其相谑髙明之家昼日窥瞰氷炭反覆兴讹造讪嗟尔何为禀厥沴气使人寒热为已得味防倛毒驱已避复肆矧乃巫觋讥骂不耻奸极技穷祗以益死凡我众土是殪是戮殄类耡根俾无遗育保我幼艾以祓不淑上帝好生天网虽疏干冒自投磔汝幽都廓然妖氛云散风靡至和嘉生嵗不疵疠惟明天子如日之升物寜有是而敢显行惟明天子传序古帝掺执斗柄运行嵗次清明在躬负扆垂裳大开明堂以顾万方
　　祭苏丞相文
　　维公早直禁林更厯四朝之旧德晚当国论犹为当世之宗臣闻名震乎溥天后生防其德宇伟兹望实维我老成徃辞赤舄之荣归遂安居之请嵗时出适耸万石之里门食饮击鲜过诸郎于治所虽晚节之休退尚精神之折冲某比以松楸获陪道德问万事于伯始无所不知梦两楹于殷商遽然永诀慨念山川之接阻参杖屦之游天乎降丧不慭遗于一老人如可赎将何爱于百身哀前辈之风流失朝廷之耆艾吾将安仰谁具尔瞻空惊遗像之观来致生刍之奠永懐畴昔怆叙旧于南音尚意乐生赋招魂之楚些拊棺一恸【阙】
　　祭中书蔡舍人天启文
　　维公昔钟英华髙第受业颀颀诸儒咸有师法公独后出摄齐登门一见叹嗟付以斯文钟山既薨主盟六艺老于西河疑若夫子公于多闻如彼海若浮屠老氏九流七畧逸书缺简圗纬之学其多万数敏视如流成诵于心弃不复留其为文章捭阖自恣滑稽谈谲盖以文戯渊源滙蓄有本如是世家碑版有欲垂后必公述作大刻不朽谐声丽句余及诗律雝雝清庙若奏金石方今之人谁逾仲卿宜冠进贤宏议汉庭维名不祥多取必疵卒以口语半生差池帝须公来付以辞命昭囘于天物被光景帝顾句章遐方底贡命公徃临为岛夷宠阅嵗解组怅焉懐归纵心事物夀考与期胡为厌生欲与世违呜呼哀哉我从公游爰自幼日曰予妙斵获此郢质维子于艺既其华实闻公之丧我官海隅不即防哭奠刍寝虞平生师尊于义缺如公于生死昼夜一致视身与名如脱敝屣我独滞念揽涕中夕哲人云亡为天下惜呜呼哀哉
　　祭保甲于淋文
　　亲以清酌庶羞之奠致祭于防城保甲忠义死难之士于君之灵呜呼哀哉杭卒叛命荡为贼区我昔治师恭行天诛士众穉骄隂与贼图战则先遁均为萑蒲尔独忠义奋然前驱众亡被执怒此贼徒胁使必降誓死不污眦裂发冲气象自如贼羣束之曹射其躯矢如猬毛谩骂如初呜呼哀哉委身蹈义得死乃趋生气如在殁与众殊瞻彼围城深愧士夫呜呼哀哉痛尔酷祸惨伤余肤我实负念致尔不辜招魂于棺归安葬涂力能报德哀死字孤魂兮来归登此丧车呜呼哀哉
　　觐坟祭文
　　伏以慈顔永閟悼体魄之既藏宰树仍存叹松楸之已拱宦游湖海违逺嵗时再望若堂之封获修除地之祭敢缘荐食以导哀诚伏惟尚飨
　　少保忌辰祭文
　　右伏以积行累功肇基堂庙余风遗泽垂庇裔昆属防日之载临重永懐而増慕仰慿道防祗荐先游虽嵗月之若驰慨音容之如在弄孙抱子伤莫逮于爱慈尊祖敬宗顾敢忘于本始
　　少师忌辰祭文
　　右伏以昊天欲报之德永负劬劳讳日终身之忧愈懐追慕仰慿道防只荐光灵矧当春露之既濡载瞻燧火之方改鼎钟欲养伤不洎之悲心貌像如存慨有闻于叹息恭惟先烈歆此荐羞
　　家庙时祭文
　　嵗旦祭文
　　伏以星纪囘天王春颁朔载临献嵗之始深惕濡露之懐祗见宗祧肃陈荐享伏惟尚飨
　　寒食祭文
　　伏以榆火肇新桐华云始有严祼享之礼用极追逺之诚仰冀光灵俯垂昭格伏惟尚飨
　　夏至祭文
　　伏以日永星火律中蕤賔当禴事之恭修感天时而増慕仰惟先烈歆此荐羞伏惟尚飨
　　中元祭文
　　伏以西灏戒期中元纪序乘素秋之既望怆濡露之永懐祗荐廸尝仰祈顾享伏惟尚飨
　　重阳祭文
　　伏以肃霜戒菊有黄华仰昭穆之序陈冀焄蒿之时享徧跻顺祀用格先游伏惟尚飨
　　十月朔祭文
　　伏以嵗功始毕烝祭肇修瞻众物之旅陈重永懐之罔极仰惟慈假俯锡裔昆伏惟尚飨
　　冬至祭文
　　伏以书云视祲迎日履长感节物之既移慨音容之如在肃陈馈奠祗达孝诚伏惟尚飨
　　男娶昭告家庙文
　　维某年月至之灵某防赖祖考遗德庇覆其孤以有嗣续今男某授室以时婚于某氏之女兹用徼福于我祖考使成妇顺爰及賔祭以燕翟氏之祧合有日不敢不告伏惟尚飨
　　女嫁昭告家庙文
　　维某年月至之灵某防赖祖考遗德庇覆其孤以有嗣续今第几女择耦以时归于某氏之子某兹用徼福于我祖考使宜其伉俪家室以成嘉耦择日有行不敢不告伏惟尚飨
　　齐州谢雪祝文
　　自冬厯时不雪抑艰嵗而民病也嗟我妇子告饥曰无以须上令也刺史惟罪罚致斯眚也矜于民之辜神幸曲听也惠然赐之尺雪浃封境也祓除疫疠而螟螣殪土脉含滋而谷有嘉颖也闵嵗事将有期可以洁粢丰盛也我其敢怠荒忽神休应也率吏骏奔承威命也蠲明豆觞酌彼泂也祗见像设神拊慿也俨姣服而来下风冷然肃以敬也具醉饱而遗以祉拥幼艾为民正也吏报事益防继自今其永也荐辞侑酒相雩咏也荷神之赐终不敢复有请也伏惟尚飨
　　昊天殿祈雨文
　　瞻彼甫田蔚然多稼行遂九秋之望尚愆一雨之施惟是髙原亦既亢旱冀昊穹之昭格俾时泽之周流降此康年恃之卒嵗
　　神霄殿祈雨文
　　运在金穰已属丰年之望时方火老爰臻亢旱之忧乃闻髙原既泣枯穗仗霄晨之丕佑斡隂阳之至权云上于天用敷刚健之德月离于毕终致滂沱之祥
　　泗州传衣塔祈雨文
　　比嵗告饥民方罹于艰食常旸为沴天复降于疾威念吏道之兴妖致农工之失职祓躬自咎雪涕祈哀仗大士之悲怜闵羣生之危垫慈云广布法雨周施霈然嘉泽之流戢此骄阳之炽庶令老弱旋见丰登
　　佛寺祈雨文
　　丰年已兆嘉泽尚愆虽防一雨之施未厌三农之望敢慿精意恭叩觉慈冀法澍之周施抑骄阳于已炽滋我多稼溢于大田
　　宻州祈雨文
　　呜呼嘉谷在田方苕颖也胡寜淹月不雨唯旱证也谷将槁而菽不得植抑民无所寄命也眷此邦嵗饥流冗未靖也若祸未悔神于人实不逞也我其敢辞罪罚失刑政也矜人吁辜神幸曲听也惠然赐之尺雨速休应也我将骏奔走震神威令也馔牲酒报德继自今其永也
　　宻州常山谢雨文
　　维此海邦频嵗荐饥望麦拯急庶几朝夕期月不雨人其沟壑我书尺牍率然请命若有告言神鉴其衷诘旦甘浃于四境执热得濯慰民望嵗既雨弥旬复以病告祈听从之隂云倐开雨旸应期如与我谋岂以忠信皇神所依昔我涉境神喜其来迎以膏泽仁声先路今又屡请不诃其渎我虽怠弃敢忘报德酒牲洁蠲合乐为侑祝史荐辞皇神所歆
　　又
　　嗟维海邦民不沟浍以时雨旸愆则罪嵗寜兹天理适与人防水旱之请凟神为最今者亢阳嘉谷罹害嵗饥民流无亦神馁沛然膏泽神卒恵赉拯于沟凟保我幼艾匪神之休亦曰殆哉酌彼雩泉蠲洁濯溉凡我在事益防不懈有如背德神实恫悔
　　又
　　呜呼吏实不德致灾于民民既阻饥维以吁神哀此海邦嵗旱荐臻众万嗷嗷孰闻颦呻谁谓神逺有号必闻惠我尺雨山川出云东浃莱潍西极海滨俾兹有年妇子食新我瞻晬容躬荐苾芬酌彼雩泉侑以斯文神降在庙升于穹旻将无怨恫惠赉宻人威灵在天神实不冺
　　兴兵讨杭贼祃祭军牙之神文
　　呜呼王室未靖盗多卒徒孰安招携孰克诛锄维杭叛卒三五其羣戕杀官师持燎纵焚我司方隅宻迩隣防其忍翫贼不寜徃救初顺抚之命取其成狂狡自疑不获腰领嗟杭之人思拯祸虐兴我戎兵往定乱畧提我万众取彼数黥士气奋张曽不留行维神鉴衷用相兹役取我师征咸刘厥敌建牙出境唯敌是求俾我有功防神之休












　　钦定四库全书
　　忠惠集附録
　　孙繁重刋翟氏公巽埋铭
　　公翟氏名汝文字公巽润之丹阳人翟受姓于周有封国曰翟桓世居北地后为晋所灭徙于西河周景王时翟偻新居宋宋元公无信大夫华氏谋弑元公国人与华氏作乱偻新战败华氏脱甲于公所而归璜佐魏文侯以得士显名诸侯汉髙祖总帅羣雄剪灭项氏即帝位旴以功封衍简侯文帝时廷尉居下邽太史公所谓自书其门者牧况父子并以易传世方进以儒术饰吏事号通明相子东郡太守义举兵谋复汉室为王莽所杀酺以道术政事髙第第一拜尚书超山阳太守齐名李膺陈蕃号八极坐没入中常侍侯览财产髠钳输作后同膺死诏狱髙士汤与其子庄隠居寻阳五徴不起永嘉盗贼闻汤名徳皆不敢犯乡里赖之孙矫曽孙法赐世有隠行世言率左右羽林兵讨武氏期迎复中宗长孙弭贼薛仁杲之乱泾州頼安良佐宋州刺史璋虢州刺史自周迄国朝代有显人明徳伟烈踵武相望由廷尉至刺史子孙居陕虢颍洛之间翟氏之胄始分南北居陜虢者曰北翟而居吴越前楚者号南翟氏公之宗自髙士以来世居寻阳五代秦宗权之党刘建封陷长沙公五世祖避乱迁润之丹阳以孙权常射虎丹阳之庱亭又自别曰庱亭之翟始祖显越州山隂宰髙祖玭故汝州太守非礼不动与人交必以身下之汝颍间所谓翟古人者曾祖涛知苏州长洲县赠太子少保通三传专于礼乐一时之硕儒好礼者推之祖从故扬州通判赠太子少傅父思故秘书监知应天府赠少师公年十四举进士试孔子集大成论词旨赡博老儒不过也以书谒南丰曽巩子固子固立言窥制作之奥负大名简宾客于造语少印可喟然曰吾道不坠繄子是頼及请退三留更仆徒御改观士林传耀既登第十年不仕曰亲老可逺乎哉崇寜壬午先少师捐馆公庐墓三年还舍毁瘠不胜衣除防干禄京师大臣一见竒之曰王佐材也除议礼局编修官荐于徽宗帝召对谓蔡京曰翟某器识深逺议论通明可储东观拜秘书郎公父子踵武蓬山缙绅荣之馆中谋白宰府请议登封以彰洪烈公言治贵清净栁宗元犹知封禅之非今不劝上三代礼乐以文至治而啓上师秦汉之侈心惧王通之讥也白简论公诋忽治功讥侮盛典责监宿州税大观丁亥除著作郎公九流七畧靡不该贯率语成章事以类举一日馆中羣集问植栢于墓何义公言任昉云地中有兽名弗述好食亡者脑铜铁击之不死栢挿其脑即毙前汉黄肠题凑盖以御之汉制主第树栢中庭取松柏之茂也明年秋迁左史渊圣皇帝出就外傅择一时人物为官僚首命公劝讲储宫冬诏试词掖徽宗皇帝务述熈丰政事士夫学宗王氏以通经为要史学无介意者言官媢公负材骤进论公少从苏轼黄庭坚防学术不正不可当内史賛书之任除显谟阁待制知襄州未行再论降直龙图阁知齐州郡圃旧引舜泉为流水周台榭前政贪墨无艺淤之植泽防私已公命导泉如初或谓使君有拔葵之风公曰郡圃与民皆乐者而渎利自污惧民之弗率也未几言章再论落职知唐州坐谢章自辨言者挟忿肆攻不已罢郡符畀祠禄政和壬辰秋复职知陈州明年春正月诏还西掖公以天子修明礼乐比隆三代王言非深厚尔雅不足行逺乃师盘诰以敷辞令震耀中外明并日月四方传诵咨嗟太息夏除修哲宗皇帝国史提举京畿常平范慎奏陛下执大象以抚域中天人和同幽明感格奠九鼎作晟乐受圭行冠礼祀圜丘祭方泽协气横流珍祥沓至天神降地祗出皆甚盛徳事旷古所未闻也然未有显大之举以荣天休以彰美绩愿诏儒官制为乐章荐之郊庙以传无穷奉防委公修制公奏古者登歌在上乃播八音声依永言始协律吕虽有韶濩之作必先雅颂之正所以猗那长发光祀成汤清庙我将周人用享其上推本有娀姜嫄受命之始其次备载太任太姒作合之徳爰暨武丁成宣褒大其子孙下及周召山甫显扬其佐命圣君贤臣勲徳光明更厯千载震耀如初体大事重茍非其人孰敢轻议陛下肇新晟乐天地顾荅改作礼器比隆商周宜得语言文学之臣付以声诗郊庙之奏荐功皇天明诏万世乃以臣愚讨论是使蚊虻负山气力几何不允冬祀圆丘帝出郊有人物车马空峙云端时谓天人相与白日显行云宰相蔡京请率百官庆贺诏表非翟某莫能昭明嘉祥叙侈神贶其俾视草冬十一月除给事中京兆投事使臣吉州防御使窦鉴强买市人张顺女为侧室顺不从诬顺京城杀牛白昼集羣不逞刼其家掠女以去顺讯寃阙下诏鉴夺爵为士伍未几诏刋丹书许用郊恩荐其子昌公言鉴招合亡命白昼肆掠平民昌聚众杀人辇下父子肆行凶威无所忌惮纵未即肆市朝岂可防被世赏重污爵列如此则小人无所惩艾刑法无所施用矣诏格前防鸡林遣使入贡诏元宵观灯班侍从上公请对言春秋王人虽防序诸侯上圣王之制先诸夏而后外域防陛崇峻则堂皇尊严轨物凌迟则国威顿损今岛夷细介奉琛而至一旦升法从上是中国自卑天子近臣而尊显陪臣之小物若遂行之贻辱朝廷有无人之叹帝矍然曰非卿不及是也命如旧制政和间内外乂安百揆时叙诏儒臣修明典则肇新宋礼以训四方除公礼制局详议官明年天锡帝簋帝承天休诏礼官革汉唐诸儒臆説之陋宪三代稽古象物昭徳于彞器凡祀圜丘祭方泽享祢宫及太室诸器专命公监三代正轨则制器铭功以格神祗祖考于是宋器大备匹休商周楚庭傩上命公作傩师逐疠词四六韵语凡三篇辰受命午即上帝读之曰班马才也内侍梁师成宠冠一时位兼三事画防和买百姓墓田増辟园地公言昔郑简公塟欲毁公族之庙与司墓之室以行子产不可君子以为知礼曰礼无毁人以自成者今近幸之臣假诏平人之墓以广逰乐之所非所闻也梁怒讽宰相黜公守宛陵郡山崄民贫酒坊课额伙大月入稍亏或负沽过界常平使者迳遣官封坊籍家财充逋赏公奏前后征系为户一百三十有八为钱三十六万八千有竒穷民较沽规利养生坐不售或系累致荡产复逮系不聊且非无良故犯者今责必不可得之逋使朝夕愁叹囹圄上累至仁请一切贷贳以洗疮痍裁减嵗额以省刑罚诏悉除负额减旧半明年秋除吏部侍郎未拜改帅合肥逾月移守宻州宻负海盐课甲诸郡崇寜初宰相蔡京废平凖为货饬为新法茶盐钞俾商人先输钱请钞赴产盐郡授盐始严刑杜絶私市欲囊括四方之钱尽实中都意欲帝谓非相市他人莫能给用则已可固位肆奸常使见行之法售给才通輙复变易欺商贾以夺民利名对帯法客负钞请盐扼不即畀必对元数再买新钞方许帯给旧钞之半季年又变对帯为循环法循环者已买钞未授盐复更钞更钞盐未给复贴纳钱然后给盐凡三输钱始获一直之货民无资更钞已纳钱悉干没数十万劵一昔为败楮无所用富商巨贾朝为猗顿夕至殍丐盗贩衡石者推原经歴穷治党与追逮迹捕狴犴充溢死亡道路重抵黥配轻辟至徒即狱更累政不敢纵舍公曰祖宗法获私商不诘所由以靖民也今麕集不逞苛刻之一旦亡命是树防也悉纵之卒公代无以盐犯禁者宣和初朝廷兴燕山之师诸路税帛指防须给版曹言祖宗制卫兵以八月授衣请夏赋六月毕至诏诸路促输上下相承催督峻急富室乗时射利匹至倍值公曰今四月蚕未簇而督绢殆如縁木求鱼命匹纳见值之半遣官留易京师从容告办东武多牛朝廷嵗须牛黄牛失黄辄瘠死民坐黄破产者相属公曰守劝民耕者而督黄致毙其牛此孟子所谓以政杀也天府药物所聚宜易致遣牙校往求以献公言黄以享上臣敢有辞请嵗输钱就市辇毂徽宗皇帝大徳至仁降防直免明年赋花罗颁六宫户部言胶西丝帛所产请不敷给公曰此定润物邦人虽莫娴当经画承命茍复抗请蔑济也遣吏走两郡佣工以教织纴甫期自集冬请宫祠以归又半嵗有浩然独往之志乃上章谢事逾嵗帝闻公精神强固诏复奉祠明年诏还东省旋报罢渊圣皇帝即位以东宫旧臣召直翰苑公以时事俶扰即日造朝既对请遣使北人立其裔结林牙伊都以寻旧好与为唇齿以抗金兵力言金人盟好难信今倾国内侵茍不厌志其肯徒回若倚和缓备使得逞其间非计也且中国乆安兵不习战是我力已不敌顾今无防惟分促勤王之师速防畿甸散屯以多其应持重以老其师诏诸将审用间谍互为防应彼野无所掠必擕擕而乆留必怠怠而击之庶几或济今日之事非老臣无敢尽言者惟陛下深计社稷安危无忽大事时耿南仲及其子延禧以潜邸调防恩言聴计从坚请和戎公言不用请去除显谟阁学士守防稽先少师凢再牧越公继为郡邦人美缁衣之荣下车専以仁政赋讼有更数政不决者公一语开晓咸得其情皆悦伏而去公闻二圣出狩集本道兵五千人援京师时上驻跸畿甸遣官走帝所请即帝位以慰民望复请纠合义师追贼鏖战以张国势帝至广陵公以牧守不得诣见乃遣上佐及其子耆年奔问官守建炎二年春夏滛雨蠺麦告病公言浙东和预买帛嵗九十七万六千匹越二十三万五百以一路计当十之三郡三邑经方贼焚刼户口雕耗总萧山一县家业钱一百七十缗民力困于此可见陛下即位元年赦书祖宗上供物帛悉有常数熈寜已后献利之臣奏请増扩不胜其其议裁损以纾民力六月甲子制诏赋敛之厚其痛蠲除臣谓与其尅剥穷民为朝廷得少缣帛不若敷君父实恵使百姓咸知爱戴臣已体赦勑恻怛之意将第三等户以上减半第四户以下权行住罢及百姓身丁盐钱祖宗皆有定制其后始于折米今悉为帛臣已令只纳见直制曰可转运使吴昉劾公擅放钱帛诏降官两等公表言臣叨临剧郡实任牧民当上圣总戎之初属二圣防尘于外遐方俶扰众志易揺西有倪贼之未诛东有方防之余党征徒溃散羣盗繁兴若催科之不聊则环视而俱起臣所谓轻捐州郡之租赋乃以重保朝廷之土疆明年饥公问策扵寮佐咸请诱富室出谷以赈公曰今盗贼方兴诱劝之利未及贫民而诛求之祸首及上戸殆断屦补履也即捐两嵗圭租散给已而发郡廪截上供以济民免流殍頼活者数万人秋八月杭卒陈通婴城以叛公曰逺人猾夏东南国根本盗贼肆发吾莅方镇贼在隣境不讨呉越环视为盗区矣即提兵七千渡涛江与贼搏战公奏浙西屯兵进退不一莫肯用命乞暂付臣节制以毕臣功朝廷方以专军委宪臣髙士曈士曈戚里子必欲招携以幸功宠公复言今兵势已盛诛戮已加而宪臣欲释贼纳降意在党贼固沮军兴昨严贼倪从庆跳踉山谷间止十数辈朝廷不深责帅臣诛讨茍就招安致人心无所惩艾今复许招降是朝廷专以官爵诱人为盗奬其叛逆非所以训也及士曈为贼欲诱质始专用兵后文臣提刑周格继至复逗留士曈竟为贼掳而格被杀贼志既得分遣间谍散诱官军党附滋众公复乞济师朝廷遣辛道宗将西兵五千为援至嘉禾肆掠而溃十一月帝遣殿帅王渊统王师收复言章论公总兵临城不肯防战有防令公具析公言臣奉诏旬日不知所对自杭贼叛乱独臣首提孤军与贼鏖战诸将悉为宪臣抑制不许防合无一人肯应臣者臣累奏乞暂付臣大将旂鼓庶无汨挠得以讨贼臣日夜策厉痍伤枕戈待命不旬日王师荡定若责臣不武不能破贼则臣无所逃罪若以臣不防合则无单车一介与臣犄角不识使臣与谁防合臣前后乞讨贼奏牍具在非可诬也奉防特降充显谟阁直学士富民诸葛氏即居为楼临通衢嵗乆为鬼物所据白昼显出夜明炬如墟野间人莫敢登因塑像其上往来或不致严即祟苦之公命辟楼为酒肆名曰和旨取课入以资军储徙像丛祠中神无闻焉左辖叶梦得闻之曰是肯受令翟公信有徳君子哉吏部尚书黄裳道山前辈也叹曰翟公能使鬼神知畏是难能也后月入丰衍朝廷置官莅沽以佐经费公为郡军士以事逺适者必计道费具药物审视遣之既行经理其家靡有阙遗计杭贼之乱管置邮传通息耗委官抚孥咸懐忾敌无私顾忧军行与士卒同起居次舍庖爨无异具时叹以为古贤将所不及公牧越始至营无屋军士僦舍与民襍处公曰帅职不修至此其能责士用命乎即废基创屋三千楹既成躬按行庐舍为办服用防至匕箸杯盂靡不备具然后以次授馆士卒咸感涕稽颡谓抚士卹隠昔所未闻然有犯必诛人人畏爱莫不自尽浙东副縂管杨应诚累厯亷访使者以下除簉牧怫欝不平数诋时政惧公不能自安谋为保全计乃欺朝廷称甞随其父任邉吏熟知敌情及自髙丽至女真迳道请身使三韩结鸡林图迎复二圣公奏应诚欺罔君父自为身谋实无竒计可返翠华茍应诚至髙丽髙丽辞以大国之使假道以问行所敢不承命或金人闻使人至自敝邑请问津以窥吴越则将何辞以对决辱命取侮逺人臣已檄四明茍应诚至毋济其行应诚闻之自临安登海舶以往既至髙丽果如公言气索而返郡僚聴讼有不能得者众以谒公语未既已洞始末片言折之羣疑涣然罔不叹伏公既去邦人塑公像于郡之龙瑞宫能仁寺咸以公射之日修梵供以伸善颂户绘公像奉祠画史至摹本立直以售邦人饮食必祝公而后食闵闵焉惟日夕望公复至公莅郡或细故而置理或重负随释遣之然咸得其情众始腹非卒皆心服后政师公行事不当也既而访其迹则厚贷者果善良而吏讯者凶人也巳而曰无以为也是得于心不可学建炎四年冬以疾力请挂冠章十上始得去明年金人南渡避地闽峤绍兴初天子驻跸山隂诏复以翰林学士起公未至除承防兼侍读命所寓郡守即庐劝驾勑使人颁诏须公啓行以闻既对帝顾公进趋雍容议论英特谓中典人物之表殿庐御士见公歩武温丽音吐畅润论事切要咨嗟改观曰今日岂止复覩汉官威仪是学士位庙堂中兴必矣毎制诏上帝读之恨起公晩逾月除参知政事公力辞不得命公亦以经世为已任天子虚心聴纳倚以图治海内引领尅复二圣狩金国议臣言三韩距金境宻迩请取道以迎兵卫髙丽随遣使造朝帝令止行人于四明俾其属进及堂参公适在告宰相出笏逆之公闻亟出谓丞相曰三韩国陪臣借其主来犹班两省下今使人之属至仆射以汉相之尊与为客礼是自贬以伤国体非所谓折冲御侮者及再见公命吏谕之曰宰相出笏见使者以恭问二圣行跸今竣事矣其以吏见使人既进加恭畴昔秦桧为相四方奏请填委未决吏并为奸公语桧专责都司程考吏牍稽违者峻惩之公当印凡讼诉直送所属防六部者不得过一日吏惧自力无复滞事同列诮公非堂牒典故公曰天子防尘四方奏报利害间不容髪若用承平故实则玩时废日不唯事失机防举有滞留之叹矣方时艰棘圣贤驰骛犹不给吾侪可惰而任吏耶公因对乞治堂吏受贿者桧面劾公擅治吏公言臣位执政按吏而宰相见劾岂可无耻居位即力求去帝挽之不可公言宰相既不许臣预政臣岂敢茍偷荣以误国事退复坚请言官方孟卿逢桧意抗章论公不合与宰相不协因防秋欲以细故去位诏以散官就第公表言臣昨陪国论误简圣衷不量孤独之交欲济艰虞之防谓防全度之见察岂料同列之不咸而虽号参知了无闗预人材除擢但见画于録黄政事施行一视成扵牒检忧心自念负愧益深若蹈渊氷不能朝夕与其雷同充位之无补莫若洁已求去之为宜又云爵禄非事君之本心所懐经世去就乃人臣之大节安敢辱身使臣得辞宠利于圣朝是亦能识亷耻而为国既归谢宾客以道释书自娱曰五千言守恬淡合虚无为先金仙氏明空寂觉妄幻为本旨趣逺自非上智黙识无自而入然有无之相资如形影之相随初不独立谓无上普度天人莫尊于黄箓大醮着盟真玉检十巻如来升济六趣莫大于防阳斋作净供普济仪三巻皆裒晋唐以来郊天奉佛之典丹章緑字之书稽防参考剏成一家轨量宏深广大悉备真前古之所未有欲使修真之士知非勤功行严斋戒尽诚恪躬礼容不足以格上帝感大雄济羣生其立意陈辞贯通坟典合六经之实防阐教之至言非叔世谄道佞佛狭隘之所窥识冬十月丁普安夫人忧哀过而礼不逾士之好礼者式焉又明年徒行扶防自台归祔先少师之茔子弟諌公六十不毁礼经所着今老人血气已衰防渉千里日又摧伤脱冒霜露将谓卒大事何公曰荼毒至此吾忍以年不自尽乎是嵗金人复窥江表军行不得进乃湖州之官宅村既复土留湖以奉松楸服除泛恩除端明殿学士刘豫挟金人临淮师退诏前宰执议御敌善后之计公言朝廷无逺略无定论无腹心谋议之臣三者不立何后之善自金人躏借中国乗舆越在裔土虽西晋刘石之祸唐室安史之乱不至于此自建炎俶扰今九年矣天下日苦于兵而战守之计初未定也经国规模初未立也将相大臣每至防秋则豫谋避地之计至春则泰然安肆如无事之日敌至与众同惧敌退与众同喜如斯而已所谓御敌者臣不识也昔晋武帝欲平吴得张华羊祜杜预以賛其计唐宪宗讨淮蔡武宗伐泽潞頼裴度李徳裕以成其功今羣臣泛泛然如河中之木则陛下谁与权事揆防以图今日之事乎臣愿择大臣有深谋逺畧者任之责其恢复拔用能将必以却敌合天下之英杰相与讲谋立国之纪纲规模先定然后可为也公以湖去行朝一舍冠盖旁午乃迁寓平江之常熟绍兴七年冬以郊恩除资政殿学士提举临安府洞霄宫金人归地之嵗自沂宻来者言京东西人懐归之心朝不能夕约王师至则倒戈相应既闻公登廊庙曰庶抚我乎茍朝家命给事【公自给事中出守宻故民云】收复我必死锋镝以报公徳朝廷无遗矢亡镞之费京东西可一日复也既闻公去国咸蹙然曰莫有推诚轸物忠实无私可与成此功者吾其为异域鬼矣京东西人谓公政通神明旁郡之不伸者咸即公求成公笑遣之举陈牒部使者请送公理正曰公不吾与吾无憾也大观末三代礼噐稍出学士大夫获识全古渐迹先秦科斗字学公建言古者班诸侯宗彞使镇抚其社稷以世守之当是时咸受彞器于王室而后能国抑为宝重矣圣人制器尚象载道垂戒寓不传之妙于尊彞使人即器以求象即象以求意心悟目击命物之智晓礼乐法而不説之秘于起居饮食之间朝夕监观罔有逸徳此唐虞所以画衣冠为纪而民不犯盖牺象尊彞鼎罍豆笾所用不同为礼各异周人小宗伯之职辨六尊六彞之名物又専设官以司其用刻铭皆科斗文字圣人作经以载道经非字莫成文周礼保氏以六书教国子其后官弗修方罔知迹于籀古至谓小学不复经意栒鼎悝铭之窽羽陵汲冡之书曾不耳闻周宣王时史籀变仓颉之法作大篆緫天下字一以防意书法之壊自籀始其书俗恶已不可言秦又恶大篆之烦务从简易李斯赵髙胡母敬变为小篆程邈起狱创为法始皇谓便于迅急行之不疑四人胥吏之资臧获之见挟秦刑杀之威钳天下儒术之口必欲显名不朽斯因奏罢天下书不合秦文者尽除之焚烧先典殄灭籀学而古文絶矣汉去周为近习于秦不识籀古唐开元间又变汉为今文人至不识书今字学举宗许氏方东汉和安永元建光间先秦古文已絶许氏但袭秦悉从转声野陋浅薄缪妄斯甚其害至于错乱经防错乱则事君训民何自而正聂崇义集腐儒之説着三礼图以误后学今商周礼器科斗文字灿然毕出陛下方绍稽三代光明典礼此独郁而未扬疑有阙也愿诏硕儒博闻之士稽正六经考礼于夏商之器正字于鼎彞之间刬革缪伪捜访失絶使六经尊罍牺象之用六书象形科斗之书昭明炳焕与六经相表里以教后人天下幸甚上大喜诏礼官即议以闻有司谓事大功伙旷日引时继罹金人之乱竟不克成识者太息公为郡必稽公帑之逋于民者罢宴集絶馈饷储月廪偿之曰瘠民以适已白取以称客吾不能也凡朝廷与郡市民物必面给直曰守不亲畀则为吏豪夺所得无几矣公奉先严恭着享礼一巻节朔按以行事毎祭必先扫除内外宿设筵几率族属告于祖庙既夕迎主就位戒内外无或謦咳及闻履声者以谓祭求诸隂故昬而行礼屏气山立餽尊拜祝如闻叹息如见所祭质明竣事奠币燎瘗奉祏返室再拜绥神乃退自少至老虽甚疾必自力公言范晔后汉书语近词冗事多注见其自叙云笔势纵横比方班氏非但不愧今丛陋乃尔岂笔削未定縁事被诛遂传之耶乃删取精要总合传注作东汉通史五十巻谓儒者道不行立空言无补也着圃学五巻广闻三巻人物志五巻曰亦足以遗人矣公藏金石刻千巻心画妙天下用笔窥六朝书法之秘尽沉着痛快遒丽劲逸之美虽一防一画不妄下笔米元章蔡天啓见公行笔惊曰非唐贤所及张文潜赠公诗称顔筋栁骨世不闻翟公笔力回千钧盖实録也公心印刚正讼牒押尾吏悉截取以怖疟蓄六朝至唐名畵甚富洞晓画法自画三境髙真图十极列圣图九天朝元图四圣防魔图凡六十轴三天云辂图九天乗龙图七佛图浄土弥陀观音势至像着色楚山春晓图又妙于刻塑授法工师刻三清玉帝真武像于防稽之告成观尽端严温慈之相神气虚闲如与人接见者肃然郡人谓之木宝常州广孝寺僧伽防衣化也公以旧制不工亲为易塑得如来悯世援溺之状虽戴安道杨恵之复出殆无以过既成五色光出窣堵波然髙数十丈有目咸覩公知人之鉴世服其明甞相吴敏范宗尹自布衣期以逺逹秦桧为宻州学官一见知必为公辅执政从官或援于场屋或自僚属荐于朝者一百三十五人程俱陈橐韩驹皆门生也公喜治药物裒方之经騐者为肘后秘书三十巻施药济人四十年未甞少怠炮炙和剂必躬必亲为守日遣毉歴民居及军伍视疾苦坊置病厯遣官检校具増损以告贫者赒卹之死亡则给槥具赗其家先祖帅商丘遣公应贡松榆至盱眙宿普照寺寺僧伽真身所舍塔也主僧子英设食腆而恶公曰一虀面足矣奚以是为英夜梦紫衣僧告曰翟公须虀面宜亟设英素凶徳诃遣之逮晓复梦僧至曰客须虀面师勿靳也英惊寤见僧反手扄戸而出惕然悟为塔中仙迟明过公语故公留行致谢曰弟子敢以口腹累和尚耶公至朝以力请复北人之裔修好以御金人不合求去是冬京师陷独脱围城之祸始悟其请出也太夫人吴氏润人享年八十有八自归先少师至公位执政嵗时奉祀治家咸有典则妇徳母仪时称阃训贤夫令子世为名臣四方荣焉翟氏内外宗族以百数举无间言轸姻党之急甚于已私居先少师防贫悴不聊有相资者夫人笑曰吾贫暂尔吾儿岂资人者初不屑也公俸稍奉亲赈施外未甞妄费买田于髙邮及乡里谓子弟曰吾岂老而悖谬置多田遗子孙争端哉盖欲创道宫曰仁靖佛庙曰植徳徼福老释升济考妣少伸风树之悲尔公捐馆舍耆年营靖馆于禭之阳创梵宫于公墓之右卒父业也治家鞭挞臧获必正衣冠拱立曰五刑天儆怠荒今私用之复惰肆吾惧不敢所谓非礼威严不行圣人教人先自肃尔公奉养未甞过量曰吾寒儒敢易天禄以肆志哉至于竹头木屑未甞蔑弃曰暴殄天物用不以道是殄物也及义所当施虽黄金百镒举犹鸿毛金人至中原衣冠厄兵火十室而九惟公独免公与人交必诚必信前后为同列中伤不遗余力直道而行恬然自信庸人狡夫欺以百数或请闲之公曰不诚无物尤而效之又可乎哉与人期虽虎豹在前烈风雷雨不变也毎戒子弟曰汝寜容人欺毋以不诚待物甞言快意事勿为为必有悔又言麟鳯人虽不识闻其名者莫不耸恱枭獍虽不害人见者莫不憎恶士人不师徳麟鳯而为刻薄使人如见枭獍是自弃也宣政间士夫咸附北司以图进宠及二圣出狩汨防忠赤以茍活性命独公以道自守进退光明无垢公言三代人攸好徳叔世禀性不善刚戾暴恣先师老释更出而化之使依仁宝慈以自免于戾惧其顽弗格也又申言福善祸滛以教诱之冀其知畏而惩焉三圣者哀伤谆诲而莫格甚矣人之难化也公济物之心须防不怠故赋政以恵民为本祗畏之心日省夕惕故行事以逺悔为先甞言人生于忧患故易称履虎尾索索终吉此圣人教人儆畏以逺祸也公清明坦夷表里洞逹口未甞言人过笃于行义奏补先甥侄而后子孙乡人贫不克婚者辄为主办録旅榇之无归者千七百函瘗之为郡必捜境内之在殡者具费使复土曰掩骼埋胔王泽也守可壅乎晚年数梦释迦佛教工刻制极华饰崇奉之严公薨之嵗自正月上日金碧顿昬如烟雾所曀日现颦蹙之容仲秋晦公忽弃世公以熈寜九年丙辰九月十一日戌时生绍兴辛酉八月二十九日薨于平江府常熟县寓舍享年六十有六前三日羣鸟集正寝号鸣不止夕有大星陨于室父老叹曰公其殆乎公疾革命耆年凡故臣卹典之例锡者悉辞于朝曰吾生无益于国死不敢重为君费遗表言今国歩方艰人危未靖将帅骄惰而不能复尺寸之地仓廪空虚而至于无嵗月之储士有沟壑之忧民懐杼轴之叹致睿躬之甞胆期励众以止戈所愿益慨圣衷诞恢逺略思为君之难而慎于出令钦惟刑之恤而审于用刑懋终典学之懃以广生知之圣清心省欲崇简易以经邦务俭宝慈敷柔恵以懐众修已以安百姓耀徳以绥四方旌諌以来尽言营田以期足食重名节以激媮信赏罚以振纪纲减冗食之吏以靖民清入仕之源以省吏镌任子之令使知学古而入官严荐举之科敷求实材而授职赫然复古继周室之中兴力致郅隆使汉仪之复见语皆救时之弊极言无隠人所不敢及者君子谓至矣尽矣自得疾至易箦惟饮水自洁及属纩无一言及家事卧左脇沉然以没非平日于性命道徳所悟入孰能眎死生如昼夜至此始娶吏部尚书原武邢恕之女邢惇夫者其弟也夫人词学軰惇夫而识过之享年三十一赠鲁国夫人继室赵郡太守汝阳王纯之女封魏国夫人夫人事先君谨而甚至子三人长即耆年邢出也耆年自少知友皆天下有名士丈人行也刘器之所甚爱而以着骚见称于张文潜养志自修好古文及黄老言介褊不茍合质不任吏自谓为吏必以戆罢少日即退休着黄冠服放浪山谷间以著书自娱宰相范觉民语徴君苏养直曰翟子清浊太明善恶太分此张惠恕之所以不能取容当世也既老居于家环舍植桐百本自号臖老隠次鈜右朝奉大夫通判严州次绂右朝请大夫权发遣南劒州孙十人畋右奉议郎监登闻鼔院赐绯鱼袋畧右从侍郎淮南东路提举常平司干办公事右承事郎监建康府货务都茶场门畯右承奉郎两浙路转运司干办公事畴右承事郎福建提举茶盐司干办公事承奉郎疄防皆承务郎曽孙五人襄忞裒皆将仕郎交未官次未名女三人公病痔痛苦不聊仲女慈忍者再刳股襍剂进公赖以少损以其年十一月二十六日于润州之丹阳县九灵山耆年裒公平日著述为翟氏家集三十巻系除官制诰于后欲后世考公行实知家传之实録也孤耆年曰先君平昔言吾死无志墓无请諡无立墓隧之碑自古有死疾没世而无称太上立言惟托名为不朽吾三朝遗老进退不疵应传太史若无求事刻画以夸流俗茍平日不为人信是直资镇石耳惟公能足以康天下道足以经百世穷居约处欲以一身支大厦之将倾障狂澜于既倒言未发而众先喻功未见而众先信力不及而世与之其宣于事业者万不一试而彰焉犹为一世之所甚重使出其二三以安利乎人则泽之被世其何涯也孤耆年惧无以光昭先君之令徳传于永世故追纪平日语言行事为家传以偹史氏之求而其质固陋不足以识立身行道之大方其辞鄙拙不足以述致君泽民之万一适足以玷累光明芜秽盛徳云既孤耆年再拜稽颡请于宾曰先公有治命矣敢请所以信于无穷而昭其徳者宠嘉先人而庇其遗嗣是先大夫之没不朽而不肖之孤犹可以释憾于九原也宾拜稽首曰夫子纳君于善终食不违嘉绩协于师言是不亦忠乎夫子济物之心坐以待旦不亦惠乎故谓夫子忠惠先生







