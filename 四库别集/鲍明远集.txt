　　钦定四库全书　　　　　集部二
　　鲍明逺集　　　　　　　别集类一【宋】
　　提要
　　【臣】等谨案鲍明逺集十巻宋鲍照撰照字明逺东海人晁公武读书志作上党人盖误读虞炎序中本上党人之语照或作昭盖唐人避武后讳所改韦庄诗有欲将张翰松江雨画作屏风寄鲍昭句押入平声殊失其实【案宋礼部贡举条式称齐桓避讳作齐威可用于句中不可押入防韵知此诗押作鲍昭之非】沈约宋书李延夀南北史作于武后称制前者实皆作照不作昭也照为临川王子顼参军没于乱兵遗文零落齐散骑侍郎虞炎始编次成集隋书经籍志着録十巻而注曰梁六巻然则后人又续增矣此本为明正徳庚午朱应登所刋云得自都穆家巻数与隋志合而冠以炎序未审即隋志旧本否考其编次既以乐府别为一巻而采桑梅花落行路难亦皆乐府乃别入诗中唐以前人皆解声律不应舛互若此又行路难第七首蹲蹲字下注曰集作樽樽啄字下注曰集作逐使果原集何得又称集作此为后人重辑之明验矣然文章皆有首尾诗赋亦往往有自序自注与六朝他集从类书采出者不同殆因相传旧本而稍为窜乱欤钟嵘诗品云学鲍照才能日中市朝满学谢朓劣得黄鸟度青枝今集中无此一句益知非梁时本也乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀



　　鲍明逺集原序
　　鲍照字明逺本上党人家世贫贱少有文思宋临川王爱其才以为国侍郎王薨始兴王濬又引为侍郎孝武初除海虞令迁太学博士兼中书舍人【一本云时主多忌以文自髙照侍左右深逹夙防作此赋不复尽其才思】出为秣陵令又转永嘉令大眀五年除前军行参军侍临海王镇荆州掌知内命寻迁前军刑狱参军事宋眀帝初江外拒命及义嘉败荆土震扰江陵人宋景因乱掠城为景所杀时年五十余身既遇难萹章无遗流迁人间者往往见在储皇博采羣言逰好文艺片辞只韵防不收集照所赋述虽乏精典而有超丽爰命陪趋僃加研访年代稍逺零落者多今所存者傥能半焉虞炎奉敕序




　　钦定四库全书
　　鲍明逺集巻一
　　宋　鲍照　撰
　　舞鹤赋
　　散幽经以验物伟胎化之仙禽钟浮旷之藻质抱清逈之明心指蓬壶而飜翰望昆阆而扬音匝日域以廻骛穷天歩而髙寻践神区其旣逺积灵祀而方多精含丹而星耀顶凝紫而烟华引圆吭之纎婉顿修趾之洪姱叠霜毛而弄影振玉羽而临霞朝戏于芝田夕饮乎瑶池厌江海而防泽掩云罗而见覊去帝乡之岑寂归人寰之喧卑嵗峥嵘而催暮心惆怅而哀离于是穷隂杀节急景凋年凉沙振野箕风动天严严苦雾皎皎悲泉冰塞长河雪满羣山旣而雰昏夜歇景物澄廓星飜汉回晓月将落感寒鸡之早晨怜霜鴈之违漠临惊风之萧条对流光之照灼唳清响于丹墀舞飞容于金阁始连轩以凤跄终宛转而龙跃踯躅徘徊振迅腾摧惊身蓬集矫翅云飞离纲别赴合绪相依将兴中止若往而归防沓矜顾迁延迟暮逸翮后尘翺翥先路指防防翔临岐矩歩态有遗妍貌无停奔机逗节角睐分形长扬【一作扬翘】缓骛并翼连声轻迹凌乱浮影交横众变繁姿参差洊密烟交雾凝若无毛质风去雨还不可谈悉旣散魂而荡目迷不知其所之忽星离而云罢整神容而自持仰天居之崇絶更惆愓以惊思当是时也燕姬色沮巴童心耻巾拂两停丸劒双止虽邯郸其敢伦岂阳阿之能拟入卫国而乘轩出吴都而倾市守驯养于千龄结长悲于万里
　　芜城赋【登广陵城作】
　　濔迆平原南驰苍梧涨海北走紫塞鴈门柂以漕渠轴以昆岗重江复闗之奥四防五逹之庄当昔全盛之时车挂轊人驾肩防闬扑地歌吹沸天孶货盐田铲利铜山才力雄富士马精妍故能侈秦法佚周今划崇墉刳濬洫图修世以休命是以板筑雉堞之殷井干烽橹之勤格高五岳袤广三坟崪若断岸矗似长云制磁石以御冲糊赪壤以飞文观基扄之固护将万祀而一君出入三代五百余载竟剖而豆分泽葵依井荒葛罥途坛罗虺蜮阶鬭麕鼯木魅山鬼野防城狐风嘷雨啸昏见晨趋饥鹰厉吻寒鸱吓雏伏藏虎乳血餐肤崩榛塞路峥嵘古馗白杨早落塞草前衰棱棱霜气蔌蔌风威孤蓬自振惊沙坐飞灌莽杳而无际丛薄纷其相依通池旣巳夷峻隅又巳頽直视千里外唯见起黄埃凝思寂听心伤巳摧若夫藻扄黼帐歌堂舞阁之基璇渊碧树弋林钓渚之馆吴蔡齐秦之声鱼龙爵马之玩皆薫歇烬灭光沈响絶东都妙姬南国丽人蕙心纨质玉貌綘唇莫不埋魂幽石委骨穷尘岂忆同辇之愉乐离宫之苦辛哉天道如何吞恨者多抽琴命操为芜城之歌歌曰边风急兮城上寒井径灭兮丘陇残千龄兮万代共尽兮何言
　　芙蓉赋
　　感衣裳于楚赋咏忧思于陈诗访羣英之艶絶标高名于泽芝防春陂乎夕张搴芙蓉而水嬉抽我衿之桂兰点子吻之瑜辞选羣芳之徽号抱兹性之清芬禀若华之惊絶单蓲阳之妙手测淲池之光洁烁彤辉之明媚粲雕霞之繁悦顾椒丘而非偶岂园桃而能埒彪炳以蒨藻翠景而红波青房兮防接紫的兮圆罗树妖遥之弱干散菡萏之轻荷上星光而倒景下龙鳞而隠波戏锦鳞而夕映曜绣羽以晨过结游童之湘吹起榜妾之江歌僃日月之温丽非盛明而谓何若乃当融风之暄荡承暑雨之平渥被瑶塘之周流绕金渠之屈曲排积雾而杨芬镜洞泉而含绿叶折水以为珠条集露而成玉润蓬山之琼膏辉防河之银烛冠五华于仙草超四照于灵木杂众姿于开巻阅羣貌于昏明无长防之容止信不笑之空城森紫叶以上擢纷湘蘂而不倾根虽割而琯彻柯旣解而丝萦感盛衰之可怀质始终而常清故其为芳也绸缪其为媚也奔发对妆则色姝比兰则香越泛明彩于宵波飞澄华于晓月陋荆姬之朱顔笑夏女之光髪恨狎世而贻贱徒爱存而赏没虽凌羣以擅竒终从岁而零歇
　　游思赋
　　云径兮海冲上潮兮送风秋水兮驾浦凉烟兮冐江暮气起兮逺岸黒阳精防兮天际红波沄沄兮无底山森森兮万重平隰兮亘防通川兮防壑仰尽兮天经俯穷兮地络望波际兮昙昙眺云间兮灼灼乃江南之断山信海上之飞鹤指烟霞而问乡窥林屿而访泊抚身事而识苦念亲爱而知乐苦与乐其何言悼人生之长役舍堂宇之密亲坐江潭而为客对蒹葭之遂黄视零露之方白鸿晨惊以响湍泉夜下而鸣石结中洲之云萝托绵思于遥夕瞻荆吴之逺山望邯郸之长陌塞风驰兮边草飞惊沙起兮鴈扬翮虽燕越之异心在禽鸟而同戚怅収情而抆涙遣繁悲而自抑此日中其几时彼月满而将蚀生无患于不老奚引忧以自逼物因节以巻舒道与运而升息贱卖卜以当垆隠我耕而子织诚爱秦王之奇男不愿絶筋而称力巳矣哉使豫章生而可知夫何异乎丛棘
　　飞蛾赋
　　仙防伺闇飞蛾候明均灵舛化诡欲齐生观齐生而欲诡各防往以慿方凌燋烟之浮景赴熈焰之明光防身幽草下毕命在此堂本轻死以邀得虽縻烂其何伤岂学山南之文豹避云雾而岩藏







　　鲍明逺集巻一
　　钦定四库全书
　　鲍明逺集巻二
　　宋　鲍照　撰
　　尺蠖赋
　　智哉尺蠖观机而作申非向厚屈非向薄当静泉渟遇躁风惊起轩躯以旷跨伏累气而并形冰炭弗触锋刅歴迕逢崄蹙蹐值夷舒歩忌好退之见猜哀必进而为蠧毎骧首以瞰途常伫景而飜露故身不豫托地无前期动静必观于物消息各随乎时从方而应何虑何思是以军筭慕其权国容拟其变髙贤圗之以隐沦智士以之而蔵见笑灵蛇之乆蛰羞龙徳之方战理害道而为尤事伤生而感贱茍见义而守勇岂专取于箭
　　观漏赋【升丙】
　　客有观于漏者退而叹曰夫及逺者箭也而定逺非箭之功为生者我也而制生非我之情故自箭而为心不可慿者因生以观我不可恃者年慿其不可恃故以悲哉况乎沉华密逺轻波濳耗而感神婴虑者又自外而伤夀以是思生生亦勤矣乃为赋云
　　风流叹于驰年缨华思于奔月结兰苕以望楚弄参差以歌越抚凝肌于迁滞鉴雕容于髣髴景有坠而易昬忧无方而难歇歴玫阶而升隩访金壶之盈阙观腾波之吞冩视惊箭之登没箭旣没而复登波长防而弗归注沉穴而海漏射悬涂而电飞墐戸牖而知天掩云雾而测晖创百龄于纎隐积千里于空微彼峥峥而行溢此冉冉而逾衰抚寸心而未改指分光而永违昔伤矢之奔禽闻虚之颠仆徒婴刄而知惧岂濳机之能觉惟生经之靃靡亦悲长而懽促恒证古而秉心抱空意其如玊波沉沉而东注日滔滔而西属落繁馨于纎草殒丰华于乔木对异离而后歌据穷蹊而方哭虽接薪之更传寜絶明之还续贯古今而并念信寡易而多难时不留乎激矢生乃急于走丸旣河源之莫壅又吹波而助澜神怵逈而多虑心而尠欢望天涯而伫念擢雄劒而长叹嗟生民之永迷躬与后而皆恤死零落而无二生差池之非一理幽分于化前筭冥定于天秩与艾骨而招病犹刳肠而兴疾情殊用而俱尽事离方而同失聊弭志以髙歌顺烟雨而沉逸于是随秋鸿而泛渚逐春鷰而登梁进赋诗而展念退陈酒以排伤物不可以两大时无得而双昌薰晩华而后落槿早秀而前亡姑屏忧以愉思乐兹情于寸光从江河之纡直委天地之回方漏盈兮漏虚长无絶兮芬芳
　　野鹅赋【并序】
　　有献野鹅于临川王世子愍其樊絷命为之赋其辞曰集陈之隼以自逺而称神栖汉之雀乃出幽而见珍此璅禽其何取亦厠景而承仁舍水泽之驩逸对钟鼓之悲辛岂狥利而轻命将感爱而投身入长罗之逼胁怅髙缴之樊萦邈辞朋而别偶超烟骛而风行跨日月以遥逝忽瞻国而望城践菲迹于瑶涂升弱羽于丹庭瞰东西之绣戸眺左右之金扄貌纎杀而含【一作悆】悴心翻越而慙惊若坠而堕谷怳不知其所寜惟君囿之珍丽实妙物之所殷翔海泽之轻鸥巢天宿之鸣鹑鹖程材于枭猛翚荐体之雕文旣敷容以照景亦避翮而排云虽居物以成偶终在我以非羣望征云而延悼顾委翼而自伤无青雀之衘命乏赤鴈之嘉祥空秽君之园池徒慙君之稻粱愿引身而剪迹抱末志而幽蔵于是流岁遂逺惨节方崇云纒海岱风拂崤潼飞云【一作雰】驰霰飘沙舞蓬视清池之初涸望绿林之始空立菰蒲之寒渚托只影而为双宛防啄而掩眦悲结怅而满胷处朝昼而虽念假外见而迁排渉修夜之长寂信专思而知哀风梢梢而过树月苍苍而照台冰依防而早结霜托草而先摧敛双翮于水裔翘孤趾于林隈情无方而雨集事有限而星乖在俄顷而犹悼矧穷生之所怀闻宿世之髙贤泽无微而不均育草木而明义爱禽鸟而昭仁全殒卵而来凤放乳麑而感麟虽陋生于万物若沙漠之一尘茍全躯而毕命庶魂报以自申
　　伤逝赋
　　晨登南山望羙中阿露团秋槿风巻寒萝凄怆伤心悲如之何尽若穷烟离若剪弦如影灭地犹星殒天弃华宇于明世闭金扄于下泉永山河以自毕千龄而弗旋思一言于向时邈众代于古年逰稍逺而变体浸幽明而改时览篇迹之如旦婉遗意而在兹忽若谓其不然自惆怅而惊疑循堂庑而下降歴帏戸而升基服委襟而禠帯器蒙管而韬丝志存业而遗绩身先物而长辞岂重欢而可觏追前感之无期寒徃暑来而不穷哀极乐反而有终燧巳迁而礼革月旣逾而庆通心微微而就逺迹离离而絶容白日蔼而回隂闺舘寂而深重冀慿灵于前物伫美目乎房栊徒望思于永乆邈归来其何从结单心于暮条掩行泪于晨风念沉悼而谁剧独婴哀于逝躬草忌霜而逼秋人恶老而逼衰诚衰耄之可忌或甘愿而志违彼一息之短景乃累恨之长晖寻平生之好丑成黄尘之是非将防耶而尚在何有去而无归惟桃李之零落生有促而非夭观龟鹤之干祀年能富而情少反灵质于二涂乱感恱于双抱日月飘而不留命倐忽而谁保譬明隙之在梁如风露之停草髪迎忧而送华貌先悴而收藻共甘苦其几人曾无得而偕老拂埃琴而抽思啓陈书而遐讨自古来而有之夫何怨乎天道
　　园葵赋
　　风暖凌开土膏泉动游尘曝日鸣雉依陇主人拂黄拭藜杖布种平圻壤通畔修直膏畆夷敞白茎紫蒂豚耳鸭掌沟东陌西行三畦两旣区旣鉏乃露乃暵勾萌欲伸藂牙将散尔乃晨露夕隂霏云四委沉雷逺震飞雨轻洒徐未及晞疾而不靡柔莩爰秀刚甲以解稚叶萍布弱隂竞抽萋萋翼翼沃沃油油下葳蕤而被迳上参差而覆畴承朝阳之丽景得倾柯之所投仕非鲁相有不防之利賔非二仲无逸马之忧顾堇荼而莫偶岂苹藻之荐羞若乃邻老谈稼女妪归桑拂此苇席炊彼穄粱甃壶援醢曲瓢巻浆乃羮乃瀹堆鼎盈筐甘防蒨脆柔滑芬芳消淋逐水润胃调肠于是旣饫彻盘投筯回小人之腹为君子之虑近观物运逺访师圣声数后彰律理前定乌非黔黒鹤岂浴净彼圎行而方止固得之于天性伊冬而夏裘无双功而并盛荡然任心乐道安命春风夕来秋日【一作秋月】晨映独酌南轩拥琴孤听篇章间作以歌以咏鱼深沉而鸟髙飞孰知羙色之为正







　　鲍明逺集巻二
　　钦定四库全书
　　鲍明逺集巻三
　　宋　鲍照　撰
　　代东武吟
　　主人且勿諠贱子歌一言仆本寒乡士出身蒙汉恩始随张校尉召募到河源后逐李轻车追虏出塞垣密涂亘万里寜岁犹七奔肌力尽鞍甲心思歴凉温将军旣下世部曲亦罕存时事一朝异孤绩【绩一作愤】谁复论少壮辞家去穷老还入门腰鎌刈葵藿倚杖牧鸡豚昔如鞲上鹰今似槛中猿徒结千载恨空负百年怨弃席思君幄疲马恋君轩愿垂晋主恵不愧田子魂
　　代出自蓟北门行
　　羽檄起边亭烽火入咸阳征师屯广武分兵救朔方严秋筋竿劲虏阵精且彊天子按劒怒使者遥相望鴈行縁石径鱼贯渡飞梁箫皷流汉思旌甲被胡霜疾风冲塞起沙砾自飘扬马毛缩如猬角弓不可张时危见臣节世乱识忠良投躯报明主身死为国殇
　　代结客少年行
　　騘马金络头锦带佩吴钩失意杯酒间白刃起相雠追兵一旦至负劒逺行游去乡三十载复得还旧丘升髙临四关表里望皇州九涂平若水双阙似云浮扶宫罗将相夹道列王矦日中市朝满车马若川流撃钟陈鼎食方驾自相求今我独何为埳懐百忧
　　代东门行
　　伤禽恶惊【一作惊】倦客恶离声离声断客情賔御皆涕零涕零心断絶将去复还诀一息不相知何况异乡别遥遥征驾逺杳杳白日晩居人掩闺卧行子夜中饭野风吹秋木行子心肠断食梅常苦酸衣葛常苦寒丝竹徒满坐忧人不解顔长歌欲自慰弥起长恨端
　　代苦热行
　　赤坂横西阻火山赫南威身热头且痛鸟坠魂来归汤泉发云潭焦烟起石圻【一作矶】日月有恒昬雨露未尝晞丹蛇逾百尺蜂盈十围含沙射流影吹蛊病行晖瘴气昼薫体菵露夜霑衣饥猨莫下食晨禽不敢飞毒泾尚多死渡泸寜具腓生躯蹈死地昌志登祸机戈船荣旣薄伏波赏亦微爵轻君尚惜士重安可希
　　代白头吟
　　直如朱丝绳清如玉壶冰何慙宿昔意猜恨坐相仍人情贱恩旧世议逐衰兴毫髪一为瑕丘山不可胜食苗实硕防防【一作玷】白信苍蝇鳬鹄逺成美薪刍前见陵申黜褒女进班去赵姬升周王日沦惑汉帝益嗟称心赏犹难恃貌恭岂易慿古来共如此非君独抚膺
　　代蒿里行
　　同尽无贵贱殊愿有穷申驰波催永夜零露逼短晨结我幽山驾去此满堂亲虗容遗劒佩实貌戢衣巾斗酒安可酌尺书谁复陈年代稍推逺怀抱日幽沦人生良自剧天道与何人赍我长恨意归为狐兎尘
　　代放歌行
　　蓼虫避葵堇习苦不言非小人自龌龊安知旷士怀鸡鸣洛城里禁门平旦开盖纵横至车骑四方来素带曵长飇华缨结逺埃日中安能止钟鸣犹未归夷世不可逢贤君信爱才明虑自天断不受外嫌猜一言分珪爵片善辞草莱岂伊白璧赐将起黄金台今君有何疾临路独迟廻
　　代升天行
　　家世宅闗辅胜带宦王城僃闻十帝事委曲两都情倦见物兴衰骤覩俗屯平翩翻若回掌恍惚似朝荣穷途悔短计晩志重长生从师入逺岳结友事仙灵五图发金记九籥隐丹经风餐委松宿云卧恣天行冠霞登防阁解玉饮椒庭蹔游越万里少别数千龄凤台无还驾箫管有遗声何时与汝曹啄腐共吞腥
　　代别鹤操
　　双鹤俱起时徘徊沧海间长弄若天汉轻躯似云悬幽客时结侣提擕逰三山青缴凌瑶防丹罗笼紫烟海上悲风急三山多云雾散乱一相失惊孤不得住然日月驰逺矣絶音仪有愿而不遂无怨以生离鹿鸣隐深草蝉鸣隠髙枝心自有所存旁人那得知
　　代雉朝飞
　　雉朝飞振羽翼専场挟两【一本下有雌字】恃彊力媒巳惊翳又逼蒿间濳彀卢矢直刎绣颈碎锦臆絶命君前无怨色握君手执杯酒意气相倾死何有
　　代淮南王
　　淮南王好长生服食练气读仙经琉璃作椀牙作盘金鼎玊匕合神丹合神丹戏紫房紫房防女弄明珰鸾歌凤舞断君肠朱城九门门九闺逐明月入君怀入君怀结君佩怨君恨君恃君爱筑城思坚劒思利同盛同衰莫相弃
　　代空城雀
　　雀乳四鷇空城之阿朝食野粟夕饮冰河髙飞畏鸱鸢下飞畏网罗辛伤伊何言怵迫良巳多诚不及青鸟逺食玊山禾犹胜吴宫鷰无罪得焚窠赋命有厚薄长叹欲如何
　　代鸣鴈行
　　邕邕鸣鴈鸣始旦齐行命侣入云汉中夜相失羣离乱留连徘徊不忍散憔悴容仪君不知辛苦风霜亦何为
　　代夜坐吟
　　冬夜沉沉夜坐吟含声未发巳知心霜入幕风度林朱灯灭朱顔寻体君歌逐君音不贵声贵意深
　　代北风凉行
　　北风凉雨雪雱京洛女儿多妍妆遥艳帷中自悲伤沉吟不语若有忘问君得行何当归苦使妾坐自伤悲虑年至虑顔衰情易逺恨难追
　　代春日行
　　献岁发吾将行春山茂春日明园中鸟多嘉声梅始发桃始青泛舟舻齐櫂惊奏采菱歌鹿鸣风微起波微生亦发酒亦倾入莲池折桂枝芳防动芬叶披两相思两不知
　　代少年时至衰老行
　　忆昔少年时驰逐好名晨结友多贵门出入富儿隣绮罗艶华风车马自扬尘歌唱青琴女弹筝燕赵人好酒多芳气肴味厌时新今日每相念此事邈无因寄语后生子作乐当及春
　　代阳春登荆山行【荆一作京】
　　旦登荆山头﨑岖道难防早行犯霜露苔滑不可留极眺入云表穷目尽帝州方都列万室层城带髙楼奕奕朱轩驰纷纷缟衣流日氛映山浦暄雾逐风収花木乱平原桑柘盈【一作緜】平畴攀条弄紫茎借露折芳柔遇物虽成趣念者不解忧且共倾春酒长歌登山丘
　　代朗月行
　　朗月出东山照我绮窓前窓中多佳人被服妖且妍靓妆坐帐里当户弄清鬓夺卫女迅体絶飞燕先为君歌一曲当作朗月篇酒至顔自解声和心亦宣千金何足重所存意气间
　　代堂上歌行
　　四坐且莫諠听我堂上歌昔仕京洛时髙门临长河出入重宫里结友曹与何车马相驰逐賔朋好容华阳春孟春月朝光散流霞轻歩逐芳风言笑弄丹葩晖晖朱顔酡纷纷织女梭满堂皆羙人目成对湘娥虽谢侍君闲明妆带绮罗筝笛更弹吹髙唱好相和万曲不闗心一曲动情多欲知情厚薄更听此声过
　　代贫贱愁苦行
　　湮没虽死悲贫苦卽生剧长叹至天晓愁苦穷日夕盛顔当少歇鬓髪先老白亲友四靣絶朋知断三益空庭慙树萱药饵媿过客贫年忘日时黯顔就人惜俄顷不相酬恧怩靣巳赤或以一金恨便成百年隙心为千条计事未见一获运圯津涂塞遂转死沟洫以此穷百年不知还窀穸
　　代边居行
　　少年逺亰【一作荆】阳遥遥万里方陋巷絶人径茅屋摧山岗不覩车马迹但见麋鹿场长松何落落丘陇无复行边地无髙木萧萧多白杨盛年日月尽一去万恨长悠悠世中人争此锥刀忙不忆贫贱时富贵辄相忘纷纷徒满目何闗慨予伤不如一畆中髙防挹清浆遇乐便作乐莫使候朝光
　　代门有车马客行
　　门有车马客问客何乡士捷歩往相讯果得旧隣里凄凄声中情慊慊増下理【一作俚】语昔有故悲论今无新喜清晨相访慰日暮不能巳欢戚竞寻绪谈调何终止辞端竟未究忽唱分途始前悲尚未弭后感方复起嘶声盈我口谈言在君耳手迹可传心愿尔驾【一作笃】行李
　　代悲哉行
　　羇人感淑莭縁感欲回辙我行讵几时华实骤舒结覩实情有悲瞻华意无恱览物怀同志如何复乖别翩翩翔禽罗关关鸣鸟列翔鸣尚畴偶所欢独乖絶
　　代櫂歌行
　　羇客离婴时飘飖无定所昔秋寓江介兹春客河浒徃戢于役身愿言永怀楚泠泠鯈跃潭邕邕鴈循渚飂戾长风振揺曵髙防举惊波无留连舟人不踌竚
　　代邽街行【一夲作去邪行】
　　竚立出门衢遥望转蓬飞蓬去旧根在连翩逝不归念我舍乡俗亲好乆乖违慷慨怀长想惆怅恋音徽人生随时变迁化焉可祈百年难必果千虑易盈亏
　　代陈思王白马篇
　　白马骍角弓鸣鞭乗北风要途问边急杂虏入云中闭壁自徃夏清野径还冬侨装多阙絶旅服少裁缝埋身守汉节沉命对胡封薄暮塞云起飞沙披逺松含悲望两都楚歌登四墉丈夫设计误怀恨逐边戎罢别中国爱邀冀胡马功去来今何道卑贱生所钟但令塞上儿知我独为雄
　　代陈思王京洛篇
　　鳯楼十二重四户八绮窻绣桷金莲花桂柱玊盘龙珠无隔露罗愰不胜风寳帐三千所为尔一朝容扬芬紫烟上垂防緑云中春吹回白日霜歌落塞鸿但惧秋尘起盛爱逐衰蓬坐视靑苔满卧对锦筵空琴瑟纵横散舞衣不复缝古来共歇薄君意岂独浓唯见双黄鹄千里一相从
　　代陆平原君子有所思行
　　西上登雀台东下望云阙层阁肃天居驰道直如髪绣甍结飞霞璇题纳行月筑山拟蓬壸穿池类溟渤选色遍齐岱徴声匝卭越陈钟陪夕防笙歌待明发年貌不可还身意防盈歇蚁壤漏山阿丝涙毁金骨器恶含满欹物忌厚生没智哉众多士服理辨昭昧
　　代白纻曲二首
　　朱唇动素袖举洛阳少童【一作年】邯郸女古称緑水今白纻催弦急管为君舞穷秋九月荷叶黄北风驱雁天雨霜夜长酒多乐未央
　　春风澹荡侠思多天色净渌气妍和含桃红蕚兰紫芽朝日灼烁发园华巻幌结帷罗玊筵齐讴秦吹卢女弦千金顾笑买芳年
　　代白纻舞歌词四首【奉始兴三神作并启】
　　侍郎臣鲍照启被教作白纻舞歌词谨竭庸陋裁为四曲附启上呈识方淟悴思涂猥局言既无雅声未能文不足以宣赞圣防抽抜妙实谨遣简余慙随悚盈谨启
　　词
　　吴刀楚制为佩袆纎罗雾縠垂羽衣含商咀徴歌露晞珠履飒沓纨防飞凄风夏起素云回车怠马烦客忘归兰膏明烛承夜晖
　　桂宫栢寝拟天居朱爵文窻韬碧防象牀瑶席镇犀渠雕屏合匝组帷【一作帐】舒秦筝赵瑟挟笙竿垂珰散佩盈玊除停觞不御欲谁须
　　三星参差露霑湿悲管清月将入寒光萧条虫急荆王流叹楚妃泣红顔难长时易戢凝华结防久延立非君之故岂安集
　　池中赤鲤庖所捐琴髙乗去飞上天命逢福世丁溢恩簪金借绮升曲筵恩厚徳深委如山洁诚洗志期暮年乌白马角寜足言










　　鲍明逺集巻三

　　钦定四库全书
　　鲍明逺集巻四
　　宋　鲍照　撰
　　拟古八首
　　鲁客事楚王怀金袭丹素既荷主人恩又防令尹顾日宴罢朝归舆马塞衢路宗党生光辉宾仆逺倾慕富贵人所欲道得亦何惧南国有儒生迷方独沦误伐木清江湄设罝守毚兎
　　十五讽诗书篇翰靡不通弱冠参多士飞步游秦宫【一作紫宫】侧观君子论预见古人风两説穷舌端五车摧笔锋羞当白璧贶耻受聊城功晩节从世务乗障逺和戎解佩袭犀渠巻袠奉卢弓始愿力不及安知今所终幽并重骑射少年好驰逐氊带佩双鞬象弧挿雕服兽肥春草短飞空越平陆朝逰雁门上暮还楼烦宿石梁有余劲惊雀无全目汉虏方未和边城屡飜覆留我一白羽将以分符竹
　　凿井北陵隈百丈不及泉生事本澜漫何用独精坚幼壮重寸隂衰暮及经年放鹰息朝歌提爵止山田日夕登城隅周廻视洛川街衢积冻草城郭宿寒烟繁华悉何在宫阙久崩填空谤齐景非徒称夷叔贤
　　伊昔不治业倦逰观五都海岱饶壮士防泗多宿儒结髪起跃马垂白对讲书呼我升上席陈觯发瓢壶管仲死巳久墓在西北隅后面崔嵬者桓公旧塜庐君来诚既晩不覩崇明初玉琬徒见传交友义渐踈
　　束薪幽篁里刈黍寒涧隂朔风伤我肌号鸟惊思心嵗暮井赋讫程课相追寻田租送函谷兽藁输上林河渭冰未开关陇雪正深笞撃官有罚呵辱吏见侵不谓乗轩意伏还至今
　　河畔草未黄朔鴈已矫翼秋蛩扶户吟寒妇成夜织去嵗征人还流传旧相识闻君上陇时东望久叹息宿昔改衣带朝旦异容色念此忧如何夜长愁更多明镜尘匣中寳琴生网罗
　　蜀汉多竒山仰望与云平隂崖积夏雪阳谷散秋萤朝朝见云归夜夜闻猿鸣忧人本自悲孤客易伤情临堂设樽酒留酌思平生石以坚为性君勿慙【一作轻】素诚
　　拟靑靑陵上栢
　　涓涓乱江泉绵绵横海烟浮生旅昭世空事叹华年书翰幸闲暇我酌子萦飞镳出荆路骛服指秦川渭滨富皇居鳞馆匝河山舆童唱乘椒櫂女歌采莲孚愉鸾阁上窈窕鳯楹前娱生信非谬安用求多贤
　　学刘公干体五首
　　欲宦乏王事结主逺恩私为身不为名散书徒满帷连冰上冬月披雪拾园葵圣灵烛区外小臣良见遗曀曀寒野雾苍苍隂山栢树逈雾萦集山寒野风急嵗物尽沦伤孤贞为谁立赖树自能贞不计迹幽澁胡风吹朔雪千里渡龙山集君瑶台上飞舞两楹前兹晨自为美当避艳阳天艳阳桃李节皎洁不成妍荷生渌泉中碧叶齐如规廻风荡流雾珠水逐条垂彪炳此金塘藻耀君王池不愁世赏絶但畏盛明移白日正中时天下共明光北园有细草当昼正含霜乖荣顿如此何用独芬芳抽琴为尔歌断不成章
　　拟阮公夜中不能寐
　　漏分不能卧酌酒乱繁忧恵气夜清素景縁隟流鸣鹤时一闻千里絶无俦伫立为谁久寂寞空自愁
　　学陶彭泽体【奉和王义典】
　　长忧非生意短愿不须多但使尊酒满朋旧数相过秋风七八月清露润绮罗提琴当户坐叹息望天河保此无倾动寜复滞风波
　　绍古辞七首
　　橘生湘水侧菲陋人莫传逢君金华宴得在玊几前三川穷名利京洛富妖妍恩荣难久恃隆宠易衰偏观席妾凄怆覩翰君然徒抱忠孝志犹为葑菲迁
　　昔与君别时蚕妾初献丝何言年月驶寒衣已治縧绣多废乱篇帛久尘缁离心壮为剧飞念如悬旗石席我不爽徳音君勿欺
　　瑟瑟凉海风竦竦寒山木纷纷羇思盈慊慊夜促访言山海路千里歌别鹤弦絶空咨嗟形音谁赏録辛苦异人状美貌改如玉徒畜巧言鸟不解心欵曲
　　孤鸿散江屿连翩遵渚飞含嘶衡桂浦驰顾河朔畿攅攅劲秋木昭昭净冬晖窻前涤欢爵帐里缝舞衣芳嵗犹自可日夜望君归
　　楹翫夜月逈眺出谷云还山路已逺往海不及羣徘徊清淮汭顾慕广江濆物情乖喜歇守操古难闻三越丰少姿容态倾动君
　　开黛覩容【一作朝】顔临镜访遥涂君子事河源弥祀阙还书春风扫地起飞尘生绮防文袿为谁设罗帐空巻舒不怨身孤寂但念星隐隅
　　暖嵗节物早万萌迎春逹春风夜防娟春雾朝晻霭软兰叶可采柔桑条易捋怨咽对风景闷瞀守闺闼天赋愁民命含生但契阔忧来无行伍厯乱如覃葛
　　幽兰五首
　　倾辉引暮色孤景防恩顔梅歇春欲罢期渡徃不还帘委兰蕙露帐含桃李风揽帯昔何道坐令芳节终结佩徒分明抱梁輙乖忤华落知不终空愁坐相误眇蛸挂网漠漠蚕弄丝空慙不自信怯与君画期陈国郑东门古今共所知长防暂徘徊驷马停路岐
　　学古【一作北风雪】
　　北风十二月雪下如乱巾实是愁苦节惆怅忆【一作别】情亲防得両少妾同是洛阳人嬛緜好眉目闲丽羙腰身凝肤皎若雪明净色如神骄爱生盼瞩声媚起朱唇衿服杂缇缋首饰乱珍调弦俱起舞为我唱梁尘人生贵得意怀愿待君申幸值严冬暮幽夜方未晨齐衾乆両设角枕巳防陈愿君早休息防歌待三春


　　鲍明逺集巻四
　　钦定四库全书
　　鲍明逺集巻五
　　宋　鲍照　撰
　　浔阳还都道中
　　昨夜宿南陵今旦入芦洲客行惜日月崩波不可留侵星赴早路毕景逐前俦鳞鳞夕云起猎猎晩风遒腾沙郁黄雾飜浪扬白鸥登舻眺淮甸掩泣望荆流絶目尽平原时见逺烟浮倐忽坐还合俄思甚兼秋未尝违户庭安能千里游谁令乏古节贻此越乡忧
　　还都道中三首
　　悦怿遂还心踊跃贪至勤鸣鸡戒征路暮息落日分急流腾飞沬囘风起江濆孤兽啼夜侣离鸿噪霜羣物衰心交横声切思纷纭叹慨诉同旅美人无相闻
　　风急讯湾浦装高偃樯舳夕聴江上波逺极千里目寒律惊穷蹊爽气起乔木隐隐日没岫瑟瑟风发谷鸟还暮林諠潮上冰结洑夜分霜下凄悲端出遥陆愁来攒人怀羇心苦独宿
　　久宦迷逺川川广每多惧薄止闾边亭闗歴险程路霮防防隅岫蒙昧江上雾时凉籁争吹流洊浪奔趣【一作注】恻焉增愁起搔首东南顾茫然荒野中举目皆凛素囘风扬江泌雅寒栖动树太息终晨漏企我归飊遇
　　还都口号
　　分壤蕃帝华列正蔼皇宫礼防及年暇朝奏因岁通维舟歇金景结棹俟昌风钲歌首寒物归吹践开冬隂沈烟塞合萧瑟凉海空驰霜急归节幽云惨天容旌鼓贯涂羽鹢被长江君王迟京国游子思乡邦恩世共渝洽身愿两扳逢勉哉河济客勤尔尺波功
　　还都至三山望石头城
　　泉源安首流川末澄逺波晨光被水族晓气歇林阿两江皎平迥三山郁骈罗南帆望越峤北榜指齐河闗扃绕天邑襟带抱尊华长城非壑崄峻岨似荆芽攒楼贯白日摛堞隐丹霞征夫喜观国游子迟见家流连入京引踯躅望乡歌弥前叹景促逾近勌路多偕萃犹如兹易将谓何
　　遇铜山掘黄精
　　土肪閟中经水芝韬内防寳饵缓童年命药驻衰厯矧蓄终古情重拾烟雾迹羊角栖断云榼口流隘石铜溪昼森沈乳窦夜涓滴既类风门磴复象天井壁蹀蹀寒叶离灇灇秋水积松色随野深月露依草白空守江海思岂愧梁郑客得仁古无怨顺道今何惜
　　日落望江赠荀丞
　　旅人乏愉乐薄暮増思深日落岭云归延颈望江隂乱流灇大壑长雾匝髙林林际无穷极云边不可寻惟见独飞鸟千里一扬音推其感物情则知游子心君居帝京内髙会日挥金岂念慕羣客咨嗟恋景沈
　　行药至城东桥
　　鸡鸣闗吏起伐鼓早通晨严车临迥陌延瞰歴城闉蔓草縁髙隅修杨夹广津迅风首旦发平路塞飞尘扰扰游宦子营营市井人怀金近从利抚剑逺辞亲争先万里涂各事百年身开芳及稚节含防吝惊春尊贤永照灼孤贱长隐沦容华坐销歇端为谁苦辛
　　荅客
　　幽居属有念含意未连词会客从外来问君何所思澄神自惆怅嘿虑久回疑谓賔少安席方为子陈之我以荜门士负学谢前基爱赏好偏越放纵少矜持专求遂性乐不计缉名期欢至独斟酒忧来輙赋诗声交【一作交反】稍希歇此意更坚滋浮生急驰电物道险丝深忧寡情谬进伏两暌时愿赐卜身要得免后贤嗤
　　白云
　　探灵喜解骨测化善腾天情髙不恋俗厌世乐寻仙链金宿明馆屑玉止瑶渊凤歌出林阙龙驾戾蓬山凌崖采三露攀鸿戏五烟昭昭景临霞汤汤风媚泉命娥双月际要媛两星间飞虹眺巻河泛雾弄轻弦笛声谢广賔神道不复传一逐白云去千龄犹未旋
　　和王丞
　　限生归有穷长意【一作忆】无已年秋心日迥絶春思坐连绵衔协旷古愿斟酌高代贤遯迹俱浮海采药共还山夜聴横石波朝望宿岩烟明涧子防越飞萝予萦牵性好必齐遂迹幽非妄传灭志身世表藏名琴酒间
　　秋夜二首
　　夜久膏既竭啓明旦未央环情倦始复空闺起晨装幸承天光转曲影入幽堂徘徊集通隟宛转烛回梁帷风自巻舒帘露视成行岁役急穷晏生虑备温凉丝纨夙染濯绵绵夜裁张冬雪旦夕至公子乏衣裳华心爱零落非直惜容光愿君翦众念且共覆前觞
　　又
　　遁迹避纷喧货农栖寂寞荒径驰野防空庭聚山雀既逺人世欢还赖泉卉乐折柳樊场圃负绠汲潭壑霁旦见云峰风夜闻海鹤江介早寒来白露先秋落麻垄方结叶瓜田已扫箨倾晖忽西下回景思华幕攀萝席中轩临觞不能酌终古自多恨幽悲共沦铄
　　观圃人艺植
　　善贾笑蚕渔巧宦贱农牧逺养遍闗市深利穷海陆乘轺实金羁当垆信珠服居无逸身伎安得坐粱肉徒承属生幸政缓吏平睦春畦及耘艺秋场早芟筑泽阅既繁髙山营又登熟抱锸垅上飡结茅野中宿空识已尚淳宁知俗飜覆
　　咏采桑
　　季春梅始落工女事蚕作【一本下有明镜净桂枝光顔毕苕萼二句】采桑淇洧间还戏上宫阁早蒲时结隂晩篁初解箨蔼蔼雾洒闺融融景盈幕乳燕逐草虫巢蜂拾花萼是节最暄妍佳服又新烁绵叹对迥涂扬歌弄场藿抽琴试抒思荐佩果成托承君郢中美服义久心诺卫风古愉艳郑俗旧浮薄灵愿悲渡湘宓赋笑瀍洛盛明难重来渊意为谁涸君其且调桂酒妾行酌
　　咏双燕二首
　　双燕戏云崖羽翰始差池出入南闺里经过北堂陲意欲巢君幕层楹不可窥沈吟芳岁晩徘徊韶景移悲歌辞旧爱衔泪覔新知
　　可怜云中燕旦去暮来归自知羽翅弱不与鹄争飞寄声谢飞鹄往事子毛衣琐心诚贫薄叵节荣衰隂山饶苦雾危节多劲威岂但避霜雪当【一作复】儆野人机
　　发后渚
　　江上气早寒仲秋始霜雪从军乏衣粮方冬与家别萧条背乡心凄怆清渚发凉埃晦平皋飞潮隐修樾孤光独徘徊空烟视升灭涂随前峰逺意逐后云结华志分驰年韶顔惨惊节推琴三起叹声为君断絶
　　数诗
　　一身仕闗西家族满山东二年从车驾斋祭甘泉宫三朝国庆毕休沐还旧邦四牡辉长路轻盖若飞鸿五矦相饯送髙会集新丰六乐陈广坐祖帐扬春风七盘起长袖庭下列歌钟八珍盈雕俎绮肴纷错重九族共瞻迟賔友仰徽容十载学无就善宦一朝通
　　建除
　　建旗出炖煌西讨属国羌除去徒与骑战车罗万箱满山又填谷投鞍合营墙平原亘千里旗鼓转相望定舍后未休骑勅前装执防无暂顿弯弧不解张破灭西零国生虏郅支王危乱悉平荡万里置闗梁成军入玉门士女献壶浆收功在一时歴世荷余光开壤袭朱绂左右佩金章闭帷草太兹事殆愚狂
　　从过旧宫
　　肃装属云旅奉靷承末涂严恭履桑梓加敬览枌榆灵命蕴川渎帝寳伏篇图虎变由石细龙翔自鼎湖功冠生民始道妙神器初宫陛留前【一作皆】制歌思溢今衢余祥见云物遗像存陶渔泉流信清泌原野实甘荼岂伊爱酆鄗天险兼上腴东秦邦北门非亲谁克居仁声日月懋恵泽云雨敷卢令美何歇唐风久不渝微臣逢世庆征赋备人徒空费行苇徳采束谢生刍
　　从拜陵登京岘
　　孟冬十月交杀盛隂欲终风烈无劲草寒甚有凋松军井冰昼结士马氊夜重晨登岘山首霜雪凝未通息鞍循陇上支劔望云峰表里观地崄升降究天容东岳覆如砺瀛海安足穷伤哉良永矣驰光不再中衰贱谢逺愿疲老还旧邦深徳竟何报徒令田陌空
　　临川王服竟还田里
　　送旧礼有终事居慙懦薄税驾罢朝衣归志愿巢壑寻思邈无报退命愧天爵舍耨将十龄还得守场藿道经盈竹笥农书满尘阁怆怆秋风生戚戚寒纬作丰雾粲草华髙月丽云崿屏迹勤躬稼衰疾倚芝药顾此谢人羣岂直止商洛



　　鲍明逺集巻五
　　钦定四库全书
　　鲍明逺集巻六
　　宋　鲍照　撰
　　行京口至竹里
　　髙柯危且竦锋石横复仄复涧隐松声重崖伏云色冰闭寒方壮风动鸟倾翼斯志逢凋严孤游值曛逼兼涂无憇鞍半菽不遑食君子树令名细人効命力不见长河水清浊俱不息
　　登飜车岘
　　髙山絶云霓深谷断无光昼夜沦雾雨冬夏结寒霜淖坂既马岭碛路又羊肠畏涂疑旅人忌辙覆行箱升岑望原陆四眺极川梁游子思故居离客迟新乡新知有客慰追故游子伤
　　冬日
　　严风乱山起白日欲还次曛雾蔽穷天夕隂晦寒地烟霾有氛氲清光无明异风急野田空饥禽稍相弃含生共通闭怀贤敦为利天规茍平圆宁得已偏媚写海有归潮衰容不还稚君今且安歌无念老方至
　　咏史
　　五都矜财雄三川养声利百金不市死明经有髙位京城十二衢飞甍各鳞次仕子彯华缨游客竦轻辔明星晨未晞轩盖已云至賔御纷飒沓鞍马光照地寒暑在一时繁华及春媚君平独寂寞身世两相弃
　　从庾中郎游园山石室
　　荒涂趣山楹云崖隐灵【一作虚】室岗涧纷萦抱林障沓重密昬昬磴路深活活梁水疾幽隅秉昼烛地牖窥朝日怪石似龙章瑕璧丽锦质洞庭安可穷漏井终不溢沈空絶景声崩危坐惊栗神化岂有方妙象竟无述至哉链玉人处此长自毕
　　自砺山东望震泽
　　澜漫潭洞波合沓崿嶂云涨岛逺不测岗涧近难分幽篁愁暮见思鸟伤夕闻以此借沈疴栖迹别人羣结言非尽书有念岂敷文
　　登云阳九里埭【一作塜】
　　宿心不复归流年抱衰疾既成云雨人悲绪终不一徒忆江南声空録齐后瑟方絶萦思岂见绕梁日
　　与伍侍郎别
　　民生如野鹿知爱不知命饮龁具攒聚翘陆歘惊迸伤我慕类心感尔食苹性漫漫鄢郢涂渺渺淮海迳子无金石质吾有犬马病忧乐安可言离会孰能定钦哉慎所宜砥徳乃为盛贫游不可忘久交念敦敬
　　呉兴黄浦亭庾中郎别
　　风起洲渚寒云上日无辉连山眇烟雾长波迥难依旅鴈方南过浮客未西归已经江海别复与亲眷违奔景易有穷离袖安可挥懽觞为悲酌歌服成泣衣温念终不渝藻志逺存追役人多牵滞顾路慙奋飞昧心附逺翰烱言藏佩韦
　　送别王宣城
　　发郢流楚思涉淇兴卫情既逢青春献复值白苹生广望周千里江郊蔼微明举爵自惆怅歌管为谁清颍隂腾前藻淮阳流昔声树道慕髙华属路伫深馨
　　送从弟道秀别
　　参差生密念踯躅行思凝疑【疑一作悲】思恋光景密念盈【一作弥】岁时岁时多阻折光景乏安怡以此苦风情日夜惊悬旗登山临朝日扬袂别所思浸淫旦潮广澜漫宿云滋天隂惧先发路逺常早辞篇诗后相忆杯酒今无持游子苦行役冀会非逺期
　　赠傅都曹别
　　轻鸿戏江潭孤鴈集洲沚邂逅两相亲縁念共无已风雨好东西一隔顿万里追忆栖宿时声容满心耳落日川渚寒愁云绕天起短翮不能翔徘徊烟雾里
　　和傅大农与僚故别
　　絶节无缓响伤鴈有哀音非同年岁意谁共别离心伊昔谬通涂冠屣预人林浮江望南岳登潮窥海隂孰谓游居浅慕美久相深萋萋春草秀嘤嘤喜禽辰物尽明茂尊盛独幽沈之子安所适我方栖旧岑坠欢岂更接明爱邈难寻
　　送盛侍郎饯亭
　　霑霜袭冠带驱驾越城闉北临出塞道南望入乡津高墉宿寒雾平野起秋尘君为坐堂子我乃负羇人欣悲岂等志甘苦诚异身结睇园中草憔悴悲此春
　　与荀中书别
　　劳舟厌长浪疲斾倦行风连翩感孤志契濶伤贱躬亲交笃离爱眷恋置酒终敷文勉征念发藻慰愁容思君吟涉淆抚已謡渡江慙无黄鹤翅安得久相从愿遂宿知意不使旧山空
　　喜雨【奉勑作】
　　营社达羣隂屯云揜积阳河井起龙蒸日魄敛游光族云飞泉室震风沈羽乡升雰浃地维倾润防天潢平洒周海岳曲潦溢川庄惊雷鸣桂渚回涓流玉堂珍木抽翠条炎卉擢朱芳闗市欣九赋京廪开万箱无谢尧为君何用知柏篁
　　咏萧史
　　萧史爱少年嬴女童顔火粒愿排弃霞雾好登攀龙飞送天路凤起出秦闗身去长不返箫声时往还
　　赠故人马子乔六首
　　踯躅城上羊攀隅食草俱共日月辉昬明独何早夕风飘野箨飞尘被长道亲爱难重见怀忧坐空老
　　其二
　　寒灰灭更燃夕华晨更鲜春冰虽暂解冬水复还坚佳人舍我去赏爱长絶縁欢至不留日感物辄伤年
　　其三
　　松生陇坂上百尺下无枝东南望河尾西北隐昆崖野风振山籁朋鸟夜惊离悲凉贯年节防翠恒若斯安得草木心不怨寒暑移
　　其四
　　种橘南池上种杏北池中池北既少露池南又多风早寒逼晩岁衰恨满秋容湘濵有灵鸟其字曰鸣鸿一挹缯缴痛长别逺无双
　　其五
　　皎如川上鹄赫似握中丹宿心谁不欺明白古所难凭楹观皓露洒酒荡忧顔永念平生意穷光不忍还淹留徒攀桂延伫空结兰
　　其六
　　双剑将离别先在匣中鸣烟雨交将夕从此忽分形雌沈呉江里雄飞入楚城呉江深无底楚阙有崇扃一为天地别岂直限幽明神物终不隔千祀傥还并




　　鲍明逺集巻六
　　钦定四库全书
　　鲍明逺集巻七
　　宋　鲍照　撰
　　见卖玉器者【并序】
　　见卖玉器者或人欲买疑其是珉不肎成市聊作此诗以戏买者
　　泾渭不可杂珉玉当早分子实旧楚客防俗谬前闻安知理孚采岂识质明温我方歴上国从洛入函辕扬光十贵室驰誉四豪门奇声振朝邑髙价服乡村宁能与尔曹瑜瑕稍辨论
　　从登香炉峯
　　辞宗盛荆梦登髙美鳬绎徒收杞梓饶曾非羽人宅罗景蔼云扃沾光扈龙防御风亲列涂乘山穷禹迹含啸对雾岑延萝倚峯璧青冥摇烟树穹跨负天石霜崖灭土膏金涧测泉脉旋渊抱星汉乳窦通海碧谷馆驾鸿人岩楼咀丹客殊物藏珍怪奇心隐仙籍高世伏音华绵古遁精魄箫瑟生哀聴参差逺惊觌慙无献赋才洗污奉毫帛
　　梦归乡
　　衔泪出郭门抚劒无人逵沙风暗空起离心眷乡畿夜分就孤枕梦想慙言归孀妇当户叹搔丝复鸣机慊欵论久别相将还绮闱歴歴檐下凉胧胧帐里辉刈兰争芬芳采菊竞葳蕤开奁夺香苏探袖解缨徽梦中长路近觉后大江违惊起空叹息恍惚神魂飞白水漫浩浩高山壮巍巍波澜异往复风云改荣衰此土非吾土慷慨当告谁
　　从临海王上荆初发新渚
　　客行有苦乐但问客何行扳龙不待翼附骥絶尘冥梁珪分楚牧羽鹢指金荆云舻掩江泛千里被连旌戾戾旦风遒嘈嘈晨鼓鸣收缆辞帝郊棹发皇京狐兔怀窟志犬马恋主情抚襟同太息相顾俱涕零奉役涂未启思归思已盈
　　望孤石
　　江南多暖谷杂树茂寒峯朱华抱白雪阳条熙朔风蚌节流绮藻辉石乱烟虹泄云去无极驰波往不穷箫歌清漏毕徘徊朝景终浮生会当防欢酌每盈衷
　　登黄鹤矶
　　木落江渡寒鴈还风送秋临流断商瞰川悲棹讴适郢无东辕还夏有西浮三崖隐丹磴九泒引沧流泪竹感湘别弄珠怀汉游岂伊药饵泰得夺旅人忧
　　岐阳守风
　　差池玉绳高掩映【一作蔼】瑶井没广岸屯宿隂悬崖栖归月役人喜先驰军令申早发洲迥风正悲江寒雾未歇飞云日东西别鹤方楚越尘衣熟挥澣蓬思乱光发
　　在江陵叹年伤老
　　五难未易夷三命戒渊抱方瞳起松髓頳发疑桂脑役生良自休大患安足保开帘窥景夕备属云物好翾翾燕弄风嫋嫋柳垂道池渎乱苹萍园陵美花草节如惊灰异零落就衰老
　　玩月城西门廨中
　　始见西门楼纎纎如玉钩未央东北墀姢姢似娥眉娥眉蔽珠栊玉钩隔琐窓三五二八时千里与君同夜移衡汉落徘徊入户中归华先委露别叶早辞风客游厌苦辛仕子倦飘尘休澣自公日宴慰及私辰蜀琴抽白雪郢曲发阳春肴干酒未阕金壶啓久沦回轩驻轻盖留酌待情人
　　代挽歌
　　独处重冥下忆昔登髙台傲防平生中不为物所裁埏门只复闭白蚁相将来生时芳兰体小虫今为灾无复根骷髅依青苔忆昔好饮酒素盘进青梅彭韩及薕蔺畴昔已成灰壮士皆死尽余人安在哉
　　夜聴妓二首
　　夜来坐防时银汉倾露落澄沧入闺景葳蕤被园藿丝管感暮情哀音绕梁作芳盛不可恒及岁共为乐天明坐当散琴酒驶酌
　　兰膏消耗夜转多乱筵杂坐更弦歌倾情逐节宁不苦特为盛年惜容华
　　梅花落
　　中庭杂树多偏为梅咨嗟问君何独然念其霜中能作花露中能作实摇荡春风媚春日念尔零落逐寒风徒有霜华无霜质









　　钦定四库全书
　　鲍明逺集巻八
　　宋　鲍照　撰
　　拟行路难十八首
　　奉君金巵之美酒瑇瑁玉匣之雕琴七防芙蓉之羽帐九华蒲萄之锦衾红顔零落岁将暮寒光宛转时欲沈愿君裁悲且减思聴我抵节行路吟不见柏梁铜雀上宁闻古时清吹音
　　洛阳名工铸为金博山千斵复万镂上刻秦女携手仙承君清夜之欢娱列置帏里明烛前外发龙鳞之丹防内含麝芬之紫烟如今君心一朝异对此长叹终百年璇闺玉墀上椒阁文窓绣户垂罗幕中有一人字金兰被服纎罗采芳藿春燕差池风散梅开帏对景弄春爵含歌揽涕恒抱愁人生防时得为乐宁作野中之双鳬不愿云间之别鹤
　　泻水置平地各自东西南北流人生亦有命安能行叹复坐愁酌酒以自寛举杯断絶歌路难心非木石岂无感吞声踯躅不敢言
　　君不见河边草冬时枯死春满道君不见城上日今暝没尽去明朝复更出今我何时当得然一去永灭入黄泉人生苦多安乐少意气敷腴在盛年且愿得志数相就牀头恒有沽酒钱功名竹帛非我事存亡贵贱付皇天
　　对案不能食拔劒撃柱长叹息丈夫生世会防时安能蹀躞垂羽翼弃置罢官去还家自休息朝出与亲辞暮还在亲侧弄儿牀前戏看妇机中织自古圣贤尽贫贱何况我辈孤且直
　　愁思忽而至跨马出北门举头四顾望但见松柏园荆棘郁蹲蹲【集作撙撙】中有一鸟名杜防言是古时蜀帝魂声音哀苦鸣不息羽毛憔悴似人髠飞走树间啄【集作逐】虫蚁岂忆往日天子尊念此死生变化非常理中心恻怆不能言
　　中庭五株桃一株先作花阳春妖冶二三月从风荡落西家西家思妇见悲惋零泪霑衣抚心叹初送我君出户时何言淹留节回换牀席生尘明镜垢纎腰痩削发蓬乱人生不得恒称意惆怅徙倚至夜半
　　剉蘖染黄丝黄丝歴乱不可治我昔与君始相值尔时自谓可君意结带与君言死生好恶不相置【一作结帯与君同死生好恶不疑相弃置】今日见我顔色衰意中索寞【一作错寞】与先异还君金【一作玉】钗玳瑁簪不忍见之益愁思
　　君不见舜华不终朝须臾淹冉零落销盛年妖艳浮华辈不久亦当诣塜头一去无还期千秋万岁无音词孤魂防防空陇间独魄徘徊绕坟基但闻风声野鸟吟岂忆平生盛年时为此令人多悲悒君当纵意自熙怡君不见枯箨走阶庭何时复青着故茎君不见亡灵防享祀何时倾杯竭壶罂君当见此起忧思宁及得与时人争人生儵忽如絶电华年盛徳防时见但令纵意存髙尚防酒佳肴相胥防持此从朝竟夕暮差得亡忧消愁怖胡为惆怅不能已难尽此曲今君忤
　　今年阳初花满林明年冬未雪盈岑推移代谢纷交转我君边戍独稽沈执袂分别已三载迩来寂淹无分音朝悲惨惨遂成滴暮思绕绕最伤心膏沐芳余久不御蓬头乱鬓不设簪徒飞轻埃舞空帷粉筐黛器靡复遗自生留世苦不幸心中愓愓恒怀悲
　　春禽喈喈旦暮鸣最伤君子忧思情我初辞家从军侨荣志溢气干云霄流浪渐冉经三龄忽有白髪素髭生今暮临水拔已尽明日对镜复已盈但恐羇死为客客思寄灭生空精每怀旧乡野念我旧人多悲声忽见过客问向我宁知我家在南城答云我曾居君乡知君游宦在此城我行离邑已万里今方羇役去逺征来时闻君妇闺中孀居独宿有贞名亦云朝悲泣闲房又闻暮思泪霑裳形容憔悴非昔悦蓬鬓衰顔不复妆见此令人有余悲当愿君怀石暂忘
　　君不见少壮从军去白首流离不得还故乡窅窅日夜隔音尘断絶阻河闗朔风萧条白云飞胡笳哀极边气寒聴此愁人兮奈何登山逺望得留顔将死胡马迹能见妻子难男儿生世轗轲欲何道绵忧摧抑起长叹君不见柏梁台今日丘墟生草莱君不见阿房宫寒云泽雉栖其中歌妓舞女今谁在髙坟累累满山隅长袖纷纷徒竞世非我昔时千金躯随酒逐乐任意去莫令含叹下黄垆
　　君不见冰上霜表里隂且寒虽防朝日照信得防时安民生故如此谁令摧折强相看年去年来自如削白髪零落不胜冠
　　君不见春鸟初至时百草含青俱作花寒风萧索一旦至竟得防时保光华日月流迈不相饶令我愁思怨恨多
　　诸君莫叹贫富贵不由人丈夫四十彊而仕余当二十弱冠辰莫言草木委冬雪会应苏息遇阳春对酒叙长篇穷途运命委皇天但愿樽中九酝满莫惜牀头百个钱直得优游卒一岁何劳辛苦事百年
　　松柏篇【并序】
　　余患脚上气四十余日知旧先借传集以余病剧遂见还开袠适见乐府诗鹤篇于危病中见长逝词恻然酸怀抱如此重病弥时不差呼吸乏喘举目悲矣火药间缺而拟之
　　松柏受命独歴代长不衰人生浮且脆鸩若晨风悲东海迸逝川西山导落晖南郭悦籍短蒿里收永归谅无畴昔时百病起尽期志士惜牛刀忍勉自疗治倾家行药事颠沛去迎医徒备火石苦奄至不得辞龄安可获岱宗限已迫睿圣不得留为善何所益舍此赤县居就彼黄垆宅永离九原亲长与三辰隔属纩生望尽阖棺世业埋事痛存人心恨结亡者怀祖葬既云及圹亦已开室族内外哭亲疎同共哀外姻逺近至名列通夜台扶舆出殡宫低囘恋庭室天地有尽期我去无还日居者今已尽人事从此毕火歇烟既没形消声亦灭神来依我生人永辞诀大暮杳悠悠长夜无时节郁湮重冥下烦寃难具説安寝委沈寞恋恋念平生事业有余结刊述未及成资储无担石儿女皆孩婴一朝放舍去万恨纒我情追忆世上事束教已自拘明发靡怡愈夕归多忧虞辙闲晨径荒撤宴式酒濡知今暝日苦恨失尔时娱遥遥逺民居独埋深壤中墓前人迹灭冢上草日丰空林响鸣蜩髙松结悲风长寐无觉期谁知逝者穷生存处交广连榻舒华茵已没亦何苦楛哉不容身昔日平居时晨夕对六亲今日掩奈何一见无谐因礼席有降杀三龄速过隙凡筵就收撤室宇改畴昔行女游归途仕子复王役家世本平常独有亡者剧时祀望归来四节静茔丘孝子抚坟号父兮知来不欲还心依恋欲见絶无由烦寃荒陇侧肝心尽崩抽
　　侍宴覆舟山二首【勑为柳元景作】
　　息雨清上郊开云照中县游轩越丹居晖烛集凉殿凌髙跻飞楹追焱起流宴苑含灵羣嵓庭藏物变明晖烁神都丽气冠华甸目逺幽情周醴洽深恩遍
　　又
　　繁霜飞玉闼爱景丽皇州清跸戒驰路羽盖伫宣游神居既崇盛嵓崄信环周礼俗陶徳声昌会溢民讴慙无胜化质谬从云雨浮【一作游】
　　登庐山二首
　　悬装乱水区薄旅次山楹千岩盛阻积万壑势回萦巃嵸髙昔貌纷纯袭前名洞涧窥地脉耸树隐天经松磴上迷密云窦下纵横隂冰实夏结炎树信冬荣嘈晨鹍思呌啸夜猨清深崖伏化迹穹岫閟长灵乘此乐山性重以逺游情方跻羽人途永与烟雾井
　　又【艺文类聚作登庐山望石门】
　　访世失隐沦从山异灵士明发振云冠升峤逺栖趾髙岑隔半天长崖断千里氛雾承星辰潭壑洞江汜崭絶类虎牙巑岏象熊耳埋冰或百年韬树必千祀鸡鸣清涧中猨笑白云里瑶波逐宂开霞石触峯起回互非一形参差悉相似倾聴凤管賔望钓龙子松桂盈膝前如何秽城市
　　发长松遇雪
　　土牛既送寒奠陵【一作冥陆】方浃驰振风摇地局封雪满空枝江渠合为陆天野浩无涯饮泉冻马骨斵冰伤役疲昆明岂不惨黍谷宁可吹
　　蒜山被始兴王命作
　　暮冬霜朔严地闭泉不流武藏水隂丹鸟【一作乌】还养羞劳农泽既周役车时亦休髙薄符【一作浮】好蒨【一作清】藻驾及时游鹿苑岂淹睇兔园不足留升峤眺日軏临迥望沧洲云生玉堂里风靡银台陬陂石类星悬屿木似烟浮形胜信天府珍寳丽皇州白日回清景芳艳洽欢柔参差出寒吹飉戾江上讴王徳爱文雅飞瀚洒鸣球美哉物会昌衣道服光猷
　　冬至
　　舟迁庄甚笑水流孔急叹景移风度改日至晷回换眇眇负霜鹤皎皎带霜鴈长河结瓓玕层冰如玉岸哀哀古老容惨顔愁岁晏催促时节过逼迫聚离散美人还未央鸣筝谁与弹
　　蜀四贤咏　【司马相如　严君平王褒　　　扬雄】
　　渤渚水浴鳬春山玉抵鹊皇汉方盛明羣龙满阶阁君平因世闲得还守寂寞闭帘注道徳门卦述天爵相如达生防能屯复能跃陵令无人事毫墨时洒落褒气有逸伦雅缋信炳博如令圣纳贤金珰易羁络良遮神明游岂伊覃思作经不期赏虫篆忧散乐首路或参差投驾均逺托身表既非我生内任【一作甚】丰薄
　　秋日示休上人
　　枯桑叶易零疲客心易惊今兹亦何早已闻络纬鸣回风灭且起巻蓬息复征怆怆簟上寒凄凄帐里清物色延暮思霜露逼朝荣临堂观秋草东西望楚城百物方萧瑟坐叹从此生
　　和王义兴七夕
　　宵月向掩扉夜雾方当白寒机思孀妇秋堂及征客匹命无单年偶影有双夕暂交金石心须臾云雨隔
　　答休上人
　　酒出野田稻菊生髙冈草味貌复何奇能令君倾倒玉椀徒自羞为君愧此秋金葢覆牙柈何为心独愁【附】赠鲍侍郎【释恵休】
　　玳枝兮金英落叶兮紫茎不入君玉杯低彩还自荣想君不相艳酒上视尘生当令芳意重无使盛年倾和王防军秋夕
　　散漫秋云逺萧萧露月寒惊飚西北起孤鴈夜往还开轩当户牖取琴试一弹停歌不能和终曲久辛酸金气方劲杀隆阳防且单泉涸甘井竭节徙芳嵗残生事各多少谁共知易难投章心蕴结千里途轻纨愿托孤老暇觞思暂开餐
　　懐逺人
　　哀乐生有端离防起无因去事难重念恍惚似如神属期眇起逺后遇邈无辰驰风扫遥路轻萝含夕尘思君成首疾欲息眉不伸
　　春羁
　　征人叹道遐去乡愒路迩佳期每无从淮阳非尺咫春日起游心劳情出徙倚岫逺云烟绵谷屈泉靡迤风起花四散露浓条耀彩暄妍正在兹摧抑多嗟思嘶声名边坚岂我箱中纸染翰饷君琴新声忆解子
　　三日
　　气暄动思心柳青起春怀时艶怜花药服净俛登台提觞野中饮爱心烟未开露色染春草泉源洁冰苔泥泥濡露条嫋嫋承风栽鳬雏掇苦荠黄鸟衔樱梅解衿欣景预临流竞覆杯美人竟何在浮心空自摧
　　苦雨
　　连隂积浇灌滂沱下霖乱沈云日夕昏骤雨望朝旦蹊泞走兽稀林寒鸟飞宴宻雾防下溪聚云屯髙岸野雀无所依羣鸡聚空馆川梁日已广怀人邈渺漫徒酌相思酒空急促明弹
　　三日游南苑
　　采苹及华月追节逐芳云腾蒨溢林疏丽日晔山文清潭圆翠会化薄縁绮纹合樽遽景斜折荣组芬
　　嵗暮悲
　　霜露迭濡润草木互荣落日夜改运周今悲复如昨昼色苦沈隂白雪夜回薄皦洁冒霜鴈飘扬出风鹤天寒多顔苦妍容逐丹壑丝罥千里心独宿乏然诺岁暮美人还寒壶与谁酌
　　园中秋散【一作园中载散】
　　负疾固无豫晨衿怅已单气交蓬门疎风数园草残荒墟半晩色幽庭怜夕寒既悲月户清复切夜虫酸流枕商声苦骚杀年志阑临歌不知调发兴谁与欢傥结弦上情岂孤林下弹
　　咏秋
　　秋兰徒晩緑流风渐不亲飚我垂罳幕惊此梁上尘沈隂安可久风景将逐沦何由忽灵化暂见别离人
　　秋夕
　　虑涕拥心用夜黙发思机幽闺溢凉吹闲庭满清晖紫兰花已歇青梧叶方稀江上凄海戾汉曲惊朔霏发斑悟壮晩物谢知岁微临宵嗟独对抚赏怨情违踌躇空明月惆怅徒深帷
　　望水
　　刷垂秋日登髙观水长千涧无别源万壑共一广流驶巨石转湍回急沬上苕苕岭岸高照照寒洲爽东归难忖恻日逝谁与赏临川忆古事目孱千载想河伯自矜大海若沈渺莽
　　咏白雪
　　白珪诚自白不如雪光妍工随物动气能逐势方圆无妨玉顔媚不夺素缯鲜投心障苦节隐迹避荣年兰焚石既断何用恃芳坚
　　鲍明逺集巻八
　　钦定四库全书
　　鲍明逺集巻九
　　宋　鲍照　撰
　　为柳令谢骠骑表
　　臣言伏承诏书加臣骠骑将军余如故顾循空薄屡坠成命仰当天宠伏抱慙灼臣素陋人本絶分望适野谢山川之志辍耕无鸿鹄之叹宦希卿部富期农牧夙当昌朝早值恩洽天纲纷横皇厯归圣佐轮不殷良马未汗功半下列爵超上赏奋迹腾光参驾龙服翰起云飞拂翼虹路虽曩之脱驾拖紫衿担丹毂方之微臣彼安足齿齐此而归惧尘王度况遂频烦重彰滥越伏愿天徳曲成资始令终雨露之恵自华及殒特屈慈奬降申愚固则绸缪之施复逾造物不胜感跃惶骇之情谨拜表以闻
　　解谒谢侍郎表
　　臣照言臣孤门贱生操无烱迹鹑栖草泽情不及官不悟天明广瞩腾滞援沈观光幽节闻道朝年荣多身限思非终报臣云云
　　谢秣陵令表【时为中书舍人】
　　臣照言即日被尚书召以臣为秣陵令臣负锸下农执羁末皂情有局涂志无逺立遘命逢天得污官牒不悟恩泽无穷谬当奬试用谢刀笔猥承宰职岂是闇懦所能克任今便抵召违离省闼系恋罔极不胜下情谨拜表以闻
　　谢赐药启
　　臣卫躬不谨养命无术情沦五难妙谢尤法飚落先伤衰疴早及遐抚近临猥委存防同山岳防灵药之赐恵非河间谬仙使之屈恩逾脯糗恵重帏席荷对衔慙伏抱衿渥
　　谢永安令解禁止启
　　臣田茅下第质非谢品志终四民希絶三仕邀世逢辰谬及推择恩成曲积荣秩兼过虽誓投纤生昊天罔极迄无犬马孤慙星岁加以沦节雪飚沈诚欵晦值天先烛幽神照广察澡叠从宥与物更禀遂晞晒阳春湔汰秋水缀翼云条葺鲜决沼洗胆明目抃手太平重甄再造含气孰比不悟干陶弥运复垂埏饰骄迹升等改观非服振缨珥笔联承贵宠岂臣浮朽所可恭从实非愚瞢所宜循践琐族易灰脆漏已迫空荷载焘终责仰复饮冰肃事怀火毕命不胜屏营之情谨启事以闻
　　论国制启
　　臣启臣闻尺之量锦工者裁之柔丈之木绳墨在焉事无巨细非法不行当今世问政睦藩国相望君举必书动成准式息躬圣壤十有余载条制节文宜其备矣诸王列封动静兼该而窃见国之处事未尽善臣之暗蔽私心有惜伏见彭城国旧制犹有数巻虽多殊革大纲可依愚谓宜令掌故刊而撰之上着朝典藩邦之度下揆国训繁简之谊傍酌州府寛猛之中章程久具永为恒制岂伊今美乃足贵之将来臣忝充直员脱以启闻烦而非要伏追慙悚谨启
　　谢上除启
　　臣言被宣赐臣上除臣伏事日浅防荷已丰天泽所及且喜且惧但臣自丁常梪来涂阶级非所敢冀今日荣愿直尔不少冒乞停止上除伏愿重许干秽悚息
　　通世子自解
　　仆以常梪无用于世遭逢谬幸被受恩荣诚愿论毕久宜捐落仁眷笃终复获淹停感今惟昔衔佩无已但自无堪尸素累载腹心之愧寤寐为忧今请解所职愿防矜许自奉清尘于兹六祀坠辰永往遗恩在心执纸哽咽言不自宣
　　重与世子启
　　奉还诲深承殷勤笃眷之重披读未终悲愧交集仆以常人所防隆厚久应知退非适今日衔恩恋徳用缺进心今者之请必愿鉴许且仆栖迟无事咫尺馆第餐禀风微非旦则夕居职还私两者无异而于仆无用有以自处岂非仁念始终之恵重致于日弥深慙感
　　谢假启二首
　　臣启臣居家之治上漏下湿暑雨将降有惧崩压比欲完葺私寡功力板插绹涂必须躬役冒欲请假三十日伏愿天恩赐垂矜许千启复追悚息谨启
　　臣启臣所患弥留病顾沈涸自近防归频更顿处日夜间困或数四委然一弊瞻景待化加以凶衰婴遘惨终鲜兄弟仲由所哀臣实百罹孤苦风雨天伦同气实惟一妹存没永诀不获计见封泉壌临送私懐感恨情痛兼深臣母年老经离忧伤服麄食淡羸枆增疾心计焦迫进退罔踬冒乞申假百日伏愿天慈赐垂矜许臣违福履身事屯悴叹息和景掩泪春风执启涕结伏追惶悚谨启
　　侍郎上疏
　　臣言臣北州衰沦身地孤贱众善必达百行无一生丁昌运自北人曹操乏端槩业谢成迹徂年空往琐心靡述禠辔投簪于斯终志束菜负薪期与相毕安此定命忝彼公朝不悟干罗广收圆明兼览雕瓠饰笙备云和之品潢汗流藻充金鼎之实铩羽暴鲜复见翻跃枯杨寒炭遂起烟华未识微躬猥能及此未知陋生何以为报祗奉恩命忧愧増灼不胜感荷屏营之情谨诣阁拜疏以闻
　　谢解禁止
　　臣言被宣令解臣禁止天光郑重不可胜逢飞走知感矧臣人类臣闻获过于神或凭尸祝以请得罪于君可因左右而谢臣自惟孤贱盗幸荣级闇澁大谊猖狂世礼奇非阮籍无保持之助才愧冯衍有之困自非圣朝超然览臣于视聴之外则今日渥泽更成妄遭来辰萎叶终先朝草小人岁暮知能何报徒厚恩华忧惧叹息不任下情谨诣拜疏以闻
　　侍郎满辞閤
　　臣言臣所居职限满今便收迹金闺云路从兹自逺鲔沉藏方絶光景祗恋迟回结涕濡泗臣嚣机穷贱情嗜踳昧身弱涓甃地幽井谷本应守业垦疁剿芿牧鸡圏豕以给征赋而幼性猖狂因顽慕勇释担受书废耕学文画虎既败学步无成反抽归跂还陋燕雀日晏途逺块然自丧加以无良根孤伎薄既同冯衍负困之累复抱相如痟渴之疾志逐军离事与襄合东马埋轮絶游息世宿福余庆爰遘圣明煦蒸霜霰莩申云落得从下走叨迹人行操勒负羇班荣扈矜愚训短哀有弗及奉此而归足以没齿虽摩肌髪无报天徳更冀营魂还能结草不胜感恋之情谨诣阙拜疏奉辞以闻
　　转常侍上疏
　　臣言即日被中曹板转臣为左常侍臣自惟常人触事无可谬被拔擢实为光荣臣既无髣髴上报殊絶之恩有分每丰其过前后轻重辄得原恕奬以君子之方赦其不闲教训大愆不责矜泽必加是臣所以夙夜自念知遭遇之至深至厚也未冀未望便荷今荣欣喜感悦不敢伪让庶保终始身命为初不胜下情谨拜疏谢以闻
　　征北世子诞育上疏
　　臣等言臣闻本枝无疆布诸前典众多弥贵信之华封故徳积则庆深业昌则祚广伏承王子以中气正月钟灵纳和诞躬紫阁膺祚朱绂弧矢夙陈珪璋攸觌云光丽辉岩泽昭采嘉祥爰孚柔顔载睟凡在氓隷莫不忭悦臣霑恩逾物庆倍自中不胜
　　谢随恩被原表
　　臣言即日被曹宣命元统内外五刑以下浩泽荡汰臣亦预焉得从汉律故谬之辨闇遭周典肆眚之科大喜卒至非愿所图鱼愕鸡睨且悚且慙臣诚下愚不达义方然君尊臣泰岂同犬马且常侍臣渊穆疏草即臣所作助人为恭犹加敬忆自已率礼宁敢慢忘由臣悴贱可悔可诬杀曾参人臣岂无过寝病幽栖无援朝列身孤节卑易成论硋幸大明临下仁道毓物泽泊翾走臣覃末庆然古人有言杨者易生之木也一人植之十人拔之无生杨矣何则植之者难拔之者易况臣一植之功不立众拔之过屡至同彼风霜异此贞脆书称天秩有礼易载神福在谦臣之谦礼理谢福秩仰衔俯媿行叹坐戚即欲颠沛拜恩下庭但臣病久柴羸不堪冒涉小得趋驰星驾登路不胜荷佩之诚谨上疏以闻
　　皇孙诞育上疏
　　兼郎中令侍郎臣等言伏承东储积庆皇孙诞育国启昌期民迎福运台禁称祉井庐相贺伏惟圣怀载深鸿悆不任下情谨诣阁上疏以闻
　　登大雷岸与妹书
　　吾自发寒雨全行日少加秋潦浩汗山溪猥至渡沂无边险径游栈石星饭结荷衣水宿旅客贫辛波路壮阔始以今日食时仅及大雷涂登千里日逾十晨严风惨节悲风断肌去亲为客如何如何向因涉顿凭观川陆遨神清渚流涕方曛东顾三洲之隔西眺九泒之分窥地门之絶景望天际之孤云长图大念隐心者久矣南则积山万状争气负髙含霞饮景参差代雄凌跨长陇前后相属带天有匝横地无穷东则砥原逺隰亡端靡际寒蓬夕巻古树云平旋风匹起思鸟羣归静聴无闻极视不见北则陂池濳演湖脉通连苎蒿攸积菰芦所繁栖波之鸟水化之虫智吞禺疆捕八号噪惊防纷平其中西则回江永指长波天合滔滔何穷漫漫安竭创古迄今舳舻相接思尽波涛悲满潭壑烟归八表终为野尘而是注集长写不测修灵浩荡知其何故哉西南望庐山又特惊异基压江湖峯与辰汉连接上常积云霞雕锦褥若华夕曜岩泽气通传明散防赫似绛天左右青霭表里紫霄从岭而上气甚金光半山纯以下为黛色信可以神居帝郊镇控湘汉者也若众洞所积溪壑所射鼓怒之所豗撃涌澓之所宕涤则上穷荻浦下至狶洲南薄燕瓜北极雷淀削长埤短可数百里中腾波触天高浪灌日吞吐百川写泄万壑轻烟不流华鼎振涾弱草朱靡洪涟陇蹙散涣长惊电透箭疾穹溘崩聚坻飞岭覆囘沬冠山奔涛空谷碪石为之摧碎倚岸为之□落仰视大火俯聴波声愁魄胁息心惊慓矣至于繁化殊育诡质怪章则有江鹅海鸭鱼鲛水虎之类豚首象鼻芒须针尾之族石蟹土蚌燕箕雀蛤之俦折甲曲牙逆鳞返舌之属掩沙涨被草渚浴雨排风吹涝弄翮夕景欲沈晓雾将合孤雏寒啸游鸿逺吟樵苏一叹舟子再泣诚足悲忧不可説也风吹雷飚夜戒前路下内外望达所屇寒暑难适汝专自慎夙夜戒防勿我为念恐欲知之聊书所覩临涂草蹙辞意不周






　　鲍明逺集巻九
　　钦定四库全书
　　鲍明逺集巻十
　　宋　鲍照　撰
　　河清颂【并序】
　　臣闻善谈天者必徴像于人工言古者先考绩于今鸿羲以降遐哉邈乎镂山岳雕篆素昭徳垂勲可谓多矣而史编唐尧之功载格于上下乐豋文王之操称于昭于天素狐玉聿彰符命朴牛文螾爰定祥厯鱼鸟动色童稚兴让皆物不盈眦而美溢金石颂声为之而寝诗人于是不作庸非惑欤自我皇宋之承天命也仰应龙木之精俯协水之灵君围帝寳灿烂瑰英固以业光曩代事华前徳矣圣上天飞践极迄兹二十有四载道化周流泽汪濊地平天成含生阜熙文同轨通表里厘福曜徳中区黎庶知让观英遐外夷貊怀惠秩礼恤勤散露台之金赈民舒国倾御邸之粟约违迫胁奢去甚泰防无留饮畎不盘乐物色异人优游鲠直显靡失心幽无怨魄精照日月事洞天情故不劳仗斧之使号令不肃而自严无辱凤举之事灵恠不名而自彰万里神行飚尘不起农商野庐边城偃析冀马南金填委内务驯象栖爵充罗外苑阿纨纂组之饶衣覆宗国鱼盐杞梓之利傍赡荒遐士民殷富繁轶五陵宫宇宏丽崇冠三川闾闬有盈歌吹无絶朱轮叠辙华冕重肩岂徒世无穷人民获休息朝呼韩罢酤铁而巳哉是以嘉祥累仍福应尤盛青丘之狐丹宂之鸟栖阿阁游禁园金芝九茎木禾六秀铜池发膏畞腴宜以谒荐郊庙和协律吕烟霏雾集不可胜纪然而圣上犹夙兴昧旦若有望而未至宏规逺图如有追而莫及神明之贶推而弗居也是以琬碑镠检盛典芜而不治朝神省方大化抑而未许崇文协律之士蕴儛颂于外坐朝陪宴之臣怀揄扬于内三灵伫九壤注心既有日矣嵗宫干维月邅苍陆长河巨济异源同清澄波万壑洁澜千里斯诚旷世伟观昭启皇明者也语曰影从表瑞从徳此其效焉宣尼称凤鸟不至河不出图传曰俟河之清人夀几何皆伤不可见者也然则古人所未见者今殚见之矣孟轲曰千载一圣是旦暮也岂不信哉夫四皇六帝树声长世大寳也泽浸羣生国富刑清鸿徳也制礼裁乐惇风迁俗文教也诛棰羯黠束颡象阙武功也鸣禽跃鱼涤秽河渠至祥也大寳鸿徳文教武功其崇如此幽明同赞民祗与能厥应如彼唯天为大尧实则之皇哉唐哉畴与为抑又闻之势之所覃者浅则美之所传者近道之所感者深则庆之所流者逺是以丰功韪命润色縢筞盛徳形容藻被歌颂察之上代则奚斯吉甫之徒鸣玉銮于前视之中古则相如王褒之属驰金覊于后絶景扬光清埃继路故班固称汉成之世奏御者千有余篇文章之盛与三代同风由是言之斯乃臣子旧职国家通议不可辍也臣虽不敏敢不勉乎乃作颂曰
　　窥刋崩石捃逸残竹巢风寂寥羲埃绵邈钜生大年赡学渊闻鞶绣成景粉缋颛轩徒翫井科未覩天河亘古通今明鲜晦多千龄一见书史豋歌旋我皇驾揆景方涂凌周躐殷蹶唐轹虞如彼七纬累璧重珠髙祖拨乱首物定灵更开天地再铸羣生帝御三杰龙步八垌朔南暨教海北腾声沦深格髙浃遐洞防毚鼎迁宋圭告成大明方徽鸿光中防圣命谁堪皇厯攸归谋从筮协神与民推广旗西映紫盖东辉纳瑞螭玉升政衡机金轮豹饰珠冕龙衣正位北辰垂拱南面天下何思日用罔倦复礼归仁观恒通变一物有违戚言毁膳非躬简法厚下安宅谦徳弥光损道滋益孝崇飨祀勤隆耕籍饘酎秋羊封墐春骼婴耄兼粱鳏孤重帛体由学染俗以教迁礼导刑清乐鬯风宣分衢让齿折讼推田野旌伏彦朝赏登贤儒训优柔武节焱鸷文宪精戎容犀利枢钤明审程彠周备吏砺平端民差幸觊桴皷凝埃烽驿垂辔销我长剑归为农器闽外水乡鄣表炎国陇首西南渤尾东北赩赩岭丹浑浑泉黒移琛云勉转集卭狼歌荐功鸟谭陈徳治博化光民阜财盛斑白行謡清绮髙咏云表幽和物章明庆丽植雕质蠢行藻性仁草晨莩徳宿宵映海无隠飚山有黄落牛羊内首闾戸外拓瑞木朋生祥禽軰作薫风荡闺饴露流閤器范神妙剂调象药匪直也斯伟庆方溱注彼四渎媚此双川伏灵遥纪閟贶遐年澄波岳镜流防山泉室凝淀水府挹清涓俯瞰夷都降眡骊渊朱宫潜耀紫阁隂鲜昔在爽徳王风不昌乃溢乃竭或壅或亡洁源滥壑曾是未央先民永慨大道悠长云何其实钟灵我皇闻诸师説天竦聴密分介焉如响匪逺疾矧是皇心妙夫贞一左右天经戸牖人术讦謩布简丝言盈室嵗有绵祀清岂崇日一人之庆吹万禀和灵根方固修源重波副睿贰哲帝体皇柯景云蔚岳秀星骈罗垂光九野腾响四遐辅车鼎足槃石虎牙世匹周室基永汉家泰阶既平洪河既清大人在上区宇文明樵夫议道渔父濯缨臣照作颂铺徳树声
　　佛影颂
　　形生麁怪神照潭寂验幽以明考心者迹六尘烦苦五道绵剧乃炳舟梁爰悟沦溺色丹貌缋留相琼石金光絶见玉毫遗觌俾昬作朗効顺去逆
　　凌烟楼铭【并序宋临川王起】
　　臣闻慿飚荐响唱防効长垂【一作乗】波鉴景功少致深是以氷台筑乎魏邑凤阁起于汉京皆所以赞生通志感悦幽情者也伏见所制凌烟楼栖置崇逈延瞰平寂即秀神皋因基地势东临吴甸西眺楚闗奔江永写鳞岭相葺重树穷天通原尽目悲积陈古赏絶旧年诚可以晖旷髙明藻澈逺心矣夫识縁感倾事待言彰匪言匪述绵世罔传敢作铭曰
　　岩岩崇楼藐藐层隅阶基天削户牖云区瞰江列楹望景延伫积清风露合【一作含】防烟涂俯窥淮海俛眺荆吴我王结驾藻思神居宜此万春修灵所扶
　　药奁铭
　　嵗霣走丸生猒隤墙时无骤得年有遐方水王出烟灵飞【一作神灵】生光文电衣龙防云裳九芝八石延正荡斜二指六体振衰返华毛姬饵叶凤子藏花景絶翠虬气隠頳霞深神罕别妙竒不扬或繁虎杖或乱蛇床故不世不可以服未达不可以尝晴逆目是乃为良
　　飞白书势铭
　　秋毫精劲霜素凝鲜霑此瑶波染彼松烟超出八法尽竒六文鸟企龙跃珠解泉分轻如游雾重似崩云絶锋剑摧惊势箭飞差池鷰起振迅鸿归临危制节中险腾机圭角星芒明丽烂逸丝萦髪垂平理端密盈尺锦两片字金溢故仙芝烦弱既匪足双虫虎琐碎又安能匹君子品之是最神笔
　　石帆铭
　　应风剖流息石横波下潨地纫上猎星罗吐湘引汉歙蠡吞沱西歴岷冡北防淮河眇森蔼积广连深沦天测际亘深穷阴云族未起风柯不吟崩涛山坠郁浪雷沉在昔鸿荒刋启源陆表里民邦经纬鸟服瞻贞视晦坎水巽木乃剡乃铲既刳既斵飞深浮逺巢潭馆谷涉川之利谓易则难临渊之戒曰危乃安泊潜轻济冥表勤言穆我戒逐留御不还徒悲猿鹤空驾沧烟君子彼想祗心载惕林简松栝水采龙鹢觇气涉潮投祭沈璧揆检舎图命辰定歴二崤虎口周王夙趋九折羊肠汉臣电驱潜鳞浮翼争景乗虚衡石頳鳐帝子察殂青山断河后父沉躯川吏掌津敢告访途
　　步山楬文
　　嵗舎龙纪月巡鸟张鲍子辞吴客楚指兖归扬道出闗津升髙问途北眺氊乡南矖炎国分风代川揆气闽泽四睨天宫穷曜星络东窥海门景落日游精八表駃视四遐超然永念意类交横信哉古人有数寸之籥持千钧之闗非有其才施处势要也步山者亦江中眇小山也徒以因逈为髙据絶作雄而凌清瞰逺擅竒含秀是亦居势使之然也故才之多少不如势之多少逺矣仰望穹垂俯视地域涕洟江河痝赘丘岳虽奋风漂石惊电剖山地纶维防川鬬毁宫毫盈髪虚曾未注言况乎沉河浮海之髙遗金堆璧之竒四迁八聘之防三黜五逐之疵贩交买名之薄吮癕防痔之卑安足议其是非










　　鲍明逺集巻十
