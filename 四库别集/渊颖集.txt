　　钦定四库全书　　　　　集部五
　　渊頴集　　　　　　　　别集类四【元】
　　提要
　　【臣】等谨案渊頴集十二卷元吴莱撰莱字立夫浦阳人延祐中复科举之制以春秋贡于乡试礼部不第后以荐署饶州路长芗书院山长未行而卒年仅四十四其门人金华宋濓等私諡为渊頴先生据其諡议取经义元深为渊文词贞敏为頴也莱与黄溍栁贯并受业于宋方凤再传而为宋濓遂开明代文章之派故年不登中夀身未试一官而在元人中屹然负词宗之目与溍贯相埒遗稿甚伙濓为摘其有闗学术议谕之大者编为斯夲青田刘基序之碑文諡议一卷别为附録张纶林泉随等曰吴立夫谕倭书盖其十八嵗时所作规模仿司马相如谕蜀文其末所述谕其王之言虽古之辨士莫能过也其他大游观日两赋与夫形释秦誓论补牛尾歌词等篇皆雄深卓絶真先秦先汉间作者黄溍亦称其文崭絶雄深类秦汉间人皆未免溢量胡助谓他人患其浅陋而莱独患其宏博斯笃论矣王士祯论诗絶句有曰铁崖乐府气淋漓渊頴歌行格尽竒耳食纷纷説开寳几人眼见宋元诗实举以配杨维桢士祯所选七言古诗乃録莱而不録维桢盖维桢为词人之诗莱则诗人之诗恃气纵横与覃思冶炼门户固殊士祯论诗絶句作于任杨州推官时而古诗选一书则其后来所定所见又深也乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　渊頴集序
　　太上有立徳其次有立功其次有立言三者不同苟有一焉皆足以立乎天地之间而无愧扵为人矣自世之言者陋文章之习而髙徳行之士伸一人扵千万人之上其意将以惩夫末流之敝云尔非所以显道神徳行也古之圣人徳脩扵身矣而又欲天下皆如吾身之脩也岂惟天下皆如吾身之脩哉而又欲后世皆如吾身之脩也天下尽乎人矣吾身可以及之后世非止乎今也吾身乌得而及之是则吾徳之所被而吾功之所树者亦軿矣然圣人必欲使天下后世皆有以及焉则立言其可少哉六经圣人之文也所以为天地立心为生民立命为万世开太平者非细故矣由是以降苟非申韩之刑名管商之功利仪秦之捭阖孙吴之隂谋杨朱墨翟老庄释氏之滛辞邪説则凡是非不诡扵圣人者其于人心世教岂尽无所禆益哉翰尝读贾谊董仲舒之文而恨当世不能尽用及观扬雄之太法言又叹时人少有知者以为豪杰之不遇大率如斯故不待论其言之传否而深为有国者惜之南北混一以来朝廷太平之治垂及百年仁恩福泽结在人心而纪纲法度寖不能无弛先生当延祐天歴之间尝慨然有志当世之务矣其拟谕白本书葢其十八时所作也人谓其有终军王褒之风其论守令盐荚楮币事逮今十有余年执政者厘而正之往往多如其説先生析辞指事援笔顷刻数百言驰骋上下要不失乎正虽处山林未尝忘情天下使其在官守言责之列推明古者所以立极成化之道为吾君吾相言之当不止是也而先生命不与时偶器不求人售素又羸弱多疾未中嵗而早卒今之着于篇者殆犹未尽其蕴也初浦江有宋儒者曰方韶父先生师法为学者所宗知名之士如侍讲待制栁公皆出其门晚得先生尤竒其才而以斯文望焉先生貌寝陋言语若不出诸口而敏悟过人得扵天性少尝从族父幼敏家窃取书观之族父知而叩之靡不成诵博闻强记与之防者皆自以为不及防有司举进士遂以春秋中乡试北至燕东浮于海好为瓌竒雄伟之观见人固守章句意颇陋之然则先生之所负抱者为何如哉惜其学不见于用而世之知者鲜也门人宋濓惧其泯而不传乃彚次其诗文为集若干卷俾翰为之序鸣呼翰昔受教于先生窃观先生之所以用其心者期以立乎天地之间无愧于为人焉耳乌暇较一世之短长哉故论而序之信是集之不可不传也先生讳莱字立夫至正十有二年秋八月二十六日门人金华胡翰谨序






　　钦定四库全书
　　渊頴集卷一
　　元　呉莱　撰
　　大游赋【并序】
　　毗陵道士盛允升东游防稽予闻其风神颖异被服萧爽盖将自是而汗漫六合者也张君子长约同送之赋用是作遂题曰大游
　　夫何一髙士兮独旷视乎八区朝吾车之夙驾兮夕予至于清都仰天路之迢递兮挟陵阳而与俱遡刚风而頫倒景兮浮沆瀣而噏青霞蜚防起而前导兮击靊霳使后驱素蜺夭矫而为缨茀兮神凤防褷以掲恍大游之所歴兮抚四海其无家唶尘浊之不可以止息兮吾将抵乎昆崘之遗墟嗟东辕之我蹞兮探宛委之嵌穴帝禹告予以所藏兮发涛江之涨雪登桐栢之崭岩兮瞰赤城之嶱飊蓬峤而我欲径到兮恐蜃楼之明灭歘南转而弭节兮过灊霍之层峰放盛唐之滙怒兮梁鱼鼈而蹑蛟龙掎巫峡之台观兮莽峨嵋之云松泝丹丘予定不死兮跻羽国以从容忽浩歌而西迈兮适金天之沃野遵黄河而趿石室兮王母被发以啸处寻泰一与九嵕兮贯华隂之幽岨招韩众而许度世兮固肉人之弗遑遽覩廼北折而亟去兮出鴈门之严寒恒岳緜亘乎不絶兮缒碣石于弥漫搜赤舄于遗榛兮簸楼船乎狂澜候鸡鸣而直上日观兮吾特痛夫僊学之艰难伊天地之晦防兮倐陵谷之迁徙邅女娲之陮阜兮顾嵩少之起经阳都之酒家兮哜王屋之石髓披河上之灵诠兮摘漆园之奥指惟小别而千龄兮复一瞬以万里划狐鸟之丘垤兮洞蟪蛄之年纪心委蛇而自神兮形旷荡其离滓信吹万之不同兮恒抱一以终始胡久居乎寰内兮欲絶出于大荒扳建木而与为陟降兮絙铁鏁于无旁瞻帝车之中运兮闯阊阖以上征屈轩辕之踡伏兮耿招摇之燿铓引弧井之垒落兮炫奎璧之图章繙龙汉之宝厯兮彻郁蓝之神乡幸寘身于一气兮卒齐夀于三光宜凡夫之秽浊兮又孰契夫大道而翺翔自放懐于天外兮眇累块于千亿惕世途之崄兮戹蠭螘之营役岂耽名而嗜利兮或酣酒而溺色谅金石之销泐兮竟丘垄之堆积唉吉云之钜薮兮緤步景而我服叹甘露之灵罋兮和水玉以为食彼筞精之有书兮吾尚惧夫青箓之弗得将蘂珠之不逺兮尽蝌蚪而莫识懿周流而至此兮聿笑傲以言旋乐自然之日月兮揽无鞅之风烟压洞庭之浩兮屣林屋之聫緜龙威蚴蟉而跱踞兮宝镇晃朗而瑛鲜廼霄峥之欲枿兮觉鼎灶之犹然爥大还而蝉蜕兮击小有以鹤翩躬虚无而不宅兮味澹泊以为渊等古今于一轨兮混生死其同鄽俨坐在而立蜕兮蕴执袂与拍肩真山泽之一臞兮夫岂论乎三防暨九仙固道术之所致兮曷曲询而究旃驰笺语而往诀兮却永存于上
　　海东洲盘陀石上观日赋
　　粤东游乎海徼兮得伟观于阳阿登盘陀之叠石兮路防□以巍峩天鸡号而夜半兮暾欲出于重波恍幕之沉黑兮惚火轮之荡摩缅羲和之有御兮扶木煜其将花渺汤谷之不可以里兮届髙舂其防何嗟世寰之安在兮尚昧防而未旦睹帝车之邪迤兮耿星宿于霄汉渐岛屿之奣鲜兮益淼茫而弥漫恐阛阓之犹尔梦寐兮类蛰虫之惽乱胡干极之牵掣兮俨机轴之翕张固隂泉之爚炯兮焕潜燧之奋飏炜踆乌之防煟灿烂兮渇喙解羽藐以迭砀戫烛龙之燬焫飒昱兮炽頟煽目□其方骧县燔镜之荧灼炭熺兮鲛人泉客劀濯有光振赪鼔之焱熽炫煇兮北落壁垒□嶙前行指防虹之抱戴珥璚兮璀错爣□缪绸遹皇想朱鸟之次舍轨度兮豁达蔺轹□閜燿铓乗寒涝潮水之傎倒推荡兮散晓赮霞气之轇轕彩章廼蜚腾于寥廓兮竟瞑于混茫繄髙抗乎氛曀兮仅啓明之独烁歘逺麾之黂爝兮遽羣动之尽躩川后潜精而窟藏兮海童觑曜以犇愕鲛鼍扬鬐拨鬛以悠漾兮鸿鹤刷毛挟翅而陵薄莽琅琊之跻台兮防鲸山而昼其也閴罗浮之瞷井兮滉蜃穴而夜其爚也迅夸娥之杖防兮惧追逐而莫之跳逴也怒鲁阳之挥戈兮恠盘礴之弗吾防彠也惟圭臬之可测兮奈隙驹之焉托恒鞠明而究曛兮遂壮凋而老铄昔圣贤之有法兮实盖浑之同天矧链石而凝质兮复防鼇而镇渊将渤澥之凿竁兮沦谷底而迭燃抑昆崘之□峙兮绕岩腹而互旋岂文身黒齿之俯迩所出兮贯裸壤以相连或崦嵫蒙汜之逺压所没兮罄汃国之穷壖叹严冰与嬲雪兮旷古莽之鲜觉常眠惕重蒸与叠爇兮焮炎丘之毒瘴霾烟谅众人之懵陿兮特蜂螘之扑縁伟小儿之辩智兮虽睿哲而勿宣彼凡俗之多故兮遇曙朝而即竞诚旦昼之梏亡兮向晦昬而暂定纷仕学之攘争兮集农商之鬭迸滛末作以相资兮侈利心之百穽傥桑榆之不复灭没兮尽夺时而力政愿郁仪之恒若溟涬兮庶保躬而固命叫晓筹而催辟兮警宵柝而告静信举防而豫知兮幸闻钟而深省何观瞻之不足兮重徙倚以盘桓光已通于一跃兮影奚候于三竿逮层溟之毕露兮屹东霍之岩峦念列仙之独往兮扼羡门于波澜划孤啸而陟降兮撤蒙蔀以忻欢顾秦越之邈不相及兮又焉论夫逺近于长安
　　罗浮凤赋【并序】
　　罗浮凤者海南小禽也家君自岭峤囘挈之北上予嘉其身负文采拔去幽阻而欲自售其羽仪也是知士之抱道徳懐文章无微不闻无逺不达岂肯久滞于天涯海角之墟而遂已乎虽然予愧多矣乃为赋曰
　　惟海邦之异产挺羽族之光华育火徳而有燿控离垣以为家迆赤土之重涨眇丹丘之僻遐顾性命之浅薄特盘桓于烟霞原夫自南自北载蜚载止蜚不妄集栖必倒跱青饰衣衿绀流爪觜信凤薮之多竒类龟台之所使吮夕秀于紫芝嚼寒香于琼蘤虽斥鷃之同羣固鸾凰之等美于是本山川之迢递羡体气之自然胡虞衡之弗及隔瘴疠以能全戒罗氏而弋举命岛夷以笼迁望上林而奉进跋神岳以増妍念安期之蓄养受抱朴之矜怜守一枝于岭木得数粒于嵓泉忽兽圈之可近任虵徼之长捐尚蓬蒿之改观何鼎俎之容羶当其缅南国之蒸烁泝古龙之沉隘宜禀赋之尔殊渺狼之昬昧裸黒质而无缯瓮鳞躯以弗靧奈屋居之何有望鱼鼈而犇沛胡鹪□之种族独黼黻以藻绘矧秋莎而臆兰匪距金与羽芥献丽容而自媒炫灵表而罔害将尤物之移人岂凡禽之一概若乃考黔嬴之所毓钟品彚而降祥负英姱而可贵閟草莽而愈彰心恒驰于北阙迹曷屏于东冈荐董贾之术业炽渊云之辞章伟畎谷之文翟谅备采而有光逖炎洲之孔鹬或聚冠以见戕幸全生而特遇肯处逺以囘翔傥迟延于嵗月恐灭没于殊荒然则偶时景之和畅跂阊阖以凝竚稽师旷之补经验冶长之辨语感轩阁之衔图副舜庭之率舞声格磔而应势盘旋而列簴祠爰居而惑奏鹖雀以笑侮卵条支而必致毛拂菻而曷举彼寻常之猥陋虽篱落其若阻相盛徳之休明谓万里而来覩是故士当贵而自重世何嫌于处卑罄山谷之巢穴奓朝廷之羽仪仰天地之广大拔圣贤于穷羇极英材之衒鬻忍道徳之掷遗恻朔风以吹野惨寒雪以刮肌屹碧梧而弗实挺篁竹以无枝鼓乗传之壮志蕴弃繻之妙姿奈贰负之久梏窘侏儒之长饥庶飞抟于鹏路终饮啄于龙池尚兹鸟之比数遂歴言而咏斯
　　叹疾赋
　　伊天地之常运兮何我生之遘屯罹终嵗之竒蹇兮斵一元之淑醇莽门径其委草兮凄户牖以凝尘寘冠衣而不理兮念动履之艰辛揆世寰之有植兮本胎气之禀育粤襁抱而多戹兮谓乳湩之不足胡肌髓之朘削兮仅侧身而于陆矧食饮之稀薄兮略餔糜于鼎餗顾庐伍之同处兮杂悲欢与惨哭唶寒暑之中人兮逞菑滛而瘅毒谅轇轕之无已兮竟沉痼而反覆尚何药之起予兮幸我神之来复惟圣人之所慎兮俨前训之蓍信躯命之实切兮曷战兢而自持奈衰风之窃发兮挟沴血以侵斯渐黄槁而痿蹶兮致漦泗以殿屎髙山□其伤阳兮痛壊木之无枝广泽淤而积隂兮惧穷鱼之弗移傥湔肠而浣胃兮特汤剂之我遗庶扶形而矫摩兮固俞扁之可期当田野之萧索兮忽雪霜之交挚彼蠢翘之有知兮廼坯蛰而自閟龙何潜而弗蜚兮蠖何屈而弗肆相昆蚑之各以其时兮岂长臝之多怼昼犇躩而亟思兮夜睅鳏以忘寐人疴攻螫而戕贼兮世恙灌熏而颠踬煽狐狸之老姧兮舞鬼蜮之遗智恐病危之或然兮临渊谷而増惴纷邃古之开物兮实钜灵之毓龢精日月之照烛兮窍风雷之嘘呵寘头颅而上峙兮象山岳之巍峩县肺臓以中居兮通脉络若江河盖全躯而至贵兮宜摄性以享遐肯节宣之乖逆兮恣荣卫之慝讹抟羽苞而觅燧兮殆烧之见加扬凌桮以搅沸兮虽金石其谓何彼众人之丰硕兮胡衰我而霉瘠举世竞于涂隧兮独牀衽以栖息矧一旦之即安兮置事功而弗获恐后日之并无此身兮虚名实而罔绩缅嵩少之有隠兮曰烟霞之膏肓指防之可簭兮懐椒醑而降祥彭祖伛偻而下窥兮尚援藤乎若惊接舆跰以自鉴兮窘霖雨而肆狂汉史病而留滞兮感封禅之从行唐杰惫而悲愤兮赋棠梨以惋伤顾真材之岂不尔遇兮恍景耀之弗彰笯鸾翎而使飞兮骥足以待骧况我躬之蹭蹬兮愈迟暮以潜藏惜脩名之未立兮笑鬓发之先霜抗龙文之鼎鼐兮摘虎首之鞶囊吾尚拟夫列仙之可学兮佩丹诀而不敢忘
　　起病鹤赋【并序】
　　予少多病尝作病鹤赋以自况盖言讷然如不出口身退然如不胜衣后虽稍自振于时亦不克也然其稾已不存矣呜呼予病乆且痼其尚可以未起乎起之在我而已于是复作起病鹤赋并以示知我者
　　伊元造之播物有九臯之灵禽禀幽心于藻质散缟翅与衿掎嵩丘之石室瞰蓬岛之清浔眇八纮于一举旷千里之遥临然而山多藏隂野积氷雪老松无柯百草肃杀圆吭塞喑弱胫摧折赤精眵昬纎趾蹩胡志向之殊卑尚光仪之迥洁匿平林而羃迷压巨壑之谺裂是以前瞻怳后顾襂褷投踪灌木憇影沙坻静非驯扰动若馽羁徘徊萧索踯躅险奈世氛之混浊忆天路之孤危望鸿鸧而不及愍燕雀之陵欺俯争枝于斥鷃逺絶轨于长离顾云海之日隔窘稻粱之恒饥幸樊笼之匪触岂矰缴之来施亦何恙之不已廼歴年而留兹至若髙歩自怡啸呼同侣拉飒思奋踉蹡起舞风生则虚旷露陨则凄楚拊青田之故巢睨华表之遗柱夷采薇于嵓谷宪含糗于环堵驷蹇剥而罕逢鸿激亢以多忤唏胎化之尚然睠帝乡而延竚抗众彚而不羣惧终身之畸旅于是韬养既久栖跱载宁土木内蓄火金外形梳理碎玉劀除残腥羡门许其彳亍俗惜其竛竮擿武丁之寓篆发缑之藏经服仙人之上乗拥太古之遐龄故能一洗尘滓直遡寥廓仰拂紫宫廻翔金阁过夷羊于南维窥壁垒于北落濯长河之奔流凌倒景之照爚导素蜺之飘扬撄鹑鸟以距攫躔建木之絶标哜神芝之竒药然后希一真而永固超无极而磅礴曰复予之本初竟谁辨其所至之垠鄂惟天地之一指忽古今之纷更人何穷而不达物何悴而不荣将人物之多变岂禽鸟之异情苟相时而能动虽处困而必亨是故邦治身出身显道行奉周庐于旦夕视万乗若友生负文章之绮丽驰论议之崇谹一赐则明珠白璧再宠则三事九卿方解兹之旧絷庶息我之前黥可无心于禄位终不日而蜚鸣大舜来凤于乐奏宣尼致麟于文成聊援毫而兴起又孰不仰徳而闻声
　　狙赋
　　我观世间何异厥狙狙公执技役我庭除投龁果豢养饱腴牵绳拽鏁奋踯啸呼侧身舑舕恐足跗□项矐矆变幻首颅动因頥指静类橜株怳惚错愕满堂胡卢粤自童幼被彩防雏长跳短躩嬉戏有余忽然壮强精干猛躯急操袭取智虑毕输亦复病苦顦顇困臞佯颠诈死灵药在壶岂或老衰涕泗垢洿曲颙伛膑鸠杖给扶相彼仕达绰有时誉巧张乡评雄跨宦衢文驰觚牍武执防殳横施爪距愤磔牙须髙门县薄伺趦趄豪戚势卿语话嗫嚅白虎献议铜龙握枢模棱唐手霹雳汉符升堂踞坐呵喝拥驱弃律舞法鞭梏刻刳神姧出没拉彘扼防顽贪集戾盗鹿攘羭贵与利期货贝具储宠则骄至跋踬同涂胶目塞耳褫冠裂裾行遭僇辱泣赴刑辜载观富盛擅尔里闾经营家室粉饰体肤连樯白粲负郭黄淤沼池鱼鼈埘槛鸭猪业可必得事在必图姱奢服履湎液杯杅穷声丝竹极色丽姝弗农崇廥匪贾积帑自晨及暮鸿弋兔罦分房割奥谇帚徳耡齿霜防齾舌电□嘘侵贫并弱欺懵侮愚春花秋叶更菀逓枯先笑后号去车就途胡然比附竟作睽孤馁哉气力孰不丘墟当其为人尚有以娱残骸防胔蝼螘鸢乌或者为鬼抑又可歔鳞肌角鬛魑魅夔魖一时之顷幸不汝拘众人尽然殆不我诬周公之衣勉强曳娄吴王之矢巧捷速殂身何置网手且将荼畴云智谲有是勤劬假灵木客通怪山都虽则多幻盍忘尔初呜嘑兹世莽矣一区视其有作意在觊觎悲欢交禅福祸并趋小苛可略山岳弗殊治安何玩兵乱卒瘏暴秦殄楚劲越戕吴三国鼎立材勇与俱龙虎鸟蛇阳阵隂谟五部云扰羌戎相屠弓弩甲旗北骑南舻椎击敲批却窽骨軱攻战围禁形势亢虚塞闗在前慎不可逾芽蘖在后沦胥以铺时风哀乐史笔赏诛医国无术铸人曷模天开地辟四海蘧庐人消物尽万世须臾惟狙拔扈盘踞自如昔非刻狗今岂乗狐我思世故何计有无缉之成赋用戒薄夫
　　定命赋
　　昔岐周之懿哲兮垂末躅于勾吴延州来之闳博兮秉世徳以作模予既禀此美质兮参两间而与俱日礲砺以颉颃兮违陋巷而适通都膺文华之被体兮结儁逸以先驱翩黄鹄之千里兮炯骊龙之吐珠掎山丘其峻峭兮汨河海之盘纡竒材未得以自致兮恐薄俗之沦胥叱夫为予枚卜兮征吉繇以弗渝曰心逺而迹滞兮何时命之独拘怊怊其旷懐兮惕惕以深省收羣嚣于一黙兮守不动于真静规豪举于鸿防兮混牧刍乎鹿町胡魁梧之数竒兮彼朴钝则犹天幸遵大路岂不可兮莽荆棘使吾骋亦欲逃于空虚兮走赤日将焉避影聿轩骞以有行兮仍轗轲甘所屏离当世之纷纭兮合自然于溟涬羌造化之无象兮妙机闗之翕张丛生植之各异兮肖智愚以何常役中心之閧杂兮煽六凿之披猖朝奔腾靡所止兮夕偃息怳若有亡洒屏翳之淋漓兮吹招揺之耿光曶而出于神竒兮儵又臭腐不得当邈自古之若兹兮哀吾生之不淑畸汝形而益臞兮怪汝志之弥蹙言謇涩以少味兮歩跰无所投足奋骹防而众防兮割肯綮以旁触惟先儒之谈王兮固卓立以忤俗环车辙而至老兮陈诡诗以遭逐问兰陵悲芳草兮登邹峄感乔木慊素衷之陻戹兮緜千祀其芬馥彼瞢闇之弗思兮行狭邪如平陆托黄老而险盭兮攻春秋以阿曲乱鳬鹤之短长兮冲泾渭之清浊不率循于中正兮每侥幸以致夫颠覆岂昔吾之自奋兮今独有此沉忧托松柏之幽防兮招鹿麋而与俦俯环堵之湫隘兮犹采椽之雕锼驾柴车之朴素兮亦炫燿其华辀等羮藜乎粱肉兮齐衣敝于貂裘穷匪通其不鄙兮贱无贵以何羞嗤予音之寡和兮誉汝器之无不周斯视聴之既狭兮曽不遇旷与娄麒麟出而野死兮鸣鸾凤之啾啾幸定命之有在兮肯他岐之往谋何艳阳之骀荡兮破寒谷之飕飗谅勾萌之毕达兮虽壅阏其无由不吾用则亦已兮况斗絶于荒陬终越秣以燕刷兮夫何足以自尤
　　尚志赋
　　惟太区之寥廓兮纷庶物之凭生藐予身之中处兮郁予志而不得逞窃独嗜此古学兮指前哲以作程味诗书之醇粹兮猎道徳之精英悼世俗之驰骛兮吾何有乎我行将嵗月之不我与兮兀淹留而无所成沉忧以气索兮却立而质防攻蹩而狭步兮守耵聍谓真聩防了目以雾披兮猋竒肱而风厉堕泰华以施簮兮缩长河约之带翔矞皇之晻蔼兮叱麒麟使承盖神若唏而犇腾兮劒鼋鼍乎涛濑招屏翳予擗帷兮斩蚩尤以褰斾折建木以指麾兮唉曜灵之西迈将欲往彼鸿蒙兮授予防乎霄汉亦或悲此肮脏兮发商歌于达旦溘世氛之溷浊兮嘘天籁乎崖窾薄髙丘以闯逺海兮恒惝怳而不顾返何儃佪以难进兮曰□□而则然顔子黙而乐道兮曽不满夫一箪原生澹其居贫兮尚蓬蒿之没垣彼岂不谈王术兮甘穷櫩之藐艰秉中心之皦日兮轻外物若浮云谅当时之谓惫兮犹千载称其贤阽吾生之沉抑兮将有继乎古先炳予室之虚白兮纚予文于太莽歙歘与时化兮希噌吰而道存弃骐骥而蹀躞兮登蹇□乎前轩滛桑濮之嘈杂兮九韶漠焉无闻固泰豆之不世出兮又何见夫荣猨彼何人哀时命兮每嗟卑而叹屈曷不尚予之志兮仰孟氏之遗则繄老农之力田兮且多种而鲜获矧竒士之环辙兮虽冻馁其奚卹増萤爝以日晶兮积埃而山崱向污泥求夜光兮经刼火见垂棘惟傅岩之版筑兮扳南箕以兴国亦有渔厥磻溪兮擢赤鲤以予翼挺尔躬之豪崛兮肯受人之羁勒惇邹鲁之雅言兮建燕赵之姱节糅琼爢而我餐兮罗翡翠以为服秉剞劂而剸裁兮锵和鸾以游息抚鸿荒其若今兮观六合为予窄齐穷达于一涂兮与圣贤而同域翩丹穴之蜚鳯兮粲九苞之翕赩将乗之以觐舜文兮孰知予情之至极
　　索居赋
　　粤吾生之寡好兮恒孤陋以索居歩中庭以自念兮心抑郁而不舒阽予身之兀处兮抚万化之殊涂岂寰区之汝陿兮杳不知其所趋惟世氛之溷浊兮尚蓬藋之藏匿将奋迅而激昂兮又邅回以沉黙去众人之佻巧兮膺太朴以坚饬纷荆棘之柅行兮谓卭崃其绳直肩重任之迢遥兮固邪许之不力傥泛驾之有求兮防罢驽且焉止息巡檐隙而咏歌兮撼户以悲恻何初日之成言兮乃弃予而不我即彼昔游之为豪举兮曽同处乎险囏羌结交以鼓勇兮肯羁圉之遑安抗沙尘而志得兮巍弁冕之星攅既文虉之炳燿兮嗤薜萝以为寒仰睇逺而弗及兮莽浮云之弥漫俯聴幽而若来兮哀风激夫溪湍汨寥□其无景兮甘崛强以此蟠徒离羣以萧飒兮庶神气之我完折松枝而拂石兮又植之以青兰宜道义之擩哜兮肯肥癯之异观董生之谈王兮且有称于不遇贾谊之明治兮谪长沙而径去将屠贩之污下兮恐纷纷而改度逮曲学之肆行兮使吾儒之愆素古固有此混淆兮矧予今之驰骛宁穷达之措懐兮曰美人之迟暮循自然之天运兮芳草蔼其发荣倚防岏之絶壁兮临万仞之潭欵浅渚以澹沱兮乐儵鱼之不惊构危巢其惴栗兮恍若闻乎鼯鼪非山林之忘反兮奈世务之所婴手不得以竖指兮目又何能以逃睛因樗散之乏用兮托考槃之遗声永言抱此幽独兮庸讵释夫我怦
　　贫女赋【并序】
　　予春秋二十有二尝偃蹇不得志因读史记感甘茂贫女分辉隣烛之语故作是赋以广之
　　伊太钧之坱圠兮敷动植于八纮兹女蹇其居贫兮乃困苦而不得生惟室家之萧索兮属多难之来并空辗转其寤寐兮魂惕惕如有惊顾儋石之不储兮支墙屋之欹倾印鼠迹于牀尘兮网蛛丝于门楹胡蓝缕而不完兮又机杼之无声凛寒风之中人兮感促织之宵鸣拂败奁之残蠧兮旧镜黯以羞明铜钗折其半股兮乱鬟鬓之纵横拈竹筐之素缕兮箴欲涩而不行亦何心于组紃兮况鸳鸯之能成挟故絮以假寐兮耿寒焰于孤檠谁哀吾之窈窕兮幸自保其坚贞嗟父母之鞠我兮美裳衣而藏匿矧栉风而沐雨兮身乃罹于荆棘忍须臾于沟壑兮岂敢休乎蚕织欲一衒其盛年兮纵粉黛而无色羌鑚穴与逾垣兮谓善淫之为惑庶容徳之可全兮虽冻馁其奚卹彼隣姬之纎巧兮日靓糚以登楼缀木难之充耳兮挿翡翠之搔头骋兹心之娱冶兮学赵舞与齐讴佩堦兰以求媚兮祗怨旷之懐忧信怙宠以取乐兮尽夙夜于衾裯飞琼觞以娇醉兮秉银烛而懽游恨兀兀以独处兮欲从汝以为谋细娱聿其可翫兮重桑濮之贻羞写予心于沟水兮恐年华之迟暮甘蓬葆而不耻兮岂蛾眉之见妬且絶世而特立兮逮倾城而弗寤廼蕉萃之或弃兮纵效颦而罔顾纷采彼之柔桑兮轻掷金于行路苟力操乎井臼兮微隠徳吾谁慕繄二南之发政兮由夫妇之所推化尚及于草木兮独不抚乎嫠利遗秉与滞穗兮岂年登而啼饥傥卒嵗之无褐兮何功裘之足为慨兹道之愈逺兮指古人以自期聊援瑟而一鼓兮遂声之以为诗诗曰有美一人兮东邻子耀金珠兮列纨绮防姿饰鬓兮匪桃伊李朝为春风兮暮则流水曰妍曰丑兮云谁之使见肘决踵兮我乐乎此乐吾之乐兮勿伤吾贫宠之一失兮金屋生尘固荣艳之匪望兮又何必怨夫阳春












　　渊頴集卷一
　　钦定四库全书
　　渊颖集卷二
　　元　吴莱　撰
　　观孙太古周天二十八宿星君像图
　　大圜杳何极鼇柱屹不倾日月光最耀众星莽纵横周天二十八错粲各有名荒哉审厥象晃朗夺目睛东垣青龙崛西圉白虎狞翾飞鸟隼状偃伏蛇精紫宫自然拱银汉无复声五行所经纬甘石知性情上界足官府神人居穆清韡晔逞幻怪顤顟振铿轰跳踉鬼脚捷舑舕兽面赪裳衣互躶袭角鬛纷披鬇岂其太白变嬉戏类孲孾或者荧惑动威怒流欃枪照临多芒角躔次在缩赢揣摩过人料防绘匪世程伊谁驾一气得以导九阬想像陵倒景观游无层城虚空何宫宇苍莽孰节旌毋宁秉笔际溘此埃风征凡夫本狭见四顾惟寰瀛夜义冰澨呀罗刹炎徼瞠鲛女卖绡出狗夫衔筯争祗欵列宿质却混殊方氓山神对我博刻石华山陉海神靳我画浪卷沧海鲸天神讵可识万古欺聋盲星占世有职画史吾奚评
　　病起读列子冲虚至徳真经杂题八首
　　太虚无停运万化緫一区机钤妙出八气质夐然殊春鸟春花艳秋虫秋草枯荣华岂我有变灭仅须曳彭殇何夀夭尧跖孰贤愚生年甘肉食死骨委鸢乌吾知形骸在坐此力命拘矻矻焉得已悲哉天地炉
　　世间岂有极海外犹齐州日月更出没江河却同流夸娥追即死章亥步曷周蠓蚋生不久鲲鹏背吾游神瀵涌滋穴巨鼇戴蓬丘想像或可到徘徊独懐忧南方祝发裸北国鞨巾裘逍遥特尔分智者善自谋
　　黄帝居大庭华胥尝黙存穆王望西极肆意游昆崘虚空乃不阂梦觉絶无垠感变岂起灭精神遽飞骞鲁儒久迷错周役恒呓昬蕉鹿真未辩烛龙妄相炖古莽多睡眠阜落但步犇幻化自来往至人宁汝论
　　世人有至巧何者能自然作衺出技艺行险防机权孔周神劒光偃师舞倡妍泰豆计木涂甘蝇观虱悬气钧但一范物化匪吾镌洪纎各以正动植悉根天公输制云梯墨翟献飞鸢微矣执规矩彼夫恶得贤
　　神巫善相人壶子如湿灰扁鹊巧发药季梁病弗治一形苟脱落纯气固委虵随火出石壁泳珠没滛隈彼或蜩翼得此犹沤鸟疑中心既怵殆外物尽坑谿干殻即木叶皮肤类婴孩逺矣列姑射吾为荣啓期
　　古人合神物魑魅悉将迎虫蛾亦麇至鹰雕即旗旌分庐通异类禽兽解音声牧正得虎心狙公识狙情羲农状牛蛇圣徳泊无名廉来挟犀象暴行恣狺争淳浇日以散物我两相惊后世自鱼肉伤兹横目氓
　　大道无屈曲多岐竟忘羊穷通偶然值倚伏焉可防枯梧元若险白犊讵非祥弃车儒着盗坠鼠侠攻倡情欲心不灭宦防迭相攘君臣道未息服食竞犇亡日暄疑狐貉芹枲胜肉粱宜哉爰旌日喀喀死路旁
　　此日忽过隙居人恒鲜欢毫毛悉为我体节欲求完大盗窃名爵小廉舍豆箪熊鱼徒两得利义肯兼安马医自不辱燕技毋庸干时势尚未至事功良独难萧条白麻履惨澹青藓冠长啸答鸣鹤北风江水寒
　　送郑献可南归莆田寄周公甫
　　自昔道术本一原后来杂沓乃异辕粤从西汉始立传独守章句称专门唐人疏义不改旧宋代理学交相敦吾知众儒此间出遂指濂洛为雄藩当时莆田有先达信尔夹漈好弟昆发挥圣贤本根殖评驳迁固枝叶繁典礼防通尚可志仪章器数畴能言居然韦编塞箧笥旋用束帛徴丘园惠施五车却陿隘方朔千牍徒飞骞公车奏上欠大用屋壁藏在传诸孙世家相承防谱系宗庙所重真璵璠马图隂阳太极秘麟史衮斧天王尊文苑儒林各穾奥父风祖徳犹光炖一朝更簉列宿次何事夐隔勾陈垣嵗晚东游幸我接江城极论余空樽海上山川恍可到闽中耆旧嗟无存考亭过从即阙里丽泽讲习或艾轩至正须求汝墨斵大和定许吾篪埙微飊翾翻剔橘蠧积霰叫啸招梅魂别懐未尽苦竹雨归路亟趂扶桑暾周君故人我同病名郡重席特尔温尺剑毋令紫气隠寸胶曷救黄流浑子鱼舟通牡蛎浦丹荔树暗桄榔村摛笺送客复有忆卓矣人物撑乾坤
　　新得南海志观宋季崖山事迹
　　故国今安在新营忽此山藩王收末烬义将扞边闗典礼存周法威仪复汉班开衙旗帜动结寨舳舻环节制通江逻枪牌集洞蛮龙涛多击磢岭峤半榛菅置阵移官港帷宫泊女湾狗流疑尾扫龙殒莫髯攀奠殡须求继驱驰独任艰抢攘残戍屋杀僇罄居阛玳瑁洲仍隔瑚岛并跧干餐烓灶减卤饮辘轳悭道防无前援民哀有老鳏飓掀云赤晕鲸鬪雹朱殷大业从舟尽元戎弃仗闲炎丘朝服袭贝阙御弓弯仆堕冠冕娇孾泣劒镮驶騠冲栅象精卫避笼鹇败气徒延喘英飊欲起孱一沈知有决再缚惧何顔去矣曽青盖行哉彼翠鬟城危嗟呗閙井辱痛脂斑出督空悬令回军却筭锾蜀泸家失奥襄汉国忘月照丹心苦风扬白骨顽谀儒轻战勇秽史进降姧世逺神终在天髙泪或潸绮罗归北府疆理混南寰毒浪悲潺内烟氛苍莽间一时磨石处万里凯歌还
　　早秋偶然作寄宋景濂
　　我病三月久问言此何时山林日揺落草木欲变衰忽来临青镜何故摘白髭千里复万里逺哉鸿雁期去年忆吾父羇客在广州今年忆吾父官属大长秋汉宫戒御服周典进膳羞惜兹不得去目防五城楼西风吹梧桐一叶两叶积故书翻有尘雄剑挂在壁时非合穷困事到即辉赫除却双鹿行门前少人迹故人三两人江北久羇旅寻香古径风步屧长廊雨莼鲈最有味稻蟹纷难数我欲往从之蛮潮正掀舞悠悠秋夜长梦觉秋月霁有材宁及人无学敢求蜕挥来河水弦削作泰山砺吁嗟祁孔宾得失毫发际士欲知自重今人犹古人马卿志封禅扬子述美新当时文字间万世宠辱伸董京不可作愁絶麟乎麟北山有古寺脩竹炎天凉蛟龙踞两涧鹳鹤鸣层冈心台月照白鼻观烟通香可思未可到咏此招隠章陈生爱神仙百日常病十手攀琪树枝口诵蕊珠笈山衣纵横披石廪伛偻入何如一尊酒自解忧思集自来闲作诗瘦岛与穷郊瘦将阙粱肉穷或潜榛茅水流苔间石花亚竹外梢圣愚总灰灭何苦发笑嘲往者东入海飘然任所如大风戕波浪飞雪洒舳舻壮志昔尚少狂游今并无誓登盘陀石重望扶桑墟
　　泰山髙寄陈彦正
　　泰山一何髙髙哉极青天世人欲上不可上层巗峭壁徒攀縁望中絶顶路已防石穴上出鐡锁下絙歴碌相钩连谁欤爱竒者歩步喜若癫一心不顾死只手捩长烟毛羣惊回少虎豹羽族跕堕多乌鸢浩气刚风抟结虚空作世界蜚龙捷鬼凿开混沌巢神仙道逢四五叟含笑使来前黄冠皓发傲几榻野菜素粥铺盘筵自非尔愿力何计此留连当知仰扣暧昧云霄有顶处得不俯慑嶃巗箐栈无穷渊嗟兹大凡夫行尸走肉真腥羶段防思家最可惜李绅恋俗终难镌举头告神人苦乏风马与电鞭藤萝束缚即缒下但见松柏橚槮数万仞石棱突屼横戈鋋古来秦汉东封不到此惟问梁父并肃然日观嵯峨恍在下蓬莱浩空楼船彼云鲸可射此谓狗能牵安期羡门一往不复返文成五利受宠骤贵祈长年仙人自有真至道何由传逖焉龙汉延康纪去授金珰玉佩篇
　　胡仲申至
　　自予与子别三载不防见白云日髙飞恍若觌子面我病久不出衡门寄幽眷子来尚予思路踏苍蒨当轩坐甫定笑语起我倦新文十余篇笔墨擅百链口传发秦壁竹简凿晋竁考论无差爽风雅有正变世儒防俗学雅曲极荧衒羣羊虽冒虎草悦豺则战谁其制横溃或者瘳瞑牛毛独不多麟角时一现朝廷方太平炎海忽驰箭人材需更急巗谷遽乗传终然务涵蓄可以待推荐问子古丈夫何人久贫贱首峩逺逰冠双眼烂如电西上石头城大江流一线袖中羽猎赋云气拥宫殿燕山去子咫万里障氷霰壮哉子此志我喜手脚旋抚劒为子歌张灯趣子宴俄其送子归赠子端溪砚行行恐自今宛转异乡县天霜被四野老马困蒿菣圣人犹待时中道匪狂狷蠧鱼不负子籖架三万卷我岂犇竞徒东劳复西鷰
　　观陈彦正观景拄杖歌
　　山人拄杖手自携满杖刻画类土圭春秋星辰本不错彼啓我闭畴能齐日出扶桑照蒙汜南北广轮定防里老羲奉驾何太速三足神乌为之使旦朝举杖向天移插表测景少参差骐骥过隙不逾晷蟾蜍吐波同报时世间惜把天机泄杖底强称量日月蛟螭变去甲鳞生霹雳搜来光彩灭自从宣夜无法传纷然周髀与浑天嵩髙窥候尚一律二极隠见仍分躔日南交爱通海陆海中诸星却未瞩雁门寰蔚絶龙沙鐡勒须臾羊胛熟天髙地逺八纮章亥竖亥脚力争出入安穷足议论经营鲜备空玑衡我朝华戎早一统山梯海航万国共火峤尾闾侵暑热骨桥魑魅压氷冻古今阳城一岳台三十六度増减来郭公新制十五表天下日影无纎埃吾知浑天为中国东南海际殊倾侧周髀本因勾股得昆崘当中标四极茫茫堪舆一气浮邹衍九州复九州蚍蜉蚁子托大树大树所托终难求嗟哉周浑说未定拄杖在手与日竞一行厯术久成书康节算学知何如
　　观秦丞相斯邹峄山刻石墨本碑
　　邹峄之山在何处始皇立石改名号史籀古文相斯变蛟龙盘屈独精到自都咸阳制六合曰救黔首烹强暴盭深擅更秦新法繁缛尽刬周末造扫除井田设斗甬荡灭封建废圭瑁收兵铸鐻销凶器斥塞筑城斮枭惊当时大开阿房殿万世永戴黄屋纛胡亥矜慢不改辙赵髙指麾岂谓孝四极巡游何功徳羣臣刻颂直羿奡金虎沦亡竟不守白蛇劒死徒惊噪荀卿著书本性恶弟子承学愈言耄古今圣贤使阁束五三载籍遭煨爆越人鸟骇汝苦兵蕲卒狐呼汝召盗宜哉东市得具刑矧痛吾儒有名教太平真君一拽倒枮篁野莽火就燥篆家法妙尚钩勒枣木字肥略顔貌阳氷石经欲鷇乳楚金□匾犹躇蹈文章谀佞合镌削笔墨瓌絶强则效小斋客至无寒具明浄几急洒扫后代续刋纵肤浅先秦遗迹信堂奥鹅鼻峰头不可上魑魅昼泣骇熊豹防寻碣石探之罘乗兴去浮沧海櫂
　　观齐谢卿五泄山遇仙记竒题五泄山寺
　　曩闻一竒士深入五泄行五泄何处所长溪绕崇冈微风生天籁急瀑洒石梁金磬夐欲响缟衣烂回光绮妓开朱阁灵仙坐玉堂伛偻即进谒裵遽鸣珰幸汝得大药于兹赴乡乡且留宴秽脏勿发狂髙座琼煇施碧帏琳华张芝英杂桂脑螭髓间凤浆太容挥四王母弹八琅羽旗素蜺骞黼毂螣蛇骧眼珠便爽朗肌骨遂馨香日星恍在下海岳极渺茫嗟予颇探胜古路但纵横青童邈不见宝刹屹相望山峰插烟雾潭级跳氷霜蝼螘小窟穴蜉蝣乱飞扬终然云锦笈照以虎鞶囊千年或顷刻万里忽扶桑谢卿独自往矫首盍囘翔笑采金明草浮顔安可常
　　送郑彦贞仲舒叔侄北游京师
　　郑君系本自义门门首植表孝义敦祖孙九世类一日聚族千指通晨昬酒食巵匜口共饫衣裳椸架身同温家宜富饶积粟布里或饥窭资饔飱大宗小宗寖以邈东眷西眷畴寻源复除曷下省府令延誉靡间乡闾言礼俗兴衰顾不重风声劝慕犹兹存袖中懐文扣所部行矣望阙期轩骞燕然何许水陆隔越驿逾月舟车犇邹峄邳山岱岳竦蜀江邗渎河流浑榆闗崇墉峙虎駮碣石涨海浇蛟鼋北州尘沙遽万里天邑气象雄微垣升平多年正黼扆郡国麇至骈肩跟五柞长杨剑防接控突骑旌旗翻鸿鴈飞鸣羽未肃鱼龙变化光相炖世涂人事岂可测儒术政理须攀援嗟予昔者忝俊造翘足到今劳梦魂乗时一去欲迅奋抱病日剧徒丘园阮郎竹林夕并秀韦氏花树春仍繁荣亲显已在此举惜不往饯空罍樽
　　严陵应仲章自杭寄书至赋此答之
　　故旧何悬絶闲居欲反招幽并风雪楚越水云遥短褐缁尘破长镡宝气销门垣成隠逸笔牍到畊樵逆旅呼灯夕脩闱彻棘朝囊书题荟蕞发论献刍荛舌焰真熏灼胸兵剧鍜乗轩南国鹤解镟朔庭雕斡运天垂斗蜚腾海作潮荃兰骚地变橘柚贡年凋色采黄朱黻音声征角韶潜身甘蛰蠖赋命类苕鹩筮仕无兆攻经教有条秦灰完竹帛汉粕味箪瓢画品翎毛贵鸡塲爪距骄文章通政理道义胜官僚嵗月嗟悠久湖江耐寂寥花浓携酒榼栁霁卖饧箫制虎揺金锡驱鼋驾赭桥流连光景晚播荡别离謡世笑乌非鹊吾怜狗续貂呼号三刖璞忼慨五陵镳落落山中桂丛丛涧底苖依然百将略付与霍嫖姚
　　富春新创闗将军庙成吴子中携卷索题
　　吴生病起有怪闻梦中识得髯将军香火乞灵自此掲庙门酾酒椶榈云我曽久读名将传紫金焰眼赪玉面汉鼎离强分割楚锋剽狡轻攻战天荒地老路不通魂升魄降骴秋蓬神仙负剑乃兵解巫觋传芭真鬼雄壮夫本合荆州死严祀何哉富春里只今江左四祠无狄公髯乎髯乎独不恨见孙江东
　　题钱舜举张丽华侍女汲井图
　　景阳宫中景阳井手出银瓶牵素绠铅华不御面生光宝帐垂绡花妬影临春结绮屹层空璧月琼枝狎客同鸳鸯戏水池塘雨蛱蝶寻香殿阁风日髙欢宴骄若诉牀脚表章昬不寤吴儿白袍战鼔死洛土青盖降船渡井泥无波井栏缺半防胭脂污绯雪蕙心兰质吹作尘目断寒江锁江铁
　　题李伯时宝津骑士校马射图
　　东都天子幸宝津左右突骑多近臣少年据鞍即齐足青栁绛绡不遗镞前手引弰如附枝后手放箭箭不知羽林劒客尘雾弥兰筋蕙腕雹声驰先朝射技兵恨弱旧栅毬门马惊跃军书到夏风喷河使节通辽雪跑幕南宫试士亲见来笔下俊逸真龙媒澄心一纸依稀在画家六法犹神彩谁欤醇驷谁牛车收尽骐骥防蹇驴男儿虚用悬门弧呜呼壮哉彼武夫
　　题姚文公草书杜少陵诗手轴崔仲徳所藏
　　彭蠡东流白泱泱匡庐五老青开张我公晏坐展诗史灯下搦管草数行目了手熟快掣电笔铦纸捣明含霜鸾凤盘廻恣舞跃蛟龙崛强髙腾骧当知所贵务道徳况复不朽传文章中州故家胄子出累代耆夀真儒光搢珽端绅尚色正操觚染牍仍谋长借令钟王可退让势与董贾同翺翔大兵昔者溃汉鄂南士何处潜茅篁北风被发亟死水明月跨马劳追亡程朱学术此萌蘖姚许论次极审详立馆过庭竟两得搜经摭传畴殚量圣朝混一辟海岳勲武杂还铭旗常麟阁镌词照百世鸡林定价惊殊方绀宇琳宫鼎负力丰碑钜碣戈垂铓英华熛发永不灭翰墨游戏聊徜徉崔君妙年幸侍坐安陆遗槀曽取将半披丹绘久舒卷满幅萦绾苦袭藏吾观河汾数来往敢愧籍湜或汗僵脩杗短桷未收拾已矣我公今栋梁
　　问五脏
　　我问昔生我系胎果何神上颅下负趾五脏交错陈胎经已不足乳湩复不匀黔防不我职粉饰强为人自宜多菑害无以保命真元气日啙败客邪作艰屯彼何瓠而肥言貌勇若震此何霉而瘠肢骨弱不伸嗟夫赋命间岂不汝由因我诚不汝慊赢啬胡不均五精被我恼诉我苍苍旻恍然欲我答天道汝当遵粤自汝有生躔次逆星辰矧从汝生后戕贼逮汝身心兮本中居与汝相主宾汝何不只敬狂役类风轮坎离渐违行龙虎起战嗔一元竟不守散入万微尘惟脾制水谷四体承华津肴胾噤汝口酒浆絶沾唇司禄不上计畀汝藜藿贫饥肠常九囘苦吻添荆榛何天不汝锡服用无箱囷抑汝弗事天寝食失鼎茵天本不病汝汝实使病臻汝仍不耐病虚躁复善颦内亏但外养众药聚毒芬金石草木虫乱投剧斧五精恒不宁乖沴积相熏寒増热或壮顷刻异氷薪当知汝五脏独不与汝亲何庸汝反诘鬬我似越秦吁哉一脏损五脏遽不醇齿牙渐凋防肤肉还削皴汝徒职汝职躯殻有君臣天曽尽赋汝造化匪不仁我闻五精言凿凿緫有伦曰人本之天辟若泥在钧一时巧相值万物混无垠圣愚且同臝毛介与角鳞我惟有心肝是号横目民心肝既属我荣卫盍絪緼徧歴燥湿滑备尝酸醎辛虐汝重役汝汝得我缁磷蚯蚓尚无脏静夜解唱呻蝴蝶亦复然翾飞媚阳春彼宁心肝具物性各有循蜉蝣或土化死生仅昬晨自今我即安无往不宠珍忍令百嵗后销变为烟燐曲肱便莞簟就口取膮臐五精速归脏大宅集灵氛张毅喜犇走热中果如焚单豹好容顔饥虎特汝隣二者乃天道我将何所云作诗示同党聊以博笑忻
　　题永嘉唐氏清节处士卷
　　永嘉古郡控海隈东望万里连蓬莱龙湫喷天作雪下雁荡拔地穿云开自宜逸人此遁迹表以清节无留埃吾知出处本一轨肯使物我长相猜昔人可仕最解隠圭窦不扫藏崔嵬醉阆骑驴或市过吟逋放鹤终船回今人可隠独愿仕驽马并驾驱喧豗兰台文章与世变梓泽宾客随尘来就中好髙欲逺引否则希进将难媒路途九折足险恶岩壑千叠多风雷直従黄流屹砥柱净洗黑月收炲煤道义荣华果异趣夷齐跖蹻徒惊锤于焉防心混标鹿况复旷眼穷纮垓春秋栽花色拥砌伏腊酿黍香浮杯何山樵苏采茷蒨某水钓泳航湾洄平居苟求食饮遂至乐奚问容顔摧伊予颇读隠逸传恨不径蹑烟霞堆素行传家即政令虚名掩实须根荄晴抚卷尽达者秃笔落纸谁诗材人生大节要礌礌慎勿枉筑懐清台
　　白发辞寄答陈时父
　　昔予头燥发未茁今我头枯发先折童心尚在顔貌改满鬓苍华防霜雪朝来抱镜看未真镜里相逢类两人东都贫孟叹孤劒西丘老康悲故茵乌髭每怕不得素素栉何庸问衰暮枫林叶底变风烟药草茎边虚雨露自非神仙刘阮俦世间容有防春秋情知鹳鹤长朱顶得见鸳鸯防白头
　　黑海青歌
　　越山山有黑海青长拳快眼健羽翎三年笼养未得饱万里骁俊犹飞星黄芦老苇日摧折白鹭文鸧看磔裂腥沾石碛吹逺风髓击寒冈散轻雪伊人脱手本凡禽嵗晚连绦到上林钳奴素贱多竒骨骑士虚豪即侠心晋宫邸废身欲死燕国云销草如砥嗟非鸾凤髙杳防望尽狐狸众披靡当时奉使探逺巢两徼驰兵闻勇鏖南土谁知此鸷猛北州骤见争惊号天鵞薄天垂两翼海青虽黑打可得太平八极无不通函谷何问闗西东
　　小至日观三山林霆致日经作
　　昔在江左国闽人有林霆白衣召上殿口诵致日经卦爻遽可验声乐洞杳燮调久不职民物将何宁前朝百丧乱四鄙长羶腥辟王真赘旒兵衅剧建瓴蓍强占决福极矧兆形一元不汝体万蛰安能醒自今发孔壁兹欲论汉廷春秋纪菑害河洛推奥灵日星本照燿川岳恒流停犇腾狗吠野播荡鲸翻溟于世或间有匪天谁所令天功巧旋斡圣造务徳刑勾萌草荄甲毨鸟羽翎和风足气运化景多年龄私疑彼磬错否者此钟莛征冬即花绽羽夏因雪零隂阳特挥霍律吕暂听荧毋庸缇室琯便叶茅堦蓂嗟予偶抚卷黙坐但空防亚嵗肇厯数祥云满郊坰羲和不可作蠧简犹余青董生尚尔溺霆也吾镌铭
　　大食缾
　　西南有大食国自波斯传兹人最解宝厥土善陶埏素缾一二尺金碧灿相鲜晶荧龙宫献错落鬼斧镌粟纹起防缀花穟蟠蜿蜒定州让巧薄邛邑鬭清坚脱指滑欲堕凝瞳冷将穿逖哉贾胡力直致鲛鳄渊常嗟古器物颇为世所捐襆衫易冠衮盘盎改豆笾礼图日以变戎索岂其然在时苟适用重译悉来前大寰幸混一四海际幅员县度缚绳絙娑夷航革船凿空发使节随俗混民编汉玉堆椟笥蕃罗塞鞍鞯城池信不隔服食奈渠迁轮囷即上据鼎釜畴能肩挿葩夺艳冶盛酪添馨羶当筵特见异博识无庸诠藏之或论价裹此犹吾毡瑚尚可击碛路徒飞烟彼还彼互市我且我桮圈角貒独不出记取征西年
　　时傩
　　古人重傩疫时俗事禬禳嵗阳欲改律舆鬼寖耀铓厉神乃恣肆魃并猖狂侲僮幸成列巫觋陈禁方虎头金目制炳赤裳桃弧敺菑沴豆砾毙瘅刚八灵悉震慴六合髙褰张清宁信不害动静维吾常世涂颇险盭人魅更跳梁狐鼠戴巾帻防魖窃香囊煎熬到膏髓击剥成痏疡乗风作国蠧抵隙为民殃自从九鼎没谁使百怪藏瘃寒服褫帛饥窭食闭粮芦花蔽汝体橡栗馋吾肠地肤竟卷去天孽俱凋伤神荼欲呀啖蟠木蔓不长防倛强顔貌枯竹无耿光圣言谓近戏五祀徒惊惶惜防六典废述此时傩章
　　嵗初喜大人囘自岭南遂携儿谔北行送之
　　乍喜吾亲返还携稚子行风沙千里道雨露九重城旧帆江潮逺新装岭瘴清长秋官属盛去可接簮缨此去知何处飘然惜尔年尘飞驰马埓雪拥读书毡日观跻攀外云台献纳边文园宁久病要奏上林篇
　　溪行望故友黄明逺槐塘新墓
　　往代衣冠日已赊故山棺椁此为家经诠义辟中州鲁乐调辞讥下里巴涕泪无从余宿草文章可惜等风花嗟兹便欲酬鸡絮目驻前溪有落霞
　　南宜蒙子解渇水歌
　　广州园官进渇水天风夏热宜蒙子百花醖作甘露浆南国烹成赤龙髓棕榈亭髙内撤餐梧桐井压沧江干栢观金茎擎未湿蓝桥玉臼捣空寒小甖封出香覆锦古鼎贡余声撼寝酒客心情辟酒兵茶僧手段侵茶品阿瞒口酸那得梅茂陵肺消谁赐桮液夺胡酥有气味波凝海椹无尘埃向来暑殿评汤物沉木紫苏闻第一岭南六祖禅师菩提树下藏发瓮子图歌
　　蕲州黄梅峙佛塲新州獦獠识水香菩提树间好晏坐五色头发腾毫光金刀剔落受法戒瓦瓮瘗藏传不壊捩廻万夫矗梁栋陶冶千圣掀炉鞴南海标来刹十围北宗望断六铢衣尘镜本空空即本风幡非动动还非山僧礼拜山鬼防一花五叶开如故宝缕青悬雪岭烟神珠绀结丹丘露世人长物合剃除谢公枉矣施髭须唐年画笔石未泐大鉴坛经谁读得
　　夜聴李仲宏説广州石门贪泉
　　大粤控南海茫然天地陬石门屹有限巗瀑蓄为湫何哉清洁名坐与贪浊侔使轺一杯饮蛮贿即茧抽金珠混宝蛤孔翠烂相缪乌文暎呿陀器物穷雕锼防鬐蛟龙悚织毳虎豹愁岛屿刮欲竭民夷起争仇圣王不忘逺姧暴合汝邮灵若尚啬货恶风无时休馋波半桮杓渇沫万防矛气机乃日变掊克非人谋私疑势至极实尔衅所由妖巫挟左道峒獠称豪酋支祁妄解鏁蝘蜓怒翻舟人鲊或并命吏商岂良筹逝将寻泉源纎滓忽不留复思漱泉濑麄秽悉以瘳洗除昆崘窟防沦渤澥流一尘了不动六合严如秋嗟吾此身小幸独为国忧従兹斥聚敛矧彼畜羊牛马援空薏苡王阳但衣裘百世不易操呜呼我贤侯
　　北方巫者降神歌
　　天深洞房月漆黑巫女击鼓唱歌发髙梁铁镫悬半空塞向墐户迹不通酒肉滂沱静几席筝琶朋摘凄霜风暗中铿然那敢触塞外祅神唤来速陇坻水草肥马羣门巷光辉燿狼纛举家侧耳聴语言出无入有凌昆崘妖狐声音共叫啸健鹘影势同飞翻瓯脱故王大猎处燕支废碛黄沙树休屠收像接秦宫于阗请騧开汉路古今世事一渺茫楚禨越鬼防灾祥是邪非邪降灵塲麒麟被发跨地荒
　　天台山花蕊石笔架歌
　　天台髙山屹苍空山神染石填青红良工琢之手运风阁我防笔虚玲珑勾芒香动土膏发蓬莱髓流花作骨一双粉蝶迷宿魂五色斑龙蜕幽窟古砚南披黯淡滩摩挲鸲眼映猪肝低窥墨池渤澥碧仰视书镇嵩峰寒满案层峦何处所宛陵老兔论功绪锦绣心膓吐有云莓苔面貌凝为雨翰林学士生花笔京洛新来花様出浮花浪蕊一扫间叹息扬雄白我
　　题南平王钟傅醉搏虎图
　　南平酒行山险日暮猛虎相抱持仆夫辟易不敢近双手现出十狻猊口干大喊眼光烁腰无寸铁起徒搏沙飞石走风爪牙草折林摧雪龈腭人强兽勇尽力争形格势禁过用兵英雄变化动霹雳富贵偪拶收欃枪老罢当路叱貉子指挥六州称刺史摩挲虎须淮甸鬬啖嚼虎胆闽城靡少年本是贫少年狂卒成功等醉癫盗应有道幸窃柄王竟不死还横鋋一时豪特谁与画千古画图专足戒投弓弃箭浪纷纷马上愧杀裴将军
　　题袁子仁所藏巴船出峡图
　　巴山一带髙崔嵬巴江万里从天来前夫疾挽后夫催黄牛白狗遽船开晓风东囘水西上淫滪堆头伏如象盘旋鸟道怕张帆汨没龙渊惊掉桨世人性命重涛波呉盐蜀麻得利多怪石急流须勇退贪夫险魄漫悲歌神禹酾江江更恶五丁凿路空巗崿舟船可坐尚发危栈阁能行终泪落嗟兹举目无不然直愁平地即山川至喜亭边聊酹酒长年三老好摊钱
　　观唐明皇羯鼓録后赋歌
　　上皇天宝全盛年花奴抱鼔踏御筵头如青山屹不动手似白雨敲圆棬大声嘈嘈忽放肆都昙答腊矧敢前小声笼笼复嘌杀耶婆色鸡最可怜风吹宫墙欲罢笛月照逻逤徒挥弦纎萝不起见秋爽万杏争发催春妍雅琴清商却尔叱蕃部坐伎还相宣招来燕蓟有巨盗打破河渭无人烟古先圣人本淡薄堂上堂下俱宿县音和气顺遽感召鸟兽率舞殊蹁蹮后世辟王寖靡靡朝歌北里因师延迷魂淫思苦宛转钟磬散乱终沉渊吁嗟西京正宸极骋望两海际幅员金瓯一缺遂不补宝鼎大震防于迁心贪音技日蚀甚坐铲藩限空茫然一时戎夷共衽席满耳鼓乐皆戈鋋宋公守正好宰相鲁山花甆闻献豜百年治乱总由天羯鼓遗声传不传
　　观隋王度古镜记后题
　　王家有古镜轩氏昔铸成太一来防冶防与储精日月钟璀璨蛇助威狞万灵吐真水全体洞泰清防奁出未半冰片防光晶宝匣收不动玉鳞闻呴声有身尚变化无翼欲飞行恍然百世后流落汾隂城髙士观即赏胡僧识还惊金鈆拭膏泽绛碧穿屋楹墙垣照可彻脏腑烛能莹涕泣念鹦鹉悲酸逢豹生一朝忽屏迹六幕黯不明狐狸递隠现魑魅莽纵横皮肤峻刮削骨髓穷敲榜雷风傥有作厉虐敢纷更嗟吾幸居山猿鹿与我争嗟吾愿渡海鲛鳄恐并迎杨氏雀环在张公龙劒并因兹访洞穴得不振冠缨
　　叶天师松阳卯山石螺子歌
　　松阳夘山屹嵯峨满山灵蜯攅蜂窠化生形模但土石融结浑沌空江河天髙地老忽古色海涨桑沦千载黑蜗儿舍窄雨含浆螺女泉枯风陨翼岷峨刼灰本岛湄上党乱殻宁流澌依稀巗妖弄伎俩想像洞乳堆蛟螭元造出生还入死百万臝虫那得似神仙道术徒销解蝼螘乌鸢尽残骴呜呼灵蜯定终天叶师法筵尚防传问何不种丹丘不死草人世食之无死槁
　　观淮隂龚翠巗所脩古棋经
　　淮隂老人古棋经广陵大幕青油防一江对垒静昼日三楚结阵铿流星东南宾客少驰檄白黑纹楸即强敌坐隠萦廻建旌斾手谈劈防藏矛防世间风雨长百变身佩安危知几战昆河割破半藩篱涨海扫空全局面乐矣军中有此娱攻城掠野类兵书宫殿寝园终草莽冕旒章服到鲛鱼君不见蜀山妇姑三十六破屋数间昬不烛夜来教得王积薪满眼长安胡马尘
　　观唐薛调刘无双传戏作刘无双歌
　　刘家无双妙春华双眉杨栁脸莲花父母衣裳惜不嫁黄银蹙绣鸳鸯纱泾原军动霜刃起灞浐尘扬奔骑止宫阙廻兵扫荆棘掖庭数罪输桃李富平押衙老有心句曲道士药如金毡车开幕望陵树防笔擘牋聴苑禽一时刎颈空来送中路赎骸还掩恸收魂召魄秦地愁诡姓藏身楚乡梦古今侠者天下闻当风沥血即功勲手摽长剑重死许薄命佳人泪零雨
　　东夷倭人小折叠画扇子歌
　　东夷小扇来东溟粉笺折叠类鳯翎微飇出入挥不停素绘巧艳含光荧银泥蚌泪移杳冥锦屏罨画散红青皓月半割蟾蜍灵紫云暗惹鲛鱼腥徐市子孙附飞舲奝然家世杂梵经文身戴弁旧仪形对马絶景两浮萍殊方异物须陈廷富贾巨舶窥天星祝融嘘火时所丁岛滨卖箑送清泠白龙浸皮暑欲醒玉阶涵水夜扑萤蓬莱僊人降辎軿扶桑茧丝结防綎祖洲芝草酿緑醽穹巨鼋动遭刑海神惜宝轰雷霆鄙夫卧病临虚扃蒲葵百柄称使令冰浆蔗液但满瓶石榻被发气自宁新罗一念终飘零涂脩雉尾吾何铭
　　题晋刘琨鸡鸣舞劒图
　　我行洛阳大道边一双苍鹅飞上天惜哉春水御沟去化作胡儿饮马泉前山鸡鸣夜欲半古劒随身舞凌乱白光虎跃腾雪霜神气龙蟠贯星汉望中沙漠衣正寒举手颠倒发冲冠鹿卢蹻动即千里兰子戏成徒七盘人生岂无志事往仅有泪疲兵独困守剧虏翻强鸷孔融才踈不足多袁绍众盛空黄河代公土地仍同患段国风尘漫助戈世间壮士但老死冻铁沉埋何处使千秋万嵗青金虬恨不铸得刘并州
　　读书
　　我病久不出满牀摊我书困仍枕书卧醒即味道腴上下千百载累然犹贯珠夏商既相因秦汉渐不如辞华日已胜理义防精麄但要务真实何心成蠧鱼古人有精力常欲开广涂圣文尚埃灭铅椠宁复余谁欤志气鋭或者事功趋数行史家纸随作黄土墟吾诚不及此矫首叹以歔拨书寘牀上所愧为世儒
　　饮酒
　　昔我不解饮病来持一觥一觥亦已醉二竖敢相撄忽然秋毫大况乃泰华轻岂其隂阳足妄使龙虎争氷蚕氷为山火鼠火烘城一元本同气万物却异情机闗有大运禀受通羣氓转移苟不定颠倒尚何营百年定几时愁赋空余声跰起自鉴面目吁可惊试攀松树枝复揽芝草茎但当尽此酒不在学长生
　　黄布帱歌
　　呉中女儿工治莎织成黄布轻绮罗裁为黄帱四角起覆我病体清凉多平生受用白木枕人参草席圑花锦长吟或似闲攻战大隠全胜好官品上天下地我中央昆崘海水泻四旁南通炎丘日色炽北委寒壑凝氷霜彼哉寒冻此炎燬穿透皮肤蒸骨髓招徕独鹤风有声扫退羣蚊月如水流金烁石况可逃磨牙吮血尚呶呶心烦欲待竹奴熨背痒讵得麻姑搔我曽无术防天下天如穹庐盖四野困来一觉少行人梦过十洲犹走马君不见黄布帱昨日夏去今日秋珍重少陵诗语在微躯此外更何求
　　夜观古乐府词忆故友黄明逺明逺曽作乐府考録汉魏晋宋以来乐歌古词
　　忆昔黄君美如玉老屋青灯雨间宿起翻案上竒诡词前后千年乐家曲予方弱冠学讴歌去问诗骚法若何伟兹欲继三百五佗尽虾蟹此蛟鼍就中齐代及秦楚巾拂鞞铎争传谱清商雅部粲然文骑吹箫铙雄者武心力涵泳到手力抄撮来口力有白醭目力无纎埃时时弄笔便着句花木禽鱼古今趣北岸垂纶杨栁枝东邻着屐樱桃树自此相逢二十春一朝门巷閴生尘浅殡蓬蔂冻螘嘬荒庐寂寞妖狐嚬人世本无金石夀简编零落安能久艺文着録数百家一二仅存谁不朽一二不朽终峥嵘嵗逺寖恐山渊平嗟君尚爱古乐府夜半枌风知此声
　　观唐沈玢续仙传
　　手展仙书向此朝起予俗病对芭蕉室间半夜云璈动嵓缝千年雪髓消闲说茅龙骑太白賸闻木鹤降仁娇秦车汉辇穷天下望断蓬莱并寂寥
　　华山仙子紫丝盛露囊歌
　　华山西望屹苍空甘露晓降栢叶中红绣丝囊挹在手赤松鹤驭翩长风太平天子千秋节花萼楼前百撤黳珀含光映冻酒紫霜结液涵甜雪问囊经纬何所成桑洲蚕茧五色明问囊嘘吸何所似栢观铜掌抗髙茎谁欤献萤弄煇防或者贡云合溟漠神仙可学仅沾濡夀禄无期还笑乐古来服食乃若兹一扫秽浊余肝脾啖蛤踞何处覔伐毛洗髓到今疑秋月露泚泚华山玉浆起人死彼哉醉胡彼渇羌朱顔緑发安得常诸暨张敬仲家有太一真人莲叶舟及海上人槎二画轴胡允文题予亦效作二首寄之
　　华山青莲揺上清白玉巨藕浸碧太一真人来降精黄须绀发浮沧瀛手披素书悄无声坐喝明月逆云行蓬莱驾羽飇风轻宛渠乗螺岛雪萦芰荷裳衣挟仙琼鱼鼈媵御神娲迎大游小游按层城君棊臣棊镇威狞九宫五福莽纵横祠官脩爼灵爽呈閟殿留鏁光岳争欃枪遁芒天路平蛟龙捧趺溘上征夘金校雠郁万嵘藜杖吹焌夺目睛扶桑旸谷晓曜赪台石室暮飞霙东公西母拥廻旌望中灭没忽若惊海只稽首西南倾曷不从之学长生
　　琅琊台上望海门西厌澒洞寻河源神涛八月吐复吞灵槎万里拥蛟鼋风号雨蚀硬轮囷苔封枝节虫蚁根海人爱竒踏飞掀琼缨玉弁秋缤繙干糒熟脯嵗饔飱黄龙叱作蝘蜓犇天呉拔首惧却蹲前竀倒景放光炖髙攀鐡锁拓藩垣彼牵者牛孰乌犍彼织有女孰婵媛箕斗鼈荡若喷雷公霹雳惨无魂老石支机类瑶琨客星犯汉极怪惛周伯蓬芮歴劫存刚飇浩气荡尔痕上帝冯怒罪厥阍叱下直瞰扶桑暾蜀荘大笑手欲扪及早来归到昆崘
　　忆寄方子清时子清久留吴中
　　一别嗟何处相思抚旧蹊月明施濑北云起蠡巗西跋涉舟车动过従笈箧携隣光因借烛道味肯吹虀好学萤分照论交雁择栖丘园心薜荔海国气鲸鲵卷帙籖翻蠧讴吟砚发黳经筌参老易乐府録铙鼙治法推周稼淳风仰汉绨谈知野马考字守家鸡土域标鞮象天图辨煇防遗文多废坠妙契极端倪独树盘桓久平芜眺望低霜林红玳瑁雾雨碧玻瓈屏迹依狐兔销愁对鹭鹥尘书投梵夹美饷挈童觿槲叶时遮峒藤梢或罥谿龙居瞡雪瀑虎路蹑霞梯出入恒联袂追随几杖藜竹山香□峤花岛绣湖隄尚义开黉始延儒振席齐生徒脩枣脯祭品授葅臡锦石看还数苍松倚却题吾伊朝屡集浑灏夜同稽自谓菖为歜人疑谷似稊中悁真抑郁外物总筌蹄嵗序空流迈涛波益惨凄故袍寒擘茧雄劒滑膏鹈緑映牵帆水红黏曳屧泥娃宫钗钿拾甫里笔牀赍鹤市歌喉引鲈乡鲙手□呉趋夸粉黛越产购珠犀富业连橙圃菑霖满稻畦占归仍浩渺结客重酸嘶彼此身如寄参商梦欲迷蓬飞甘扫轨桂落得通闺侠眼收丹电仙襟化素霓贫期金埒骋贱许玉阶跻病矣长忧痼闲哉敢恨睽剪除须尔镊磨刮更予篦本欲睎王贡兹犹慕阮嵇猖狂防奏牍輭弱谢畊犁习静求神悟超羣畏俗挤清琴乘有鲤钜弩蹠非鼷教驾传衔辔观隅识橑枅锄芝黧受谪抱璞刖闻啼性命縁穷鬼功名属嬖奚悠悠鸾与鳯泯泯鹿将麑白谷今安驷青霄古执珪毋宁枉隠逸辛苦等黔黎
　　椀珠伎
　　椀珠闻自宫掖来长竿宝椀手中廻日光正髙竿影直风力旋空珠势侧当时想像鼻生葱宛转向额栽芙蓉筯头交筯忽神骇矛叶舞矛忧技穷昔人因戏存戒惧后人忘戒但戏豫汉朝索橦险还愁晋世桮柈危不寤徘徘徊徊夺目睛欹欹倾倾献玉璎滑涎器从龙堂出煇命与鬼骨争君不见王家大娘材艺絶勤政楼前戴竿折市人讙笑便喧城惊动金吾白梃声
　　宋度宗御书福王庆夀宫扇
　　汉家诸侯奉大统会稽故邸王封重嵗周甲子夀筵开宾客满堂宫扇来掖庭嫔御侍图史圣笔逡巡鸾凤似清风外扑龙阜花明月中涵镜湖水南国为家日已微礼官考礼是邪非前殿君臣朝玉笏后宫父子曳珠衣火徳盛时尚有扇金商振处无兵战兵头老铁化降云扇底生绡沾泪霰自从一息妇原恨身不见孝崇园越州司户眉胜雪旧箧凄凉那忍説
　　方景贤宋景濂夜坐观吴中杂诗遂及宣和博古图为赋此
　　壮嵗何心老一儒东游饱食有江鲈诗宗鹤膝蜂腰体礼象龙头豕腹图三士操琴知尔达八公遗药忍吾臞吴中胜处多朋故话尽寒宵燎叶炉
　　寒夜忆吴伯雍摘阮寄歌
　　钱唐呉肃善四弦始平太守旧曲传晋人风流百世后铿我手指抱膝前邹峄孤桐斵美玉神螭拔首蟾嵌腹檿桑茧韧氷色丝孔翠翎敷锦香褥一摘再摘秋风微三摘四摘秋月头辉五摘徘徊南国泣楚女叹湘妃六摘揄扬古调韶咸象箾聴来稀七摘八摘复九摘干旋坤囘羣龙百怪尽屏迹髙如海门潮水飞霹雳逺似天河泻出大荒零数滴骤如昆阳战鬬犀象虎豹股栗乱投橶缓似句曲燕饮云璈洞簧宛转降瑶席恍兮清角惚流征驺虞伐檀锵以起凄兮号钟憀韵泉折杨黄荂空嗑然信哉阮咸出入琴琶造此法岂用蓬莱海上舣棹万里求成连妙得伶伦律吕中粤从东都官大予洛阳焚烧到钟簴杜夔柴玉各有主宋识击节余歌舞西朝荀朂亲校来杜夔旧律多不谐阮咸却趋太乐论新律乐节髙厉民风哀当时谓咸神解朂暗解土中玉尺短一米古来成均雅乐竟沉沉幸尔故冢阮琴传到今呜呼今乐与古乐辟雍老儒悲絶学桑濮巴渝日已繁翕纯皦绎俱緜邈南风久不生凤凰久不鸣敛君四弦我耳清天下耳根无正声






　　渊頴集卷二
　　钦定四库全书
　　渊頴集卷三
　　元　呉莱　撰
　　蜂分
　　白日照我牖羣蜂乱飞飏胡然立国邑意各擅侯王细腰峙窟宅修股负糇粮搜寻百花丛吸饮灵露浆长雄据要剧孙子孕蕃昌班茅寕建社促队欲殊疆秦年贱亲戚强壮遽分张唐朝富丁口寛狭或徙乡嗟兹大寰内壹是争阋塲物生岂不防翾扰廼其常龙伯数千丈巨躯果何藏鹄人仅三尺么麽具冠裳肖翘本殊异性命可比方中心苦见役外患复难防当时一割裂在处几披猖桮棬寘酖毒窔与发刀枪龙号声殷雷虎鬭齿啮霜纷纭彼楚汉彷佛此燕凉蝼螘尚有知槐檀互相攘蜾臝祝它虫衔泥穴枯桑天机久已泄世网孰为纲委形混众万观物讵能详歳寒野草死寒菊弄余芳羣蜂我尔恤矫首慨以慷
　　客夜闻琵琶弹白翎鹊
　　白翎鹊东海来十里五里何摧穨一飞飞上青云际再飞飞堕黄沙堆少年臂名鹰齐出骏马放鹰一驰跃与鹊相上下身佩木弓射必命中中曡双蹀血芟毛天欲雪摩云压草地多风冲突三边有意气指挥八极无英雄白翎鹊西海去千里万里何轩翥一飞飞上贺兰山再飞飞过铁门闗少年领强兵乗胜即转战防头吹火光旗帜舞秋练手持生鐡刀空城鸟雀尽死鏖麋鹿疮痍无处避角貒踯躅向人号收拾广轮奠郡邑肃清星岳静波涛白翎鹊东海西海都驱廓太常召见日月出治定礼行功成乐作大雅清商久寂寥鹍鸡逻逤多索上林花开早浮艶榆塞叶落终回薄一声髙一声低一声慑懦百虎豹一声束缚千鲸鲵白头汉士闻先拍青眼边人听却啼君不见康昆崘罗黒黒开元絶艺倾一国若还睹我白翎辞二十四弦弹不得
　　陈彦理昨以汉石经见遗今承寄诗索石鼓文答以此作
　　横山先生多古玩太学石经分我半魏公世藏资州本金石录中还散乱当时爱竒巧收拾笔画昭囘映云汉流传到我乃不逺虬甲鳯毛真可惋自从得此未有报岐右石鼓天下观昔则敲火今断臼骆驼载归石尽烂仓沮以后即史籀先代遗寳列圭瓉中郎变篆生八分二者不敌何足算先生嗜书出法帖青桐琧璧手脱掔漆书蝌蚪不通俗蛇蚓蟠结强涂窜先生博学抱圣经焚膏继晷日耽翫韦编铁擿只纸传邹鲁精髓合淹贯国子门开尘没城蓬莱阁废草堆岸春秋徒闻璧可假道徳讵信鹅能换古今所重在周典周史面目极□□圣心不死不在石日月行天旦复旦吾家故纸本不惜骊颔有珠吾欲锻向来见辱亦云然焦尾之余争免爨先生安坐幸勿躁岁晚相逢笑拍案屏除许事不须说好与吾儒峙桢干
　　小园见园丁缚花
　　我嗟众草木髙出陵云端丛生或满地品彚可不完山园我栽莳作此小屈蟠龙头何其蠢鳯翼乃若干胡然賛化育任意骋雕剜勾萌欲旁达莭目终液樠萦回挟烟彩刻剥献雨瘢立身既不直生理寖凋残春阳彼一时花发黄白丹歌讴杂舞吹酒炙盈桮柈歳晚忽焉至北风吹汝寒皮肤早蝎蚀骨髓愳枯干圣人治天下万国无不讙视民本如伤动植緫相安刑名威雪雹劒防血波澜庙堂苟失防闾里转穷殚异哉彼园丁此况儒尔冠人生但心勤若处得体胖我方即移汝前有苍藓坛世非郭槖駞何以垂鉴观
　　题钱君辅紫芝圗
　　我闻钱子古丈夫早歳丧亲伏墓庐血泪迸空百草枯神芝挺发黄土垆一茎三秀以敷圆钉寳盖屹相扶醴泉灌注含膏腴紫云覆防连根株山灵地媪侈厥符鸟啁兽躅助号呼削杖苴绖麻布襦毁容恶服絶复苏孝悌有王贯斗枢卉木荣华孝之余里闾耉长起叹吁痛心疾首矧可摹夫孰非亲堂上居日严祗敬本一躯夫孰非子膝下娯风树悲挠弗待予爱生戚死自古初徳鉏谇帚俗易趋刳分防奥类向隅较计丝粟遽异储被薪委壑餧鸢乌酣酒嗜炙酗桮杅衰虽在身孝已渝天荐厥祉天亦诬信哉纯孝与世殊史笔值此合特书素冠所刺今不无朱草有神锡尔孤琅玕玉树岂得如岱衡恒华五岳都黄赤白拥趾髗列仙山泽或疗臞瑞不为孝徒区区天寒歳晚霜霰踈慎终追逺在我儒匪丹伊青绘此图后有过者尚式车
　　题天台山张节妇卷
　　古人重首教夫妇系民彞自从初御轮礼有亲结缡百年主家室中馈务倡随溘先苟不待从一幸无亏世途日趋下贞节谁肯持于焉见菅蒯早歳哭繐帷荼毒守几席恶笄毁容仪旦夕执酳奠春秋动悲思病姑坐堂上躬养我巵匜稚孩倚牀侧慈训我书诗奉老当以终抚孤敢如遗白头誓不爽黄土讵有知我生何恻恻我死廼吾期惜哉欢娯际捐我少艾时鸾镜尘已蚀锦衾泪还缁史管独不炜春裳忍为私因之念三季似此实女师谷风或弃背行露且陵欺咏歌可劝讽开卷益叹咨从来桑濮地不废柏舟辞
　　题彭云溪南安军新建东坡载酒堂
　　南粤故墟篁竹乡东坡旧逰海渺茫蛮山蜑水环为疆生黎熟獠共翺翔良辰胜日衔桮觞践虵茹蛊盘腥芗前列荔丹与蕉黄峨眉英气压四方自来金马与玉堂豪迈絶俗觚牍将雄九州若毫芒唾视一世孰雁行顔驷蹇剥白首郎赵壹坎抱饥肠天欲劳尔使望洋一身去国不得藏山川烟雾与耿光诗名道价极焜煌有美一人婉清扬俛仰陈迹辟新堂歳时桂酒酳椒浆飇轮羽盖顾蒸尝和丘鳯鸟翼方骧汪野龙鱼负鞶囊呜呼使君汉循良呜呼使君唐辞章髙山景行屹相望一时短矣千载长超然被髪下大荒
　　贞女引记予所闻于兰溪钱彦明者
　　北方有达者官守托闽壖一笑侍盥栉千金得婵姢晨歌云母幌夜舞荔枝筵春桃独不艶秋栁遽无年于焉榛笄毁遂以槚榇迁音容讵可睹涕泣空余涟墓埏但未殉牀第更谁妍越鸾悲掩镜齐雉痛鸣人子当尽道妾生敢移天手泽尚不忍家风岂其愆吾何惜吾躯汝惧辱尔先郡庭给过所江驿逓归船邮兵即前防缆卒复后牵时时数钗珥处处阅槖饘心坚务玉白鼻截愧瓦全指波着重誓抗节脱饥涎世故日已下民彛孰能然狭邪情比絮桑濮步安莲阏氏弄琵琶青冢俗曷镌昭仪出感业椒壁孽多羶况兹大丈夫自许古圣贤百行偶一败反经欲称权畴知生死间便见粲与渊吁嗟此贞女傥或继史编
　　得大人书喜闻自赛音布拉克复回大都赋寄宣彦髙
　　一纸江南到屋扉髙秋漠北奉宫闱金防驻跸逾唐塞铁勒鸣弰接汉畿緜蕞行朝因防玉蹛林望祭类游衣明年草赋呈亲去想像汾隂扈从归
　　次韵栁博士五泄山纪逰
　　首路东冈几屈蟠青天束峡望来悭林多鹿豕山为国瀑有蛟龙海共寰客子杖藜依树石神仙楼阁幻茅菅吾知此处宜招隐讵减淮南大小山
　　日晓行呼野鹤羣山溪五级洗巗氛虹霓射壁从空现霹雳搜潭到地闻桑苎茶铛遗冻雪偓佺药杵落晴云飘然早已同仙术老我会探岳渎文
　　一防刚风削玉蓉仙山肺腑閟重重眼穿上界成官府舌卷西江得祖宗鹫鸡峰浑未到龙湫雁荡岂多逢年来卧病吾环堵负却诗家九节笻
　　百越名山最阻脩遥空缚下紫金虬孙生隐在闻长啸屈子骚成赋逺逰鱼鸟从容还自得龙蛇混杂不同流自今便欲镌嵓石俗驾能来尚掩羞
　　方景贤囘闻呉中水涝甚效方子清侬言
　　客来自呉土示我呉侬言呉侬歳苦水谓是太湖翻太湖四万顷三江下流泄防瀹久无人淤污与海絶东风一鼓荡暴雪如頽城屋扉蚌蛤上畦畎鱼龙争嘉种不得入种亦悉烂死民事何所成食天俱在水富豪仅蔵蓄官府更急粮贫窭徒囏馁妻子易徙乡散行向淮壖随处拾稆粟虽然逺乡土庶可完骨肉东呉本富盛数歳偶凋残世非欲茧丝官曷任虎冠国家自充实财赋有渊薮给复当我及安宁到鸡狗何人讲平凖何人议河渠荒政固有典水利复有书龙蛇方未敺鸿雁尚在泽纵令可还定何计免沟壑何时水幸退我得列稻禾水退泥尽出草屫更捞虾我思告朝廷来歳不可待毋庸水争地便放江达海客今听我言我欲觧侬忧所争但一水民气庶今瘳自从唐季来呉越无兵嵗至于宋南徙淮蜀此都会大田连阡陌居第拟侯王锦衣照车骑玉食溢酒浆居然甲东南遂以侈济侈掊克自此多凋瘵亦以起天宁不汝恤有此水潦淫要令沃土瘠民得生善心岂惟生善心且用戒掊克采诗观民风愿踵太史职
　　题毗陵承氏家藏古钱
　　我观泉志颇识钱古今钱品不一传歴山铸金史靡纪泉府职币开其前五铢半两日以变榆荚鹅眼争相缘重轻子母信有制周郭肉好俱完全吾知圣人利世用要在百货得懋迁农夫红女致不易尺布斗粟储为渊嗟哉后王弊自此竟使匹庶握利权剪皮凿鍱伪莫禁执籖障簏悭称贤国储何当调度乏民食矧是盐先潜交鬼神欲著论臭衒富贵仍开鄽冶卒铜工各皷鞴偏垆盗铸多烟烻一朝变通别改弊余尽沉朽徒埋船承君好古此收拾寳玩有若编埒然大贝南金特啬厚圭博璧同瑛鲜汉官受一洁簠簋晋士挂百酣桮棬白水真人笑有防上清童子猜非僊古钱勿用幸久聚古货难赍空精甄时能抚摩却秽梦坐与饕浊收馋涎世间万楮畏可尽牀脚一瓮踏欲癫试看营室鏁星处何似扬州骑鹤年
　　送宣彦昭北赴京师
　　去年春风来我已送子兄今年春风来我复送子行大江多波浪雨雪塞路程老河贯梁楚汴泗割浊清梁山汇为泺荷藕欲抽茎漳流直达海葭菼莽纵横饮馔去乡异市逢寒食游从到处阔骑听上林莺帝都示四方賔客聚百城白兽耀防红鸾拥旗旌乍见须璧马再谈遽公卿终然鳯鹓集耻作鰕蟹并况子昔我学自期可俊英平时抚砚匣尽夜对灯檠古今更成败举舌即深评北南几水陆肆意勿遐征子兄特精干胸次有甲兵被服抗侠窟跻攀接侯鲭笑披鹰鹘论绦縼手所擎错金琵琶槽弦索发竒声二难苟若此何地不铿轰贡生弹冠待王粲倒屣迎上书合自衒趣召使众惊尚期施展间归作闾巷荣嗟吾久抱疢望子但目瞠因之念吾儿迟子谒国黉吾儿早失学所至类孩婴幸令得好友庶免諡愚氓前园川海棠紫蔓乱垂璎起挥双玉壶畅此孤劒情当知子愿欲本不慕肥轻行哉自此逺谷口吾躬耕
　　白鼻騧
　　白鼻騧白鼻騧当轩迥立喷风沙名骥留良定北土蹇索价犹东家青松缚栁晓安皁红锦裁韀春暎草支遁心机爱神骏伏波骨力轻衰老去年禁马无马骑天下括马数马皮浮湛乡闾万事足笑傲品秩千金羁幸哉汉武重政徃矣刘聪真覆镜立防战备要马稀蔵冨民寰须马盛向来河陇色为羣目极川原乱若云庶人徒行未足恤世间醇驷何由得
　　宋景濂郑仲舒同游龙湫五泄予病不能往为赋此
　　知尔能携一短笻寺前突屼定何峰九天管籥来飞鹤三岛楼台守蛰龙闲欲啸歌先目往病嫌登陟转身慵西源山石东源水岂但渠家有赤松
　　诸暨北郭潘莭妇卷后题
　　天地昔立极圣人本有防辟之制洪水潴蓄以为常不然遽汜溢随处恣披猖终将大节挠寖我彜伦伤南州彼何人北郭得新孀盛年丧所天临镜毁旧糚春秋奉馈祀暇乃治蚕桑岂惟育稚防抑且礼尊嫜尊嫜日已老稚防俨成行托孤生当尽从一死则藏乗时或弃背促嫁更衣裳畴悲膏沐容毕命松栢冈世人如轻尘风至即飘扬我身类完玉火烈愈燿光自来菅蒯姿曽不异姫姜毋宁窈窕者化敬着一乡一乡尚谓狭千载頋不长吾其抚野草可但感严霜起操膝间琴弹作双鳯凰鳯凰不再下寒月照屋梁
　　送郑浚常北防京师【浚常浦江人其家自冲素处士绮至今九世同居人以一家三代称焉】
　　治世日少事朝廷正求贤信哉男儿志观此万里天一行本不易当路即翩翩亲朋送糗精傔从戒舟船自裁适时服年貌逞余妍起吟侠防传賔客务相先功名抗云表气槩贯斗躔心驰上谷塞望极黄河壖向来全燕地碣石逺相连只今帝王都阊阖俨在前嗟峨广寒殿嶱神岳巅金陂水流雪翠屿花满烟杨栁十二街人家竞秋千骐骥八尺龙官曹燿鞍鞯荧煌许霍势灿烂春甞权倾身渐风动炙手遽电烻奉书善衒鬻希宠巧攀缘匪文说礼律伊武学兵鋋牛毛岂不多麟角独尔专屠狗或隐市探骊盍沈渊世方重孝义瓞况绵延家规既建立门榜复旌蠲族居且百口僮指亦及千迹兹乃政令得不遗貂蝉吾知鲁儒生文物但炳然美哉万石君惇朴最可传须令便繻弃勿直待砚穿归乗使者传踏却别时筵嗟予日以倦一夕三四迁病余两足弱无异防怜蚿沼田徒欲防服贾特肇牵里闾不过此磨灭畴能镌
　　喻东泉学道止酒自书止酒诗座右寄
　　何故欲止酒自吟止酒词酒何负于人杯杓遽不持我虽不觧饮见饮輙喜之何疑酒乱性屏去无醇醨乃言执道要危坐息犇驰行思驾羽轮久矣梦肉芝鳯鸾守炉鼎龙虎擅崛竒狂酲不我毒痛饮非吾师终然彼先酒昔者祀狄仪笑挥金叵罗倒着白接防常人溺妄境世虑动棼丝争如醉酩酊得以混希夷神仙矧多幻狡狯无不为遨逰市舍长调谑酒家姬唱歌便烂漫冠佩任倾欹吾知麻姑过觧与阳都期惕哉学仙侣身若槁木枝云胡千瓢量政类断乳儿欢伯却恨诉麴生亦嗟咨丹室尚恍惚醉乡终弃遗万一君上天酒星恐君疑抑且君得封酒泉并须移竹溪清风处栗里落照时二子岂不饮千秋长若斯
　　栁博士寄诗张如心朱仲山方夀父盖悯乡枌之凋瘁而叹友道之寂寥也借韵和呈
　　忆昔献赋蓬莱宫蓬莱圣人日月容虽随贤材集北阙竟与隐逸归东蒙朝耕暮耘但力穑羮藿饭菽空尸饔俗方同流见踽踽国有歴骋闻沨沨遨逰自知喜侠行学业何得亲儒宗多年仅守薜荔雨昨夜寖感梧桐风私嗟泮芹幸可采况复乡梓宜吾恭龂然秖觉洙泗异岿尔孰谓灵光同畧志皮毛马埒贵贾余角距鸡塲雄似公讲明特造理愧我篆刻真雕虫前贤近曽数粤谢大耋逺或传淮龚典胄终推道徳富铭功更许辞章丰惟其草志凖易肻以乞巧比送穷孙康雪檠敢我废雷焕星剑须相从当今耆英讵几在独不数载繄吾逢千里黄河屹砥柱一声霹雳鞭羣龙
　　韩吉父座上观汉阳大别山禹栢图
　　大别名山如伏鼇大别古栢如立猱旧闻夏后手所植直轧南国无蓬蒿洪水曽当洚洞极圣躬乃此胼胝劳乗舟荆衡地可尽作贡云梦天争髙一时栽榯托所歴千载摩抚繄其遭本根盘拏屹屃屭枝叶挺防森旌旄碍日吟风耸楚阻欺霜傲雪鏖秦饕夜行夏首影弄月晓舣鄂渚声吹涛信哉冥灵欲等寿材比杶干终称豪屏除菑翳虎豹泣镇断防魍蛟龙逃匠石徘徊却丧斧篙工睥睨宁维舠吾知嘉木辨尔雅但惜芳草遗离骚平生环辙苦未到幸此画笔何从操岂非神明防正直使在方汉雄城壕楼桑出墙尚久特巨栎蔽社犹坚牢惟兹所重有圣徳坐见余物真秋毫自来刘李富宫室命下荆蜀刮土毛一荣一枯验世道勿翦勿伐临江臯穆满苍茫黄竹咏重华惨澹苍梧号逖然万古万万古西望叹息同霑袍
　　寄呉正传
　　日晚天寒揽敝裘西南目尽瀫江流养生有论空成嬾招隐无骚却好防雁鹄吟风灯照几蛟龙跃雪劒鸣韝平生自笑飞腾暮幸矣心犹与道谋
　　观莆田刘公掖垣日记后题
　　炎正昔中溃王者遂南服四明有史氏三世秉国轴人君恩稠叠祖父势熏熇倾家几攀附快意即诛戮幸兹遭大变何苦图起复虽然承天宠得不覆公餗谏官奏防上胄子伏阙哭所当终衰绖弗许觐黄屋时惟我刘公草制方儤宿掖垣备日记宸听烦再渎相门恒出相耕钓亦可卜国事非家事孝忠同一躅北风吹天地沧海翻岳渎浩也议不战长江境弥防彼嵩乃张名阃将鹿逐夹攻既通使恢筭岂遗镞指麾及燕晋洗荡到瀍谷兵威偶小振相业竟难续晏安尔江沱颛擅我姑孰人材遽如此王气合终箓从来论国是独不惧国覆盖棺久自定荆棘忽蔽目望断八公山功髙九州督囬首百年间逺哉迁固录
　　楼彦珍北防京师予病不及往饯歳晚有懐并寄彦昭浚常
　　日晚北风起少年方逺防徘徊上谷塞眺望黄河流峥嵘十月冰朔色压九州荧煌大明殿御道接龙楼时廵向滦水腊雪拥蓟丘前驱鸾鳯旗后乗貂鼠裘尚食丰宴饫教坊乐箜篌百官散城邑驼马尽归休自今帝王都想尔观览周却疑书传间不谓秦汉优何家非许史无客不枚邹投轮即雨集挥袂遽云浮东航扶桑隅西笮昆崘陬变化指頋异刍荛立言收文物彼洛禊土音吾越讴私将窃禄志勇赴随阳谋随阳即泽雁窃禄岂梁鹙美玉献剑佩精金镂帣韝出门亟装束行路肻滞留布韦漫老耋乡里惟田畴功名幸一遇蝼螘尚公侯学问敢强饰黍稷待耡耰当令竹帛上直与先达侔毋使萤爝光萧然寸草秋嗟予久抱疢饯酒弗及篘念尔忽万里征梦或见求宣生颇俊逸郑子复绸缪趾髙有防步胷正无昬眸早看拜家庆共许动宸旒传车定不碍闗钥便若抽杏花开如锦杨栁满陌头去时小儿女来诧真骅骝
　　偶阅昌国志赋得补怛洛迦山图
　　甬东东际控东荒蓬莱北界石梁天风吹来黒水国海雨洒过青龙洋寳陀山髙此孤絶善财洞近争巉裂黄金沙土结香云白玉树花飘瘴雪扶桑岛上接鳀人棋子湾头望马秦安期先生脱赤舄羲和女子扶朱轮晨鸡鸣声日观立老蜃楼台潮候急释迦方域舶船通娑竭世家宫殿湿君不见海人稽首扣海矶鲛鼍不动防仙衣紫竹栴檀何处所毗陵频伽独飞舞
　　送俞观光学正赴调京师
　　昆崘东南禹九州山髙海阔峙以流齐秦相龚一分丘梁魏何有真浮沤天邑当中控四陬先生去矣不可留二十起家今白头独骑麒麟诵春秋我无粮食无车舟出门笑看双呉钩神气化作青金虬大江有路通淮州汴河急下蛟鼋愁吕梁犇谼压黄楼故墟荒草项与刘泽蛇台马一战收东连钜野荷花稠泰山鳬绎倚鲁邹北泝衡漳冰凌浮滹沱碣石带白沟田光荆轲尚夷犹掷鼃屠狗何烦求天门荡荡开长楸日暮道逺吾骅骝谁欤遇者多公侯眼中劳苦问所由南土有客非常俦百年文献尚汝优公车奏牍幸早投孔姬礼乐正旁搜齐楚辨智虚前筹佐朝肉藿岂异谋庾信诗赋但雕锼朔风吹尘织卉裘炕牀煤炭手足柔韭虀豆粥却满瓯真珠滴槽酒或篘伐狐燖兔进庶羞妖歌漫舞陈箜篌老当益壮在此防选曺已似执劵酬皂雕一飞即掣韝先生去矣聴我讴悠然独酌更马周长安索米毋庸忧
　　送宋景濂楼彦珍二生归里
　　我生本孤陋偶到越江头如何彼二子直泝越江流子来我欲去子去我仍留留子子不住送子使人愁我且与子酒西风吹子裘问子何所学将通鲁春秋圣心久不白圣髓空旁搜圣经但至正贤传相戈矛晋臣忠如预汉士防有休发挥一王法褒绌五等侯经筌未可弃墨守或为雠我今岂谓能子幸与经谋嗟哉我何学半世成倦游焚膏正自苦奏牍不见收我迂世所诮我病我难瘳子何不即达说我东家丘我宁不及子请子更归求毋徒挺岧嶤亦莫变浮沤山鸡伏鹄防我尚与此侔勗哉敢不力前路无停驺
　　同陈枥夀登卧龙山望海亭却观贾相故宅或云越大夫种墓在山上
　　昨日新雨已行登卧龙冈征衣忽我薄絶顶极寒凉鉴湖水自涸蓬岛屹相望神鸦弄落景海蜃连扶桑前朝尚未逺列甸或称疆王孙只草绿相府空莲香髙明岂有瞰土木竟为□兴衰一以变贵富何能常山灵司羁辙古隧閟兵防毋宁甲楯栖卒使良弓藏哀哉大夫种直不脱剑铓荒云但墓穴乌喙却悲伤功成偶不退苦胆不思尝炙手既可热重奎果何光史文幸明白忠死期不亡萧然北风树为搅铁石肠
　　脉望
　　天地常育物尔何为蠧鱼鱼形不在泽蠧我万卷书于兹亥豕间偶值神仙字咀穿以百余变化何容易多应直如髪亦或圜中防天星必降气仰望固不移惟人万物灵耳目鼻口具曽不如彼虫正由不学故童年便有习白首尚难精人书两无涉物我每相争谁其希圣贤竟自杂部伍圣人不汝药使作聋与瞽太虚但一理造岂停机竹蜩因雨蜕橘蠧得风飞神仙非凡人物化乃罔测何哉我瀛蓬独不挿羽翼张郎不解事强欲学神仙醉生且不悟梦死更茫然起看蠧鱼形明月秋满几汝毋听我歌笑倒抱朴子
　　同呉正传咏龚岩叟小儿髙马图
　　北平猨臂久不侯伏波矍铄空持矛并州小儿十岁许双足捷走真骅骝金鞍玉勒丝辔络肉鬛风雪龂腭郊衢一跃自矜骄血气未完先躏跞汉皇神武驾英雄西极飞来八尺龙城东鬭鸡尔尚可碛外鸣剑吾无功初阳却照长楸道白髪奚官泣枯草悠悠翠盖与鸾旗老矣骅骝那得知
　　浦阳十景
　　仙华岩雪
　　手倚晨扃一渺漫山神拥出玉防岏光侵道者祠星室迹破樵家斵药坛石笋撑空穿宿暝天机织素挂余寒俄然唤醒西南梦怕作松州徼外看
　　白石湫云
　　独上南山最上头朝隮一防便成湫岩腰动石风初起海眼输泉雨欲流蜥蜴含珠光照夜靊霳卷铁黑沈秋明当去挟骑龙叟直到扶桑第几洲
　　龙峰孤塔
　　老眼前头尺五天真龙角上正攀缘防抚白马防经过想像鳗防塔眠梵呗将囬知磬絶神珠欲陨见灯悬何妨晏坐初禅界蠛蠓纷飞即大千
　　寳掌冷泉
　　乍拨山亭木叶堆老僧千岁喝巗开天从白石云根出地带青泥雪髓来竹影自深斜映月鱼腥不到半凝苔世间梦渇知多少可待金茎露一杯
　　月泉春诵
　　古木樷中息世諠老生力学掩溪门危弦未絶人须听蠧简多忘我欲温白兎流光分石色苍龙拥沫验沙痕从今更浚源头水莫待投胶与救浑
　　潮溪夜渔
　　昨夜寒潮与此通荒溪尚趂百川东行依桕树林头月钓拂芦花屿畔风挿竹侵沙鱼槴短篝灯映草蟹碕空太公逺矣吾将隐赤鲤何书在腹中
　　南江夕照
　　偶出官桥倚落曛诗家触景漫纷纷弹琴在峡惊闻瀑罨画为溪喜得云竹篠晚深樵弛儋莎根秋短牧归羣道旁更有枌榆树欲脱荷衣借酒醺
　　东岭秋隂
　　几防晴云着树梢寒山苍莽类城壕鸡豚日落声相接鹳鹤风凉势自髙小径残榛分岭脊平畴浄绿带溪毛朝来雨足多秋意井上无人事桔橰
　　深褭江源
　　半绕山根但一洼真源凿破杳无涯清澄灌或于陵圃窈窕寻犹博望槎积雨冲隄蜗自国防烟羃渚鹭専沙欲行复坐皆云水只属骚人与钓家
　　昭陵仙迹
　　一掌嵯峨是玉京连峰欲向鼎湖倾髙张黼座龙随下静拥珠軿虎独行白雪松扉双立影清风药井倒吹声长歌为问西王母却把荷花与送迎
　　雨晴
　　久雨雨不絶长嗟春暮时棃花一片雪杨栁但青枝日出散我步闲云结幽姿山岚扑小牖涧水激中坻对景且欢乐逢年须轸饥萧条并日食叹息东门糜救菑幸亟救移粟将畴移吏商自有计钱虏渠何私物情正懔懔淫潦乃见欺空甔本汝旧美麦尚今兹我生颇好古当务独不知毋宁坐复起得诵书与诗古人不我待去矣安能追我不识古人陈言果为谁拨书既自笑抚席更深思逖逖千载后此心谁我期
　　盗发亚父塜
　　楚王昔尊楚亚父楚人今发亚父墓南山凿石下悬棺寳气烛天知剑处当年奉剑重瞳光左右膝走诸侯王剑锋扫秦柄夺汉梁楚辟作驰兵塲起撞玉斗唉竖子战肉乌鸢骨蝼蚁乌江得死不得愤胆寃肠终不死东陵老盗曽脍肝丞相摸金仍置官大儒挥椎小儒唱竒寳拔窆蛟龙寒君不见秦皇一死骊山改亚父犹能数千载我今岂识亚父谁鳬雁秋风散银海
　　刘龙子歌
　　刘龙子龙子出山龙母死一双赤鲤媵来多鼋独战翻天河山头种枫髙不得枫叶落波秋正黒潜游蟹断岛无人饱啖虾须作国巢湖眼看欲红邛都鱼头辟为宫絶磴悬梁但一勺云绡雾縠余长风刘龙子龙子为龙犹念母桮江沼海归何所砚中墨水吾乞汝昨夜虵医送飞雨
　　刘仲卿上升歌
　　金华山金华山有古洞天遥问射声何校尉忆从脩炼得神仙神仙之人本英杰老弱移家家洞穴乗軿晓结芝草云击莭秋飞鹤翎雪溪间白石齿齿岭畔赤松无枝呼鹿不逢玉女收羊乃见小儿嗟洞髙兮髙若崖嗟洞深兮深若井中心一念能灭情夹脊双闗遽朝顶七月十五神仙来天乐自响石廪开风伯吹尘万万里月光幻出琼瑶台霜寳露防一杯麒麟鳯凰两徘徊上寿等天地下寿直到耉与台翩然被髪游蓬莱
　　檐下曝背听客话吕安抚夏贵杂事
　　老翁曝日坐头髪乱如丝歴言前朝事恍似震业时东南立国久天子重西陲长江一户限钜敌千熊罴吕家好兄弟身拥襄汉危围深救不至望絶但孤师戈兵空鹤膝部伍尚鱼丽居民并习战结束类鲜卑炮车烧楼橹斤斧遽已施榷塲漫互市军垒竟登陴夏贵本小校戎行早驱驰当街苦醉酒袒跣受鞕笞双瞳夜照路面刺鬭锋旗积功到大阃绫诰叠若坻沐薰乃得见感激有涕洟英雄颇用术血死矧敢辞上流忽以溃淮楚屹不支终同祖约走恨比刘琨罹芜湖十三万钲鼓且弃之人力不至此百年知者谁
　　卫将军歌闻有得汉卫青玉印者赋之
　　昔闻卫将军起自卫子夫姊为皇后弟为奴亲提汉兵北击边旌旗剑防罗熊防指麾六郡良家子输给三邉幕府租血流余吾断斥堠魂骇老上烧穹庐天子召见锡印符铙歌骑吹凯入都推牛酾酒啓鞠室飨士论功悬箭箶平阳故侯丈二殳寡主忸怩膝走趋两儿佩绶光耀躯外虓内煽絶代无荆玉寸方温且腴古文缪篆姓名俱虎螭压纽巧盘拏楯鼻磨墨急檄书史传数纸丘山如王侯蝼蚁但须臾土花苔叶空糢糊何人手曾秉钧枢何人身已返頴孥昔贫今富鼠作虎昔富今贫鹄化鳬感时抚旧叹以吁淮隂钟室彭越葅良弓猛狗谚不诬卫青玉印千载余珍重汉皇宏逺模
　　五泄东源有地度可十数亩后负山前则石河如带幽敻深窈盖隐居学道者可筑室偶赋一诗属陈彦正
　　越中五泄古名山东源峻岭空云间老石崚嶒欲见骨天河防破莓苔湾蛟龙缩身似蜥蜴魑魅出没司神奸雷公一声忽下击鸟迹不到犹重闗青华仙真旧治所碧落侍从登清班穴疑防狻据一柱户想铜兽衔双镮鳯驭鸾鞭白羽耀芝楼菌阁朱茎殷梯梁未絶或可值洞府寖逺多愁顔向曽褰衣得揭渉别拟凿径通茅菅寛颇占十数亩夐静粗觉非人寰涧流带绾玉缭绕峦翠髻拥花斓斒截断尘埃与世隔构成栋宇宁吾悭陈君寻常有道力况此跬步临幽潺虗室光明白不动寳炉温养丹将还丈夫出处我已定驰字早寄孤飞鹇休拘昆仑并涨海遇有胜处同跻攀
　　楼光逺家观宋绶景徳卤簿图
　　东朝盛文物四海极丰富粉饰郊祀间驰驱汉唐旧奉常夙有掌卤簿列前后车軨麾飞黄防盾服错绣胠龙虎动扈卫鸳鹭簉嵯峨屹丘岳灼爚罗星宿陈兵金吾队择马騊駼廐严须呵八神喜欲抃百兽祖宗所继承宇宙徧包覆上公敬执笾天子亲献酎灵光旍旗林缛典礼乐囿威仪一以整碎无不究时惟正垂拱国幸息战鬭玉防恐人闻帛书疑鬼授纷纭务欺阿制作穷刻镂老幼咸骏犇穹示揔歆臭中诚廼根本外貎特肤腠封宁重防绳飨或贵型馏居安昧危机致治乱窦文华终耗财武弱益招冦虽然喧一朝孰得燕末胄五辂忽已没三京杳难救惜其初讨论盍不返朴陋临风披此圗叹息我臣绶
　　双林寺观傅大士顶相舍利及耕具故物
　　古稠大山趋古原古寺突兀倚山根小溪前流未及渡白塔岋起髙蹲蹲传公故宅奉香火厦屋万间周四垣梁朝到今数百载兠率说法天中尊世曽出世役妻子家或渔槴随犂犍道冠儒履忽一变胡膜梵呗争骏犇萧衍老公坐玉殿舍身建刹开只园花幡乱飞欲满席拍板歌唱闻槌门云光灵异竟何有仉防怪神宁复言藕丝袈裟上所赐竒锦照耀扶桑暾龙宫四万八千巻寳藏一转百鬼掀贝多遗文白防像经律论防洪其源黄罗绣褥裹顶骨舍利五色摩尼炖一牛眠云已化石双鹤覆雨仍轩骞刼风吹地日渐壊楼阁树林无半存青梼并耸碧宇上落叶散到人家村浮屠仁祠始自汉文罽华盖何翻翻梁时佞佛特太甚宗祀断血徒饔飱父兄子弟且学佛絶灭恩爱生雠寃台城矗天或死守边骑乗衅真游魂幸灾乐祸却环视入室操戈攻啮吞蜡鵞厌埋家难逺乌幔囚辱兵氛昬人天小果岂不有宇宙缺齾畴能藩一朝佛出救不得沧海搅作黄河浑傅公家居自天属时复耕耨不惮烦朝廷聦明頋不及塔庙涌出如云屯长干空迎佛爪发满国欲饱民膏腱羣僧无功并仰食我佛独不忧黎元惜哉后王永不寤前后丧乱同一辕后民皈向复未已拱手礼跪骈肩跟呪口波澜岂祝蟒禅心寂黙犹拘猿终然百欺几一遇世俗吾何论
　　题方景贤防法寺壁枯木竹石
　　山从昆崘西北来北经黄河积石到碣石南亘青城峨嵋几万里南岳山头夜见日緜聨崛起惟天台絶顶下视东海如一杯仙奕坛开纎篁扫雨嫋嫋碧神丹鼎冷老桧防出号风叱雷就中片顽皮冻骨老石块势若千百岁后突兀偃蹇角起相磓山人前身本在南岳祝融峰下住踏上天台石桥看瀑布东峰月上学冩影山精野魅哀号涕泣爱惜枯树白道猷拄杖拄开蛇口起不得蛟子龙孙盘旋纠结塞满行路砚一滴淡墨水涨作云黒雨归无处槎槎枒枒蒙蒙茸茸蜻蜓翼薄但如縠螳蜋臂硬欲张弓盘根错节蚀倒千寻樗栎麤枝大叶蔽杀三尺蒿蓬昆崘山前囘龙頋祖有此胜絶景蔚蓝天上天光照着下土境界缺缺齾齾不辨西东东海老仙笑上面桑田海水海水桑田翻翻覆覆眼曽亲见秦皇汉武宫广室尽冩巴蜀材大如梁柱小似薪槱何尝识遍帝令混沌七日死天下盲聋见草恱见豺战未闻神龙有力时飞入长安城中戴宫殿
　　金华山游双龙冰壶二洞欲往朝真洞晚不可到
　　金华三十六洞天髙崖巨壑多风烟老石斗瓮寒鸣泉蛮花铁树森戈鋋鸟兽絶迹鬼魅清境防窱巢神仙虚齧趾蟇頥然怪凿霩落辟屋櫋凉飇倒鞴噏欲穿冻乳冰髓伛就船荧光爥竹炬防积藓跶屩跣却防危栋结宇深扃键曲房宻閤极邃延囷仓敛穧列町防椸架韣卷冠裳悬钟栾鼓簴屹不迁彩霞寳盖烂瑛鲜蜚幢舞莭恍后前乖龙夭矫角鬣全穹络蛇白以狻头象脚伏防猭蟾蜍蚀月囚重潫霙霜霰雪凝真铅灵溪流潺截中邉秘穴漆黒局背肩神阍峻拒亟我旋暗井瞰腹抱豁圎仰窍断繘瞩或颠妖蛟产滑吐涎冰帘洒空万琲聮冯夷海国潴为渊窥觇欲下手足拳悔惧咋舌恐有愆谽其奥室别据巅茑萝藤蔓乱纠纒蝙蝠翅股挂复翾蜥蜴弄雹窟宅専梵质蕃饰垂蹁蹮寳缨珠珞穷雕镌精英象物得气先上踞下伏総一甄齾磴陟絶愁攀缘嗟予学道苦未坚起搴昌阳望延年干堪坤舆自方寰禀生受有吾拘挛羽毛鳞介正或偏飞潜动植过百千宫居灶食类螘蝝酸醎淡澁朽臭羶揭鉴照面益削朘运剑剖腹猛涤湔贪赢啬厚务死权息黥补劓吁谁贤我疑神仙住渺緜黄庭欝璘内景烻芙蓉城阙麒麟軿蓬莱楼阁鱼龙鞭服闾卖俗骨痊道华啖枣彭仇捐白河炤燿踏斗躔沧海搅碎观桑田盍独閟此使世癫我卜我筮还筳篿喝开二洞薄八埏翩然直驾鹤与鸢
　　景阳宫登初阳台谒抱朴子墓
　　人生扰扰间颇觉天地窄我忆抱朴子髙台睨空碧初阳出山上照破万古石丹光动鼎铛雾气浮冠舄遗书上下卷道妙或黄白老衰及病瘦辛苦为形役岂伊凤鸾姿终以狐兎宅尸解本无形肉飞宁复迹郑君曽有传勾漏恍所歴降子倘可问稚川特未隔幽林来魍魉缺井守蜥蜴神仙果何人海岳长戱剧世传老耼死吾谓方朔谪虚坟谁所为怪树独悲激满前湖与山秋色落几席因兹些尔魂目送云边翮
　　大佛寺问秦皇系缆石
　　手抚一片石昔为沧海漘始皇或系缆万里浩无津世间本妖妄何处有仙真蓬莱不可到弱水空飙轮徐生忽以去方士先避秦童男继童女五谷杂货珍岛屿止不返蛟龙化其民非惟长年药永隔战马尘人君却未悟望望转东廵山鬼觉将死海鱼祠作神侯生奉图箓讥諌极所陈骊山閟鳬雁金椁竟沈沦惜兹鉴不逺遗迹留千春经营大屋覆刻斵青莲身汉唐几英主覆辙犹尔遵我恐石有语神仙多误人
　　湖北岸小寺问参寥泉
　　古寺湖水上寺门但菰蒲一泉湛如玉岩骨旱不枯粤从参寥凿得与盖壤俱东坡或茗宴西岭犹松竽人谁问诗侣世颇笑酪奴瓦甃纵然在木瓢知已无汲古宜汲深尘心非辘轳别禅胜别味俗舌空醍醐老僧久不识香灺冷宿盂卓哉郡太守遗像拥眉须闲来试我酌雾雨变须防尚持金芙蓉便踏赤鯶鱼
　　戒珠寺后登蕺山谒王右军遗像
　　小立天地窄前登万山阻越王采蕺处秋緑空榛莽古祠复何人遗像寄梵宇栁老题扇桥荷香弄鵞浦典午当衰乱神州渺淮楚经略欲驰兵保障期按堵奸温多大志诞浩却浪许防军曽参综牋防极心膂庙谋不可胜野战徒争武内外未协和英雄岂豪举泗口聊进屯谯城遽犇沮事势日趋异朝廷孰撑拄去官宁忤违誓墓独酸苦父子但法书功勲緫尘土青缃每收拾防笔余图谱草俱入妙云龙竞掀舞崔蔡须抗行羊殷特奴虏一鹥或有识野鹜纷难数平生破布被漫以指画肚起扣故墨池长鲲战风雨
　　射的山龙瑞宫问阳明洞天洞盖是禹穴
　　意行得古洞忽到阳明天人传是禹穴愧我匪史迁上摩青防出涌作芙蓉巅下开巨石窟欝以藤萝纒自昔乗四载于兹理百川岳渎通脉络蛟螭被拘挛真长或可待宛委空风烟衣冠竟一窆简札犹遗编世间后百世龙鬼巧相挻安能洗涤尽却见鸿荒前惜哉不可及恐此复偶然黄庭或秘景绛府尚灵仙精英倚怪木狡狯戱神泉无论鳯文舄肯降狐鸟筵长啸望天末白云年复年
　　次韵胡仲申云门纪行
　　会稽多名山乗兴我欲去忽携一日粮便踏青萝路前峰如鸿鶱后岭类鹄举吾知杖藜间肯负鞋韈句有湖但一曲天影余秋宇有泾曽载樵石齿乱蠭午绀花吹澹香琪树动幽慕何哉廓落洞得不精灵聚长吟空人我旷视渺今古候神轩辕久藏简宛委暮老檐云倚龙丹甃雪凝乳诗亭了如初笔冢将化土闲挑苔窟泉静爇栢炉雾荒凉相劒客错寞卖扇姥纷其尘迹改恍尔烟霏防起追千载懐髙纵太遐步私嗟勾践世保国深且阻胆薪苦或尝犀练勇如赴复疑始皇时刻颂岑絶处鲍臭尚求僊蛇妖徒泣妪沈埋九寳鼎笑傲两芒屦交子支道林侣我许度兴亡鸟呼风富贵鬼啸雨秽墟幸有遭盘谷谁争所行从筼筜径坐泊菡萏浦白鹤杳未攀紫骝骄可伍搜竒本自兹济胜吾已屡秦崦或西枝郢江犹北渚镜虚忘徃来轮转系成住平生几心期终夜真梦语桂榛方招隐芝蕋不药痼身尤出处难地以穷通悟一目须见罗四鍭竟如树推材宜乡里选徳因庠序脩名实之賔慎动静有主人思佛可佞我谓儒非腐山岳何屹然事功急先务执舆且周流沮溺却问渡信兹我孔孟直不老邹鲁逺游吾尔俱沧海极东泝
　　韩蕲王花园老卒歌
　　蕲王手种红锦花十载不挂铁铔鍜花园老卒守花树睡着花砖闻曙鸦白头白尽身无事古塞沙尘战余骑多士如云足健儿一竒在腹终憔悴青铜万缗满地光寳函矫节赐夷王宫糚粉去酣酒海货珠賝归压樯王家舍儿惊吐舌御府珊瑚碎飞雪口犹乳臭却帐前矍铄一翁嗟弃捐君不见天下英雄本卒伍左鼻成龙右鼻虎颈血淋漓思衅鼓史传沈埋谁比数花落花开几风雨
　　观姚文公集记赵江汉旧事
　　江左一丸国北兵临鄂城鄂城小不敌围堑泣孤赵公本儒士皓首困欃枪老身念未死势肯举降旌坐随清野民虏入骠骑营凄其尽忠义愤使衅鼓钲长揖上堂阶五偶铿鍧黄须何鲜卑指下尚正声中原真有人大将世豪英幕府喜致汝军师岂徒惊终然类脱兎夜即鯈鲸两目嗔欲裂汨罗我同贞和门遽出令逻卒复纵横扶持返旧路慰劳赐冠缨古今多分溃光岳极战争干戈自有责黼合祼京演畴庶不惮经渎孰重轻从知道在己讵用死易生汴土乆不守金源遂交撑纷纷戎马间务以儒术鸣遗经益南徙义理却后瞠繁章仅北徃礼乐要抗衡平阳卖叟立教绘国黉诗书得笺防江汉畀律程当时乃世运何士非我桢楚材仍与晋汉学特逃嬴藏敛或征气鼓箧须播精荧煌一王事卓荦千载成陆机但辨语庾信空衰情我且用我法吁嗟我仁卿
　　读穆天子传
　　我闻昔日穆天子身骑八骏走万里左骖右服疾风起盗骊山子为之使巨搜鹄血饮至齿王母戴胜被竒诡海山爥银烂光燬赤水瑶池望盈咫白云歌謡乐忘死西极化人形虑徙清都帝居腾廼止日月河海逺迩变幻疾徐过一指积苏累块怳不峙室宫狐鸟馔蝼蚁梦虗觉实知者几局天蹐地焉可恃嗟哉穆王造厥理诗人祈招着本纪秦皇汉武睎逸轨燕齐术士从风靡目荧耳聍狭听视攻齧皮肤遗骨髓蟠桃花开照海水生不谐乐死空诔禀生受质鼻口耳揷牙戴发肩股趾织毛缉纑防苎枲驰骋快意恣游履明琼防鱼发笑喜弹筝酌酒铿角征天真自然絶増毁上摩青冥荡若砥刚风倒景列星晷下临厚壤叠若垒桑麻冠带际龙鬼一身防孑等粟秕四维上下剧迆逦圉居絷处奴比束贫缚病动牵掎蜚扬恨不鸟两翅跐蹈恨不百足豸浮湛里闬曷时已頋瞻形骸吁可鄙我披我书我欲褫思为穆王执鞭弭泰山沧海步我跬嵗月迈矣我博髀游侠者非仙者是流荡忘返独不耻长笻化龙几化麂芝草琅玕森茷我来丹台述仙史泛观八极从此始满天白月无尘滓
　　题画墨梅
　　北风吹倒人古木化为铁一花天下春万里江南雪
　　题赵大年林塘秋晚图
　　老景青黄笔底收晴鳬冷鴈共汀洲王孙画学空花竹惆怅铜驼陌上秋












　　渊頴集卷三
　　钦定四库全书
　　渊頴集卷四
　　元　呉莱　撰
　　古屏上宫人戱婴图
　　我爱古宫掖岧嶤凌碧空美人拂旦起残月愁帘栊小鬟捧香立飘作烟雾蒙弄婴偶一笑舞鹤遽来同新花正炫昼侧手碎繁红亦有双蛱蝶踉蹡扑深丛岂其圣贤书行墨曾未通俨然袍笏具意气早称雄云胡歉汝内但取华厥躬尘凝孔鸾扇绣鹦鹉笼纷纭争旗鼓出入杂冠童凡诸戏玩物色色各论功太平忽已久天地逥春风能羣礼序鴈絶妬诗歌螽常嗟汝齿壮得不苦乃公却令十六院弗及少从戎心知一以痼鼻息徒长虹世故多变易家居果痴聋惜哉歳月老千里吹蒿蓬为抚腰下玦乌啼洛城东
　　粤山白鹊陈彦理同赋
　　粤山白鹊何毵毵今所骤见古所谈满地蓬蒿出复没凡禽岂或同鸠防如何天然有此防直以日浴无余黔金精炼成向月窟缟夜飞过凌霜潭灵须驾河恍若一静欲绕树惊能三玉臼蓝桥质已蜕霓裳水殿神犹酣休征不使毕弋得异羽未许樊笼谙耿终随处士传音和盍趂弥陀龛鸿雁塞门但乡北鹧鸪裸壤空思南晋人禽经此或载萧氏瑞志吾将参情知太古至徳世谓巢可俯可探投诗与君且一笑勿缁涅令渠慙
　　夜听杨元度说宣和内宴杂事
　　北风吹庭柯秋士惨不恱颇懐炎徳衰一旦幅贠裂当思付畀重但孕骄淫孽中宫日沈湎内伎增舞列圣人自鸣筝丞相齐按节竒花入纲运法酒从流歠画图恍有见帷薄知甚防乱宁逥波奉赋岂好色设君心既已荡国步惊欲蹶妖狐空献颦幸防不塞穴坐令汴河冰变作燕塞雪玉铉乃一震金瓯可无缺由来治乱间一是兴亾辙丰侯早着戒褒姒竟为厉乹坤独不大瓮盎相起灭于兹闻十愆得不仰前哲
　　寄喻国辅张宜之
　　手挟残编只蠧尘山林着我最闲身槁梧可据瞑须熟华黍虽亡补欲真危坐但看灯作晕逺游还觉脸生鳞相思正是多风雨沧海无涯可问津
　　检故庋得故洪贵叔所书李铁枪本末寄洪徳器
　　天地昔未一朔南遂分疆中原久丧乱白刃皎如霜李全本崛强手挟但铁枪山东数十城叱作古战场茫然即断指设誓如刳羊一朝与旌节正面将假王云何引盗贼遽尔升堂隍岂其弱能立当彼骄则亡日落山海暗羣龙血黄陈安偶从晋侯景徒祸梁于人欲使诈在国须谋长大福岂无妄佳兵终不祥谁令送死处竟以抱甲僵汉盘忽已折周鼎那能常吁兹抚旧墨我涕徒为滂俛仰千古意悲风啸枯桑
　　读汉武内传寄戴仲游
　　我问学仙子神仙何所求翩然王母使特降五城楼白云起复防丹掖戒凉秋黄麟杂赤虎旌帜欝蚴蟉上元三角髻闻命亦来游玉女列左右容眸眄如流神光乃上爥众乐发空讴益易尚可化奢淫直难抽从知扶广受或用栢梁收五岳形已秘灵飞箓仍幽毋将刳尔命但欲返诸柔一洗狐鸟爼长辞蟪蛄丘向时恍有见方士殊悠悠平凖暴海内发兵困遐陬琪花栖倒景瑶草遍洲终成泄道要寖使增愆尤鄙夫忽自笑頽俗奚其媮机闗出鬼蜮利欲生螟蟊昆崘一万里得去那能留为尔遣此什尘簮早须投
　　同喻国辅题人温日观蒲萄
　　佛者本西域蒲萄亦来西奈何此善画无或渠所携我曾考其故初与汉使偕上林乃有馆葱岭何须梯天时自不同地气忽以迷结子且磊磊县藤更髙低先几日已露薄徳不及稽终令白防像逺从双狻猊从兹故国木伴尔禅家栖幽心恍有得烂墨研为泥宜哉一挥洒遽若无町畦依稀可少辨变作天投蜺万古空朔色南山竟朝跻画工尚逸品游戏徒筌蹄岂伊吾无人何往非耄倪岂伊吾无物桃李緫成蹊此皆外所产敢与中州齐为尔抚此卷长歌欲惊嘶
　　岁晚懐戴子寿就寄翁君授
　　东南大海吹长波乱山几曡堆嵯峨我所思兮欲如何戴子谓我不我过四明学官列象仪书则稽古诗猗那六经圣髓工渐摩仓颉字林考科青灯挂壁岂有他黄虀苦澁余醎鹾平湖沆漺足芰荷目力可及发咏歌慈溪先生双鬓皤小出乃为礼所罗曲台淹中却不颇擩哜道真得者多先生昔曾举汉科我亦同徃超江河仰窥天门光可劘豁然叱落千丈坡就中乖龙卧为梭掀云喷雹输蛟鼍吕梁悬水无盘涡况肯遽数蟹与蠃彼哉贫女凝秋蛾地窄袖短空傞傞郄钟毁釡不必和灵谈鬼啸众所呵北行何有尘没靴南归讵可梦骆駞一朝竟撤码碯珂独立吾今衣薜萝芝飱竹饮皆沉疴十载未复仍委蛇先生一再来挥戈坐将挟箸尝其膰大松偃蹇徒髙歌小草乐育尚菁莪清庙梁柱可垩磨万世学术从丘轲文风自振祛烦苛士论况辨仡与番分正句读嗟吾讹丘园岁暮犹婆娑明当沐发阳之阿从公共饱天山禾更不去理墙头莎
　　浦阳旧有明月泉久而不应今乃防道其源似颇与望晦朔之间相为消长者遂作是诗
　　大区何浑沦元气乃潜泄忽然为山水无往不融结遥天偶一照厚地空余冽盈将光共生涸与魄同灭机自消长至理谁圎缺发挥虽有在窥测尚未决枯查曾几栖断洑遽中裂半倚岚翠云防通海潮雪昔人来推求于此得表蕝虚亭奚其敞静甃独不齧歳年竟悠逺沙石渐填咽宁加防瀹功肯使见闻亵恍疑合图经环坐到稚耋倘非蟹投碕几类鲋处辙纎纎浮晶彩湛湛浸寥泬旧观方尔还真源可吾争言彼月行岂为兹泉设萧丘胡长寒汉井或再热逝寻白兎公直探神龙穴狂歌水仙词击碎如意折
　　吉祥寺
　　一昔逢寒食行吟采物华风生敲槛竹雨湿堕船花曲坞青龙树长滩白鹭沙囬看江上水直去到吾家
　　病齿
　　我生本多病一瘦恒踽踽试问玉陇君何为忍吾苦自其初龀时排次已不伍每闻编贝如方朔仅虚语信哉骨之余所托车与辅舌神乃中居犹赖汝疆圉有身竟攻残元气徒啙窳毋庸蠧斯蚀尚谓刚可吐寻常薄滋味势不劳吞咀麄殽及硬饼错列空匕爼岂伊门枢不动固先腐软糜幸能飱梨栗稀复睹我思天地间民物总胞与尔自本属吾安能遽秦楚龃龉或更生华池仍发乳常摐真我师为说养生主今年吾壮强三十逾六五更后三十年零落何足数起呼白驴公堇酒且酌取谁欤刘师服髙咏聊戏侮
　　王滹南太山石室
　　我将呼巨鼇沧海欲掀播于兹玉鼎沦遽使金瓯破兵氛塞中原卦气协大过谁封函谷闗便扫太微座长矛左右盘劲矢五十个歌鳯几能来跨骡吾得莝当其一手麾岂止千夫和力须坼老拳事且居竒货真儒虽有材用武竟无佐青云飞遐心白羽洒寳唾抚时乃纷纶结客仍轗轲人生足穷通世故更吊贺荧然冻雾中仰见明星大宜哉泰阶平返汝云壑卧专门尚吾醇致弊徒尔蓌既为梁鸿逃复戹龚胜饿从知大耋嗟肯以淫威挫抆泪且泣岐闻风犹起懦滹河自波涛石室今堀堁寥寥纾我哀苦语不成些
　　楼光逺出示先贤图像及汉季石本杂碑
　　世人不好古我独思古先居然图像间得见古圣贤逺之或千载近亦数百年精神果何在面貌犹尔妍凡民一其生覆帱乃同天纷纭日就灭委弃随乌鸢矧兹丹青笔巧类造化甄惟心却不死匪绘尚能传岂伊来玉垒仍似画凌烟衣冠从代改爼豆与周旋前人后所哀后者复为前辗转哀未尽苍茫但长川我今已后古古碣空余镌水石久欲泐蛟虬起相纒当风遽堕泪讵减岘山巅庶以名徳在终为日星悬
　　寄陈生
　　落日未落山我所思兮抗崭岩岂其徒行固不可亦有健马可着衔胡然独处不我即坐以鲁史攻詀諵更疑弄笔发古帖先汉废碣求镌劖于兹孰不我倾倒但或嗜好殊酸醎结交似子乃有得肯使系属非斿縿今年一出本浪战满地揷棘畴能监鹿卢大剑区冶铸灵鬼夜泣蛟龙函早是铅铦不我辨弯弧底用窥荧欃纵尔竒文聚怪鹬正如絶力鞭神羬邯郸道上尚故歩我要我襋空余纎毋宁容刀与墨水枉使众口相为谗秋风吹江晚正急薄暮径去悬蒲帆自期共作制胜防酷类田父收卢毚杏花一色直不逺绣线巧蹙行春衫黄精苗枯不足惜白木敢负吾长镵嗟哉卤莽又灭裂但有荑稗无人芟待教将投乃壶哨犹恐未陈即鼓儳参乎赐也必贯一曰啖曰陆俱通凡寻常可力自不力不畏天显兼民嵓子来不来我亦别深褭深处多松檆临篇草草遽报我愁思满臆何庸缄
　　寄相仲积求观郑北山雪竹赋并画卷
　　古人不可作雪竹有竒思郑公咏骚词或者攻绘事向来拈笔间才士巧相值谁从岁寒窥便得瑚琏器东国正扰攘靖康更无二上天忽同云大地惟朔吹隂知已凝积羽忍不坠狂曾鹅炙求困及蚁浆馈离明乃煌煌劲节特一致秦关收甲兵蜀阃拥旗帜每疑一寸心长挺千亩翠学行尚吾时穷达等墨戱相君本弥甥年耄常拭眦自应守遗文重袭在箧笥满山苍竹林凡本緫顦顇因之寄君诗为洒懐古泪
　　西域种羊皮书褥歌寄李仲羽
　　波斯谷中神夜语波斯牧羊供别部当道剚刃羊可食土城留种羊胫骨四围筑垣闻杵声羊子还从胫骨生青草丛抽脐来断马蹄踣铁绕垣行羊子跳踉却在草鼠王如拳不同老饫肉筵开塞馔肥裁皮褥作书林寳南州侠客遇西人昔得手褥今无伦君不见冰蚕之锦欲盈尺康洽年来贫不贫
　　同方子清观管子内业
　　之人东隣居为发架上箧吁嗟管夷吾遗我以内业古书本少见古道给不跲遗文乆灰烬琐语特枝叶为儒每更端务学多渉猎逺驰盍求心近将失睫纷纶诸子间变乱圣王法百家各为主一理宁足摄彼哉所施教何得不我协士乡自宜然伯政吾甚捷当其解而囚岂谓射中脇利源鱼盐开兵武剑防接私疑聃荘言或混孔孟牒鬼神通幽奥诗礼借光操存性情常食饮精气浃于焉覈天人不独滕齿颊杨朱说力命列子道已杂管氏役权谋圣门讵容躐茫茫大江流可望不可楫朝来有防云却倚青岌嶪
　　陈彦理有汉一字石经云是王魏公家故物予得其六纸盖石文剥落者太半纸尾犹存蔡邕马日防字
　　先圣去已久世传惟六籍后儒各専门穿凿多变易蔡邕在季汉章句正指擿八分自为书刋定乃勒石太学诸老生讲论颇充斥逺方竞来观摹仿无不获东京忽丧乱盗贼恣跳踯古碑四十六兵火空余迹熹平歴正始洛土重求索卫侯师邯郸三体精笔画煌然立其西学者常啧啧史书竟差舛一字几不觌北都如迁鼎西国类藏璧砥柱或沦亡隋宫犹作磶于兹特科早已等瓦砾宁知一字遗不与中郎隔唐人试书学小学发光赜魏公蓄纸本六纸忍捐释糢糊千莓苔纠结万蜥蜴圣文空往烬圣髓尚余沥粤从秦以来儒术经五厄到今厄者几日月愈辉赫甚哉石为经争似经在壁此石不独存吾心竟谁惕
　　和陶渊明咏贫士
　　长吟望天地宛转无所依岂不有达者穷櫩少光辉此心未能信何力求奋飞生虽百夫特死共一貉归行寻灵芝草不救岁晚饥去矣甔石竭焉知沟壑悲
　　大道忽巳丧翻然念羲轩今我去之久十年躬灌园存者耿日月余如飘风烟身名易汨没文字勤磨研磨研何所事先觉有遗言杨朱谈力命列子亦称贤
　　山日凄以夕起弹緑绮琴清哉积雪曲自昔无知音世间纷且扰贫与惫相寻春江变作酒野鸟令人斟敝衣时所弃华驷众争钦不有丈夫气徒为行路心
　　上天无停曜日月防降娄山林少过辙二鸟鸣相酬亦有五采鳯飞来为岐周姬公世不作白屋多懐忧逢时倘一用华士非吾俦函谷空逐客傅岩乃旁求
　　人生自沈静岂得非意干宜哉扬执防三世不徙官穷冬无完褐尽日止一餐美芹终不献晨曝尚余寒手种老松树苍然霜雪顔正尔有佳思清风吾掩闗
　　举世尚驰骛飘如风中蓬上书争鬻言语自称工谁欤持清节乃见楚两龚黄尘随手扫白月与心同有荣方觉辱无屈岂求通誓追辽海鹤揷翅以相从
　　少小负竒志常思观九州垂成舍冠冕去结巢许俦朝餐秋柏实夕漱醴泉流长贫士之常独往非我忧求马但得骨尚能千金酬日望芳草长毋烦怨灵
　　望防稽山
　　自我行至越因之成越吟会稽乃巨镇雄拔天东南东南谁开辟大禹世所钦外夷岛屿接支子祧庙临磬鼗或声谏欙橇惟力任收功黄能化画道应龙深衣冠千年窆玉帛万国沈荒烟専车骨落日望狩心盛徳蔑以过遗祠尚兹歆渤澥敛余涨苍梧分逺隂前迎莲花渚后拥竹箭林犹逥剡曲棹肯鼓玉门琴秦皇旧时辇散乱何可寻欲去不忍去追逰更表今
　　次定海候涛山
　　悲歌忽无奈天海何渺茫放舟桃花渡囬首不可量南条山断脉北界水画疆居然清泠渊枕彼黄茅冈朝渗日星黒夜凄金碧光蹲虎岩掎伏鬬鸡石乖张磨砻越湛卢荡汨呉余艎函波视若亩巨壑深扶桑招徕或外域贸易丛兹乡嗢咿燕国语傎倒龙文裳方物抽所寳水犀警非常驱防作旗帜驾鼈为桥梁似子万里眼徒倚千尺樯稍疑性命轻终觉意气强寄言漆园叟此去真望洋便携学仙子被发穷大荒
　　登岸泊道隆观观有金人闯海时斫柱刀迹因听客话蓬莱山紫霞洞
　　客舟半夜发举目流滔滔倏然风万里谁谓水一篙幽岛不可辨乱嶕出如鼇侵晨始登岸身静心实劳小径连沮洳扃閟蓬蒿弹涂争走穴杰歩拥朱怪花络璀璨隂木森萧骚东都昔奔溃南海纷战艘檐楹偶潜伏部伍争遁逃将施攻城火尚见斫柱刀黄屋祛晓祲翠华湿秋涛运往龙蜕久人来鹤飞髙曲峦迷丹鼎清沼烛鬓毛毋烦踞殻自此辞卢敖
　　起行海东洲重险忽已渡由来产神竒正为孤絶故幽芳岝峉搜蛰髙嶅赴荒烟凄暗潮旭日照晴树似闻蓬莱山去此特跬步蟠根屹中立发乳森外防紫气蒸作霞浪激为雾古穴通若舆灵文读不句赤玉舄者谁黄金阙何处常疑方士说未省仙子遇芝草空汉廷鲸鱼压秦路彼犹莫能得今我独何据冯夷开水宫御冦控风驭从渠指虚无此计恐迟暮
　　次韵姚思得
　　日予北渡黄河渊春秋大法孰敢奸读书未成复学劒径去有若脱兎然少年结束多纨绮酒酣击筑忘宫征浩歌挥泪望诸坟千载玉龙吟不死中州小住交游絶梦落蓬莱天海阔乖螭倚石气犹云老蚌凌波光亦月逢人浪说文字塲久矣相马悲骊黄薜荔纫衣白谷里蒹葭拂棹沧洲旁荒尘满眼谁知己子独来看能徙倚试裁五色絺绘纹机杼无声几寒女凉风雕鹗髙复髙力扫培塿增岧嶤仙槎一往划河汉肯踏人间金背鼇夕泛海东寻梅岑山观音大士洞遂登盘陀石望日出处及东霍山囘过翁浦问徐偃王旧城
　　山月出天末水风生晚寒扁舟划然往万顷相渺漫星河白摇撼岛屿青屈盘逺应壶峤接深已云梦吞蟠木系予缆扶桑缨我冠寸心役两目少试鲸鱼竿
　　起寻千步少穹石塞行路怒涛所摐击徒以顽险故卓哉梅子真与世良不遇上书空雪衣烧药廼烟树螭时侧行缟鹤一逥頋从之招羡门沧海昼多雾
　　茫茫瀛海间海岸此孤絶飞泉乱垂缨险峒森削铁天香固遥闻梵相俄一瞥鱼龙互围绕仙鬼惊变灭舟航来旅游钟磬聚禅恱笑撚小白花秋潮落如雪
　　长啸山石裂我今在东溟游目出重徼搴衣穷絶陉竒氛抱珥赤逺影摩空青想像晹谷水徘徊烛龙形晨昬相经络稚耋不得宁岂若柯斧烂看棊了千龄
　　遥观杳无极宛与东霍隣悲夫童男女去作鱼鼈民纻屿尚余聚蓬山宁尔神古棹苔驻迹仙枰竹祛尘裋褐徒为拂飞槎邈难亲好携支机石去跃织女津
　　笑挥百川流东赴无底壑青天分极邉白浪屹为郭卉裳或时来椎髻亦不恶投珠鲛人泣淬劒龙子愕海宫鳞纕商舶丰贝错盍不呼巨鹏因风泝寥廓
　　老篙逥我舟沙屿晚烟起苍茫鱼盐塲寂歴鼓吹里人民悲旧主嵗月祀遗址终损玉几研不救朱弓矢东西八骏马今古万蝼螘此事如或然须湔会稽水
　　我行半天下始到东海隅水落嶕石出中飞两鹈鹕情知瓌竒产势与险阻俱在夷岂必陋虽圣犹乗桴吭风丹穴鳯尾雨青丘狐随任公子不愧七尺躯
　　初海食
　　乍秋冒重险增我愁恨端故人喜我来为我具杯盘盘中何所有海族纷攅攅盲风吹衣惨蜑雨洒席寒春鱼白如刀小棹凌碧湍淡菜类山结互镢就石剜水母或潮卷蝤蛑乃泥蟠蛟鼍惜不得况问与鼋其余亦琐碎充此一日欢洗濯烟瘴气磨砻沙淤瘢非欤嗜土炭否则殊醎酸珍须压防脔异且轻马肝防味分罩网腥涎杂瓢箪奈何齐鲁邦徒设邾莒餐对之輙弃置谁谓吾腹寛川泽礼当尔勿云行路难
　　望马秦桃花诸山问安期生隐处
　　此去何可极中心忽伤悲乱山揷沧海千叠壮且竒信哉神仙宅而养云雾姿雕锼鬼斧缺刮濯龙湫移坎窞森立剑槎枒割灵旗防涵赤岸水暗产琼田芝老生今安在方士不我欺经过燕齐靡出没楚汉危挟山作书镇分海为砚池残花锦石烂淡墨珠巗披柬溟地涵蓄北极天干维玉舄投已逺桑田变难期誓追凌波歩行折拂日枝羽丘杳如梦圃深更疑岂无抱朴子去我廼若遗空余炼药鼎尚有樵人知
　　次髙桥观张循王战处
　　日落见烟火江流秋渐清髙桥足舟楫小浦连茭菁尚闻父老语前此盗纵横悲心北岳狩洒泪南海征疲民挈衣避义士嚼血争叫嚣无人境隳突七十城磨楯扫急檄击铜持短兵病廵鱼丽阵穷防伏弩营水犀怒且武风鹤遥传声发挥铙鼓曲申画带砺盟文石班不紊黄金鼎重撑汉仪整以暇唐室尤光晶搜箭已林薙泊帆仍陆行旧庙凋细栁新田满香秔豺狼久息鬭罔两空余惊竒哉第一战永激万古情
　　还舍后人来问海上事诗以荅之
　　去家才五旬恍若度一嵗岂不道路艰周流东海防故人喜我返来问海何如所经何城邑相去几里余我言始戒涂尚在越西鄙随波到勾章满目但积水人云古翁洲遥隔水中央一夜三百里猛风吹倒樯初从蛟门入极是险与恶白浪髙于山神龙曶以跃似雪复非雪倚樯欲上看舟子禁不可使入舟中蟠寻常重命今特类儿戱信哉昌黎言有海无天地掀掀终达岸盐卤间黄芦人烟寄岛屿官府犹村墟水族纷异嗜鱼蟹及螊我宁不忍餐救尔相吐沬荒尘栖予发旭日照我身似闻六国港东压扶桑津或称列仙居去此亦不逺蟠木秋更花蓬莱辟真馆我非不愿往此险何可当天呉有牙爪出没黒水洋于竒岂易得似足直一死方去徒自惊既归亦云喜珍重故人言勿以险为竒兹行已侥幸慎勿疾乎夷虽然此异乡固是难久客圣出风且恬时清海如席我犹爱其然恨不少淹留尔毋为我惧遭此千丈虬试看尘世间甚彼大瀛海衣裳日沈溺篙艣相奔溃奔溃孰能救沉溺将奈何口呿舌不下聊为故人歌
　　夜读魏伯阳参同契
　　大道如大镈人谁撞寸莛竒音一以振俗耳焉能聆伯阳崛且异真契垂光荧文词信博瞻纬候兼通灵收功水火鼎泄秘龙虎经象既自育化机那得停金砂渐合质玉液初流形鸿蒙凿巨窍太一临扃易系本覆谬闗雎仍丁宁孔子或尸假文王犹梦龄庶圣虽不语神仙岂徒防下愚等蠕动尘骨多羶腥彼殊不我即异学遂蝗螟夜寐恍一接昼思转拘囹八石搜燥烈胡麻撷芳馨汉祀穷五畤秦游俯沧溟非麟尚绊足类鳯甘笯翎似此期不死哀哉几时醒鄙夫亦素隐妙语思黄庭勿为两髙弟傎倒迷日星徘徊化鹤柱想像屠牛硎茯苓傥可煮笑倚长松青
　　去岁留杭徳兴傅子建梦得句云鼋鼍沧海赋龙马赤文书间以语予及其乡人董与几山空歳晚恍然有懐为续此诗却寄董
　　触目懐招隐兴歌托遂初俗尘多汨没天籁几吹嘘晚景翻蒙汜秋潮泄尾闾祥云旗鳯鸟瘴雨弩鲸鱼洒泪鲛人室漂魂建木墟鼋鼍沧海赋龙马赤文书上谷空豪举西河久索居蛮琛遗翡翠鲁价掩璠璵逺矣鸣箭悠哉薄笨车影摇青薜荔光璨白芙蕖自昔攻占哔于今载耒耡弹冠身有待铸砚志非虚苏子从横术韩生内外储乾坤瞻魏阙日月梦周庐炫燿螭雕佩蹁蹮隼建旟裂衣腾朔漠胶棹入黄淤赵女弦鸿鹄奚儿驾駏驉词林应聘汝侠窟肯愁予结骑幽并窄论交楚越踈竒功生鼎鼐猛气死籧篨药物金鵞采兵钤赤鲤渔中条分雍豫四序出堪舆小榻琴心展长缨劒胆舒按图稽獬豸酒笑鶢鶋野屐偏求蜡山巾尚着綀贫犹思禄仕老不废畊畬卓踔才终用猖狂习未除文章同一黙歳月或三余荣竹登圃然藜问石渠定须追乐毅端为谢曺蜍
　　得杭州书闻虞绍宗新为文学掾归建安
　　起纾千里懐云物转寥邈想像闽峤间虞生寔超卓自云后雍公光彩动南朔昔曾郎孝防今乃掾文学私悲窘时命念欲从先觉词章竟韬晦意气终坚确栽培信梁柱剪截徒楹桷凖绳纵不颇斤斧虚加斵大将比伊周小或希管乐毋然栎社散亦勿牛山濯犹思浪奔走岂料俱屯剥搜林防鳯毛掠野防麟角舂撞航大河荦确屐乔岳麻衣半尘土防笔纷电雹骥马恒苦饥蛾眉复謡诼心迷燕士金泪尽楚臣璞彼贤犹箪瓢虽圣且猎较长疑返旧隐稍见蒙新渥泰坛礼尊彞清庙歌籥箾行乗徳辉下遽忍鸡鹜啄贫居予薜萝友道尔兰药青灯供缪悠白屋许敦朴才踈世不用达者讥数数有暇姑治田相看在帷幄
　　杜防行
　　南山北山啼杜防杜防花发山欲然千枝万朶惜未得中有一抺巴陵烟休说铜梁并玉垒摇荡春光余泪水五丁凿路少人行石镜生尘妖骨死东风青鸟来何处中宫移植销魂树不如归去便归家谁其友者扬州花
　　题韩蕲王湖上骑驴图
　　秋风泗水沈周鼎泪湿呉天荆棘冷黄河北岸旌节回信誓如城打不开沿撤备无人守虮虱尘埃生甲胄散尽千兵只童骑餐来斗饭空壶酒西湖杨栁烟波寒照见从前刀剑瘢宫中孰与论颇牧塞上宁知无范韩事去英雄甘老死此手犹能为公起劝人莫问故将军身是清凉一居士
　　梦巗南老人
　　文章余耿光耆旧日僵卧昼思见其人夜梦如识路恍惚疑尚存苍茫沓难据青山真隐沦缟发老韦素名可千秋狭世空旦暮何哉白玉埋肯有黄金铸从知萧散姿已是神仙具阊阖摩日月蓬莱拂云雾鹤来颉颃赤虬下驰骛车舆清泠风粮食沆瀣露怜予此流落爱我终游豫云胡萦苦心曷不纵遐歩岩香返梅魂岭物输桂蠧铿其弄琴书俨若陪杖屦凄凉枳棘丛寂歴芭蕉树我泪无处倾荒江自东注
　　山中人
　　白日出复没胡独劳我生所务在卒岁朝夕强营营当春治农器土脉亦瘅盈薄言艺黍稷庶以观其成凉风一披拂塲圃如坁京冻户犹亩首康衢或歌声于兹尚不给野有菜色氓毋宁拾橡栗起视牀头缾
　　贫贱素所有岂辞辛与勤清晨腰我斧往伐西山薪髙岩屹巨壑蛇虎气逼人衣裳既不完出入在荆榛日日一接淅釜甑恒生尘白石几时烂青烟空满隣家徒四立壁冬令方行春亦有偓佺子翛然为世珍
　　岁晚筋力倦长歌守穷庐尘函散缥帙且复少嗫嚅文章信小技世故交相驱拨书置牀上我岂为蠧鱼自从童习之白首愈纷如卓彼先圣人欲开后世愚文绣岂不佳舆台同一躯但当乐道义肻恤吾身癯
　　去经十数里霜露凄枯田蓑笠既挂壁桔橰亦倚垣相从尽隣曲言笑仍喧喧惟此老瓦盆酒浆稍罗前奈何不解饮而喜鲸吸川有如善泅人观者乃在船寸心久已醉双眼方醒然世俗正驰骛悲哉东西阡
　　仙华岩麓寻释子若空不遇
　　仙华山髙髙岌峩峭壁攅峰飞欲堕之人辟世此结庐林末萧然见烟火来穿线路一何危拥出莲宫兹亦伙青鲜生堦本不芟白云着户元无鏁麋鹿能游侣岂非鹪鹩易足巢应可泉经巨石沼分声花亚篁檐映朶屈伏心机入幽险安排位置归平妥私隣海鹤相颉颃竟类春蚕自纒裹鄙夫多病每栖迟奔走十年增坎坷徒思一枕学吐纳甚似同川讥袒裸紫芝旧曲歌尚愤黄独长镵种仍惰功名欲达拟烹鲜道路虽遥宁驷跛晚彩凝霞谷倚筠朝光出日潮移柁信哉神仙最踈旷悲矣习俗真丛脞当今大隐招已久或者居到还颇云胡虚室却栖尘矧肻纵谈能炙輠纠结蛇蛟翠走根荧煌火齐香悬果假饶人境不相闗题破芭蕉知有我
　　画马行
　　凉秋八月霜皓皓白鴈惊飞散蓬葆川原蓄牧万马来扬鬛攅蹄龁枯草渔阳突骑自有真奚官翦拭倾城闉素丝结辔美无价绣罽披鞯骄向人当涂奋掷森崛壮一旦纷腾入天仗父老东城接鬭鸡稚儿内苑随调象煌煌京洛鸣和铃犇走万里如流星筋力追风乌鹊厉精神喷雾蛟龙防往年踊跃将一寂寞而今空见画黄金铸式犹峥嵘多少地上骐驎行
　　秋夜效梁简文宫体
　　无奈凉夜永起登楼上头鹊翻金殿宿萤近玉阶流梧桐老叶恨芙蓉新蕊愁婕妤团扇上那得不惊秋曾是昔年宠如今谁与同秋猎长杨苑夜幸猗兰宫琼杯香露翠袖薄禁风将心与明月流入君帷中栁博士自太常出提举江西儒学来访宿山中
　　一扫空山鹿豕踪车如流水马如龙黄麾法仗知宸辇青史勲名问景钟宣室受厘端有召曲台传礼尚为容少年作赋将投献东北孤云是岱宗
　　尚有欧曾旧典刑森然人物照青防身从北阙攀燕桂梦压西江食楚萍万里毳袍春值雪千年龙剑夜占星此身恨不轻簦笈的的根源在一经
　　送俞子琦赴鄱阳却寄董与几髙骏良李仲羽
　　昔予泊京都逆旅无所馆栁侯教国子予实同里闬洎君中外姻辛苦托萤案希邯郸歩共洒临淄汗北风吹老榆青荚落零乱流来金水河一春波涣上林始罢猎万姓方纵观画车挟缇骑冲突何可算故人我董生曾是秋闱冠相携髙李徒徃往妙辞翰当塲许英俊与国峙桢干雍容讲都俞防浄稽象彖心懐有道征迹逐交游散岂非泛驾材中路乃羁绊去矣江上居兼葭渺无岸幸君捧省檄而此莅侯頖尚应念尔祖文采殊焕烂儒科既裒然阁职仍宣賛直将逺犹告慎勿细娯翫焉能尊瓦缶反不用圭瓉卓彼九臯鹤长鸣知夜半毰毸吾羽毛踊跃在云汉
　　柳博士出示太原郁金江陵三脊茅汝宁蓍草
　　栁侯徃京国十载却归沐自言守奉常朝夕近黄屋干包暨坤涵上下俱渗漉从知敬神人岂止蕃草木郁鬯本晋产始祼已芬馥菁茅楚所贡既奠酒以缩灵蓍上蔡来五十备一束九畴乃稽疑初筮曾不凟恭惟当宁圣永锡中国福庙堂有垂绅境无折镞礼经官并举宗祀物皆足陟降俨如在馨香荐惟肃夏后列包匦周家用圭玉方四时祭定取柔日卜八佾陈羽籥鸾刀割骍犊郊丘递云讲柴望随可复幸兹敦孝理久则变风俗似渠不世见焜燿惊我目猗那特不坠绵蕞何烦録太平此其符有暇发汝椟
　　江南曲寄周公甫
　　东风吹人千万里青苹花发前湖水江南女子木兰舟却采苹花泛流水水流花发春光好失时不采花应老年少呉侬歌懊恼白晳容顔半枯槁倏然来矣双彩鳬化作汝舄穿云衢汝佩复解江妃珠龙宫蛟室本不隔相期更有潇湘客
　　秋千行寄赵季良时赵留京邑
　　京城寒食来沽酒城北城南暎杨栁人家欢笑踏秋千杏板丝绳相对悬宫锦翻衣真富贵俗躯走肉尽神仙徘徊宛转当风立春晚多风吹汝急秋千已坠蹴踘空华镳翠鞁拥青騘轩辕台前日月近无终国里山川同逺方羇旅纷驰逐燕赵佳人美如玉燕歌赵舞欢未足去年芳草今年緑
　　读诸子
　　嗟嗟文后师下及周公政岂待战无为戎衣天下定【鬻子】何年守藏吏默黙与道居牝傥不死青牛空著书【老子】大道终自然王家始多难益人不在贤卜鼎年已半【文子】不仁为人害仁反愁我身毋为小尭舜有愧猖狂民【亢仓子】不忘中带钩解缚堂阜下徒知领一乡剑防试狗马【管子】徒闻处士议未有救时功为贤倘不尚沦没草莱中【慎子】同异既莫辨坚白何由分徒将臧三耳惊倒平原君【公孙龙子】真梦本非梦万事蕉下鹿力命每相持御风身乃足【列子】其书虽瓌玮其言乃参差自齿百家学仲尼何可欺【荘子】用兵捷如神四国莫予侮宫中斩爱姬取胜在柏举【孙子】勒兵既有令处战岂无权事功不见世徒说尉秦年【尉缭子】儒服说兵机爱兵如爱子能劝魏侯徳终随楚王死【呉子】人仁国无功人勇国无法名实两俱存何从操赏罚【尹文子】节用礼益奢非攻战愈多尭舜病博施其如兼爱何【墨子】隂阳或为菑天地岂无厚身杀道不行竹刑果何有【邓析子】稷下三祭酒兰陵陈诡诗刚道人性恶坑儒将自兹【荀子】小夫太多端秦法日已变咄哉文武都在徳不在战【商子】羇臣用宻防身死不得保意将取邯郸宗国已如扫【韩非子】子思言仁义不愧素王孙王风委战国赖有壁书存【孔丛子】淮南招九流好道不能一空读方士书宁知左官律【淮南子】法言凖论语三世不徙官草固自好美新良独难【扬子】三光正分裂世士有不遇虽通百家言尚着六合赋【刘子】续书不到秦元经犹数魏徒操虞氏琴孰识河汾意【文中子】琐微论之妙欷歔哀之深五代干戈际千年邹鲁心【聱隅子】
　　荔枝行寄王善父
　　炎云六月光陆离人在闽南餐荔枝荔支日餐三百颗红緑亚林欺众果绛罗系梱蜡封蔕尚食擎盘献青琐涪州岁贡与此同意欲移根来汉宫天生尤物不用世沾洒蜑雨吹蛮风蛮风蜑雨振林薮西域蒲萄秋压酒劝君莫近杨太真传说骊山尘污人
　　明月行寄傅嘉父
　　上天有明月来自沧海东蛮潮夜卷冯夷宫海门一线惊欲射江面楼台耸千尺冰岸雪崖屹不动水犀组练皆勍敌越人喜泅技已痒明月光中吾得赏飞来白鹤晋清角跳出长鱼汉踈网北风吹起芦花秋笑抚钱王铁箭头襆衣枕斧此何处乌鹊无枝空绕树
　　寄张子长
　　世岂无推挽人谁有典刑稍懐南国彦恒愧北山灵万里麻衣敝千年竹简青羲文先索象鲁颂或歌駉杞梓儒林挺鱼龙侠窟鯹尘埃蒙结緑粉黛饰娉婷脱略苏张穽渐摩管乐硎道途余雪屫巗穴但云扃本拟陈三防吁嗟守一经踪卑沦燕雀踪逺及榛梃种菊行荒援看松俯絶陉仙棋闲度日旅劒懒占星故里青桐巷双溪白鹭汀交防多握手嵗月此忘形志气需来哲才华压妙龄秦坑收末烬汉粕浸竒馨正器陈笾豆専门识鼎铏犇腾鞭用骏袒裼割分腥卓立撑乔岳孤流混浊泾鹊飞时或布鲸吼扣非莛别袂逢秋怯隣灯入夜荧沈沈犹在野宪宪欲扬廷舜殿瞻仪鳯尭阶数厯蓂螭坳文锦褥兽闼紫金钉列徼环霄汉游车发震霆防书官命史吹律乐求伶迅奋君须竞栖迟我未宁檐风欹警枕井雨泣羸缾古陌垂杨栁空山老茯苓只今驰尺楮何所问南溟
　　二月六日雨书都城旧事
　　燕南赵北吹黄尘九天宫阙生紫云十二门开衢路直画轮騘马多行客嵗寒殿外栁才青金水河冰尚白鸡人传漏放晓朝文石分班押百僚南阳近亲最舞蹈京兆耆旧争歌謡教坊供奉饰玉女钟能钟声鼔能鼓锦来西蜀被驼肉出太官飱猛虎初日扶桑稍照人内筵锡宴杏花春沐犊骍牲泰畤祀鸾旗翠盖骊山廵东风万里飘寒雨我昔所闻今不睹快然呼酒倾一壶茂陵徐生曽上书
　　姑苏台歌寄方养心
　　姑苏台南阊阖开姑苏台北鸿鴈来春花秋月几时好步寻芳去如扫寃胥愤血空海潮老濞妖糚又烟草少年为客谁我令千里汝犹谈一经黄龙挟舟夜有雨白虎司剑天无星山中菖蒲十二节未肯落尽青头发姑苏防上愁杀人身在勾呉望于越
　　遣儿谔初就学
　　起攀青桂枝髙蹈素所仰尝言天下事歴歴指诸掌沧海杳无波泰堦真有象辛勤余十年盍不愧吾党童髫向予曾稚齿已在襁儒术云世传圣功要蒙养丰芑务诒谋宋苖宁揠长逺游且或非多学肯汝强薜萝衣相结沙石劒可磢于心苟深造举世独不赏薰风昨夜至韶乐锵遗响邈然懐古人我岂久榛莽
　　观梁四公记
　　竒士自古有我闻梁四公来从何处所遂到大江东举朝无留难当扆亦动容胸襟狭海岳舌颊翻雷风发挥众女国充拓扶桑宫巨鹜产骏逸灵貂披蒙茸非欤沈渊鼎或者射日弓至人倘可遇天地那能穷孔姬着礼法嬴汉流横纵淫辞一以诐幻术纷如蠭齐人颇志怪晋室余谈空岂其羁狂猘犹谓得象龙洞冥久不作神异将无同咄哉众耳目千载多盲聋
　　书宗简忠公家传及部曲记
　　势极崇必圮天方猎元元兵甲暴草野大河为塞垣猗欤我宗公往作汴北门蕃戎斜曳防盗贼望风犇老罴尚当道力攫气欲吞四頋万骑集中严一旗尊呉越僻且遐梁宋仍垕完誓逥龙头幰身属豹尾鞬周鼎没未获鲁戈挥转昏居巢有死愤骆谷无留屯一二遗部曲东南却轩鶱犹撑半天下少救千丈浑鸡鸣夜舞劒邈矣逖与琨扵兹读公传义士古所敦
　　琼花引重寄方养心
　　扬州琼花天下无扬州明月照江都青鸾缟鳯何趐翅神仙司花不委地瑶宫玉色空彩侍十里殊帘揾春泪东风半夜吹城郭梁宋山川一盘礴冰悬雪积不改柯二十四桥余水波扬州琼花人不睹扬州明月来无所世上繁华我不知扬州芍药犹传谱
　　哭妙观上人
　　试续髙僧传之人又寂寥降娄星野近印度雪山遥颇忆连牀夜相逢补衲朝名诠披梵庋妙趣挹诗瓢鹿苑千年振龙宫一念超舐龂看上界收涕隐南条玉尘悬青壁金环搅素潮松花香雨熟栢子缕烟消入观占流注持斋洗血膋慧刀中寳劒禅乐里云韶日月莲珠转尘埃防像飘交穿秦岭屐梦压楚江桡荣竹曾幽石煎茶或堕樵病从天海窄愁向嵗寒凋古涧犹泉水荒园但药苗黔娄衾不足灵运笠空挑土浄随心得池灰付刼烧断砖开士塔飞瀑应真桥巳矣成长往悲哉拟大招向来吟息处秋气日萧萧
　　娄约禅师玻瓈瓶子歌秋晚寄一公
　　玻瓈瓶子西国来顔色绀碧量容桮老娄禅师澡身处秋水浸空菱叶开大身无小无碍天地山河等尘壒收藏霹雳归泬寥束缚蛟龙作澎湃浮屠善幻本犂靬同泰佞佛多衣冠壶公楼宇犹魂梦媚儿纲运絶胝瘢北山杉桧定湢室梁皇肉眼徒屈膝松花玉露洗还香栢子金烟熏欲漆灵璨阁前逢一师手亲传玩到今疑尚箴膏肓起废病稽首乞师杨栁枝
　　昭华琯歌
　　咸阳宫昭华琯白玉琢成三尺短美人南国遥辇来齐讴赵瑟巧盘逥洞房更衣待月上音伎逐色穿云开天光摇地势动山林防海水涌犇腾万骑压城破错愕双矛鏖敌悚临洮举杵送役夫碣石挟弩射鲸鱼泗亭夜行老妪泣蕲泽秋戍妖狐呼一吹吹向乐中变再吹吹作寰内战天教汉祖见还惊可惜秦皇惊不见岂伊伶伦嶰谷法鳯鸣节节足足久无声岂伊后庭伴侣戒亡国璧月琼枝乐不得自时厥后日淫荒立部坐部陈丝簧花奴羯鼓打渔阳禄山舞马登舞牀昭华吹秦不吹唐呜呼昭华落何乡宋沇尚及万寳常何如聴风聴水奏伊凉悔不去问兹王
　　古侠客行
　　长安天阙制九州河北列镇类诸侯私剑纵横常满路锦袍结束耀珠韝初月三更动千里红线女郎胜男子金合书名斗柄髙绣帏被发心神死使臣单骑急叩城唇齿两河休用兵帐前盗贼在隣道陴外旌旗无硬营浩歌置酒红线去夜义飞天何处昔日骄鸎晓雨花今朝脱兎秋风树当筵一笑却生尘累赐千金岂頋身磨勒踏垣獒犬伏水精缒海蛰龙嗔世上出没几红线纎夫细儿徒股战不尽英雄草泽间教人恨杀虬须传
　　观唐昭陵六骏石像图
　　汾阳帝子天下雄起乗六骏即六龙扫除闗河玉腕雪芟刈陇坂花鬛风长安渭水开前殿枭摧獍殄闻酣战刍料登槽彻鼓钲阵瘢着体传弓箭人马骁矜一代豪治功防定圣躬劳羽林旌旗晓色静沙苑监牧秋云髙磊磈拳毛犇腾特勒骠武周金刚惊走趠荧煌飒雾紫错愕什伐赤建徳世充愁辟易最好青骓骨相殊魁竒更得白蹄乌千官尽堋山沟域万骑齐瘖石像图九嵕寝园压幽阻太子率更题賛语形容迅奋银甲鬬汗雨沾濡铁衣举周王八骏但周流王母乐防昆崘丘汉家九骏空逸轨神驹逺产余吾水壮哉六骏古今稀金粟堆南又一时后代子孙曾不鉴诗人膓断望云骓
　　东呉行
　　我懐天地开辟初干动神静焉能逾女娲断鼇立四极鼇足峙峙交相扶穷山絶谷緫一水千里万里浇归墟就中积隂不得泄日剂月荡淫为潴似闻东呉薄海际天欲少畀蛟龙居惊飇卷浪类鹘没涨雾磢石疑鲸呿大田黍稻一以尽宁独岸苇兼汀芦规橅西方失塔庙想像北里移笙竽甚哉善崩不可筑哀尔民物空号呼碣石苞沦岂或有淇园下楗浑如无人言白圭过夏禹嵗晚多冻犹征夫爰居避风亦已乆精卫衔木徒区区又闻杭睦二州境前者淫潦忍见屠秪怜吾妪视眼孰使汝头真戴鱼洪范五行竟不讲春秋灾异何其愚从来妖徳不相胜幸为泰阶陈六符
　　女杀虎行
　　山深日落猛虎行长风振木威鬇鬡父樵未归女在室心已与虎同死生扬睛掉尾腥满地狭路残榛苦遭噬岂非一气通呼吸徒以柔躯扼强鸷君不见冯妇来下车众中无人尚负嵎又不见裴将军出鸣镝一时鞍马俱辟易丈夫英雄却不武临事趦趄汗流雨闗东贤女不足数孝女千年传杀虎
　　扬子江头遇仙行
　　晴沙猎猎吹林莽日晚南犇命如缕延秋门上乌更啼扬子江头暗风雨就中五马一马龙独据沧海超河宗尘侵犀筯不复饫鬼瞰寳玦难为容蓬莱仙人按城堡萧国芎防何足道民族无凭指素波刀圭不用挼灵草万里苍茫岂所闻须防变灭但荒云东南王气今冥漠梦入三山见楼阁
　　送杨文仲典史归余姚
　　杨君东去山巃嵸白髪三年余种种我来相送出江郊飞絮扑舟烟雾重回思始见色可挹岂恨屡徃门能踵芙蓉映幕云气生苜蓿分盘日光动信知邑舍颇清净畴谓民防极单覂芳春有景仅桑麻俭嵗无秋徒秸徴科得考宁敢问案牍持平终不拥间因武具治鍜恒启刑书苏梏拲惟其巽入混瑕垢直以优游傲荣宠素鹇久蓄衣共防瘦焉多骑骨尤耸香凝图画居自闲味絶荤羶食非冗且将厚本植根茎何况推仁完毨嗟哉世事更变化眼识儿郎尽珪珙臯比拥座早私淑笔墨专场乃真勇劒驰梁宋或操镡击邳郯行缴鸗交游已定肯论心学习相符须贯统曩曾大海泝空阔聊拟翁洲覔铅澒蜡屐穿林草木愁蒲帆压岛鲸鼍悚每令故友役吟梦犹笑青年伏畊陇道途窅窅身更逺勲业悠悠志仍巩送君便欲东过越龙井泉头看晴涌山杯一釂复怆然古曲何能效罗唝
　　烈妇行
　　落日沉海云压城官军多载妇女行大弓劲箭自山下顔色如灰愁上马我生不惯生马驹存者吾子亡吾夫毋宁完身吐玉雪忍使馁肉当熊防青枫岭头回浦血指画岩心独苦老螭叩地救未及芳草迷天泪零雨卓哉一死可百年此事已过永泰前黄沙野塞多降骨忠义传中收不得
　　月出东林客窻上疑梅花影
　　朔风何处寒梅发江水悠悠路超忽逢花不语疑见人对影非真却因月纵使无花意自同谁知有影色俱空囘头不见东林树犹胜罗浮是梦中
　　秋月杂诗六首和黄明逺
　　凉露几时白朔风吹鴈寒游侠岂不乐山林已摧残晶荧龙尾劒错落虎皮冠寄谢五陵子焉知竹路难明月出东山流光射窻牖美人曼声歌翠袖拂南斗别离终不常欢乐讵能久笑折青桂枝凉风吹我手黄尘满天地沧海悲鹘没从来学仙人不在豪侠窟豹舄既飘飖蜺旌何翕忽因之把酒杯坐啸青山月西风披白苹楚客自枯槁扳龙思上天勲业苦不早遐心随落鸿短发等衰草亦有芙蓉花嫣然为谁好寂歴林下扉莓苔日应积少年非隐沦南陌事行役书劒稍猖狂衣冠多烜赫何用击树枝空山歌白石代有逺游子出门独徘徊自托羽林籍谁倾鹦鹉杯尘生走马埒草上呼鹰台极目渺沧海聊纾千里懐
　　次□呉正传观栁林罢猎
　　又见天星动羽林东风罢猎総骎骎麒麟剪罽雕鞍宻翡翠翻裙彩仗深三月宜春多别馆百年正始自遗音相如纵有千金赋未必君王肯幸临
　　次韵呉正传都城寒食
　　悠然独酌舞春衫千障黄尘客未谙铁骑引驼沙草北雕弧惊鴈塞云南太平天子回中望齐国先生稷下谈犹有七香车几两晓来风雨定谁骖
　　从丞相花园入庆寿寺
　　我来燕山游侠场九衢飞沙白日黄大车髙马纷腾骧賔客追逐如风狂丞相花园雕玉房杏枅枌橑相低昻雪崖氷谷寒不僵土脉瘅盈芒树长美人素手行琼觞清歌艳舞调丝簧鸎金蝶粉醉有香燕丹遗俗今则常倚城孤塔屹寳坊天仙夕降飘鸣铛青旗绛节狻猊牀凌冬翠栢列两行下引碧窦跨虹梁谁欤造者完顔王衰年上寿面生光第一斋僧厌谏章九州四海遂不康寒烟蔓草吁可伤萧然极目捎平冈燕南赵北天茫茫快骑黄鹄归故乡
　　漷州
　　四月一日尚緜衣知是故乡花片飞白头慈母倚门久目断天南无鴈归
　　数株杨栁弄轻烟舟泊漷州河水牛羊散野春草短敕勒老公方醉眠
　　沧州
　　荒亭贳酒壮心违目极东州雾雨微百里齐封沧海接千年禹迹浊河非暗尘掉马呈金辔衰草看羊着锦衣犹记上年鸣鼓夜满船灯火越歌归
　　次韵傅适道虎陂闸舟中
　　少年解唱邯郸曲惟有埀杨夹堤緑夜来谁弄焦尾琴弹作东风雉登木虎陂闸里水生烟荆门山头星照船争似扬州春十里一双鸾信待君传
　　方养心欲游泰山用前韵作思仙词复和之
　　浩歌起作游仙曲黄鹤无期瑶草緑神人结屋泰山颠手拂浮云扳建木一笑齐州九防烟天风吹断蓬莱船还上髙丘看逺海有书莫遣麻姑传
　　夕乘月渡荆门闸
　　初更渡荆门触眼舟楫乱堤吏时一呼举篙类鱼贯野鸡悄无声行子空扼腕緑树烟霭沈清波月光烂分凉短衣披习静单帻岸羇愁本难祛美景聊此翫荒荒东原平泯泯鲁济断嵗俭菅蒯繁时康萑苻散秋槎别星河晓梦窥日观悬知平生竒歴览天下半长衢红尘腥古调白石粲徒聚几州铁肯餐三斗炭人生空自怜嵗序忽已换出门更呼车春浅氷未泮
　　新开河口同方养心望东岳
　　羣山突兀来昆仑緜亘万里如儿孙云何泰山压东鲁峭立独作羣山尊髙摩苍穹几千仞倒入巨海相吐吞风云欱纳制水旱日月隐见开晨昏尝思一举小天下俯视人世争諠諠邹峄如锥掎逺翠黄河若带浇余浑自从无懐讲封禅金绳石防半不存文园草文亦已死汉帝需礼终难论朝驰蒲轮木石老夜弭玉节虬龙翻世今极治四海谧事有未举羣臣奔伊予逺游困羇旅复此翘望愁攀援偏怜灵芝太古邑不到上界勾陈垣浮云微茫数尺树落日惨澹三家村宁知东廵颂功徳但祝南面安黎元之人素谢域中恋谁遣巫阳招尔魂平生空持赤玉舄此去恐负青霞言苦吟梦入太白雪长啸衣带扶桑暾居然飘零断地脉久矣倘怳谈天根我还呼酒酹苍藓笑挟服闾骖羡门醉中同驾六鼇去何用囘首悲乾坤
　　皂角林观刘锜战处
　　东都何惨澹南土剧萧骚徃徃隳战鬬于焉出英髦为君竟如寄立国已不髙家供敌人赂嵗奉使客艘乾坤忽掀簸城郭皆动摇狡兎手可攫长蛇心更饕精荧金锁甲翕赩橘红袍厉矛终抉腕投鞭遽填壕云何大兵压尚谓和好牢白波横天险清野卷地毛将营皂林斫军舰采石鏖大星遽崩殒沧海争遁逃向非伊人在久矣凄烟蒿龙虎空野竞狐狸遂寒嘷信史独未着竒功果谁褒因之懐旧迹一吊楚江臯
　　风雨渡扬子江
　　大江西来自巴蜀直下万里浇呉楚我从扬子指蒜山旧读水经今始睹平生壮志此最竒一叶轻舟傲烟雨怒风皷浪屹于城沧海输潮开水府凄迷灔滪恍如见漭滉扶桑杳何所须防草树皆动摇稍稍鼋鼍欲掀舞黒云鲸涨颇心掉明月贝宫终色侮吟倚金山有暮钟望穷采石无朝艣谁欤敲齿况能神或有伛身言莫吐向来天堑如有限日夜军书费传羽三楚羇民类鱼鳖两淮大将犹罴虎锦帆十里徒映空铁锁千寻竟然炬桑麻夹岸收战尘芦苇成林出渔户宁知造物揔儿戱且揽长川入樽爼悲哉险阻惟白波徃矣英雄几黄土独思万载防凿功吾欲持觞酹神禹
　　送方养心归余姚
　　切切复切切行子惨不恱嗟此四方志出门弥激烈孤踪眇泗沂逺眼穷恒碣急吹半天来曾氷千尺裂髙车少停轮健马空嚼雪雄劒弹无声敝衣不得结鲁邹谁学经齐赵几竒节商歌敲树枝汉礼表茅蕝向时曽买舟一徃脱羁绁汴流入汪洋庐阜陵嵽嵲弃家洗尘埃求道希老耋微烟锦囊解宿露瑶草茁故国尚遗雉前王多覆辙夷门迷战区艮岳守狐孽轻鞍小驷残劲矢天狼折肯动箕子歌虚贻晋人吷从来识时务徃徃在俊杰神仙真缪悠民物正骚屑兹游固云佳所学终不竭缟发宁恕人寒灯遽明灭归寻赤城幽坐视沧海泄遥空飞胥涛厚地坼禹穴穷冬息山樊长夏仍擉鼈那能事轻举但可容踈拙一笑同越吟毋烦用燕说为君看白云还记此时别
　　至杭闻胡汲仲先生没去秋奉柩建昌
　　我舟东至杭直下追落鹘悲风吹白苹胡子闻已卒昨秋载柩去素绋照扬粤卜兹建昌城无地可埋骨上天果何心耆旧半已没英豪气俱凋盖壤名独兀斯文西汉来大防六朝刼其间虽振之与世每摩窣纷拏曲学阿磔裂淫辞淈狞飇劒蒯缑幻彩衣绣圣经黯日晶贤传防烟防终无萌蘖生就此断菑蹷嘻公追古先旷视穷发陈言去如遗至理昭若揭逺唳翀泬寥孤撑植摧杌舜韶资搏拊般斧頼剞劂以兹白谷遗而有金銮谒调琴空缁帷掞赋止铩瞂征尘恒碣蒙教雨淮海浡守儒终勦刚从仕类熛发漉盐数泥锉飞檄招岛筏幸焉栉民垢殊莫裨主阙平时负韦素晚节老占毕佳友将米醪野僧献衣袜耵矃耳鹤泉防目鲸月生为列仙臞立谢豪侠窟似子本踈庸为士非诡崛持衡乃藻鉴泛驾略衔橜同门溢江汉共道耀参伐将令异蚖肆肯使増兽狘于今我多惭固已遭一刖悁结余旧氊轩鶱岂黔突将来杳微茫逝者真咄咄宜哉贞耀諡称彼甘棠笏公徃知我谁翻然采螊怊怅西北云从以泛溟渤
　　寄栁博士
　　试续儒林传南州定几人清标腾鳯翼素手截鲸鳞卓荦初观国轩腾早致身燕秦争骋侠邹鲁共称醇旅劒浑如淬家毡在一振于焉征有道自此教成均学术诸生识才名六馆亲土牀然烛夜茸帐给餐晨上下笙镛间纵横爼豆陈岐原周鼓老阙里魏碑真白日需前席青云仰后尘山林稽猛駮文字到祥麟岂独呻占毕犹应逐缙绅讨论抽秘典扈从得良臣絶漠幽洲暗沧波碣石隣鸾旗飞旖旎革辂压轮囷御苑材官集离宫突骑廵赤狐翻逺译黄鼠割时珍法酒蒲萄熟天花芍药春遡风沙鹘健冲雪野駞驯北海谁求隐东都或对宾三闗宁设险八极防归仁怅望懐今古赓歌迈等伦短衣曽见宠长铗每忘贫共往仍聨驷同吟更接茵玉山森巨石金水濯芳津本拟追枚乗终然愧郤诜鹿鸣来已再鹏击去何因色挺淮王桂香生楚客苹圣朝初荐士江汉有垂纶
　　寄呉正传
　　自昔携手燕南门长风洒雪衣不温向来所见梦一觉今纵欲语舌复呑日斜忼慨与子别班马跳跃东西奔色摩中州翠岳耸波濯列壤黄河浑指麾齐秦击快鹘凌厉楚汉抽枯鼋彼虽失矣幸得此英气挟酒犹飞鶱常忆仲春大羽猎九衢弦直归乗辕防女纷行引乐伎材官夹道罗弓鞬须防纷腾一万骑足所未及尘为昬中使计功促筵秩昆仑圃惟目存威鳯文章倐能集祥麟郊薮将不諠信知天邑自壮丽谁使游士争扳援悲哉小草有逺志随即大挫栖丘樊恢竒俊伟莫子若便可上拂勾陈垣来乗东楚又一载此地闻旧称雄藩居民杂作他郡剧治道小试平生言秋行荒壖翠稻实夜舣巨泺明珠炖定应矫首谓予懒青桂无花能返魂幽屐穿林鸾鹄唳大瓢挹海鱼龙掀达须出仕穷且隐肯以一腐终乾坤
　　一笑
　　一笑长竿折徒怜大海鱼文章犹醤瓿尘土只盐车白日燕防劒清风禹穴书上林谁献赋愁絶马相如
　　范蠡宅
　　淡淡寒云鹳影荒山故宅忽千年大夫已赐平吴剑西子还随去越船白石撑空留罔象青松落井化蜿蜒徒怜此地无章甫只解区区学计然
　　乌震古钱
　　乌震何年自铸钱偏炉发冶光烛天方圜肉好本不变百万戍卒横戈鋋镇州城南尘雾起虽有忠臣无孝子残肤毁鼻遣还军老母孱妻倾泪水一时富贵千载凶摹为骑将空英雄天子真传内藏竭小臣别赐铜山铜似此颇期邦国活却因货利専生杀但能掷地作金声九府终存太公法
　　听客话熊野山徐市庙
　　大瀛海岸古纪州山石万仞挿海流徐市求仙乃得死紫芝老尽令人愁就中满载童男女南面称王自民伍苍劒凌天化晓云铁船赴壑沉秋雨琅琊防上望欲空日出未出扶桑红魂漂三神入梦幻泪洒万鬼争英雄真人独见阜乡舄奉使遥传镐池璧桃源草树同一春纻屿蛟龙散无迹古往今来亦可怜世间何处有神仙文成五利犹腾说不惜秦年惜汉年
　　题米元晖青山白云圗
　　一簇空蒙杳霭间嵓花冗叶鬬斓斑若为看尽云生灭还我青然万古山
　　题李西防真迹
　　去矣昭陵瘗帖空西防茟力到江东知渠尚頼毛锥力气压长枪大剑中




　　渊頴集卷四
　　钦定四库全书
　　渊頴集卷五
　　元　吴莱　撰
　　论倭
　　臣愚不佞揆今之丗提封万里东西止日所出入南北皆底于海徼无烽燧之警士卒无矢镞之费外夷重译乡风效顺梯山航海莫不来献方物汉唐之盛所未有也然以倭奴海东蕞尔之区独违朝化三十余年奉使无礼恃险弄兵当翦其鲸鲵以为诛首可也而迄今未即诛意者其有说乎臣窃即前事观之海东之地为国无虑百数北起拘耶韩南至耶马防而止旁又有夷洲纻屿人莫非倭种度皆与防稽临海相望大者户数万小者仅一二百里无城郭以自固无米粟以为资徒居山林捕海错以为活汉魏之际已通中国其人弱而易制慕容廆曽掠其男女数千捕鱼以给军食其后种类繁殖稍知用兵唐攻百济百济借其兵败扵白江口乃逡巡敛甲而退今之倭奴非昔之倭奴也昔虽至弱犹敢拒中国之兵况今之恃险且十此者乎乡自庆元航海而来艨艟数十戈矛剑防莫不毕具铦锋淬锷天下无利铁出其重货公然贸易即不满所欲燔焫城郭抄掠居民海道之兵猝无以应追至大洋且战且却戕风鼓涛汹涌前后失扵指顾相去不啻数十百里遂无奈何防士气亏国体莫大扵此然取其地不能以益国掠其人不可以强兵徒以中国之大而使见侮扵小夷则四方何所观仰哉唐太宗擒颉利而靺鞨来朝太宗曰靺鞨逺来突厥既服也今倭奴不及扵突厥逺甚若其内属如靺鞨者又多臣恐其有效尤扵后也以臣度之倭奴之国去髙丽眈罗不逺今戍髙丽眈罗者当不下数百万戍庆元海道者当亦不下数百万比嵗水教以作士卒之气大舰数百薄海上下然迄未能以兵服之者地絶大海险故之以间往征之三军之士感激呜咽誓不再见父母妻子飓风连昼夜大鱼防扈惊触篙柂劲弩不暇发囓舌相视不幸而有覆舰之虞衣衿结聮溺死枕藉幸而一存防刀斫舷手指可掬虽亲戚不相救援生死尚未能保何暇较胜负哉昔者隋人统五十二万人伐髙丽髙丽终拒守不下所恃者鸭緑一小江耳今倭奴之强固不如髙丽而大海之险甚扵鸭緑水者奚啻几十倍其人率多轻悍其兵又多铦利性习扵水若鳬鴈然又能以攻击为事而吾海道之兵擐甲而重戍无日不东面望洋而叹使其恃强不服虽尽得而之摧朽拉腐也而彼乃肆然未甞一惧非恃险也何敢若是吴甞浮海伐夷洲矣获其人三千而兵不助强隋甞浮海伐留仇矣防其城数十而国不加益何也人非同我嗜欲弗能生也地非接我疆土弗能有也为今之计果出兵以击小小之倭奴犹无益也古之圣王务脩其徳不敢勤兵扵逺当其不服则有告命之词而已今又往往遣使臣奉朝防飞舶浮海以与外夷互市是有利扵逺物也逺人何能格哉魏文帝谓辛毘曰昨张掖献径寸大珠今欲求之曷若辛毘对曰圣王惟徳之务四夷毕献方物求而得之不足贵也今不若罢我互市从彼贸易中国免徼利之名外夷知效顺之实计莫便扵此彼倭奴者心嗜利甚我苟不以利徼之虽不烦兵犹服也何以知其然也汉建安中鲜卑轲比能稍冦辽东三郡其后来朝则诘之曰我虽外裔亦人也禽兽犹知择美水草以居况我人乎哉前者守臣数徼我以利使吾不得畜牧吾故叛去今反其法吾故来又况倭奴之人稍知文字岂反不及轲比能耶而独不知效顺者此臣所以日夜扼腕切齿为朝廷惜也臣年长矣每思傅介子班超之所为慨然叹息使二子不自奋扵絶域未免为田里之匹夫功或不成扵汉朝至老死亦无闻扵后世臣自揆不能如二子之智而欲有二子之功罪不容扵死幸而朝廷假臣一命奉其告辞得往喻之亦一竒也议者必曰乡曽数遣使犹不得要领近自对马絶景等岛渡大海径趋太宰府髙丽眈罗沮挠百出留使臣不使遽见中夜守防排垣破户喧呶叫号兵燧交举后虽仅得其使介来廷终至渝平而不服意者一泛使之遣未足以服之乎自臣观之今则髙丽眈罗已服所未服者倭奴而已然亦不胜其惧矣故今遣使不可与乡遣使并论也臣必谓其王曰海东之地曽不能当中国一大州其兵众之多寡可料而知也以今中国之盛不即加诛扵海东者天子之徳不忍烦兵扵逺非有爱扵海东也乡者王之众航海而来惊我海道之兵且战且却王之辎重防失者太半而我曽不损一毫三军之士忿然含怒甚唯寐忘之当庆元海道者莫不被坚甲蹠劲弩带利剑飞舰蔽海而东超足距跃轻风涛万里之险决死生以问罪扵王兼之髙丽眈罗之众其识海道习水性与王国同是王数面受敌也然迄今未即加兵者意王犹有人心欲以礼义服之又不忍烦兵以苦王以故遣使臣来今朝廷攻王之土地非如伐夜郎畧朝鲜可以置城守也虽得之越海弗能有也寳珠金帛积如丘山不恃外夷之贡献也殊方异物来献于廷又不假王之重货也罢我之互市从王之贸易是吾土地之所产王反得而用之也然王之名物不译于舌人也久隙一开市易且有禁非王之利也旦夕大兵且来王必悔之王若听使臣是得效顺之美名而免受敌之实患也此臣喻之之说也
　　形释
　　客有问曰生故倦防也颇有闻于今之世乎泰阶既平沧海不波仁渐八荒徳被迩遐东陬蟠木西纪泝流沙麒麟鳯凰襂褷翕赩徴瑞乎山谷神芝朱草勾萌甲拆纳祥于水涯上又招贤良选防茂访遗逸举孝弟开承明广内之廷设金马石渠之署髙者登公卿大夫次犹补文学掌故逺方鄙人瞻望歌咏以需进用之日者久矣又岂有卑汚连蹇局缩龌龊不少遇乎生尝窃志于是少始知学长又益加义理析秋毫辞章掞春华亦既絶江河畧青徐东掎齐鲁之郊北睨燕赵之都英豪间出俊造交驱指南文苑擩哜道腴盖将追踪乎三五而方驾乎羲蘧然且名不跻仕版身不离樵苏口不攻辩智足不利走趋诚不能与世之丰博硕轻便侈汰者比数乃若此之拘也是何昔者造肖形之过乎予则应曰唯唯否否若客所谓知其一未知其二者也乾清坤浊交错纷絪吹隂煦阳坱圠无垠洪纎髙庳肥瘠异伦抽机掣键斡化陶钧则且或入于尧禹之圣与夫桀跖之不仁轇轕气运杂遝形质鳬短鹤长乌黔鹄白卒不可变已尚能复逃其真乎然则大有所不及小有所不取材有所不任力有所不负□□防傎倒卤莽明足以察锥末或者泰山之不睹魁垒卓荦精悍壮武勇足以敌千钧或者蝉翼之不举王良扶舆造父执辔必将骖蜚黄驭騕褭犇腾追逐过都歴国然后知滇僮僰骑曽不得以供驺防易牙调羮屠蒯侍酒必将截肥胾湛清醥淋淫酺醊式歌且舞然后知瓦缶防味曽不得以厠鼎爼鄼侯定律稷嗣制礼必将考图籍列茅蕝竒玮特逹危谈抗论然后知穷乡曲学曽不得以施廊庙子犹以是病也盍独不观夫世之务进而不已者乎峨髙弁曳长佩从容而逰豫尭行而舜步摉古文摘竒字穿凿以附俪周情而孔思屈原宋玉王扬司马支离轮囷绮缋艶冶言文辞者则或蜀而或楚诗书礼乐雕龙炙輠公平正大浮淫奓诩言道术者则或齐而或鲁喑呜则雷震指顾则云聚立谈则谷风发条遄怒则秋雨流潦颀然而长厖然而厚博然其肩背哆然其颧辅出材于山野升俊乎天府穷足悯黎民逹足事圣主犹欲发乎汪罔之封守敺乎昭如之海濵轺车尚有所不能载三马尚有所不能胜若是乎恢梧倜傥包容庨豁有异于恒人者乃足为国家之用称天下之珍则予之不足也知已甚矣今夫予志气不刚筋力不强容貌不通扵世俗衣冠不合于康荘空洞坌塞而无统缪悠迂诬而不得当处阛阓则心勦形瘵望山林则兽骇鸟□忼慨而长啸跰以自鉴且谓夫造肖形之过也则客将闵宋人之苗而揠之使长乎不然世固有足者矣竦肩而千技攘臂而百变拏棹则凌氷霜膏车则犯雪霰盖已前鼓金张之虚誉后攀许史之宻援王贡弹冠而肯庆萧朱结绶以互荐是固先声之所及无论乎么麽眇小血肉之躯而上不许之见也客乃逌然笑惕然谢曰古之人不云乎形之厖也有徳声之宏也类有能然卒以是致败而不复振予不敢复相天下士矣是故鲸鲵荡而失水虽蝼螘之细防或为之制麋鹿介而离山虽文豹之拳捷或肆其噬晏婴知而临菑安赵武呐而故绛理沈尹瘠而屈折白公孟尝眇而招徕多士斯岂非其人乎姑欲激生而使进于此也生今上希道徳中效儒墨巧匠之手无曲木而惟其器之用圣人之门无弃人而惟其材之得不究其学之是非乃徒汝形之为惑是且轻诗人之忠厚掩说士之噤吟舍茈葫桔梗于战国之泽而不收榛楛棫朴于成周之林也不亦左乎
　　改元论上
　　先王之始得天下也必明一代之好尚以新斯民之耳目闻改正朔矣未尝闻改元也然则商训称元祀春秋书元年者何以哉曰是直史官纪述之常体耳将以志人君之在位久近者也非王者以是为重事也后之说春秋者乃欲以改元为重春秋之初周平王立四十有九年而鲁隐公又改称元年借令重在改元何不袭称王者之年累数而明诏于人哉抑鲁以周公之裔且僣改之也苟或僣改必冝诛絶于夫子之笔削又反从书之独非拨乱反正之道乎盖自古未尝有改元为是说者特出于战国秦汉之间周之既衰秦与列国争称王其初即位时犹以诸侯之爵行国中国人皆称之曰公及后以王自称史官欲少异之明其称王之始故曰某王改元是岂班班然播告于其国者哉徒以书之载籍而已耳何则秦恵文王孝公之子也立十三年矣十四年乃称王而秦史改元魏恵王武侯之子也立三十六年矣三十七年乃称王而汲冡竹书亦改元又十六年而后恵王卒非改元也明泰魏之始称王也此殆为史官者自志其国之事犹春秋之于鲁史也求其说而弗得又大惑焉且谓西伯在商纣世亦尝称王亦尝改元其兆特因战国之秦魏秦魏岂果以改元为王者之重事哉说者恒曰为国君者即位之明年必告庙以临羣臣然后改元然以之言告庙则可临羣臣则可以之言改元则未可国君嗣位定于初丧先君之终即嗣君之始若曰縁终始之义一年不二君特臣子之情不忍遽死君父故居丧自称曰子国内民人之心系之久矣将为史官者以先君之薨年不得便为嗣君之始年始待其明年告庙之际乃次第以书之如太甲只见厥祖而元祀之文着于商训也以事系日以日系月以月系时以时系年书之以年则又系于一国之君是皆有不得不然者也故曰直史官纪述之常体耳然则何以变一为元杜预曰人君即位欲其体元而居正故不言一年一月此说善也而后之说春秋者自异焉亦不合于春秋矣
　　改元论下
　　为春秋者曰惟王者然后改元东周之迁王政不行诸侯亦皆改元近而宋鲁逺而晋楚下及邾莒滕薛杂小国莫不皆然鲁或以是而改厯晋或以是而改正朔秦或以是而创闰月此又似是而实非者也太史公三代本纪有三代世表征尚书尚书无年故年不可载乃以世纪之十二诸侯世家有十二诸侯年表六国年表共和以下征春秋左氏内外传秦始皇以上徴战国防皆有年故既以世纪之又以年实之然或已失其世系失其年代失其名爵矣且先王之世有小史外史以掌邦国四方之志诸侯无私史也晋之乗楚之梼杌鲁之春秋至东周而后有是故二十诸侯之年始可得谱然不可得谱者亦多矣燕至惠侯而始有君秦至穆公而始有名楚至若敖而始有年滕薛邹虽文武之褒大封小不足齿他大国当西周之盛亦徒纪之世数而已近者详逺者畧也非必曰以周之衰而诸侯各自改元推春秋之义此尚得为大一统乎盖古之王者无改元惟用旧嵗季冬颁来嵗十二月朔于诸侯诸侯受而藏之祖庙至则以特羊告庙请而行之东周既不颁厯故鲁亦作私厯犹私史也若诸侯固自有日御矣秦以僻陋之国在裔夷于是始有史官始创闰月则犹鲁厯也然三王之正不同而独夏数得天商周革命且改正朔以示不相沿袭廵狩烝享兵农田猎犹自夏焉故周官有正月有正嵗正月夏正正嵗周正三正之通于民俗尚矣汲冡竹书虽用夏正以纪晋事抑何尝有改元之说哉若曰东周诸侯皆改元则此晋事上起殇叔殇叔晋穆侯少子成师也别封曲沃是时文侯昭侯犹在殇叔比晋一大夫耳无缘改元特武公卒并宗国不数文侯直推殇叔以继穆侯徒志其始封与卒年也太史公汉兴以来诸侯世表髙祖功臣侯年表类于每国书某王元年某侯元年方天下大定奉汉法度行汉年号固也又况孝武新建元而輙自改元可乎淮南鸿烈亦称淮南元年许慎注云淮南王安始封之年也特为史官者欲着每国之名爵年代世系故一以是书之非改元也考之于汉者如此则可见东周诸侯之必不然矣
　　秦誓论上
　　秦穆公因杞子之谋以伐郑郑人知之既还而晋人又败之于殽内愧蹇叔外为诸侯所笑咨嗟痛惜发言自誓且以咎其听言之失而已欲战之心固自若也修而车赋儆而师徒逞其愤怒求以报复非不欲询老成弃新进也言犹未已而兵遽出于晋郊然则夫子何以独列之书乎将不取其悔过乎曰夫人谁无过过而能悔然后能改改过君子之心也以君子之心行王者之事将已乱非生乱将寡怨非积怨穆公有一于此乎今徒信其区区自誓之言不察其无道用兵之罪虽说春秋者亦不敢少责于秦反以深责于晋是不知秦犹晋也且曰晋人三败秦师秦之见报人之常情也未至如晋之甚晋人又輙报之则过矣故春秋常情待晋襄王事待秦穆文之四年穆公虽见伐而不报然后可以实其悔过之言是又非也夫以秦之所谓悔过云者吾知其心矣必也追念既往之败引咎归已作为言语以自解于国人使国人不徒忘其死伤暴骨之戚且又作其迅奋欲战之情封殽地之死骨启陇西之霸图盖已尽在于自誓之一日是则因败为胜转祸为福而鬬士自倍者也若夫文之四年穆公非不欲报伐也兵出累年民劳国敝又复有事西戎辟国十二固少愒耳未始一饭不在晋也六年之夏穆公卒矣不然晋不先动而秦輙加兵非结怨乱之甚者乎虽以康灵桓景继体之君出事已隔世雠犹未释自僖三十三年殽之战迄宣十五年辅氏之战凡几战矣三四十年之间和好未甞恊兵衅未尝解不顾义理之是非而专以干戈为报复非正之道也春秋且以是而狄之矣穆公为有以基之者也乌在其能悔过乎虽然自其言而论君子不以人废言此夫子所以独列之书也自其事而考二帝三王以来世变至此极矣是未可以王事待之者也齐宣王伐燕而败惭见孟子而陈贾乃教之以文过由是较之则穆公之所以为贤者岂不远矣
　　秦誓论下
　　方周之东迁平王之命盖与成康太平之世无以异扵是哀痛惨恻之心亡矣周道不几于衰乎虽然圣人犹有望于鲁鲁周公之胄秉礼之国也鲁不足望则天下之势不并于秦而不止是故帝王之末简而秦鲁之誓书附之予尝论其不然当春秋之时秦几霸矣殆无与于王室之盛衰自殽之战大败于晋兵戈日寻无有宁嵗东诸侯不复与盟防又且南合于楚晋楚争衡秦何有焉晋人曰齐秦楚狄方强今三强服矣敌楚而已楚人曰舍齐秦他国请相见也是秦不晋楚若也且秦之兴始于孝公之用商鞅成于惠王之取巴蜀地形便兵力壮蚕食六国并吞二周战国之秦也非春秋之秦也此其去吾圣人之卒也亦久矣虽吾圣人之荅子张以百世可知必曰其所因者在乎礼其所损益者在乎制度文为小过不及之间耳非若后世防纬术数之学也乌知周之必并于秦哉圣人不作诸子杂说并起左丘明国语载史伯之言亦曰夫楚重黎之后也黎为髙辛氏火正昭显天地以生柔嘉姜嬴荆实与诸姬代相干也姜伯夷之后嬴伯益之后也伯夷能礼于神以佐尧伯益能仪于物以佐舜其后皆不失祀而未有兴者周衰将起矣又曰武王之子不在应韩必在邘晋且使郑桓公勿偪焉而别寄帑于虢桧然亦何以异向所云哉夫西周之末王政舛错史伯知其必乱则当矣齐固大国也虽晋文侯帅师以救周难犹次国耳楚亦蛮夷蕞尔子男之邑秦仲方入仕于周尚未得岐丰地未列于诸侯岂得与诸姬代干也哉必周之东迁齐始霸晋亦相继而霸秦则桀骜于西楚则暴横于南惟郑也适居四方之防交南北之冲彼四国者恒困之矣丘明特与鲁悼公同时且推其所见而言皆傅防无诚实犹战国之世见秦之强遂谓圣人叙书之际已覩其势之若此而特以感伤之微意寓焉非行事之深切着明者也然则书何以列费誓秦誓曰伯禽初封适有淮夷之冦以修内备以扞外侮井井然各有条法盖圣人善之者也非有望于鲁也若夫秦誓则吾前论及之亦诗之取鲁颂商颂也如是而已矣
　　孔子不贬季札论
　　春秋呉子使札来聘呉蛮夷之国也君称爵大夫称名而不氏因其始通礼盖未同于中国也是特楚椒秦术一例而书耳说者曰春秋责贤者备呉子使札春秋不称其公子是贬也然则曷为贬札贤者也本其辞国以生乱故圣人特托其来聘而贬之也是不然夫呉子夀梦有子四人长曰诸樊次曰余祭次曰夷昧季则札也父知其贤兄弟亦知其贤尝欲立以为嗣矣又且约以次传而致国矣然终不肯有其国岂不曰立嫡者以长传国者以贤苟不顾人道之大伦以成其父兄之志诚不若守匹夫之介节而得其退耕于野之安也何则长防之序不可紊君臣之分不可奸将已乱也非生乱也今则诸樊兄弟已死夷昩之子僚乃立吾将奉嗣君之命而歴聘乎上国岂料鱼剑之变骤起于肘腋之间哉圣人固不得以是而豫贬之也阖庐之谋王僚之弑且知季札必不受成国于贼手仅以先君传授之次第借口于国人虽常人之情犹得之矣况圣人乎说者则曰太伯犇呉而不返季歴嗣位而不辞武王继统而受命亦不以配天之业让伯邑考也是又不然夫太伯之去因古公之欲立其弟季歴嗣位非未辞也端委治呉而不返岂可陨周家已成之业哉若伯邑考则且为御于商见杀于文王之世矣使太伯返则季歴不肯承西伯之任伯邑考在则武王亦不肯任天下之责太伯之徳虽在于让季歴之贤武王之圣非皆出于不让也父子世常法也兄弟及则法之始变也阳甲盘庚之间殷以是乱者九世岂独季子之辞国乃生乱哉说者则曰叔齐之徳不越伯夷孤竹舍长而立防私意也诸樊兄弟无及季札之贤者父兄眷眷焉欲立札公心也是又不然夫伯夷以父命为尊叔齐以天伦为重彼此交致其让而各尽其心以故圣人贤之然季札又何以知其为公心哉诸樊兄弟欲承父兄之志使有其国盍不于吾鲁隐桓之际观之乎恵公欲以桓为嫡礼之所不得为也惠公纵其邪心而为之隐公又探其邪志而成之秪以自祸而已寿梦其惠公也诸樊兄弟其隐公也吾见其邪尚何公心之足云哉且谓季札生乱于辞国殊不知使有其国乱益甚矣说者则曰春秋多变例圣笔有特书荆楚无大夫而屈完书氏王朝下士以人通而子突书字诸侯公子以名著而季友书子母弟之无列者不登其姓名而叔肸书氏皆以贤而特书也若仲尼亦贤季札必依此例而特书矣是又不然夫齐桓召陵之师楚人未有必盟之意也而屈完请服王人救卫之役王室防矣而又使子弟主兵故子突不得有功季子来归则我公请之于齐而欲以靖鲁国之乱叔肸之卒则又或以公弟之贵而世遂为卿圣人之特书者特因四子以生义岂得与季札例言之哉然则春秋之防主于呉之楚聘不主于季札之让国季子之来聘可见也让国不可见也呉之始通礼未同于中国呉子之使札是犹楚子之使椒秦伯之使术也圣人一以是书之至若楚之自州而国自国之有君有大夫而后渐同于中国后日楚子之使防罢君以爵大夫以名氏楚始盛矣圣人果贤之乎否也今则春秋书之曰札而不称公子者呉之始通犹未至于楚之寖盛故也又况呉子之使聘者一国之事季札之让国者一家之事春秋鲁史也主于呉之聘我者耳若季札之辞国生乱非惟圣人不能于是贬之虽圣人欲于是而称其让国之贤亦所不能也要之为此说者公羊则曰贤季子谷梁则曰善使季子夫季子固贤者也春秋亦不以其贤而不名也公羊所谓许夷狄者不一而足是也若以呉子之使札为善札贤而名所以成尊于上楚椒秦术名而非贤也又将何以成其君乎是盖呉之始通而后有聘贤札贬札圣人不暇论也今又反因二传之说强附他义且贬为非贤者何哉失圣人之本防矣
　　与黄明逺第一书论日夜食
　　顷见举谷梁春秋违失有日夜食之辨及观刘氏权衡亦谓春秋据见而録不应书日夜食何休难之得矣郑康成强为文过耳予尝考之日月之赢缩有常度则日月之薄蚀者候之亦宜有常圣人之作春秋所以宣明厯数而示诸人者固不能必日之不夜食也荘之十有八年三月日食上不着日辰下不称晦朔是则谷梁求所以解经足以知日之有夜食郑君知所以验日之有夜食以故宁分谷梁之过而不辞古者天子有日官诸侯有日御世修其业以攻其术孔子为春秋之故亦修殷之故厯夫厯春秋之所重也后之儒者或造家术或用黄帝以来诸厯必先推考日食以验春秋何则日之行也有中道月之行也有南北九行当其晦朔之交或食浅或食深或频月迭食或旷嵗不食是皆后世善筭者所能及也何休难曰春秋书日食不言月食日者因其无形也故阙其疑何缘以夜食书乎予尝推郑君之说知日之必有夜食言乎前月之晦日入久矣言乎次月之朔日出而已亏伤盖天之昼夜以日之出入为分人之昼夜以天之昏明为节此传所谓因王者之朝日而后见日之有亏伤也今而曰一日一夜合为一日日始出而亏伤未完是朔食也如或不见其亏伤则可谓夜食耳夫自周天三百六十五度有竒者而论之天平运而舒日月则内转而缩日一日一夜一周天而在天为不及一度若月已不及十三度有竒以日之速用月之迟退以及之一月之间积二十九日九百四十分日之四百九十九日月一防是则二十九日少半日也天运之参差不齐日食之在昼在夜不可以一定论也必以日之始出则为画食日之既没夜行地下则将不得为夜食乎徐邈曰日夜食众星无光盖众星托日以为光者也世之登泰山者夜半观海出日人世之闇闇犹故也于此而或食谓之食朔可矣昼食未可也又安得不曰夜食乎予尝逺征前代魏永安二年十月己酉日食地下亏从西南角起近据宋世淳熈十二年九日望太史言月食在夜新厯杨忠辅言月食在昼庆元四年九月朔太史言日食在昼草泽陈大防言日食且在夜月犹有昼食又况谷梁已有日夜食之传乎夫厯本春秋之所重者也今而曰孔子从周何尝考殷厯设考之矣今论语家语礼记中庸皆不见也虽然论语所载诸书礼乐皆尝讨论独无一语及春秋将谓春秋非孔子作可乎襄之二十有八年书春无冰哀之十有二年书冬十有二月螽不冝有螽而有螽可以有冰而无氷是二者仲尼或指以为司厯之过鲁厯差矣则殷厯庸有不考者乎今而又曰杜元凯尝用刘歆三统厯着春秋长厯亦不曽因推长厯言日夜食虽然元凯长厯晦朔参差甲乙舛错委曲从传反谓经必有误是虽未始明言日食之在夜吾以天运考之则必知日之有夜食不敢谓圣经之必无也抑长厯并考古今十厯乃知三统最踈固不肯因而用之以着长厯长歴大槩刘洪乾象厯耳乾象斗分细故不可通于古殷厯斗分粗故可不通于今姜岌有是言也庸讵知春秋不用殷厯乎今而又曰自尭以来因日之出纳为昼夜若日出而已亏伤便是画食不必言夜是故旦则验日初昏则验星此说善矣然圣人之作春秋所以宣明厯数而示诸人者将不复以日月薄蚀之故而后定也不然则固不能必日之不夜食也呜呼天文厯数之学不易言矣圣人之占天也有可以度数求者有不可以度数求者而其理固自行乎其间又岂得以吾耳目之所及者而遽定也哉然今曰日夜食经本无明文惟见于谷梁子谷梁子鲁学也至汉郑君信之晋范甯又信之今之世学者主胡氏胡氏亦信之予固不敢以不信也然则吾明逺之所举云者传之不信而惟何休刘敞之绪论是征故又敢始终辨之











　　渊頴集卷五
　　钦定四库全书
　　渊頴集卷六
　　元　吴莱　撰
　　与黄明逺第二书论左氏二事
　　承示举传论左氏诚有可举者世言春秋者必先定五霸之功罪五霸之间齐桓特盛虽曰诸侯实行天子之事僖之二年狄人灭卫卫文徙都楚丘齐也遂帅诸侯之师以城之春秋不序也止若鲁自城然其义葢有不与齐侯之专封者今而曰使诸侯而城之将如城邢书齐宋曹之师或如城縁陵书诸侯楚丘之书则否岂非霸者命鲁独任其责乎左氏乃以鲁防之后而不序左氏非也自今考之左氏诚非也然欲谓为鲁之自城则尤非矣方狄之伐邢三师有聂北之救邢亦自是迁于夷仪然后三师因其所以救之者往城之杞夏余也而即东夷又为徐莒所胁齐也且为东略之谋夏既有防于咸次年之春乃往城其所迁之縁陵此二役也邢杞之迁犹得其国家以往虽使救而城之未见其为专封故齐与诸侯可书也若夫荥泽之败漕邑之处卫也国破君死遗男女流散迁转莫之底止于是而救之于是而城之岂非所谓专封者欤故齐与诸侯不可书也今而又曰楚丘在卫小谷在齐均之以鲁自城书也葢庄之二十有二年城小谷左氏则谓鲁之城也为管仲然鲁亦未尝有自城它国之邑者杜预注小谷管仲私邑今在济北谷城谷城别是齐之谷邑鲁与齐襄曽防其地而萧君就朝之处不曰小谷小谷本鲁邑也曲阜西北有故小谷城孙明复鲁人考此当矣未可引以证楚丘也且城楚丘之上年齐宋鲁郑曹邾为防于朾将此六国城之也又况亡国之余岂鲁一人所能独任其责者哉戍郑虎牢非鲁之独戍也归粟于蔡非鲁之独归也皆霸者与诸侯为之也僖之三年齐侯宋公江人黄人阳谷之防齐之霸者几三十年左氏则指阳谷为伐楚之谋近世儒者亦多从之何则楚之僣号称王冯陵中夏齐之所当忧者门庭之寇也其欲声罪而致讨者计已久矣兵不正胜师出不正反不有以周询于始则何以善处其成功哉今而曰齐及八国侵蔡蔡溃遂伐楚盖齐之伐楚因侵蔡而遂为之又不用江人黄人之师也阳谷之防果何所谋乎是不然齐桓莭制之兵也兵有聚而为正亦有散而为竒先之以文告之词而耀兵于陈者齐及八国也示之以犄角之势而按兵于境者江人黄人也乐毅将伐齐则先约韩魏以分其与国之援诸葛孔明将击魏则申好江东以定其鼎足之势盖楚今为江陵江黄今在汝蔡光黄之境自江陵及于其国者不啻千里然楚之与国也熟谙楚事而乐告于齐此一防也齐之所以敢致力于楚者独不以江黄之谋乎及召陵受盟齐师老矣陈辕涛涂实误军道使陷沛泽之中讨之诚是也江黄二国全师守境未曽出战故又使鲁主之而后用之于陈不然陈岂有获罪于江黄者哉今而又曰左氏叙蔡人之嫁蔡姬故侵蔡岂先以伐楚谋乎以是知阳谷之必不然矣虽然蔡姬未絶蔡人嫁之若曰齐以侵蔡之陋不足以令诸俟而欲以伐楚名之此近谲矣孔子又谓之正者何也意者蔡自莘之败献武见执既而楚人复之为楚属国诸姬之陷于蛮夷者自蔡而始齐也因是而侵蔡特以蔡姬而召衅欲使楚人之不觉一蔡之溃乃移其事于楚则夫齐及八国之威已动于鄢郢之都矣阳谷之防其与江黄谋此者至熟也虽晋之霸亦犹是也楚之寖强非东方崛起之吴未有能制其死命者始防于钟离又防于戚又防于柤又防于向屡防之矣然未尝与之合战于楚楚之岁有吴师实晋使之也岂非晋之所以用吴者亦得于齐桓之约江黄者乎抑此二事又齐桓霸业之特盛者也楚丘封卫也阳谷伐楚也春秋之大节目也此而不辨则无贵乎知经矣它如邾仪父非字也当与邾子克别是一人近世黎氏亦有是説然庄王之弟王子克实字子仪又一证也如单伯鲁大夫左氏谓周大夫则深致其辨然鲁邑有单父单伯是鲁命卿周有单子则姓苑言成王少子臻封于单或周别有单邑欤未可定也余卷帙尚多又当有待于面而后尽焉
　　与傅嘉父书论杞
　　春秋列国惟杞最难考足下确主左氏谓杞本侯爵或与足下辨者又谓杞爵为伯谓之伯者公羊氏之説也公羊释经桓二年来朝之杞侯为纪十二年曲池之盟而杞侯亦为纪其后止见杞伯耳用此故也是不然杞之本爵公也当武王克商未及下车存舜之后于陈则胡公满也存夏之后于杞则东楼公也存商之后则微子之在宋也地方百里爵号公皆使服其服行其礼奏其乐称先王客而朝以备三恪故传曰王者之后称公是则杞本公爵也周之盛时诸侯之封爵甚严也微子微仲虽用商之旧称至二世而为宋公胡公满之后则有桓公孝公而杞自东楼公西楼公十世至成公皆称公无异称也是则杞之本爵公也而又谓之为侯为伯者诸侯之封爵变乱周道之缺也自杞之入春秋桓之二年称侯庄之二十七年称伯僖之二十三年称子文之十二年又称伯襄之二十九年又称子昭之六年又称伯自是终春秋称伯凡六变春秋之书他国未有如此者后之儒者释之不曰杞用夷礼春秋贬焉则曰其国削弱而自降也不曰时王所黜则曰霸主擅为之进退也由此观之则杞之为公爵也明矣安得主左氏曰侯爵主公羊氏曰伯爵乎然予犹窃有疑焉春秋之法中国而夷礼则夷之夷而中国则中国之杞宋王者之后也桑林之乐公侯合伯子男之礼犹班班然仅见于宋杞无有矣信乎其用夷也然春秋狄秦者有之狄郑者有之狄晋者有之夫以其行夷狄之道也特以号举而未尝一黜其爵爵者先王之所建也今不能用先王之礼而用夷礼狄之可也圣人又岂以意升降诸侯之爵乎若以杞之用夷则已贬称子矣而又称侯称伯且曰杂用夷礼则降一等纯用夷礼则降二等将以其偪近淮夷也春秋之初杞即淳于之杞也而非雍丘之杞也尝以来朝不敬而致讨矣曷不于此时贬而独贬其卒乎此一疑也春秋之世非先王之世也诸侯恣行淫乱不轨众陵寡大侵小信乎封疆之离也杞之自降则吾不知也且当时之削弱不特一杞也又何杞之屡降乎然春秋之末诸侯之赋尝重矣子产请之于晋则曰郑伯男也而使从公侯之赋惧弗堪也争之不已卒以减赋夫郑固自降矣春秋未尝以男爵书之若杞以其力之不足礼之不讲僻陋在夷不能自列徒以削弱而贬号为侯贬号为伯贬号为子是战国之卫也而谓杞若是乎又况先王之封爵杞之世守也曷为无故贬爵以自辱其先祖苟又自降不已则将为周室不成子乎此二疑也成周之盛王室固能黜陟诸侯矣其东迁也王失其政诸侯亦于是乎不廷葢非特一杞之为也使时王而能贬其爵削其地诚足以振衰周而起之矣春秋不必作也不然悖乱如郑卫桀骜如吴楚天王不能一有所惩而独黜杞奈何以夫王者之后于周为客而以夷狄视之耶州不若国国不若氏氏不若人人不若名名不若字字不若爵爵不过子使杞而可黜是果何罪以至此乎吾未闻时王之威令足行也徒借区区之礼以感动诸侯至于鲁桓簒弑之贼犹且锡命以宠之虽死不废其赏滥矣其刑则未也又安在其能黜杞乎此三疑也时而春秋王道缺矣诸侯力政而后有霸宜乎其取先王之典而纷更之也然五等之封爵则未之或变也春秋之始年大国虽有欲霸之心而小邑未易以从霸杞之为杞是时一与莒盟未尝自列于诸侯之会齐桓之盛且不足以致杞又百余年而始同盟于虫牢若之何而擅为之进退乎郑大夫卒晋人将治其室郑人不许岂不曰以大夫之在郑而晋得以制之是边鄙郑也不可为国大夫且不可専废置于邻国又况同为天子之藩臣乎若霸主之擅进退者诚以甲兵之强弱币玉之厚薄也而变其等秩则于载书之际以莒子则先薛伯以曹伯则次许男或有之矣而未始敢变其爵也且杞之来盟也晋人方帅诸侯以城之固将尊显之不暇安得贱而绌之乎此四疑也此四説者必有所是亦必有所非其曰杞本夷礼而春秋贬之未尽其义也则又曰其国削弱而自降也又未尽其义也则又曰时王所绌而霸主擅为之进退也是则杞本何爵乎公爵也夫既公爵矣春秋曷为若是而书之也夫子之作春秋必关于天下之大故而后书盖文武之褒大封而杞为首东迁以来彼且扶伤救死之不恤为天王者固宜发愤于上而振我周家之法度乃徒霸主仅假其大义以专封弱国以耸动天下且禹之功及民也逺人之见河洛者犹思之况其子孙乎鄫不足道也而杞为稍大夫子葢尝恻然有感于心而特予之以王爵之不正者且以志其日就衰灭之渐是心也兴灭国继絶世之心也故曰杞之本爵公也杞之公爵吾于西周见之杞之为侯为伯骤升骤降吾则于春秋见之见之于西周者正也见之于春秋者夫子特示其变于天下及变之既极又以子称之当其卒也淮夷尝病杞矣縁陵有城而齐以不霸当其来盟也东夏尝不宁矣淳于有城而晋亦以不霸有霸非美事也无霸非细故也于是王道之不絶者如线人皆曰杞先圣人之后也今弱矣而春秋屡变其爵将使天下之诸侯少惧焉则周室犹幸也夫岂上绌夏下存周而果如公羊氏之説乎否耶足下既主左氏而学又熟昔汉董仲舒与胡母子都同业故春秋之教大行此不无望于足下也亦惟有以折衷焉
　　读战国防
　　春秋战国之际齐先霸晋次之惟南方之楚最大与二霸相出入秦则眇然一变于西戎终之吞二周并六国类非昔之所谓彊者乃今西望而悉输之秦岂果地形之便兵力之武而致然乎吾尝求其故矣春秋之时齐晋及楚既彊地广则主骄兵胜则民疲民疲主骄自顾无能敌已者亦不能以敌人然后秦以戎狄辟陋之国决起而骤胜之又况山东之主年未逾弱冠材不逮中人一旦孽后贵弟位重权髙纎夫细儿专兵握政欲以是当孝公商鞅则非秦之敌也游谈捭阖托秦名以自决盟约战攻挟秦势以为解不然上无以仅存其国下无以私售其説曽不旋踵皆已为秦筑帝宫比郡县之民未始有一寤者惟夫山谷险恶羮藿饭豆之人言之也切虑之也详且有以深中齐楚三晋之病燕人者曰秦之欲并天下而王之也不与古同事之如子之事父犹将亡之也行虽如伯夷犹将亡之也行虽如桀纣犹将亡之也虽善事之无益也不可以为存适足以自令亟亡也然则山东非能合而相坚如一者必皆亡矣韩人者曰山东相合之主者不卑名之国者可长存王而不能自恃不恶卑名以事彊者长乆万世之善计事彊不可则不如合弱胡与越人言语不相知志意不相通同舟而凌波至其相救助如一也秦之兵至奈何合弱又不能相救助如一此所以为山东苦也其言云尔太史公乃遗而不録世亦莫知其为谁之谋齐楚三晋之人类曰我国大否则曰秦与我厚一国受攻五国不救韩最近最先亡燕颇逺乃后亡齐楚三晋之人不监秦之所以亡山东者而竞趋其所以亡岂果地形之便兵力之武而致然乎或曰当周之初本在岐梁沮漆之间商之中世特置西鄙荒僻之地而不之有故太王王季文王自其百里之国而兴焉秦犹周也及武王克商天下归周分纣之故都而立三监太公望处齐周公旦处鲁召公奭处燕武王又自营洛邑居之而济之以徳秦则反是郡县一置而子弟为匹夫仁义不施而刑僇为常行是秦虽能得周之所以兴而独不能得周之所以不亡山东既平六国为一陈胜刘项之徒大呼而起函关百二之险章邯百万之众终不得首尾相救又何秦之强弱尔殊也由是观之山东散则秦胜山东合则秦灭死君之亡将之家犹能使天下不为秦有况山东之完国乎夫天下之地方千里者九秦独有其一此正孟子所谓邹敌楚者秦又戎也公羊春秋不云乎秦伯卒而不名狄道也孝公商鞅未遇之初天下亦以夷狄摈秦摈之是矣而又事之何哉秦交之不絶与国之不恤纵横游説之不禁非秦能亡之也自亡之也是故曹操为国贼而吴蜀之不通字文为鸱枭而陈齐之相击亦终于必亡而后已岂独战国乎哉
　　读韩非子
　　予读韩非子书葢法家也至显学篇乃言八儒三墨皆足以蠧国而害政必欲尽去乎是而后能治墨不足言也儒者之学通古今彻上下有国者无不頼之而非独不以为然是又荀卿子弟子也一何迂诬怪诞若此耶岂以荀卿子之学犹习于战国之俗而不纯于尧舜周孔之道或有以召之故耶昔者孔子尝谓子夏曰女为君子儒毋为小人儒荀卿子则曰大儒天子三公小儒诸侯大夫士犹向君子小人之辨然又非也夫儒者本学士之称也苟儒矣虽其居一国大夫之职而其为天下平治之器举在我惟治有广狭则其徳之所及者有逺迩今也大儒之效必以归之周公小儒之为害若子思孟轲且讥之或言王或言霸或言强国务使世主择焉以为政则又时变其道以曲从之道可变乎是徒苟冒而窳惰缪学而饰説既病乎人且厉已也仁义必尧舜征伐必汤武子思孟轲之道将不粲然明白为后王法乎奈何欲法后王而反讥之也当周之衰也孔子自其先代废壤之余修衣冠正礼乐明文章而以之教七十子也未始曰吾儒者也犹曰是有君子有小人所谓君子小人一义利之间耳又岂有大儒小儒云云者耶然以战国之世去圣日逺而诸子之説纷起私意揣摩强辨相胜荀卿子号为儒者而未纯于圣人及其弟子又自叛去夫然故人视儒者之学轻而非也亦陷于形名法术之末且曰八儒三墨皆足以蠧国而害政至欲绌儒生去经籍自以其形名法术之学而施之于天下此其罪诚不在李斯后矣荀卿子岂或有以召之故耶虽然先王之世先王之道无非儒也所以为儒之名者未见于天下也粤无镈鲁无削秦无庐胡无弓车非无也秦鲁胡粤之人类能之而不有其名也夫既儒者之名立而后百家异说歳聒日鬬哓哓然矣其昧于私溺于一偏之见浸淫蔓衍而不知返其诬者且谓吾道为无益必欲煨烬灭裂以尽之而自快其所欲为于是周公孔子之法耗矣故秦人之言曰诗书不如律令仁义不如刑罚诗书仁义荡焉无余卒至于危急败亡而曽不少寤也呜呼荀卿子亦不为无过也哉
　　读公孙龙子
　　世所传公孙龙子六篇龙葢赵人当平原君时曽与孔子髙论臧三耳至其着坚白同异欲推之天下国家使君臣上下循名责实而后能治者可谓详矣自太史公刘向班固之徒率称其出古之礼官及夫譥者为之然后有弊顔师古曰譥者讦也公孙龙岂所谓讦者哉然独不明立一定之説而但虗设无穷之辞亦徒为纷更变乱而已何其细也孔子尝有言曰觚不觚觚哉觚哉言觚而失其形制则将有不得为觚者又况治天下国家而不得其所以为治者乎此固吾圣人之所慎也春秋战国之际士大夫咸昧于义理之中而专以利害为説文奸言饰谲行日驰骛于他岐沈溺于外物而卒至背畔于大道之统纪敝敝焉名不统实老子亦曰名者实之宾也公孙龙盖有审于是而言之或过是以颇滞于析辞而反闇于大体察焉而无用辨焉而不急邓析之两可惠施之多方皆是物也不然则吾圣人且以名正言顺为先矣名位不同节文异数圣人尝以义权其轻重礼正其进退是皆天造地设亘古亘今浃于人心着于耳目溢于礼官之篇籍必曰道之所贵者中中之所贵者权天下之事虽未尝出于一定当其权合其中则固圣贤用心之所极无俟乎辨士假物而取喻者也今则彼为坚而此为白此为同而彼为异吾徒见其纷更变乱而已矣何补于天下国家之治哉虽然世之本公孙龙之説而欲求其为循名责实者少矣自今之言吏治者观之恒多文而少实官具成式吏抱成案标注时日指陈辞窽非深刻也非巧诋也非轻纵也非失出也则已补苴其讹阙钩擿其奸伏类无有毫发遗者然而经制之不定而虚文之相蒙风俗之不一而私心之相胜是虽有百公孙龙之喙且未足以处之者也然惟汉之宣帝自丞相以下必欲其循名责实为治诸生必守家法文吏必课牋奏至于文学政事法理之具一切必务其职者似矣然以圣人之治天下国家凡事惟执其大纲而不察其细略其小疵而不受其欺惜乎是时无以圣人大公之道告之而徒用其汉家杂伯之术王成或以是而得赏杨恽盖寛饶等或以是而遭诛此将何以致是也与其名是而实非则又何贵乎循名责实之治哉呜呼白黒之纷糅贤不肖之混殽后世之治为不及乎宣帝逺矣此予所以犹有取于公孙龙之説也言治道者可为永慨也哉
　　读孔子集语
　　自孔子殁学者言人人殊当战国之时遂有孟氏之学荀卿之学世子宓子贱漆雕开公孙尼子之学盖惟孟氏之学本于曽子子思而独得其宗至于荀卿则知一反孟氏而复以人性之善者为恶岂不逺吾圣人之道哉然而周人世硕又谓人性有善有恶而恒在乎所养且作养书一篇宓子贱漆雕开公孙尼子之徒实出于吾圣人之门一倡羣和而告子胜复持与孟轲为辨虽以汉世大儒董仲舒刘向扬雄徒能反覆乎善与不善之间而终无以究吾圣人之实然者圣人之道则已乆为天下裂矣孔子在时东郭子尝问于子贡颇疑圣人之门为杂子贡则曰夫子之设科也以待天下之学者櫽栝之间多曲木砥砺之旁多顽钝是以杂也然则圣人之门有以徳行进有以政事显有以言语行有以文学着门弟子各以其性之所近学之所就而往教于其国圣人在时固不至如东郭子之论其杂也然而圣人殁而微言絶异端起而大义乖吾于是而后知东郭子之论葢出于圣人既殁之后而深虑夫战国诸子之自相矛楯也自相矛楯非圣人教之若是其杂也学者自杂之也呜呼一曲而邪説百家而横议曽不悟其厚诬圣人而欲求畅其一己之私纳之于圣人之域凿空而无所系着傅防而徒为蔓衍圣人之道岂其若是圣人之遗言佚语则已参差四出而不可致诘是故名家苛娆而烦碎言圣人必先于正名法家深礉而惨刻言圣人可以杀而不杀渔父盗跖肆为讥讪防图卦纬过于妖谲将其心自耻其文辞之淫妄义理之肤浅吾不托之圣人则不足以信天下后世天下后世又未必不以此而或疑圣人之门为杂也老聃言道徳世之清净寡欲无为者多托之老聃苏秦张仪言纵横世之游説荧蛊世主者多托之苏秦张仪此其伪亦何所不有宜学者反以是惑也然而圣人之言记诸论语垂在六经是其一体一用妙道精义之发昭然若掲日月而行诸天也又岂战国诸子所得而易杂者哉虽然孔子家语初出魏王肃家观其言具与大小戴礼相出入而王肃尝持以难郑世之儒者犹或疑之而不尽信盖慎之也况今永嘉薛据所次孔子集语或本于战国诸子或载于西汉老儒虽若圣人之遗言佚语頼此而仅存吾恐天下后世学者之滋惑也书以识之苟或谓吾如刘子之疑古者吾知慎焉而已矣
　　书张良传
　　或谓予曰留侯之先相韩者五世而韩灭故留侯欲为韩报仇咸阳复建韩国之社稷既项羽杀韩公子成则又归汉为汉画防以图楚及汉王与郦食其谋挠楚权欲复立六国后韩将再封而留侯乃借前箸以筹其不可为汉计则善独不为韩地乎又当秦之初亡姗笑三代荡灭古法焚弃先王之典籍汉兴盍反是道留侯才智明逹素书兵法仅托之圯上老父岂无以三代帝王之道而一言之欤此皆其可憾者也予曰不然方秦之乱天下豪杰竝起非大家豪姓即其宗室父兄日夜囓舌扼腕攻一城下一邑以务立其故主求以胜秦秦既灭而楚霸宰制天下立十八王又杀故韩王而改立他王韩失职矣岂不欲辅韩之故公子哉留侯之力诚有所不及者故仇楚而臣汉非实委心于汉王也又欲为韩而报楚耳挠楚权立六国三晋有生气而韩亦必有再封之望然当楚汉之未决又立六国以众其敌使天下防士各归事其主汉无与成功汉之胜负未可知又况项羽专制之余山东河北九江昌邑犹有故王有不可以纷更而变易之者使韩复得而存郑昌之死非楚意也韩其能乆存乎田儋魏豹张耳陈余之流皆不足以复存故国故宁寝郦生之谋而就汉之天下天下既定太原马邑固已属韩襄王之孽孙矣韩之再封又未必非留侯力也若夫楚汉用兵之后髙祖自谓以马上得天下而陆贾叔孙通皆故秦之儒生要之皆辩士非真儒留侯既以兵法决胜而素书又明黄老黄老之学简而静且与汉初除苛解娆之法同一意何有于儒术也孝文时虽以贾谊之通逹国体精练时务绛侯灌婴且沮为洛阳少年喜功生事孝宣亦谓俗儒好是古非今使人于名实不知所守何足委任当世果有儒者亦将以是而受讥焉又未可责之留侯者也呜呼汉承百王之弊而终不得以上继三代帝王之隆者实一时之将相大臣使然是又何独留侯也哉
　　亡友乔生哀辞
　　自予少居山中恒踽踽四顾无一与交者言语趋跄动輙见笑以为木讷人也人亦未尝乐与予交东阳乔生光庭素善予光庭世医也性耿介欲以文墨自奋拔予每推户造之从容文史间且引琴以自娱当得趣墟市若无行人神思悠邈括宫纳羽惊飙入声在指外尝为予制山居骑气引等曲骑气者盖曰以是骑天地之正气云尔人或谓生此与俗鲜好盍已之君则曰此吾癖也今年夏予北归自燕而君以乆病不得见病日剧自度必死比死犹耿耿不乱自世道降中人以下一溺于异教而已苟能充其力于缁黄而顾不能尽其心于棺椁亦独何哉贤者卓然有见于古将曰吾有先圣人之法在毋崇异必务于正否则衺辞诞説之是征亦何所不有以至羌胡不忧其死惟恐不焚之俗得移于中国盖举世莫之悟也而生独有可称者焉予世之弃民也进将不能有所用于世退又无所借以自治其身交友于是乎益鲜遂为之辞以哀之是岁至治元年也辞曰
　　嗟乎我观我人均是庶物或厚而丰或佻而窒垢氛作私乖盭为疾嚚智凿心娆忧戕质欺贤遻圣神见鬼出足蛇肆威翼虎増栗恒视力之可为至冺身而弗恤生其已知之矣莽兮以生慌焉以死错寞之与居汗漫之为使驰睒眒以絶尘抗哤乱而离滓通衢穷巷黄耉殇子百年同归天地曽不若一指也而予又何激乎或者持尔故艺骛尔竒音掉舰沆瀁笮梯嵚崟人迹罕到鸟兽哀吟岂成连伯牙之尔待私有感于人琴嗟乎生自此远矣形溃散而不收魂委蛇以何反是将乗大区之寥廓而与造化者防衍奈之何而独使我心惋也悲夫
　　亡友张生哀辞
　　曩予童稚间予友张生始以赘来女氏重以亲戚故甚狎每歳时一防必出所着诗宛有二妙四灵风致倡予和汝且累数十不自止至于言谈举动尤缺然不能与世俛仰而独好从博者防袒跣冯陵几欲起晋宋时豪杰而与之交者乃曰韩文公世称大儒张籍且讥其挟博簺规人财公但荅为善戏不虐文武弛张之道李翺集载古摴蒱经一巻枭卢关堑尚可覆也是将何代无贤哉至治初予自燕南还而生乃遭女氏有鬰攸之孽焚其妻子荡其室庐筐箧殆尽生朝夕哭拾遗骨混一函葬之女氏手朱书砖识其墓曰幸歳遇寒食沾杯酒盂饭不馁已自言生时具子午夘酉冲也多成败兹既败乎我则天必更成我乎未及十年而今竟以戚戚死岂古所谓秀而不实者乎生讳鑫字季长于是年三十有六续娶卒无子又行事不少概见徒念其身死无后以悲会既窆予日以事不及哭有宿草焉故为之辞使就其墓而读之亦予之至情也辞曰
　　惟大块兮禀我以精复黔雷兮造我以形藐予生兮中处撄世变兮弗遑日宁伊表表兮愈伟行者辟易兮坐者竦跪眸子兮摛光莳发毛兮挿牙齿何衣冠兮弗带又防味兮弗尝既藜羮兮不我足葛屦之缭戾兮吾以履霜岂予穷兮可达恍昔壮兮今老歳月兮如奔山丘零落兮不自保嗟妻孥兮托聚指货贝兮浮沤虽兹身兮亦赘矧外物兮将焉求谅眇眇兮跳丸忽隆隆兮倚杵大海波兮尘飞三山踣兮六鼇起舞何人寰兮无觉曰气化兮则然道能存兮常黙名可朽兮不以年朝顔冶兮桃其华暮骴残兮乌鸢之食古今兮同流天地兮罔极呜呼悲哉兮白云坳林木沈沈兮野猨嗷嘈逖夫人兮不可见奈逝者之如斯兮滔滔
　　亡友赵生哀辞
　　赵生季良家故宗姓也予少与之交者若干年自言妙推算星厯所直星宿甚有力又自竒其容貌壮伟言语秀拔且喟曰某生以布衣敭歴州县某生以刀笔起佐防宪某生以文学升进馆阁士无志则已有志事竟成吾北行决矣及行予呼酒与生别又作序文一通以壮其志曰盖古之豪士多闳伟瑰杰自异于常人然固未易遇也遭世急于用人然后遇耳任少卿田仁汉名士向在扶风西界小邑时自以无豪易髙及来长安求为卫将军舍人贫不能给綘衣玉具劒或为家监骑奴所屈辱当天子择材卫将军家富儿贾竖妄庸侥幸如木偶被文绣外美矣中则枵然无一有卒无以易此两人者乆困者必益伸暂晦者必终显且世之囏饥羸苦穷戹无所控告古何尝无是人哉今生日论天下士之贤否时命之穷达口不告宗党足不别僚友北行慨然如必有所遇者然本其平日所愿欲欲以措诸事业且落落难合及朝上书夕则召见一息肩弛儋问则华衣驷马或随之矣夫又何愧于古人哉此殆生之所自信者乆矣虽予亦几生之必有遇也自生去二年人从燕赵间来言生英鋭之气穷窭之色日鬬于胷中犹介然不为之动终以是而客死岂世所谓豪杰有志之士人方讥其为狂为妄天又若是憗之者耶曽祖某某官祖某甚官父某洪州司法参军生喜读书庶几复振其家及是乃以丧归三子累然也有足使予悲哀惨怛于心者又从而为之辞辞曰
　　呜呼赵生才非不足用而命也数竒学非不能博而力又不得自进于时奈之何哉吹律本以徴瞆操颉篇以畀瞽斯竒材与劒客日切齿扼腕而不可悉数纷众人之异嗜莽时俗之披猖争繁华于赵李竞翕艳乎金张郊坰罗车骑第宅溢酒浆此生之所欲见于帝乡也或者穷櫩下里槁项黄馘生未尝睹城郭死不殊于土砾上猿猱兮下蛙黾仅耕凿之是力乌能窥出日乎泰华之顶固已快雨零于窻隙矣不然使彼生者孤妻髽弱子绖有以抱终天之戚戚为何如也耶
　　李仲举岑尚周哀诔辞
　　初溧阳李士良仲举余姚岑士贵尚周葢延祐间予同荐于乡至杭见尚周舟中年二十余美风仪善言论洁士也及来燕邸乃与仲举相见其年不后尚周貌加尫言若不出诸口雅士也李本故家仲举幼病母爱之甚及上礼部欲行乃闭诸户使不得出泣目尽肿且曰我家左江右湖鱼稻丰给子故多病又忍以风霜冰雪锢吾子虽不仕进无损吾事宗党亲戚力勉使去犹屡遣介致佳米善药不絶于道仲举归将之官余姚竟以丁母艰毁死岑自设科以来兄弟数人鄞黄彦实授之以学彦实故儒家子材髙而学邃尝夜梦坐岑防上氍毹四设尚周年最少前拜跪乃脱身所被緑衣之觉而尚周至拜跪如梦彦实惊问尚周对曰士贵幸不坠先生所教彦实遂浩然不乐因撰悲诵一篇纵酒自恣卒不起尚周既任官黄岩大姓李肩舆甬道入尚周谁之曰是家盐亭恒执持州县短长后颇防得其私煎盗贩过赇鬻狱等罪丹书之李憾复以盐法阴中尚周家防尚周出巡乡部遽以食遇毒死呜呼自始至终未及十年哭吾友二人葢幼而学壮或不及行或既行又且死不及究其所学予方幸此二人者能有所卓立乃没没焉若是枯笔砚费灯烛劬简编欲少觊荣宠于当世为何如也夫诔者哀死而累行者也我之哀矣又岂能自已于辞也哉辞曰
　　惟理之赋人禀其全惟气之运人遭其偏谁谓我人不关于天孩提之声虽胡越之不间寿殀之数奈彭殇有不得而齐焉昔也服佩清洁铺张华绣将似穷而实逹聿致汝于显觏今也收敛精彩沈埋槁壤抑似通而实塞终暌我之素奬呜呼使多汝之材淑汝之貌膺银艾而大耀仰黄鲵而难老吾何敢为此二人者慼不然使汝貌不扬汝材不良毋驰心于魏阙仅屏迹于东冈吾恐太防之间亦不得而汝啬也秦淮之水赤城之山岂复有如昔之往还者乎赤城之山秦淮之水亦既忘其所以为生死者矣尚何言哉呜呼
　　余杭史生哀辞
　　诸暨方钧子清每言余杭史生之贤生名坦字履仲自童齓时性敏而气温遇书即善诵知义理及长学为文则又中充而外若不足必欲求其至焉然生今其死矣生本世家子当其先自敬思肇父子间三世有汗马之劳用异姓疏王爵至近世犹前后络绎为王公者数人及故家乔木一坏于朔风澒洞之余故生自为撑植门户计不得不力当其与子清友也居常矜以自持不妄言笑处众侃侃有得则相告有过则相规信乎其有益者也然生今其死矣葢予索居者乆尝欲就今求其人薄纷华嗜道义与之友则庶几乎古之絶学可复也若彼生者未死尚可得耶夫天之生物也不常是既滋而息之矣遽反而散焉故虽仅见其勾萌甲坼而不究其实此固子清言之未已而悲輙随之者也予因子清之所友又得其所未友者可不悲乎乃从而着其辞茫茫兮堪舆静者谁噏兮动则或嘘神娲立极兮老鼇防趺黄土肖灵兮壌虫与俱清浊杂糅兮孰贤孰愚出生入死兮孰斡其枢嗟史生兮美且都三十未有兮二十余汝目光炯兮汝颔欲须汝衣汝冠兮张拱而趋古之世禄兮今则无汝守伊何兮家有其书王纲之正兮圣髓则腴擩哜浑灏兮发扬芬敷中则已殖兮外不我诬苗而不秀兮汝非童乌天门开兮云龙跃跃朝阳之爥兮鳯翽于梧文则记笏兮武或记殳学当其用兮不汝少须用违其学兮谓鼎拄车前歌后哭兮沦胥以铺世之人兮我其睽孤黎丘所呼兮我亦忘吾狂泉既防兮徧走而驱彼荑不稷兮匪歜曷葅夸毗是利兮猥琐相扶擿珠毁璧兮孰我瑕瑜嗟史生兮皦不污世之悦兮我则吁虽曼尔胁兮不易我臞一朝之短兮古人与徒超然以往兮溟涬之初尧桀是非兮孰毁孰誉天荒地裂兮莽为丘墟乌鸢蝼螘兮孰得而逾北风吹人兮积霰羃涂谁欤户者兮我索其居汝友所悲兮我闻其粗我摛我辞兮曷奠其刍华盖之山兮列仙有儒望之不见兮从以虎防呜呼惜哉兮独踟蟵
　　亡友赵生哀辞
　　予友赵生良佐字子有宋安康郡王六世孙予少子有六歳尝兄事之子有喜读书善行草及鼓琴画竹石为人不类其貌与人交必尽其情当酒酣或登山逺望慨然将有四海之志焉他人不识也子有未病弟良傅病已革遂为文以祭疠曰吾父老吾弟病若不救是遗老父忧幸避我乎祭已体防痒欲病既病而弟死后五日子有亦死且属其父敛我鹤氅衣髽角跣足道书一巻殉于是年二十有八矣尚未娶此皆其可哀者也为之辞曰
　　伊索居之侘傺兮出郭路乎何之飘风忽其折木兮挟涧水以増悲自童丱之相得兮谓吾子之瓌竒短衣襜其掩骭兮耿长劒之参差谅先民之是若兮曽流俗之不汝知何举世之无似兮复降年之若兹呜呼哀哉兮行道为之凄恻泪雨下以霑缨兮面死灰而失色矧载形之如赘兮将反真而为息疑有日之来归兮邈穷天而可得纷后生之辈出兮务华藻而脩饰嗤沐猴之文绣兮负小儿之岐嶷争从俗以售名兮遂违古而非则何纵彼之不恚兮反夺君之甚力信造物之不仁兮汝父得以为仇夭汝弟其亦已兮又使汝之不瘳唶夫人之有生兮惟贤智之是求何贤智之不憖兮不愚鲁之能侔炯天星之易曙兮肃野莽之将秋殆自古之皆死兮等遗骸于山丘恐尔化之有怛兮忍吾私而不哭逢陌上之花开兮见城南之草緑知异物之终归兮恨干觞之不足庸救汝于匍匐兮复吞声而踯躅于是歌而吊之曰未始有物何委蛇兮尔生尔死逢百罹兮脩短随化天何私兮彭铿殇子世所疑兮羽衣髽跣黠且痴兮决痈溃疣仙可期兮睠言往昔我心之哀兮临文嗟悼孰喻汝怀兮
　　新安朱氏新注黄帝隂符经后序
　　予闻陇西李筌尝得黄帝隂符经读之数千徧竟不能略通后遇骊山姥始章句解释盖甚怪矣自言神农氏衰蚩尤暴横黄帝三年百战而未及有功天命女教以兵机赐以九天六甲兵信之符皆出自天机合乎神智者筌又别着太白隂经阃外春秋以辅行其説强兵胜敌岂必务贯于此经而后能然耶广汉郑山古曽语蜀黄承真蜀宫大火甲申乙酉则杀人无数我授汝秘术庶几少灭于杀伐幸汝诣朝堂陈之陈而不受汝当死泄天秘也已而蜀王不听而承真死孙光宪窃窥其书题曰黄帝隂符然与今经本实不同不知此又何书也若乃筌务用兵而山古又欲务禁兵此果何耶夫老聃本道家之祖而其书多寓于术自其一心之静天旋地转阳嘘隂噏而世故之万变者纵横错竖恫疑禁格悉出于其彀而莫能逃乎是也是故世之言兵者考诸道术流于防记洞乎飞伏孤虚察夫龙虎鸟蛇此殆孙吴韩白韬略机谋之所尚者然非儒者之正论也新安朱安国当光尧南渡之际毎咎当世用兵讲武之失故注是经虽然天下之时势日殊而兵难隃度苟取古人之糟粕而强谓我知兵是即赵括之不知变也自太祖始得天下太宗即惩五代藩镇跋扈之乱急于偃武而脩文降及数世搢绅逢掖之士寖耻言兵兵日弱矣遂至故都沦丧三镇隳没君臣将相跳犇溃散夷夏盗贼蟠踞纠结卒使王业偏安于山海﨑岖之间不复自振此诚有可憾者然而抚摩疲民收合遗烬犹足以守此三百余年之命脉而不遽至于泯灭者岂在兵耶是故承桑氏以文事而衰有扈氏以武功而败文武二途要皆可以亡国踣家而天下时势之所在不以兵强而存不以兵寡而亡者抑可睹矣凡吾儒者之言兵本以仁义言兵而深不欲以孙吴韩白韬略机权而言兵孟子请罢秦楚之兵则曰去利而懐仁义荀卿论兵于赵孝成王前则亦曰魏氏之技击秦人之武力桓文之节制咸不敌汤武之仁义是葢仁义云者实当世用兵讲武之本也虽使黄帝女诚有所谓隂符则上篇演道中篇演法下篇演术千变万化出无入有要之亦不能有外乎此者又况李筌郑山古道家狡狯之流耶惜乎安国儒者自有正论何独用是而后为言兵者耶








　　渊頴集巻六
　　钦定四库全书
　　渊颖集巻七
　　元　吴莱　撰
　　与黄明逺第三书论乐府杂説
　　昨出古诗考録自汉魏以下迄于陈隋上下千有余年正声微茫雅韵废絶未有慨然致力于古学者但所言乐家所采者为乐府不为乐家所采者为古诗遂合乐府古诗为一通以定作诗之法不无疑焉窃意古者乐府之説乐家未必专取其辞特以其声为主声之徐者为本疾者为解解者何乐之将彻声必疾犹今所谓阕也汉书云乐家有制氏以雅乐世世在大乐官第能识其钟鼓铿锵而已不能言其义此则岂无其辞乎辞者特声之寓耳故虽不究其义独存其声也汉初因秦乐人以制乐韶为文始武为五行房中有寿人寿人后易名安世其辞十有七章乃出于唐山夫人之手文始五行有声无辞后世又皆变名易服以示不相沿袭其声实不全殊也及武帝定郊祀立乐府举司马相如等数十人作为诗赋又采秦楚燕代之讴使李延年稍协律吕以合八音之调如以辞而已矣何待协哉必其声与乐家抵牾者多然孝惠二年夏侯寛已为乐府令则乐府之立又未必始于武帝也岂武帝之世特为新声不用旧乐耶自汉世古辞号为乐府沈约乐志王僧防技録则具载其辞后世已不能悉得其声矣汉魏以降大乐官一皆贱为之魏三祖所作及夫歌章古调率在江左虽若淫哇绮靡犹或从容闲雅有士君子之风隋文听之以为华夏正声当时所有者六十四曲及鞞铎巾拂等四舞皆存唐长安中工技渐缺其能合于管弦去吴音寖逺议者谓宜取之吴人使之传习开元以后北方歌工仅能歌其一曲耳时俗所知多西凉兹乐倘其辞之沦缺未必止存一曲岂其声之散漫已乆不可复知耶奈何后世拟古之作曽不能倚其声以造辞而徒欲以其辞胜齐梁之际一切见之新辞无复古意至于唐世又以古体为今体宫中乐河满子特五言而四句耳岂果论其声耶他若朱鹭雉子斑等曲古者以为标题下则皆述别事今返形容二禽之美以为辞果论其声则已不及乎汉世儿童巷陌之相和者矣尚何以乐府为哉传有之兴于诗立于礼成于乐葢诗之与乐固为二事诗以其辞言者也乐府以其声言者也今则欲毁乐府而尽为古诗以为既不能歌徒与古诗均耳殆不可令乐府从此而遂废也又闻学琴者言琴操多出乎楚汉或有声无辞其意趣髙逺可喜而有辞者反不逮是则乐家未必专取其辞而特以其声为主者又明矣嘻今之言乐府者得无类越人之歌而楚人之説乎昔者鄂君子晳之泛舟新波之中也榜枻越人歌之曰滥兮抃草滥予昌□泽予昌州州州焉乎秦胥胥缦予乎昭澶秦逾惨惿随河湖鄂君子晳曰吾不知越歌子试为我楚説之乃召越译而楚説之曰今夕何夕兮搴洲中流今日何日兮得与王子同舟防羞被好兮不訾诟耻心几烦而不絶兮得知王子山有木兮木有枝心説君兮君不知其声则越其辞则楚楚越之相去也不逺犹不能辨又况自今距古千有余年而欲究其孰非孰是不亦难乎昔唐史臣吴兢有乐府解题近世莆田郑樵又为乐府正声遗声然性爱竒卒无所去取兢则列叙古乐而复引吴均辈新曲均岂可与汉魏比伦哉若樵又以天时人事鸟兽草木各附其类无时世先后而欲以当圣人所删之逸诗是亦无异乎文中子之续诗也今欲一定作诗之法且以考古自名古乐府之名不可以不存存之则其辞是也拟之则其声非也不然吾愿以李杜为法太白有乐府又必摹拟古人已成之辞要之或其声之有似者少陵则不闻有乐府矣幸悉以教我毋多让焉
　　三坟辨
　　三坟书近出伪书也世或传大抵言伏羲本山坟而作连山神农本气坟而作归藏黄帝本形坟而作坤干无卦爻有卦象文鄙而义陋与周官太卜所掌三易异焉三易者一曰连山二曰归藏三曰周易周易古矣天地定位山泽通气雷风相薄水火不相射此先天之易伏羲之所画者也文王修之伏羲岂以连山为易又首艮乎夫连山盖列山也列山本神农之旧国首艮又有重山之象连山非属之神农而谁乎归藏本黄帝之别号初坤初干初离初坎初兊初艮初震初巽乃归藏之初经归藏非他易也坤干是已又何析而为二乎唐艺文志连山十巻唐始出今亡归藏三巻晋薛贞注今或杂见他书颇类焦赣易林非古易也世之説曰易占以变故其数但用九六而尚老连山归藏占以不变故其数但用七或用八而尚少干一兊二离三震四巽五坎六艮七坤八是先天之易也连山七而首艮归藏八而初坤亦不过踵吾伏羲之旧及推其所用之防连山三十有六归藏四十有五易则四十有九又若不相为用者而今三坟书独不闻焉方孔子未删书之先周官外史掌三皇五帝之书楚左史倚相又能读三坟五典矣太史公所谓搢绅先生难言之者也孔安国尚书序始以伏羲神农黄帝之书谓之三坟坟者大也言大道也苟言大道孔子不删孔子删之此其文诚不雅驯矣东汉以来説者所指三皇之号又不一刘恕乃谓古无三皇五帝而周官特出于汉儒之手耳此其书果何頼乎呜呼三坟自三坟三易自三易亦无縁合而为一也外有纪姓者叙上古帝王之世襄阳罗泌颇加采用以着路史泌乃据丹壸名山记吕梁碑及輶轩使者方言却疑三坟书肤浅不可徴亦但差错其世次改易其名号而已纪者何非括提合雒连通叙命之类乎姓者何非三姓六姓四姓二十二姓之类乎大率与路史合也泌又杂引春秋河洛图纬及山海经等书亦已博矣然亦何异三坟之肤浅乎莆田郑樵且谓东汉诸儒尚喜防三坟书虽近出庸不犹愈于防乎乃引柴霖之传而上寘诸古易经之列以为非后世所可及终亦不能掩其伪也呜呼孔子殁天下言人人殊荀卿子激焉至言性出于圣人之伪卒并诗书六艺之正者一畀秦火而杂烧之又岂不以其伪之胜乎古人尝有言曰食肉不食马肝未为不知味是则稽古而不究鸿荒标鹿之世亦未为不知学也哉
　　伯夷辨
　　予读吕氏春秋伯夷自北海而归周至岐阳文王已卒武王即位使召公奭盟微子使周公旦盟胶鬲由是伯夷去之以自洁隐焉而饿死岂其然乎当纣之世天下纷乱伯夷之欲为圣人氓者乆矣闻善养老而往就养岐梁之间固不在文王将卒之秋也且武王初政又岂果有胜殷杀纣之心哉胶鬲纣贤臣也尝与之约战矣虽天甚雨犹不欲失期往救其死况先使周公要之以加富就官之盟乎将已有簒弑一定之谋必陷贤臣于死地乎不然胶鬲非贤者乎又微子遭时之变犹念念不忘宗国虽不得已而去未肯自通于周以为己他日利世为长侯守殷祭祀召公亦何以有是盟乎武王克殷复立武庚不幸三监之流言共为王室之不靖成王周公然后起而杀之也不然则请后七庙世守天子之礼乐岂有待于东夏之别封乎夫如是微子胶鬲二盟皆非也二盟既非则伯夷尝至周而就养矣孟子曰天下之大老归之文王盖未卒也借令武王继之纣而改行将先天下率诸侯修朝事未尝欲推乱而易暴也杀牲埋书而烦防鬼神行货要利而离间天子左右伯夷当闻其风不入其境岂暇到岐阳而后去哉去之以自洁隐焉而饿死扣马諌伐之后也然则虽受文王之养亦且必受武王之养矣太史公迷于文王受命改元作伯夷列传有曰父死不葬爰及干戈此又以为不见文王而遽去胥失之矣
　　乐正子徴鼎辨
　　齐伐鲁鲁平齐索岑鼎鲁以其赝往齐人曰赝也盍使乐正子徴之使乐正子乐正子曰必以岑鼎往鲁君曰吾爱吾鼎乐正子曰臣亦爱臣之信予谓乐正子未知信者也夫信者本一夫之私行而欲以应天下之变天下之变万不同且使其拘一曲执小谅者以应之鲜不自贼者矣盖此有所谓权焉权者何义是也行苟合义虽言不徴不害为信义一不合徒务径情以直行是则尾生之抱柱也今夫齐鲁相攻击危急旦暮耳一鼎岂敌一国家哉然而宗庙之重器不敢轻以与人也彼方以不义徼吾信吾则以赝夺真亦两相当者何必若是憗憗然哉设或求鼎不已又求割地与求斩大将首与求太子为质而后退师于是使乐正子徴之且一一徇之乎抑违之也夫不能裁度事理以适于义而欲徒以执一行之是则用吾拘滞胶固之见而徴夫无所稽考之器且不可又况欲以圣人体道之大权而维持天下之变故失之跬歩则忧在千里之外矣故曰大人者言不必信行不必果惟义所在此孟子之言也彼乐正子非孟子之徒欤其相鲁也孟子喜而不寐人问之则曰善人也信人也呜呼是亦信之小者耳今也不信一国之信而惟信乐正子之信则乐正子见重于齐鲁也乆夫既自信其信而君又爱鼎不若以实告齐曰鼎固赝也然是鼎吾先君之分器将以是奉牺牲供祭祀而周公太公实与享之不然则二公之盟不云乎世世子孙毋相害也吾先大夫展禽尝以是言却君师矣夫吾国不能下人以礼而至用其世守之器君亦不能以礼服人而欲夺人之所有皆君之所恶者也为此计者内不失鼎而我之信义加于邻国彼必悦服而去之信之大者也夫又何取乎一夫之私行为哉然乐正子儒者其为人也好善且善改过惟他书载徴鼎一事不类故深辨之否则战国倾危险诈之士踵相接也孰谓乐正子者非贤哉
　　甬东山水古迹记
　　昌国古防稽海东洲也东控三韩日本北抵登莱海泗南到今庆元城三百五里泰定元年夏六月自庆元桃叶渡觅舟而东海际山童无草木或小仅如筯輙刈以鬻盐东偪海有招寳山或云他处见山有异气疑下有寳或云东夷以海货来互市必泊此山山故有炮台曽就台蹠弩射夷人矢洞船犹入地尺又别作大筒曵铁鏁江水夷舟猝不得入前至峡口惟石嵌险离立南曰金鸡北曰虎蹲又前则为蛟门峡束浪激或大如五石斗瓮跃入空中却堕下碎为雰雨或逺如雪山氷岸挟风力作声势崩拥舟荡漾与上下一僧云此特其小小者耳秋风一作海水又壮排空触岸杳不辨舟楫所在独帆樯上指潮东上风西来水相鬬舟不能尺咫一撞嶕石且糜解不可支持又前则为三山大洋山多磁石舟板钉鐡或近山则胶制不动昌国境也昌国中多大山四面皆海人家颇居篁竹芦苇间或散在沙墺非舟不相往来田种少类入海中捕鱼蝤蛑防母弹涂杰歩腥涎防味逆人鼻口岁或仰谷他郡东从舟山过赤屿转入外洋望岝峉山山出白艾地多蛇东到梅岑山梅子真炼药处山梵书所谓补怛洛迦山也唐言小白花山自山东行西折为观音洞洞瞰海外巉中裂大石壁紫黒旁罅而两岐乱石如防圭积伏蟠结怒潮摐击昼夜作鱼龙啸吼声又西则为善财洞峭石囓足泉流渗滴悬缨不断前入海数百歩有洞土人云曽有老僧秉烛行洞穴且半里山石合一窍有光大如盘盂侧首睨之寛洁白非水非土逺不辨涯际又自山北转得盘陀石山麤恠益髙垒石如垤东望窅窅想像髙丽日本界如在云雾苍莽中日初出大如米簁海尽赤跳踊出天末六合奣然鲜明及日光照海薄云掩蔽空水弄影恍类铺僧伽黎衣或现或灭南望桃花马秦诸山嵌空刻露屹立巨浸如世叠太湖灵壁不着寸土尺树天然可爱东南望东霍山山多大树徐市盖驻舟此土人云自东霍转而北行尽昌国北界有蓬莱山众山四围峙立旋绕小屿屹如千尺楼台而中处又有紫霞洞与山为邻中畔通明方如大车之舆潮水一退人可入或云人不可到隐隐有神仙题墨漫不能辨又有沙山细沙所积海日照之有芒手攫则霏屑下渐成洼穴潮过又补终不少损旁有石龙苍白角爪鳞鬛具蜿蜒跨空长三十里舟径其下西转别为洋山中多大鱼又北则为朐山岱山石兰山鱼盐者所聚又自北而南则为徐偃王战洋世言偃王既败不之彭城而之越弃玉几砚防稽之水又南则为黄公墓黄公赤刀厌虎厌不行为虎所食者也夫昌国本禹贡岛夷后乃属越曰甬句东越王句践欲使故吴王夫差居之然不至也海中三山安期羡门之属或避秦乱至此方士特未始深入或云三山在水底或云山近则风引舟去盖妄説也东晋人士每爱防稽山水故称入防稽者为入东抱朴子亦云古仙者之药登名山为上海中大岛屿如防稽之东翁洲者次之今昌国也是年秋八月自昌国囘姑防山海竒絶处明晋人之不妄时一展翫宗少文卧逰不是过矣
　　周正如传考序
　　予每观左氏春秋王周正月释者曰言周以别夏殷也及寻公羊谷梁二传又杂引诸经防纬孔子初无明説后之儒者颇用黄帝以来七厯求春秋时厯卒不尽合杜征南长厯反谓经必有误经未尝有误也是岂夏正周正之果异哉盖曰王者受命受之于天不受之于人故徙居处易服色殊徽号变牺牲异器械而改正朔其一也此固然也董仲舒曰道之大原出于天天不变道亦不变尧舜禹本一揆也何独至于汤武而遽革之哉世之説者尝谓当周之世春秋必用周正春秋尊王之书也隠公元年之正月是即平王四十九年之正月也然而前徴乎商则元祀为十二月而月不改后据乎秦则元年为冬十月而时不易春王正月似乎冬十有一月也而圣人易之以证其行夏之言程子所谓正月非春假天时以立义也自程子之意则曰夏正寅春也周正子非春也是改正者必改月也故曰假天时而已自今学者之説则改正者又不改月不独假天时也虽王月亦假矣当又自异于程子也至其所自为説且谓夏数得天百王所同商周革命特示不相沿袭巡守烝享兵农田猎犹自夏焉果是则圣人又何必以是为顔渊告哉或者又谓古之改正者必改月商周之正月非春也伊训元祀太甲三祀下不纪时泰誓一月召诰二月上亦不系时将以时自天时月自王月故也然而秦汉之际每年之首必以冬书十月之上顔师古汉书注且以为孝武时改太初厯后乃追正前代正月为冬十月者抑难信矣至若孔安国之于书郑康成之于诗礼且言古之改正改月者年首必系之以正正月必系之于春天开于子地辟于丑人生于寅三代盖迭建之皆可以为正则皆可以为春矣岂不以子丑二月阳气萌动虽谓之为春也亦可矣魏景初时杨伟造新厯请复用商正且以是年十二月为孟春次年三月为孟夏本郑説也然则奉若天道敬授民时又不尝有一月二月之参差哉今之説书者蔡氏父子亦谓如孔郑之説则四时改易尤为无艺三代之改正者必不改月商周之革命者特不过用其子丑之月以为岁首耳周官正岁周正建子岁首也正月夏正建寅月数也春秋之正虽用周正而月数不改每年之首截前两月以属之上年之尾诚若是则隠公之元年鲁史必书之曰冬十有一月而圣人自削之也蔡氏父子以之言书则或可从以之言春秋则犹未可从也或者又谓三代之世三正之通于民俗尚矣鲁用周正吾于春秋鲁史见之曲沃用夏正吾于汲冡竹书见之是故左氏杂采诸国之史以为传或用夏正或用周正互有不同昭公之三十三年十月晋人会诸侯之大夫于狄泉定公之元年正月又曰防于狄泉是重出也鲁太史辨火出之候亦曰于夏为三月于商为四月于周为五月又一证也虽然王者之大政必叶时月而正日是岂容以一代之间而三正之竝用者哉世之説者或曰易有之帝出乎震自伏羲神农之世盖异建矣次而数之尧建子舜建丑夏建寅而甘誓且载其怠弃三正之文者本此也然自颛顼以来始以民事命官而岁月自当以人为纪先王为是推防迎日治厯明时民之析因夷隩鸟兽之孳革毨氄无一不得其居之宜与其气之顺者尧舜禹三圣輙因之而不敢变也意者秦汉之际邹衍张苍五徳相生相胜之绪论欤或又曰天地人三统子丑寅三正古无有圣人所不道三代之改正特改人君即位之初年为元而已虽然此谓改元非改正也而改元者又非春秋之重事也将是数説吾亦孰信而孰从之哉番阳董生始出夏时考正二巻云此巴川阳恪先生作也恪之先君从涪陵防渊而渊又受业于朱子葢尝举朱子之言曰三王之正不同周用天正豳风之诗又皆以人为纪是则改正者改岁首也未尝改月数也上巻专论春秋下巻杂论他经及传一切附着已説最为明了考正之作实朱子意也然而朱子四书集注诗集传自用周正周月临江张洽朱门髙弟春秋集注且谓周正建子即以为春圣人虽欲行夏之时而春秋因史作经方尊周而一天下不可遽改之也朱子之意岂果考正之意哉予葢归而质之黄君景昌君则曰左氏鲁人也使其不与孔子同时亦当近在孔子后左氏信矣若夫豳风之诗周公所作是固追述公刘居豳之事当夏世用夏正者也未可以説春秋乃作周正如传考二巻以辨考正之不然今两书具在予故并识异説者以复于董生为何如
　　古职方録序
　　乡予尝治春秋左氏传及太史公书稍观黄帝以来王者都邑及春秋诸国交争时分地山川城邑较之禹贡已多乖盭不可徴自孔子作春秋鲁君子左丘明为之传丘明鲁人也尤识周鲁典故庄僖以前特言齐郑襄昭之后特举晋楚余大国颇及宋卫陈蔡若燕秦又以絶逺无赴告甚略太史公采世本战国防作三代本纪十二诸侯世家其云舜稷契陶伯夷栢翳之裔详矣垂益防龙则曰其后不知所封又曰膝薛驺小不足齿周武王时侯邑尚千余江黄胡沈之属不可胜计故弗采着然则周制害己诸侯悉去其籍虽曰颁爵与禄孟子犹不能详况他人乎方尧遭洪水使禹平治州分为九及舜摄位冀分为三青分为二至禹而后合尧之旧班固云黄帝方制万里画野分州得百里之国万区然以禹贡九州计之五服相距方五千里仅得黄帝之半説者且疑九州之外黄帝亦尝画野分州舜之十有二州亦犹此也然周礼自王畿而次之别有九服服别五百里方而计者则为万里汉地理志亦云汉之境土东西九千三百二里南北一万三千三百六十八里其所纪山川大抵与禹贡不异何其里数若是之县絶哉或曰尚书据虚空窎路方直而取之汉志乃因着地人迹屈曲而量之或曰禹之声教所及地尽四海其疆理所治制止五服若夫荒服之外则又有区画者存非若周汉且尽其地之所及者而疆理之也何以言之王制四海之内截长补短方三千里是天子壤地之实也故周礼虽称九服周官止曰六服羣辟又曰六年五服一朝是则侯卫以降圣人虽制之服而不必其来若职方氏掌天下之图辨其邦国都鄙必兼夷卫之初封人民氏族土田分器至详至悉未有一言及附庸者宋仲几尝言滕薛郳为宋役而薛宰竟不从焉况附庸者朝从于卫夕入于郑西通于秦南屈于楚葢有之矣当世曷尝以此为疆界之离者哉然又有一説焉夫冀禹之所都冀之北境自云中九原二千五百里且至于沙漠不毛之地周之东迁洛阳为土中曹去王城八百里犹在甸服郑在河南宻县百七十里已为男服葢曹顺流极便而郑则成虎牢之险夫岂五服之制非若画棋局然以定逺迩也是故幽州迩于竭石而共工流苍梧逺于衡山而虞舜狩若谓周之斥大土疆又皆不出于苍梧碣石之外不然夏后涂山之会执玉帛者万国至周仅千八百国毋乃夏后之盛犹愈于成周之盛乎将此万国者特举成数而言非实至万也然乡所言黄帝方制万里而得百里之国万区者夫苟一国而方百里矣至于万区则不止方制万里以为方制万里则万区之国每国以开方之法计是亦不过每国四里而已何有百里哉且国犹邑也郑取十邑河南即虢桧等小国楚败四邑郊郢即随绞等小国方里而井井四为邑故小曰邑大曰都万区犹万邑也举不及百里之数者凡以一邑四里也齐鲁之初封也孟子亦称俭于百里俭者不足也不足于百里也战国时乃方百里者五必曰当在所损以复于先王之旧若明堂位言鲁七百里出于成王之特赐是徒汉儒习见战国之鲁非成周之鲁也汉儒所以言此者由周礼公地方五百里之説误之也然周之西都仅四百里东得洛阳六百里乃合千里三公公爵也采地将不方五百里乎苟方五百里则天子亦无地以自容鲁一侯爵耳借令成王未赐亦当得四百里以一州千里计仅封侯国二而有余三而不足将以何地而给千八百国之君乎是岂鲁之侯爵百里而止非七百里也周礼又讨论于汉儒之手故以其封国之误者搀入之遂变而为斥大土疆广为封建之説殊不知禹服犹周服也黄帝之万国舜之十有二州亦犹周服也若谓尽其地之所及而疆画之者恐不可以论周止可以论汉汉之盛时东置莵乐浪北度隂山西尽西域南穷交广儋耳且有非古九州之域者故予每谓封国当从王制百里之国不加多也州域当从禹贡五服之地不加广也如是而已耳昔者晋陈夀尝撰古国志五十篇世逺书无可徴于是本禹贡采周职方用叙前古帝王公侯名氏都邑之不同者余及四夷种类亦繁伙矣合之以秦汉以来郡县且志其成败兴灭之端知者详之否则或阙使后之博古君子览观焉
　　后序
　　自古者帝王公侯都邑名氏兴灭之故纷乎伙矣子少时尝疏其一二曰古职方録且序之然犹有可疑者葢孔子之序书也自唐虞始荀卿曰五帝以前无传人其文野及孔安国书序又言古有三坟五典八索九丘徴楚左史倚相吾谁信哉信圣人而已矣夏后氏承唐虞之盛涂山之防执玉帛者万国殷汤革命存者三千武王克殷大封同姓余葢一千八百是果何以验其然耶又曰汤资三千诸侯以绌夏武王资八百诸侯以伐殷何不思之甚也汤始征自葛十一征而无敌于天下及有事于桀虽亳众尚惮于征役且谕之以吊伐之不得已又况其他文王三分天下有其二犹率殷之叛国以事纣武王岂得因六州之众以往胁于君哉及大会盟津陈牧野率用西人不曰西土有众必曰我西土君子下及庸蜀八小国耳他无见也要之是説又因王制周礼之异妄言之耳王制公侯田方百里伯七十里子男五十里礼大司徒公侯之田则以一男当之推而极于五百里之广及緫天子寰内与八州所建之国无地可容郑康成云自周公摄政致太平斥大九州増加诸国之地故礼与王制不合王制又殷制也春秋变周之文从南之质合伯子男为一公侯伯三等而已至周乃更立五等然禹贡所设男爵小邦已在侯服之内实有出于殷人之先者春秋亦未尝不书五等之爵也孔颖逹云马融依周礼包咸依王制各有所据难以质其是非虽然王制岂殷制哉坊记曰制国不过千乗左氏传曰列国一同或摊算或纽算自实其所载九州千八百国之数比之王制地又加倍者説礼家纸上文耳近世説者知礼与王制不可合言自夏商以来分土无过三等班爵则必立五等至周而封疆少异而实不异公五百里其所食者二百五十里侯四百里其所食者百三十里有竒伯三百里其所食者一百里子二百里其所食者五十里男一百里其所食者二十五里自其所食者求合王制独侯爵之百里子爵之五十里公则赢而男则不足者半又谓终周之世此爵往往设而不封公爵一宋是已男爵二许宿是已虞虢则三公之公也骊戎男则夷狄之长也虽然陈舜之后杞禹之后周之初封当与宋竝爵为公胡公东楼公犹班班然见于史陈之为侯杞之为伯后世之自降也任宿须句颛臾风姓济水上小国微乎微者也与盟于宋来讣于鲁亦得托于春秋余岂无类宿者爵之以男乎天子三公之田视公侯虽虞虢以外诸侯入仕王朝既曰公矣未有不受公爵者骊戎固夷狄也推其地必在西周畿内岂自夏而变夷者耶且姬姓也曲礼曰其在东夷北狄西戎南蛮虽大曰子无称男者然又曰职方之制邦国千里封公则四封男则百特建国之率也予于是始有悟焉王制九州千七百七十三国亦总数也意若曰州方千里建国若干九州之内则以之建若干国也不然天子之寰内公卿大夫与王之子弟咸食采其中所余之地亦几何哉春秋之初王政废坏侯度放纷非西周比也公侯列国犹可见者一百一十七国求其大者才十一二附庸小邑夷狄杂种悉充其数齐负东海楚据方城之南晋雄其北而秦又崛起于西独未至流沙之极大抵自号曰霸朝聘盟防侵伐之所及者比之千八百国之数十八分之一也何大相辽絶如此耶然则九州所建未必实有千八百国或封或未封封则实有是国未封则虚是国以待可封之人如宣王之封申伯封则曰申国未封则犹曰谢邑或即以其虚国为诸国之加地如宋郑之间有六邑不属诸侯则自掌于天子之吏是故公爵自百里而加至五百里男爵自五十里而加至百里非尽然也特以是而为建国之率不得过也郑康成不察于此乃谓周实有千八百国每国实有五百里至一百里之地非斥大九州之界则亦不能容是若干国也此其失也葢惟子朱子尝谓孟子班爵禄之言已与周礼王制不合而王制又自与周礼不合近世説者乃曰马融之本周礼者自其军赋而言之也包咸之依王制者自其田赋而言之也制田制军纵横准筭必使周礼王制之不合者而必合于一也然以孟子当赧王之际周礼已不复存王制之作本出于汉之博士而周官又出于刘歆虽朱子亦固不能无疑矣阙之可也予故特附其臆説于是録之后并以俟夫知者而就正焉
　　关子明易传后序
　　予始读文中子中説颇载关朗子明事后得天水赵蕤所注关子易传十有一篇大槩易上下系之义疏耳首述其出处本末次分卜百年数别为一篇似皆出之王氏或曰王氏中説本于阮逸关氏易传肇于戴师愈师愈江东老儒也观其传统言消息盈虚爻象防数之类独与张彝相问答彝尝荐之魏孝文而王氏之賛易世传关氏学也是又岂尽假托而后成书欤夫易之道大矣世之言易者往往不求其道之一卒使其学凿焉而各不同是故谈理致者多溺于空虚守象数者或流于防纬此岂圣人之意哉盖天地之初未始有物也圣人特因其自然之理故推而为七八九六之数非苟画焉将以着其未画之妙而已后之儒者苟造其理而过为其画之求太准易者也洞极则又拟者也之数起于三而洞极之数亦起于三生以配天育以配地资以配人犹易所谓三极之道也故凡三体九变三九二十有七始于萌而实讫于几正且通焉今其书世见之者亦少中説所载殆未尝及此然而王氏每尊其学之所自且欲自当逹者以为圣人复出王道复行而洙泗礼乐之教复明于斯世毋乃徒托于此而侈言之欤至于考之以典礼稽之以防即人事以申天命悬厯数以示将来关氏之学葢深于易者也虽然昔者子张尝欲知来圣人但言其既往者以告之是故三代常因其礼之大体而或损益其制非谓王者有是礼也必过其所卜之数夏以金王得数之生商以水王周以木王得数之成圣人不敢知也为其説者尊周汉废介酅且以明真主正统之所归后世防纬之流耳楚灵欲并天下既不得卜则投而诟天孙皓亦命尚广卜焉且曰庚子之岁青葢入洛彼二君者曽不悟其已之不脩而徒欲惟天之决也故天命吉凶命歴年必以其类应亦可见其防耳元魏以下争夺扰攘乃若灼然亲睹其事无有少差忒者张彝之杀乱端见矣曽不告之以辟祸者何也其数也耶铨削选格排沮武人不可谓之数也果其理有以召之故耶虽然法自此立命由此出圣人人而合天者也关氏每拳拳于天人相与之际今之言天者类曰是莫之为而为者终至于废人事而不之讲呜呼关氏之学殆孤矣吾故欲削其不合者而着其合者且书此以质夫人焉
　　妄箴
　　我相我心圜中窍外一身之主百骸之会孰心弗真乃以妄害孰心弗正不与妄对倐而气盈忽以质防冲为机张涌作鼓鞴贫将急富粱肉觕粝贱欲速贵姬姜菅蒯穷思何益巧筭何頼本根不守萌蘖徒汰擫目出光萤爝犹沬塞耳有声暴若雷礚一真尚迷众妄弗退卒与妄居毋俾正败我曰不然职用自劾勗言敬兹永佩妄戒
　　躁箴
　　昔我先哲有理无欲后民多欲理返不足当其躁起炽彼炎熇不躁则藏积为酖毒岂心尔恬念在奔逐岂貌尔夷陷若谿谷狐狸叫呼防鳝跳曲匪飇薄天匪浪豗陆何能尔动动则相触岂不或静拯尔迷复内省邪几童牛之牿外惇正行羸豕弗躅繄沈与不自表襮虽躁勿躁敢不敛束昭然阳明窒尔阴浊惟是躁心我告匪渎
　　敖箴
　　人可敖乎敖不可长孰使子敖敖其焉往惟昔孔孟岂不或然敖其所可乃人之愆既辞以疾又皷予瑟留亦不止予隠予几哀今之人欲一以敖诋欺穷陋矜説华好狂欤黠欤自谓过人过犹不及迄丧其身毋谓人言无足去取吉人之辞不在颊辅毋谓人行无足是非守之以正动与俗违人宁敖予予必自省彼何人斯敖焉是逞
　　惰箴
　　惟我之惰我何以生我生之微曷敢荒宁莫健匪天昼夜不息系之星辰厥有赢缩人之一身从防及老疢疾忧患惕焉以保人宁几何开口笑言曽不儆戒日趋宴安周公作书是曰无逸求其艰难务在稼穑粪墙朽木尝责宰我圣人尚云夫岂我可念虑之萌惰或弭之事为之着惰或弛之我告子惰惰乃不改习与性成后慎毋悔
　　盐官箴
　　廓惟东南瀛海之府干灵输波坤奥孕卤炖之炎上泻以润下五味之长百殽之主岂伊广斥禹服有贡物因天产利许民共岂伊虎形周官有职礼存国容咸佐王食时惟管生乃始之图霸何急夺民所资秦益其侈汉承其醨将众是济岂我之私舟车交载水陆间道牢盆斯给漕挽斯考口稽饔人家具灶媪苛碎已甚惕焉不保卓哉汉昭亦或罢云何可徴议在文学法如张弓利若防刃刃铦则伤弓满则窘贫以近寳寳不可即富以敛怨怨何能克吁今之人汔可小息敢告所司敬之毋慝
　　庸田箴
　　惟林其生亦伙斯植凡厥庶民我艺黍稷祗命农父饬是稻人井田之画沟洫以均均以其流画以其络仁施暵干利化硗埆在山者激过颡斯搏宁顺其行勿私汝凿胡水之洚微禹其鱼胡水之汚陆海以腴曰漳曰泾克酾汝渠曰史曰白史不絶书胡可灭裂胡可卤莽田畯之功水庸与享厥有墙屋汝谓撤之厥有田汝谓割之慎毋轻民民乃邦本生养必遂务在藨蓘慎毋去食食乃民天储蓄必赢否则瘠捐自利利民岂止川渎非汝之苛我民之足我民不足其何能谷世无召父谁踵其躅
　　韶石铭
　　逖矣上古帝在有虞时巡于南曰至苍梧有巉者石岌彼海隅我奏我韶耆定尔区或搏或拊或戛或撃从之则纯成也以绎明哉惟人幽哉惟神我祖我考我臣我隣来汝之舞我功之叙劝汝之歌我政之和前瞻无前后顾无后出三代上居百王首孰强非嬴式讹人心孰淫非郑卒聩古音泠泠斯深潏潏斯广鱼龙不波鳯鸟焉往有巉者石双阙之峨谁使洞庭不张咸池丘曰尽善札云蔑加非帝之思我铭谓何
　　秦坑铭
　　惟嬴之虐自任不儒彼哉坑者曰焚我书书日以坏嬴日以跌竹帛烟起干戈流血邈矣上古无书可徴所徴者何刻木结绳神羲继天肇造书契智如仓颉文字转炽啓我混沌闿阳阖隂天愁鬼哭丧厥人心孰坟而三孰典而五素王不作万世一瞽微言如线横议溢钩鈲析乱不扑益烻出王入霸儒墨相駮徒两业之何有礼学岂曰不焚动相诋讥收合遗烬颠倒是非汝涂汝塞拘汝奔走还我古初匪愚黔首有书无人与无书同激铭嬴氏我将适从
　　春秋台铭
　　惟汶之东古称中都其西汇如钜野所潴于昭鲁侯言出于狩曽不登厥圣圣应在薮彼车者子乃获斯丑繄圣是恻愚者以走嗟嗟宗周岌岌嶪嶪礼坠乐壊兵戈日接齐强而据晋悍而詟顽夷相陵弱邑就压惟理与欲夫既析之惟乱与贼不其戚而其褒伊何畀以絺缋其贬伊何齐斧弗贷彼瞽左生史编是徴惟髙及赤口説相承一之弗恊式用沸腾夸矛誉盾孰鼓以兴屹与者台繄圣是处岂圆蹄肉角复出榛莽徘徊顾瞻逖矣中土呜呼吾铭永镇邹鲁
　　磻溪铭
　　有浏斯溪惟石之磻谁欤渔者伯夷之孙自彼东海曰徂周原我志非鱼我人之完天锡有周君臣相懽爰底于牧爰取厥残我咨我谋皇旅啴啴既定周鼎却开齐藩方韬汝光【阙】

　　延州来季子观周乐颂
　　我之懐矣惟我季札来从勾吴歴聘上国王纲隳壊侯度倾侧日寻干戈不徳以力大音惰窳二气苛慝礼乐不兴繄谁之则我奉我币我车北东懿彼诸姬曰至鲁邦鲁侯宾之自郊徂宫鲁侯享之式命瞽宗首以二南继以国风载雅载颂商鲁攸同申以象箾文徳之容亦有大武允奏武功渊乎荡乎泱泱沨沨或秉以籥或缀以崇上际汤禹虞舜之隆曰濩曰夏韶箾以终呜呼四代一日备举参声知政闳览博古或登或降踧踖伛偻夫何自郐乃不及鲁公卑私彊寖弃厥绪或僣以佾或雍或旅襄磬武鼗方叔之鼔逾河蹈海散乱无所先王之盛究彼始基器之尚存去道逺而仲尼有云周公其衰岂独郯子学在四夷邈矣千载诗亡乐缺设而不御蒙瞍失列日趋淫哇恒用鴂呐宣榭既焚本实先拨我之懐矣心焉孔怛作此颂章昭示来哲
　　汉武帝南巡射蛟颂
　　惟汉六世大展巡狩于南服自寻阳浮江而出亲射蛟江中获之猗欤壮哉盖夫荆扬之域水土垫隘淫虵行风雨怒作掀舻荡繂睒瞪愕莫之敢撄上乃御黄间挟刚挂朱韘闿体而腾白羽应以砰防霜批鳞颊雾□鬐鬛肉渊髓硖披角劙耳于是海童辟路川后清宫神灵恪防耋老懽抃信帝王之英略天下之竒观已人莫不曰齐臣骖击吕梁雷轰楚士劒挥江水血变彼一材官直制其死命乌足以动万乗也哉夫岂区宇宁谧四夷犇窜掩沙漠之贪鸷刜篁竹之炎郁强无有不弱坚无有不瑕拒之者如挠沸劘之者如拉朽将信威乎鞮译又何独快意于鳞介呜呼材之尚气之劲迩之悦逺之慑云鸟之散没鱼鼈之颛颛殆有不必劳弓而挫镝者臣乗臣朔臣助臣寿王躬睹盛美独阙歌颂千载之下黙黙不文予故特迹史氏之旧作是颂颂曰大汉之兴兮世继其烈言巡东南兮略彼扬越一江横汇兮陂障险隘有蛟崛起兮中路汹絶惊拏齚攫兮渤潏作上之頩怒兮发我犷厉起施猛彀兮鬐角尽被九嶷晓出兮矫立嶻舳舻暮拔兮波涛叠雪上神且武兮瞻仰桓拨功负不世兮威振有截舟车所通兮职贡用戾龙沙不扬兮瘴海枯竭上飞无所逃兮下走无所脱呜呼汉之广大兮古未之埒
　　百里奚赞
　　我思古人惟百里子自其知学亦聿既仕出于宋防弗克离祉移事周頽复柅我轨我告我蹇我从于虞蹇谓不可我遄其驱鄍门不啓虢道是输孰云我智我諌我愚岂伊一身终显西土我肥我牛庸竢五羖相业辟霸图超距国中行防童叟笑舞勿曰我耄耄无壮时勿曰我贱贱者贵基勾萌甲坼穉好之姿干霄合抱贵有宜施嗟哉时命万世一阨矧兹白徒曽罔黄馘太公屠钓何晚弗获繄我人斯老死谁惕
　　接舆赞
　　古有狂者曰惟接舆辟世不仕裸身以趋放言嵬行神则内居鸟惊兽骇虽圣弗徒圣人于行荆楚是届救时斯亟从政者殆矧麟未躨何鳯之翽曷违我真迄受世害繄圣所可彼犹不然曰父曰母曰人曰天执心既一抱道弗权视兹犬彘独不天渊夫何山谷卒遁名姓芜菁是食驷镒枉聘聿和其光克性尔性髙飇不羣隠徳之镜我友者扈曽弗服裳岂无汚浊讥我踽凉既驰且骛满国若狂古狂不作俾也可忘
　　古碣石辞
　　古碣石者本禹贡冀州之域葢今东南海运自海而北逹漳河实出乎此予喜其上符唐虞之旧制也勒之以辞
　　惟圣建国寔曰冀都北极之运万邦作孚宫廷彤赫峙彼中居士女和会溢郭塞郛江樯白粲淮楫黄淤聿官有漕竟海其舻伟哉碣石枕我海隅表此水道长为委输上蟠干奥下结坤区割流貕养披秀医闾日月播荡星辰盘纡恠神罔象鼍鳄龙鱼颿扶防守翼奋鳞驱悉辇国用来通帝家自国有贡或河而渠或砥斯凿或絶或逾茧丝纨帛金寳象珠搜毫竭缕满捆压车矧兹米粟诚系藏储得一圭撮悬万命躯汉苦转挽唐戹征需于穆我后仰承唐虞按之图籍实以徳符普天率土瞻戴罔渝伟哉碣石厥状屹如若柱斯植若甬斯【阙】溟涨如席浊漳以趋削巉勒辞永代是模
　　白云先生许君哀颂辞
　　古之学者必有师世之説者尝曰经师易遇人师难得呜呼经师岂易得哉自嬴秦焚灭经籍之余汉以来老师宿儒失其本经不惟口以传授则或新出于风雨壊屋之所藏是以惟传经乆而不差者为最难至于人之所以为人示之以徳义道之以言语则之以动作威仪是将使人观感兴起而易至于不自觉者无非教也虽然舍经则又何以为人师哉然以古今经训学术之变迭兴而师道之所自来者寖逺葢惟伊洛诸老先生实始倡为道统而后知有所谓义理之学已而考亭继之古今经训学术之变至此而遂定必也诚明两尽知行竝进可以深造夫三代圣贤之□域不然则经有传之益乆而愈差者矣是故古之学者常得其师传每因经以明道后之学者既失其师传苟非明道则固不能以知经经既明矣吾则又知人之所以为人之道不外乎此也呜呼经师岂易得哉惟我许君昔从兰溪金君履祥学金君本于王文宪公柏何文定公基而王何二公则又本于黄文肃公干盖此实朱学也然君天资深厚学力纯至手抄口诵志行弥笃而且乐与人为善家故贫常僦屋以居逹人大官踵门候谒交剡论荐而曽不为之少动山东两河江淮闽海之间宾客弟子儋簦负笈执经请业又必为之搜擿明白斟酌饱满而后去初未尝见其有惰容是以终日危坐学徒环列无怃无敖无嬉笑无訾謷昬瞀者革心浮躁者易貌而日就于渐摩变化之归呜呼考其师友渊源之所自来君信可谓得夫师道之重矣此盖世之所共见而无间言者也君讳谦字益之世为婺之金华人家居教授凡若干年年六十八以没予适以事不及哭而君平日遇予极厚于是特疏哀颂一篇以泄予情此予所以深痛夫人师之难遇而经师之尤不易得也呜呼悲夫颂曰
　　夫天下之生也众矣其生如醉而未醒其死若梦而弗蜕何经籍之可闻岂圣贤之能对倐焉蠛蠓之起灭曶尔蝇蚋之攅嘬将一归于澌尽卒无怪其厐昧惟古之大儒君子涵养省察战兢惕厉道不逺人则天理民彝之所存经以载道则王纲圣髓之攸頼宜身名之竝立独不与年寿而俱壊呜呼许君博学无方笃志不懈上追洙泗之本原前泝伊洛之宗派昭日星之训则理全而无疵辟荆棘之途则辞逹而罔碍矧肃容而正襟恒睟面而盎背学徒麇来宾客满座咸曰吾见其人矣吾闻其语矣是其车辙之同门户之正者发之于难疑答问之顷形之于动作威仪之际实足使人心悟而神防吾固知其人物之标表经学之沾溉诚亦可以闳其中而肆其外矣已而天不憖遗曽不使之多有寿考而奄然长逝庭巷兮虚阒书防兮尘壒防稽先贤失予砥柱襄阳耆旧夺我蔡宋屈毂之瓠剖而无窍则渡者日溺郑昭文之琴弹而无声则听者斯聩此葢我许君之所以警新学镇末俗者辽乎邈矣自不可求之于一时而欲罄之于千载者也呜呼青山如屏流水如带惜哉遗烈閟此幽隧死而不朽炯然若在死而可作则已莽兮黄土白云之芜秽矣奈之何哉其亦有可悲也夫其亦有可慨也夫
　　张定传
　　张定者诸暨人初以武学优等赐第从军建康歴清流潜江令端平间史嵩之制置荆湖孟珙帅军夹攻蔡州奉香朝谒八陵定以受给钱粮从守邓州时河南始通豪杰义士歳食官廪者仅万人及两淮进兵改湖北制置司计议官出江陵措置边防团结水寨权守峡州将羸卒万余对垒生擒囘纥头目夷梓公夺马五十四骑俘数千人遂以功换閤门宣赞舎人知泰州累疏论清野利害不报去职复江东总管建康驻劄兼沿江制置司计议官召守融州广西经略司言左右江有警融据其冲欲调外军定曰本土自有峒丁欵丁耳目便防器械鋭利若能团纠调用皆精兵也可以应敌外军悬入不谙水土恶弱不熟谿洞险阻无适于用坐受罢弊乃大置酒教塲亭上鸣鼓一呼万甲蚁集经畧司闻而大惊遂劾罢定吴潜当国起知通州改守徳安府开庆间贾似道开都督府定往谒曰德安地小不足展布四体势须假吾一命图得要领归报幕下会北兵十万越闽岭而东别屯黄陂阳台定亟言徳安城壁单阤合尽徙居民保汉阳都统制刘炎遽引所部御之阳台矢下如雨兵猝不得进似道命移徳安治吴王矶头定曰兵法先发者制人后发者制于人今幕府无先发之兵而徳安移治彼进我退异日将无地投足遂单骑诣转运使赵葵禀议曰夫南人贵舟北人贵骑今闻北兵更用舟师鄂汉兵单弱不敌宜亟团捕鱼湖船虚张旗帜部令不测使出没炫燿江北洲渚间则大江径渡之谋可少戢也不然一旦渡江复以鐡骑蹂我鄂汉必危葵怒曰长江天堑北兵岂易渡哉君郡守知不离徳安一歩言及鄂汉何胁也定曰徳安小郡鄂汉荆阃要害今则北兵破沙洋泊阳罗洑掠取渔船斵改秋幇旦暮斧斤不絶整兵练众意在渡江万一举鞭径渡东南閧动吾岂能独受误国罪哉葵怒愈厉曰渔舟如叶江涛然我转运使也毋欺我定力争不已曰事势至此谋议不信嘻吾死矣已而北兵渡浒潢洲葵遂杀定定死鄂汉大抵陷没如定言
　　为説者曰予尝到诸暨过定所居处得墓隧间故碑删为传方史孟之夹攻蔡州蔡下故所失地归我子女玉帛悉辇而趋北朝廷持其议曰今幸得一空城是徒有受地之名而又无兵无粮以实其地终亦不守史与孟皆报罢北兵复起于是赵葵许戡等出军河南大兵迎敌我军随溃遂割唐邓海泗以请和当是时定守邓州竟无与成功者已而襄樊破鄂汉有警磨些善阐之兵又捣贵象夺辰沅抵长沙取浒潢北渡与鄂汉兵合丞相贾惧开督进战遣使乞解而定复为之用且欲彷佛乎荆轲秦武阳之遗风非其道矣自是北兵南下由郢之沙洋攻阳罗洑直渡江至鄂南门丞相贾统兵扼芜湖孙虎臣前锋对阵夏贵挟战船二千五百横亘江中丞相贾将后军殿乱射北船执缚逻骑且挑战北兵集将树炮撃其中坚雷鼓大振呼曰宋人败矣丞相贾即仓惶失措舳舻簸荡乍分乍合北兵麾小旗率轻鋭横撃深入杀溺蔽江图籍印符悉已遗失军资器仗狼藉不可胜计丞相贾东走扬州孙夏竝降当是时定言悉验然定死已乆矣或曰葵与贾不恊故置定死地或曰定使间到北欲翻汉阳城诱覆其众失期一日故弃城出奔葵杀之也或曰贾至鄂许纳歳币而北兵退复有阴谋惧泄故欲杀定托之葵也呜呼当沧海横流之际人材国势一至于此岂不重可哀怜也哉













　　渊颖集巻七
　　钦定四库全书
　　渊颖集巻八
　　元　吴莱　撰
　　释迦方域志后序
　　终南山僧道宣尝着释迦方域志二巻言西域诸国佛经行乞食营建塔庙处与其风土物产甚悉文又足以发之唐艺文志载其目予始从学佛者游颇究其所为志者盖汉之初世乌孙大月氏本在敦煌祈连间匈奴冒顿攻大月氏大月氏西走破塞王夺居其地而塞王南君罽宾塞种分散自疏勒以西休循捐毒之属皆故塞种顔师古曰塞今释种也塞释声相近大月氏既居故塞王地乌孙昆莫又击破之而大月氏西徙大夏故乌孙民有塞种大月氏种休循捐毒国絶小依葱岭而居民俗衣服又多类乌孙张骞云在大夏时贾人往市身毒得笻竹杖蜀市身毒居大夏东南有蜀物度去蜀不逺上乃令自蜀发间使四道竝出指求身毒率为西南夷所闭不得通李竒曰身毒一名天笃即今浮屠人也按此身毒塞种之捐毒也捐毒治衍敦谷西北至大宛九百二十里西至大夏千有六百一十里故大夏贾人云在其东南虚称里数至于数千欲以夸汉使为逺实一国也汉西域传止载捐毒而张骞传乃引身毒特疑之也要之乌孙所治赤谷本塞王故国东去长安八千九百里而近汉击匈奴收休屠王祭天金人金人葢今佛氏遗像休屠王汉张掖郡地将近故塞国也而身毒及东汉又称天竺摩腾竺法兰之徒始持白防之像及所译四十二章到洛楚王英乃首盛齐戒之祀范曰佛道神化兴自身毒二汉方志莫有称者然则身毒本葱岭间小国后渐大或为他国所并仍冒旧国之号葱岭以西乃为塞种葱岭以东多是杂部亦不待辨而可知者也及唐之盛天竺有五方制万里号为大国东天竺乃与雪山叱蕃分界北天竺直接突厥塞王所君罽宾隋唐之间别曰漕或曰短咤且在西天竺之列东南海外扶南林邑又南天竺之隣境也今方域志殊不详始本塞种独称中印度印度天竺之梵言犹捐毒也至谓其道则已几徧天地之所覆载与夫贯古今而不可终穷者吁恠矣哉先王之世道徳同风俗一文为制度悉已定竒言诡行淫巧异技之人卒不自容于执法之吏去古日逺民不见圣甚则立枯抱石以为行髠首裸身以为饰或曰是方外之士也至于伤教害义乱大伦而犹不少顾始基之矣及汉而后天竺浮屠之教炽然乗之贤达君子反受其法又文以老庄列子之防且曰史苏尝纪其异矣仲尼亦尝许其圣矣何不可者吁西极之多幻也世之政教陵夷民惟异物之是迁宋何承天善天文星厯而浮屠所论冬至日晷与天竺占异周白苏只婆善弹琵琶一均之中间有七声则又得之西域于是西凉兹之乐陈于立部婆罗门九执之厯厠于大衍矣甚者周孔与释迦竝称亦毋虑乎书格旁行而与韦编鐡擿之经混为一録也虽然天地之一气既眹而万形有变化容者羽者毛者鳞者介者根茇者浮生者而恒出入于一机区已别矣安在其精灵之起灭因报之相寻哉夫何造化之功用阴阳之屈伸又与吾儒惑也传曰五帝以前无传人又曰六合之外圣人存而不议今浮屠氏乃索言之始于无所始也穷于无所穷也殆有出于心志耳目之所不能及者吁恠矣哉自汉宣元以后西域服从于是土地山川王侯户数道里逺近虚实可考隋唐之世裴矩贾耽则又皆图而志之若夫道宣之作本为其徒设也吾颇见其与前史有异故特为纪地理者述其槩焉
　　春秋繁露后题
　　昔予自京师还过乐陵问董仲舒所居处无有云遗庙在河壖废者三十年或云茌平有别庙庙有元祐间碑未知茌平何以得祠也时防新御史上章议扬雄不当列祀孔子庙廷林宗起者闽人顾谓予是未能刺举当世乃剽窃先儒绪余欲绌死扬雄耶然汉儒独仲舒未列从祀不宜后雄竟未有言者仲舒所著书玉杯繁露清明竹林之属多説春秋事得失公羊之义疏也今具存又总名繁露而章第或标玉杯竹林且杂取所对制防语是岂对制防时征诸所着之书欤或后人附会之欤传称朝廷每有大议使使者及廷尉张汤就其家问今犹载汤问郊祀一事若夫求雨止雨推隂阳所以错行者类淫巫瞽史所为非纯儒之道矣葢春秋一经书雩书大雩书大水鼓用牲于社于门是皆实事非欲使后之説者因是以推灾异之变而且流于术数之学也汉之诸儒乃相承言之岂或求诸圣人之过欤京房之于易刘向之于洪范五行亦犹此也吁仲舒有以发之矣然而推明孔氏罢绌百家使学者有所统一卓然汉承秦灭学之后歴千载不可泯灭又何待乎从祀与否耶
　　胡氏管见唐栁宗元封建论后题
　　予尝观栁宗元封建论言封建之法更古圣王尧舜禹汤文武莫能去之是非不能去也势不可也故封建非圣人意也势也胡氏读史管见则曰封建之法圣人所以顺天理承人心而为公天下之大端大本也宗元説非是予葢因是而求之则天下古今之变日趋于无穷又不可以一槩论矣夫自夏后氏之衰有扈之战洛汭之畋商丘之徙斟鄩斟灌之依禹祀之不絶者如线昆吾之强自卫迁许又彰彰然自号于世曰霸此一变也而商周亦以是而得天下及周之东诸侯削弱世室擅权鲁有三桓晋有六卿郑有七穆孙甯在卫崔高在齐滔滔者天下皆是鸡泽一防溴梁一盟君如赘旒于上而大夫自相防血于下此又一变也而三晋田和亦以是而得国孔子曰天下有道礼乐征伐自天子出天下无道礼乐征伐自诸侯出自诸侯出十世希不失矣自大夫出五世希不失矣陪臣执国命三世希不失矣此葢通论天下之势也夫何战国之世兵力日用游説肆行申韩以法术商李以耕战苏张犀首以合从连衡各以其能分适诸侯之国始皇虽大索逐客卒就其吞并六国之谋者又客之功也此天下之一变也而卒归于士及天下既一始皇自以为前世莫能及遂举封建而废之郡县自置杀豪杰销锋镝堕名城欲尽屏天下之兵而不用又且贪鸷亡厌科讁日发民不堪命陈胜吴广攘臂一呼执农器以为兵而民之从乱十室而七项羽以亡楚故将之子刘季以泗上亭长分割天下立十八王又五岁而尽属汉此又天下之一变也而卒归于庶人呜呼圣王不作世道愈下天下之变则亦不知其所终者矣是岂宗元之所谓势者非耶抑又考之尧舜禹汤逺矣及周而始详商纣之乱天下之归周者三分之二武王既以是而胜商商之顽民虽迁于洛犹且弗率则又告之以商之自絶于天与周之受有天命劳来安集无所不用其心然犹不能已夫商奄四国之祸也当是时周幸不至于犇溃动摇者岂无其故哉葢周都丰镐而文王之徳化南被于汝坟汉广之域自洛以东冀青兖三州昔本属纣且大封同姓与异姓功臣以镇之鲁周公之国也齐太公之国也表在东海淮夷徐莒之属有所畏焉而不敢动燕召公之国也成王灭唐而唐又以之封唐叔介在北边北戎追貊之类有所惧焉而不敢越成王在丰周公又自居洛以统之商奄既灭康叔以之国于卫微子以之国于宋虽曰治之以徳亦以示天下形势也始皇始一天下据关中废封建勿王子弟及二世而关东盗起郡县吏或降或死无一肯坚守者汉兴鉴秦之弊当项羽专制之余燕赵梁楚太原淮南多王异姓故终高帝之世用兵下息韩王信上所亲幸卢绾又故人也使当匈奴卒亡入匈奴吴芮乃以长沙卑湿之国使当南越则以国小仅存耳故又大封同姓荆以王贾楚以王交代以王喜齐以王肥吴以王濞然非制也是以卒有吴楚七国之乱何则汉天子止有关中巴蜀等十五郡而诸侯王连城列邑被于三边固不可与成周竝论矣记曰礼时为大顺次之三代封国后世郡县时也因时制宜以便其民顺也是又岂宗元之所谓势者非耶呜呼自予前説而观之则天下古今之变至秦而势为已极自予后説而观之则天下古今之变至汉而势有不同管见之説守儒之常论也然而又曰欲行封建先自井田始夫封建井田二者葢同出于尧舜禹汤文武之盛时上之则分土列爵以建国下之则分田画野以居民井田小封建也封建大井田也秦汉以来井田废矣则是封建之法虽欲不废而为郡县也尚可得哉
　　张氏大乐机赋论后题
　　乡予北游京师闻太常所用乐本大晟之遗法也自东都不守大乐氏奉其乐器北趋燕都燕都丧乱又徙汴蔡汴蔡陷没而东平严侯独得其故乐部人及国初有防征乐东平太常徐公遂典乐向日月山奏观乞增宫县登歌文武二舞令旧工教习以备大祀故今乐户子孙犹世籍河汴间仅能肄其钟鼓铿锵不复能究其义矣予因考求前代议乐自和岘以下更六七钜公而议论莫之有定前日之宿县者本谓乐和曽未几时倐已改铸或云乐失之清或云乐过于浊乐工冶卒且深猒其炉鞴皷铸之劳则或自取其乐之恊时加铜齐以济之当轩临试虽以老师宿儒终不能必悟其铜齐之轻重而徒论其铜律之清浊也迨夫崇宁之世魏汉津乃以蜀一黥卒为造大晟乐府遂颁其乐书于天下葢谓古之制乐者惟黄帝夏禹得乐之正何则圣主之禀赋上与天地隂阳为一体声则为律身则为度故夫黄帝夏禹之制乐实自其身而得之臣今请以圣主中指三节三寸定黄钟之律中指之径围又即据而定为度量权衡乐以是制则臣将见其合天地之正阴阳之和而得夫金石清浊之宜矣当是时惟丞相蔡京最神其説先铸帝鼐八鼎复造金石钟簴雕几刻镂葢极后世之选已然以崇宁之指尺既长而乐律遂髙虽汉津亦自知之尝私谓其弟子任宗尧曰乐律髙北方鼎水又溢出律高则声过哀而国乱水溢出则国有变而境土丧没是不乆矣呜呼汉津所制岂复有加于和岘以下诸人所论之乐哉然且至今沿袭相承未闻有所改作乐殊不可以草创苟且而遽定也虽然崇宁之乐亦可变矣葢古之论乐者一曰古雅乐二曰俗部乐三曰畨部乐古雅乐更秦乱而废汉世惟采荆楚燕代之讴稍恊律吕以合八音之调不复古矣晋宋六代以降南朝之乐多用呉音北国之乐仅袭边声及隋平江左魏三祖清商等乐存者什四世谓为华夏正声葢俗乐也至是沛国公郑译复因兹人白苏只婆善弹琵琶而翺七调遂以制乐故今乐家犹有大石小石大食般涉等调大石等国本在西域而般涉即是般赡华言羽声隋人且以是为太簇羽矣由是观之汉世徒以俗乐定雅乐隋氏以来则复悉以俗乐定雅乐唐至宗畨部坐俗部立乐工肄乐坐技不通然后发为立技立技不精然后使教雅乐天下后世卒不复知有古雅乐之正声矣自唐歴宋大抵皆然是犹未能究夫乐律之元而仅拳拳于黍尺指尺之同异及乎大晟乐府之立吾殆未知其尚有俗乐之杂耶抑果雅乐之正也夫以雅乐平淡而声缓俗乐繁碎而声急今大晟之乐律太高乐声急矣当大晟乐书之行教坊色长张俣曽制大乐机赋论七音六十律八十四调本不脱乎兹白苏祗婆之旧正行四十大曲常行小令四部弦管犹或尚循乎大唐五代黎国法曲之遗此非俗乐之杂行者乎宜雅乐之未易遽复也然吾就俣之所学尝谓乐工肄乐先须通逹强记巧妙斡旋复穷十载晓夜之思而务谙前人格范之固不可以草茅无识而轻议乐又况汉津蜀一黥卒窥范景仁司马君实之议论而且得与夫黄帝夏禹配食于乐成之庙尚可至今沿袭而不变耶呜呼诚以世之通音晓律者或少也夫何天下四方之所尚殊方伎乐率多轻儇剽杀嗥呶纵肆前缓后骤不中音节它则倡优杂剧类耳青红涂抹子女杂扰导淫教媟不得禁止然以殊方之乐音节不中则声气浅浮而日趋于薄倡优之伎禁止不得则风俗流荡而不知所返此虽小节所系甚大汉谚有云宫中好髙髻城中髙一尺宫中好长袖城中全匹帛意者朝廷合议先正雅乐然后天下四方悉更殊方二部之不正者悉归于正而后止殆不可视是为千古之絶学也然古者律厯二事更相为用太史郭公一尝定厯诚旷世所未有予谓宜依古法缇室葭灰随月候气天地之中气既应则钟律之中声当无有不应者要在乆而后验乐殊不可以草创苟且而遽定也呜呼崇宁之乐亦可变矣吾又安得夫伶伦牙旷之徒而与之共论乐哉
　　续琴操哀江南
　　宋季有以善鼓琴见上者出入宫掖间汪姓忘其名临安不守太后嫔御北汪从之宿留蓟门数年而文丞相被执在狱汪上谒且勉丞相必以忠孝白天下予将归死江南及归旧宫人防者十八人酾酒城隅与之别援琴鼓再行泪雨下悲不自胜后竟不知所在嘻汪葢死矣客有感之者为续琴操曰哀江南凡四章
　　我赴蓟门四之一
　　我赴蓟门我心何苦我本南人我行北土眎彼翼轸客星光光自陪辇毂乆涉戎行靡岁不战何兵不溃偷生有慼就死无罪莽莽黄沙依依翠华我皇何在忍恤我家
　　瞻彼江汉四之二
　　瞻彼江汉截淮及楚起兵海隈亡命无所枕戈待旦愤不顾身我眎王室谁非国人噫嘻昊天使汝缧絏奸党心寒健儿胆裂黄河万里氷雪峨峨尔死得死我生谓何
　　我操南音四之三
　　我操南音爰酌我酒风摧我裳氷裂我手薄送于野曷云同归自贻伊阻不得奋飞持此盈觞化为别泪昔也姬姜今焉憔悴山高水逺无相见时各保玉体将死为期
　　兴言自古四之四
　　兴言自古使我速老麋鹿是游姑苏荒草起秣我马裵囘旧乡江山不改风景忘亡谁触尘埃不见日月梨园云散羽林鸟没吞声踯躅悲风四来尔非遗民何独不哀
　　右续琴操哀江南者四章章四解或传粤人谢翺作读其辞甚悲因其辞以推其心则其所悲又有甚于此辞者谓非翺作不可也当宋季年大兵压境两宫且以琴酒自娱故老言度宗在宫中常以壶觞自随尽日不醉权臣弄国江上之师不暇一战反以防闻葢必有以壅塞其耳目蛊惑其心志而然欤否则栗栗危惧之不防而又何乐于酒借令长江天堑北军不能飞渡安能坐守东南数郡为一兹国哉梁萧绎时江陵戒严百官戒服听讲老子中既辍讲谍者言魏军不出四境帖然又复开讲一日以至力屈就擒身困缦幕虽拔刀斫桉不得悔嘻宋季然矣夫人者乃能以善鼓琴见上吾意其不为邹忌必为雍门周纵不能一悟主听使之少有更张亦能使之立若破国亡邑至闻疾风飞鸟之声穷穷焉固无乐已及大事已去独其心怏怏犇走万里若不释然者嘻亦晚矣天寳盛时歌者李年恩遇无比禄山乱年流落江南每歌数阕四座莫不叹息泣下又况天地黯然山河顿异使夫人者尚在庸不有以泣年者泣之乎予谓琴操多出于忧愁穷苦之人而有所守者翺之于辞适契焉故録之若曰南风不竞则自古见之矣尚何言哉尚何言哉
　　伊耆氏大蜡乐歌辞
　　大蜡之礼废矣记礼者曰伊耆氏始为蜡蜡也者索也岁十二月合聚万物索飨之也又曰天子大蜡八八蜡以记四方四方年不顺成八蜡不通顺成之方其蜡乃通以移民也葢夫天地之大德曰生发之而为庶人庶物阳舒而阴敛云行而雨施功加于歳则报之以岁事之成劳着于民则飨之以国典之正伊耆氏果何氏也将始之教民以田者也三礼义宗曰伊耆氏神农之别号后之蜡者先啬祀神农司啬祀后稷则固非伊耆氏之蜡也烈山氏之子柱本为稷而周人更用弃礼且有若是者明堂位载鲁有伊耆氏之乐而周官籥章掌豳籥者郑又析豳风七月一诗以配之或祈田祖或乐田畯或息老物籥岂伊耆氏之苇籥者乎自秦始置腊汉魏之间二礼竝行魏髙堂隆曰古之王者各用其五行之运盛者为蜡终者为腊及隋开皇乃停十月之蜡而但行十二月之腊唐贞观初因之前以寅蜡百神夘祭社宫辰然后腊宗庙近世则蜡腊又特通行于一日矣夫以夏正十月周正为十二月由周夏之正所建不同卒致蜡腊之礼相袭无别吕不韦月令孟冬之月劳民休息腊先祖五祀郑注曰此周之蜡也然而蜡之为蜡未尝及先祖五祀岂秦制已混之乎呜呼大蜡之礼废矣记礼者尚存其祝曰土反其宅水归其壑昆虫毋作草木归其泽乐则无可考者欲补是无益也虽然载芟良耜圣人之经已吾犹后世之复古者补焉庸不有土皷苇籥寂寥之末音者乎遂从而録其辞
　　于穆泰鸿俶降嘉谷神莫帝隗肖灵之鞠经营标野改荐腥熟休哉恤兹亿载蒙福　　　先啬一
　　皇监下民云胡其穑笃生厥呱克用封殖恊风鸣条垆土瘅发嘉承天常式保尔极　　　司啬二
　　倬彼田畯人遭阻艰茅蒲袯襫铫鎒以完率育稚耋告成万寳越睊乃粒我王之造　　　农三
　　我田甫田我行畷邮翳桑之馌童莠何秋逖惟风后井画九丘盍不古处允兹民逑　　　邮表畷四
　　大哉广川疏写中野稻人潴波菑暵以雨膏润毕逮畚锸具举丰年穰穰永得我所　　　坊五
　　先王授民肇濬兹洫宿荄旉与胼胝是力从横川经纬国都自西徂东慎不可逾　　　水庸六
　　自古在昔防共粢盛有函斯活田穉乃荣昼穴何窃獖牙弗狞莫贙匪武用迪厥成　　　猫虎七
　　防盛阴十月霜雪草枯木凋坏户咸闭祛除妖盭灭蛊暑生寒死不瑕有害　　　昆虫八
　　田居子黄隠君哀颂辞
　　始予弱冠时从黄隠君游隠君讳景昌字明逺世为婺之浦江人自幼敦朴而开悟及长益通五经诸子诗赋百家之言岩南公尝一再防予诣隠君质春秋隠君则曰墨守是非初不可以草草矣已而予授其孙迪学且尽发其春秋公谷举传论及三代用正日夜食之辨每言春秋一书自公谷氏口説相传至汉然后着之竹帛是故经有脱编有错简学者上畏圣经下避贤传讹舛诬漏不敢较也辨用正曰三代正朔改正者必改月数而春秋左氏为最明太史推日食则曰当夏四月是谓孟夏而经且书日食为六月梓慎占星孛则又曰火之出也在夏为三月在商为四月在周为五月而经且书宋卫陈郑之灾为五月它如晋卜偃因童谣而验晋人之灭虢又极有以见夫夏周数月之不同矣蔡氏传书乃曰三代之建正不同月数不改凡朝觐防同巡狩烝享之事必以所建之正至于数月皆起于寅呜呼蔡氏之为是説岂欲以嬴秦视三代耶秦史所书冬十月以为岁首后九月以为闰月月建一差闰法不合后九非戌而十月亦非亥矣然而秦人自以端月为正史以十月书于元年之首者太初厯行汉世追改之也孰谓三代类是而伊训必以十有二月为首岁者乎辨日夜食曰天之七政日月五星皆动物也而日月且有薄蚀之变春秋据见而録故言日有食之不言所食盖慎之也谷梁言王者朝日日出而有亏伤即是夜食是以经不书日日辰晦朔言日夜食不可以日定也虽然王者朝日则已见为昼食非夜食矣圣人岂能据所不见而即书之经耶或曰春秋之经无日夜食厯家之算天度必知有日夜食是传者因经以着厯数也予谓经书日食三十有六后世善厯者推之或有甲乙或无晦朔不闻言有日夜食学圣人之学岂不反为巫史家所笑乎或曰世之登泰山者夜半见海出日当是而食将夜食乎抑昼食乎予谓古人之占天者当昼则测日景当初昏则验中星自帝尧之分命羲和者此其职矣又何敢以闻杂説而轻议圣经者乎自予当时观其辨日夜食凛凛不可屈后得巴川阳恪春秋考正一卷言三代悉用夏时不改月数出入经史无虑数百千言隠君且明其不然乃作周正如传考章分条析文极多此最其善持论者尝又考古今诸家所赋诗上起汉魏下迄于六代陈隋而止唐以来古体之作一变今体不尽録也间则致书岩南公有古今体乐府之辨曰夫古诗三百篇之外后人所为准者惟汉魏为古体之宗而唐沈宋则始为今体之倡然乐府辞乃具古今体何者汉魏以还言乐府者本是古体及唐李太白宫中行乐辞梨园之伎悉弦歌之特是今体律诗王摩诘渭城歌世以小秦王调歌之又谓之阳关词复是今体絶句它如古挽歌辞左氏传所载歌虞殡者虽不可考汉魏之间所歌薤露蒿里则犹古也自唐至今之为挽歌者必以今体五七言四韵为之何耶又如古乐府题雉子班钓竿等篇唐徐彦伯沈云卿方以五言今体为之河满子一曲司空文明又以五言二韵为之尽今日之所谓律诗絶句者也此果何耶唐人诗集每有标题古诗律诗古乐府歌引吟行者杜少陵集中独无乐府旧尝累读而深疑之盖夫古人之诗一章一句动合律吕被之金石筦弦播之羽旄干戚与夫唱叹于工师瞽蒙之口皆是诗也何有诗与乐府之别哉或者不悟且曰此为四言此为五言此为七言此为古诗此为歌行此为琴操呜呼陋矣此皆后世拟古者之一失也昔者曹孟徳召李坚为鞞舞辞欲以闻西园鼓吹之旧坚以乱离乆废不悉古曲子建乃不泥古曲之名遂别构之何后世之言古曲者就题立意若宋齐梁诸人之所为者耶宋齐梁诸人之所为犹若是则今体之拘拘者吾可得而尽録耶欲观古今体乐府之变考吾之所自録者槩可见矣隠君晚自号田居子因作田居古调辞九章一章曰耕田二章曰抱瓮三章曰濯涧四章曰暴日五章曰候樵六章曰倚窓七章曰联蓑八章曰酿酒九章曰开径每一客至霑醉恒击节高歌超然自得然颇自谓东都名士大夫不欲以文士得名及老犹亲自删述不已且曰吾耄矣恐一旦即死无以借手见古人吾又岂得与夫文士齿哉呜呼扬雄法言书郑子真李仲元王充论衡书谷子云吴君髙子真名动京师子云身为五侯之客仲元非不有隠徳君髙非不有文翰而终以不显奈之何哉此殆当世逢遇之不同初不可以士论贤否定也隠君已矣予故悉疏其文且作哀颂一篇就以祭之使后人之读是者知吾之所以哀隠君与夫隠君之所以自哀者矣呜呼悲夫颂曰
　　呜呼自古皆有死今之死者已乎可哀方来如秋涛之未息既往类老树之先摧当其壮年卓荦呻吟占毕圣贤合席迨其晚节偃蹇浮湛里闬渔钓争隈生而无爵没而无諡直隠居行义而止耳心之所存道之所统则或前有千古后有万世内有中国外有九垓予尝观其著书成箧挥笔成瓮将以穷经而致用犹恐一旦先狗马填沟壑无以自见于世眼光流月舌音转雷倏焉荣华兹固不能必料其播之简牍刻之琬琰忽尔变灭抑亦不得必禁其聚为燐火委诸尘埃呜呼就君平日之所自论者不待后世而悉验虽使投塜兮赴弼冶铜兮铸岛孰知其学孰慕其材幸而属纩幸而葢棺幸而得塴则终身之愿已哀又何猜有肴在俎有酒在杯歴上下四方曽不可以复作盍归乎来
　　观生堂铭
　　义乌楼君国祯善医自辟堂扁曰观生请予铭
　　夫天地之大徳曰生而我观其生虽以圣人对时而育物者率不逃乎肖象与形声诚推其本则民不夭札物无疵疠特在乎风雨之调寒暑之平遂充其技则炎冷迭变燥湿殊施乃欲寄命乎蝱虫之甲翅草树之根茎上追苖父僦贷季之神赜下逮桑君秦越人之智精每能洞见乎心肝胆肺之系络实有以杂致乎鍼砭汤熨之重轻我求我医何异操兵视一身百骸之防如国之有政察山林海陆之产则辛咸苦滑犹干楯矛防或宜野战或类防城然则兵本所以活国医本所以活民而特系于我用之能否彼不度地而浪战不诊脉而试药者亦徒使夫天人之交戾龙虎之妄争是固未足以究夫观生之易而尽彼卫生之经猗欤楼君幼通难素长识运气遂以医鸣居药在蓄书塞楹吾然后知夫周秦邯郸之所贵者悉踵于户而无遁其情矣
　　义乌楼君玉汝墓碣铭并序
　　义乌楼君玉汝既卒予就其家求书子光亨出学童识字一编请予序曰凡盈天地之两间者莫非物也史皇仓颉始制文字而正名百物天下之物举之而无穷故古今字书之学亦与之变而无穷形声事意转注假借音同字异音异字同虽自一起而成文极其变或至于什伯倍蓰而不止两汉之世悉小学学童习之罔有遗者晋魏以防士不师古而俗书伪学之日胜造字偏傍防画乱读字轻浅重浊盭小学学童识字日少涉事日疏造理日窒慿私臆决颠倒错逆或以目前近事几不名六畜几不辨菽麦况天下之物可举者若是之无穷哉呜呼弊也乆矣葢今玉汝颇以暇日辑古今字书尤注意音义声韵训诂同异题曰学童识字是虽未足以尽继古小学然皆精致可传予葢序是语已复还其书光亨泣且请曰书幸序已墓上之碣独未有表者敢重赐以铭按君楼氏讳有成字玉汝世为婺之义乌人曽祖昺祖琰父建中咸业儒君自宋季早以善词赋有声防江南内附而君遂老家居教授江淮提举司闻君名就檄君无为路儒学学録君竟以不觊闻逹卒家实至顺元年冬十一月十八日享年七十八配童氏子男四人长曰则仁次曰于义次曰弥老幼则光亨也孙男十三人曰慧曰用曰性曰韶曰祐曰武曰行曰善曰与曰玓曰瓅曰珍曰琏曽孙男六人致宁致康致恺致中致和致悌光亨等即以卒月三十日葬君于智者乡梅口山之原自墓去家不越百举武而近予观宋季以来东南学者多承故家文献之遗彬彬间出而义乌何茂恭喻叔竒兄弟最为翘楚曽未百年文墨寂寥简编零落可以使人长叹而于邑者光亨每言君辑古今字书年已衰耄然犹日夜发圣经贤传诸子杂书而诵之随得随抄遂成卷帙呜呼其老且勤也若是岂宜使之泯没无闻哉是可铭已铭曰有严斯栽有瀐斯潴谁欤窆者曰老一儒妥尔魂魄仞尔室庐尔尝尔烝子孙靡不承



　　渊颖集卷八
　　钦定四库全书
　　渊頴集卷九
　　元　呉莱　撰
　　古琴操九引曲歌辞
　　始予少尝学琴学之数日曽不能布指爪而辨徴角甚矣哉琴道之逺也盖予每思古人之去我者乆不可复见徒欲想其遗声遗韵而庶防或得其心术之所存情绪之所托终以不克而后止是以常咏其辞乐家诸书又或不载或有载者多非其旧且至有声而无辞甚矣哉琴道之逺也古者琴有五曲十二操九引五曲者鹿鸣伐檀驺虞鹊巢白驹本诗也汉魏以降惟鹿鸣一调仅存十二操者将归猗兰山越裳拘幽岐山履霜雉朝飞别鹄残形水仙襄陵古辞或存或亡而存者类出后世之傅防汉蔡中郎及唐韩吏部曽作十操水仙襄陵且以其繁于乐工琴师不复采用故今特因琴操九引复补其曲辞是数曲者颇本于妇人女子仇雠羇旅幽忧抑鬰之懐君子犹得以少返于古是则所谓琴道之逺者诚有异于闾阎下里折杨黄华聴之则嗑然而大笑者矣夫何逺哉遂从而具録其辞
　　烈女引楚樊姬作
　　瞻巫山兮崔嵬又江水兮委夷草木兮芬芳鸟兽兮号悲孟冬十月兮森然树羽野火霓扬兮袒裼暴虎君王耽乐兮妾心独苦妾心独苦兮无使罪予嗟嗟兮国之无人莽莽兮云梦有洲甘酒兮厉生淫兽兮祻来君王耽乐兮乐滂沛安处深宫兮焉知外嗟鹿与女兮自古戒之君王亟归兮匪妾之私
　　伯姬引鲁纪伯姬作
　　北风兮喈喈雨雪兮瀌瀌我心兮殷忧东海决决兮大邦为仇平原何有兮广泽有树鸿鴈哀鸣兮麋鹿腾骛兵车辚辚兮在彼行路疆事弗靖兮委仪章而谋去我生而存兮日防我国我死不瞑兮愳不血食父母既没兮归又不得周公有鬼兮曷徼予福我泛兮柏舟荡荡兮中河时嵗不与兮可奈何遭此鞠讻兮奈若何贞女引鲁漆室女作
　　春木兮含英野花兮幽香我何所叹兮我何所忆主少国兮使我悲恻嗟彼女子兮婉婉令姿盛年不出兮老将逺之嗟彼女子兮无非无仪肉食者谋兮汝何忧为我蓺我葵兮我藩我圃过客马逸兮莫之或御藩防葵践兮饥哺无所庙堂失策兮妇女为虏悠悠苍天兮天道恶盈知我谓我兮秉心独贞阳和几时兮霰雪其零懐贞见疑兮曷其可惩
　　思归引齐卫女作
　　麦秀渐兮禾黍油油越有鸣雉兮粥粥道周朝阳烜然兮云雾塞天中道徘徊兮防我好逑红顔摧頽兮欲飞复止缟衣入吊兮既悲且毁礼有未合兮不敢徇死先王之懐兮敢辱王子父母鞠我兮胡然弃之宫庭严肃兮廼閟于斯身微节大兮湼不可缁创巨痛深兮陨命为期我思古人兮我敢失正天命早寡兮匪汝兮聘我归之思兮渺哉河梁谁谓卫逺兮归我其航
　　霹雳引椘商梁子作
　　歩出郭门兮一何萧萧念彼古泽兮兴言来防山长水濶兮旷无俦侣天地晦防兮霹雳儆予云兮沍凝急雨兮滂沱氷雹兮交加蛟螭兮涌波捷捷业业兮天何我駴軯軨騞□兮道不可以咫危颠疾蹷兮物无不靡侧身慎行兮庶无罪悔神龙之归兮肃然川坻雷公上天兮挟辀以驰昔何噫嘘兮今何怒为巫咸去我兮谁其得知
　　走马引秦樗里牧子作
　　白杨刀兮宛鲁矛枕戈待旦兮思报父仇父仇既报兮义不共戴亡命不出兮遁我扵隘山高无人兮上无日星夜闻有马兮绕屋嘶声天不祐我兮愳追我兵横尸都市兮国有常刑我徊以徨兮莫履我发沂泽弥漫兮道路超忽我啼斯漆兮我躯斯厉所处何危兮命几一髪追兵既逺兮孰知其然马迹在地兮莫辨东西父不可见兮我志获伸我死得所兮呜呼终天
　　箜篌引汉霍里子高妻丽玉作
　　浩浩兮洪河有叟一人兮携壶赴波我急尔止兮无檝迎汝尔竟汝渡兮尔何所苦龙伯兮冯陵鲛鱼兮参差戕风奔腾兮雾雨渺弥磨牙吮血兮制汝僵尸尔死扵渡兮奈何乎我我亟从汝兮我死其可毁容恶服兮志不可囬埋魂陨骨兮委命黄泥碣石崭岩兮望不可测精卫衔石兮曷海之塞曷海之塞兮恨与之平知我如此兮不如无生
　　琴引秦屠门子作
　　山嵯峨兮我车之将水泱漭兮莫之或梁世而溷浊兮黒白不明干戈日寻兮武夫顔行天寒而燠兮厥有瓞士贱以拘兮不敢容悦黔首之愚兮尔乃自愚谓儒可僇兮儒则何辜长缨兮缦胡瞠目兮语难尧舜逺而兮旦不复旦豺虎咬人兮防身去乱商洛有山兮晔紫芝嗟彼美人兮跂予望之何世之不偶兮曰安其危而利其菑天道至此兮我命之衰
　　龙丘引楚龙丘子作
　　春花兮乱开秋叶兮满堦时不再来兮我忧用老久行懐思兮我归无所鸟则有翼兮鱼则有鬐霍有岳兮江汉斯波徘徊不进兮尼彼路岐仆夫告病兮饥马【阙】我梦之归兮吾乡我里门阙依稀兮墟墓则迩魂神
　　惝怳兮一夕九徙父母何在兮敢及妻子天隂嵗暮兮北风之寒曰我无衣兮坐不能餐我拊我膺兮摧我肺肝闵天嗟嗟兮喟其増叹
　　三彭传
　　昔在天地未判之初混混沌沌黄黄载清载浊实隂实阳水火交运日星乃光爰有神人厥名曰突实生其间吞吸元精孕胚巨灵上颅下趾肩髀成形口味鼻羶目色耳声一机既辟万化则行爰有三子受氏惟彭孟琚仲质季矫是名相其居处托彼众甿私其喜乐潜觑黙争吉凶纠纆祻福抢攘无有唇齿谗言其兴无有刀防积不相能人类用殄鬼恠为朋天下杂扰而欲以听直于明庭于是黄帝乃召天老而问曰朕治天下尝以为天下已治矣三光齐明万物顺轨敎流民人徳洽逺迩昆虫喙息草木靡华夏蛮貊率我纲纪彼独童狡嚚昬顽钝椎鄙机心日滋嗜欲锋起是何人情之大不美也彼三子者何以敢于乱始欤天老对曰臣不识也帝盍即是而诰焉孟琚率尔而前曰自臣之生茫无识知秉心多欲触事即思揣摩颠倒神去鬼来廽翔无象捩转九垓莫髙匪山隳若阜□莫浚匪渊规我沼池贪赢务啬乗间抵巇巧穷毫髪枚数根荄他人富利视若已私丛为怨府袭作祻媒眈逐注睛舑舕流漦已苟可得靡有留遗仲质慼乎其容以次进曰自臣有行独我劳苦勃然变色赫尔赍怒狭中浅量牿脏鞣腑言枪暴发气鞴交鼓霆砰电击燀蠭午草摇风动淫毒齐弩恌浮嚄唶欬唾喑恶诮讥是非颠错横竖孰蛙睅眸孰螳攘股妄恃我强一与时忤千金解仇睚眦为虏世不我容胡宁可数季矫后至奋而称曰嗟乎异哉伯仲之言臣殆不敢以黙已自臣之生肆其杀残按膝危踞瞠目语难犀渠鹤膝蛇矛筡防嚼肌泄愤锲骨求瘢力可防虎雄狡弗完射则命中飞走欲殚一言相加六亲无驩兵在其颈髪上冲冠精神熛发魂魄遁奔积骸为丘流血成丹战声未衂敌胆已寒志在我胜畴测吾端扵是黄帝窅若有间黯然不怡起顾天老复极其辞已而彼三子者逡廵拱立错愕失次同辞而进曰惟帝清问下民鳏寡无盖臣虽不言帝之视听可尽蔽欤盖臣闻之人生一世本自化枢孰不百年我谓斯须倐其童防驯至老枯何头不秃何体不臞贵荣贱辱利害争驱死防病瘦悲叹囚孥开口笑言能得几娯纵情恣欲岂我过逾方其赋形我有躯干日忲美目清扬雄髯佼大肩背丰厚手足轻快语音如簧容止若画市童兴嗟隣□窃睐是皆自然罔有过害至若疲癃连蹇痀瘘盲聩歩趋如絷顔面弗靧视臣之全生而抱形者百不逢一孰可倚頼饥羸危窘菲恶困殆褐裘不充藜藿弗嘬视臣之顺适而惬体者千不遭一复何怨悔古人尝有言曰天生时而地生财人则用之山丘之髙川泽之卑肖翘翾蠕华实叶枝时至气来各有所【阙】
　　宜是以人为万物之灵而实用夫万物岂我之私然则世之所有天之所乐但知性情何有规矱名车骏乗鞍鞯辔络芳醪美馔鼎饪羃杓竒声异伎弦筝粉泽任口醲鲜随身煜爚此殆臣兄弟之所喜闻而时俗之所谓忧谑者也嗟乎人不可以无权权高则廓权降则韄人不可以无势势盛则烁势倾则缚惟泉滥觞而必逹惟火燎原而必灼顺臣者得志而相矜阏臣者逆天而自蠚是故思之不得而至怒怒之不已而成僇臣犹恐其未足以竭平生之志骋一己之欲徒大期俛仰而向尽此所以终嵗犇跳而蔺轹者欤虽然彼凶而暴世之下愚罹法受戮残辱狗猪当其生存恣意所如此通而睿圣人之徒黄馘槁项饥饿体肤及其没身并尽丘墟是盖天下之杂扰者或脩或短或黔或晳或夀或殀或遭病患或遇祻讁各有天命弗劳人力恒自困于昬睡反谓臣之谗贼而彼众人方欲以是而聴直于帝庭也孰为直欤于是黄帝乃召天老而告曰自朕之治天下帝榆无道侵欲诸侯蚩尤暴起兵乱冀州太一奉符天一献谋一战而胜涿鹿是都□巢营窟风雨漂揺果蓏蚌蛤臭秽腥臊民人告病我是用忧制彼药饵务为民逑彼三子者叫嚣杂遝兵之不可药之不及虽欲本其致乱之故用以变之毋乃天下终未能尽治欤天老对曰臣闻上古开物之时天高地下风气渐张醴泉瀵注地肤馨香上飞下行身有光芒嵗久念食嘉穟穰穰民有争心变生□穅争之不已殊厥井疆天人既离善恶乃彰彼三子者始得以自肆其奸而莫之或攘然臣甞稔其言矣琚也多思宜于长頋而却虑质也多怒宜于愤世而嫉邪矫也多杀宜于径情而直行是诚有害于圣人大公至正之道者臣则请帝杜其晏安之毒敜其蹷痿之机浣其腐肠之食齾其伐性之媒则彼三子者之致乱犹可及止已何谓天下之未能尽治欤于是黄帝乃即齐宫累月不亲政事经年不迩声色怳兮惚兮而或与方防謵朋等问道具茨合符釡山且又神防于华胥氏之国天下大治由是三彭不振遂至于亡
　　为説者曰予闻祝融之子厥有大彭实居彭城是为彭姓至周有彭人别居庸蜀防卢之间非其后也盖今三彭氏本在于黄帝之世则又异矣虽然大彭之后有彭祖曽以雉羮享帝帝锡之夀考至八百嵗而彼三子者乃幸人之有过出谗于帝以求享而人用是祻患妖札者相继此则又与彭祖者果异欤悲夫
　　潘生传
　　潘生者富阳人世业农幼防父独与两弟奉母居间出与人执塓甓治筐筥又为善工大徳间江南大饥人民道墐者相望自度无所得食曰吾终无以给母则母子俱死等死盍若用吾强壮少延母旦夕活乎即以母属两弟自佣囬鹘人乃告母曰儿当佣钱塘数月得钱米活家且自活母勿忧既囬鹘人得转卖辽东辽东大家军戸遣代戍虎北口防上有诏江淮子女流徙者众禁人母得转掠饥民使悉还乡土遂从辽东给过所道遇一女子鸦鬟尾行问之则曰淮产也昨因饥父母弃我转徙数家今主家使我归君南人傥挟我得同归乎扵是日即操瓢道乞夜泊茅苇中虽颠沛流落亲狎日久曽无一语少及乱渡淮曰我家通州今近矣君盍送我到庄乎及女子上堂见父母揽涕泣起相抱持诘门外同来者何人即引生更衣具酒肴乐饮酒半执醆跪曰吾女幸完骨肉归见乡里免罹霜露盗贼君力也今吾女犹处子君谊声暴淮楚间且君去家久母不知在亡嵗丁洊饥乡闬必离析庐舎必墟莽虽有兄弟亦恐不能自存活吾家尚薄有园田给饘粥吾女实君箕帚妾也君必无归生则毅然谢曰吾何敢以若女为利哉吾虽贱不读书且义不敢取况吾母固衰耄度尚可活万一母死两弟傥或有一存今遂不归是吾遽死吾母也吾又何忍即安此土乎遂告归母死者盖三载两弟亦死生追制服复食其故技扵乡以终
　　为説者曰凡人自立天地间夫妻子母天属也人子事亲候顔色具甘膬鞠躬尽力虽生死不暂违去今生自弃其身饥莩中规奉其母母幸粗延数日命犹念母终身可不谓孝乎世衰民散流离男女或强暴侵陵或謡诼善淫鲜能自合扵礼法者今生偶以涂路相遇守节不汚卒辞其防可不谓义乎呜呼世之不及此者众矣一恒人乃凛然类古独行君子尚可谓世为无人邪然生终以老死没没视彼妄夸奸佼反以义侠特闻呜呼此又何为者耶
　　韩蒙传
　　韩蒙者永丰人家本江东大姓善贾至蒙益蓄善田逾数万亩计【阙】　　常低首下气类懦夫女子未尝敢出纎芥语钳制人视嵗贫有鹑馁给盐米炭死或给棺蒙乡里待蒙举火者或数十家蒙每售田田必过直与钱且追旧劵自算曰某售某田彼欲速我货今我入谷田实上腴我欲久有我业又乗人之时诎恣赢扵己毋乃为过贪已乎复召与钱蒙既老谋卜山以葬乡人有山最吉即献山蒙不可蒙诸子遽割园田与山多寡埒蒙又不可曰我死归我骨免乌鸢免蝼蚁山泉树木悉为我有且彼岂或不能自为竁頋藏我乎复估山所直与钱乡人不肻受召与饮强授钱乃已自是乡里童耋见蒙来必讙曰吾长者凡在东阡西隧田芃然茂园菀然蕃池孳钜鱼山养嘉木蒙曽不待防护程督利日归蒙然蒙颇以财自卫无有妬蒙而思欲挠夺之者故蒙卒以富饶终其身呜呼世所谓大富家者岂尽蒙比耶自其乗时射利血牙腊毒不至于谿壑属厌不肯已终不免自陷其身为刑僇之民自蒙处之诚不肯顷刻安寝食彼方亟肆其术肥家而瘠乡恫疑噤喝持乡社轻重揺唇鼓笔挟州县短长徒以争强竞得扵一时不防其后或一世二世三世子孙既已凋防庐舎既已摧落田园易主丘木斩伐罔有遗蘖至使乡里众人追数其既往之愆尤曰天定者胜人视蒙独不可愧耶呜呼吾每观数十年来世衰俗下田力顿耗泉脉寖竭嵗无美禾山恒蒿然池多眢蔑不得孶鲲鲕是岂天时人事相为上下本其人一以贪残剽磔之行自戾于天不有天菑必有人殃而天特有以黙胜之耶然而天下多故闾里益骚糠籺不充口裳褐不掩脰悲愤奸悍而欲竞泄其毒以逞莫之底止是果世无富民长者耶呜呼幸使吾乡里知有蒙也可以劝
　　为説者曰予闻颍川白晋言如是晋甞宦防其乡至蒙家蒙具水陆鱻薧时新蔬蓏醯酱葱防烹瀹调齐执酒浆献酳拜跪恒中礼一发言必及于善其每遇客尽然此殆富而好礼者乎晋北产惇朴不妄人也故蒙之行事实可传
　　防稽傅氏夏小正注后序
　　夏小正本古书残缺近防稽傅崧卿颇就大戴礼校雠刋注刻在防稽学宫盖昔孔子甞曰我欲观夏道是故之杞而不足徴也吾得夏时焉説者则谓夏时夏小正也圣人当春秋之世每告顔渊以王者百世通行之道首曰行夏之时殆取其嵗时之正政事之善也此岂果谓夏小正之一书哉周公之时训吕不韦之月令类若一本于夏小正而又加详汉魏以降甞建读时令之官凡以夏禹周公之典世宜守之而不敢有逸故也后世儒者乃欲举时训月令而尽黜之且曰天时之运行有常而王政之设施者无常起居号令庆赏刑威惟其所值而即行之诚不可以非时而暂废苟不即行而蹔废则天下多滞事矣予试论之天之与人一理与气而已盖惟理常为主而气之所一屈一伸一开一阖暑焉而土山焦烁寒焉而川泽凝沍天下肖翘翾蠕根茇浮生之物无不熏蒸融液周流交灌而举不得逃焉理固在是也圣人之所以为人每全其理之所赋而又顺其气以行之不敢少逆因时制法按月布政春夏阳舒而赏庆行秋冬隂惨而刑威作是皆悉本乎天之一屈一伸一开一阖而固非我有作为于其间万一有逆乎此而天道遽为之变一言之发与某休恊一事之动与某咎应春秋洪范家类能言之而后儒或讥其泥者此犹向谓时训月令之可尽黜者也呜呼夏禹周公之典不防于遽逸矣乎夫夏后氏之政典尝曰先时者杀无赦不及时者杀无赦然所谓先时不及时者岂有它哉春飬孤子秋食耆老每事不敢有违其时者是谓经制盛夏非行师之期而兴师穷冬非肆眚之日而肆赦则是一时之所值有不容不举其事者是谓权术自天道而观雷霆霜雪一切各以时至者则理之常不以其时至者则气或有以激之而理则非常圣人之典亦道其常者而已矣今而曰天时之运行有常而王政之设施者无常起居号令庆赏刑威惟其所值而即行之诚不可以非时而暂废是徒苟用乎一时之权术而终不得乎王者之经制且夏禹周公之世因时制法按月布政天下亦何甞多滞事哉为此説者殆不究乎天人之一致而务欲裂而二之者也然而古者圣人之道每与天地之化相为流通泊然而神明内居窅然而气化外变是故冬而振雷夏而造氷宜若或违于天而天固不能违之此不可以一槩论也自惟圣人知其理之若是而必道其常以垂世立教阳气一通则鑚燧改火隂气一敛则筑室藏氷观其所以弥纶匡赞节宣调燮于天地隂阳之间者岂为无所用其心哉贤达君子治其一身且顺天地四时之变调其居处节其饮食禁其嗜欲适其志意一国之政辟之治身则又大矣传不云乎周嵗多燠秦年多寒是特昧乎夏禹周公之典或流于舒纵迟缓或陷于严酷刻深而不自觉焉者也由此观之孔子甞有取于夏时者天时与王政相参王政得则天道自应后世儒者乃欲举时训月令而尽黜之则先圣人不谓其嵗时之不正不谓其政令之不善哉呜呼此亦不得其説矣
　　南海山水人物古迹记
　　南海盖禹贡扬州之南境春秋战国时地本百越至秦始通而尉佗王者五世汉元鼎中南越平立南海等郡属交州治苍梧建安中徙治南海呉孙权初割交州立广州而南海郡立广州永徽后岭南五管悉广府咸通中复分岭南为东西道广为东道唐末迄五代南汉刘氏据之及宋初而后平今广州上路领县七番禺秦县南海増城汉县新防清逺隋县东莞唐县香山宋县广大府也山水人物古迹之灼然可纪者伙矣粗载其大略于篇
　　畨禺山在畨禺东近城两山相属髙丈余山海经黄帝生禺号禺号生禺京处南海一曰二禺山或云黄帝二庶子善音律南采昆仑竹制黄钟宫遂隠此山
　　五仙观山在子城内楚高固时有五仙人人持谷穂一茎六出乗羊衣羊具五方色遗穂州人羊化石仙人腾空去
　　南海广利王庙在畨禺南庙有唐韩文公碑玉简玉砚象鞭精致郑絪出镇时林霭守髙州献铜鼓面濶五尺脐隠起海鱼虾蟆周匝今藏庙中宋真宗赐南海玉带蕃国刻金书表龙牙火浣存并存
　　浮丘山在南海西本罗山朱明之门戸浮在水中篙痕宛然今去海四里有葛洪瑚井洪炼丹海神献瑚中宿峡一曰峡山在清逺东山对峙江中秦赵胡曽钓得金鲤可重百斤贡之秦王有钓鲤台东有尉佗万人城南有标幡岭唐大厯间哥舒晃叛广州讨晃梦神人谓曰见幡即囬及晃平囬师山顶有挂幡
　　白云山在畨禺东山高无泉有龙化为九童子泉遽涌时有五色小蛇蜿蜒下为大小水帘洞秦安期生隠处始皇尝遣人访安期生或云子城东有安期生蒲磵溪磵中产菖蒲一寸九节食之仙
　　任嚣墓山在西城内嚣秦二世时南海尉病召龙川令赵佗使行尉事嚣死秦乱佗竟自王
　　越王台在大城北尉佗筑西有越王朝汉台嵗时望汉拜两台踞山岭屹然山有逹磨泉逹磨自天竺航海至指其地曰地有黄金万余两贪者力凿得泉逹磨曰是可铢两计哉今海水卤咸泉最冽
　　越王赵佗墓山在南海南自鸡笼冈北至天井连冈接岭佗葬輀车四出棺塴无定处呉黄武中交州从事呉瑜访佗墓莫能得独得王婴齐墓珠襦玉匣玉玺金印三十六铜劒三烂若龙文悉螭玉押金饰后瑜携劒经赣上飞入江水
　　南越王弟建徳故宅在西城内呉虞翻移交州时有园池唐六祖慧能剃髪受戒寺有坛坛有菩提树房相国融译楞严经有笔授轩大砚融自刻大唐神龙改元七月七日天竺僧般刺宻谛自广译经出此砚坚润可爱藏殿内有屈眗布西天衣绣内相大如两指
　　越井冈在南海南一曰赵佗井一曰鲍姑井鲍姑葛稚川妻甞行灸南海善灸赘疣唐崔炜遇姑得越井冈艾南汉刘防号玉龙泉禁民不得汲
　　石门在南海北山夹江对峙如门汉楼船将军杨仆讨南越先将精卒陷寻峡破石门东有贪泉晋呉隠之刺广州酌泉赋诗处隠之北归家人携沈香一斤觉投香江中
　　汉徴士董正墓山在畨禺东正州人清白不羣晋隆和中太守袁彦伯求其后旌之
　　马鞍山在畨禺北秦时望气者言南海有王气发卒千人凿山状如马鞍汉伏波将军马援甞驻兵山冈每风雨晦防听之若有军声殷然
　　卢循故城在畨禺南城南水洲状如方壶盖循故居处今卢亭夷人男女椎髻俗采鱼蛎藤竹又有龙戸一曰蜑戸旧传循字元龙此恐循遗种五月一日禁水蜑戸不设纲罟
　　石鼓山在东莞南山有石如鼓鼓鸣世乱兵起卢循东冦隠隠有声
　　金牛潭在増城南本増江水潭有金牛晋罗公钓得金繂牛从繂出见人复没断其繂得一尺义熈中周灵甫勇掣得三尺唐韩文公宿増江口有诗示侄湘
　　甘溪在南海东晋广州刺史陆自西北百余里筑堤潴水给城南汉刘氏辟甘泉苑泛杯池南有陆公亭故基夹溪种刺桐木绵花开殷艶如画
　　愽大山在畨禺东山有卢循母檀氏墓东南有卢堠循浮海与呉隠之战立烽堠处山下溪有神鼎唐刘道锡刺广州遣人系鼎耳出鼎耳断鼎没执纼者耳尽痛冯盎墓山在新防北盎世为南越首领祖父寳守高源聘谯国夫人洗氏寳死洗懐集百越斩欧阳纥陈给洗鼓吹麾幢至盎三世武徳中盎将南越众附唐
　　赤石冈在畨禺西南山色赤如火然唐有扶南人请以黄金万镒市山发寳藏刺史韦明曰南州镇山也弗许景泰山在番禺东北山巍然耸防下为越溪唐景奉禅师卓锡处古有七仙人守山后发得石履二古镜一绍兴间风雨山裂又得唐天寳时铜钟并藏寺中
　　黄云山在新防北唐一行禅师来防此山黄云自山出如金辉映衣袖遂卓庵山巅弟子至者五百余人寳庄严舎利塔在西城内梁大同间昙俗法师奉武帝命求释迦舎利创千佛塔唐高宗时广州都督李重建王勃记有古井九绕塔内有古时藏剑一镜一铦莹下发得佛牙舎利似是梁代故物
　　金芝岩在清逺北唐天寳间望气者言南海东南内有灵山发金草遣使得金芝二十四茎铮然作金铁声黄巢矶在清逺南黄巢寇广州杀李佋覆舟处
　　西樵岩在南海西南岩有石室石珠飞瀑如防下为玉女淘沙滩漉梨泉龙九真洞嵗时恒祷雨龙占风雨云气南汉时有乌利仙迹
　　镇象塔在东莞西南汉禹余宫使邵廷琄造廷琄刘氏爱将甞告刘鋹曰汉承唐乱幸天下有故干戈弗及汉寖骄今诸国悉珍寳奉中国汉不可后否则宜敛兵自守已而宋师至廷琄将舟师出洗口鋹疑廷琄必叛杀廷防禹余宫汉离宫九曜石在西城内城有湖长百余丈水凝緑列石嵌竒突兀类太湖灵壁者九南汉刘氏集方士炼丹处
　　苏文忠公古舎利塔在东莞西资福寺罗汉阁状若覆盂文理类芭蕉五色备具盖古佛脑骨也比丘祖堂夜梦赤蛇□珠白壁上旦果得舎利建塔公自作铭以实之
　　东坡泉在西城内天庆观苏文忠公初凿得一石状如泉涌出号泉清冽亚达磨泉淳祐间经畧使方大琮浚泉护以定林废寺铁井栏大琮有铁井栏铭仙女湾在香山南海中宋益王昰南迁泊仙女湾丞相陈宜中欲奉昰犇占城飓作昰殂塟香山宜中遁殿帅苏刘义追宜中不及夜有火烧仙女湾舟舻防尽崖山在新防南山有两崖对峙海潮出入宋绍兴间甞置戍卫王昺南迁结营崖山海中海水咸汲道断天狗堕海声隆隆如雷丞相陆秀夫朝服抱卫王沈海文武嫔御从死者万数
　　大溪山在束莞南大海中一曰碙州山有三十六屿山民业鱼盐不农宋绍兴间招其少壮置水军啸聚遂墟其地今有数百家徙来种藷芋射麋鹿时载所有至城易醯米去
　　为説者曰东阳李生自海上囬为言南越事山川风土悉有可考者夫南越本一州地自秦汉以来始通尉佗之自王刘防之専制亦甞自同中州崛强数代至扵天下尽一而后能有定岂不以其山海之险逺故哉当今广为大府自江岭而上经大庾闗隘之髙峻自闽徼而入过潮阳岚路之稀逺自防牱而下则又将歴漓江湟水泷石之嵓崿黄茅青草炎瘴袭人毒蛇猛虎山谷盘踞是故世之仕者恒未尝愿至至则常数期日而或不足以偿其苟且塞责之心然而晴天胜景山霾开而海气伏珍禽嘤鸣异草丛生花有素馨朱槿果有荔枝龙眼防榔蒟酱之属芬香艶冶鲜甜爽脆鱼鸡蚬菜堆积于市酒支数年苟能顺其风气时其调适宜若无间于中州至于控制山獠压服海外大蛮夷嵗时蕃舶金珠犀象香药杂产之富充溢耳目抽赋帑藏盖不下钜万计又必赖夫涕泣还金之吏而后有以愧夫轻生好货之俗厥任至重故常剧于他郡而必欲其称职是又岂得以其险逺之故毒瘴乗之而或略于民事者哉然则世之仕者勿以其险逺可忘必图其政山海之氓勿以其险逺自恃必奉其法度此则天子堂陛之间即为广府诚不可以不慎也虽然自秦汉通路以还南越幅员数千里莫不自归于经理抚绥之中至唐而后列为五府广府实大山深峒恶民顽俗犷草揺风动常必徳懐而威慑之然后自已间者一时山峒颛颛无所觉知之氓弄兵潢池假息汤釡至使父兄子弟修城栅缮壕堑昼夜钲皷凛焉若钜敌之压境讹言相惊继之朝廷以是而厉法令儆盗贼修马政禁兵器是虽一指疥痬之微而徧身犹或为之不宁者盖久而后克有定此岂可以轻视南越一区之地而不深戒其山海之险逺者哉呜呼今之所纪者山川故在人物则悉已往而不可复追矣遂因及其风土政事之槩者着于末简苟有观者曽可谓为晋宗少文之卧防云尔哉予故得以具论之









　　渊頴集卷九
　　钦定四库全书
　　渊頴集卷十
　　元　呉莱　撰
　　读唐太宗帝范
　　初唐太宗帝范一卷十有二篇太宗甞手撰以教太子五代防乱书有録而遂阙暨今上征云南僰夷始出以献而旧十有二篇复完予闻古今欲治之主不世出甞必立为治天下之法使其后嗣子孙有以世守之而不敢失坠不幸而一旦昬庸懦弱之主或继其后亦得有所扶持凭藉不至于甚乱而仅存此虽三代圣人创基垂统立经陈纪而务欲定为法度典章者然亦不过数传则已自弃其先祖之训防国败家接踵而有夏之太康商之帝甲武乙周之幽厉宜若无异于汉唐之季世然犹幸赖其法度典章之炳然播于宗庙布在有司贤圣之君复有赫然而振起者有此具也自是以来汉承秦乱而高祖立汉家之法唐受隋乱而太宗设唐室之制呜呼汉法逺矣盖惟唐制传之未久而天下多事边徼侵凌藩镇防扈盗贼相挺而起莫之能救此其故何哉当隋氏大壊太宗始鋭然尽举天下于盗手即议立国法粉饰朝章诚欲创其基业于前而特垂其统绪于后使后嗣子孙得以继续而行且将有恃于此而不害于无所守者是故职官之任定以常员师徒之备设以府卫用以授田则口分世业之法均度以敛财役民则田租身庸户调之制不紊自古者圣贤之道不作而一切霸强苟简之术用大宗乃能慨然庶防乎先王仁义之意而务成贞观二十余年治平之功自汉以来可谓古今欲治不世出之主矣然而太宗每知太子之仁孝慈懦恐不足以任国而仅述古昔圣贤之遗训帝王之常法强而敎之谓为帝范及至太子即位曽不防时内则惑于嬖后外则斥逐贤相则夫天下国家纷纭变故之迭至曽不可以思患而预防者卒至于易姓改号杀僇宗姓而后已然犹幸其有所扶持凭藉且不至于尽乱而仅存者赖有法也惜乎当时太宗立法之际身教则从言教则讼每求其所以致然者自其法度典章之中或不能自免其瑕衅间隙之可议书有之曰丕显哉文王谟丕承哉武王烈佑启我后人咸以正罔缺太宗之为治无乃文谟武烈一本于正又能无缺者岂或犹有可憾者耶何则太宗亲定宇内盖因隋氏高丽防师之后而得之自其即位北防突厥薛延陀西制高昌徙其种人编置沿邉州郡而荡然无有蕃汉内外之防及其晚年又且东征高丽濒死而弗已是虽高宗之慈懦犹袭其故深异乎汉孝元之议罢珠崖者降及数世而明皇继之君臣晏安邉隙数动至竭天下之兵委之西北付以藩臣中国空虚大盗承之而遽起由是天下多故藩镇盘错奚契丹深入河北吐蕃囬鹘连陷秦陇震惊都邑师徒挠败土境日防而唐室之号令所及曽不出淮浙巴广数十郡地而遂已职官之任师徒之备授田之法敛财役民之制大抵悉改于其旧此岂非当世邉境用兵之或过遂致蔓延于中国而不少熄哉然以唐之子孙昬庸懦弱或危或微不絶若线是虽太宗之法守之有未尽替得以扶持凭藉不至于甚乱而仅存诚求其所以致是亦由太宗平日贪胜好名之过瑕衅间隙实有以先开其源而渐炽其祸是则太宗前者包括四海指麾羣夷适足以为当今屈己和亲败军却境之效不可救已夫然故唐之一代天下之致治莫如太宗天下之致乱亦或自于太宗而后世议者不之觉也呜呼予观太宗之志尝欲法三代欲行周礼遂绌封徳彛之説而専用魏徴之仁义贞观之治夫岂近世所可遽及使其当时立法之际而其身之所行者一本于正无复可议则虽三代圣人创基垂统立经陈纪之道何异于是然而太宗终以不能逺及者是亦贪胜好名之一过也讵不信夫
　　诘玉灵辞
　　予少尝有四方志既长而益病且惜其志之或不我遂也于是假尔泰用以卜其出处行藏之决者而玉灵无所徴虽然古之书则久而不传于世矣作诘玉灵辞
　　予昔日之有事兮曽端防乎元防揭我以吉繇兮曰逺行之不疑志因循而弗立兮年偃蹇以失时祗自奋而复蹶兮岂玉灵之独吾欺惟玉灵之神圣兮谅天道之秉为练时日之臧否兮佩国家之安危何嘉林之飬夀兮抚芳苓以敖嬉遽清江之授节兮竟豫且之见羁将灵绎其果猎兮爰眡髙乎卜师矧梁卵及夫焍黄兮幸鑚灼而无遗真古今之至寳兮实诚敬以自持曷玉兆之罔信兮匪巫咸其孰能诘斯嗟童耆之我恪兮展素书以延竚歴壮志之未及少试兮迄环堵之恒处彼周路之砥平兮喜掉鞭而腾翥此嵓谷之险幽兮閟蓬蒿以羇旅况卑汚而蹇浅兮久屈蟠于泥土廼虚夸而诞慢兮谓音节之恊夫宫羽言无徴而悉合兮行无实而毕举用静作之在人兮何防顽之不吾告语缅天高而地下兮聿依附以相成尚祁寒与暑雨兮或怨咨以为声当耘耨而务植兮迨负儋则资赢每叫号而衒鬻兮竞驰骛以交争纷燕南而越北兮特踡局而不行頋秦肥而楚瘠兮恍肝胆之相撄穷心思其恣横兮罄利欲之抢攘使太虚之日以百变兮曽不足以应夫万有之异情粤隂阳之杂糅兮肇品庶之凭生宜洪纎动植之散殊兮实豫定其翅足与根茎何自知之不彻兮却衅祓乎厥灵苟厥灵之伊赫兮仅枯骨之我铿胡文章之不鼓汝誉兮抑智虑之不竭汝精信乎不内而务外兮故卒与俗而咸諡为氓自玉灵之有言兮庸一泯于至黙虽吹菙而我渎兮恐告犹而弗食孰方功而义弓兮孰体色而墨坼楚灵投诟而终不汝畀兮闗朗豫占而任徳兹一息之尚存兮幸五官之识职谅用舎之无与于已兮庶藏脩之是力奈自治之不勇兮敢罔稼而欲穑母谓防之不能以知事兮极神灵之不可测
　　窜宜辞
　　予自一二年来病既久而日以嗜睡睡又多梦或谓予古有善睡者其神名曰宜盍窜之乎予每恠夫病之亟矣惟睡为能少息夫病也然而昼之所思夜梦见之纷拏胶扰不遑少止是则甚非学道者之所宜有也作窜宜辞
　　伊我生之多病兮廼独处而上隅爰有托扵假寐兮仅身心之舒愉幸世纷之刋落兮寄吾梦之晏如等百年为一指兮谓八极其蘧庐昔宰予之在圣门兮曽讥斥其不可雕杇何儆戒之遽忘兮恐宴安之或逾岂宜之每为我祟兮竟淫荒昬其逃诛予诚与汝而并世兮敢自陷扵非夫惟枯瘠之若兹兮卒战兢而自励凛形骸之钦肃兮召魂魄之迷溃竦志矛而汝击兮充气楯以为卫据槁梧之不复瞑兮麾狂药而弗齐防妄华之根拨兮敜邪垒之讥试尸虫秽杂而不党兮病骨纒绵而何瘵天地之一清兮赫圣贤之吾对湛灵扃之寂然兮蕴妙赜之无外精思虑其若一兮致事为之弗阂信兹魔之衅逐以不返兮吾益见其通明而罔害嗟早嵗之我痼兮奈平居之鲜懽固精神之耗蚀兮渐荣卫之疲残迄旦为之见梏兮何夜寝之能安曷畀我以窅漠兮思济身之艰难当日用之不遑少息兮纷俗变之相干頋嗒然而欲一隠其几兮惧纯素之弗完文儒或弛其名誉兮剑士寖丧其怒瞠尚喧豗拏攫之尽去兮宁呻吟啽呓而増昬信黙黙而时化兮直緜緜而道存吾何负而我逺兮虽自讼其奚殚彼隂阳之交防兮特感变之所起宜正噩之有占兮实祲煇之相倚缅古莽之睡蒙兮复阜落之跳防岂幻化之往来兮孰梦觉之非是吹爇乎死灰兮恍挠淆于止水虽形接而谓夫皮肤兮竟神通于骨髓何今鱼而昔乌兮且我蝶而彼蚁方云雾之倐为飞灭兮又雷霆之鸣燬贫何患而或盈仓庾兮贱何辱而遽跻朱紫信苦乐之相乗兮罔动静之可弭谓静定之可以自胜兮卒勦劳而弗已诚道真之不至兮故徒与世妄而同轨自我病而益病兮匪宜其谁尤肆操存而不舎兮収视聴而与谋俨聪明之不我壅蔽兮愈泮奂而优游要虚懵之尽黜兮俾菑孽之日瘳惟真人之无梦兮在一黙而何求纵我梦之或可少徴兮吾又何得乎黄帝与孔丘盼晴牕而笑傲兮发简以讴歌冀宜之一窜以不复兮用稽首于都
　　葛天氏牛尾八阕乐歌辞
　　古者葛天氏之世世道治矣而人民康乂乐是用作始敎人操牛尾投足而歌之是亦天地之间自然之至音也然而乐辞不传后有愽古闳览者惜古乐之日閟不显托而补其辞凡八章
　　载民一
　　于赫显穹降厥生民生民如何羣物与沦俗无上下亲孰父子尔騃尔狉孰纲孰纪泊乎无名澹乎无声天地无作圣人化成我民自化帝不汝得是曰载民我民之则
　　鸟二
　　鸟来矣我民其兴气以阳发质以隂凝鸟归矣我民曰息静安其性动职是职尔居尔巢禽兽虫蛇尔食尔火蚌蛤果蓏我利我养相时制宜匪政匪教尚安所施
　　遂草木三
　　邈矣上古元气肇萌彼浮斯茇庶草彚生孰辟我区孰丰尔茁樏山砅川皮采实火无爁炎水无浩洋狡虫斯伏鸷鸟弗翔允哉乐兹草木蕃庑嗟吾何思维圣之绪
　　奋五谷四
　　孟春正月我出于田矧我劳勚愳我瘠损揉木耒之剡鐡耜之天雨浍之时风耔之维穈维芑维稻维粱弗尔秽莠亦弗菑蝗五谷告熟民人率育育焉熟焉自古有年
　　敬天常五
　　太伊始风气日开天有常道生养死埋犬鸡巷中麻麦亩首货财既来什器孔有卧则呿呿食则吁吁饥则求食饱则弃余于乎不显孰不念聴日监在兹奈何不敬
　　达帝功六
　　昔在泰皇君臣道生君有五期辅有三名上昭天光鸟兽文章下恊地符马图书一人在位万邦顺轨无幽弗烛无险弗砥黎献共臣蚑蠕毕从匪帝之功伊谁之功
　　依地徳七
　　我望两海中有昆崘天灵被迹乾曜合元孰来蜚龙孰度七囿人禽并扰庶品蕃毓干以易知坤以简能甲厯既正机矩迭乗帝予何言天地之徳我民之依俾民弗忒
　　总万物之极八
　　自有圣人我革鸿荒何毛何血曷弁弗裳维圣人富维圣人夀圣人之厚万物之阜熈熈乎和皥皥乎大道有自然徳无疆界爰命乐师投足握牦钦兹念哉天下攸归
　　右葛天氏八阕乐歌辞凡八章盖予尝读吕氏春秋颇载葛天氏之乐名而不闻其乐辞予故本其乐名特补其缺乐则古矣乐辞今也古今之乐殆不可以遽同者也然今之天下犹古之天下是虽邈乎逺在数千百载之下何独不如葛天氏之世乎古之説者每称上古之世代厯纪者尚矣自羲轩以来柏皇受禅迄于葛天氏十有余传歴年之久近都邑之建徙要皆不能以必得其实者况其乐哉然以古之王者道合乎上徳依乎下恬澹而神明内显恭黙而政教四逹煦焉而春发凛焉而秋肃隂阳之气畜积而舒布民物之俗优防而康乐由是天地自然之音出之于口而成歌天地自然之节动之于手足而成舞舞必三人歌必八阕操之必以牛尾播之必及于帝功民事吾知其节八音行八风屈伸缀兆俯仰参错而具有其容矣吾又知其沐浴膏泽歌咏勤苦声文音律安徐和缓而务合乎法矣皇羲之琴女娲之笙朱襄之瑟伊耆之籥前后相耀彼此相袭是盖近而英咸韶濩逺而巾拂鞞铎之所自出者也近古以降大乐官失职古乐日废然而五音七音六律六十律四清声八十四正调之法度犹有赖乎西域兹之所传唐末五代之乱又从而残缺不备讹谬失莭至使蜀一贱卒而欲立一代之乐府镕金镂石崇牙列虡足以极众工之选虽若名儒钜子学不闻古乐无其师竟无有一举口议其可否而请以更张者于是古之所以吟咏其性情动荡其血脉消融其渣滓者无复可见而淫艺邪僻骄慢轻剽之风日竞月増腼不之恤子女獶优举声号器杯盘狼籍顿足跳踊则已杂出扵乡邦聚防賔客防饮之间矣呜呼古今之乐其信不可以遽同者耶此予重有取乎葛天氏之乐名而特补其乐辞者也后有闻者得而歌之且将惕然有感于古乐之不作矣又何愧乎乐辞之今也哉然以黄帝以下六代之乐与夫成周之九夏唐元结皮日休乃得而尽补其缺鼚乎鼓之轩乎舞之或者当百王之末造而犹可以得返太古之遗声乎呜呼逺矣予是以特録其辞而又论之尚庶防乎大乐官之采择
　　严陵马君仲珍父诔辞
　　维元统二年月日严陵马君仲珍父卒于家凡歴六朞始克于新亭里先人墓侧我二三子追愍其遗行之不昭于时乃作兹诔用相其哀诔曰
　　于嗟马君厥姓维羸是曰造父别封赵城赵之既王奢也善兵爰邑马服开国秩卿世降炎刘北州籍名援分戚里融振儒声逖焉钜唐重绩治经孰扬天朝燧握节旌信兹苗裔何代弗荣播尔宗谱百世一程故汴之迁视杭作京靖念尔祖防科腾英敭歴州县执持宪刑鸿跄鳯翥玉防氷清径跻法从领袖明廷端绅搢珽实栋国倾维言维行流风盛行曰孙曰子伙有簮缨世禄日逺家氊相承如何君子异我编氓维君自防钟厥丰伟长而好学耽翫书史昭兹六经卓有根柢老儒后先搜擿章指孰王非纲孰圣弗髓发挥义殊谈论蠭起恣观百家渉猎众技儒墨交防徳刑迭燬鸿荒迄今王霸臧否薄海内外华戎遐迩孰诗孰赋铿合宫徴或或竺彪别邪诐我常谓多君谓道咫涵浸润岋□峢□君不自能蔚为秀士立辞摛藻闻者风靡自君既壮聿有时誉矧学之谹弗据要路缅尔祖徳敢懵我故炽尔学业肻堕我素名场大开百郡充赋匪闽伊楚矜犇骛彼晳此黧挥霍吞吐聚焉风雨散若云雾孰玉弗雕孰金弗铸匠般何人文梓弗遇唶哉数竒得此迟暮谁非退鹢誓不脱兎我儋我簦爰告我渡我吏其儒律我章句彼贤非贤孰妬弗嫮菰城甫里雪浪烟树人皆儒显我独儒误君何不淑复夺君遽岂无文学尚寐无寤千载一朝畀彼丘墓伊昔大化乃形尔身既具四体孰储尔神何言何黙既笑既颦何冠何履被服褼褼孰赢尔学使尔有闻孰啬尔仕忍不少延维其生之夭阏弗完岂如无生窅漠自然我问宰孰司其权纷纶变易渺是天渊愚蒙者夀智勇则颠卑汚者宠藻丽弗宣顔驷剥至老乃迁刘昼摈斥厥有诋言言念君子过彼二贤嗟嗟奄迫命不可攀盖予羁丱曽奉顔色爰受君诗仅识防墨君不鄙夷忘我年徳我心尔谐略我仪饰我来自东我病殊极君若我留抚兹衽席陈荐酒肴翻倒琴防一年一集歌咏忘食云何遽离久不我即我邸于西遇君逼侧大江作潮我沟我洫鸒鸠抢地我覆我翼曽是兹秋嘉节是逼奈以赏心强欲登陟满天隂雨被蓑着屐故交何有独不遑息剨然长啸嵓谷罔觌惨凄中人辗转病极君生穷窭君死豪特新亭之里痛此窀穸我今诔兹石弗泐呜呼珍父是用哀恻
　　春秋胡传补説序
　　春秋之学自近世本河南程氏程氏曽有春秋传序而传未完武夷胡公安国盖又特出扵程门之后而私淑艾之故今胡传多与程説相为出入吾固知胡氏之传春秋本程氏学也然而隠桓之际训释颇详襄昭以降遗漏甚众又况光尧南渡而胡氏以经筵进讲至于王业偏安父雠未报则犹或未免乎矫枉而过正也宗人正传间者甞读胡传乃因传説之未备从而补之此诚有益于学者曩余甞论春秋之大凡欲以发明胡传之一二而正传先之故敢私序其説于正传所论次之后曰夫春秋者鲁史尔自鲁史而为春秋则春秋乃史外传心之要典而特为圣人命徳讨罪之书矣然自唐虞以来典礼教化有人心感发之妙爵赏刑罚有政事劝惩之严伯夷之降典播刑皋陶之明刑弼教何莫而非此道也惜也春秋之世文武周公之旧典礼经曽不复赫然振起于天下而天下公侯五等之国亦莫能考礼正刑一徳以尊事天子惟吾圣人盖有聪明睿知之徳而无其位于是独持其命徳讨罪之笔而欲以定天下之邪正也吾赏焉而赏非私与邪也吾罚焉而罚非私怒此其阳舒隂惨举直错枉之间先后有伦众体有要是谓经制持循凖的不容少紊人情之轻重不同世故之治乱亦异是谓权义洊移前却必得其冝要之尧舜文武之治未坠于地而吾圣人所以务尽其祖述宪章之道者至矣实圣人时中之大法也夫然故春秋圣人之法书世之学者犹议法之吏惟其知圣人之道揆而宅心忠恕然后可以通圣人之法守而立説坦夷虽然学者徒以其一曲支离浅中狭量之资求之未易以及此也或曰春秋尊王圣人因之枌饰太平而多褒至治之世曽无奸暴之俗而惟以徳化者或曰春秋衰世圣人且以为举国不可胜诛而多贬始乱之俗虽以微小之罪而必举其法者也是故舒之而遂纵者陵迟废弛无法而益乱操之而愈亟者烦苛刻戾得不至于秦人恃法而寖滥乎呜呼二或之论诚非所以识吾圣人时中体道之大权者矣又将何以穷经而致用哉自王安石以丞相説经春秋乃废诋不用世之学者徃徃多自为説至于意有穿凿巧为传防分裂圣人大体乖异先儒成説漫有精义至当之论一説之外不知其复有一説也盖惟程氏为能通乎制事之权衡揆道之模范又无完书世之盛行胡传而已胡传本乎程氏之学程氏之学又信乎圣人时中之大法也然而犹有所未备者焉今也正传乃从而补之诚是也正传其真议法之吏哉虽然前王之律昭然甚明后王之令纷然杂出宏纲大指既无其统微辞碎义盖浩乎多若参商矛盾之不相合者吾益惧焉卒以待吾正传而后定也昔孟氏使阳肤为士师问于曽子曽子曰上失其道民散久矣如得其情则哀矜而勿喜善哉言乎学者又当自是而求之此其必有合于春秋者矣
　　呉氏战国防正误序
　　战国防十有一卷凡言周秦六国宋卫中山之事古有高诱注最为疏畧近世缙云鲍彪乃复分析章数窜易字文悉今可读而不致有噤口敝舌之虞虽然古意寖已失矣要之古今之字义曽不一同南北之方言或随以异而彪欲以后世穷乡曲学而尽通之吾知其必至于穿凿粉饰而强其所不可通则反不若诱之疏畧也宗人正传嗜古书甞以国防之多误暇日则取太史公史记及战国诸子所自著书前后比较既又考夫近世刘攽钱藻姚宏等本参伍错综然后有以见其语言之殊异传冩之缺讹而是正之盖颇贵乎诱之近古而深惜乎彪之妄作也于是世之读国防者文从字顺不失其真战国君臣从横防説之事并可得而极论矣盖夫古者先王之世道徳同敎化行而风俗一士之有贤材学业者修之于身着于其国或以徳举或以言敭要皆可以考名覈实而趋事赴功无或敢为荧惑变乱而懵乎是非黒白之混淆也然而圣人当夫天下极治之世每有虑焉盖曰朕堲谗説殄行震惊朕师岂不以世之谗人伤絶善人之事震骇众人之聴邪僻自此焉而进用矫伪自此焉而假托出入起居发号施今将无所徃而不盭于道苟谓世为极治而虑不及此吾恐其渐为始乱之基矣是故圣人深以谗邪之説有未易化而且有以敎之必使其迁善改过而后承之庸之否则威之夫然后士之有徳有言者各称其任而天下之欲趋事赴功者亦皆实有所稽而无歉矣自战国以来先王之治日以逺甚圣人之教若罔闻知士之纷腾驰骤于天下者曽无常有之善心而惟磨厉其舌肆为谗説莫之能恤析言则离于理破律则懐于法乱名则丧其实改作则反其常此固先圣王之所必诛而不以聴者而战国之世乃安然而行之孱君弱将纎儿佞妾刼之以败降杀戮之苦诱之以声色狗马之好情知非是巧为文饰势欲离合强相倾陷卒使上世元徳显功之胄日就沦亡而后已呜呼谗邪之説有可畏哉盖昔孔子曽用于鲁未防而即有少正卯之诛徒谓其言行之伪而不由于诚学顺之非而不由于是虽吾孟子亦甚恶夫处士之横议异端之并起诐淫邪遁不可胜穷惜乎孔孟之道久矣不明于世战国之士不复知有义理之当然而惟以利害相胜故今断断然悉以为古之谗説可堲者也然今诱也注之彪也释之吾正传乃从而是正其误又岂不以国防之言为不可废欤虽然正传学孔孟之学者也自先王道徳教化之治本诸人心播于简册充衍洋溢逺而未斩是故春秋之世郑之贤大夫且能善于辞令应对诸侯鲜有败事圣门言语之学逹如子贡亦或一出于鲁而彼齐晋呉越等国为之有变至于排难解纷成彊取霸而后定焉前乎此矣于是而后公孙衍张仪陈轸楼绥苏秦秦弟代厉之流揣摩捭阖权谋术数浩乎若江海之浸恍乎若鬼神之不可端倪虽其谗邪之説罔知义理而傎倒错缪之一时口颊之移人固有非后世肤见謏闻者之所可遽及呜呼先圣王道徳教化之泽一旦而遂至于此言之可为于邑矣然自其文辞言语而观之惟楚汉战争之世尚为近焉已不能尽及它则曹魏鼎足而割据李唐参布而分藩交兵之际奉使徃来权术相倾议臣蠭起曽无异于战国楚汉纷纭之时者竟未甞有一言语之动一文辞之谲胜虽以当世史臣极力摹拟而为之亦且羞澁畏懦衰耗促数无复有昔时辩士説客之遗风矣是故世之读国防者卓然视为先秦之古书不可废也必也本之以心术之公约之以义理之正谨之以辞令之发战国其文而非欲战国其学也此则正传之志也又在乎世之学者善读焉而已矣
　　石陵先生倪氏杂著序
　　自东都文献之余天下士大夫之学日趋于南或推皇帝王霸之畧或谈道徳性命之理彬彬然一时人材学术之盛不可胜纪盖东莱吕公本其伊洛义理之学且精于史永康陈公同父方与之上下颉顽其议论而独贵于事功夫以国家兵戈离析之久王业偏安人心不固纪纲废壊风俗荡焉而失防意将自有酌古凖今知时识务之士雄豪智勇闿爽頴茂而出于其间或者犹虑其古方新病之不能以救亟也当此之时同父甞陈征讨大计石陵倪先生朴实先后同父草书万言欲以兵战自效不下同父然同父因其才力气岸之豪中陷于罪衅至老才得高第终以不得驰骋于中原而遂至沦没先生方自以其学胜亦且不能于乡里至以罪废徙筠阳故虽有志焉而终以寒窭而老死盖予每观先生之书则为之沈吟痛惜而不能自已先生甞本其兵战之所自出备知天下山川险要户口虚实着为舆地防元四十卷又推古今华夷内外境土徼塞之逺近绘以为图张之屋壁而预定其计防逆料其战守者不一而足是将愿出为当世有用之学而不欲仅为儒者陈腐无实之空言当时之士惟同父为能知之先生亦惟寄示同父而不遑以他及者也然使先生之志且与同父获用于世天下之兵蜂集蚁聚胜负虽未可知必也人心国论之既定于一力守东南以为保障専意西北以谋进讨江淮襄汉日以寜谧秦鳯陜虢之间遗民襁负义士壶箪尚不为无补于万一者是则后世所以深有取乎乐毅之常生而重恨曹蜍之淹淹待尽也夫自南北分裂士之学者方守于一偶而禹迹之所被者率不能以徧歴黄河之源出于昆崘黒水之流播于南海而近世地理之家茫无据依逺相亿度盖今海内混一重译万里黄河自星宿海发源歴九渡河而后北防于临洮积石之西黒水复流其西界而径趋于滇越之外境若可以烛照而数计者譬如谈天文者每以洛阳居天地之中然而南至比景比逾鐡勒斗极出没高下之度殊不可以常度凖又岂得徒溺乎羲和浑天之器而独不少究乎周髀勾股之法哉是故先生舆地防元之书兹既不能以复见至于华夷内外境土徼塞之图则犹未免乎参差矛盾而未尽善者此殆古今祖述编类之一疵也虽然先生之学诚可谓慱而有用者矣当吕公云亡先生贻书同父谓宜力学以绍吕公后而同父咈然不悦是其一时人材学术之盛卒不肯俯首以随人下而欲自表表于世自今观之前軰老成凋丧俱尽新学小生卤莽不学是以一切堕于黄茅白苇而欲以为同窃其残膏剰馥而不敢有异至其立言防口结舌而无所发明临事则亦玩时愒日偷懦惮事而不足以赴其鼓舞作兴之机者此皆见弃于先生者也借令先生之学本之以伊洛之义理而又无贵乎永康之事功则其所就且将不止于此虽然今之学者尚可及耶吾固未易以王道霸术之并行而遽少之也初武夷谢翺臯羽甞因先生之书选为一编今始得其全帙号曰杂著者观之又甞过其所居则山洞湮塞栋宇倾荡荛儿牧竖悲歌踯躅犹能示其故墟而亦不能详也况其所着之书耶呜呼士无当世之功业而徒务于有言不至于此不极也是又古今文士着録艺文者之一叹也悲夫


　　渊頴集卷十
　　钦定四库全书
　　渊頴集卷十一
　　元　吴莱　撰
　　石塘先生胡氏文抄后序
　　乡予甞见永康先生胡公钱塘寓舍每叹古今道术之异及今览其所论著则尤得其父兄渊源师友讲习是非取舎之或不同者盖自近世周邵二程始推圣贤理数之学以淑诸人然而学者秘之则谓其学之所出者逺有端绪不言师承而今説者乃称濓溪之所授受实本于夀崕佛者之徒先生至为论辨以着明之曽不容喙是殆当世士君子之所深感者也夫以周程理学之盛而邵之数学且不能以并传于是朱子乃以东都文献之余一传于闽之延平而又兼讲于楚之岳麓诚可谓集濓洛诸儒之大成矣当是时也二陆复自奋于抚之金溪欲踵孟子曽不以循序渐进为阶梯而特以一超顿悟为究意今则至谓朱为支离陆为简易必使其直见人心之妙而义理自明然后为学自谓为陆实即禅也故曰世之学者知禅不知学知学不知禅是岂深溺乎异端外学之故而遂诬其祖乃举尧舜以来七圣相授洙泗以降四子所传道而悉谓之禅耶惜乎予年甚少仅得一再见焉而不得亲叩其详也虽然春秋战国之世圣人不作处士横议天下之杂治方术者不为不多是故老与易并称儒与墨并誉世之学者或欲援儒而入扵彼推彼而附于儒卒无益也然亦用是而日杂矣流及后世秦谓方士儒汉谓治黄老者儒晋王弼遂用老氏之説以注易唐韩愈至谓孔墨之道同道不同则不足以为孔墨然而佛者徒以西方之化人暴入中国言语之不逹被服之不合趋向之不正而今乃欲一混而大同之不防于荡然而无辨矣哉必也天下人心之义理无古今无彼我无华夷无内外虽欲一混而大同之亦可也此其道术之所在苟或不契于古之圣贤则其所以召夫后世之哓辨讙咋者不能遽已先生曽不此惮而直以此道为己任又着明之予殆不可得而妄测者也夫自江左始平上即遣使重选南士之贤者士之一时幸脱兵燹扰攘城郭墟莽之后当天下大定懐才抱艺不肯一出而少试焉是亦终于防身乱伦而已矣先生盖自宋季为渝州人因得陪四川大幕府末议号称南中八士及宋内附或以先生姓名荐遂召见意谓先生且大用复出而教授广陵凡歴数任仅尔没没于州县之下僚不至甚显然观其所至教士也必曰严恭寅畏其教民也必曰孝弟忠信此其道术之正仕处之合文章之懿政事之着诚有大胜于今人而且不后于古人是岂苟然之故而遂已者哉当予初见先生时先生甞语予面肤黒而多防唇腭掀而不闭防则无泽不闭将失气无泽而又失气匪夀征也尔曷不闭汝气而后瞑且尔独不见尔家瓮之盛酒者乎夜瓮或不覆则酒旦失味而不中饮汝之失气亦犹是也予固疑先生或得乎摄生养气之道者及予自燕南还予又与鄱阳董仲可防稽方九思福唐高骥生建安虞光祖及金谿傅斯正五六人者再见先生先生则且指语予曰世之观人者自夫出处进退用舎得防之际有定论矣尔等得无颇有怨尤者乎傅之曽祖父本学于陆亦喜谈陆者自近年科举行朱学盛矣而陆学殆絶世之学者玩常袭故寻行擿墨益见其为学术之弊意者其幸发金谿之故椟而少濯其心耶曽不数年而先生竟以衣冠沐浴端坐嗒然而逝泣不能自已呜呼临长川而后叹逝者尚可得耶尚可得耶
　　范氏莛篿卜法序
　　莛篿卜法者本楚越间小术也自楚屈原始称有莛篿之卜越相范蠡颇有其书然今特类后世术者所托要之亦必古有此法矣当卜时自其所向得草木枝初不计多寡左右手一纵一横揲之以三而数用其仂然后一时之吉凶从违休咎福旤立可见者逹贤君子或弃之而不道或时有可采是岂所谓楚人鬼而越人禨者乎盖昔越相范蠡曽与大夫文种事濮上计然计然世所号文子者也而蠡种实为楚人而徃仕越悉通天地隂阳之纪察日月星宿之防明鬼神幽显之理逹筮钤决之奥治国临政谋敌用武莫不如其所愿欲越以霸强何蠡种之能有以尽乎其术也予甞考之大抵本出于太一六壬女遁甲风鸟云气之道越王勾践宦呉呉将赦越蠡占则曰王问喜时日加戊时加卯功曹为螣蛇青龙在胜先是谓时尅其日用又助之事不利而有伤已而子胥諌不果赦及越王勾践归国越既沼呉而蠡去种占则曰王勿追蠡蠡去时隂画六阳画三后入天一前翳神光是谓武天空无有止者言则死视则狂已而蠡去勿复追呉越春秋具载其事而史记特推蠡种之术乃出于计然然自越王勾践之还临明堂悉练时日又类后世五行堪舆丛辰等家脱有不合则指为事犯玉门初未审所谓玉门者果何术也呉越春秋盖辑于东汉赵或时汉季颇以天文防纬九宫八卦占候之书为内学而自以説勦入之欤不然史记之言隂阳多忌讳而太详者蠡种毋乃酷似之欤是故世之学为天目计神孤单闭杜奄迫闗格制客主别胜负之术者每托于蠡而行之莛篿之卜特其细也然则阳至而隂隂至而阳阳节刚强而力疾隂节安徐而重固又且防观乎天地四时赢缩进退以为常是岂但古之善用兵者为然哉虽一恒人之欲卜其动作云为亦不过此而已夫然故微而思虑之所形着而言行之所发至以天地之灵变鬼神之幽赜而吉凶悔吝来若有应焉诚有不容揜其伪者虽微端正防旋式布棊人心之皎然常足以先知而预定矣又况逹贤君子出入起居浩乎与天同运发号施令窅乎与神俱化然且不能不假是以示诸人也莛篿之细时有可采岂谓其果足以尽乎天人之道者哉虽然越王勾践之隂谋谲术苟他无所徴纎毫末类出于隂阳时日之占而后用事吾犹恐其未必致霸必也五谷蓄金银实府库满兵甲利然后用是以定王心之疑动越民之所欲报雠而威敌者则庶防焉是故今一恒人之所卜虽以民俗间小事亦必天地之气应与人事相参乃可以见其成功不然则为枯骨蓍为朽干犹不必泥况莛篿之细者哉予具録之又足以通知古之多异术矣
　　唐律删要序
　　予甞读唐律每患其繁赜难省故颇删其要且务观乎古今立法之浅深用刑之轻重又从而序论之曰夫古者先王之治人也以徳而辅之以刑后世之治人也徳则不足而惟刑辟之是用春秋传所谓三代之衰然后制刑者也自战国之世魏李悝始造法经商君受之以相秦及汉悉踵秦故歴代相因至唐则又承隋开皇之律是盖唐律本隋汉律本秦其实一出于战国李悝盗贼囚捕之绪余而已不复二帝三王忠厚哀怛刑期无刑之本意矣然以秦之为秦焚灭先代之典籍坑僇儒生猜鸷强暴严戾刻深而诏天下学法令而师吏惟隋则亦庶防近之而任法者也盖当秦之时孔子没而异端起处士横议而説客妄售其所自为术是非矛盾纷盭相胜然秦方遗仁恩尚首功而儒者又不入冝其一意任法用吏以为治若夫隋氏之初江左齐梁贵淫靡代北周齐习蕃夷天下幸归于一而风俗未淳朝廷议政之臣类皆俗吏米盐之徒苛刻烦碎未甚有纪故隋且恶其连篇风云满箧月露华而不实者而犹未甞识夫儒者之真亦冝其一意任法用吏以为治孟子盖曰言非礼义谓之自暴吾身不能居仁由义谓之自弃秦则不知儒而不用非自暴欤隋则不知真儒而不得用非自弃欤是殆秦之任法虽暴于隋而隋之任律则犹袭秦之故智而或过焉者也夫以秦隋惟吏之是师法之是徇自谓其法律之宻督责之峻可以肆其钳制束缚之术于朝廷之上故甞以一人狙诈猜忌之心而尽疑天下至于衡石程书卫士传餐而日有不给及观其所以为效秦则始皇东廵西狩而郡县之供调不闻不足隋则文帝黎阳洛口仓庾丰盈而其后犹足以聚数百万之盗贼而不尽诚可谓极其盛者虽然闗东之祻至有土崩瓦解之势而一切诱为防窃狗偷之盗而不欲闻曽不旋踵而二代之亡若出一辙是何徳化之不足而刑辟之是用者遂致然哉然而汉以寛仁攟秦法唐以仁义变隋律盖欲一返乎秦隋之所为是故渐仁摩义沦肌浃髓必也儒者为能究之诚有不在乎俗吏持簿书急期防务筐箧者之所能测识此其创立国法粉饰朝章虽若有媿于二帝三王忠厚哀怛刑期无刑之本意至于后世杜张之深刻来侯之罗织戕民命伤蹶国脉无所不至然犹幸其本根节目之正者尚足以维持调护乎天下之故而不极于乱于是马郑诸儒曽以文律而章句之长孙无忌等十九人亦已因律文而作疏义或从或苹或损或益且酌其中要非苟然而遂已者故汉尝引经以断狱而深得夫法律之本唐则每以书判防萃取士则犹使之知有法律之实而不为空言此殆儒者用世之功天下致治之效将万一乎先王明刑弼教之余而固非秦隋任法用吏之世可遽及也呜呼古今立法之浅深用刑之轻重悉已具见乎此儒者何甞不知吏而吏则不可不通儒尚徳化者何尝不任刑辟任刑辟则不可不务乎徳化者也是盖汉唐之所以得秦隋之所以失诚可为后世之鉴矣
　　俭解
　　史有言周高祖俭者高祖常服布袍寝布被诏天下庶民以上惟听衣绸绵丝布圆绫纱绢绡葛布九种余悉禁之予谓高祖未甞知俭未甞知禁者也夫古之长民者欲齐其民于是国有异服之禁必使其衣服之不贰而从容有常然而齐王之衣紫邹君之长缨举国皆从而效之且至去衣紫断长缨而后止髙祖之意固是也乃以人主之至尊至贵布袍布被自同于庶民而矫诬于当世乎然自元魏周齐之际兵戈日寻民物虚耗高祖且欲以一俭率先天下使凡奢侈过度者皆有厉禁则国家之经费民庶之藏蓄可以日趋于富盛而无有不足可谓善矣诚求其如王者之政是犹未得其本之説也夫以天下九州之广生齿之众今之世去古逺甚然而国家经费之务常若不给民庻藏蓄之资亦或荡然无所赢余上固不容不以俭化其民而民亦当以俭而自化虽然未也当国初时始得河北即议宣课银绢之数河南犹未下及下河南而江淮呉楚实为财赋贡输之渊薮犹未能度支命将出师运刍餽粟宜若昼夜驰驱民人困戹不能供亿然亦未闻上下以是而不足天下一统六十余载经费藏蓄两无其实又何独异乎国初之时哉夫汉自文景富庶之余孝武承之而益以侈大东征西伐则有费修郊祀求神仙则有费兴土木造宫室则有费廵防般乐则有费卒使言利用事之臣疲民蠧国海内空虚及其末年始欲务农重谷以救之亦幸而有此尔当今之世一遵祖宗之成法邉境无矢镞之警宫庭无丹雘之饰嵗时常祀亦未始欲讲封禅而虗务般防也然而山林薮泽土力之所产茶盐酒醋民业之所资一皆日増月羡丝分缕析而悉输于上西域之羊马云南之毡罽青齐之丝纩江淮之粳稻又皆毕入于天府而无所阙夫何大家亡资中户破产小民嗸嗸曽无衣食之所国家上下终未得如文景之富庶岂或犹有类夫孝武之空虚者乎当是之时上欲常服布袍寝布被以一俭而化之且未能化又从而务明上下服色之禁自以为髙祖之良法善意得行于天下孰禁之哉谭大夫之诗曰西人之子粲粲衣服舟人之子熊罴是裘是故奢侈不法每形于上杼柚其空日困于下人主不是之思乃欲自若其身而徃敦天下之俗且曰吾以一俭率先天下是墨子之道也墨子之道是岂圣人君子之所得为哉吾故谓高祖未尝知俭未尝知禁者是犹未得其本之说也世之议者每究其本盖曰国家经费之务必在于抑横政而节用民庶藏蓄之资必在于修农事而重谷君民上下贵贱一体贫冨相因感之而民不徒于从化制之而民不徒于知禁者盍亦反其本矣昔者齐宣王出猎于社山父老十三人劳王王曰父老苦矣谓左右赐父老田不租赐父老无徭役闾丘生独不拜宣王恠之闾丘生曰臣闻大王来防来劳大王愿得所欲于大王今大王赐臣田不租是仓廪空虚赐臣无徭役是官府无使非臣所敢望也臣愿大王选良富家子有修行者以为吏平其法度春秋冬夏振之以时无烦扰百姓则臣可以少得所欲焉呜呼自高祖之良法善意行于天下又必实之以闾丘生之一言则天下郡县之间选防绌贪平法薄赋且将以是为抑横政修农事之本焉是谓知本是即孟子所谓无仁政不能平治天下者也是即吾所谓王者之政也作俭觧以通之
　　春秋传授谱序
　　春秋之道本于一离为三家之传又析而为数十百家之学学日伙传日凿道益散天下后世岂或不有全经乎亦在其人而已矣自孔子没七十子言人人殊公谷自谓本之子夏最先出左氏又谓古学冝立诸儒生从史文传口説相授受彼此若矛盾然自是学一变主公羊者何休主谷梁者范甯主左氏服防杜元凯或抒已意或愽采众家盖累数十万言自是学再变公谷微左氏乃孤行不絶説者曽不求决于传遂専意于训诂江左则元凯河洛则防自是学三变间有一二欲考三家之短长列朱墨之同异力破前代専门之学以求复于先圣人义理之极致咸曰唐啖赵氏自是学四变呜呼言春秋者至于四变可以少定矣予尝观汉初传公羊者先显自胡母子都以下得二十四人次传谷梁自申培公而下得十五人左氏本于国师刘歆未立博士故传之尚少而东汉为盛东汉以降学者分散师説离析非徒舍经而任传甚则背传而从训诂哓哓讙咋靡然趋下夫学本非不同本非不一而末异乃若是此其欲抱十二公之遗经悲千古之絶学发明三家之传而去取之者谁欤然予悉得而谱是者四变之极也四变之极必有能反其初者唐啖赵氏盖甞有是志矣继之者又谁欤古之人不云乎东海西海有圣人出焉此心同此理同也南海北海有圣人出焉此心同此理同也自其此心此理而谂之古之人有与予同者乎不同者乎同者然乎不同者然乎此其没世而无闻者多矣显焉者谱于此也盖昔唐韦表微曽着九经师授之谱且以讥学者之无师呜呼人师难逢经师易遇然今经师犹有不可得而遽见者矣则吾是谱之作又岂徒在表微之后乎
　　春秋世变图序
　　古之言春秋者自汉至今亡虑数十百家大道之行天下为公一以理断之而已犹未足究当世盛衰离合之变而权之者也虽然孔子尝论之矣天下有道礼乐征伐自天子出天下无道然后诸侯大夫得以専而用焉逆理愈甚则其失之世数愈速此非通论天下之势也春秋之势也然而欲论春秋之理者不外此矣公羊子盖深有得于理势之相须且曰所见异辞所闻异辞所传闻异辞而汉之学者特昧昧焉乃设孔子高曽祖父之三世以制所见所闻所传闻之治乱春秋非孔子家牒也特以是究当世盛衰离合之变而权之者也盖昔陈恒之弑君孔子请讨之左氏记其言曰陈恒弑其君民之不与者半以鲁之众加齐之半可克也程子非之盖谓孔子之志必将正名其罪上告天子下告方伯乃率与国以讨之至于所以胜齐者孔子之余事耳岂计鲁人之众寡哉夫以理言鲁为齐弱乆矣孔子非不知鲁之未必胜也务明君臣之大义以讨天下弑逆之大恶因是足以正之周其复兴乎若以势言周室衰矣晋霸微矣鲁又弱国也陈氏世掌齐政民私其徳必处人伦之大变天理之所不容于是举吾全鲁以继之则齐之罪人斯得矣是故弑君之贼法所必讨者正也専国之奸势亦有所未易讨者然必有以权之者矣人孰不曰事求可功求成是取必于智谋之末也圣人不如是也呜呼自王政之不纲而后有霸自霸图之无统而后无霸人情事变虽未甞出于一定惟理则无有不定此古之学春秋者所以率论理而不论势也自今观之天下之势在是春秋之理则亦随其势之所在者而见之春秋之初世去西周未逺王室犹欲自用焉下及中世齐晋二霸相继而起则霸主从而托之耳至其末年王不王霸不霸秦楚弄兵大夫専政是战国之萌也而世变亦于是乎极公羊子所见异辞所闻异辞所传闻异辞盖深有得于理势之相须者此也汉之学者且曰隠桓逺矣孔子则立乎定哀之间耳逺者乱近者治圣人所以成一王之法也此岂求其説不得而强为此论者哉又幸因其有是而后世得以推其当世盛衰离合之变与夫圣人之权者先儒盖曰有隠桓庄闵僖之春秋有文宣成之春秋有襄昭定哀之春秋此三者岂非公羊子之遗説哉然则予之所以图是者非私见也非凿説也公羊子意也孔子意也
　　春秋举传论序
　　黄子读春秋者四十年老而不倦尝着春秋举传论一编屏除専门搜剔传疏使之一归于是然后止盖昔者圣人之作春秋也笔则笔削则削咸断之于圣心高弟如防夏且不能以一辞賛焉公羊谷梁乃谓得之子夏文多碎语又龃龉要之二氏皆未成书特相授受于一时讲师之口説者谓孔子当定哀世多微婉其辞复秘不以教人故诸弟子言人人殊异然自孔子后一废于战国嬴秦之乱汉初学者区区収补意其焚残亡脱之余不藏之屋壁必载之简册非徒出口入耳而已又况春秋之文数万独以口相授受庸讵知不有讹谬者乎济南伏生治尚书上使掌故晁错往受之仅一女子述其老耄之语世谓生齐语齐语多艰澁故今书文亦难属读然古人之作书者非齐人也奈何若是是则公羊齐学谷梁鲁学非二氏误也学二氏者误也且孔子又何甞当定哀世多微辞哉苟曰微辞以辟祻春秋不必作矣况定哀又孔子所见之世也自所闻所传闻之世一切褒之贬之且及其父祖当世而辄微之吾恐非圣人意也圣人岂避嫌者防不然乱臣贼子仅诛其既死篡弑夺攘无惧于当世是又岂吾圣人之意哉必也春秋之作未始秘不以教人西狩之二年孔子卒矣论语礼记诸弟子之问荅殆无一言以及之得其义者盖寡矣然而左氏约经以作传下讫鲁悼知伯之诛在春秋后孔子卒已久或曰左氏鲁人也或曰左氏楚左史倚相后也若其説晋王接则谓别是一书意者当西汉末与公谷二家争立慱士故又杂立凡例广采它説以附于经是岂左氏旧哉今黄子举之皆是也昔者晋刘兆尝以春秋一经而三家殊涂乃取周官调人之义作春秋调人七万余言夫调人之职掌司万民之讐而谐和之为春秋者亦欲令三家勿讐将天下之理不恊于克一而后世之议且容其潜藏隠伏于胸中也何以调人为哉故唐啖助赵匡近世刘敞于传有所去取咸自作书而今黄子又嗣为之可谓闻风而兴起者矣非必曰此有所短彼有所长去其所短则见其所长者固可取也不然尽去三家之传而独抱圣人之经且自以为必得圣人之心者吾又不信也此则黄子之意也
　　孟子弟子列传序
　　太史公孟子列传首孟轲继邹衍奭淳于髠慎到荀卿墨翟尸佼长卢子曰皆在孔子后荀卿可言也彼数子者不同道奈何同传将以孟子寘诸战国辩士之流乎是又非不知孟子者也一则曰述唐虞三代之徳二则曰述仲尼之意彼数子者亦有一于此乎当战国之时士多以防説纵横攻战刑法之説行而时君犹欲好儒自饰呉起战士也乃以儒服见魏武侯武侯之子恵王与齐宣王皆卑辞厚币以聘孟子然徒切于事功卒以迂缓不合人且谓其好辩而已儒墨并称百家杂説浑淆之矣岂太史公狃见而溺闻若是乎方其叙孔子世家进之与十二诸侯同列周本纪十二诸侯世家则又皆书曰孔丘卒尊之也至矣及所载多左氏国语杂事欲以明圣人多能圣人岂果以多能称哉又作七十弟子列传则徒分裂论语问荅以实之余徴家语弟子解他悉无所征是亦孟子列传类也东汉赵岐始注孟子其序曰孟子防被慈母三迁之教史不载今犹见故列女传且言孟子将去齐母老拥楹而叹有忧色毋乃引诗易诏之似与充虞路问时意同岐又曰有外书四篇文不能深今犹略见刘向説苑所谓人知粪其田而不知粪其心者疑即性善辨中语若他事之逸者虽太史公不能具知况后世乎盖战国以儒自名者八家而四家最显子防氏子夏氏荀氏孟氏孟子学出于曽子子思荀卿犹从而讥之曰世俗之沟愚瞀儒嚾嚾然略法先王案往旧造説而不知其统我则异焉治则法后王而已矣至于子防子夏亦曰是儒之贱者所重必仲尼子弓子弓未审何人韩子曰仲尼弟子有馯臂子弓汉儒林传商瞿受易仲尼瞿传鲁桥庇子庸子庸传江东馯臂子弓子弓与仲尼不同时又行事无大卓卓不足以配孔子邢昺论语疏引王弼説逸民朱张字子弓然弼説又不见有他据也要之孔子甞称冉雍可使南面且在徳行之科雍字仲弓盖与子弓同是一人如季路又称子路然也将荀卿之学实出于子弓之门人故尊其师之所自出与圣人同列亦已浸淫于异端矣于是孟子之没者久所谓沟愚瞀儒正指万章公孙丑之徒也荀卿在战国号称大儒犹同门异户者如此又况邹衍奭淳于髠墨翟以下诸子违离恠诞者甚矣何可与同传哉荀卿既死李斯用事孟子之徒党尽矣悲夫予故本太史公孟子列传删去诸子且益以高第弟子万章公孙丑之徒凡十有九人云
　　宋铙歌骑吹曲序
　　自宋之南迁説者常欲复中原地盖谓大江之南东至沧海西兼巴蜀而北以淮河为外屏然而禹迹所及但自蜀江而下文王之化亦且止行江汉汝坟之域不及江南春秋列国无虑百数江南惟呉越楚三国楚之始封荜路蓝缕以启山林呉越亦断髪文身披草莱以立国大江以南半为山海险阻无人之地此天地之气化所以极衰于古而并盛于今也呜呼世之迂者果不谙国势逹时务哉春秋之世呉最强越乗其敝而蹙呉越王勾践乃能无事于霸而自安于蛮夷及王无疆方听战国防士之説而欲霸楚遂击越而走之东尽呉故地北接齐韩魏之邉西压巫黔中固大国也曽不旋踵又一折而尽输于秦子女玉帛犀兕材木终不足以抗秦人天府陆海之饶矣当汉氏盛时江西一境人民户口不满六万唐之中世江淮遂为财赋之渊嵗奉朝廷而度支经费犹不能给自今观之鱼盐米粟及牧飬灌溉之利过于古乎抑不及也谋不审力不蓄兵不练财不阜欲以空言复中原地不亦难乎盖昔景徳澶渊之变上方以北兵深入两河震动而不以嵗币讲和为虞是固欲捐银绢数十万匹两而弃之苟安而已宣和京城受围未暇一战已请和而纳币绍兴再造不思其祻之已成复踵而行之驯至完顔氏之大壊可以监矣开庆鄂渚之虞且欲遵其覆辙卒以不及践言而致灭宋之祻自祖宗之世兵弱而不修于内财匮而复割于外此其实已久敝矣当完顔氏大壊人孰不曰时可为机可乗大河东北彼已委而去之闗辅以西随以陷没山东十数郡奄为盗有宋之设施号令防若可行于青齐然彼以既衰就尽之国犹能遣使来督嵗币遣兵直窥江淮且不得以必胜之也况欲以是当西北方王之气哉当东都盛时每以天下贡赋之全而忧不足三司条例青苗保甲害民国曽不之恤绍兴以后国愈防财愈匮山林原隰陂泽之所出一切毫计而缕数之至不足自给东南民物之凋者极矣买公田造闗子亦犹三司条例之遗也虽然亦何补哉此盖自守不能难与言战宋亦不复知有中原地矣故老云理宗在宫中甞被酒上芙蓉阁见淮上有黒祲十有余年不散南偪江凄然泪下已而彗星竟天灾异若此徒论春秋战国时事以鼓其説何世之迃也是岂国势之不谙时务之不逹者欤非耶武夷谢皋羽故庐陵文公客也于是本其造基立极亲征遣将东讨西伐作为铙歌骑吹等曲文句炫煌音韵雄壮如使人亲在短箫鼓吹间斯亦足以尽孤臣孽子之心已呜呼尚何言哉初汉曲二十二篇魏晋又更造新曲十二篇但颂国家功徳不言别事大乐氏失职唐栁宗元﨑岖龙城山谷之间亦拟魏晋未及肄乐府今翺又拟夫宗元者也铙歌自日出至上之囬凡十二篇骑吹曲自亲征至邸吏谒故主凡十篇云




　　渊頴集卷十一
　　钦定四库全书
　　渊頴集卷十二
　　元　呉莱　撰
　　桑海遗録序
　　顷予尝从乡先生学见福唐刘汝钧贻书栝苍呉思齐子善论文丞相宋瑞事云自江西初起时﨑岖山谷购募义徒畊甿洞丁造辕门请甲防不啻数万而尹玉实为骁将大衣冠指麾众皆诣阙感泣求效死已而当国二揆交沮用兵帅无宣谕卒无犒赏盘桓月余仅令守姑苏一路张彦提重兵居毗陵且有叛志尹玉竟以絶太湖吊桥首尾不救而溺死未防独松告急朝廷四诏政府六书趣弃聊摄援根本一日一夜仓惶就道及至行都而独松随以破陷复令驻兵余杭守独松朝议不一众心离散防有尹京之命余庆遽夺其印不予汉辅遁徳刚遁北军入城与权又絶江遁乃即日拜枢使又拜右揆补与权处且令往军前讲解毅然请行及被拘以北中道奔迸收集亡散无兵无粮天下大势去矣帝霸交驰正伪更作是不一姓当世之为大臣元老者视易姓如阅传邮况当沧海横流之际而彼乃以异姓未深得朝廷事权欲只手障之至死不屈微箕二子且有愧色于宗国矣其书大略如此予后又获见淮隂龚开所作文宋瑞陆秀夫二传盖益详焉方五代之季藩镇防扈武臣骄矜君臣父子之义不明而土地甲兵之强类无不欲黄屋左纛自为者先宋知其然一旦践大位即罢诸节度兵符遽用儒臣以为治终不足以尽复乎石晋所割之境土迨乎宣和衰乱北兵南下急若建瓴曽不得乗一障设一堠而遂至奔亡不守后宋再造东南区区山海之间内政不修外犹恃夫江淮以为固久之南北夹攻而汴蔡之藩篱自撤其蔽荆襄受围鄂渚有警巴蜀侵陷广西之烽燧亦不絶此其国势垂尽受兵处多殆如囊中探丸围中逐鹿无复有潜藏隠伏地矣所可幸者天下学士大夫二三百年祖宗培飬作成之泽薰蒸者久忠臣义子或死节或死事盖无媿焉卒之宋瑞秀夫前后死国精忠激烈诚有在于天地而不在于古今者呜呼呉晋陈隋之变岂复有一人若是哉龚开者字圣予少尝与秀夫同居广陵幕府及世已改多往来故京家益贫故人賔客候问日至立则沮洳坐无几席一子名浚每俯伏榻上就其背按纸作唐马图风騣雾鬛豪骭兰筋备尽诸态一持出人輙以数十金易得之借是故不饥然竟无所求于人而死志节既峻仪观甚伟文章议论愈高古至为此二传大率类司马迁班固所为陈寿以下不及也此其人殆亦无负于秀夫者哉予故私列二传以发其端询之故老征之杂记题曰桑海遗録且以待太史氏之采择
　　古诗考録后序
　　予尝从黄子学诗黄子集汉魏以来古诗凡数十百篇诗之作尚矣盖古今之言诗者异焉古之言诗主于声今之言诗主于辞辞者声之寓也昔者孔子自卫反鲁乃与鲁太师言乐乐既正矣而后雅颂各得其所史迁则曰古诗三百余篇圣人特取其三百而被之歌所谓洋洋盈耳者不独主于声也或因其断章取义而欲以导其言语之所发或本其直指全体而务以约其性情之无邪是又不以其辞哉制氏世世在大乐官盖颇识其钟鼓之铿锵而不能言其义鹿鸣驺虞伐檀文王四调犹得为汉雅乐之所肄且混于赵燕楚代之讴者无防自其辞言古今义理之极致一也自其声言则乐师蒙瞍之任未必能胜夫齐鲁韩毛四家之训诂者也虽然古之安乐怨怒哀思之音盖将因其辞之所寓者而尽见之故当时之闻韶者则从容和缓观武者则发扬蹈厉是独非以其声辞之俱备然哉自汉魏以来诚不可以望古三百篇至于上下千有余载作者间出如以其声则沈休文之乐志王僧防之技録自能辨之苟以其辞则今无越乎黄子之所集者吾犹恐古之言诗不専主于声而今之言诗亦不専主于辞也何则古之言诗本无定声亦无定韵声取其谐韵取其恊平固未始尝为平仄固未始尝为仄清固未始不叶为浊浊固未始不叶为清自近世王元长沈休文之徒始着四声定八病无复古人深意新安呉棫材老乃用是而补音补韵先儒亦尝取是而叶诗叶离骚盖古今之字文不同南北之语言或异而音韵随之是虽不待于叶而自能叶焉者也故当观其辞然则古之言诗者辞而言乐者则声也采诗之官不置乐府之署不设吾无以声为也若夫今之言诗既曰古近二体古体吾不敢知而近体乃谓之为律者何也又安得不求夫声辞之俱备而后为至哉考乎古者考此足矣试以是而复之黄子序于末编
　　陈氏大衍易数后序
　　凡天下之物必有理而后有象有象而后有数数始于一有一而后有二一者竒二者耦而后有隂阳老少之变七八九六之防防三变而成爻爻六变而成位此圣人所以观变而立卦考象数而建卜筮者也易曰大衍之数五十其用四十有九自其大衍之五十者总之则又合于太极之一是皆天地自然之运又岂待乎人力之强为者哉何则一定者理也虽其体甚实所该无形未始有定者事也虽其迹本虚因应乃有理在是数亦不外乎是欲求其极则天地之开辟人物之消尽且可以数茎之蓍参两而尽决之者吾圣人固未肯轻为之説也是何世之喋喋者然哉自秦灭六经易以卜筮故存汉儒林传孔子六传至菑川田何易道大兴魏郡太守京房则又受学外黄焦延寿不与何同汉初河内女子始献易説卦盖与老子同藏于风雨屋墙之间京房之説互相出入故世之稽吉凶刺休咎者征焉是果吾圣人之遗意哉它则进退以防而为一卦之主者为世对待以世而为其主之相者为应世之所位而隂阳之所肆者为飞肇乎所配而隂阳终不脱其本者为伏起乎世应周乎内外终终始始而后动爻互体五行纳甲之变无不具者人自以为能探河洛图书之頥家自以为能发周孔爻象之蕴余则或入于淫瞽方技之流与易大相逺矣先正盖有见焉必以名理论易而或不以象数论易虽然是又可得而尽废者哉栝苍陈生尝出大衍易数一卷间为予占考其法则曰圣人之立卦者八故天下之物苟合于数者亦不过八吾则本其所值之数辄以八乗除之或以身之所处定其坐作动静之殊或以字之所画测其向背俯仰之异八而已矣自八而六十有四自六十有四而四千九十有六用此道也呜呼生之于易勤矣要之特京房之法耳生则又曰是固本之希夷氏者也岂彼生者希夷氏之遗裔欤先天四图吾圣人之学也生盍归而务求其要欤一中造化心上经纶尽在是矣
　　泰阶六符经后序
　　泰阶六符经者本黄帝有熊氏世不传当汉建元之间东方朔始陈其説欲以观天表之变定上心之侈者应劭仲逺又疏其文颇类甘石诸人所为托之者也盖古昔圣人之论隂阳五行者尚矣幽赞乎神道发挥乎天理是岂无其故乎特未甞胶于多忌之学欲肆其一定之説也苟曰乾坤开阖莫非一造化亭毒之妙某言必有某征某事必有某应喜乐好恶出于人之情丰饥华泄雹兴于天之治天人两间似皆有以潜囬其机宻运其轴而无难者是管窥蠡测而已矣自刘向言皇极之建不建京房又推易卦直日用事董仲舒眭孟之徒又分春秋二百四十二年灾异之验或身遽以死或国随以防迄不少救然而天文月令防纬术数百家杂起不曰龙河洛洞幽灵之府必曰钤决防奥覈祻福之源蠭谈而涌辨唘穴而凿牖秪足以长奸伪而甚不足以祛邪惑者大率欺世世主以是论政儒生以是论学何其泥也子不语恠力乱神又曰性与天道不可得而闻也庸讵有若是云云者乎当东方朔陈是説时上始为微行行暴肆侈越制亡度举盩厔鄠杜陆海之饶广上林苑东征西伐军旅数起黎民失业父子相食斯其为人祸也酷矣天人一理也吾知修吾事以畏天可也日蚀地震冬雷夏霜蒙气还风早干水溢天之为也人何与焉天岂若世之小丈夫然哉沾然喜頩然怒人人而欲应之以吉凶妖孽之决也一日之顷虽千技百变而为之亦不足矣要之天为天人为人母相渎也至其所以兼统而一贯之者昭昭冥冥理无变气有变也然上初即位天表已多变闗东大饥风赤如血齐楚二十九山同日崩考之人事则犹未有可感者变何自作哉将人子未尝有过父母乃先作色以待其有过固不可也使朝廷多欲之心一窒文景富庶之政未改是且委之天运之适然者欤抑亦君徳之胜为足以销天变之迭至者欤不然未可知也而今乃欲以肤学謏闻者尽之则非矣扬子云曰通天地人曰儒通天地而不通人曰伎呜呼伎而止者此非黄帝书也甘石诸人所为托之者也虽然观是者又可无畏乎哉
　　王氏范围要诀后序
　　天文星厯五行之説尚矣黄帝风后汉河上公有三命一家艺文志不着録也梁陶景始述三命抄略唐僧一行桑道茂刘孝恭咸精其术韩退之言李虚中善用人年月日时知人命贵贱寿夭者是已贞元初李弼干又推十一星行厯后传终南山人鲍该曹士蒍世肄之星厯所谓十一星者日月五星四余是也然而天体至圆二十八宿与之为经日月五星皆动物也且相循环运转乎三百六十五度有畸之内与之为纬尚书尧典考四仲中星各以时异秦汉以来诸儒又推十二次度数十二国分野及所入州郡躔次乃若有一定不可易之处是何天运之常旋地维之不动者又若是参差不齐也哉晋天文志天东南有十二国星其星有变各以其国将天之所覆至广华夏之所占特东南牛女二宿之下欤此十二国星又与前十二国之分野异矣意者牛女二宿当十二次则为枵星纪之交当十二国则为齐呉濵海之地天运之常旋者本不常居地维之不动者固有定属也虽然北极居天之中常在人北北斗实为帝车运乎中央亦处人北盖甞北至幽州碣石之野斗极且当人上北过居庸西渡滦水北斗已南迤而下人且背之而驰矣由是观之华夏之所占者岂直东十二国星哉未可以一槩论也日君象也行则有常月五星臣象也行则无常盖日之常行也则有中道厯冡所谓黄道是已月五星既无常行乍南乍北或赢或缩且或不出于周天二十八宿黄道之度而襍犯乎河汉内外诸星此又岂可以区区算数少测之哉它则紫气以祥彗孛以妖罗防计都以蚀神首尾古未尝与七政并列春秋之书星孛或入北斗或在大辰本是妖星为异老子之出函谷紫气临闗亦是气祲杂占王朴五代钦天厯又谓蚀神首尾仅行于民间小厯而已今其説一本之都利聿斯经都利盖都頼也西域康居城当都頼水上则今所谓聿斯经者婆罗门术也李弼干实婆罗门伎士而曹士蒍又作民间小厯者此其为术固异于甘石之旧矣以天地隂阳之合散而庶人庶物莫之能遗气赋之形理赋之性性之体本粹然至善者也气之运譬之草木春而荣秋而槁倏而凝聚忽而澌尽亦其宜者苟不推之以一理之同而徒役之以多术之异不亦末乎严陵王生乃以范围要诀一卷示予其法皆原于易又有过于三命十一星之外者列之以千百十零附之以气名体性尤与潜虚拟者合也此其最近于理者欤将其人之创为是法者亦且有得于河洛图书之奥者欤故予又特采别説以序之
　　司马子防天隠子注后序
　　司马子防天隠子注一卷八萹天隠子亡其姓族邑里或曰子微托之者也夫黄老之説始自黄帝老子太史公老子列传则称其以自隠无名为务至其道乃曰无为自化清净自正无它异也当汉初黄老盛行至武帝又好神仙文成五利之徒迃诬恠谲之士神光巨迹千变百幻虽尝一致桥山之祠欲追黄帝之遗风者独不及老子神仙方技岂又与道家戾欤东汉以来世之儒者方以天文卦侯为内学而为天子公卿之所賔礼甚则自陷于鬼道左慈启之葛绍之之后则有郑君郑君之后则有葛洪葛洪之后则有陶景洪与景本儒者当天下多故欲自纵于方外逸民之间一传而王逺知再传而潘师正三传而呉筠司马子微考其学今天隠子之所述已尽之矣予观天隠子冲澹而闲旷虚靓而寡欲黄老之遗论耳然而龙虎铅汞抽添吐纳之事未之及也岂或秘而不言欤夫以老子之脩道养夀虽太史公犹不尽信又况后世之迃诬恠谲者可必得而悉徴之欤自今道家而言彼谓性宗儒者则曰此心也必主于觉彼谓命宗儒者则曰此气也必保其纯一天人逹性命因其血肉口鼻之粗而得与造化溟涬同入于无尽藏之妙此古之人所以长生而不死者岂或别有其术欤不然天隠子之学亦止于是而已欤或曰孔子甞师老子吾圣人盖尸假者也特以语恠而不言故曰述而不作敏而好古窃比于我老彭老则老耼彭则彭祖也虽然老子东周一柱下史耳幽王时有伯阳父显王时有史儋本是二人且不与老子同时老子固夀矣太史公欲合伯阳父史儋为一人且为老子则亦疑弗能定也彭祖本大彭氏国陆终氏第三子当尧时始封又国语曰大彭豕韦则商灭之注谓在武丁时自尧至武丁中兴上下且七八百年亦无縁大彭之国自兴至灭止当彭祖一世世之言彭祖夀者吾又可得而必信之欤盖孔子所言老彭自是商之贤大夫不谓老耼彭祖也老子甞问礼矣彭祖者竟何为耶岂或果有养生之説耶呜呼吾圣人未甞言养生然亦未甞不养生礼者所以节其动容周旋乐者所以发于咏歌舞蹈礼乐不斯须去身无非养也固未甞以养生言也天地隂阳阖辟屈伸之变亦何所不有夫又何谓乎尸假矣哉呜呼天隠子逺矣吾将东往海上庚桑而问焉庶防果有所遇而必得之者耶
　　欧阳氏急就章解后序
　　欧阳子急就章一卷盖据元丰九域志作也自唐失其御天下分为十数至宋而复合然犹不足以复唐世之土宇曽未防何南北虎争光岳气裂兵戈日寻生灵涂炭于是我朝兴焉一麾而克有中原再举而底定江左然当大军百战之后闾里萧条荆榛满目户口凋瘵流转异乡虽以昔日大藩列府控制局面今则徒类附庸雄城壮县显著版籍今则不闻建置甚者至以东南财赋之赢而徃济西北不足顾独何哉尝闻古称秦雍为天府齐地负海亦号东秦唐世颇称扬一益二而束西秦寖为不及宋承唐季乱离之绪内总二十三路外制两国辽得燕云三闗之险夏制灵武河西之饶大河东北陜西五路之民嵗窘于兵不暇自救一旦而南迁呉防荆襄两淮又为邉面而应敌重以山东张林李全之变淮甸空虚蜀本最险平世金珠锦绣之美衣被中国金房假道徒示夹攻黎嶲竒兵竟成斡腹由是兵燹相仍创残不振则亦非复旧矣然惟呉防近畿之境自唐五代以来呉越世奉正朔保境息民盖至宋移跸江闽岭海之所犇辏及其既亡又未尝苦操尺寸之兵而拒敌故今人物之所聚土地之所产犹足以为天下最虽若一城百里之县至或升为散州上秩以治之国家经费度支资给陆辇海运动至百万岂民力之果裕哉此犹富家万金之产田连阡陌粟盈仓廥要亦取之有穷用之有竭初不可以富强恃而不惟安飬之是务也呜呼岂惟东南一隅虽防西北休飬生息之余亦不可以不深加其意矣是故当今之务欲富国者必在于养民欲飬民者又必在于重郡县之选严守令之职苟重其选将任之以久而可成功苟严其职将权有所归而易集事今之世每以三嵗为守令满秩曽未足以一新郡县之耳目而已去又况用人不得専辟临事不得専议钱粮悉拘于官而不得専用军卒弗出于民而不得与闻盖古之治郡者自辟令丞唐世之大藩亦多自辟幕府僚属是故守主一郡之事或司金谷或按刑狱各有分职守不烦而政自治虽令之主一邑丞则賛治而但掌农田水利主簿惟掌簿书尉则惟督盗贼令亦不劳独议其政之当否而已今自一命而上皆出于吏部遇一事公堂完署甲是乙否吏或因而为奸勾稽文墨补苴罅漏涂擦嵗月填塞辞欵而益不能以尽民之情状至于唐世之赋上供送使留州自有定额兵则郡有都试而惟守之所调遣宋之盛时嵗有常贡官府所在用度赢余过客往来禀赐丰厚故士皆乐于其职而疾于赴功兵虽不及于唐义勇民丁团结什伍衣装弓弩坐作击刺各保乡里敌至即发而郡县固自兼领者也今则官以钱粮为重不容盗臣常俸至不能自给或多赃吏兵则自近戍逺既为客军尺籍伍符各有统帅但知坐食郡县之租税然已不复系守令事矣夫辟官涖政理财治军郡县之四权也而今皆不得以専之是故上下之体统虽若相维而令不一法令虽若可守而议不一为守令者既不得其职将欲议其法外之意必且玩常习故辟嫌碍例而皆不足以有为又况三时耕稼一时讲武不复古法之便易而兵农益分遇嵗一俭郡县之租税悉不及额军无见食东那西挟仓廥空虚而郡县无复赢蓄以待用或者水旱洊至闾里萧然农民菜色而郡县且不能以赈救而坐致流亡是以言涖事而事权不在于郡县言兴利而利权不在于郡县言治兵而兵权不出于郡县尚何以复论其富国裕民之道哉尝求其故自我国家起自北土经理中原中原豪杰擅动甲兵保有乡里因而降附使据其境土如古诸侯大开幕府辟置官属钱粮狱讼一皆専制于已而不复有闗乎上已而山东猘子地富兵强跳踉负固卒贻征诛殱灭而后天下郡县一命之官悉归于吏部钱粮狱讼类皆闗白奏谳而不敢少自専焉由是郡县守令之职始轻而不得自重矣必也辟官涖政理财治军四者之权一归于郡县则守令必称其职国可富民可裕而兵农各得其业矣此予所谓重郡县之选严守令之职者盖视唐宋之故典为然实当今之急务也于是本欧阳子之所集为疏其古今郡县之沿革与夫政令之设施不同者以序之虽然此固非欧阳子之意也予亦过论矣哉
　　乐府类编后序
　　初太原郭茂倩次古今乐府但取标题无时世先后纷乱厖杂摹拟蹈袭层见间出厌人视听今姑就茂倩所次辨其时代且选其所可学者使各成家又从而论之曰古之言乐者必本于诗诗者乐之辞而播于声者也太史采之太师肄之世道之盛衰时政之治乱盖必于诗之正变者得之诗殆难言矣乎自秦变古诗乐失官至汉而始欲脩之燕代荆楚稍恊律吕街衢巷陌交相唱和当世学者司马相如之徒徒以西蜀雕虫篆刻之辞而欲立汉家一代之乐府传及魏晋流风寖盛而其所谓乐者亦止于是呜呼今之去汉则又逺矣故今或观乐府之诗者一切指为古辞虽其浮淫鄙倍不敢芟夷残讹缺漏不能附益頋独何哉诚以古辞重也魏晋以降盖惟唐人颇以诗自名家而乐府至杂用古今体当其初年江左齐梁官闱粉黛之尚存及其中世代北蕃夷风沙战伐之或作是则古之所谓乱世之怨怒亡国之哀思者而唐人之辞为尽有之欲求其如汉魏之古辞者少矣虽然汉承百王之敝治不及古唐之于汉则又不及于汉者逺甚是故秦虢列第国忠秉政妖淫蛊惑养成祸乱而天下之俗日趋于蕃戎搆难陇右陷没侵陵侮辱防我疆埸而天下之势卒以日趋于危擐甲执兵无有休息唐之盛时虽若未见其防败乱亡之戚及其既衰而遂不能救然则唐世之治固有以致之而唐人之辞亦于是乎有以兆之者矣呜呼世道之盛衰时政之治乱盖必于诗之正变者得之岂不然哉然而上自朝廷下至闾阎委巷苟观其诗者则又必因其言辞之所至声音之所发而悉悟其心术之所形气数之所至予闻唐有宋沉者开元宰相璟之曽孙每太常乐工奏伎即能揣其乐声之休咎遇有工善筚篥者且曰彼将神逰墟墓伎虽善至尊不宜近已而果然众工大惊夫以春秋之世郑之七子尝赋古诗而赵孟欲以观其志之所向然今宋沉乃能以其善乐之故察人死生贵贱不遗毫发何其神哉呜呼诗本所以为乐也诗殆难言矣乎今之学者深沉之思不讲而讲为麄疎卤莽之语中和之节不谐而益为寂寥简短之音此其心术之所形气数之所至不惟赵孟知之是皆见诮于宋沉者也予故论之使后之读是编而欲学是诗者可不慎哉
　　春秋释例后题
　　春秋左氏汉初本无传者刘子骏始建明之欲立学官诸儒莫应然传之者亦已众多贾景伯服子慎并为训解及晋而杜元凯又作经传集解三十卷释例四十卷且歴诋刘贾之违独不言服氏岂或不见服氏书乎亦不应不见也世族谱本之刘向世本地志本之泰始郡国图长厯本之刘洪乾象厯世多言其天文星厯为长然説经多依违以就传似不得为左氏忠臣者南北分裂馆陶赵世业家有服氏春秋是晋永嘉旧写华隂徐生徃读之遂撰春秋义章以教学者是永嘉时犹未尚杜氏青州刺史杜坦及其弟骥世传其业故齐地亦多习之坦元凯之孙也姚文安秦道静初亦学服氏后更兼讲杜説刘兰张吾贵之徒则又隠括两家同异义例无穷呜呼汉初习经者専门而今河洛习传者宗服子慎江左尚杜元凯矣晋刘兆始取公谷及左氏説作春秋调人而今兰吾贵又防服杜之説矣圣人之道不自是而愈散哉自唐孔颖逹春秋正义一用杜氏非徒刘贾之説不存服义亦不尽见固不若两存之以见服杜之为孰愈也今释例具在有刘蕡序蕡太和中对贤良防讥切人主斥骂宦者文极激学一本春秋与汉董生天人三防相为上下蕡亦自拟董生且曰昔董仲舒为汉武帝言之未尽者今臣复为陛下言之壮哉蕡乎至为此序独不类唐文之衰至此极矣
　　春秋纂例辨疑后题
　　自唐世言文者一变而王杨卢骆再变而燕许三变而韩栁虽其文振八代之及见当世经生攻训诂治义疏则深敬之太常殷侑新注公羊退之欲为之序幸得挂名经端以蕲不朽及寄诗卢仝又言其抱遗经束三传然仝所着春秋摘微一卷间见一二亦未甚为学者轻重惟子厚荅元饶州书恒愿扫于陆先生之门执弟子礼防先生病子厚出邵州竟不克卒业先生盖河东陆淳元冲也与子厚同郡且云先生师天水啖助及赵匡知圣人之防兼用二帝三王法至先生大备春秋集注纂例辨疑微指等书包罗旁魄轇轕上下一出于正于是乎春秋有啖赵陆氏之学徃予北防京师始从国子学见陆氏纂例十卷是金泰和间礼部尚书赵秉文手本太原板行后又得陆氏辨疑七卷微指二卷而集注乆阙自唐世学者説经一本孔氏正义及宋之盛説者或不用正义六经各有新注争为一已自见之论而欲求胜于先儒已成之説宋子京传唐书犹不满于啖助者岂啖助实有以开之故欤虽然啖赵陆氏未可毁也后之学者自肆于藩篱阃域之外口传耳剽而不难于议经者必引啖赵陆氏以自解是或未之思也夫
　　春秋折衷后题
　　自西汉学者専门之习胜老儒经生世守训诂不敢少变继而旧説日以磨灭新传之后出者独传于今春秋一经始立公羊氏学又立谷梁氏学东汉左氏学又盛行古传后出者日胜后儒注古传而世亦取后出者为宗公羊氏有胡母生严彭祖顔安乐而后何休独有名谷梁氏有江公尹更始而后范甯独有名左氏前有刘子骏贾逵服虔后有杜预故预亦独有名呜呼岂预必能为左氏忠臣哉休固陈蕃客也自谓妙得公羊本意故今有公羊墨守十四卷谷梁废疾三卷左氏膏肓十卷北海郑康成独反之学者多笃信康成今犹见甯所集谷梁解又服防自有左氏三家之説后出者皆传于今殊不知胡母生江公刘子骏诸人复云何也借令诸人所説不废至今并传孰能有以大公至正之道一正之哉不然犹治乱丝益棼之也讹日以讹舛日以舛不以圣人之经观经而徴诸传不以贤者之传解传而又徴诸何氏范氏杜氏独何欤幸今三家之説尚未泯则唐陈岳之折衷此也庶有得乎盖昔汉儒甞以春秋断狱予谓非徒经法可以断狱而狱法亦可以断经何者两造之辞具备则偏听之惑无自而至矣扬子云曰众言淆乱折诸圣读春秋者曽不明汉晋诸儒之遗论又何贵乎学者之知经也哉
　　春秋权衡意林后题
　　刘子作春秋权衡自言书成世无有能读者至意林犹未脱藁多遗阙盖昔左氏言孔子作经从诸国赴告故又慱采他事以附经今刘子乃据闵因叙谓圣人悉徴百二十国寳书传者从之将当时诸国所赴告者各有书也抑此岂即墨子所称百二十国春秋乎东迁以来晋有乘楚有梼机鲁有春秋秦世家文公以后始有史以纪事王道衰诸侯力政二百四十二年之间凡经传之可见者一百一十七国晋地理志且引夏商时国二斟豕韦过戈之属非周旧也齐桓晋文之盛朝聘盟防侵伐败亡者无虑数十而附庸小邑蛮夷杂种又岂悉有书可徴乎史称鲁君资孔子之周因老耼观书周室且歴聘七十国又云与鲁君子左丘明观史记自隠公讫于获麟要之春秋固鲁史也因麟出而虚其应故取而修之非本书获麟者观书周室事亦鲜所见周史孔子世家孔子尝徃来齐宋卫陈蔡之郊晋故霸国也闻赵简子杀窦犫鸣犊至河而弗渡楚亦欲以书社七百里地封之子西靳不可又輙反于鲁将所聘者又未必有七十国也然亦何暇悉徴其书乎墨子战国人妄称有百二十国春秋耳非圣人之遗言也何则杞宋王者后其称公皆大国也宋颇存王礼而杞乃以辟陋而用夷孔子曰文献不足故也足则吾能徴之矣唯古之官名得之郯子它无见也虽然圣人作春秋但因鲁事以寓王事隠桓之初王政不行而鲁与齐郑宋卫交齐桓肇伯而鲁事齐晋文继伯而鲁又事晋襄昭以降伯统将絶而鲁又事呉楚故经之所载类不出此数国事然则春秋固鲁史也鲁史所不载圣人诚不得而笔削之又何待悉徴百二十国之书乎呜呼闵因之説是亦无徴而弗信者矣
　　春秋通防后题
　　自宋季徳安之溃有赵先生者北至燕燕赵之间学徒从者殆百人尝手出一二经传及春秋胡氏传故今胡氏之説特盛行胡氏正传三十卷传外又有总贯条例证据史传之文二百余章子寜集之名曰春秋通防辅传而行当胡氏传春秋时光尧南渡父雠未报国歩日防将相大臣去战主和寖忘东京官阙西京陵寝而不有者是故特假春秋之説进之经筵且见内晋外楚若是之严主辱臣死若是之酷冀一悟主听则长淮不至于自画江左不可以偏安此固非后世学春秋之通论也然而胡氏传文大槩本诸程氏程氏门人李参所集程説颇相出入胡氏盖多取之欲观正传又必先求之通防故曰史文如画笔经文如化工若一以例观则化工与画笔何异惟其随事而变化则史外传心之要典圣人时中之大权也世之读春秋者自能知之固不可以昔者歆向之学而异论矣赵先生者讳复字仁甫国初南伐攻徳安溃之仁甫遭获遇姚文献公军中文献与言信竒士仁甫方以国破家残不欲北且蕲死防夜月出即逃乃亟被鞍跃马号积尸间见其解发脱屦仰天呼泣盖欲求至水裔而未溺也文献晓以徒死无益乃还然后尽出程朱性理等书及诸经传故今文献与许文正公遂为当代儒宗仁甫为有以发之也先正有云世之去圣日逺故学者惟传经最难仁甫当天下扰攘之际乃能尽发先儒传疏而传之不亦难乎上在濳邸尝召见曰我欲取宋卿可导之乎对曰宋父母国也未有引他人之兵以伐父母者故仁甫虽在燕久常有江汉之思诚若是则吾仁甫亦无愧乎胡传之学矣











　　渊頴集卷十二
　　附录
　　渊頴先生碑
　　浦阳江之上有大儒曰渊頴先生呉公以精深懿之学发沈雄竒絶之文阖隂辟阳出神入鬼纵横变化其妙难名生虽弗克显融以伸其志既没而言立浩浩穰穰其书满家信一代之伟人足以播芳猷于弗朽者也先生讳莱字立夫姓呉氏其先毗陵人一迁于睦三迁婺浦江之新田唐干宁初有讳公飬者又迁县西之呉溪实徳政乡尊仁里也高祖讳闻赠中奉大夫福建道宣慰使防军追封渤海郡公妣盛氏追封渤海郡夫人曽祖讳蕃累赠资善大夫太常礼仪院使上防军追封渤海郡公妣沈氏追封渤海郡夫人祖伯绍累赠翰林学士承防荣禄大夫柱国追封【缺】国公妣金氏追封【缺】国夫人父讳直方集贤大学士荣禄大夫致仕妣盛氏初盛夫人懐娠始七月翰林公忽梦西域神人飞空而来直止夫人之寝心异之越翼日先生遂生因名曰来夫人颇知书年四嵗授以孝经论语春秋谷梁传随口成诵七嵗善属文有奴仆命骚之言嵓南先生方公鳯见而竒之曰此邦家材也取南山有台诗中语更今名族父防敏家素多书先生时出与羣童敖私挟一编以归尽夜读竟又复往易或以闻于防敏迫而观之乃班固汉史也幼敏指谷永杜邺传谓曰尔窃观吾书能记是当不尔责先生琅然诵之至终篇一字不遗防敏以为偶熟此卷三易他编其诵皆如初乃尽出藏书畀之读岩南益异之许以孙女妻焉且授易书诗三经义暨秦汉而下诸文章大家先生一览即悉其指趣岩南退谓人曰明睿如呉某虽汝南应世叔正不足多也自是以来先生博极羣书至于制度沿革隂阳律厯兵谋术数山经地志字学族谱之属尤无所不通矣时朝廷将有事于东方即自奋曰此小丑耳何必上勤王师使某持尺书谕之足矣因撰疏论其事防病不果上延祐间贡举法行有司以先生名上豫章熊公朋来巴西邓公文原及吾郡胡公长孺主去留士此三数公軰行老成学术淹贯自非博古该今明体适用咸惧不得在兹选而先生与焉于是东经齐鲁梁楚之郊北抵燕每遇中原竒絶处輙瞪然长视平冈灌莽一望千里昔人歌舞战争之地壹皆前迎后却毕在尘沙霜露中遂与当涂李翼余姚方九思临川傅斯正贳酒高歌天寒风急毛髪上竖自谓绰有司马子长遗风寻以论议不合于礼官退归田里出防海东洲歴蛟门峡过小白华山登盘陀石着观日赋以见志还寓同县陈士贞家士贞之居与龙湫五泄邻榛篁蒙羃似不类人世先生日啸咏其中畅然自得或至暮忘返防览之暇不废纂述重取春秋传五十余家各随言而逆其意一以理折衷之譬犹法家奏谳傅逮爰书既得其情而曲直真伪无所隠至若繁露释例纂例辨疑微防折微权衡意林通防之类皆有论著复谓孟子乃亚圣人大才司马迁不当使与邹衍奭淳于髠慎到荀卿墨翟尸佼长卢同传因删去诸子益以万章公孙丑之徒作孟子弟子列传古今乐府不同郭茂倩不当但取标题无时世先后就其所次辨其时代使各成家名乐府类编古之赋学専尚音必使宫商相宣徴羽迭变自宋玉而下唯司马相如扬雄柳宗元能调协之因集四家所著名楚汉正声其他著述若此者众不能殚举也四方学士慕其声光多负笈从之防先生遇之恒若抚子姓馐服有不给者周之监察御史许君克学行部浙东以茂才荐署饶州路长芗书院山长未行而疾作衺风挟沴血交袭顔面壅黒两胫罢孱不可越戸限重纪至元六年先生年四十四栖迟衽席愈不自振忽梦作重汪踦赞觉谓人曰汪踦殇者也予自婴疾以来何药不尝而势革若此今嵗殆不起邪夏四月九日竟卒于家遗命治防不用浮屠法诸生胡邦翰郑铭等来相治后事二子士谔士谧以至正元年十一月二十四日奉柩窆乡之盉坞去家南五里而近及门之士以其经义深而文辞贞敏也私諡曰渊颖先生郡太守县大夫复各祠之于学官云先生自少有大志専思泽物不欲以文士名每慕张宣公为人推明义利虽一毫不苟取表里一致与人防驩然有恩愈久愈固身虽羸弱若不胜衣双瞳碧色烂烂如岩下电见者改容鉴裁精絶人以古诗文试之先生察其辞气即知其为某代某人所作当其赋咏捷如雨风一日于故人家见几上推剡纸数十畨戯为长歌顷刻而尽属对严巧文采缛丽观者惊以为神谓非人所能及所著书有尚书标説六卷春秋世变图二卷春秋传授谱一卷古职方录八卷孟子弟子列传二卷楚汉正声二卷乐府类编若干卷唐律删要若干卷文藁六十卷别如诗传科条春秋经説胡氏传攷误未完失自文气日卑士无真识徃徃倚人之论以为低昻其推古之作者则曰雄浑赡富唯有汉之文为然淳质雅奥亦唯有汉之文为然今之从事艺文者如之何可及也呜呼岂其然哉苟以先生诸作寘之司马迁相如刘向王褒之间吾知其未必有愧也第以数与时违弗沾一命以至于死不大显白于世所幸雄篇钜册彪炳烜着有如日星尚当藏诸名山以俟后世之知扬子云者铭曰大火焞焞司于南辰重明宣昭神之伸也有赫厥灵郁纷轮囷敷为至文降于人也斧藻交横黼黻斯皇变化凌厉动无方也云流猋行品彚咸亨于其光寂无声也胡积之腴不显其施返于混茫朱鸟之区也骑箕之精上为列星发天之符合地灵也石室之藏雄文吐芒鬼神呵卫禁不祥也泰华嶙峋长河奫沄永世有耀与之俱存也门人前史官金华宋濓撰
　　諡议
　　传曰物生而后有象象而后有滋滋而后有数数成而文见矣是则文者固囿乎天地之中而实能卫翼乎天地品裁六度叶和三灵敷陈五彛开道四徳何莫非文之所为而所谓文者非他道而已矣故圣人载之则为经学圣人者必法经以为文譬之于木经其躯干者欤文其柯条者欤安可以岐而二之也自史氏失职以训诂列之儒林以辞章书之文苑虽欲昭后之世而失之古义盖逺矣有如长芗书院山长呉公先生风裁峻明才猷允茂潄六艺之芳润为一代之文英纂述之勤汗简日积于诗书则科分脉络而标其凡于春秋则脱略三传而发其蕴于诸子则研覈真伪而极其言于三史则析分义例而严其断藻缋所及无物不华汪如长江峻如乔岳激如雷电和如春阳其妙用通于造化其变通莫拘若应龙之不可羁观其所志真欲等秦汉而上之凡流俗剽窃无根之学孱弱不振之章皆不足闯其藩垣而逐其轨辙者也呜呼盛哉门生学子佥曰经义深非渊而何文辞贞敏非頴而何于是私諡曰渊頴先生云门人金华宋濓等谨议


　　渊頴集附录
