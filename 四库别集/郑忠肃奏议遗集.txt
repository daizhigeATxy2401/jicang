　　钦定四库全书　　　　　集部四
　　郑忠肃奏议遗集目録　　别集类三【宋】
　　巻上
　　奏议
　　防
　　请起居重华宫防
　　请罢建康行宫防
　　论淮西荒政防
　　请蠲扬民缗钱防
　　请行宣访防
　　论荐举防
　　论常平防
　　请禁传馈防
　　请行检验法防
　　请置澚长御海冦防
　　请寛民力防
　　请禁取羡防
　　论蠲贷防
　　请禁改钞防
　　论折帛钱防
　　请罢取折平粜籴防
　　请濬练湖防
　　论刑名防
　　状
　　荐举龚明之状
　　荐举顔度状
　　荐举陆九渊状
　　荐举陈造状
　　奏祀谢太傅状
　　请禁民不举子状
　　请立义塜状
　　请止髙丽入贡状
　　请沿闗设备状
　　论宣州设备状
　　请练兵状
　　表
　　辞知庐州表
　　扬州到任谢表
　　谢封夀昌侯表
　　谢赐白金文绮表
　　谢赐生日礼物表
　　谢赐廕表
　　乞致仕表
　　再乞致仕表
　　囘奏
　　赐御札囘奏
　　巻下
　　杂著附
　　书
　　与周侍郎必大书
　　囘朱直阁熹书
　　吿文
　　追封告文
　　焚黄告文
　　家庙告文
　　记
　　平山堂记
　　序
　　合肥志序
　　广陵志序
　　闻见録序
　　防
　　防髙宗赐世父手劄
　　御批不允致仕奏并诏书防
　　戒石铭跋
　　淳化阁跋
　　辨
　　琼花辨
　　广陵散辨
　　杂识
　　盘雕金睛
　　凤凰弓
　　狨座
　　【臣】等谨案郑忠肃奏议遗集二巻宋郑兴裔撰兴裔字光锡初名兴宗显肃皇后外家三世孙由成忠郎歴官江东路钤辖迁均州防御使保静军节度使召领内祠武泰军节度使赠太尉諡忠肃是集所録多奏疏表状其记序辨跋诸杂著则间附数篇其中如请起居重华宫及论淮西荒政诸疏词意剀摰他如蠲缗钱禁改钞论折帛钱诸奏所载南宋绍兴时诸弊政皆宋史食货志及文献通考所未载亦足补史志之阙又纪淳化阁帖之摹搨传写与黄伯思互有异同辨琼花之复荣较周必大玉蕊辨证更为详赡亦考古者所不废矣其书马端临经籍考及宋史艺文志皆不着録此本为其裔孙所裒集编次者惜篇幅太狭或就家蔵残本润色以传然録之亦足征宋代故实之一二焉乾隆四十六年五月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀




　　钦定四库全书
　　郑忠肃奏议遗集巻上
　　宋　郑兴裔　撰
　　奏防
　　请起居重华宫防
　　臣闻治天下之大法有三曰君臣父子夫妇夫妇有法则家道正父子有法则人道久君臣有法则天地泰要之有父子然后有夫妇有父子然后有君臣百行所以莫先于孝也天子以一身立臣民之上作万方之观瞻必极天下之孝而天下之为孝者莫能尚所为皇建其有极也由是而騐其休咎于天考其祸福于人无一毫之不顺故仲尼曰先王有至徳要道以顺天下民用和睦上下无怨孝者徳之本也教之所由生也又曰爱敬尽于事亲而徳教加于百姓刑于四海明王以孝治天下菑害不生祸乱不作子思述仲尼之言曰舜其大孝也与惟孝而宗庙飨子孙保则孝綦重矣凡孝子之事亲居则致其敬养则致其乐病则致其忧许世子不尝药春秋讥之陛下为天下主何忍蹈此昔文王之事王季日必三朝鸡鸣至寝门外问内防之御者曰今日安否何如曰安乃喜日中亦如之及暮亦如之有不安则色忧行不能正履王季复膳然后亦复初食上必视寒暖之节食下必省多寡之恒武王率而行之文王有疾武王不脱冠带而养文王一饭亦一饭再饭亦再饭比瘳乃已自古圣帝贤王史策所载美不胜书必以孝为首称惟我太上皇帝以藩邸入嗣大统事徳夀备极孝敬以天下养者二十六载终始不渝陛下所习见也升遐之日哀慕肫摰终防三年力行古礼前有以迈百王后可以师万世亦陛下所习见也陛下政治动欲法尧舜法祖宗奈何门内之行不近法太上乎陛下身体髪肤受之太上宗社民人传之太上昔闵子骞人不间于父母昆弟陛下孝友性生居青宫四十年曾无间言受禅三载两宫和好亦无间言特縁初郊震惊玉体愆和太上皇帝忧虞切衷未免责及侍御之人左右近习潜滋离间过此以往圣躬弗便于警跸睿体毎怯于风霜温凊展庆之仪仅遣内臣将命俱以太上传旨而罢二歳有余起居重华者不过一再防庆诞节阙上觞之礼歳首大防废称贺之文陛下有亲而无亲太上有子而无子北内凄凉殊无聊赖一念及此可为寒心方今太上违豫正陛下忧心不遑自逸之秋中外臣僚引领望过宫者非一日矣迨逾三月未降指挥玉津之游不惮命驾人情危震不知所措窃观小民之家居恒父子嘻嘻一旦疾痛疴痒侍奉汤药不离左右非是则隣里乡党指而摘之其有孝行卓著者朝廷特有旌异之典凡以教孝也太上皇帝为天子之父陛下处万乘之尊固不宜下拟闾阎然父子天性自天子达于庻人上下同揆今南北内暌隔末由晨昏侍奉问安尝药又不以时何以示天下后世书曰祗载见瞽瞍防防斋栗以瞽瞍之为父而定省罔懈若乃太上皇帝仁圣慈爱今古罕觏辛亥十一月闻陛下感疴中心惊皇轻舆径至青城殿省视值驾少寐惟恐震惊戒左右勿言俟既寤亲诣榻前抚摩数四殷勤慰谕语云父母惟其疾之忧太上之于陛下何如者而忍忘之今太上不怿思欲与陛下相见者屡矣陛下临朝与臣僚论及过宫未尝不心动迨入后庭即深居不出知必有止而尼焉者伏按内侍陈源绍兴间获罪太上皇帝窜逐陛下复俾给事禁近羣情扰攘佥曰两宫之隙源实搆之圣徳之亏源实致之陛下至亲父子若非谗人投间奚至此极伏望俯鉴舆请斥源軰以谢中外即日夙驾诣重华宫尽问安尝药之节释朝野忧懑之情宗社幸甚臣民幸甚臣世受国恩埀暮之年不忍见此危疑之迹谨昧死上陈干冐威顔无任悚切待罪之至
　　请罢建康行宫防
　　臣闻天生民而立之君使司牧之勿使失性不闻其戕民以树怨也易曰天地之大徳曰生圣人之大宝曰位何以守位曰人何以聚人曰财故民为邦本本固邦宁食乃民天有备无患孔子曰节用而爱人使民以时春秋书新作南门于告籴之后葢言劳民伤财时绌举赢也是以三王之世知人情莫不欲富故厚之而不困知人情莫不欲安故扶之而不危知人情莫不欲逸故节其力而不尽禹汤文武享国长久者人有余力民有余财也秦始皇造阿房之宫而天怒人怨旋致灭亡汉武帝好神仙兴土木之功而民疲财殚夫秦皇汉武以全盛之势而力役繁兴犹有民不堪命之嗟况今偏安一隅四郊多事正人主宵衣旰食之时而臣子枕戈待旦之日也迩者建康留守诸臣廼请治行宫备廵幸臣愚无似窃以为兴工动众有大不便于今日者夫建立行宫规制宏敞采备物料经营土木山川防履之劳水陆舟车之运军匠不足继以平民望风承旨为害何穷语云一人从役举家失业即使琼宫璇室岿然挿汉而道殣相望陛下其忍见之乎哀鸿四布陛下其忍闻之乎一不便也古之经国者曰国无九年之蓄曰不足无六年之蓄曰急无三年之蓄曰国非其国方今军需告急飞挽不时使命频仍刍粟不继天地之生财有限小民之膏血几何势无取不尽而用不竭之理是故善理财者量入以为出不为不经之用不为无益之费太上皇帝肇造中兴建都临安诚以邦家多难实逼处此事从草率一旦禅位陛下宜方励大有为之业即使府库之中金钱贯朽仓廪之内粟米山积而散之孔易敛之维艰尚宜撙节以留有余况处国非其国之时而复为土木以耗之一旦有急其何以应二不便也且陛下纉承大业二载于兹敌人数数入扰江淮之间调发不常民有菜色汉陈蕃有言曰今世有三空田野空朝廷空仓庾空陛下正须休息而安全之养其力无使乏厚其生无使贫鸠流移而安集之庶其有济若使工作方兴强敌乘而袭我疲贫之民望风解散陛下谁与为守虽有行宫将安用之三不便也礼曰四郊多垒卿大夫之辱君父之雠不共戴天留守诸臣罔思报雠雪耻而徒陛下以廵幸不顾君国之利害不念生灵之涂炭欺君病民莫此为甚夫霍去病中材之将犹以单于未殄不治第宅国家靖康之祸二帝防尘而不返两河防没而不复今日割地明日献币忘雠敌之辱图堂构之安此秦皇汉武之事非禹汤文武所宜有窃恐陛下不为也如曰立志恢复临建康以集流离抚三军以图大举则绍兴丙辰太上皇帝行营具在亦何烦更造为也伏望敇下留司即罢其役国计民生幸甚抑臣更有请者符离之溃中外臣民防气罪由都统非人非张浚李显忠之咎陛下知浚之忠而倚任不终俾浚中道捐躯以显忠之戮力王室而窜谪筠州彼忌功误国之人建康都统职任如故岂赏罚之公乎军门行司类皆碌碌庸懦不足与任大事窃恐有悮国家匪浅更乞陛下大奋乾纲早赐斥逐择诸臣之刚正勇毅者简任之俾统辖江淮军马专司留守之寄则将帅得人敌人闻而震慴必不敢称兵南下然后明诏中外待勤王之师四集为祖宗収复陵寝为二帝昭雪垢耻为中原吊民伐罪斯计出万全不然车驾临幸建康无庸也臣有感于中无所顾避自知干冐宸严罪不容逭伏念臣自祖父以来累世防恩以臣一介愚防恭荷太上皇帝皇帝陛下两朝知遇虽捐糜踵顶亦所不惜倘缄默茍容不为一陈利是重负朝廷也率布庸妄上渎睿听不任悚仄待罪之至
　　宋史载乾道初建康留司请治行宫备廵幸兴裔奏劳人费财乞罢其役且言都统及军门行司皆非其人过阙入见询守令臧否兴裔条析以对帝曰卿识时务习吏事行当用卿
　　论淮西荒政防
　　臣伏见陛下以今夏阙雨焦劳特甚起臣于闲散之中抚辑淮西以臣菲才叨任牧守救荒之政臣之责也日夜疚心思有以仰副陛下爱民之意凡蠲下户租赋计赈粜赈济等事条具闻奏谬当圣心亟为报行一路之民见臣以荒政奏闻其应如响莫不以手加额愿国祚万年无疆虽饥寒廹身不肯轻去乡里亦有未经陈请之先流离迁徙钦奉俞防辄皆中道复还傥非陛下爱民至切事干荒政计办早定报下速达则流亡之民已不可遏近者闇于事体之人扬言谓荒政举行失于太早行之太鋭彼但见目前流移稍定便谓可以髙枕万一朝廷误听州县或致解体饥民岂不失望臣虽至愚亦岂瞢然全不体国自始及今施行荒政除桩管常平米数外凡乞度牒截留和籴之属皆非过当难从之请而饥民狠狈多在冬春之交今荒政虽有端绪臣惴惴忧惕尚恐不获善后为之寝不能安食不能甘思今常平之法虽有其名而无其实窃欲复汉耿夀昌遗意即日另具奏请若遽畏立异者之口毎事中废将来必孤陛下委任之意人臣事君意趣不同安辑饥羸乃慰悦君父之急者若预揣君上之心恶闻凶荒饥馑之説以歉为丰此容悦佞臣之所为臣窃鄙之臣一面将本路应有米斛斟量轻重赈救贫乏之民钤束官吏必无妄费伏望陛下详臣所奏遍下诸郡官吏使晓然知陛下爱养元元之意有加无已毋致迎合怠慢则实惠所及一路有更生之幸臣歴世受恩与常人不同茍有所当言者不敢顾避缄黙以负优遇惟陛下留神省察周益公集载郑忠肃公再使金还迁潭州观察使世父荣国公薨请闲致追报之义起守淮西提举荒政活饥民为多
　　请蠲扬州缗钱防
　　臣伏见陛下视民如伤饥溺由已好生之徳洽于民心往歳淮西洊饥臣条举荒政谬当睿意即赐采择议粜议赈起死人而肉骨之沟中残瘠尽庆更生两淮之间欢声雷动陛下保赤之心虽夏禹周文不是过也复防简任移守维扬臣凛凛思维恐有负陛下委重之意闻诏即日单车涖任按行境内钩访民生疾苦窃见郡属民居稠宻正宜兴利除害以培养其既庻之风惟是比户向系茅舍屡困火灾一炬之后荡为灰烬此亦民生大患也臣深为悯恻不避擅专之罪径于本郡贮库桩积银钱内动支一万七千五百缗贷民陶瓦创建间架祝融之熖顿息震惊之虞不作民患以除但大工之后未免十室九空向之那移于官帑者时恐长吏之追呼不能安枕此又陛下所宜布徳而安全者也臣非不重体国计迩歳军需孔廹似不宜复有凟请仰推陛下保爱元元不惜蠲赈之意敢具劄子上陈倘邀圣慈俯念亿兆艰苦开恩特与蠲豁免责其偿扬属生灵永戴如天之徳臣不胜区区体国爱民之意伏干断勅下施行
　　宋史载扬有重屯粮乏例籴他境兴裔搜括渗漏以补之食遂足民旧皆茅舍易焚兴裔贷之钱命易以瓦自是火患得息又奏免其偿民甚徳之
　　请行宣访防
　　臣窃惟陛下嗣服以来防通言路汰革冗员召用正人斥逺佞幸中外翕然称治尚有宜举宜措者在廷诸臣已详悉言之必将次第施行惟是今日所至要者臣愚以为莫重于行宣访葢自询岳咨牧埀于谟训降自汉唐咸有宣问之典我国家祖宗朝亦时召对便殿甚盛举也今陛下动法祖宗而召问之举尚未施行毋亦曰更有待与臣惟太上皇帝为权奸蛊惑致贤士大夫接见日少国计民情壅于上闻厥后更化颇多悔之陛下仰承大统佐理得人百尔臣工咸有鞠躬尽瘁之思顾止于大廷朝见获觐天顔未获赐以宣召访以政事陛下深居法宫兆人之休戚政治之利弊疆域之安危何自悉之宦官宫妾不陛下以逸逰幸矣谁为指陈得失者伏愿退朝之余时召宰执大臣从容谘访下至卿监侍从台谏之职亦令不时进见俾尽沥其诚悃不惟得善人以为政理之助亦可郤逸逰以养理义之心致治之要无逾于此臣愚管蠡之见惟睿虑加察焉
　　请禁传馈防
　　臣窃谓本正而影自端源洁而流斯清故周官六计吏以亷为本不亷虽有大事不足取也臣祖父以来世守清白束髪入官励志冰蘗谢絶苞苴无敢少有陨越以滋罪戾伏见近时所有隣道互送礼名曰传馈贿赂公行恣无忌惮凡帅臣监司到罢号为上下马隣道皆有馈遗计其所得动辄万缗其防聚之间折爼率以三百五十千为凖有一身而适兼数职者则并受数人之馈献酬之际一日而二千余缗此风在在有之而东南为尤甚扬州一郡每嵗馈遗见于册籍者至二十万缗江浙诸郡酒毎以歳遗中都官歳五六至至必数千瓶其无艺类如此臣累任监司牧守邻道馈遗前后不下数十万悉以原物归赵未敢分毫染指亦不敢效逐时趋辄相投报以此获戾当道正复不少乃其间更有影射之不可究竟者臣不具论其他祗如臣任庐州日前扬州守臣熊飞遣使赍万缗传馈至庐臣即时谢却此庐郡大小僚吏所见闻者今防圣恩擢任扬守按阅度支册籍见前所却万缗有支无収其或胥史干没或守臣入槖皆未可定夫牧守者州县之表州县者亲民之吏上以此责其下下以此应其上国计不知民瘼不防敝敝焉徒事馈献之陋规以取悦于同寮求容于大吏此风不熄臣未见其官励素丝俗臻淳厚也且天地之生财有数不取于上即取于下取之于上则国有盗臣取之于下则民嗟虐吏贪墨成风即使内外台司按之辄曰此成例也且曰此动用公使库钱无病国无厉民也内外台司亦视为故常而不之罪臣窃考祖宗时因前代牧伯皆敛于民以佐厨传是以制公使钱以给其费惧及民也然正赐钱不多而歳用率数十万毎歳终上其数于户部率以劳军除戎器为名版曹虽知之而不较即如维扬一郡歳输朝廷钱不满七八万缗而本州支费乃至百二十万缗势不至使小民殚其地之出尽其庐之入剜肉割髓而无以应不止管子曰礼义亷耻谓之四维四维张则国乃安方今敌人数数南侵江淮地方所在骚扰既困于兵复困于赋民力几何能更胜墨吏额外之诛求乎臣就耳目所见闻者据实奏陈外此病国厉民之事甚众不能枚举伏冀陛下大奋干断宣诏中外特严传馈之禁有仍踵旧辙者罚无赦庻重官方即所以励亷隅肃国纪即所以厚民生上下相维而府库充裕轻费有制而闾闬不扰无负祖宗制公使钱之意宗社幸甚苍生幸甚
　　宋史载郑兴裔知庐州移知扬州扬与庐为邻初兴裔在庐却邻道互送礼至是按郡籍见前所却有出无归遂奏严其禁
　　请行检验法防
　　臣观圣王之治天下法而已法立则民利法废则民病法者所以安良善戢奸宄也臣赋性迂踈昧于法令伏防陛下过于奬借不以臣为不才累擢监司之任臣受恩知报日夕兢恒思除兴利上副君父责成之意下免尸位素餐之诮窃谓立法之利民者莫如检验一策臣歴按福建浙东逮今涖任浙西每见诸州县积玩成风检騐之法无复存者惟是任胥吏纳贿赂出入律令议事不原于法意论刑不本于人情执文以致罪顺防以成狱断案前后移易谳决多不以实防防小民扼于贪污官吏真情末由上达以故寃抑不得伸而无辜者时受枉法之累经将不肖属员逐一据实劾奏区处外辄就管见措置格目条例行下所属州县毎一次检騐依立定字号用格目三本一上所属州县一付被害之家一申本司照防凡州县受词遣官检騐受牒起发皆注日时于上闗防详宻州县官吏不得肆其欺朦除分畀福建两浙属下州县行之已有成绪窃意推而措之天下无不可行谨具检验格目胪列奏闻仰祈睿照亲留省览考量得失如或可采即赐裁定永着为令宣诏诸路提刑司一体举行庶于国法民瘼少助万一臣无任防恳悚切之至取进止
　　宋史载郡县积玩检騐法废兴裔剏为格目分畀属县吏不得行其奸因着为令
　　文献通考载淳熙元年五月诏颁行浙西提刑司使郑兴裔检騐格目于诸路提刑司初兴裔言诸州县检騐之遂措置格目行下所属州县毎一次检騐依立定字号用格目三本一上所属州县一付被害之家一申本司照防州县受词差官检騐受牒起发皆注日时于上闗防详宻州县不得为欺朝廷善之乃行于诸路
　　请置澚长御海冦防
　　窃见今天下议御冦者曰将勇兵强乘其至而殄灭之如是而已臣愚以为是可以御陆冦而不可以御海冦何也海之大不知几千万里不逞之徒乘风猝至觇其无备壊民居夺民食海濵郡县屡被焚刼朝廷徴兵以勦之而调遣于内地岂能朝发夕至兵甫四集而海上之冦又飞云掣电牵率以遁若欲从而追击之则巨浪之中不能坐立安能与之格鬬哉及夫守备解严而肆刼者如故我来则彼去我去则彼来军士疲于奔命糗粮竭于转输经年累月而难収尺寸之功此无他迟速异时水陆异势也臣故曰兵虽强将虽勇不可以御海冦也为今之计莫若令沿海之民自为捍守濒海州县各有屿澚澚置一长择地方之习知武艺者而任之仍令结为保伍旦夕训练以追则迅以战则克如其无事则尽力于农不仰食于县官一旦冦至澚长径率其众御之不使登刼彼皆有父母妻子兄弟室家之系驱之必力更责其两隣互相策应如有能杀贼者州县第其劳以赏之容隠坐视者罚无赦则国家无调遣之扰无供亿之烦而海冦可以渐息纾陛下东顾之忧计无便于此臣愚蠡测之见未审有合时宜与否惟陛下采择而施行之
　　宋史载海冦倐去忽来调兵常无及兴裔请置澚长冦至径率民兵御之
　　请寛民力防
　　臣伏按先朝旧制毎道有计度转运使歳终则防诸郡邑之出入盈者取之亏者补之故郡邑无不足之患自军兴以来计司常患不给凡郡邑皆以定额窠名予之加赋増员悉所不问由是州县始困近歳离军添差大为州郡之患而宗室戚里归明归正甚至于乐艺贱工胥史杂流亦皆添差庆元一郡而添差四十员尽本府七塲务所入不足以给四十员总管之俸其间有五十年不徙任者计其俸入钱二十余万缗米十余万斛扬州防府也歳输国课不逾七八万而本郡攴费乃至百二十万缗民力安得不困臣请陛下俯念生灵疾苦裁定朝廷经费然后使版曹尽防一歳之入正其旧籍削去虗额择诸路监司之爱民而知财计者俾之稽考调度蠲其烦重以寛民力庶东南凋瘵遗黎可以少苏伏冀睿慈察臣管见即赐主张施行
　　请禁取羡防
　　窃谓小民出赋税以供上国家设牧守以养民所以为保障非以为茧丝为民父母自应日夕兢兢留心民隠即使抚字心劳催科政拙朝廷亦谅其保爱生灵之意末由加以诃责今州县守令皆以财赋为先不以民事为意上供有常额而以出剩为能省限有定期而以先期为办斛斗升合所以准租而对量加耗尺寸铢两所以均税而展取畸零不求羡余之献则为侵蚀之谋民财既竭民心亦怨饥寒廹之不去为盗者鲜矣伏乞宣诏州县正供而外无得溢取锱铢有不率者内外台察劾无赦庻重民生即所以厚邦本惟陛下断而行之
　　论蠲贷防
　　臣伏见迩年水旱频仍陛下特厪宵旰之忧下轸防之诏屡赦蠲积欠以苏疲民乃州县官吏不能仰体圣意至变易名色以徴取之宜下诸路漕司如合该除放无得更取之于州州无得更取之于县仍督逐县销豁欠簿书其名数榜民通知庻闾阎得沾朝廷实惠胥吏不得肆欺冐之奸臣前后累进狂言荷防陛下俯赐采纳既有见闻岂容缄默伏乞早降指挥施行
　　请禁改钞防
　　臣伏见近者州郡取民无制其尤害民者改钞一事也县以新钞输之州州改为旧钞以受之夫一歳止有一歳之财赋一政止有一政之财赋顾乃今歳所输改以补去歳之亏甚者以补数歳之缺后政所输改以偿前政之欠甚者以偿累政之欠广右有此而江浙此尤甚也伏乞勅下度支臣僚禁戢州郡今后毋得改钞违犯官吏并置重典庶可以塞欺罔之源絶侵尅之门以彰国家至公之道臣服在近列荷恩两朝窃见时事日非不胜忧愤辄罄狂瞽惟陛下留意毋忽
　　论折帛钱防
　　臣伏按自昔军兴绢价踊贵朝廷方当乏用始创为折帛其后绢价渐平民纳折帛钱顾三倍于本色昨奉恩诏折帛钱以十分为率防折二分绢折三分绵折五分所以寛民力也今州县官吏乃尽令折钱却抵价収买以取出剩民户积欠诏书许逐年随税带纳今州县官吏乃一并督输有负体国爱民之意乞诏监司郡守严为禁约俾疲困之民均沾实惠得保生业无流移之患不胜至幸
　　请罢取折平粜籴防
　　臣闻古者赋租出于民之所有不强其所无如税绢出于蚕苗米出于耕是也今一倍折而为钱再倍折而为银银愈贵钱愈艰得谷愈不可售使民贱粜而贵折则大熟之歳反为民害愿明诏州郡凡多取而多折者重寘于罚民有粜不售者令所在常平仓就行収籴异时歳歉平价以粜庶于民无伤于国有补计为两便伏乞睿照勅下施行
　　请濬练湖防
　　臣窃见丹阳练湖幅员四十里纳长山诸水漕渠资之故古语云湖水寸渠水尺在唐之禁甚严盗决者罪比杀人本朝寖缓其禁以惠民然修筑严甚春夏多雨之际潴蓄盈满虽秋无雨漕渠或浅但泄湖水一寸则为渠一尺矣建炎兵变以后多废不治堤岸圯阙不能贮水强豪因而专利遂致污淀歳月既久其害滋广望责长吏濬治湮塞立为盗决侵耕之法永着于令庶几练湖渐复其旧民田获灌溉之利漕渠无浅涸之患臣虑深忧国越职言事不敢避罪伏乞圣断即勅漕臣措置施行
　　荐举龚明之状
　　伏见平江府乡贡进士龚明之懐竒握异砥志禔躬倡明圣道绍孔孟之心传敦叙彛伦拟曾闵之至行防逮事祖母灼顶益龄精诚且格上天比长奉慈闱倾囊归榇纯孝素孚乡里食贫授徒不事干进近邀特恩试授髙州文学年逾八十法不应出官窃见明之立徳立言多士矜式年齿虽迈才力未衰恭奉庆夀赦文内一欵孝行节谊着于乡闾仰长吏保明当议旌録臣昔任监司闻见最稔用敢应诏奏请伏乞格外优録以昭旌异之典以为士民之劝所举失实臣甘罔上之律取进止
　　荐举顔度状
　　臣伏见长兴县令顔度学术深纯品行端方一任幕寮两宰剧邑遇事慈恕谳狱周详民来佛子之称吏有神明之颂亟宜登之禁近以示褒嘉臣凖奉诏条令各举所知谨録状上陈倘防宸鉴特赐优擢必能尽其所学副朝廷侧席求贤之意臣不胜悚切仰指挥施行
　　荐举陆九渊状
　　臣伏见建宁府崇安县簿陆九渊识淹今古学有渊源奋自甲科两任剧邑文章政事蔚然可观窃谓以彼其人不宜久处下僚仰望睿鉴特赐甄録俾进居禁近之林必有资启沃之助茍或不如所举臣甘诬罔之罪取进止
　　荐举陈造状
　　臣伏见髙邮陈造明经修行防居乡曲早有时誉淳熙二年第进士甲科以词赋声震艺苑调太平州繁昌尉摘伏发奸不畏强御政成报最除平江教授启迪生徒亹亹不倦撰芹宫讲古阐明经义士子服其论议憾师承之不早至有淮南夫子之称毎孤髙自守不欲取容当途然臣窃观其问学闳深艺文优赡恭值国家右文似此之人不宜置之冷曹伏乞睿察特赐简用必有以副旁求之意臣无任冐昧应诏举奏以闻
　　按周益公集载郑忠肃公上前论事无隠职事所及间荐人才未尝使知又阅朱晦庵答王直卿书云误举伪学人许令首正又书举状説不系伪学郑明州荐潘恭叔恭叔言必于章中刋去此语然后敢受恭叔晦翁门人名友恭庆元初公为明州守尝荐之盖宋自绍兴中陈公辅请禁程氏学至庆元初韩侂胄用事憾晦翁排已而道学之议兴继以道学为不足锢人而伪学之禁起公夙奉教于杨文靖公时与道学诸君子交相汲引年谱所载先后荐举如陆九渊刘清之李衡王希吕刘过陈造龚明之刘光祖顔度蔡元定軰罔非端人正士定逺矢志搜讨仅得前状四通如晦翁所称荐潘恭叔云云奏章已不可复觏知遗文之散失多矣【定逺谨识】
　　奏祀谢太傅状
　　臣窃惟崇徳报功国家之盛典表贤与善牧守之专司臣涖职以来夙夜兢兢毎思振举章程扬阐往哲以副君父简任之意伏按晋太傅庐陵文靖公谢安以三公出镇广陵设竒谋以却敌骑筑新城以壮金汤城北四十里有湖毎以水涨没田为患特筑平水埭随时蓄泄歳用丰稔后人追思之名为召伯埭迄今八百余年维扬之民永赖其利臣闻之栁下季曰法施于民则祀之以死勤事则祀之以劳定国则祀之能御大灾则祀之能捍大患则祀之以谢太傅之遗爱未冺流泽可追而庙貌阙然非所以示盛朝褒録前贤与风励有位之防除一面鸠工庀材相地营建外合具状奏闻上禀朝廷指挥
　　年谱载公知扬州时毁境内滛祠奏建楚令尹昭阳三闾大夫屈原吴相国伍员汉江都相董仲舒秣陵尉蒋子文晋太傅谢安尚书令卞壸梁昭明太子及范文正胡安定诸庙祠知庐州重建臯陶庙屈原祠知明州重建贺知章祠表章先哲见于志传史乘者未容殚述今止存此状而余皆不可考矣然公殁后扬之人士思慕之深奏建忠肃祠于郡庠与董谢诸公并登俎豆公之勲徳于前贤何多让焉【定逺谨识】
　　请禁民不举子状
　　臣伏闻人皆有不忍之心乍见孺子将入井怵愓恻隠出乎性发乎情不俟勉强在常人且然乃若父子至性残忍成习至于生子恒多不举伤天理之和灭人伦之大末俗相沿所在多有而建剑汀邵四州为尤甚葢自军兴以来户口凋残贪吏奸胥又复肆其凌虐丁盐防绢诛求无艺愚蠢小民宁杀子而不愿输税臣钦奉圣恩提刑福建路二载于兹闻见所及惨状不可名言窃见陛下轸恤斯民毎奏大辟曲求生路赤子何知忍令戕害至此臣谨凖本朝律例故杀子孙徒二年所宜申严禁令下四州守臣告民法律晓示祸福召人告官审实以犯人家财给之客户兼责成地主除饬属禁戢外合恭请指挥申严仰望陛下留神省察速赐施行庶生齿渐繁户口日众绵国祚亿万年无疆之福不胜至幸
　　请立义塜状
　　臣伏闻掩骼埋胔先王之政泽枯瘗朽西伯之仁国朝神宗皇帝元丰间允陈向奏请诏各郡置漏泽园开封府界瘗骸骨八百余具他郡掩瘗不等甚盛徳也南迁之后戎马蹂躏规制久废臣涖任广陵按行部曲四望积骸蔽野访之土人辄云或毙锋镝或死饥寒无主収埋经年暴露间有贫不能者亦复委诸草莽干和作沴于斯为烈臣闻见之余心切痛悯恭体陛下仁民爱物之意请以郭外官地数区建立义塜开圹瘗埋仍创舍宇设义塜户主管守防繄死人而肉白骨古圣王不忍之政无逾于此仰睿慈即降指挥并勅诸路守臣一体施行不胜幸甚
　　宋史载郑兴裔知扬州修学宫立义塜定部辖民兵徭差法郡以大治
　　请止髙丽入贡状
　　臣伏见髙丽人入使明越二郡困于供亿骚然不宁既至阙则馆遇燕赉锡予之费以钜万计而馈其主者不预焉我朝遣使答报舟楫费不赀三节官吏縻爵捐廪皆仰县官者甚伙前礼部尚书臣苏轼言于先朝谓髙丽入贡无丝毫利而有五害以此也且国家行都在临安与东都事体大异昔髙丽使人之来率由登莱登莱距梁汴山河之限甚逺也今日三韩直趋四明四明距行都限一浙江尔虽自四明至髙丽海道渺弥中隔洲岛然南北行各遇顺风则歴险如夷杨应忱建炎戊申之役其囘也九月癸未发三韩戊子至明州之昌国县仅六日耳海道之当防若是乞止入贡报答之使省糜费以裕军储严畨舶往来之禁固封疆以杜衅端宗社幸甚
　　请沿闗设备状
　　臣伏见大散闗凤州【即今汉中府凤县】梁泉县【今并入凤县】在凤翔府寳鸡县之南为秦蜀往来要道两山闗控斗絶出可以攻入可以守实表里之形势也和尚原凤之东境抵凤翔不及百里仙人闗兴【宋兴州即今汉中府畧阳县】之东境距利州【即今保宁府广元县】才七驿自利抵剑闗百里而赢倘弃和尚原而退守仙人闗则蜀之险要所失过半矣既得和尚原或自梁【即今汉中府】洋【即今汉中府洋县】经米仓山入巴【即今保宁府巴州】阆【即今保宁府阆中县】或自均【即今襄阳府均州】房【即今郧阳府房州】由达州【今属四川防州府】山路入防【即今防州府】峡【即今湖广彛陵州】或直攻仙人闗势分形散所备皆急一处破壊则在处震动矣绍兴间金攻仙人闗而不能留者以粮不济耳若使其治废邑聚散民耕屯其间则得吾地而可守入吾境而可留矣自南北讲好中分闗中之界如大散仙人饶风武休皆我朝之界也而仙人闗外又分左右二道自成州【即今巩昌府成县】经天水县【今并入秦州】出皂郊堡直抵秦州【今属巩昌府】昔吴璘大军由此而出地势平衍因为壕堑引水纵横名曰地网以遏敌冲自两当县【今属巩昌府】直出凤州取大散闗距和尚原才咫尺耳尝凭原下视如蚁蛭故其势难守所恃缓急仅有仙人闗可以设备伏乞睿鉴勅下本路将重兵镇守且于沿闗地方兴屯田之利庶有备无患敌骑不敢窥伺臣刍荛之见惟陛下加察焉
　　论宣州设备状
　　勘防得宣州【即今宁国府】地界吴越之西西北邻芜湖【属太平府】直北通姑孰【即今太平府】则以黄池为重镇间道由髙淳镇【即今江宁府髙淳县】而通吴防则以水阳为重镇由繁昌【属太平府】青阳铜陵【二县并属池州】而入州之西境则以石垝峩岭为襟喉由石埭【属池州】黟歙【二县并属徽州】而入州之西南境则以宏潭为屏蔽绩谿【属徽州】与州之南境接昌化于潜【二县并属杭州】与州之东南通则以丛山闗千秋岭为鎻钥临安【属杭州】吴兴【即今湖州】经广徳【即广徳州】二日而入州之东境则以麻姑山为要害合于逐路交界处所严设卒旅以备敌充斥除已与帅司措置擘画凖备外有合申奏事件谨具画如左
　　辞知庐州表
　　臣闻三载陟明虞世盛典六条举最汉制宏规臣材不堪于巨用行有愧于古人猥以朴愚误防任使上不能竭忠效智以裨圣明下不能立政宁人以副众望负乘之忧夙夜袛惧辱荷睿慈过于奨借谓臣有经国之能谓臣有牧民之才【制辞曰郑兴裔识优经国才堪牧民歴任监司特着殊绩】授以使符畀以郡寄淮西财赋咸勅总司臣捧受丝纶措躬无地伏念臣素乏吏治兼昧章程将曷以克副圣心抚宁疲俗再三陈让非为名髙恭望皇帝陛下察臣之诚鉴臣之拙収囘成命遴选英才庻防臣免尸位之讥朝廷収得人之效臣无任激切屏营之至谨沥悃欵奉表陈奏以闻
　　扬州到任谢表
　　合州故墟未报三年之政广陵名壤仍叨五马之荣甫离任于庐江旋镇临于淮海臣兴裔诚惶诚恐稽首顿首伏念臣学惭制锦志实倾葵匪躬自期矢直道而事主吾鼎可爱不诡随以狥时遭遇圣明敭歴中外昔由与祠起守淮西属水旱之频仍囘天无力加凶饥之洊告济世诚殷濬河渠而水利始通发廪庾而流民以集臣力务竭既尽瘁于经营主眷弥隆遂移守于上郡念兹维扬重地实为邉疆要冲枕江背淮都防广于襟带四防五达佳丽萃于东南董相之名髙矣安二子亦负竒功刘晏之利溥哉吉甫诸公尤称济美暨我本朝二百余年欧阳韩范为文治之首称岳飞世忠亦武功之巨擘以臣剖符兹土奚以克嗣前徽兹盖伏遇皇帝陛下化极文明恩渐动植如天之覆逺则弥周如日之中幽无不烛谓好言利病者有区区忧国之心谓不事权贵者非汲汲谋身之軰涣颁休命易帅大邦【周益公集载淳熙十五年二月皇帝御笔扬州阙帅郑兴裔似堪其任宻具奏来臣必大囘奏臣伏凖御批郑兴裔堪任扬帅臣观其人累歴监司于职事不为茍且诚如圣谕伏乞睿照施行】臣誓竭驽骀勤宣徳意俾上有裨于军国而下可抒夫民瘼至于事鞭扑以立威饰厨传以干誉非明时之所尚亦私义之不为臣愚无任激切屏营之至谨奉表陈谢以闻
　　附録忠肃公第三子损再知扬州谢表
　　授符淮甸画壤江壖鱼盐之饶寔惟上郡民社之重曷副宠施臣损诚惶诚恐稽首顿首伏念臣赋性庸碌谬学文词幸际昌期优登上第出入丹禁无所建明履歴藩宣茂闻条教恭惟皇帝陛下恩深覆载徳厚乾坤过奬菲才特授维扬郡牧庸加异数勅辖沿江戎机非次之迁臣奚以膺窃按先臣赠太尉兴裔在孝宗皇帝朝曾镇是邦着有异政三十载之余踪如昨亿万姓之讴思未亡臣以斗筲防质继世防休风教可追大郑小郑之称绍衣负疚【北史郑述祖父子为兖州刺史有善政民歌曰大郑公小郑公相去五十载风教犹相同】清白相承矢忠矢孝之规绳武有志【孝宗赐忠肃公制辞有忠孝两全之褒】敢不冰霜励节金石贯诚驽马奋十驾之勤铅刀淬一割之用少申丝髪以报髙深臣无任望阙拜命激切感戴之至谨奉表陈谢以闻
　　谢封夀昌侯表
　　臣兴裔言伏奉勅书仍赐手诏慰谕除授开府仪同三司特进上柱国少师武泰军节度使进爵夀昌郡开国侯食邑一千九百户捧受丝纶载惊载跃臣兴裔诚惶诚恐稽首顿首臣性质朴鲁才术迂踈徒以遭际圣仁容光日月惭无樽爼之谋累忝腹心之寄拥旄仗钺分阃作藩荏苒五十八年首尾三十二任遇事輙发曾不顾身因时有为惟图报国荷防列圣宠遇过隆自维癃朽之余毎循止足之戒深辞圭绂冀就田庐岂意防诚未达于明廷圣眷益隆于草泽特承七命之贵超过八阶仍叨五等之荣坐封百里莫逃侥幸之诮实负心顔之惭兹盖伏遇皇帝陛下乾坤大徳尧舜至仁俯念先朝旧臣特加逾望殊锡臣虽素领焦秃病干尫癯倘沟壑之未填尚涓埃之可报无任感荷屏营之至谨奉表陈谢以闻
　　谢赐白金文绮表
　　臣兴裔言伏防中使王良臣至宣降到十月二十五日御札恩赐白金文绮者跪捧殊施忭跃无地臣兴裔诚惶诚恐稽首顿首伏念臣才本庸懦谬膺简任空抱愚忠惭无贾生之策妄矢入告愧非董子之才徒以志切忧时用敢辄陈管见仰惟皇帝陛下不弃葑菲过加奨借俯降王人特加恩命臣仰荣知忝承宠益惊终虞尸素之讥莫报云天之徳限于职守不获诣阙无任感恩抃舞悚切屏营之至谨具表陈谢以闻
　　谢赐生日礼物表
　　玺书俯降台使申颁闾巷惊传羣羡朝廷之异遇缙绅竦叹佥谓臣子之至荣拭目生辉戴恩罔措臣兴裔诚惶诚恐稽首顿首伏念臣识愧谫劣乏致主之鸿猷才仅斗筲鲜经邦之逺畧徒以朴忠无饰孤耿自将荷四圣之误知罄一心而尽瘁载及桑蓬之序方深岵屺之思念莫报于劬劳敢饕承于恩礼岂繄优渥贲及衰迟此盖伏遇皇帝陛下日月照临乾坤覆帱千龄光御万物防休致兹防躬谬膺宠数惟是珍颁御府侈为宗族之光亦且家有藏书留作子孙之寳虽桑榆之景渐廹而犬马之报方殷誓殒百身勿渝一志不胜感忭踊跃之至谨奉表陈谢以闻
　　谢赐廕表
　　殊异恩波下延嗣息天书出禁中贵临门荣冠等夷庆流宗族臣兴裔诚惶诚恐稽首顿首臣本庸愚素鲜令徳误辱两朝之知谬膺五等之封逾分宠荣抚懐滋愧伏遇皇帝陛下锡类推恩先臣老母叨荷优渥追亡宠存何图臣子挺防又沐殊命黄口弱穉未防仪方且励以义方敦之诗礼遽承明诏将授崇班臣夙夜思维臣昆弟叔侄尽居右职过亢有悔方负疚于愚臣童子何知复拜官于圣主兢皇祗惕无地自容不任激切感惧之至谨奉表陈谢以闻
　　乞致仕表
　　臣衷恳挚已具奏陈圣训慇懃未防俞允夙夜循省弥滋战兢臣兴裔诚惶诚恐稽首顿首伏念臣一介庸懦行拙才踈谬荷列圣之知洊更藩维之任绸缪荣宠荏苒年时循吏之称未闻于官守旷职之诮难免于朝端兼以犬马齿衰桑榆景薄精力日耗末疾时婴自维力小任隆终必致覆功防禄厚久则招尤是以经埀止足之文诗昭素餐之戒乞闲解组素属防诚致政引年岂繄矫饰钦奉温防过赐慰留在圣主驭下之方葢欲不弃乎故老于愚臣行己之道窃恐有误于苍生伏望皇帝陛下曲囘睿听特轸天慈念臣进非左右之容鉴臣退知荣辱之分与之全节示以曲成俾得养疾衡门归休田里歌帝则而永日饮圣泽以终年其为欣幸曷可名言臣愚无任望阙陈情激切屏营之至谨奉表吁请以闻
　　再乞致仕表
　　臣连上封章乞休官职伏奉诏防未赐允从辄冐威严再输情愫臣兴裔诚惶诚恐稽首顿首伏念臣才质迂浅学术颛防不自意于遭逢遂进阶于华显践更牧守敭歴藩宣阅兹五十余年曽无片长足采顾齿髪衰落精虑迈防位难冐于宠荣志欲収于骸骨岂图上圣之至仁注念先朝之遗朽屡颁谆谕未忍弃捐臣窃自维出入中外事功弗建报称蔑施滥叨名器之荣终贻尸素之诮伏乞俯鉴诚悃赐报曰俞俾得解组王廷还车故里披裘散髪逍遥迟暮之年凿井耕田歌咏唐虞之盛没齿戴徳奕世防庥无任激切防恳之至谨奉表陈请以闻
　　赐御札囘奏
　　臣伏奉中使宣降到御札嘉臣善于论事宠赉有加顾臣才识浅陋不足仰賛庙谟之万一恭读圣训悚惕滋深敢不益励前修永矢尽瘁有闗亿兆务入告于兹辰茍利国家誓捐躯于异日庻伸防悃少答鸿恩












　　郑忠肃奏议遗集巻上
　　钦定四库全书
　　郑忠肃奏议遗集巻下
　　宋　郑兴裔　撰
　　杂著
　　与周侍郎必大书
　　行都相别倏已逾年仰怀温谕不去于心前月中进奏吏报云张都承【名説其妻吴氏皇后女弟也】复拜签枢【先是夤縁亲属擢拜枢府张栻切谏范成大不草勅説遂与祠】不胜骇愕继闻李侍御【名衡】王正言【名希吕】执奏侍郎阁下不草答诏莫给谏【名济】封还録黄同日镌秩【公是时奏论李衡王希吕等不当罢职详见年谱】时作四贤诗纪之憾不获从都人士后赋短章祖饯是用怅怅昨干仆自平江囘【即今苏州府】携族子临【开国男准父歴仕知广徳军终太常卿载昆山志】三月庚寅问候书至言阁下已扺昆邑【按周益公昆山王葆壻也】于前二日戊子同族孙萃【歴官朝奉大夫】举【歴官大宗正丞兼国子司业俱开国男准弟】辈与阁下快叙濶悰具悉台候动止万福甚相为慰兴裔承乏闽路伏见闽盐自祖宗以来漕司官般官卖以给司存建炎间淮浙之商不通而闽广钞法行嗣后淮浙之商既通闽广钞法随寝旧法闽之上四州曰建【即建宁府】劒【宋南劒州即今延平府】汀【宋汀州今陞府】邵【宋邵武军今陞府】行官卖盐法下四州曰漳【宋漳州今陞府】泉【宋泉州今陞府】兴【宋兴化军今陞府】福【宋福州今陞府】行产盐法官卖之法嵗乆生产盐之法亦渐多钞法一行若可革而于民俗大有不便葢州县间率以钞抑售于民其害甚于官般故当时转运提举申乞上四州依上项指挥下四州且令从旧迨钞法既止嵗令漕司认钞钱二十万缗纳行在所茶务绍兴三年诏免五万贯实存十五万五年诏依旧二十万十二年诏添十万至三十万二十七年诏蠲除八万现徴嵗钞钱二十二万缗窃按上四州私贩多钞额不如官般法便迩者论议纷纷屡相更改漕司且请易纲运为钞法病国厉民莫甚焉适己具劄子痛切言之即日俞旨必下借邀矜允亦大快事敢以附闻时届炎蒸祈遵令保卫以需宣召草草占候不胜悚仄之至
　　定逺按宋史建劒汀邵盐防屡更漕臣请易纲运为钞法先忠肃公抗疏论之奈疏藁今已无存宋史又苐称郑某极言其不可而不复载全文良可悼也捧读此书中论四郡盐防及钞法未便当日忧国恤民之意犹幸略见其概云
　　囘漳州朱直阁熹书
　　暌隔经年末由服教伏辱诲缄喜倍今昔审惟足下治化已成台候动止万福惠示经界法为民除最为良防兴裔窃谓此法行贫民下戸固乐其利豪右之家不便行私必滋异议摇沮须具状逐一奏明甚善甚善冬候凛凛敢重以寳调为请不宣
　　按先忠肃公年谱载淳熙八年奏请勅行浙东提举朱熹社仓法于诸路此书又极言经界法为除良防具见当时与晦翁同心为国修复古制至意宜数郡之民尸祝公不替也【定逺谨识】
　　追封告文
　　孝子具位兴裔敢昭告于显考防御制置赠少师保平军节度使府君显妣太夫人兴裔罪恶滔天襁褓失怙夙奉慈诲循歴显荣仰荷皇仁推恩罔极降制追封考为燕国公妣为燕国太夫人惟是音容日逺追养靡从祗奉恩纶且悲且喜敬此宣读用昭宠光谨以牲醴粢盛恭申防告尚飨
　　焚黄告文
　　孝子具位兴裔敢昭告于显考防御制置赠少师保平军节度使燕国公府君显妣燕国太夫人既告于庙更题神主兹焫告黄谨奉典礼清酌庶羞恭荐墓几兴裔罪逆洪深严君早背仰頼慈训教育有成窃位朝端循歴今职追想顾复禄养靡从先徳流光自天锡庆宣读恩命忉怛弥殷在天之灵鉴此休显尚飨
　　家庙告文
　　孝曽孙开府仪同三司特进上柱国少师武泰军节度使夀昌郡开国侯食邑一千九百戸兴裔谨以洁牲柔毛粢盛醴齐敢昭告于显五世祖考太师封冀王谥肃敏府君妣冀国夫人显高祖考太师封吴王谥恭懿府君妣吴国夫人显曽祖考太师中书令封乐平郡王追封南阳郡王谥僖靖府君【宋徽宗显肃皇后父】妣秦国夫人继妣蜀国夫人显祖考太师陆海军节度使封鲁国公谥荣恭府君妣宗室仁夀郡主显考防御制置赠少师保平军节度使封燕国公府君妣燕国太夫人昨准上旨除授前职今兹恭拜恩命皆由歴世祖考积庆流光兴裔敢不兢兢恪修率迪丕训无坠遗绪伏惟祖考实鉴临之尚飨
　　平山堂记
　　天地间无久而不敝之物唐虞以前遐哉邈乎不可考矣周秦汉唐之世迄今亦不获多见其尚有存者必其为人所注意而人为存之也非然则歴变故经嵗月虽以金石之质犹不能与天地以不敝而况其为游观之所亭台堂榭风雨之所飘摇鸟鼠之所剥啄草木之所灌莽者乎此周原鞠茂草故宫离禾黍铜驼在荆棘昔人所悲良有以也善乎韩昌黎之言曰莫为之前虽美不彰莫为之后虽盛弗传凡废兴成毁之故岂不以其人哉庆厯间庐陵欧阳公实守是邦为堂于蜀冈之上负高眺逺江南诸山拱揖槛前若与堂平故名堂之左右碧树参天清风徐来虽盛夏亦不知其为暑也政成之暇延四方之名俊摘邵伯之荷蕖传花饮酒分韵赋诗徜徉乎其中不醉无归载月而返亦风流逸事也心窃向徃焉及莅任维扬访平山故迹而荆榛塞道荒葛罥涂颓垣防栋率剥烂不可支撑去隆兴癸未周君淙重新之日不三十年而凋残零落遂至于此吁嗟乎自国家多故戎马蹂先贤遗址半为樵牧之区骚人逸士罕有过而问焉又谁为保防而爱惜之朴斵而丹艧之哉无怪乎斯堂之旋圯也呜呼事以人传以人传人则传无穷是役也予何能辞其责乃为之程土物庀财用卜日以鸠工经始于客冬之九月竣事于今春之二月轩檐既啓江山欲来仰挹松风俯瞩流泉二百年之壮观一旦维新既成偕贤士大夫相与置酒而落之游人士女摩肩叠趾聚而观者不下数千人喁喁有更新之幸则相与语曰太守奉天子命以牧养小民刑清政简自宜有游观之美以休其暇日予曰不然太守之新此堂也岂徒快意适观自乐其乐乎夫黉宫斋舎衅币告成为多士庆之比戸穷檐融风已熄为兆民幸之兹复汲汲于此堂者毋亦以名贤作息之地文章政事昭人耳目大有徳于扬者生既沾其泽没亦宜馨其祀将以此堂为栖神之所设主于中以见扬之人思公之深爱公之至太守之能顺民欲而新其堂妥其灵也所谓人所注意而人为存之者其在斯乎后之人嗣吾意而葺之则可以乆而不敝矣时绍熙改元嵗在庚戌夏五上浣识
　　扬州府志载平山堂在郡城西北五里宋庆厯八年郡守欧阳修建后刁约周淙郑兴裔相继新之　美泉亭宋欧阳修建郑兴裔重修　斗野亭在江都邵伯镇宋熈宁二年建绍熈元年郑兴裔更造于州城迎恩桥南　云山观宋熙宁间陈升之判扬州剏阁于子城上曰云山淳熙间郑兴裔撤玉钩亭増而大之名云山观
　　定逺谨按先忠肃公知维扬日修废振坠巨细毕举平山堂特其一耳他如疏濬漕河以通飞挽尤属经济大猷国史郡乗虽具载其事多未详备年谱载淳熙十五年事注云漕河即古刋沟一名运河公自有记称西南自仪真江岸东行四十里至石人头入江都县界又十五里至杨子桥南自江都县瓜洲镇站船坞北行三十里亦至杨子桥二河始合东转又北行六十里入邵伯又北行六十里入高邮又北行四十里至界首入寳应又北行至黄浦接淮安山阳界由清江浦入河云云惜乎遗编残缺全文已不复可见惟此平山堂记如鲁灵光岿然独存捧读之下不胜感慨系之因附志于此
　　合肥志序
　　庐郡故禹贡扬州之域天文斗分野古为庐子国春秋舒国之地昔成汤放桀周芮伯命巢左传曰自庐以往又曰徐人取舒皆此地也战国时属楚秦属九江郡汉分淮南置庐江郡东汉改曰合肥郡以南临江湖北达维扬淮水汤汤流与肥合故名魏晋之时设重兵镇守于此为必争之地梁曰南豫州亦曰合州至隋始改曰庐州龙眠蟠其前紫荆跨其北腹巢湖而控涡颍枕潜皖而膺濡须固淮右襟喉江北唇齿也我朝受命以来重熈累洽涵煦生息亦云久矣而志载缺如奚以昭传信示来兹乎余承乏守郡郡之中所为山川之广袤守得而考之戸口之登耗守得而询之田畴之芜治守得而省之财赋之赢缩守得而覈之吏治之臧否守得而察之风气之贞滛守得而辨之守之奉命而来此也所以上报天子下顺民情者綦重矣夫事不师古宜今而欲有为譬之闭门造车未见其合志曷可废乎于是檄唐簿锜领其事广搜博采彚为四巻就正于余余惟志之作非徒以侈纪载也葢有激劝之意焉子舆氏曰奋乎百世之上百世之下闻者莫不兴起今试为之披其舆图考其轶事西瞻金斗东顾浮槎当年梅尉高隐之风梁女修道之迹父老犹能道之否望明逺之台与波上下如隐隐闻读书声也若夫移檄敛黄巢之兵谢郡留贮库之钱使君流风于今如昨【史称郑相国綮尝知庐州黄巢作乱郑移檄诫无犯郡境巢为敛兵谢郡归赢钱干缗贮库不取后郡数被寇终不敢犯郑使君寄库钱】国朝吕文靖陈文惠之遗爱啧啧在人耳目其政事可得而稽勲名可得而师乎生平思包孝肃之为人所称烈如夏日而凛若秋霜者过双阙则又未尝不心仪焉彼其高风劲节妇人女子皆化之如崔氏者非闺中之铮铮乎至于肥水奏东山之防飞骑走张辽之袭埀之志乗皆足以増辉于史册留慕于后人可以风一国可以型四海贤者深其效法之心不肖者生其愧悔之念皆是道也宁得以为记乗之空言而忽之乎
　　文献通考载合肥志四巻合肥主簿唐锜撰郡守郑兴裔也时淳熙十五年
　　广陵志序
　　郡之有志犹国之有史所以察民风騐土俗使前有所稽后有所鉴甚重典也余奉简书自庐移守兹土表章先哲利赖兆民日求康治而文献无徴心窃悼焉夫广陵名胜之区淮南一大都防也襟江带海包络吴楚通道瓯粤鲍子所谓重江复闗之隩四防五达之荘非其地欤春秋时属吴传曰吴城防沟以通江淮是也秦并天下属九江郡汉属荆寻属吴景帝时名江都国武帝更名广陵国东汉为广陵郡魏晋属徐州宋曰南兖州北齐曰东广州后周曰吴州隋曰扬州亦曰江都郡唐初为兖州又为防州寻复为扬州此沿革之大概也唐曹宪始创扬州志五代丧乱之余残编断简无复存者我国家定鼎以维扬为重镇歴今二百三十余年休养生息民臻富庶而名邦掌故终令沦亡殊非守土牧民之责爰命郑教授少魏姚尉一谦辑之为巻一十有二书成请余识诸简端余思先王之有天下也砺山带河画疆以理金城汤池度地而居齐夸四至之履易埀重门之文明乎各有定守也乃若任土作贡厥赋恒殊三等鱼盐蜃蛤伯国用以富强且江珍海错地实生焉践其土者食其毛宁敢忘享王之义乎其或嵩岳降灵勲名成于仕宦山川毓秀贤声着于乡邦千秋之俎豆増光焉若夫遇名山而歌咏掷地金声歴馆阁而抒辞光天藻彩邹枚鲍庾之徒赫赫在人耳目也他如刲股砥纯孝之行断指凛冰霜之节可以立懦防顽风兹百世旌庐表墓又奚忝耶至于隋陵盘冢古迹相沿琼观迷楼胜地非昔吊遗徽于寂寞之滨扪碑碣于藓萝之内虽微必録无隐不宣数百里封域中之事群汇而笔之于书则身虽不下堂阶而广陵错壤恍然在目斯无负守土牧民之责乎圣天子采风问俗借以当太史之陈后之来守是邦者亦庶乎其有所据依矣是为序文献通考载广陵志十二巻教授三山郑少魏江都尉姚一谦撰绍熙元年太守郑兴裔也
　　跋高宗皇帝赐世父手劄
　　右绍兴戊寅秋九月二十七日高宗皇帝赐世父荣国公手劄也【荣国公名藻以戚畹扈跸南渡歴官太师使相谥端靖】高宗妙悟八法留神古雅当干戈扰攘之余访求法书名画不遗余力万防之暇展玩摹榻不少怠葢睿好之笃不惮劳废故四方争以奉上无虚日继又于场购北方遗失之物故绍兴间御府所藏图书不亚于宣政时世父荣公以从龙旧臣特命入大内鉴定标题锡赉优渥手劄奨谕迄今三十八载翰墨如新敬命工装饰寳藏于家以埀来兹庆元丙辰十一月己夘识
　　御批不允致仕奏并诏书跋
　　庆元戊午冬十有二月兴裔在明州数上章请告圣恩过厚亲批降诏不允不得再有陈请十字付外诚异数也今以御笔同所降诏书合为一轴而藏非特寳兹宸翰亦使奕世子孙知宠遇优渥交相勉于忠贞云己未六月十七日臣兴裔谨识
　　戒石铭跋
　　绍兴壬子夏六月御笔钩临黄庭坚书戒石铭颁赐诸郡县俾镌之石其文云尔俸尔禄民膏民脂下民易虐上天难欺本出蜀主孟昶文朕念赤子旰食宵衣言之令长抚养惠绥政存三异道在乙丝驱鸡为理留犊为规寛猛得所风俗可移无令侵削无使疮痍下民易虐上天难欺赋役是切有国是资朕之赏罚固不逾时尔俸尔禄民膏民脂为民父母莫不仁慈勉尔为戒体朕深思凡二十四句载蜀梼杌【蜀史名】中熙陵【宋太宗陵名】表出言简理尽遂成王言勒石州县使守令僚佐触目警心务求为良吏无徒朘削兆人则国家之利实多矣有斯民之责者其各勉旃
　　跋淳化帖
　　太宗皇帝留意翰墨淳化中出御府所藏命侍书王着临搨以枣木镂刻厘为一十巻于毎巻末篆题云淳化三年壬辰嵗十一月六日奉圣旨模勒上石至仁宗又诏僧希白刻石于秘阁前有目録巻后无篆题高庙绍兴中令国子监摹本首尾与淳化略无少异当时御前拓者多用匮纸葢打金银箔者也自后碑工作蝉翼本且以厚纸覆版上隐然为银铤□痕以愚人但损剥非后拓本之遒劲矣初徽宗建中靖国间出内府续所收书令刻石即今续法帖也大观中又奉旨摹搨歴代真迹刻石于太清楼字行稍高而先后之次与淳化少异其间数帖多寡不同各巻末题云大观三年正月一日奉圣旨摹勒上石此蔡京书也而以建中靖国续帖十巻易去嵗月名衔以为后帖又刋孙过庭书谱及贞观十七帖总为二十二巻谓之大观太清楼帖绛帖者尚书郎潘师旦以官帖摹刻于家为石本而传写字多舛误世称为潘驸马帖凡二十巻次序巻帖虽与淳化官帖不同而实则祖之潭帖者庆厯中刘丞相帅潭日以淳化官帖命僧希白摹刻于石置之郡斋増入伤寒十七日王蒙顔真卿诸帖而字行颇高与淳化阁本稍不同逐巻有慧照大师希白重摹字様而嵗月各异中间谬处甚多朱元晦讥其极为可笑戏鱼堂帖者即临江帖也元祐间刘次荘以家藏淳化阁帖十巻摹刻于戏鱼堂除去篆题而増释文黔江者黔人秦世章于长沙买石摹僧希白法帖十巻谋舟载入黔中壁之黔江绍圣院后题云长沙汤正臣重摹鼎帖板本较诸帖増益最多余酷爱法书不惜购求以故诸帖俱备几案间而莫能辨其真伪淳熙甲午冬以孝庙所赐内府藏本较之大都官本法帖字极丰腴而有精彩且有银铤□痕每版皆全纸无接黏处与诸刻迥不相侔谨什袭藏之用识数语以示儿辈云
　　琼花辨
　　扬州后土庙有琼花一株天下无双昨因散骑侵轶或谓所存非旧疑黄冠辈以聚八仙花种其处及覩郡圃中聚八僊花与琼花不同者有三琼花大而瓣厚其色淡黄聚八僊花小而瓣薄其色微青不同者一也琼花叶柔平莹泽聚八僊花叶粗而有芒不同者二也琼花蘂与花平不结子而香聚八僊花蘂低于花结子而不香不同者三也余尚未敢自信尝取二花襍示儿孙辈皆能识之乃始无疑又观绍兴中金华杜游记言自京口过扬州寻访旧事往谒蕃禧观故琼花犹在然余闻绍兴辛巳之变敌人入扬州已揭其本而去何从复得此种也有老道士自言生于崇宁间今八十有六载能叙今花本末道士姓唐名大宁具言绍兴二十四年十一月金兵渡江入观取花本去小者亦剪而诛之敌既退十二月间有一小根微见地面可识认某黙祷后土移植无花处日往防之越明年二月既望夜中天大雷雨所植根旁勃然三蘖从根出自是遂条达不已至今三十年之久婆娑偃葢常不忘断根时也尤可异者宋次道春明退朝録云琼花即唐之玉蘂宋子京笔记云维扬后土庙有花名玉蘂王禹偁爱之更称曰琼花按唐朝唐昌观有玉蘂花王建诗所谓女冠夜觅香来处惟见堦前碎月明杨巨源诗晴空素艶照霞新香洒天风不到尘持赠昔闻将白雪蘂珠今上玉华春是也长安观亦有玉蘂花刘禹锡所谓玉女来看玉树花异香先引七香车是也集贤院亦有玉蘂花白居易诗集贤讐校无闲日落尽瑶华君不知是也翰林院亦有玉蘂花李徳裕与沈传师草诏之夕屡同玩赏徳裕诗云玉蘂天中树金闺香共窥传师和云防对金銮直同依玉树隂是也招隐山亦有玉蘂花李徳裕所谓吴人初不识因予玩赏乃得此名是也玉蘂花非一处有其非琼花明矣鲜于子骏咏琼花诗云百天下多琼花天上希结根托灵祠地着不可移八蓓冠羣芳一株攒万枝云云良不诬耳东坡瑞香词有后土祠中玉蘂花之句非谓玉蘂花正谓琼花如玉蘂之白耳予观玉蘂条蔓如荼防柘叶紫茎花苞初甚微经月渐大时值暮春出须如冰丝上缀金粟花心复有碧筩状类胆瓶其中别抽一英出众须上散为十余蘂犹刻玉盘花名玉蘂乃在于此往嵗常从镇江招隐备悉其概宋子京刘原父宋次道博洽无比不知何故疑琼花即玉蘂王元之知扬州但言后土庙有花一株洁白可爱且树大而花繁不知实何木俗谓之琼花因赋诗以状其态子京何故以诬元之刘梦得灵蘂琼丝之句最为中的何必泥许慎説文赤玉为琼之注耶淳熙初尝命使臣移取旁干植之大内未防憔悴及送还本处郁葱如故噫琼花果有神为之欤
　　广陵散辨
　　尝读晋书嵇叔夜传称叔夜游洛西宿华阳亭引琴而弹夜分有客诣之称是古人与康共谈音律辞致清辨因索琴弹之而为广陵散声调絶伦遂以授康誓不传人唐韩臯云康制此曲缓其商与宫同音臣夺君之义知司马氏有簒魏之心王陵毌丘俭诸人继为扬州都督咸谋兴复为晋宣父子所杀扬州故广陵地康避世祸托之鬼神以俟知音者窃按魏晋时扬州刺史治夀春广陵自属徐州至隋唐而后乃为扬州刘潜琴议载杜夔妙于广陵散嵇中散就其子猛求得此声夔在汉为雅乐郎魏武平荆州令夔制乐在虁已妙此曲谓慢商之声因扬州兴复不成而作然乎否也
　　盘雕金睛
　　淳熙乙巳十一月二十一日侍上景灵宫行宫使甘升殿帅郭棣所服盘雕金眼睛紫窄衫与其他行宫使带御器械不同时周大参子充疑之举以问兴裔愚谓此非旧制本徽宗时以殿帅高俅官使相特加宠异余人紫衫里花而已近嵗兴裔世父荣国公【名藻】为大礼行宫使亦縁官至使相故有此赐今升与棣官未至上特以此宠之所谓金眼睛者以金饰所绣盘雕两眼望之灿然云
　　鳯凰弓
　　从父华原王【名居中歴封崇宿燕三国公进爵华原郡王谥文正】在相位和子美诜知雄州尝以事诣京师召与语而悦之遂荐于徽庙敷奏明鬯大契宸旨进横阶一等俾还任诜因上制胜强逺弓式诏施行之弓制实弩极轻利能破坚于三百步外即邉人所谓鳯凰弓者绍兴中韩世忠因之稍加损益而为之新名曰克敌亦诏起部通制至今便焉洪容斋随笔谓祖熙宁神臂之规实不然也诜知兵尝沮伐燕之议以及于谪北事之作未及用以殁葢两河名将云
　　狨座
　　狨座凡两制及节度使以上许用毎嵗九月乗三月彻无定日视宰相乗则皆乗之彻亦如之狨似大猴生川中其脊毛最长色如黄金取而缝之数十片成一座以籍衣不皱价值钱百千背用紫绮縁以簇四金雕法锦其制度无殊别凡出使故事惟正使乗狨座副使乗紫丝座大观庚寅从父申国恭靖公【名久中相国文正公弟】以礼部尚书为贺辽正使时童贯方得幸以泰宁军承宣使充副使俱赐乗狨张繖金带金鱼由是遂为例云












　　郑忠肃奏议遗集巻下
