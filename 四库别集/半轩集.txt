　　钦定四库全书　　　　　集部六
　　半轩集目录　　　　　　别集类五【明】
　　巻一
　　赋
　　箴
　　颂
　　辞
　　辩
　　喻
　　拟
　　赞
　　巻二
　　铭
　　论
　　防题
　　书
　　文
　　引
　　杂著
　　巻三
　　记
　　卷四
　　记
　　巻五
　　序
　　巻六
　　序
　　巻七
　　说
　　巻八
　　题跋
　　巻九
　　墓志铭
　　巻十
　　诗
　　巻十一
　　词
　　巻十二
　　方外杂体文
　　补遗
　　方外文补遗
　　【臣】等谨案半轩集十二巻明王行撰行字止仲长洲人少授徒于城北齐门洪武初有司延为学校师后馆凉国公蓝玉家玉荐之太祖得召见玉诛行亦坐死同时以党祸诛者惟行与孙蕡最有文名然蕡特为玉偶题一画无所攀援于其间其诗今在蕡集中亦别无假借溢分之语而行则性喜谈兵当元末两浙兵起时甞黙坐筹其胜负与所亲言之恒百不失一二益以自负及蓝玉延之课其子遂数以兵法说玉颇与密议又与道衍深相投契甞告以盍有所待不当以其法老盖负其桀黠之才有不肯槁死牖下者故其所作往往踔厉风发纵横排奡极其意之所驰骋而不能悉归之醇正颇肖其为人诗格亦清刚萧爽在北郭十子之中与髙启称为劲敌就文论文不能不推一代竒才也乾隆四十二年八月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀




　　钦定四库全书
　　半轩集巻一　　　　　　　明　王行　撰赋　箴　颂　辞　辩　喻　拟　赞
　　隐居赋
　　古之人有喜寂而憎嚣病雕而安朴者敝屣轩乗唾视絓组弗移于巨室之富弗挠于王公之势弗下于后辟之尊歘然而遐举漂乎其髙迈如风如云即之而罔从底之而莫至也于是彊名之曰隐中世以还完质浸壊假隐而章资隐而华宾隐而实耀者骈比隐之名始病矣南山屠处士属时艰危因潜其徳抱一而幽处悼淳风之就漓惟古道之是慕予甚嘉之因为着隐居赋其辞曰
　　大道邈乎其寥閴兮何斯世之多邅始局蹐而错遻兮卒纷纶而纠缠肆浇风之弥竞兮朴兹离而不完懿夫人之孤矫兮抗灵风而髙鶱日止息乎岑蔚兮架崟嵌而崇构欐木兰而楹杏兮褰薜萝以重覆甄雨风之可待兮乃形躯之是休弗暑寒向塞以自蔽兮奚缭垣之足周鹤翻翻其忽萃兮或鸣鹿之呦呦睠羣芳之炫春兮撷嘉英于素秋羲娥亟超而疾骛兮四运迭趋而莫驻晨颗丹而可美兮暮馘黄而可惧爰凝神以葆真兮斯含和而茹醇溉金华以植灵根兮潄玉池之芳津谓道可静悟而不可躁得兮时可安而不可为弗矫焉以翘翘兮弗块兮以蚩蚩叹仪鳯之寥寥兮伤鸣韶之竟息倐遐举以幽潜兮又宁俟夫终夕笑彼汨夫埃兮若羽濡之莫振守责之弗吾宥兮亦忧并而患臻靡道腴之可味兮是扰扰其曷去能相角而技相髙兮匪予衷之攸素组吾婴而可税兮马吾羁而可捐聊相从以容与兮于以全吾之余天乱曰泰无塞兮荃其藏窅独处兮不渝芳尔欲求兮逺周章茍得之兮忧则忘纫而佩兮缉而裳蕲终焉兮以相羊
　　别知赋
　　天苍苍其正色兮曽何有乎晦明惟云之阂阏兮斯下睇之瞢瞢矧大块以噫然兮野马羣骧而上征日月忽其从缩兮五纬纷其错经世棼纶以纬繣兮物相乗而相搤叶蓊蓊以于堂兮萧蔓蔓而为薄蕙华亟敛其滋兮桂恐偕零于飞藿大濩寥寥而絶奏兮又安用乎竾簧丑九苞为愧徳兮翚何所售其文章嗟亹亹之弗喻兮竞杼情而擅长汨霜霰之交披兮乃掣肘之巨芳与其忳忳而复寤兮宁先几以遁藏且事有殊而不异兮物有微而可则也隐所以完夫豹兮屈所以伸夫蠖也此予之黙黙以静俟兮自以信之非惑也纷总总以为执坠兮独大人之贞得也予始洁修之是慕兮荃不拒兮以不贤谓需卓卓之行方兮仍逐逐而智圆游义涂以容与兮处仁居而泰然懿兹言之摖道兮顾行之而不违谅安时以徳耀兮抱其全而弗亏甫切偲之是赖兮倐告予以别故驷飞鸣而骖骖兮指东南而遐骛鹄防防而孤跱兮鹤徘徊以鸣悲恍予志之若失兮惄予心之不夷心不夷兮奈何怅临风兮浩歌歌曰山川莽苍兮长路漫漫凄其雨风兮凝隂沍寒行则甚劳兮居孔安系夫人兮逺何旃吁嗟乎往不我将兮止不我然为我遄归兮无淹岁年
　　来月楼赋
　　莽无垠兮太清离离错陈兮宿与星寒防兮灏气凝皎东方兮浮精海洋洋兮大波澄廓四表兮同一明我居敞兮逹四扄月之来兮皓以盈既窅窕兮入亦徘徊兮孤停鉴薄帷兮射彩度曲房兮流晶虽盈亏之有变终莫掩兮虚灵猨嘹嘹兮逺响鹤噭噭兮交鸣篁稍稍兮焱战光泛泛兮露零夜何其兮将半倐斜汉兮西倾挹灵辉于丹府荡浮竞之烦情谢埃氛之下迹超云卧兮天行世纷纭兮万物一非予之所营惟清景兮独得儗豪华兮孰胜岂众遗兮我取邈无人兮繄争
　　眠云赋
　　聊因余之闲暇散幽趾于岩扄时青阳之甫霁正白云兮始生乍防绎兮缕细稍揄扬兮素轻出深谺之怒歕度长林以柔萦爰乃髙步遐登观其状态匪一坎之孤兴乃千峰而共防如掀如埀如奋如怠若轮而旋若艘以载立揺揺之悬旌翼亭亭之髙盖或为鳯兮俄为龙倐成虎兮忽成兕方逸兽兮原驰奄惊禽之烟逝浑浑兮汤汤渊渊兮濊濊涛鼓雪于崩川水激湍于奔濑残飘断舞与皓鹤以偕来薄翳微涵失瑶芳之所在于是陶笻告惫谢屐诉疲拂紫苔之文荐褰翠薛之修帷悟庄生之幻理与周公以为期彼氤氲而不化复窈窕兮相随离披兮感同裯于重覆缭绕兮疑入幕于层围矧动荡兮漂流欲浮躬兮泛体游漾温汤之源防泳清沂之涘承流沫于吕梁轥雄潮于浙水渐朱光之丽正觉氛沴之消除涣尔雪融而氷释霍然叶扫兮焱驱廓青天兮万里恍六合之开舒嗟夫变易难常推迁靡间时因景以见新景因人而知变人为景而相移景非人之能恋纷世态而常然讵兹变兮独惟所值之不齐异忧懽兮欣怨置勿念兮复何言繄寤歌兮申叹
　　墨芙蓉赋
　　烟靡靡兮朝隂水渺渺兮夕深俨幽姿兮爰饰度秋镜兮初临既霜寒之解拒复嵗月之能任噫胡然哉是岂服丹而不化驻顔景兮于今也耶
　　画菜赋
　　膏雨云霁春阳载姸彼生物之欣荣繄嘉蓛其竞鲜碧冉冉兮云凑青遥遥兮雾连苞翠葆以萌土色緑房而贮烟含素英之璀璨茁頳芽之曲拳或蝥虎兮罥丝亦蝓牛兮画涎盈暮撷之倾筐登晨餐之窳盘畴何摅夫妙思貌兹形而与传羗豪缣之假质乃神聚而天全虽学圃之细微非哲人之所贤茍防是而有为吾胡为而舍旃噫吁夭夭者华妍媸孰加伊秀则丽伊实如何玩斯图而永嘅而有得其意于粉墨之余也耶
　　东野草堂赋
　　葺茨宇于东墅兮聊违嚣以离喧揽虞冈之朝翠兮挹线浦之秋烟华竹隐防枌槐防轩户有宾屦牖有朋樽琴瑟左张图史右陈时乗暇以自放兮亦以怡情而养神濯足兮临流晞髪兮朝暾飞缴罥羽设缗罣鳞樊迳兮防药分庭兮树谖来游兮来歌出入兮旦昏不致縻于好爵足自得于天真謇髙居兮何累岂所谓无懐氏之民与
　　节妇赋【有序】
　　温陵陈节妇庄防夫守义着卓卓之大节太原王行为作节妇赋于乎古之人有赋寡妇者已然寡妇之赋赋其情节妇之赋赋其义以义制情情有不足言者矣
　　厥惟生人元化萃灵隂阳合并竒偶乃成天伦肇初本由伉俪有典有常人道斯贵夫嫓于君妻之曰齐一适不二再醮匪仪衞姜之贞君子彼韪前修令猷遗武堪履王泽既竭众礼荡然讵乏绍之孰返其原维姜之俭乃或时见于诚降衷治乱靡间淮阳祀陈谯郡存曹然诺既泄妇节以髙出目示心解腕洁已宁不爱身义激所使遥遥炎陬薄海之邦亦有其侣氏陈名庄于归未久所天逺贾浮舶鲸波漂入畨土岁行世移无闻及家恃失怙防畴依以居盖勤女红以衣以食揆礼自闲拒勿使忒我仪儵返茹荼亦忻岂曰旧姻载敬载賔俄唱羣谋复趋海路云涛震崩竟以溺讣哀哉具防揆度是遵遂舍遐荒谓曰有人防防处嫠瘁容毁服保育我孤蕲茂陈族令淑外闻厥徳之修咸合而慕凯兹好逑有彊委禽甘言悦之慨忼自誓莫或遂之字孤底成嗜学向善防三十年家日滋衍夫人所为固各有志曷克具完得彼失此吁嗟维庄天实相且获全于义无伤厥躯伊人之良可称孔有而此大节众善之首易着咸恒诗始关雎删之赞之圣人慎诸慎之云何风教之原苟不是重人道冺焉呜乎吾人见善宜纪爰脩信辞竢采于史
　　官箴
　　咨尔众士笃学古道学成而仕以养以教教养事百各司其官君令我施君禄我餐邦本弗固庶事用残政不欲苛刑不欲寛寛则罔济苛则靡安小恶弗为涓流成池片言可用毫末将拱祸既有胎徳岂无种损赢益亏禁暴泄壅从諌勿咈然诺勿宿欲不可纵货不可黩勿忽小人蜂虿有毒勿轻小道轮輶可覆勿谓刚可长长刚者亡勿谓柔可履履柔者耻刚强有时柔弱有宜时宜克念愿在深思勿恕而昏必恕而明勿清而窒必通而清毋循旧弊毋逆善名保此以行何功弗成人有恒言为臣不易耄言辑戒朂哉有位
　　孝箴
　　人繄百行惟孝其首由本而枝实在父母古先圣哲遗轨可遵妫汭有虞允也斯人顽嚚处尊傲复在下揆以恒情孰可堪者是则不然尽我当为已或有亏曷知亲非暨不格奸克谐兹效振古而今独为大孝希圣者贤曰闵与曽胡知其人孔孟攸称自时以还希贤是士代不乏人光于信史其尤可喜必舜之师母有后先孝无等差汉包晋祥令闻庸着受虐愈谨被逐不去姑因二者以见其余勿待枚举可征三隅天理民彛终古无息欲昧学明必由先式辞具我箴小子识之载诵载思以淑尔斯
　　喻已箴
　　不审而动之谓率不思而为之谓易夫兹二者汝有之乎盖学焉而有之学乃弛言焉而有之言必违以之施于身殆斯及以之接于人辱必随其至也家而家倾国而国殒天下而天下危矣噫是可畏也不可畏邪不知而不畏鲁焉者也可知也知之而不为自弃者也不可告也今不絶汝以自弃罔矜汝以不知故告焉汝其思也邪其不思也邪
　　彀斋箴
　　学以至道犹射中的功成未完莫造尔极既完斯功如射斯彀持满审固乃中之始学射者志于彀焉求及彀时正庸勉旃学者学道以类于是朂之懋之毋怠厥志先哲谕言以揭于斋夕睹晨瞻尚念之哉
　　用拙斋箴
　　拙有近于直巧或似于佞巧而不佞斯多能可尚焉拙而非直则踈陋而已矣矧夫心存衒巧固拙者之流而致能用其拙亦去巧无几噫孰若拙其巧巧其拙以顺吾性而不违于理也邪
　　圃箴
　　尔藩外修尔圃内治载朂尔勤所植斯遂喻兹事者可语学焉内外交养厥功乃全圃与学与并行弗悖爰服是箴庶乎无愧
　　瞻松亭颂【有序】
　　魏国文正范公有旧宅在吴城之北隅宅有二松世传公手植也其十代孙天章即松为亭名曰瞻松葢将因公之手植以致其景仰之诚也天章与行交间道其作亭之意行叹曰公之声光昭于后世徳泽被于子孙流于无穷者固不待松而后见也然行于松也则尝有所感矣公有言先天下之忧而忧后天下之乐而乐能是言也有一夫不获时予之辜之心焉天不欲令宋大治故小人之害公者众公之执政也不久有其心而不得尽行于事仁人君子莫不为时惜之然亦知公之后必有能继其志者矣公既薨公之子忠宣公果为相事业之隆有光前烈于是人皆伟公之义方所致而莫知公大存夫身后之训也何也葢公之举动无茍然者其植松也岂茍然哉其必欲其子孙有儆于岁寒之义使无变其所守之节也是以忠宣公劲正立朝屡折不挠终能使功名烜然继公之后者是松宁不有助也况忠宣而下又皆以直道著称于时不违先志则是松之遗训其亦逺矣昔公之先时魏州王氏亦尝植三槐于庭以三公期其后虽其言卒应然徒望之以禄位孰若公之以徳训哉故三槐之子孙极盛于当时而至今葢尠见者兹天章乃能好学自修景仰二松如此益见夫以徳训其后者子孙必多贤也亭既成为之颂曰于岩斯宫魏公之家公也莫从逝矣则遐于显斯训公遗于嗣丸丸贞松励尔穷岁猗欤忠宣是训克遵硕徳钜才为王令臣自是以来代有令闻则之度之罔愆于训爰令嗣人景仰弥笃有瞻于松载营载筑筑斯营斯新亭岐岐允式是瞻前烈用熈
　　云岫辞【有序】
　　吴朱立道氏以隂阳家相攸之术遨游士大夫间人之敬爱之者多矣番阳周公伯琦由侍御史谢事侨居吴尤相与善间以小篆法大书云岫二字贻之立道即以之自号屡来求摅其説予因而思之曰物之在天地间而能利夫物者斯良物也物有动焉有植焉而各致其用其有非动焉非植焉若他山之石者至觕厉也犹可以攻玉而成其美况巍峩之岑呴旉云气以泽物者乎譬诸人焉一才一艺无不为世所用况用之大者欤然能推一才一艺而广之可以至于大犹一拳之石而具夫泽物之理也今立道之相攸葢欲人向吉背凶而已其爱人之心为何如推爱人之心而广之仁斯不可胜用矣相攸云乎哉是云岫之义也既摅其义复系之辞曰【相攸义出诗韩奕章】
　　巍巍窽龢絪緼静之为用动所根动中复有静者存天地大和乃化醇其出孔微被无垠霑渥下土万彚春要知人身兹可伦善端始萌实至仁充而大焉谅在人即物喻理非妄陈审能之斯道敦
　　园隐杂歌辞
　　陈留方君以常家吴兴子城下而与别业之在白龙冈上林者皆以园隐称某往来三者间登髙临深吊古防幽之所曰龙溪曰仙人项曰石泉曰处士冡并上林白虎冈而六间谓予凡是六者有可悲可乐可泊而休可令人忘于世惜某也无文弗能歌咏以发之使可闻者泯泯愿以请于君幸留意焉予闻嘉其志非徒谩游者因使之道其名状而为之着辞六其言龙溪波流漫平水色流濊气蒸蒸时乗隂而起揆之以久岂有龙匿其深邪辞曰
　　可方兮可舟伊之濯兮伊之游毋游兮毋濯有龙兮伊宅云之上兮泽下流毋龙之凟兮于龙伊求
　　其言处士冢不知其姓名世代惟荒榛灌莽狸鼯为家上无新封宰木残落子孙之絶葢久矣毎酾酒吊之为决然殒涕悼夫世变之难常而形神之易毁也辞曰
　　天廓廓兮髙且明尔独幽幽兮閟宫载防尔世兮民莫闻风凄凄兮雨雰雰逝不可复返兮夜不可晨千秋万岁兮同埃尘
　　其言仙人项下陡上平云树交拥世传仙人尝憇于是天宇澄霁望之隐隐若楼观变炫烟霞间式造其巅犹飘飘有轻举意葢清絶境也辞曰
　　巍巍丹霄奕奕綘宫灵焱翼辕羣真以降龙节右弭霓幢左悾来不及迎去莫可从鸾引鹄翥山髙水空其言石泉在白龙冈之麓决石上注泩然而停余溢所渐草色光美人言泉出而方氏昌也辞曰
　　出之濡缕兮积之渊渊欲知其流兮斯视其根
　　其言上林壤地四平无长谷大山之阻民俗朴俭勤于稼穑居是有桑枲之饶渔钓之乐慊乎其自足也辞曰
　　黍穰穰桑肺肺蚕斯成芸复揭寒莫我加饥莫我莅桑肺肺黍穰穰民所乐天之庆
　　其言白龙岗周广万防羣山四抱髙林坞森直茂蔚果实材章薪蒸篠簜当盛时计其所入几古所谓素封者故近世恒髙居自养希就禄仕为乡先生之辞曰
　　嶪嶪崇邱兮屏嶂缭之坡垅宛宛兮与水东驰峒谷窽硿兮林木莽莽中之所殖兮陆海俪富嗟居之人兮复奚之慕生有养兮死有归处则安兮敖以娱山中之乐兮不可独只来者其谁兮吾将与俱
　　着辞已复请言之曰使勒诸座右以为山水之宠遂书归之
　　树屋佣辩
　　申屠叟居太湖之岛木质而不华自奉甚简因树为屋自处甚卑以佣自名于方仲子尝之与休髙防之下客有羣而至者坐而问焉曰洞庭之间有树其屋佣其名者非子也邪夫羽者集于林游者潜于渊号者丛而家蠢者壤而穴其常居垣以固其外屋以列于中堂于坐而室于寝人之常居也屋之于树岂常屋乎好逸而畏劳恶贱而喜贵疾卑而慕尊人之常情也自名以佣劳而贱且卑矣岂常情耶或应之曰吾闻之矣橧巢以居亦能遂其生也钳焉之奴竟以成其志也屋哉佣哉胡不可哉傍之踞者曰嘻橧巢以居无宫室也钳之为奴有所避也有宫室而无所避何为而为是乎葢凡崇卑髙下等虚名也朴陋庄严非实相也而乃滞有为之迹生分别之念非愚其病矣此树屋而佣名者所以不自觉其卑又岂知其陋也或冁然于侧曰斯言也空寂之绪余也彼固空寂之徒耶今因树为屋俭之极也以佣自名贱之至也世有三寳俭居其一俭固能亷也然则俭之极也其防之始欤髙以下为基贵以贱为本然则贱之至也其贵之端欤言未既有笑者曰向固失之子亦未为得也子言清净之糟粕也夫叟也读古今之书修姬孔之业而空寂清净乎哉凡人之修夫身也知之易而行之难自持以俭犹或流而为侈自处以卑犹或流而为骄既侈以骄去道其日逺矣易曰卑以自牧则不至于侈矣传曰俭以养徳则不至于骄矣且尔见其因树为屋而过于俭也不知其处之殊泰也见其以佣自名而过于卑也不知其自待殊重也自处之泰自待之重非有道者其能欤则其俭也卑也皆道也果佣云也哉树屋云也哉于是众论纷纭莫折其衷乃旅而兴列而进以质于叟叟曰吾倦矣遂卧而不与言于方仲子亦弗能决详其辞来告余因笔之以俟叩于叟焉
　　二王书帖辩
　　余尝论右军行书若所谓不思不勉而从容中道葢圣于书者矣人见其方圆平直无有为之迹而不知其未尝偭夫规矩准绳而去之也学右军者不于其防矩准绳而求之则亦非徒无益耳观其父子之间可见故以大令为不得右军家法者不可以为深得其法者亦不可特大而未化也欤鼎文尝从余游好学书因之论如此然欲进于书舍右军吾不敢以勉之
　　疑辩
　　读经不可疑然疑在学者不可不辨也故疑则圣人之言不行不辨则圣人之意不明姑以二经言之孝经为孔子曽子之问答旧説为出于孔氏之书信矣然其引诗多非类分章亦谬妄可鄙朱子始疑而离析之经以明其纲传以释经文固昭昭矣然增传之十二章所载殊无意义有以来临川吴氏之删诋也吴遵朱释而稍加檃括为可凭也然世迨今不能行圣而有位者自尧舜至周公而已周公论为治之道备矣未尝一言及乎利武王受西旅之獒大臣犹骇而廷诤之不已圣人所为将为后世法一举手投足未尝不慎况定一代之制笔为全书宜圣人之所不茍也然周礼之于利何其言之若是其密也如金玉玩好之入玉府良货美贿之贡内帑山师川长皆使致珍异之物其汲汲于利虽小邦聚敛之臣亦不若是岂周公圣人之意哉其非周公之言决矣小子一髪之疑安得不辩乎
　　夷亭潮辩
　　吴娄江东流百廿里入海则海潮西上五十里抵县昆山而止昆山迤西三十五里属长洲邑地名夷亭自昔相传潮至夷亭出状元宋季时言屡应至正甲午岁当大比其潮适至郡二邑人交谓为邑士科第之兆明矣既而士之贡于有司者皆不第人相视盻盻然疑天亦戱警于人或又疑兆于后科于方仲子为之辨曰潮之至与否适也至而应与否亦适然尔且潮之未至夷亭之年士固有取科第者矣彼又何所取徴邪以潮至为科第之兆讯诸父老按诸郡志虽可征不诬然其言过于诞荐绅者不道也春秋纪灾异而不书其故洪范推五事之得失必原诸人设士或学未究而业未就今徒责望于天是又惑之甚者予未之能黙庸辩以释之
　　睂喻
　　有用者常于无用者屈非以有用屈也有有用之心故屈也无用者非无用而不屈也无有用之心故不屈也葢有有用之心则怠怠则不习不习则至于无用矣无有用之心则谨谨则习习则至于大有用矣今杨君号睂庵是以无用自处也呜呼以无用自处乃所以为大有用者与
　　辨色喻
　　蠢动无目而不知色鸟兽有目而不辨色辨色其人乎人而不能辨色盲者耳然则盲者其鸟兽之不殊耶不然也盲者之于色虽不能辨假人则能辨能辨无乱于色也奚类于鸟兽哉今夫白黒易辨也有白其黒而黒其白者自以为视之明而不知乱于色也乱于色有目不如无目矣鸟兽乎人也有目而不如无目斯类于鸟兽已乎
　　规喻
　　为器之难莫难于为车以其方圆平直皆具也然四者之中方圆难而圆其尤难者葢方之用静圆之用动静有一定之安而动必周流而无滞茍圆有未至则凝濇胶碍转焉而或尼之不足以致车之用矣圆之难为如是而车之用也未尝阙何也有规以为之借也为圆而必借于规规其至圆者乎规为至圆而其所由以圆者何所法也亦必法于规耳圆而必法于规则所法之规其圆葢莫加焉是规也惟能取法于前斯能为法于后无异于人之学道也人之学道必有所师者异于常则其为师也足以法矣北郭王光庵先生吴中之硕师也其闻望徳业葢所谓为圆之规而张肯继孟实师事焉凡其道之所宜知者继孟无不以叩道之所宜行者光庵无不以应也于是继孟之所造日以深所得日以富所持日以严实日以积声日以着为规之任日以归其任其实既已臻轮扁之妙今将之徐氏之宾席则取法之者将益至致夫明体适用之功者将益成而所谓法于人者将益有征矣于戱圆出于规而圆复可为规则圆之用无尽学出于师而学复可为师则学之传不穷是皆以其成已者成夫物也以成已者成物则天下无不可为之器亦无不可行之道矣作规喻
　　画竹喻
　　善画者不求似非不求似也不迫于形似也譬之临书迫于形似则薛道祖之按模脱墼矣今日乍晴澜伯求冩雨意因费一池水墨形虽不似意实似之脱墼之诮不到我矣如疑此説当从米老质之
　　拟
　　永嘉余君唐卿夷圃萟蔬守汉隂之节乃名其居曰采大夫士制诗文美之者众矣来征余言余方读太因以采拟一首贻之时至正乙已孟秋朔也【一方二州一部三家天圆阳象三木下上】
　　采阳肇厥施兆彚借以资采蒙其荑
　　【行属于木谓之采者立春之节万卉茁萌草最昜发采草类有养之道故谓之采采云初一日入营室四度】
　　初一霑之毣毣承天之泽
　　【一水也天一生水其象性为采行属于木頼水以生故言承天之泽】
　　测曰承天之泽滋其培也
　　【水土相应木以殖也】
　　次二壤坼于曦被其藿葵溉之勿稽
　　【二火之废也火本为养以废不能养反有损于木土生于火不受木制故言壤坼必资于灌也】
　　测曰溉勿稽恐致瘁也
　　【不制以水木必受伤】
　　次三茁于丰本蔽防防
　　【三木之王也又在木世木尅土故其盛蔽也】
　　测曰防防之蕃类相遭也
　　【水在木世象性为采故言遭类】
　　次四盗朶頥循其藩无所亡
　　【四金之废也为盗为口故言朶頥为限隔故为循藩以废不能盗故言无所亡】
　　测曰遇盗无亡闲于初也
　　【致其谨始之戒也】
　　次五尸于圃慎攸取毋溺荠甘毋射荼苦乃贞
　　【五土也为君故主于圃甘土味也故易溺苦火味也土之母故不可厌也】
　　测曰慎取乃贞从欲斯危也
　　【戒之至也】
　　次六叔靳于沚惟荐之以无诚有戾
　　【六水之废也为宗庙故言荐凡五行之王者为君子废者为小人小人鲜诚故多罪也】
　　测曰荐而无诚戾之归也
　　【无诚则罪必萃】
　　次七鼎而熟茹逾于肉果翁之腹
　　【七火也为灶故言鼎言熟为祖父为养故言果翁腹也】
　　测曰茹逾肉果翁腹饱其欢也
　　【木为喜火为乐火在木世喜与乐并故言欢也】
　　次八莛之硕有皖其实防
　　【八木之废也有衰谢之道然在木世又为多子故其莛硕而实实之成荣则敛矣故言防也】
　　测曰皖其实冥揫诸内也
　　【既成】
　　上九时之陨箨其荣濯濯被霜如沃载庸为蓄
　　【九金也金本尅木然在木世八之隣又为木象性为采木既盛矣而金以隂类处老阳之位故不能为厉所以其荣反濯濯如沃然物至于九则亦老矣故止可为蓄也】
　　测曰被霜反荣不屈于时也载庸为蓄终克自拔也【不为所克能致于用也】
　　芥舟赞
　　谓天地之大莫大也特语其形谓一尘之微莫微也徒论其迹莫微之微讵不能充广于无垠莫大之大宁不可敛藏于微忽滞于形迹者不足与见不可见之妙拘于限量者乌可与造容无所容之域加大千于毫未觉其多纳万象于黍铢不为之隘惟拘无能喻之微而向于言不可名之大然后为逹人之观至道之极也芥舟之号岂亦有见于是而假其称以寓意乎若然则是舟也泛诸广汉之渊浮于无何之泽亦不覆而不溺矣
　　晋光禄勲顔含赞【有序】
　　当司马氏之东迁风俗既隳纲纪已坠士之侃然自信守道不囬者无几也而光禄勲顔公含乃能不溺于时持贞狥正予固已髙之矣及观其答冯怀之问乃知公葢汲长孺王休征之俦也然长孺不屈于武安侯卒为孝武所重休征难晋文之拜亦既为魏元臣以公之贤独不得大行其道果何如也耶使是时王导有知人之明急贤才之志登而庸之则其所为必能振頺而兴靡乃视其老于未衰邈无留之之意其责安所归乎或曰天时人事之变于时已极正君子隠藏时耳就令公复用其骨鲠忠赤将难容于时而致不测之患优游以终亦讵非其幸也虽然推公之侃然之心葢非茍求幸免者诚能用公于大则太宰之祸必有以折其奸谋而不至若是然也岂天之乱晋而靳于贤才之用也欤遂为赞曰
　　繄古君子曷依曷违忘人之势道义是归惟光禄公爰体于兹固持厥志侃侃弗移鄙夫小人末焉乃趋望尘以拜不愧公欤吁嗟公道莫克大显孰任尔尤斯导之浅道可鬱也志可屈耶千纪寥寥淑可没耶
　　明月舟赞
　　明月在天舟在水以月名舟良有以月来舟中光洒洒舟行随行已随已有屋临波舟可儗舟自常流屋常止我闻名迹相假耳呼马作牛桃作李坚白徒劳疲颊齿此屋此名非与是请君往问无言子
　　七贤图赞
　　惟伊七君髙迹迈伦放情任旷于酒得真剧谈虚辞义错陈谓彼礼度伤和败醇遂令其徒千载欲亲兹睹遗像邈慨斯人
　　雷雨防婴图赞
　　疾风断途零雨漂靡有妇畏雷乃掩儿耳伊妇与儿知必母子茍非母子胡爱如是儿之云幼母保防之母之老矣儿将何为凡尔君子再展斯巻是观是惟繄学之劝
　　欝林石赞
　　孙吴欝林太守陆绩仕归无装舟轻则泛江不稳也载是石以镇之归置所居门外人用称之表其防节石尚存予居吴门东北陬相去仅数十武旦暮见而起米芾之敬仍赘词赞之
　　载贪而归名随赂隳航防以入誉久无斁臣道若流尔克孤障万古凛然盍拜斯丈
　　牛监簿赞【有序】
　　宋石曼卿与僧秘演为诗酒侣一日谓演曰馆俸清薄甚妨痛饮演曰当引一酒主人奉见有纳粟牛监簿者髙赀好义尝语演某虽薄有赀产而身迹尘贱慕师交友尽馆阁名士或游奉有阙无恡示及演因谕之携谒曼卿令致官醪十担为贽演为传刺曼卿问何如人演曰前所谓酒主人者也牛生亦精度详雅曼卿延与闲语演曰繁台寺阁虚爽可爱久不登矣生乃离席曰学士与大师果欲登阁预需下谕别舍介繁台之侧正与阁相对容在阁迎石诺之一日休沐约演演戒生生如期陈具于阁器物殽核丰洁冠都下石演褫带髙歌饮至落景曼卿醉喜曰此游可纪以盆渍墨濡巨笔题云石延年曼卿同空门诗友老演登生即拜叩曰尘贱之人幸获陪侍乞挂一名以为华宠石虽大醉犹握笔沉虑无以拒之因目演演醉舞佯声讽之曰大武生捧砚用事可也不免续题其下云牛某捧砚后欧阳永叔戱以诗云捧砚得全牛当时传为佳事生于其流亦可谓善于振拔矣不独窃余辉于石演而又入欧公之赋咏非其自致如此今亦安知所谓牛监簿耶澹如子于此有慨因为之赞曰
　　才者天所畀学焉我之修天我既已一贫富非吾谋富来不可辞富去那解留辟如冻雨至水中防浮沤石演非不贫日夕醉始休牛生岂不富锱铢夜防搜而我奚取之与世有不侔自拔泥滓足逍遥陟崇邱虽非己力至所攀异常俦不有繁台书姓名存以不纎羽附鹏翼得遂云天游故令千载下诗中咏全牛茍徒事乃身孰辨谁与畴爰知名不称没世良堪羞胜彼足自喻刍言斯令猷
　　读书图赞
　　琼玉之莹然者赋之姿春阳之煦然者气如斯庄而不矜见其闲暇之度静而匪懈若有深沉之思承灌木之嘉隂来靡靡之凉飔玩芳有兰挹秀有芝而乃燕休也不释于简编葢将求粹美于圣贤之是师置此心于羲皇太古之上夫岂徒读其书而诵其诗也与
　　天台陈太史像赞
　　台岳钟产吴城迁侨神清氷玉气和弦匏潄六艺之芳润胷次俨罗夫星斗起八代之衰弊毫端倒卷夫波涛敛迹于胜国扬英于昌朝校勘东壁之府著述西清之曹傲睨区宇而觉隘凌厉云月而愈髙噫吁若人也凝絶类之学术擅不世之文豪盖将延歴滋久而犹可想像其风标者耶
　　戸部滕尚书像赞
　　容之丰气之充所操防而秉忠当草昧尝与殄妖沴际天造则克赞神功甘雨力祈苏槁震霆莫及掩聪心无愧由不亏臣之节史笔有定盍载其事之公
　　俞立庵像赞
　　气充然而色温然是特其貌焉尔峩其冠而博其带岂徒容而已哉至其读古人之书不独究其言修在己之行非惟事其外英妙之年翺翔于中朝而不有其荣迟暮之境落寞于江湖而不易其志者顾何人为相知抑几人而能是乎虽然不事于外讵自以为能不有其荣曷求知于世此先生之所以为先生而君子当尊而贵之也耶
　　茫茫道人真赞
　　以其貌而观之则皆谓之癯也以其气而观之疑其内之腴也虽然吾亦不敢自是葢将叩之以究其何如也
　　苍山真士赞
　　才之脩兮气之昌学之迈兮文之光天之于君其允臧既不及施复厄于时独胡为乎而靳于斯然观人者不于其身于其前之靡兮后之振孰为是言繄道之经呜呼噫嘻子孙有征
　　周处士遗像赞
　　身若不胜衣非弱也内既丰而外似约也言若不出口非讷也辞弗华而行斯实也繄厥有兮孔良葢藏焉而未试遘世路之失夷抱其全而以逝吁嗟斯翁遗容若兹俨姿仪其如在黯怊怅兮瞻思
　　东臯子真赞
　　其外之容若惰也而内究夫幽其偃而休非肆也聊以适于自然和可餐兮醇可茹啬之充兮颠之痊芸芸者徒熈熈尔年岂所谓全己之天以全人之天者耶
　　李髙士像赞
　　蔼然其容炯然其瞳内养既丰外气乃充其止也玩月华于秋水其动也防云行于太空况乎学老庄而不泥其洁身之迹故能事轩岐而多成利物之功
　　周自牧像赞
　　观其燕坐也若无所思聆其雄谈也何赡于辞似不足于魁梧之貌而有余于温润之姿年虽髙而气不衰内既腴兮外若羸子尽欢于滫瀡又承志以书诗吁嗟之人祉福尔滋爰征厥伦尠或似之
　　缪仲素真赞
　　于其容己见其天质之美于其言而知其读书之功其守可尚足表其所嗜之淡其行可嘉足验其所学之充是所谓粹然之善士可视为臞然之素翁耶
　　王立方小像赞【有序】
　　古之论人必以气为主观其气可知其有为葢事无大小非气不能决不能决则将抵牾变式戾其所以为事此气乃能有为也然所谓气亦岂冯凌觕厉徒加于人者哉在于学之有素见之能明养之既充而决之能果焉耳今士君子之独善其身而能利夫人者惟医为然医之善在乎能决然非茫然决之而已疾之来也逆焉从焉攻焉守焉决之各适其可乃克收治安之功不然尠弗致危者余友王立方氏性度开朗才具通适学问修明而闻见滋逺夫以所负之才施无不可顾约而承家业之医于疲癃阏札之被其利者葢广宜乎致声之籍籍也然其姿貌屼屼无委曲俯仰意态有类乎尚气者其为气也岂徒加于人哉所谓学之有素见之能明养之既充而资之以决者矣观其像可见其为人况余知之者因为之赞曰
　　屼然之貌足以胜其所负超然之懐斯以表其所悟儒猗以医绰有余裕是诚得乎问学之功匪徒有于游扬之誉此余所以艳于衷而不啻如其语也













　　半轩集巻一
　　钦定四库全书
　　半轩集巻二　　　　　　　明　王行　撰铭　论　策题　书　文　引　杂著
　　古节堂铭【有序】
　　父母之情之至者莫甚于欲其子孙之蕃且逺也措一虑焉必计之曰无伤于徳以致吾子孙之累乎处一事焉必计之曰无倍于理以贻吾子孙之忧乎何也葢父母者子孙之所自出而子孙又父母之所以托之者也太史公曰为十年之计者种之以木为百年之计者种之以徳言似隘矣种以木岂特为毕身之谋种以徳又乌止百年之计哉君子之泽之止于五世者特以言其继之者不及【原阙】耳使继之者得其人其泽又仅五世而已乎然种徳固足以致其后之蕃且逺而后之人又乌能知前人种徳之意哉茍不知其意而怠于自修则反以忝于先而负其托矣此古人所以有种木以寓其种徳之意者也范魏公尝手植二松于庭后之子孙仰之曰是遗我以贞坚后凋之训也于是有岁寒之堂焉更三百年犹不朽也五世云乎哉则其种木以寓其种徳之意者为何如其能副前人付托之意者又何如耶古人则既然矣而学夫古者今复见焉袁君仲和其人也仲和居吴之练圻市植五桧于堂之前挺然羣立葢以得夫范氏种松之防也仲和殁子四人曰原理曰某咸好学自励惧或怠其成业朝夕徘徊于五桧之侧曰噫吾先人之手泽也其操有如此乎遂以古节题其堂焉其有合夫岁寒之意哉于戯前人既师于古矣后人又师于古焉则袁氏子孙之蕃逺也兹非其始也夫兹非其始也夫金侯徳儒既为堂之记而某又徴予言因为之铭铭曰
　　惟古人兮虑孔周培厥徳兮贻孙谋俨手泽兮堂下纷雨露兮相樛维桑梓兮恭敬止矧遗训兮系在尔式谷兮似之以燕翼兮堂之基基有堂兮堂有题仰则瞻兮俯以思阅岁年兮无圯凛氷霜兮弗移于戯噫嘻朝斯夕斯子子孙孙勿替引之
　　庭翠轩铭【有序】
　　生意在天地间未尝息而隐显则各有时焉方其隠也为显之本及其显也实隠之发穷隂凝寒天地闭塞生意若息也春阳一舒万彚敷畅生意则蔼然矣观生意者当观于闭塞之时而闭塞之理又可于敷畅而得之周元公不去庭前草要存生意葢方究夫隂阳动静之际欲人即显以识其隐也昆山周性初世业医药人多奇效疾咸归之声称甚着予友丰浜余君士平以人徒美其声之着而未知其学之功且性初之氏元公同也因用晦庵赞公之语题其轩曰庭翠葢喻人即其声而识其学也君既为之记性初又徴予文遂铭之曰
　　究观生意隐显一源夫亦何心大化自然然是言也以言夫天欲求生意敬集吾义勿正勿助曰养厥气而谓然者学之所至所至既尔我气充而人或未至庶其教之譬之于医己躬靡亏爰克诊人孰病攸为在天吾听在己吾谨谨我之修实天之顺若医之良自治是师欲以巳治治人不治显乎隐乎罔非生意有扁在轩庭草交翠
　　豫轩铭【有序】
　　句吴金公信氏其名曰庄交于予三年矣予毎嘉其字之有意于自警也夫庄整齐严肃之谓也整齐严肃而信焉则非所谓色庄者矣以是为字非有意于自警然乎且公信之为人守慎畏礼毎防饮而归必询其从者曰向得无失礼于座人乎对曰无之乃始安息推是而往为善孰御哉相与以来葢亦日异而月不同矣予则欲因其源而利导之使以沛然也故题其燕休之所曰豫轩豫素定之义也素存乎敬则临事而庄有不待言信固在其中矣噫其亦公信之志也与复为之铭曰
　　庄以持已敬为之基内外有殊信见乎施繄字与名互发其意扁豫于轩益表斯义厥惟自强有志竟成猗与韪与视我斯铭
　　耕读斋铭
　　力服于田望乎有秋勤事于书繄道是求有书有田既耕以读越若乱离世资自足君子谋道饥或忘之曷微学矣奚徒饱为足易致荒安则生怠弗怠弗荒道焉斯在昭昭我铭在数十言咨尔学者斋居视旃
　　嘉树轩铭
　　崇轩翼翼娄东浔嘉树繁蔚成髙林前人培植根柢深欲使后裔庥其隂祝融典时炽烁金清风泛凉濯裾襟式坐以卧歌复吟陈觞展册举可任繄此大惠遗子衿后裔要识前人心我为斯铭比规箴子孙永保其毋侵
　　沈学庵自志铭【并序】
　　学庵予友也为人谦慎自将与物无忤勤于问学手未尝释巻尤思益人纂修外科新录本草发挥精华十二经药治疗遡源广切韵图检例増补广韵七音字母及墨法集要调膳录等为书凡如干种或行世或传家无不精实详备人多资之洎晚年为虑滋逺故自志其全归之处余既读而复嘉之用系以铭铭曰
　　有生者不讳死非以理之固然与亦修诸己以听诸天耳虽云迟暮宁不足以乐余年耶顺以安之归全而已此学庵所以自为之志而余为铭焉者也迨夫手足启而敛为某月某日幽室閟其扄为某月某日则距其铭之时岁复几迁矣于乎斯铭也诚君子之终事而为永久之传也哉
　　贞节堂铭
　　贞节之堂曰畴居母贤子孝娄东隅温陵故乡侨乃吴母也氏庄陈繄夫夫湛钜渊子幼孤自称未亡礼攸模厥志一定竟不殊风操凛凛氷霜如子孩以童诗复书抚循勉饬教养俱逮冠而壮立室家生产弗怠赀庸腴缔好勿向常流趋来则罔非君子徒户阶屦盈賔席敷室中经史书与圗琴瑟几頴尊罍觚坐谈圣贤义理摅执礼毎下心恒虚士林翺翔致令誉惟学之嗜他无湏升堂喜夀惧运徂清温定省循朝晡防甘毳滑靡所无母也乐只子色愉至斯谓非有成欤微母志坚能尔且孰题兹扁匪夸谀为记厥事今鸿儒玉堂余暇笔屡濡辞宏义正为发舒乃知世道自隆汚民彛天理终弗渝呜呼于记其徴诸
　　三代异尚论
　　圣人之有所作为也不求以同于人亦不求以异于人适其宜而已矣其治天下也不出奇以自髙不立名以自别顺于时而已矣譬之人焉冬焉而必裘夏焉而必葛渴焉而必饮饥焉而必食人之常也茍或寒而人皆裘而我独葛焉暑而人皆葛而我独裘焉渴而人皆饮而我独食焉饥而人皆食而我独饮焉是则所谓出奇以自髙立名以自别不欲以同于人而求以异于人矣岂圣人之用心也哉汉之论三代者曰夏尚忠商尚质周尚文呜呼胡为而为是説也尚者有意専务于此而不屑于彼之谓也谓之有意専务于此而不屑于彼者岂足与言圣人之全体大用也哉忠也质也文也三代固有不同也而为尚之云者是不知三代之所以忠所以质所以文者矣胡为而妄为之説耶今夫木之生也始而甲焉坼焉而干焉然后枝叶花实从之也葢方其甲坼也己具夫枝叶花实于中矣则枝叶花实者所以发夫甲坼而干者也谓甲坼也枝叶花实也为二物哉昔者包羲氏教民火食也而未及于粒食焉虽未及于粒食而粒食之理已具于中矣神农氏教民耒耜以粒食岂固欲异于伏羲也葢亦因时制宜触类而长以发伏羲之所未发而已轩辕氏作车以载于陆而未及乎舟也未及于舟而舟之理己具于中矣夏后氏作舟楫而行于川葢以发轩辕之所未发者耳苟谓包羲轩辕専务于炮炙轮舆而不屑于耕稼舟楫谓神农夏后専务于耕稼舟楫而不屑于炮炙轮舆者皆以众人之心窥圣人者也故尚忠尚质尚文云者皆后世之人妄为之説而非当时之言也何也夏后氏之兴也天下犹未平洪水横流泛滥于中国民不得而宁谷不得而熟禹乃掘地导水而注之海驱蛇龙而放之菹由是天下之民仅免为鱼鳖而为之君者方且静以息之惠以养之乌可轻有所变更作为以烦动之哉当是时也虽欲不以浑朴治之不可得也然史之赞禹亦曰文命敷于四海谓夏果遗于文乎商之起也以七十里之小东征西怨南征北怨卒放桀于南巢以拯生民于涂炭天下之人去桀之暴归汤之仁孜孜焉洗心拭目以仰望其徳化于是乃告万方作明君改正朔易服色当是时也虽欲不渐为形质制度以治之乌可得哉然观其张网之祝恒性之诰谓非商之忠可乎周之文也始于太王至于文王三分天下已有其二矣武王奉文考之命以伐纣救民周公承文武之徳以辅君摄政于是申井田之制厉六官之式修礼乐敦揖让齐法度养之教之文物典章焕然大备而夫子以郁郁称之当是时也天下之民归周已久矣天下之安定也非一日矣而又三圣人之相继监三代之损益虽欲不文其可得乎然夫子之称之也非美其徒文而美其文质之得宜也谓周其无质乎由是而观三代之治虽不同称有不能不同者矣则其所以异者葢不得不为之异非固欲为之异也虽然则又有説焉凡天下之物有形者必有壊天下之事有迹者必有弊尧舜禹之相传为天下计也非有一毫容心于其间也而其弊也乱臣贼子以之而借口则忠也质也文也焉得而无弊哉葢忠之弊也鄙野而无礼故流于愚则继之者不得不以质救之质之弊也使气而刚劲故至于叛则继之者不得不以文救之而文之屑而委靡致以不振能乎继之者非禹汤文武周公不能也使继之而有禹汤文武周公亦必有以继之矣呜呼三代之治之所以不同者为天下计非有所容心于其间也无所容心于其间其弊犹若是使有所容心于其间则吾知夏不得而为夏商不得而为商周不得而为周矣
　　宋太祖论
　　为人君者用人以为臣此用臣之权在君理之顺者也为人臣者立人以为君则立君之权在臣理之逆者也理之顺者百世行之而无异理之逆者茍非叛乱不得已者不敢行焉然而有立君之权而君有不忘之者何也葢其君以为彼之权既足以立我则亦足以废我故即位之初未得国柄常惴惴焉卑词下礼髙爵重禄以悦之而是臣之重权益重居位浸久已得国柄而忌其偪己则孜孜焉深求其过为之词以去其立君之权摧挫屈抑以消其偪已之势甚有欲迸其生而残之者岂是君固有忍于是臣也哉特以其权既如是不思有以释之则其势愈偪而已将受其制则有不可测者藏于其中此谓利害切身而不得不为之所者也汉文之即位也礼绛侯甚恭而帝目送之其目送之无他忌之之心形于外也故其为相未几而遽允其求罢之请再相未几而遽遣之就国一闻疑似之言立下之狱而略无纎毫顾借幸而绛侯敦厚木强不足以致人之深忌故得保其要领不然虽有太后之言吾知其不能免矣汉宣之继大统也霍光毎朝必敛容礼下之骖乗之时若负芒刺无他畏之也畏之则忌之加甚矣幸而霍光小心谨慎足以缓其君之见忌之心故能仅以身免然至于子孙则遂残灭之矣夫孝文仁主也孝宣贤君也岂好于寘此二臣也哉亦迫于势之然耳矧文宣之立也以同姓至亲有当立之理周霍之立之也为社稷计无贪功之心而君臣之间犹且如是则夫叛乱之臣背所当事之君扶立异姓攘其君之位而与之以觊非望者其能无间然耶且其所立之君自知非己当得而得之必内多计虑内多计虑则所谓忌其势之偪己而思有以释其权者滋又甚矣若太祖是也太祖之得天下也非有同姓之亲当立之理与夫朝廷之大臣皆委心而归向者也特王审琦等数人仗其兵威逐其君而纳之耳则审琦等之功之大何以加哉而数人者又皆桀鷔贪狠而非敦厚小心者也夫功大者望报必深而贪很者其欲难厌彼髙拥立君之权以责无涯之报则为其所立者又将何以待之又安能不生忌之之心而思有以释其权也哉此太祖所以不能髙枕而安卧也然而太祖豁达大度不欲用其权术而乃发其至诚披其肝胆谕之以安危晓之以祸福而数人者亦皆豁然开悟慨然自解其权君臣交欢共享其乐后之人人皆知太祖为得处之之道非文宣之所及而不知其亦有以也葢太祖之英雄神武素有以伏此数人而数人亦自知己之材智非太祖之敌是以帖然听其頥指故能君臣之间两全其义不然虽有善处者吾知其必不足于相残矣或曰太祖之谕数人以田宅货财兹説类夫语贩夫贾竖之言非所以待豪杰奇伟之士也而数人之听之亦太祖之幸焉耳呜乎彼数人者诚何异于贩夫贾竖其志实不出货财田宅之间而已尚何豪杰奇伟之可疑乎若夫豪杰奇伟之士则固尽忠于君以保其国而忍为兹叛乱以为富贵之资也哉
　　太祖论下
　　处天下至尊之位者当存天下至公之心存至公之心则君子小人之至于前者莫能遁其情而匿其迹君子小人既辨则天下无不可为之事是以明君贤主所以生则致雍熈之治死则遗子孙以安者也汉髙帝之讣身后也曰萧相国死曹参代之曹参死王陵代之陵少戅陈平多智可以助陵而平不可以独任周勃厚重少文然安刘氏必勃也后皆如其言无不验葢髙帝于时以至公之心观此数人数人之情莫得而隐故能逆料事几既明且哲如此也唐太宗谓朝之羣臣可托幼孤无如李勣故使髙宗以仆射任之与其尽忠辅治然武氏为后尽杀唐宗室几灭唐祚皆勣之为之也夫勣于羣盗虽有将材而非临大节不可夺者以太宗之贤亦难知之也惟勣累立战功方加宠遇以私爱蔽其至公之心是以昧于顾托以取害于当时贻讥于后世也惟太祖也亦然太祖之信任赵普谓普吾社稷臣也所谓社稷之臣者为国忘身侃然君子不以事君为容悦以安社稷为悦者也而普则庇奸营私徇情背义至使其君授受不明暧昧以死陵土未干嗣子见杀社稷之臣固若是耶夫普之偏刻贪忌无君子之节太祖非不知也特以其辅翼有功溺于私爱是以累知人之明遗子孙之患不能无愧于汉髙也呜乎彼之存至公则利随此之溺于私则害至公私之间利害如是人君世主可不慎哉余又叹夫太祖以聪明英武之姿开造基业而其所为乃有类唐之代宗者亦可怪也夫君之于臣所谓辨其君子小人者最为急也其臣诚君子也与之可无间矣诚小人也固非所当用然不幸其有功于国无可去之理则不可不思所以待之之道焉葢小人之有功必恃恃则骄骄则恣既骄且恣尠有不为乱者所谓待之之道亦有以制其骄恣之心使之无至于乱而已矣昔汉孙程等援立顺帝可谓大有功矣然程等皆奄官小人特利以自恃顺帝知此是以就其争功即加震怒削官徙封遣之就国恝无矜念其恝无矜念者岂其少恩哉亦所以制其骄恣之心也夫顺帝汉中才之主惟能一时不溺于私而其所为便同英武自今观之犹伟然可嘉也代宗乃不然元载粗鄙小人初无勲徳自以去鱼朝恩有功骄矜自恣代宗知其然不思有以制其骄恣之心更俯从其非理之请至载罪恶着盈势不容已又不能明讨而诛之乃藏踈逺小臣于其省之中立党人排以谋去载类夫小人之相排陷者岂帝王明白正大之所为哉此所以为代宗之庸愚也太祖之有天下也赵普固尝立功矣然普以小人之量恃其旧勲多为纵横则不可不制也当其夺人田宅防臣言之太祖非权不能制其骄恣之心反辱防臣以张其气及其畧无顾惮心不能堪下制罢之可也乃夜召窦仪诱之计普隂非仪不肯然后筹于卢多逊逊因得行其久蓄之奸计于是而为之谋以黜普矣普之罢未至类于元载也而太祖去普之迹甚类于代宗之去载且以代宗之庸愚固无足怪太祖聪明英武而亦为是之为何也葢太祖之初得位方徳普功纵其所为一切不问此太祖以私爱蔽其至公于待普之始故不暇为君臣之间杜渐防防久逺之虑也及徳普之心渐衰追思前日纵普之所为无非可悔恨者普又不知自戢且复恣横是以蓄愤积怒思以深刻治之遂入奸臣之计此太祖以私恩蔽其至公于待普之终故不暇审黜罸之重轻顾帝王之大体也然则太祖之于普始终爱恶一任其私是故逼于庸愚而不复自知矣呜乎顺帝惟一时不溺于私虽云中才所为便同于英武太祖惟不能存其至公虽以聪明英武所为无异于庸愚公私之差得失如是人君世主可不慎哉可不慎哉
　　郡庠公试策题
　　问左史纪言右史纪事古史之体也然纪言者纪其言辞号令纪事者纪其动止事为则为职也岂常人所能任哉必也明足以穷万物之理才足以适天下之用知足以通难知之意文足以发难显之情然后能着善恶之迹明得失之故使后之人得以信之耳不然则善者不幸而不章恶者或幸而得隠不足以为史矣史职之难有如是乎粤自左右史废后之纪述者以言与事合而为一左右史之体始混左传传春秋者名非史也其体则右史混于左史焉国语纪列国之语名非史也其体则左史混于右史焉左氏以下其体虽混而未至于大乱也及司马迁为史记创为帝纪世家列传书表志而左右史之体始大乱然自迁而后代之为史者皆宗之岂迁之史乃贤于古之史乎岂迁果能任为史之职如向之云云者乎不然何其累世而不知改也苏辙作古史以谪迁之非是已然有古之名而未能复古之体何也荀悦汉纪以纪名而多论司马光为通鉴编年祖左传而论事似荀悦其亦不足于迁乎古人有言欲求右史之体考之书欲求左史之体考之春秋朱子之通鉴纲目学春秋者也其果左右史之体乎为史之体合古今而折之其果宜于分而二乎宜于合而一乎诸君日于经学之余从事于史必能深着其説请摅所蕴诚相与讲焉
　　与王常宗书
　　行顿首常宗有道足下别兹屡日殊积懐思才有所羁使弗得朝夕相见亦可叹也比体中何如寒燠不齐正宜寛广自释以加调防毋徒欝欝为也士大夫生逢乱离已为不幸困处围城之中是重不幸也况足下仓卒非意误触于兹非不幸之尤者乎以仆之家居安处仰可以承父母之顔色俯可以接妻子之笑言犹或恍然动思则惕惧悚惊如狂如失乃知足下离膝下之欢絶室家之爱防防孤影客馆萧然不能不戚怨忧悲而忘乡井之念也虽然此人情之所同而于道则有异焉道非固以矫情而逆性亦顾其重焉者耳今夫为人之子则当保父母之遗体以绍祖宗之绪其事则常其责至重足下素所讲而知之况足下之所负又不止于如是也太夫人在堂无他兄弟奉养承先府君付托之重而志有所未伸士君子之所为须循合礼度则足下之责不其尤重已乎既重其责其身乌可不自重也古人论调养之道云心闲则外患不入然则心不闲外患且入矧忧戚耶医家谓忧甚则伤心心身之主也主既伤百骸四体其得泰然乎茍不能寛广自释有若万分之一食饮不甘起止不适吾恐其忧将有甚于膝下之遗乡井之逺也徒为无益之戚贻患于躬常人犹不可况所负尤重于常人者哉且以先府君积徳后必大今足下之才之学足以徴之虽母子暂隔既不忘孝养之忱则天与善人必自有处乌可不自爱以静竢之乎若云困厄浸久不得不忧则一城之中讵独足下事己无奈何当一委诸命焉足下讲道素明必计之尤熟又何説之待仆仆之説是谓荐巧于工埀献聪于师旷多见其不知量然其忠则或可采也足下无亦取其忠而埀听乎洗砚堂记一二日缮写奉上余非面莫究
　　谢雨文
　　噫吴之农亦曰劳思山而耕岨【音苴山戴石也】而垦脂濡膏沥仅免于饥葢十日不雨则无获矧欝隂久閟而骄阳扇威使稌之方者弗得兴黍之褎者弗得滋所以冲冲怲怲于神而有祈信感焉而遂通兹答我而不遗甫洁圭之是进已隂云而四垂倐雷而轰忽电而驰风荡漂而横厉澍涣汗以旁施惟涸载盈惟硗斯肥茁秀于槁发荣于萎繄无霑而不沛实有年之可期既丰于公亦覃其私巵有防酿馌有新炊以饇厥众以饷其师宁力之致皆神之厘可悃愊之弗伸而报谢之不时爰濯罍于行潦仍撷藻于清漪庸三奠以见诚式九顿而陈词瞻灵焱于寳辔庶明神之在兹
　　画前诗引
　　闻之镜中覩影得数十里于咫尺之间画里防山见千万重于缣素之末非盈非缩何虑何思大而小之敛万于一以小观大一本万枝曰解于斯心目无碍春云岛屿飘飘藻丽之章秋水江天荡荡空明之景緑隂清昼白雪晴朝席上烟霞尊前林壑抚编如寂开巻粲然时则有若逸韵骚人醉乡诗客风轩月榭雨夕灯宵各持所长墨芳牋莹唤中山之毛頴召农之陶同防文塲相与从事交云得隽在适所宜古云醉花宜昼醉雪冝夜醉楼宜暑醉水宜秋引而伸之能事毕矣文规隐侯之裔英妙之年爱客好文解赏欣咏牙籖矗架缥帙盈牀按抑扬击盏而歌皆交游刻烛之赋奇珍异品己自成百福之香匳操简举觞要我发四时之春色摅词忘陋领意攸陈
　　寄胜题引
　　诗本有声之画发缫缋于清音画乃无声之诗粲文华于妙楮一举两得在乎此焉言夫画也极山水草木禽鱼动植之姿言夫诗也尽月露风云人物性情之理春生秋实一挥洒而已成地下天髙在咏歌而咸备以运其不见不闻之思遂成其可喜可爱之观所谓言语精英胸懐邱壑者矣文权生学唫喜画悦性怡情或以有声引其无声或以堪题丽于堪写如大如小且方且圆萃为一编名曰寄胜明净几缃缥瑶籖袅芳匳云篆之香啜素盌雪花之茗时展而玩以乐逺宾之心载赋以歌庸适燕闲之兴优游弄翰谈笑题辞
　　怡情萟苑题引
　　秾华粹色丽矣必松筠间之则丽而清幽泉古石臞矣必彩翠羃之则臞而润譬相人之术焉啬而无余骨丰而无余肉斯足以入相矣此怡情艺苑所以富润而清修也若夫当青妙之年处纷华之域乃能好文欣艺耽赏爱吟则是碧云池馆不徒美于春芳红树岗峦拟必成其秋实者矣以立得枫江之秀有莱子之欢以奉防甘之余不孤游适之兴佳时胜地摅抱开襟雅韵古音手谈口奕十日水而五日石鸿戱海而鹄游天欲探象外之幽奇或吐胸中之豪爽非夫好者孰致斯哉是以明净几缥帙华籖时一展之情可怡矣虽然和而节也在乎好礼之家丽以则焉乃见诗人之赋
　　致声
　　吴今以医鸣而宏其声者曰韩公茂氏实宋魏国忠献王十一世孙也吴为东南一都防挟艺术以游扬兹郡者不少而医其尤也然数医指必首屈于公茂夫以都防之地医复多于他艺术而数医必先于公茂公茂之为医可知已公茂年未至耋老也耋老者之声多后之夫年未耋老而耋老者之声不先于公茂公茂之为医可知己予始疑公茂之致其声之若是何以也洎熟之乃知其固有以而无足异也尝见夫疾者之来求之也不视其所以求之之丰啬也视其疾之亟否也否亟也非徒丰而且势焉亦弗之先也茍亟也非徒啬而且窭焉必弗之后也疾有弗治治必尽其情也药有弗用用必底其良也此其疾之走之而声之归之也予谓其固有以而无足异也非耶髙阳许澜伯予交也婴疾之日加剧予告诸公茂公茂为趋来诊之咍曰是其几不受药矣然可治什一不可治什九吾尽吾情为耳己而疾屡变随变輙应之澜伯竟得起噫公茂之急于义也素知之不因澜伯始知之也然因澜伯则固益知之矣澜伯徳公茂之深而谓币不足以将其诚言不能以究其意故徴余文以发之虽然不徴余文余得已于言哉余得己于言哉公茂也乃今而后益致其声之宏矣作致声
　　报施
　　有施必有报而报必视其所施皆天理然也尝闻之积徳者后必大余谓不然非所以报积徳也茍大者不知大之所自则必无所施无所施其报也亦竭矣故曰非所以报积徳也然则奈何曰积徳者后必贤茍贤矣必能知所自知所自必能有所施有所施则其报无穷矣乡先正有曰自祖宗来积徳百余年而始发于吾可不知所自乎又尝曰不为相必为医葢存心于活人也非贤而有所施者乎故其子孙至于今而不替乡友王为善以医名门三世矣其祖徳斋翁尝掌宛陵医政一时名人钜卿皆所尊礼而寒门贱家有所请求应之如恐后防防之积固有在哉已而彦礼父继以其道鸣浙河之西闻望益盛余尝获亲之平和慈爱无滞于中视人呻吟如已疾痛其为隂徳槩可知矣彦礼父殁为善事兄立方如事父师立方教为善如教弟子兄弟之间有怡怡之和悦有翼翼之严敬故其学业日益精活人日益多声望日益着且重而为善犹以为未足弥加淬厉尝兄金华朱丹溪先生着医家书数十巻行世而传后诚有以发前人未发之蕴使欝者达闭者开而疑者释葢大有功于医矣且立言必本于人伦明乎物理知其由儒而入也曰儒其不可以学乎茍有得于儒吾医其益畅矣于是复取经史众説而兼读之玩味讨论恳恳无倦余每与之谈观其言之所向志之所趋将不至丹溪不己也于戱诚不至丹溪而不己积徳生贤余言又可徴矣夫丹溪儒而有得于医而为善医以兼事乎儒虽先后不同所至宜无不一也且今为善之年校丹溪事医之年又先数岁有志竟成宁不可至也哉兹喜余之言有征又嘉为善之志可尚故书以赠之
　　立志
　　居可逸之地而不自逸有善治之声而益自治此其人之志可嘉矣葢古之人恒自审其已者顾吾能尽吾之所当为否也又乌知所谓可逸之地善治之声也哉然可逸之地善治之声未有人不乐之者也今乃有之而不顾焉是非立志以古人自期者曷能尔耶长洲张生文源年甫弱冠动止如老成人厥甫怡云处士爱之惟义方是教其外舅沈翁伯凝又与予交累代尝遣之学于予予观文源承奕世绮纨之饶无所为而不遂其意可谓居可逸之地而乃益自朂励讲习弥笃至为诗词或设一言措一语意不自足则竟夕忘寐其不自逸为何如持身甚严行髙而气和恂恂焉不宫褐之寛博人皆曰恭俭恭俭可谓有善治之声矣而乃内外交谨凡体于身之礼一无少忤则其益自治者又何如耶夫学莫先于立志有其志则能成其功譬诸射焉志既正体既直良我弧善我矢必抵于正鹄斯可期于中不中将不已焉今文源之志以古人自期则必道益加修学益加进不至于古人不已传曰立志以明道希文自期待孔子尝论志不可夺文源立志宏逺而无所揺夺诚不至古人不已也可嘉哉作立志




　　半轩集巻二
　　谨案巻一第二页前八行笑彼汨夫埃兮原本讹溘今改　第二十六页后八行纳万象于黍铢原本铢讹珠今改　第二十九页后六行当饮一酒主人奉见原本引讹饮今改












　　钦定四库全书
　　半轩集巻三　　　　　　　明　王行　撰记
　　石屏记
　　孔翠翚翟之文甚丽也而弗能坚云霞华彩之文甚美也而弗能久绘绣绮锦之文甚工也而假力以为之故予虽或睹之而不爱非特不爱而又少之以其文之着也惟山有石焉异于是精致而清润中温而有文遇识者致之剖琢砻砥饰而为屏则若浑沦始判而万象列焉若月未生魄而山河鉴焉若敞绡帷而望嵩华焉若悬方诸而照华月焉其文之见者兀而举然漫而偃然若蓊而树若奔而泷浓疑其邃淡疑其逺黝疑其幽苍乎而古黛乎而秀廓者天浄漠者烟积暝焉如隂皛焉如晴涓焉如澄竒态瓌状依微窅言可得而殚尽耶至丽而能坚至美而能久至工而不假人为故予甚爱之重之敬而友之何友之友其有君子之徳也方其未遇时顽然混凡石而不自异而中之包含蕴蓄者自若也及见用而披豁呈露于初之包含蕴蓄者亦无加焉不幸或复见弃汨于泥沙沦于榛莽则于今之披豁呈露者又岂有所损耶世之士能含其文而不自见用藏进退而不变其所存则于君子不逺矣故予敬之而忘其为石也若夫徒饰其文以为玩夸其奇以为美则斯石也有愧夫渤海朱叔重善画而好事喜从文人才士游有小石屛方不逾尺而温润清古自言得之石偃山中而求予为记夫叔重既能知求余文而石屏又予之所爱可不为之记乎且尚使夫人知予于斯石也非徒爱其文而以敬其徳也
　　读书屋记
　　先王之政不修而小大学废后之学者读其书而已矣读书者第欲以识其篇章通其句读则虽髫稚无难焉然求其得夫读书之要乃有垂白而莫究者以汉之硕儒老生犹未知其万一也葢读书非徒诵习其章句讲説其文辞必当因圣人之言求圣人之道由圣人之道见圣人之心也方汉儒当煨烬之余追求散亡修残葺坠著述累万言而不止可谓勤且劳矣而卒尠合圣人之道者不究夫读书之要也由汉以还虚伪日张崎岖其坦平雕绘其完素纷纶授借各是其是学者莫知适从而圣人之道益昧昧矣炎宋既兴斯文之运渐复濂洛诸子出圣人之道乃明然程氏甫没而门人已有骎骎于老佛者况无大贤为之依归而守陈编窥断简者耶暨夫徽国文公集大成而纉承丕绪决澄流导深源幽通滞达濂洛之道始大行于时迄今而愈盛今之学者读其书而议论言説或戾于道者几希不戾于道宜今之士可几于三代而终有愧于汉何也葢濂洛徽国之言圣人之心也其行圣人之道也袭其言不心其心谈其道而不行其行欲无愧于古人得乎乃知圣人之道虽不外乎书而非徒诵习之可得也虽然先正有言以传解经经通舍传味之既熟道在胸中并经亦舍之矣呜呼此其为读书之要也与防稽唐君处敬力学而能文多识而好古以读书题其讲肄之所而丐予为记处敬既能读圣人书求圣人道尚奚言哉顾朋友之义不可辞姑道所闻以塞其请
　　适轩记
　　适轩者髙平范徳谦与其宾友燕处之居也徳谦敬谨退让喜从儒先君子游闻人谈説古今人物贤否兴壊理乱是非得失之故听之终日不厌治一堂以待宾客顿设茶荈蔬食必恳尽其勤厚以故士君子不靳友之及其友浸博日之来者多周旋不容于一室乃再徙之始购得隣家隙地度为园屋其中六楹旁为翼舍而轩其前令髙敞明达植梧竹杂树映蔚庭戸萧爽心目至者咸悠然忘去徳谦甚乐之来告曰某之接奉诸君杖屦则是居也某日以处诸君日以萃焉可无名乎予问之处若萃也何如曰诸君之萃讲学以相资某之处窃私其诲导之益则亦各得其适也予曰若然以适名足矣遂名之复求文为记为之言曰凡人有所好则必有所适然而声色之娱逸游之乐适者恒多焉其次学问切劘为悦者非生徒之美弗能也徳谦乃知舍彼而取是亦贤已哉今夫人有乐于娱戱有乐于服田者方其适意时固亦无所辨及秋之至也娱戱者卒无所获服田将不有得乎徳谦既能适扵是使终始不变秋之得葢必有望矣故为之记而复勉之
　　先砚堂记
　　吴东南之大邑曰嘉定武林王君彞之居在焉其居有堂基构崇厚尊严固安题曰先砚之堂葢居其先世之遗砚于其中也彞以书来吴道其所以名堂之义属为文记之按书彞之先本陈姓曽髙而上世以文儒为宋官至祖吴山翁入国朝为江浙税课提举襟度超迈嗜酒不羁垂五十始生子某是为彞之考东轩先生也东轩生二年而母亡四年而提举君殁孤防无依归育于外氏年浸长资性明悟外氏欲子之稍秘其姓以是尠知其为陈氏子也及其学修行优徳业闻着郡使者荐其才于宰相署为儒学官皆误姓之以外氏之姓堂帖既下而甫克知固辞弗许因屡自辨之未获厘正遂至于今焉初东轩君之就学也得家所遗之旧砚用之至夫学业底成歴官南北恒以之自随厚借深函保爱弥至后病亟指以示彞曰吾即死他无与汝言第姓之未复吾遗恨也陈氏故物惟此砚在汝能见是而思我陈宗必复矣勉诸彞泣而受并书遗训而识之葢将其衰服既除陈词上论以求反正焉先砚名堂所以示承先训而不敢志也其书又曰吾家不幸中微先君子幼失怙恃然能间关自立思奋其身以绍祖宗之绪其亦难矣而彞则生长燕安早受家庭之训洎乎从师交友所须无不备焉视先君之树立艰难为幸则既多矣惟以才质庸下学行荒迂竟未能有为以完先业此日夜所以疚心也况遗诲谆谆晓然在耳倘不克承荷以遗先君之羞其罪可胜负哉今兹堂既构奉其遗言遗器合匵而藏之陈宗既复则启匮陈器敬诵遗言以复先君之命是彞之愿敢请记之以为朝夕之勉焉呜呼若君者可谓能继其先志者矣葢自先王之政不修而古之宗法废宗法废故谱牒不明而姓氏无纪于是冒姓易姓赐姓及譌声之姓出矣其间能致其根本之思而自归于宗者无几也兹观东轩父子之所为其不有异于人哉且夫一砚之微而君以遗言为重严奉之如此则其于宗祀之系将不益尽其心乎有以知陈宗之复振必在于是庸书而记之
　　吴松渔舍记
　　吴松江名其源出自天目东北入于海其曲有姚城者地借松陵滉漭数千顷平波滂流烟涛风漪朝霞澄而夕景霁云月荡而鱼鸟嬉景象日百变加有秔稌桑苎之饶萑苇蒲荷菰芡菱莲之利而又逺揽玉峰近挹白羊穹窿横山洞庭诸秀爽葢佳境也吴蔡彦祥之渔舍在焉舍间林园翳水竹衡门茅宇通敞清邃琴尊在前圗史左右是幽人隐者之居也而题曰渔人多昧其防予未识彦祥时固闻之已洎识而稔之始知彦祥尝一出矣囬瞻庭帏皎尔垂素于是愓然谢事归养亲焉夫养亲甘鲜滫瀡其具也吴松泽国鲜食之美所聚彦祥宁惮于渔哉使其居山吾知其不惮猎矣且今操网持钓具入烟水以趍鱼者岂必题其居题其居士而渔者也人奚讶哉抑又闻古有猎于书者矣彦祥好学而勤简编在几又安知其不渔于书耶渔于书以求其理渔于水以求其物求其物所以养其亲求其理所以显其亲其彦祥之志也哉志也如是知养亲之道者矣予方嘉之而求予为记遂为之书
　　佩韦斋记
　　防城髙君隅仲隐居虞山之阳力学自修常结韦以为佩因题其斋居曰佩韦间请于余属文为之记余曰韦既佩矣复题其室而又欲记之何也曰某之居是也俯可以见所佩仰可以见所题庶几乎知勉焉复得君之文以朂之朝诵暮维则益不敢媮惰矣此某之愿幸无致拒也余曰所为佩韦者非慕古人之自儆者与曰然曰古之佩韦者二人焉曰西门君曰范史云也兹将谁慕者夫西门之为人性刚以急故取韦之柔缓以自儆焉而史云则亦效西门耳隅仲之欲自儆亦因二人乎余尝观西门之沉巫治渠虽皆出于刚决而词气雍和不威不厉亦可见韦之有助也然而能使民不敢欺则又非柔缓之所致也于以知其虽假韦以矫性之偏而能自适其宜不至于过不谓善于取物以自儆者乎若史云者虽云佩韦而犹亟隘亢厉诡激终身未尝变焉于韦果何得哉是则同于佩韦而不同于所得也以隅仲之开敏通明自治不怠其所慕也必在西门而不在史云矣虽然抑又有説焉夫刚则必急柔则必缓势之固然也急则易以败缓则易以弛又不能无偏失焉故琴瑟之张也过急则絶过缓则不成声车马之行也过急则颠覆过缓则不前缓急之间固当有道矣佩韦者可不知是乎西门氏则能知而能行也已史云能知不能行也隅仲既学西门乌得而不知是哉知是已乌得而不能行哉既能知又能行固隅仲之所自励而亦余之望于隅仲者也其谓何如曰君之言某之志也非君之教之某将何以正之哉请书之余曰诺遂书以为记
　　筮室记
　　事有常而有变语其常可因其已然以推其当然语其变则不可以其当然而计其必然也事既不可固执其常又不可逆虞其变然则未至之事果皆不可以前知而思深忧逺者终不得解其惑矣此圣人所以虑天下后世而筮之法所由设也卜筮之书曰易而已夫易广大悉备将以顺性命之理通幽明之故尽事物之情不専于筮也至其决嫌疑定犹豫以开物成务非易孰能与于此哉由是言之易固不専于筮而筮非易莫以也然而包牺之画易之象也文王之彖周公之爻孔子之賛易之辞也是皆己成之卦一定之书所谓居则观其象而玩其辞者也若夫临事以求一卦之象于羣卦之中观三极之变于六爻之内以定吉凶据吉凶以决事则必假蓍以问焉传曰圣人之作易也幽賛于神明而生蓍蓍神物也以故问焉而以言其受命也如响无有逺近幽深遂知来物然则易必待蓍而后吉凶以告非蓍固不可以问易也蓍其乌可少焉哉太山羊君某务学好修精于筮以占之掷钱求卦非圣人之意乃求聚蓍以古法揲之其将筮也斋戒沐浴以命蓍既筮己虚心端意以观象故其吉凶之衍有奇耦焉居处一室虚明安静名曰筮室间请属文以为记于戱羊君之于筮可谓精矣惟古法是师而不流乎习俗宜其占之验也顾惟筮之功大而易之理微余何足以知之而敢言之矧其妙又有不容言者将何以説哉虽然亦有以复于君矣夫易之为书圣人立筮以为教其言向吉背凶皆践履进修之道也学易者可徒视之占决而不以反诸身乎管辂郭璞谓有得于占矣于易果何与哉穷理尽性以至于命此作易之极功能体之则几于易矣以君之师古好修不可不知是也能知是则所谓不假卜筮而知吉凶者又当与之论焉是为记
　　沧浪轩记
　　句吴吕君志学和厚详雅务学而多文所与游皆名人胜士缔余交则友爱尤至者也间来告余曰吾友有吕彦贞长洲人也年芳茂而谨谆谆力学士大夫嘉言善议听之未尝倦葢有志于学者也家处一室旁列图史开轩临水疏达髙亮题曰沧浪慕君之文已久无与为介兹托某以请幸为之记焉传云不知其人视其友余虽不识彦贞然征诸吕君则可以知其人文固不能辞矣昔者仲尼闻沧浪之歌曰清斯濯缨浊斯濯足自取之也彦贞以是名轩岂欲因自取之义以自儆且自励乎均水也或以濯缨或以濯足均人也或致尊严或致欺侮岂偶然之故哉名宗右族昌盛之时显贵光荣希或与抗而为之子孙者摧谢雕落流于猥下不得与中人齐是乌可诿之盛衰之数亦其自取然也至若家人编户乃有奋发振厉不溺其习修饰其言行镌切其问学拔出乎庸常之流而置身于尊髙之地者非其自取与然推是两端可以知其名轩之意不苟矣彦贞其诚有见于是乎有见于是吾将见其学也如川之増矣
　　可竹居记
　　吴有道人姓徐曰子庠年老矣精明强健业医以自养居市门东卑垣委巷而室屋翛然循垣四周篁竹森植长梢茂叶拂户牖而鸣清风揺堦除而散踈月烟霞来栖埃罔至所谓城府之林墟区中之物外也余见而叹曰信乎苏子言不可居无竹是居其可竹哉道人闻之恍若悟解即以可竹题其居来谒文为记余谓道人隐者也又尝为医者也竹何事哉虽然吾知之矣葢医之为术治人之疾者欲治人之疾先净已之心已之心净则疾之来譬物之当鉴莫能自匿然后治之功可济也今道人之居是无嚣杂之烦有萧闲之适外境己先净矣外既净内其可不净乎宜其人之疾若灰之澣垢无留难也然所以去嚣杂而致萧闲者则又在于竹竹其果无助也哉有竹焉记之宜也道人之欲文诚以是夫言未既作而谢曰是实某之志先生发之而愈明请得以朝夕讽咏焉余嘉其志遂书之
　　清安堂记
　　东阳沈达卿氏居吴长洲之周庄奕世以来咸以勤慎敦愿处乡里治生修业日以优裕至达卿产益广赀益饶勤慎敦愿益甚而浸文以饰之他无所嗜惟蓄经书子史古图谱法书名翰之迹楼而庋之籖轴彚列暇则左右阅视喜溢眉宇间曰此吾所以为子孙者乎此吾所以自乐者乎闻者莫不嘉叹所居之堂庭戸静深栋宇宏晨光可辨几席既安子妇孙曽秩焉序进问兴居奉甘毳怡怡翼翼四世一堂周旋而下上所谓礼法之家益将求夫庶几焉堂之题间炳然有书曰清安之堂以缔交于余也尝揖予西阶以升指其题以谓予曰是书也示诸子孙而已非欲以自命也儒先大夫不遗而见教者多矣幸子日相亲与宜见知为尤深愿得文以记焉予不能辞也葢亦观其家政矣外严敬而通融内懽愉而肃穆齿尊者不躭于滋味以极口腹之嗜年富者不惑于声色而湛绮纨之习其欲则既淡矣欲淡故神清神清故气和而体安气和体安故动静语黙之间益可为子孙之法矣则清安也诚岂达卿一身之谓哉毎子孙之定省也恒谓之曰吾之与若得优游于堂宇之下从容于闾里之间无手足之劳衣食之虑者祖宗之休泽也可不思所以答夫祖宗者乎答焉无他使祖宗之业益昌而弗替焉耳今吾之年甲子一周矣茍得闻贤人君子之言且服焉而不自惰况年之盛者顾不日亲夫明师良友以成其学耶益昌祖宗之业吾今有所望矣子孙咸俯首受教退则侃侃各存其自修之心焉于戱学之一言其清安之基本乎夫学所以明理以自治也理既明斯欲愈淡欲愈淡斯神愈清神愈清斯气愈和而体愈安气愈和体愈安斯学愈进学愈进斯有以遗其后人则清安也岂特示今之子孙今之子孙将各示其子孙矣清安之承承而来曷可量也祖宗之业不由兹而益致其昌大已乎则清安也后将有以名其乡者矣是为记
　　心逺堂记
　　予尝观夫君子之泽矣其出之者深斯其流之者逺也后人能承其先世之泽而益为先世之为则其泽也愈逺而无穷矣昔人之基也而我堂焉昔人之菑也而我播焉则必致夫构之成而获之实不惟使先业之无替将益加之光美焉则其为子孙也诚克尽纉承之道者哉若松陵张氏其亦庶几于此矣松陵吴属邑也其地有儒林濒太湖之隂张氏之居实在焉张氏赀素饶宗族亦盛先数十年时有以翰墨著称者为心逺翁心逺字清夫防达明秀与游多中朝巨卿湖海知名士尝受书法于吴兴赵公己造其堂哜其胾矣方被荐北上除贰山东之鱼台忽有归与之赋时人髙之邓匪石虞邵庵咸着文以为饯翁既归优游乡里以文墨自娱题其堂之顔曰心逺人因以为号焉今观其所自赋与姚江村黄文献诸公所为赋心逺堂诸诗亦足以想其风度矣心逺之孙有名琦者端厚有为不事纨绮乃辟其故居而扩大之仍新夫心逺之顔以示不忘先徳也间因予友信庵简以告予以谓自有兹堂以来大夫士为之诗歌者多矣而未有记之者也冀得一言用垂永久故不揆以请焉余不云乎克尽纉承之道者乎张氏葢琦其人也琦之声闻亦稔矣及是举也葢以充所闻之有考也且夫前人之造其基业而为永久之图者固有望于子孙之贤也然子孙之能修其世业而不孤其所望几何人哉非夫先世之徳积之厚出之深而流之逺则其泽也有时而既矣由是言之则张氏之先积徳之厚为何如耶余所以不辞而为之书俾传之子孙将益光其先业以致无穷之泽也哉
　　常春阁记
　　青阳之发育固一岁之端和气之冲融乃四时之贯葢和气为春之本而春又时之本和气之贯乎四时是春之行乎四时也夫温热凉寒时之敷施有节生长收藏时之功用无穷自其有节者观之见迭运之恒殊自其无穷者观之知贯通之惟一一者非他和气而己和气之所在春之所在也四时常和即四时常春矣四时常春此功用之所以无穷而处身之所以当效也与吴兴沈由规予友也其所以自处吾知之矣何自而知之自其名阁以常春而知之葢阁也其退休之所也知名退休之所以常春斯知以和自处矣知以和自处则亲亲之节岂外是哉然而一岁之中既有温热凉寒之节一日之中又有旦昼夕夜之节夫节所以适其和也有其节斯能致其和焉由规欲何以亲其亲哉吾意其仰承顔色则思其防甘之奉燠寒之问疾痛痒疴抑搔之节焉其退休于阁也则思其饮食之宜居之谨賔敬拊循雍睦慈惠之节焉迹兹以往葢将无所不节无所不节斯无所不和矣噫是其名阁之志也与阁之得名既久祈予记之亦久矣顾未能如其请也兹始谂之兹説焉由规作而曰斯言也诚某之志也请书以为记
　　春草堂记
　　春为四令始三令皆所以终春之气不有其始则无以为终是春之气亦大且博矣凡物一受春之气以生而草则其易生者草之生也一旦蔽原隰信宿穷苍莽其非尤易生者乎以易生之物而受博大之气天地间无隙壤矣然春生物不自徳而受其生者则徳之也天地者万物之父母而春者父毋之生气受其气则当知其所自出一草之微犹然而非草之微者其谓何哉人于天地间犹草之盈壤地也草盈壤地犹不忘其所本况人灵于两间顾可忘其本乎天地者吾祖之所本吾祖者吾亲之所本而吾亲吾之所本也吾之所本报之宜如何耶即其能为而为之不遗其余得为而为之不至于过亦足谓报之与古人所以兴寸草之心难报三春之叹也呜乎昊天罔极终能遂其报哉虽然尽其道以自治存其心而不懈亦孝子之善处矣温陵陈彦防氏题其奉亲之堂曰春草徴余记其义也书以贻之
　　静者居记
　　张君来仪之入吴也予得内交焉见其沉厚冲黙心甚敬之洎询其乡则九江着姓世以儒素相承其来有自矣君既壮去乡泝江逾浙受易于山隂尹夏君仲善甫暨卒业四方兵起道梗不得归因侨于武林之东里闭门谢客以学自励大夫士希得见之或曰是静者不可溷也君闻之喜遂以静者居题其室及来吴属予为记曰使吾得勉焉以无负名吾者噫君之志善矣哉顾予庸陋何足以言之虽然愿交于君而不获者有矣予顾得执笔以奉之讵非幸也其亦敢终拒乎窃以闻于先哲者复焉葢凡人之性虽有静躁之殊而其同得于天者则本静也以气间于有生之初欲蔽于既生之后其本静者始汨焉君子之为学将以扩其物欲之蔽正其气禀之偏而反乎其本静也故学焉而有成则恒在乎静有非躁者可得而同矣昔者孔门之子张已有圣人之一体惟其过髙务外难与并为仁况其下者乎以子张之量髙志强固不至于躁较夫深潜纯粹终日如愚者则有间矣此圣学之传所以于是而不于彼也故程伯子云惟静者可以为学叔子亦毎见学者能静坐輙嘉叹之周元公则曰学之要一而已一者无欲也又曰无欲故静虽其意各有在然惟性静然后能静坐能静坐然后能存养扩充由募欲以进于无欲也无欲故静则其静也大矣呜呼此大贤之事予乌足以知之而敢言之耶然而自众人学以至于圣人则亦不外乎是矣今以君之生质之美而复加之以操行之髙问学之笃如此譬犹驾良驷而骛通衢亦何所不至尚奚负其人之足虑哉若夫动静本原之理具于大易之书君日讲之必详矣又不待予之勦説也是为记
　　蜀山书舍记
　　吾郡徐君幼文为人清介有气节立志髙逺博学多闻见喜为文词古诗歌以自适年甫壮遭时多虞不克施其志乃避地于吴兴之蜀山立屋以读书焉屋成征予文为记未果为也岁乙已春君来吴复以记请至秋又请焉余谓之曰春秋之法常事不书非不书也不足以书也今夫为学必有讲肄之居人事之常耳君以读书而立屋焉非常事乎而汲汲欲记之亦有説与岂是居也有构缔之精刻琢之美丹雘之藻丽足以记之与则务外而遗中绚华而弃实于学葢有损焉不可也岂以山之髙可以资览观溪之深可以事游泳泉石之奇秀可以供胜赏之乐为足记与则未合乎藏修游息之义而先致夫玩物防志之失焉不可也而君欲何记哉君曰皆非也惟仆以不敏之资以荒于学恒有岁不我与之惧今幸得温其旧习于闲静之所故欲识其岁月于壁得朝视其所识而自省曰居于是几何日矣学其有加于初乎夕视其所识而自省曰居于是几何月矣绎其有加于初乎不敢望日有进而望月有进焉不敢望月有进而望时异而岁不同焉则仆之愿也子何不成吾之愿乎余闻之瞿然而谢曰斯过矣交于君而不能知君之志有是哉予之陋者尚足为之记乎虽然君之命亦不敢终拒也遂记之曰徐氏蜀山书舍其建也始于至正二十有四年岁甲辰秋九月某日其成也距始建之日后几十有日焉入而居之则又后于成之日几日而当某月某日也
　　石林书舍图记
　　吴城西多山其名师者于城为最近望之其形若狮然故名其山多石而少壤草木皆坚瘦踈碎其挺然以脩蔚然而林者皆在乎山之麓而麓之阳则石林书舍在焉书舍者同郡周伯常之居也伯常居于是耕凿桑麻以养其亲读书为学以娱其志宗族既以言其孝交友既以称其良而里闾乡党亦有善人之举焉亲既殁居以兵毁遂擕家比南侨于濠郡而其昼而思寐而梦未尝不在乎师山之麓焉曰吾亲不可得而复见矣然吾之乡犹在望也吾曷时而归吾乡耶其友有闻而悲者为之绘其故居之状为图以贻之于是伯常朝而向夕而面不是图之或离也曰吾未能归吾乡覩此可以少纾吾思矣因托其友罗可道求为是图之记呜呼绘画不足记也然人子之心孰无之故乡之念孰忘之予虽获朝夕奉承乎膝下之欢踪迹不出乎乡井之外然岂可以吾之幸而遽不防人之不幸也则是文也虽欲辞不可得而辞矣为之言曰人之所以为人者以其知所本也本者何父母之谓也记曰入里必式非式乎其里也父母之等夷所在也诗曰维桑与梓必恭敬止非敬乎桑梓也父母之乡之产也父母之等夷所在必式之父母之乡之产必敬之况于父母之居乎今伯常亲殁之后既懐永慕之戚况亲舍复毁得不重其戚与则其寤寐不离乎师山之麓者谁不宜哉若伯常可谓知所本矣且夫人之于交友也乐为之乐忧为之忧庶得交友之道焉今绘图以贻之者既欲纾其忧而求文以记是图者亦以慰其忧则二人者可谓知夫交友之道矣伯常既能知所本二人者又能知交友之道是皆有典常之系焉予可己于言乎伯常也观是图而诵予言可无槩之绘尽所视为文辞也已是为记
　　处庵记
　　古陈姚君家吴城中辟燕居之室静深隐奥题于顔曰处庵尝坐予而指其题曰将以自警也愿得一言使朝夕诵之幸也敢望已乎客有冁然于坐曰夫名然而实不然非也实然而名不然亦非也以君之才方将奋厉磨淬激昻轩扬出而为世用史而士士而大夫发其蕴以行其志使上有所裨下有所惠也命以处焉其名之然耶果实之然耶或曰不然也世固有迹处而心出者谓之处可乎迹出而心处者谓之处不可乎因其迹以质其名究其外以遗其内矣予曰噫名实之论得矣内外之説韪矣然皆不明其题之之义也夫世之事万变而无穷日往而弗息以无穷之变而弗息之求则将何以得之哉要在处之而已矣然求而弗息固无不应之道变虽无穷而有一定之理以一定之理而处无穷之变无不得者也今君好学慕义周谨详密惧有茍焉之失故自命以处焉则处者审择慎处之谓岂隐显之谓哉君来朝视其题曰处乎夕视其题曰处乎是能服如之何如之何之训者矣言未既君作曰潜有心而子度之至矣请书遂为处庵记君名字处道云
　　来徳堂记
　　东吴李君士明嗜学修行尤精于炎帝轩辕岐伯之言人癃疾声闻着扬大夫君子咸敬礼之君之所处琴瑟是陈图史在列题曰来徳之堂以予友之深也徴为之记辞有弗可因究其故焉葢君之为医授受于庄先生子正先生吴兴人早孤而贫克自力于学通某经连试有司连屈落魄江淮间无所遇乃更事医医之道殊振以来徳名其寝有子多病指谓君曰是儿非夀器吾后不知所托如至不幸实有望于子君敬诺焉先生没果无后君既毕心防图像奉之家岁时脩礼唯谨兹以其名堂者亦以示不忘也呜呼吾于是有所感矣自世教衰风移而俗下相师之道不笃昌黎犹未知籍湜辈能不叛去否程氏门人淫于佛老者有之今君于先生受医业耳顾恳恳若是其所谓君子者乎然古有感人之徳而以其姓名其子者矣有慕人之贤而以其名名已者矣况师弟子间耶则君之名堂亦宜矣虽然宁独是哉夫徳者吾之所得于天者也惟不能操而存之故有已焉失之者茍一旦反求诸己则其徳复为我有不待求之而自无不在此庸人圣哲之所以分而学者所当尽力者也今君能因名堂之义而益加反身之功则君也吾见其不独擅声于医矣是为记
　　三事记
　　余平居暇日喜闻四方士大夫谈説湖海间旧事然奇迹异状多莫能记惟三事虽非奇伟然可为学者劝戒故着以记之初闻祝宁事祝宁者濮阳鄄城少年也多力喜击鬬自为儿与里中儿戱相格一里多异下之年二十为母家报仇杀人亡命走颍川颍川富人谈公子故与宁善宁主之有缪鐡者本鍜工以善槊闻齐楚来颍川川豪争辟舍舍铁宁慕铁久将就之学防公子亦迎铁师之择日具礼再拜跽请曰愿为弟子幸赐教铁不为动直曰诺宁见黙曰乃尔屈耶欲无学然不忍舍又惮屈乃窥其教公子用槊时识其歩趋进退刺伐之度私习之稍久自谓术已至欲当公子诘朝谓公子曰吾在乡有槊名子今事槊可共角乎公子己尽知其情状不欲言弗许宁请坚甚公子不得己起与角因自计尽用吾术必杀之不忍也乃留其术不出槊甫一再交佯不胜罢宁以为已实胜即大喜自任槊矣汝盗起颍川募兵击之宁拊槊曰有所售也公子知其术未善固止之宁奋曰吾槊此不用用何时耶遂应募直挠贼为贼刺心死后闻曼仍事曼仍者宛陵革履工也仍少时父使学制革履革履师性急仍瞢钝动不能知师意指被斥者数矣仍意愈下终不去师后更怜之竟教仍成技焉仍技既成制履务精好然家在杜厠巷中巷委陋人鲜知仍以故履不恒售或谓之通途可售耳仍曰不然意吾履未精无他也乃益择善材愈精制之蹑仍履者觉坚好倍他履不易敝浸以相传曼仍履遂大售家致饶裕仍死子继业之遭乱乃絶后闻堵郎事堵郎者豫章人其父大贾也堵郎生四月父出贾年十七未识父独与母居家贫母死无以自活为人佣不任佣作亡去依父故所使牧奴奴业为马医教郎马医术郎自恨穷苦甚勤厉学可成父返郎即自弃马医归父使就奴卒业郎曰幸大人归非乏财也犹事乎娖妮技乎竟不学顷之父死用浮屠燃灯因火家尽燔即复困厄里人为叹曰使不废马医岂忧衣食哉郎闻亦自悔后转徙不知所之时有徐娩亦豫章人徐翁女也徐翁家赀巨万无子独有娩脩组织事日不辍家人曰岂少若物乃自苦耶娩曰固当习耳且富可保乎后家果废娩夫死不更嫁遂以女红自养终身乡人至今道其事呜呼是端可以劝戒矣祝宁耻再拜之屈不求其术之要致殒其身世之学不务师友更自用以昧于事者其害岂异宁哉而学不患其质不美患志媮耳志既坚无自足意鲜不成者于曼仍事可见己堵郎勤始弃终知顾不如一女子良足叹也今夫学者乃或自废视堵郎其少儆哉
　　江村逺意楼记
　　吴长洲之周庄有髙年焉曰陈和之登七襄矣神清体强耳聪目明视年之相若者然不侔也葢其动容舒徐不局局于所必为汲汲于所必得遇事之来泰然以处未尝穷究而留滞此其夀考之繇也家有一楼余尝登焉可以徙倚而敖嬉可以眺遐而瞩逺可以冩幽懐散烦欝而未有名也为题之曰江山逺意客有见之者曰逺意之防果安在哉岂因其前挹羣山后瞰长泖左秀水而右郡郭耶其将览天表之游云极目中之飞羽延朝光而入戸留明月以当楹耶不然则以其汀烟浦雨沙藂水实秋遡景举席而扬舲者一望无际焉耳逺意之防果在是乎余曰然子之所陈诚逺矣然其逺也目及之逺而已独不闻夫源之深者其流长本之固者其枝盛积之厚者其蕃乎今和之之子也皆挺然有为孙也皆森然成立而能以耆耉之年享其安养非有所积能如是乎古人以有子为万事足况有孙乎况有曽孙乎况由兹以往承承而续继继而蕃乎此其逺也始为逺矣岂目前之谓在外之景乎哉题之防攸在客方媿谢和之喜予言善遂书记之
　　静一斋记
　　居可欲之地见可欲之事而不为可欲所诱当华盛之年有华盛之资而不为华盛所溺者此其人亦可尚矣大可欲之与华盛人之易得而诱易得而溺者而乃莫之诱莫之溺也非其生质之美学习之正能之乎然质美矣必美而沉厚学正矣必正而専精斯其为可尚已葢非沉厚则易以动也非専精则易以贰也易以动易以贰又乌能保其终无诱溺之患哉此有沉厚之姿而能致専精之学者所以为可尚也东瓯花用端湘隂汤时中之友时中尝与之来见询之贵家子也侍其亲宦畨禺居之葢久矣畨禺古南粤之地其人与物美丽而繁富乃其俗然其可欲之与华盛何如也而用端以英妙之年挟贵游之资在他人固已忘其诱溺矣用端则恂恂敬饬自奉若儒素顾乃从士君子考徳问业焉岂余所谓质之美学之正者乎不然何为而异其伦也一日来告曰某在畨禺时儒先长者不遗愚陋者有矣今兹违万里来游吴幸惬平生之愿又获承下风于君子良自庆已家居有斋题曰静一茍得一言教之使有以佩服焉非至幸乎然不敢望也噫用端诚所谓性姿沉厚而志学之専精者乎则予不可靳于言矣因谓之曰夫静万事万物之本根也故曰人生而静天之性也性本静为学葢以复其性也可不思所以静乎能静则心湛然而纯一心湛然而纯一则事物之来应之各循夫天理而性可复矣是静一之义也此用端之所尝闻而以之名斋者乎用端姿沉厚若是学専而精则益进若是名斋之义可谓无负矣虽然尝闻之矣静之与动犹本与末非两事也言夫静如明鉴止水可也槁木死灰不可也欲如明鉴止水亦有其道乎曰敬而己敬贯乎动静存养省察在其中则静一之功舍是将何求乎今欲无负于名斋之义其必勿遗夫敬哉用端作而曰至哉论也幸得闻之请记之以佩服焉
　　雪坡记
　　雪坡者吴长洲韩髙士可立之号也可立通有熊老氏郑列蒙庄之书究明其学着声殊籍甚其所知皆缙绅大夫湖海胜流与游方之外之名徳也予友李脩乃其同邑同道而同志者来告予曰可立以雪坡自号儒先君子多畀之词章请一言记之诚嘉宠也敢蕲少注意焉予尝闻之欲知人而信于已不若信于人盖已之得之者少人之得之者多也毎得之湖海之知可立者详其为人寛厚而髙亮胸中洒然纎芥莫之留滞也因以质脩脩曰是诚然然则自处甚髙而煦煦然者令人可近自治甚洁而蔼蔼然者无靳于人此又吾可立也予然后知若人之为有以称其雪坡之号矣夫雪之为物当隂之时而自洁其皦皦之质若不可犯矣然与阳和俱化有润泽之益焉坡之为物由卑而寖崇无斗焉絶物之意故其土温厚有产物之饶焉当雪之委于坡而坡之承夫雪阳和既闿则其润泽而产生者蔚然矣今可立自处者髙而令人可近自治者洁而无靳于人是其学之诲其徒徳之薫其友犹所谓霑夫天泽之益而资夫陆产之饶者必多宜乎缙绅士夫名人胜流咸与之游喜谈乐道之也此予谓可立之为有以称其雪坡之号也与夫人之道夫可立者如此脩之请又加勤焉予独得已于言乎因摅予所闻以为之记
　　筠谷郑氏墓祠记
　　衢之开化曰金溪有山曰奎娄峰其下曰筠谷故儒宦家郑氏居焉谷口则学录公之墓也其子瓛等即墓立祠以奉公之神孙团筮仕以使事抵吴告予以其先世之故请书志之按学录公讳钧字汝一世衢人祖明夫宋咸淳癸酉进士父师吉元徽州儒学正即筠谷府君也筠谷君早孤育于季父介夫典教江隂故公以延祐丙辰生江隂之定山天质既美滋力于学受经于白云许先生之门人应至正甲申乡试以贰榜任本郡儒学录人皆崇之寻退居筠谷下聚教族人子弟郑以儒业著称者率其弟子也大明洪武戊申公年五十七九月庚寅以疾卒娶叶氏前翰林学士天麟之孙虽生贵戚而俭勤谦抑宗党是则先公一年生后公五年殁子三长即瓛次瑄次玒俱克家孙五长即团次圞圉圃囦卜地得吉防玉砂金泉之秀以九年腊月朏合葬焉实今墓也墓既尽其邱封之礼祠又广其严奉之敬知其后之益昌于是而徴焉于乎予复有他徴矣观典教翁一纲二十目之书抚巻輙为之太息当是时廷臣岂无任言责者而乃固本根正纲纪披肝沥胆剀切恳至顾非疎逺之臣弗得闻耶此天下有志之士所以扼腕慷慨想望倾慕之无已也然翁位不满徳仅宰百里而终筠谷尝少施而未竟其才学录公嘉惠后学至贤良宜有发舒矣而志不在于华耀好还之道果何如耶虽然其理间有在矣今团以英妙之年善于其职公防勤慎通敏而端确称其为故家子孙也其进岂可量哉好还而益昌其后将不在于兹乎则予之所徴葢有不诬者矣因其请倂予之有征者书焉



　　半轩集巻三
　　钦定四库全书
　　半轩集巻四　　　　　　　明　王行　撰记
　　彞斋记
　　吴长洲沈伯凝氏好学而勤于古鼎彞尊敦之器金石法书之迹以至于图画象物珍异之玩一见輙能别识定其久近髙下是非良否之自湖海间号称好古博雅者无不叹其知鉴家治一室左琴右书燕几在席题曰彞斋于其奉亲教子之余是休是处间尝求予发夫义未有以复之也既而询之曰所谓彞者与生俱生性所固有之常不増于圣人不亏于常人者也复何言耶且观子之处家矣于亲欲以尽其孝于弟欲以致其友于子欲以严其训于外以和于内以肃固有之常兹见诸天伦已而又书其题焉则有言无所加无言无所损欲何言也耶伯凝曰然闻诸先生长者中人之资理易昏而欲易炽理易昏而欲既炽所固有者冺矣况下质乎故书于题朝夕瞻焉以自省而求夫固有之存愿得语其要也噫伯凝诚可谓好学者矣好学而需言予可靳乎先哲有遗训矣欲存其固有之常莫先于格致之功格致所以明夫事物之理也伯凝既多知鉴已推而广之复何难哉夫格致以明其理然后力行以践焉固有之常其不在乎彞也今既见其书于题将复见其有诸身矣伯凝作而曰教也如是敢不勉诸请书为斋之记洪武十四年冬仲吉
　　南村记
　　石湖之南有绮川焉图经所载也今迹其地葢所谓莫舍者已村之聚三数百家前瞰具区后倚郡郭吴淞径其左横山峙其右亦胜处也予友张季琏之居在焉季琏开敏有才具倚事谈赏意度豁如学问既勤而文辞尤所嗜好自缔予交见其日进而不已也尝谓予曰靖节移居有云欲居南村非卜其宅乐与素心之人赏奇文析疑义耳言契于心地复相似今以南村自命矣予因笑曰家林去子之居裁一望虽不足自谓素心而文义则尝从事矣来往无艰数与晨夕其可乎季琏闻之大喜是以不见未尝不思见之未尝不倾写也他日至其居揭所谓陶庵之下有石屏树其侧髙可逾丈上刻八分书南村二大字字体类陈文惠公惟古劲过之下复小字书陶诗移居章首语石已多皴瘃非近时物也予甚异之季琏曰适得之耳因出其所记石隂文读之事颇奇曲折见其记予然后乃知事固不容于偶然而亦莫非偶然也惟其偶然而始见有不偶然者焉昔闻有名其斋而不能自处者后之处其斋者名适应之嗟夫名斋者岂虞后人之应之而应之者亦固无意于处其斋也季琏之得斯石偶然耳而当时之刻石者乃适为之役焉此偶然而不偶然者见也虽然司马长卿多文士也乃慕蔺相如而名其名先长卿时亦有名相如者则文非所长也其亦同长卿之慕耶北宫黝似子夏而名未必同子夏钦邺皆字子夏其果似子夏乎今季琏有契靖节之诗因以自号而刻斯石者其亦有此契耶是不可知也不可知不足论予则有所感焉绮川虽载于图经而其名久不显以无足为之表著者也今南村之名因季琏而已着后之事图经者吾知其以南村明绮川矣季琏曰茍如子言愿为记之以为后征遂为记
　　佳声楼记
　　凡声皆足以动人而不能明动之之义声而能明其义其惟言乎今夫声之大而逺者雷也能动人之敬畏而不能使知敬畏之理声之微而切者虫也能动人之悲思而不能使知悲思之故声之啁杂以讙者鸟兽也能动人之爱恶而不能使知爱恶之情声之和畅而舂容优柔而窅者风与竹树遇也能动人之愉怿忧伤而不能使知愉怿忧伤之道也尝聆于乐矣五声十二律更唱迭和以为八音之节葢绎绎然相续而不絶也及登歌也乃独谛夫人声焉以其辞之明而义之着也则人声也其动人之至者乎古之人曰家有读书之声便佳矣所谓书诗书易春秋礼乐圣人之言所载读而味之因其言究其理明所以为人之道以善诸已以淑诸人者也夫人声动人之至者圣人之言又人声之至也则闻之者乌得不感发兴起而叹其佳也哉长洲沈达卿予友也志于教孙其子伯凝也勤于教子从予游者曰程曰巽曰衡所谓孙若子也结楼面阳窓明几净讲习之所于也朝而琅然夕而泠然髙下抑扬咏歌讽诵诸生之读书也过之者莫不耸然驻听曰佳哉声乎予闻而叹曰甚矣圣人之言之感人也岂惟古人闻而佳之今人闻之者莫不佳之也于是以佳声题其楼焉逹卿父子乃前曰诸生之幸也承教于明师斯楼之幸也获题于君子教既明勉其学以无渝题之着成其名于不朽茍得一言可以兼之矣嗟夫教之矣有不勉其成乎题之矣有不期其逺乎此固予之志也遂书以记之洪武十五年冬九月吉记
　　韪轩记
　　是与非公天下之论也而非非是是乃有未易公者焉亦在乎明夫理而已矣理既明则似是而非似非而是者不能惑吾之中而事有不可别者乎然而其父攘羊而子证之其事则是其理则非窃父而逃以避士师之论其事则非其理则是茍非学也乌能明夫是哉吴兴沈生文矩资性通敏读书赋诗出流辈尝从予游毎见其学日有进焉耳矣而处乎重庆之下熈熈怡怡家居严密栋宇宏邃其讲习之所题曰韪轩来告曰生离讲席日有荒落之惧愿得一言以为朝夕之警焉于戯文矩其果志于学已乎夫韪之为言是也茍求夫是则无不可为之事矣然事之未至也讲学以明其理则事之至也虽不求是自无不是矣茍怠于学而理不素明则虽欲求是又乌能得夫是哉然则欲求事之是当先明夫理欲明夫理当益厉夫学也今文矩以是名轩朝夕视之思无负其义则学日益进理日益明处事日益精而徳业日益新矣虽然平地为山虽覆一篑进吾往也岂假他人之力哉此予所望于文矩文矩亦当是予之言也夫
　　居易斋记
　　易古训平夷也考之于经有与简并言者矣有与乐并言者矣有与和并言有与直且谅并言者矣而子思子之书曰君子居易以俟命释者谓易平地也居易者素位而行俟命者不愿乎外不愿乎外斯能素位而行素位而行所以不愿乎外也而必曰君子者非君子不能也然平易之地常情不能无忽焉惟忽乎平易之地故有用智以求胜任数以使物者役役焉日劳其生以为胜可得而卒莫之得以为物可动而卒莫之动以至于气疲神瞀乃徒叹夫力之不及也噫岂力之及不及哉理有不可违耳能知理之不可违而夷然居平易之地富贵贫贱夀夭祸福一委之富贵贫贱夀夭祸福而弗之计弗之计所以恒优游有余而迄为所谓君子者矣沛国朱某父家姑胥之长洲有为以小篆法题其所居之斋曰居易来求文记之既为之敷其义而复告之曰斋居之题非徒为美观记之之词非徒以诵説要必体之于身也今某父斋顔之题如是必能书予之文揭诸壁间朝夕于焉以玩夫居易之义其将有所得矣有所得更当为摅其蕴焉是为记
　　何氏园林记
　　吴城与杭相去逾三驿宋都杭吴为近辅地衣冠旧家多居之横山公有别业在今闾邱坊内人唤为孟园思陵常书城市山林四字赐之可以想见当时之景象矣宋亡园废释某者得之搆为僧舍谓之广慈庵土木华盛矣洎吴内附庵尽毁为弃地者十五年而属之何氏何氏防稽人居吴且三十载医其世业也年开八袠学博而得其要术精而妙于用已疾无留艰者故虽字朝宗莫或輙字之惟称可人翁焉翁既得是园积土为邱象越之曲山阿葢其旧所居处也因即其名而名之曲山山之左有砾阜曰玲珑山山之麓有泉林有茶坡有按花坞有杏林有药区至于桃有蹊竹有迳涵月有池藏云有谷而曲山之南则将筑为丹室辟为桂庭庭外为松门门之外曲涧绕之石渠通焉园之杂植厐萟亦皆森蔚葱蒨纷敷而芳郁日以清胜予总为目之曰何氏园林大夫士之游观者咸谓变废区为佳境翁亦勤矣多诗以赋之翁尝与予歩园中笑曰园之姓孟时固不意为僧居也僧居之盛安知为弃地地方弃又岂期夫归之吾而获大夫士之歌咏哉既往者如是未来者不可知丹室有成足以安吾之暮景余则非所计矣予闻而叹曰翁真达人也盛衰消息相寻于无穷君子固不较也然以孟之崇贵释之殷富盛衰之理有不可违者矣今翁之治兹园虽多清胜而不求夫悉备不至于甚盛聊假之为歌咏之资以乐其天尔代谢曷从而致耶况医多隂徳嗣续有弗替岂孟之与释所得而拟哉然则何氏园林吾将见其为永久之传矣翁喜曰论至于斯可无记乎遂书以贻之洪武二十一年春二月甲子
　　采菊亭记
　　万物囿于气化而不自知惟气化何如而已矣故潜焉而莫之飞植焉而莫之动菌则晦朔之不足木或千龄而有余是孰为之者哉谓有为之者不可谓无为之者亦不可谓无为之者不可果孰为之也耶亦气化而已矣今夫百谷之实饱人之腹一也而有先种而后熟者焉有后种而先熟者焉花卉之色悦人之目一也而有物生而即荣者焉有物成而始秀者焉物成而始秀惟菊焉耳葢荣于物生之时众所同秀于物成之后其所独物之独也斯见其所守矣故君子有取焉古人有叹三径之荒而吾松菊之存者夫菊卉类也乃得与岁寒之贞木并称则夫其足取也可知矣毗陵华氏梁溪之盛族也变故以来不失旧家仪度而景庄氏乃以采菊题其所筑之亭介来征为记予因思之菊之为物在风霜揺落之时无美丽秾华之色而取之以名亭岂亦有其説乎葢夫菊也虽非秾丽而色则正矣况于风霜之时万物揺落乃能粲焉而独秀气化使之然也夫气化固无徳色于物而物又乌可不徳夫气化也哉今华氏经世故变迁之余能不失旧家仪度岂非气化之然乎气化固无徳色于人而人则不可不徳夫气化也知徳夫气化之徳则必视兹亭之匾览兹亭之秀以益谨其守益正其色正其色而谨其守则既不倍夫气化之徳又不孤夫名亭之义将与操岁寒之节者同见称于君子矣噫其华氏之所以名亭者与他日质之景庄其必有以复我也
　　行素轩记
　　维扬李公弁居澄江之方桥有园池竹树之胜以养亲自娱乐方其少时尝遨游湖海间平夷险葢多歴之矣已而知世之事无有能得所不当得者因感夫君子素位而行之义题其所居之轩曰行素大夫士咸美其安于分而称道之间来游吴介以造予谒文为之记夫乐道人之善君子之心也况复求予言耶素其位而行非子思之言见于戴记者乎子思谓君子但因见在所居之位为所当为而不愿乎其外故无入而不自得焉予尝思之矣人之所患莫甚于有求所不当得之心懐求所不当得之心必无一时之不忧一事之可乐惟无慕乎外而安于其分则无一事之可忧无一时之不乐矣然至是也非夫力学之士葢有所不能焉今公弁以壮盛之年聪敏而勤励乃能敛其喜事好功之心退然自守犹恐或未至而以行素题于轩其好学之志何如哉且古之所谓善事亲者莫善于不辱其身而不辱其身之要乃实在夫安其分焉茍或不安其分则讥议随之而及其亲矣岂事亲之道也哉今公弁存好学之心以事亲为乐吾知其奉其亲之色而必味其轩之题味其轩之题所以奉其亲之色以瞻以思安分之心将不愈加谨乎安分之心愈谨则公弁也既得夫事亲之乐而又益致其亲之乐矣是为记洪武戊辰三月朔旦
　　屋舟图记
　　吴陆振文氏居郡城中而别业在长洲之沙湖架屋渚间半出水上开户望逺若推篷然因题之曰屋舟及司仓鳯阳日想其处乃俾画人写其境象朝夕对之以自慰焉丁家艰归出以示予征为之记予与振文同郡也复有斯文之好欲辞得乎夫惟以官为家而罢无所归此中世之大夫非盛时之君子也有可耕之田则不复自致于显此庸人之论非君子之言也必也处乡里之安而不惮于仕之逺仕于逺而不志乡里之思庶不惑于庸人之言而可以学为君子矣振文家素饶虽更变迁未至有衣食累而乃不逺千里勤于公事可谓不惑于庸人之论矣然屑屑焉不能乡井之忘至写为图以慰其朝夕之念则其为君子之学者又可见矣且至通而无滞莫如水尽水之用莫如舟舟水相遭无不济者譬诸人焉水时也舟才也才与时遇道斯行矣今振文才既脩学既厉又值其时焉是钜舶泛乎江河直前而无阏其致逺大之用而成逺大之业也不难矣是为记
　　怡斋记
　　顾季友氏性情平夷无过计曲虑事有不若意輙以理排遣去之终不留中致戚戚故人见其懽忻愉怿之时多恚怼伊欝之时少也家吴山之麓斋居洒然交友日集有以题征予者为书之曰怡友反诘之曰斋谓之怡将怡其顔抑怡其心与怡诸已亦怡诸人与予曰不然如子所云有内外之分物我之间也以是求怡不得而怡矣葢凡人也内多惑则忧惧而不穷内既明则通融而无滞通融而无滞斯怡也矣然何为而能明哉亦学而已今夫读书以究其理而理明即理以习其事而理安既明且安随物应变无足以动其中者忧悲何自而生哉此怡之义也友曰怡既闻其义矣然不他之题而必题于是何也曰然传不云乎为髙必因邱陵为下必因川泽则质之美者可与言道也季友性既平夷无过计曲虑不近于怡已乎而又益之问学之功砥砺之力则于所谓通融而无滞不难矣此题之之义也友既喻季友作而谢曰是岂友之语哉实我之教也敢请书之以为记
　　三一斋记
　　去吴城西南十里而近有泽为石湖予友金公信氏居焉公信有子曰澂年弱冠矣命之从予游乃辟其居之西偏为屋四楹为修学之所间以名见请为题之曰三一且洎闻所以题之之义夫三以言乎始一以言乎终皆所以语学也亦必进澂而语之矣澂前谓之曰若知为学之道乎有三焉有一焉三以资其一一以成其三也何谓三曰赋予焉曰父兄焉曰师友焉何谓一曰勤而已矣葢赋予美之以质父兄资之以养师友淑之以教而已之勤则所以成之也得之赋予而有其质矣非养身将孰赖焉得之父兄而有其养矣非教道将孰明焉得之师友而受教矣非勤亦将何以致其成功也哉此三所以资其一一所以成其三也资者始而成者终为学之道备矣然世之质美者有之矣或工商而贱之无以全其美者造次颠沛失赖于父兄者也父兄之贤者有之矣而孤陋寡闻昧于君子之大道者穷乡下邑不遇夫明师良友者也是三者皆在乎天而不可必得者也虽不可必得焉有饥寒穷困坚苦自力而有成者焉有间关涉歴千里事师而有成者焉然则不可必得者不待得之而所成自若也不待得之而所成自若果何以致之哉葢在天固不可必得在已者则无不可得也在已者何亦勤而已矣呜呼以在已之无不可得而胜夫在天之不可必得非有志之士孰能与于此哉今澂也得之赋予者固不待言矣而所值无造次颠沛之虞所处非穷乡下邑之陋是在天而不可必得者皆得之矣在天者皆得之在已者何难焉则学之成也不于澂而有望将奚望哉虽然不知学之道而不事乎学者勿怪也告之或不明知之有未尽而不力于学者弗咎也今告之明矣知之宜无不尽矣则澂也又乌肯不自治而甘自弃哉此予之所以望之也言未竟公信作而曰是言也岂独以教澂虽某亦佩之矣岂独某佩之在人人而宜佩之矣请书以为记
　　蜕窝记
　　句吴朱文奎父儒者也自少习举子业治小戴氏礼既又旁及他经传志记百家众史博通该贯为文辞衍畅而炳蔚声称着闻今年几六十矣于石湖之南绮川之上居焉方其遨游场屋时孜孜焉思得时以用其学葢梦寐未尝忘也及事有不偶则幡然改图与田夫野人相逐于畎畆山泽之间熈熈怡怡若不知世有宠耀尊荣纷华利禄也家辟一室方不逾寻丈扁曰蜕窝葢亦久矣而所与往来无不惑之者以为蜕者出汚浊而升髙明之谓也窝者潜形伏迹延喘息以自存之所也兹名窝以蜕窝不能堪矣系蜕以窝蜕并为累矣其意果安在乎予谓不然是葢有説也出乎汚浊之地而至于髙明之域人之所愿也终之汚浊之不能出髙明之不能至者欲累之也求乎无欲莫先于寡欲能寡欲则髙明之域可望矣且所谓欲大要声色臭味安佚自奉焉耳今安其四体而不求夫髙深广邃之居以处乃自足于寻丈之窝焉岂非寡欲之一端与推是一端余固可见则超乎髙明之域必自此窝始矣以蜕名之又何过哉行以质诸文奎文奎曰实某之志也请书以为记
　　金氏墓祠记
　　吴城西南有山蔚然抱郭者曰横山横山之左有支出而南骛者曰吴山吴山之东麓金氏墓祠在焉金氏墓祠者金氏之子孙守奉其先墓之祠宇也初金氏有名兴宗以朴慎俭勤自致优裕子徳明克世其业赀用益饶始葬其父于是而立屋焉今祠是也由始葬三世有名文让者磊落尚气刚直有为不肯乗人险艰以徼便利人多畏重之年六十有四病且亟语其子庄曰吾宗故昌大而近浸销落此殊疚心者也犹足自振者惟吾支耳观汝所为必将有成吾宗其再立矣然吾祖宗自俭质起家至今百年濡泽廕休后人所赖可不知所自哉人于先墓多易忽忘汝其尽严奉之诚谨谨勿怠吾无遗憾矣庄于是顿首受教涕泣而佩服焉既终防首视祠宇撤而新之祠中所需次第充备乃洪武十四年夏五月朔旦来告于余且曰庄不敏服先人之训十年于兹矣虽祠事勉不敢旷坠然以毕身而已茍子孙不知祖宗之艰勤遗言之教戒而无以善其后是先人之命有时而不用也岁月侵寻恐惧滋甚今愿谒文刻石以昭示子孙使之继继承承具知所自而各勉焉以力其所当为则庄之责可以少纾矣敢再拜以请呜乎孝思之诚深计逺虑其至是哉葢闻诸古矣事死之礼葬祭而已体魄既藏神依于主子孙之奉一于主焉此墓祭所以非古也然古人之祭也尽礼于奥足矣而复祭于祊何也以孝子之心不知神之所在故博求之恐其或在此或在彼也则祖宗体魄之藏又安知其神不有时而在乎此墓祭虽非古而中世以还礼有所弗禁也金氏之惓惓于刻石以示其子孙其亦知此道乎使其子孙因是而益儆其怠惰之心则凡报本之诚自不容于不尽矣能各尽其报本之忱则自身而家自家而隣里乡党薫陶渐渍顾不有关于名教也哉深计逺虑出于孝思之诚也予虽欲无言不可得矣是为记
　　夀朴堂记
　　松陵有地名绮川亦湖山两间之一聚也居人三数百家务于耕稼而尊奉其乡之耆徳以不违其教戒为善是以人无怠荒而俗多谨厚予友莫芝翁之居在焉莫氏吴兴之仕族也方冠冕蝉联时有深于盈虚之虑者不湛其懐土之习旁求善俗而分徙之因即以家于此兹凡几世二百有余年而芝翁绍之矣初其族之未徙也人固已推服之迨夫年既久而时既更留吴兴者仅尔松陵之莫迄为一方之望至芝翁而加盛焉芝翁之居故有嘉树葢朴也故老相传初本之生亦常朴耳洎甹枿复生则日以滋大而脩榦耸立以承雨露柯条下被以覆本根至其向背左右揖逊之势又非善画者不能彷佛其形似故人之见之无不咨嗟叹赏爱玩之不欲舍去今莫稽其几何年矣予尝闻而异之夫所谓朴林野之间皆是也蔑之爱而独爱于此乎及至而亲见焉然后知爱之不为过而观之因有省矣何省也省夫本根之所宜深固也惟其深固是以复生而益大凡物犹然人可不深其徳以为之本乎然物之与人类虽不同同一气运也其木如是则莫氏之先所积其深厚矣子孙之昌也亦宜也哉已而芝翁于树之隂面阳作堂题曰夀朴以寓其致恭先徳之意来征文记之予于是又知芝翁之有见矣葢今人能仰夫先人之徳则欲其后之人亦仰吾之徳也后之人仰吾之徳则后人之徳将益修矣积徳相承其有既乎于戱徳之不穷世之不穷也朴以夀名其徒诩哉君子曰斯堂也固不可以不记斯言也尤不可以不书宜书之非直为一家之训抑以为夫人之训云洪武二十四年三月望记
　　范魏公墨迹归复记
　　宋魏国文正范公于皇祐辛卯冬仲在青社用黄素小楷书韩子伯夷颂遗京西转运使苏君舜元已自见重于时故有晏元献杜正献文忠烈蔡忠惠富苏二文忠诸公题咏虽公子忠宣公昆仲卿相当世恒念手泽犹不能还系家乗歴二百四十八年为元大徳辛丑广阳李侯戡始得之燕都适拜吾苏太守遂挈之而来下车首谒公祠访问其子孙而与之吁侯之尊徳尚义有功先贤而畀及后人者何如哉当时若陵阳牟献之剡原戴帅初吴兴赵子昂临川虞伯生金华黄晋卿丰城揭曼硕诸先生相继美之以词一以重公手迹在天地间久而具存一以嘉侯得之四千里外适仕其乡而归其子孙若将有神物相之者必愈久而不可冺焉也矣嗣孙邦瑞什袭而寳藏之又后九十三年为大明洪武癸酉秋仲嗣守孙天章出示小子行谨敛祍而记其非出于偶然者乎其趾若公徳业之盛已见本传并前后所书殆悉不容加喙云













　　半轩集巻四
　　钦定四库全书
　　半轩集巻五　　　　　　　明　王行　撰序
　　医经辨证图序
　　神农氏作为耒耜教民稼穑使之饮食以自养其为天下后世之大利既无穷矣而复为其有疾病夭阏之虞因而品尝草木鸟兽虫鱼百药之性味又复教之服饮以去其疾保其年而遂其生养之道此本草之书所以作也然而疾病之感人也其原不一而人不能自知气血之受病也其类不同而人不能自视于是后圣继兴为之论著两间气化之流行土风资禀之殊异府藏经络之系属荣卫隂阳之升降饮食动止之乖通所感之内外根源所发之标本先后而总之以形色之逆顺脉理之从违使之由色脉以论死生因标本根源而施治疗故又有内经之书焉二经既作则天下有不可治之病而无不可知之病有不可用之药而无不可识之药究病本乎内经用药求诸本草生民无夭阏之患矣此二书所以为医家之大经佐世之仁术也已而秦扁鹊也于周张仲景也于汉王叔和也于晋皆推本二书以为书二书从而益着而仲景之论证则又示之以方焉此方书之所由始也自兹而授辑方者纷纷出矣然而仲景之着方亦举其槩焉耳故有有证而无方者葢以示夫书不尽言之意欲人临时揆证更为消息庶不致夫拘柅也后人不知出此一务于方方书浸多转相授受循流失源至有畔二书者矣呜乎人身虽同而所禀之气所遭之时忧乐盛衰劳逸滋味不能皆同也一或不同为病亦然变更作兴輙有众端人欲当之以执一之方而可求其必効乎此方书所以难乎尽信要必求之二书也宋治平元裕间汶上钱仲阳能硏心二书往往得其秘而多所发明特其以婴医名时故尠知之者为可叹也嘉定以还上谷张洁古河间刘守真东垣李明之相继而起而洁古首开新病旧方不能相值之议二人者乃深探二书之奥而以扁鹊仲景叔和仲阳之説临病处方犹射而中故三人之医迭显乎当时今观其所著书虽不能无过然所谓有本有源者矣逮我国家隆平育善养材方技百家各臻精妙于是丹溪朱彦修出焉彦修初从金华许先生学年三十以母多病始事乎医根据二书旁搜众论博采精择附防折衷数年而恍然有得为书数万言推明医道着药而不着方深契古人之防是以一时之医咸宗朱氏之学遂大行矣彦修后得其传者曰同郡戴原理曰防稽徐彦纯纯余友也其为医已人之疾多竒効葢彦修之学授之彦纯者彦纯尽得之笔之言者彦纯又得之而加以切至精勤不遗余力余毎见之未尝不叹其功之深学之厉而志之坚也兹以其所着医经类证图若干巻请余为序余观其书裒次羣证证别为门门列为图上自二书中及数家下迄朱氏微辞邃义萃聚归一纲举目张明如指掌详于论而略于方芟其繁而提其要葢医书之良也彦纯之用心亦至矣使彦修复生其有间言乎且人以彦纯之学之笃接武彦修不枉也独是书乎哉然是书也吾将见其与诸书并行以加惠后人也无疑矣遂不辞而序之至正戊戌冬
　　柔立斋集序
　　谷阳沈复之录其所为诗一巻题曰柔立斋集携以示予洎为文序之其集乐府几首古诗几首诗皆古淡朴雅无绮靡新丽之尚予甚善之乃为之言曰凡学必先求知也能知然后可行茍知之或未至行之有过差则跬步之间致千里之缪夫岂小故云哉诗亦学也故必谨其始焉朱子教人为诗须先学韦柳韦柳固不足以尽诗之妙然由是而往虽求至于三百十一篇亦犹洒扫应对求造夫圣贤之域虽地位有髙卑道里有逺近往之则至终无他岐之惑矣元人为诗独尚七言近体迹其所由葢元裕之倡之于先赵子昂和之于后转相染习遂成一代之风焉初裕之生北方不闻大贤之训信其所好自以为然常裒萃唐人此体为鼓吹集十巻以教后学其徒又为之注释以广其传其间抡择之不精去取之无据其人乖乱其世混淆予毎见之未尝不笑其陋也葢此体虽始于唐唐盛时为者亦尠至刘文房许用晦李义山之徒好为之世亦浸衰歇矣是犹足贵也耶且裕之之作其竭力者仅欲瞻望苏长公之垣墉岂为深于诗者以当时无能过之故为人所宗耳及子昂豢于新遇追嫌宗国旧风力趋时好杭人杨载以其业见之实皆此体大获奬与载遂有声人益以为能攻于此足以致誉靡然争赴之至于虞伯生揭曼硕诸人以文自名亦务于此矣夫朱子之教人一定不可易之法也虞揭宁不知之知之而不行何也溺于所习而不能自振亦安于谬者矣予毎思之未尝不为之叹息也今复之此编絶无此体予试问之则曰以其非古也呜乎复之之于诗其能谨其始者乎能谨其始必先求其知矣能知之有不行乎能行有不至乎由兹以往吾将贺复之之至矣
　　送贾彦仁序
　　盐官之东有黄冈之地焉地之钜族曰贾氏世以饶赀闻至号愚邱者始敦行义尊儒术辟室堂而徧萃经史传记百家之言洎古法书名画埀籖列轴几万余巻至者为具饮馔纵其览观或留或行皆侃侃致勤厚意湘汉人用是多之江浙行省宰臣闻其贤表为儒学提举为士类所敬慕有子名麟字彦仁资性温粹提举训之甚严以胡氏春秋领至正乙亥乡荐为教谕于平江之长洲儒学其在学也大而祭祀舍奠讲授作养小而粟帛出内残脩废葺防不端慎恭肃勤敏弗懈于是愚邱之友为之致有子之庆彦仁之友为之懐有成之望友其父子间者则槩颂之惟提举甫克成教谕惟教谕甫克肖提举也今年春彦仁秩既满且受代去予饯而觞之为之言曰亦尝见夫川乎葢出于山也擅川之利者不言山非山何有于川哉见夫土田乎六材五谷所以生也求土田者不言材谷非材谷何以着土田之用哉然材谷不以土田之用由已着而负其功山不以川之利由已出而有其徳故能亘古今而不匮也今愚邱能体于山彦仁能体六材五谷则贾氏之昌也莫尚而予之言葢亦有征也夫
　　送王守敬后序
　　王君钦张君羽二人之相善熟予耳久矣洎接于目则果毅方介钦为人也和粹详雅羽为人也山髙水洁土俗清劲此大江之西张君之乡也平原厚壤风气沉浑此长淮之南王君之邦也其风土殊其资性异乃能相值于客而相忘于无间奚而然与葢外之殊中之合殊者迹合者道譬钟磬然质匪伦而声谐焉譬盐梅然物非类而味和焉昔者吴于东郑于北相去余千里也延陵之让子产之任所为异百倍也而相见即相契亘古今称之夫二人其慕是与二子之别有缟带纻衣之交赠用致其勤今王君有湘之行张君纉言以逺大相属又命绘人写江山风景为图以系夫思是真慕二子哉夫逺大相属师古也二子是慕希贤也师古希贤前脩遗训也故君子谓二人之器大葢必底成也已吴人士因画赋诗并附乎巻而征予序其后焉
　　赠吴隐君序
　　燕山聂茂宣为人尚气好直斥人短长然闻人有善亦必称説之不置友予且十五年终始未尝变岂其资性然与今年春来谓予曰子知吴隐君者之所为乎吾闻之吴友王庠父氏请为子言之庠父言君仁厚人也好读书敦礼义恂恂焉与人交含容退让如委靡人而中之自许者隐隐然不可屈挠暇则读神农黄帝岐伯书以调剂和饵而起人痼疾事母甚孝母坐堂上饭则立堂下待饭已为撤具微察母防之甘则喜或似不适口则戚戚以忧必求适口者以进母息于寝则坐牀几下戒嬉戱儿毋哗以乱大人寐至中夜乃归宿鸡一鸣即起日为常母死哭之几絶者数庐于墓三年或传其有甘露之应人以为难母未死时尝谓曰女能疗人疾毋收贫者直第令树竹一本竹盛则汝子孙昌矣自是行母言不怠竹至数千本此葢居武塘时也及兵兴竹尽毁近居当鸳湖竹又数百本矣予嘉叹久之茂宣又曰庠父云某亦感君已踠挛风痹之疾念树竹无以大表着必得能文辞而信于人者次第君之徳义以求咏歌于大夫士乃可也某诚美其言敢用请于予予闻而益叹夫今之乐道人之善者有之好事行义者有之尠见若是之恳恳者也君之徳义既闻庠父必欲其大着茂宣之成庠父之志又如是之勤也则三人之善可掩而不言乎惜予不足以发挥之耳虽然君子之取人求其实而不求其文也奚多言为哉是为之序君名某字知道嘉兴人云
　　送髙隅仲序
　　海虞王氏有兄弟曰孟阳曰仲良者愿厚端直事亲甚孝谨乐从儒先君子讲説经义论古今事物之迹忻忻不倦父殁抚其幼弟友爱尤笃筑馆舍且延师教之初蒙城髙隅仲居吴之北郭自负才气以乱离时不屑为之用闭门穷巷益厉其学大夫士称焉孟阳兄弟常与之为友至是馆舍成具书币迎之隅仲曰吾友孟阳伯仲也久其弟犹吾弟固当教也况以礼请其可拒乎遂治装以其故来告而征言予谓彞伦之序惟五兄弟朋友居其二焉世下俗偷王者之道隳而朋友兄弟之尤甚非有笃实之学粹美之质弗能保其无缺也予观孟阳兄弟之与隅仲游坦易和平无牙角碕岸意固常人之交耳今隅仲乃能使之尊已以为师孟阳乃能奉之以相下然后知其和柔坦易者又有其道非徒若燕昵之交者也其于朋友如是则于其弟者可知于其弟子者又可知已三人者所谓有粹质之资者与虽然朋友与师一道也亦有不可得而同者焉其自待之严而无愧于为师之道隅仲其必能之待之之重而无愧于奉师之道孟阳亦必能之也予复何言若夫严而不至于离斯可以遂朋友之交奉之而不浸以怠斯可以全始终之义是则所当慎处也三人者其以予言为然乎为不然乎
　　赠杨君序
　　方技家杂出变怪诞以耀世耳目取尊显者世世有之史家传方技亦叙医于中然医岂他方技比其于世非小有益诚系人死生际也越人曰吾能起生人不能生死人此越人自让耳病而不善起之不遂至死耶予读医家书知其固仁术也其为言也务欲令人安且夀为术而务令人安且夀不亦仁已乎视他方技变以耀世如何哉吾乡有杨君良医师也尝见古人推仁心立是术今操其术昧其要而又获其功是负其术不仁甚已故其医甚深数愈人竒疾咸名其能杨君谦让不受也长洲人李吉病疠风且剧其姻薛某为迎君治之良愈疠风恶疾也世之患是不治常十九而君从容疗之于以见其术矣李疾既平曰无以报君愿徴文人言为君颂君曰何以名为李不能自已乃来请文余观杨君所为类黄老家不近名然其术既精知之者日众欲掩名名益不掩矣呜呼杨君不期名而名至反欲掩之视他方技变以耀世者如何哉如何哉
　　送徐隠君序
　　吾郡徐君幼文避地居吴兴之蜀山以著述自乐无与于世亦非与世相絶若城府之嚣喧山林之空寂随其迹之所如梵之徒缝掖之士于其所遇而合不皦皦以择夫交不胶胶而必其至所谓周流无欲去来不滞汪然而川波融漠乎其烟云行者也岁丁未秋复来于吴吴士趋而愿知君者相继其得从杖履之游闻朝夕之论者惟此里二三子焉居无何有归与之赋争挽留之更十日竟其行二三子知不可卒留也遂用韦刺史送邱大夫诗语析韵赋诗裒次为巻以送之诗既进君谓余曰愿得君一言为之序焉呜呼必吾言之须耶余闻君子之接夫后进也引而不过于自髙降而不屈于自卑过于自髙人将有不可及之叹乌可为善诱哉屈而自卑人将以为易而又非所以示诲也今君之于二三子待之如賔而教之如弟子故二三子之于君爱之如亲而敬之若严师焉其于君之行深情笃意形诸歌咏不亦宜乎况君之不皦皦于择交者吾知其泛爱之心不胶胶而必其至者吾知其恢逺之度也由是观之则人之薫其徳而成夫业者所在而是独吾里之二三人也哉二三人者事天竺之法者二人曰如律文章頥浩宗老庄之言者一人曰李脩学吾徒之学者三人曰胡勉斯成朱夏公南李常叔经也
　　赠瞽师金松隐序
　　初予闻海虞有瞽丈夫曰金君松隐能以人之始生岁月日时起数逆推其死生贵贱通塞之状无不騐者儒先君子缙绅士大夫咸称道之余窃以为其术虽精然致夫人之称之若是其盛者宜必有所在当不止于其术也及余往海虞馆于髙君隅仲仲金君友也因介之来余听其论议言説明爽髙亮敷畅条逹亹亹令人无厌夫天既夺其目之用犹如此使其视观清明读圣贤之书以益求其理是又将如何人所以盛称也者其以是与因知其不止于其术也自是交之时往来矣然毎见人之以祸福语之者其怿然而去者皆古君子其艴然以起者皆庸庸者也予初怪焉间以问其故金君曰是固然也人之问其命者为推之而利则谓曰君宜富若贵若夀实命之然也然或恃其富而滛依其贵而肆怙其夀而戕其躬则其所当得者皆将反之而不可以言命矣其君子者闻之曰是吾志也乌可委于命而忘自修乎此所以怿然也其庸庸者闻之则曰命既然矣奚相料为哉此所以艴然也为推之而否利则谓曰君宜贱若贫若殀实命之然也然或习于贱而不自饰病于贫而不自守甘于殀而不自善其养则其所当遭者殆必有甚焉而不可以言命矣其君子曰是吾志也乌可委于命而忘自修乎庸庸者曰命既然矣奚相料为哉此所以怿然艴然之异也然吾知尽吾之命而已曷暇计其怿然艴然也耶呜乎金君可谓异于常术人矣能推夫术外之意以致夫儆戒之道焉非君子之用心乎予然后知人之称之盛者在此而非在于彼也昔蜀严遵因筮以道人为善世谓之有道之士若金君其庶几于有道与惜乎其废于视也虽然废于视者内必明明于内不愈于徒明于外者乎亦可以无憾矣今年春君来吴与游几日复告归无以赠也因书其异于常术人者为之序以送焉
　　赠吕山人序
　　宋氏既亡其大儒君子之遗风浸逺衣冠旧家日以凋尽后生少年以华靡相髙服御竞趋于简便故老见之有叹嗟兴感者葢当是之时四方无虞民安物阜国家之平治亦久矣然朝廷之上用事之臣多勲劳贵人世禄之族皆习于其所便安而未遑礼乐制度之事故衣冠之制犹逺于古焉其力学好古之士或心有慊然而不敢自易其服则假为老氏之服服之以其尚有古之遗意也呜呼为儒而拘于时制愿慕夫异端之服其果得已也哉昔者先王之为治必致谨于衣冠服御之制焉自天子至于庶人莫不各有文章度数以品节之而又有异服之防僣服之禁葢欲谨上下之辨杜觊窃之端也洎乎周室衰微诸侯强僣亦莫敢肆然虑变其制焉汉承秦乱之余制作去古为犹近至于六代相继朴实粹美之风遂尔浇漓降及隋唐而轻靡滋甚其间更变衰乱则亦至矣五季已来惟宋制渐复于敦厚裒衣大带淳风蔼如遂成熈洽之治于以见衣冠服御果有关于世之理乱也予毎论及于是未尝不兴慨焉今吕君志学当风尘缭绕而易为老氏之服人皆非之而吾则与之呜呼以吕君之读圣人书求圣人道乃服异端服焉而予之与之也则其意岂浅浅哉虽然礼乐百年而后兴兹国家否运已极乱且致平必有豪杰之士出以佐治葢将大有为矣讵特衣冠服御之制也哉予与吕君年未艾行必蒙其休泽也故书以赠之
　　赠明东生序
　　河东吕君志学力学而多文居梁溪之濵以诗酒自适梁溪人得承于君者咸曰吕君长者人也及来吴友吴之大夫士吴大夫士诵君之贤者甚众若余亦缔交焉其天性之和淳友义之笃厚殊可尚已今年春来告曰某之妹氏抱疾者阅月医之难之者多矣使吾口不甘于食身不宁于处若有所负而不能释也兹得明东生氏起之吾负其释矣释吾负而无以报不可也愿需君之文赠焉呜呼君之于义何如耶始吾见其笃于交友之间今吾见其笃于骨月之际文其可辞乎葢凡世之事有众以为易而独以为难者必诚见夫有不可为者也众以为难而独以为易必诚见夫有可为者也茍众难而难之众易而易之是不足与论事矣东生之于是疾也不惑于众人之不可为而能独为之非其术之精察之审能若是耶且夫离娄之明明之至也师旷之聪聪之至也垂之于工扁之于斵鸿稽之父之于冶葢亦精矣惟其精且至所以异于众异于众所以用于世而不可无也况医之系人死生之际者乎则东生之术其可少哉吾又闻东生好学能诗不特深于医者是则尤可嘉也今东生之术之精既如此吕君之义之笃又如彼是固不可书乎可书无不书之义也遂书之以为序
　　安晚堂诗序
　　世之人疲于劳而思逸久于动而欲静固情之常也驰骛于少壮之时安闲于迟暮之日此尤人之所深愿然而有得有不得焉今夫贫贱而汲汲于衣食死而后已富贵而孜孜于功业老而不休者往往是焉其或不累于衣食不系于功业则又或沉溺于纷华耽滞于名势而不能自剔去此所以迟暮而安闲者恒不多也其有无衣食之累功业之系而不溺不溢以晏然享夫迟暮之安乐者则其人岂不可嘉也海宁沈君徳甫岂非其人之徒与余虽不识沈君而闻之胡君彦清彦清言沈君强壮时亦尝从事于功业之场利名之府矣晚岁则幡然改图摆去名势而习于田园之事以享夫投老安闲之乐致以安晚名其所居之堂此可以见其自处矣一时大夫士咸歌诗以美之而彦清又以为请且曰愿并得序其端则又幸也呜呼晚之难安也甚矣以庐陵眉山之贤犹奔走江湖卒不遂居颍之愿他何论哉虽然葢亦有其命也今二公之不能得者沈君乃得之是非其命也夫是不可庆也夫遂为之诗曰幼而渠渠长而勤利途争先事乃身雄鸡一鸣曙光起扰扰何者非其人江湖空阔烟浪车马杂沓飞埃尘美官既足受荣宠厚利亦解怡心神及当年髙心渐足况有儿孙俱立玉细氊广厦更何求食饭甘腴被纨縠香萦绮防夜沈沈酒泛玉缸春郁郁回头始悟昨多非声利塲踈醉乡熟此时安乐谁与同欲覔紫芝从赤松青瞳白髪照秋水却老不用丹砂红君今踪迹浑相似不是髙人那得此便当临风歌我诗更写新图寻画史
　　耕渔轩诗序
　　世之事不可以形迹论也徒论其形迹则失其所以然之意失其所以然之意犹照影而求与之谈对偶人而责其揖让也得不为狂且病乎昔仲尼射于矍相之圃葢亦欲观盛徳焉耳谓其主于皮者不知射者也子产与裨谌乗而适野谢安命驾以出山墅非事乎逰观而已也茍以游观而论之则君子何所取哉有人于此焉业庸人之业貌庸人之貌而行则古人之行也直视之以庸人其可乎故君子之论人必自其内而求之自其内而求之则其外者弗较矣东海徐良辅筑室太湖之上以耕渔为业吴之大夫士多赋诗以咏歌之既久而成巻因其友髙君士敏来徴予序其篇端予诵其诗而叹曰今之耕渔者夫岂少哉而独于是咏歌焉岂其所谓耕渔异于他所谓耕渔者耶岂大夫士偶于是而有所感发耶抑其人之行果有可嘉尚而不可泯焉者耶不然何其美之者之多如是也葢耕渔野人之事耳以野人之事而得咏歌于大夫士者其必有道矣吾意其耕也足以养其家渔也足以奉其亲在堂有余欢在室有余乐混迹于乡人之涂致意于哲人之言而存心于圣人之道也大夫士求之于其内而嘉其志于道故时而称扬之称扬之不足以尽其贤也故发之于咏歌焉噫是其然也耶其不然也耶茍如是吾益知不可以胶于形迹矣然或耕焉以自美其餐渔焉以自甘其茹弛然而自放也优然而自佚也悠悠然而忘乎蹈道也则不有孤于咏歌者之意乎虽然传有之曰以友辅仁今其友有髙君焉髙君多文而好学良辅既得而交之必不至于怠也审矣则予之所云者葢亦闲其未然之意也至正壬寅
　　又附杨孟载説一篇
　　震泽之东有隐者焉朝而耕夕而渔结屋若干楹倦则休息其中题曰耕渔轩穹窿山牧方饮牛而扣之曰尔耕且渔亦知所以耕渔之説乎昔庖牺氏王天下为网罟以渔而人得茹其鲜神农氏斵木为耜揉木为耒以耕以耰而人得食其甘此羲农之耕渔也重华侧微耕歴山之阳而人让畔渔雷夏之泽而人让居此虞舜之耕渔也桀之时伊尹耕于有莘之野纣之时吕望渔于东海之滨此伊尹吕望之耕渔也羲农之耕渔所以教天下虞舜之耕渔所以化天下伊尹吕望之耕渔所以待天下教天下者立其极化天下者变其俗待天下者避其乱是数圣人者或以教民或以善身虽穷逹不同而皆有事于耕渔者也千载而下戴髪含齿操耒耜运网罟于畆波涛之间者皆羲农之遗教也处圣明之世事耕渔之业以兴揖让厚风俗者皆虞舜之遗化也逃兵革避祸乱或芸于髙或钓于深以待天下之清者皆伊尹吕望之遗风也尔其守羲农之遗教与被虞舜之遗化与不然则逃兵革避祸乱以袭伊尹吕望之遗风与耕渔子笑曰予耕以粮渔以羞昼作而夜休春耘而秋收不知守羲农之教耶非羲农之教耶壮者耕弱者息稚者渔耄者食邻里相助沟浍相让不知被虞舜之化耶非虞舜之化耶金革不闻于耳旌旗不接于目无束帛之招无车马之临亦不知袭伊尹吕望之风耶非伊尹吕望之风耶子饮牛而行饭牛而歌岂所谓箕山巢许之友与南山扣角之俦与抑乗蒲鞯挂汉书徘徊而相羊者与牧者不答策牛而去耕渔子姓徐氏字良辅牧者嘉陵杨基也
　　论鉴序
　　论鉴者嘉陵杨君孟载之所着也杨君博学深文辞磊落多逺志喜观古人之事为求其成坏理乱是非得失之故而论著之多者近千言少者数百言积之稍久裒次为巻题曰论鉴属余曰为我序之余观其文髙下驰骋辨击纵肆峭直而精峻明畅而英发自非其学之所至识之所及才气之足以发之弗能为是文也顾欲予序其端将何説哉葢辞而弗获因究思之论议之文尚已自古昔盛治之时其君臣相与论议于朝廷之上衰乱之世其士大夫相与论议于学校乡党之中者其言皆文辞也惟以论名文乃未见焉由汉而降始有着文而称论者而亦不甚多也至唐以论取士应科目者咸习之而论始盛宋初因之葢无所更也及制论兴而习之者益众矣方是时士大夫多负豪杰竒伟之才蓄魁广渊深之学蕴建功立业之志明于成败之数治乱之迹发于文章雄健而宏博正大而髙亮探古人之情如歴见料将来之事如已往其俊伟光明交相照耀有论以来所未见也呜呼其盛亦极矣然当时之士皆习于勤励之风而不安于茍简观其事业之心切于饥渴则其积中着外而发为言论者固不待时之所尚而自有所不能已也况上之人之作之也哉其盛也亦宜矣逮夫国朝始变取士之法因废论而不用是以至今数十年间士大夫少著论者夫不为时所不尚亦常情也然论之为文岂专于应科目而必为时所尚然后为哉葢士大夫平时鉴观于往迹习见于当世有所感发兴慨而不得行其志者则必摅其所识所蕴着之为言以自见其志也又乌计夫时之尚不尚邪论固非今时所尚然今之士视兴衰而观治乱岂无有感于中者哉此杨君之论所以作也君之论既作于人所不尚之时而其所好乃甚于时所尚者得非于以摅其所识所蕴以自见其志乎则君葢可谓不徇于时而立志自信者矣论凡几十有几篇自秦而下歴世而论者几十有几篇光武而下杂论君臣之迹者几十有几篇云






　　半轩集巻五
　　钦定四库全书
　　半轩集巻六　　　　　　　明　王行　撰序
　　唐律诗选序
　　选诗者非知诗者也孔子之删诗取其既足以感发惩创又足以被夫弦歌者非以工拙计也葢工非诗之所必取而拙非诗之所必弃工而矜庄是未免夫刻画拙而浑朴是不失其自然也茍弃其拙而取其工则是遗自然而尚刻画岂足与言温柔敦厚之教也哉故曰选诗者非知诗者也然则是编何以选名也是编也葢有不得不然者也何也三百篇之诗非有一定之律也汉魏以来始渐为之制度其体已趋下矣降及李唐所谓律诗者出诗之体遂大变谓之律诗者以一定之律律夫诗也以一定之律律之自然葢几希矣自然尠而律既严则不能不计其工拙也计其工拙又乌能不为之取舍哉故曰不得不然也虽不得不然其间固有法焉葢拙而浑朴同乎工工而刻画同乎拙终不遗夫自然也此取舍之大要也其次乃论其言之工语之工联属之工篇章之工工多而拙少者取之拙多而工少者不取也均之律诗其变又有四焉曰初唐曰盛唐曰中唐曰晚唐有盛唐人而语偶近乎晚唐者晚唐人而语有似乎盛唐者晚唐似盛唐取之盛唐似晚唐不取葢亦贵夫自然也此又是编之例也例则然矣而复有説焉世之为学者未有不由规矩准绳而能至乎自然者也欲造乎自然之地而不事乎规矩准绳则将何所用其力哉惟诗学也亦然夫诗其浩博渊深如烟海也其变化运行如元气也未易摹儗窥测也今之学者能先于其有律者求之进进不已则所谓如渊海如元气者可以渐而入至与之俱化则自然之地绰乎其有余裕矣温柔敦厚之教岂外是哉然则是编也于初学之士其亦有万一之助也与洪武庚戌阳月初吉序
　　外科新录序
　　外科新录者予友沈学庵之所纂辑也学庵字起宗今年六十八矣而好学不倦方策未尝去乎目以学庵题其燕居人因以称焉初防稽徐彦纯为吴学教谕其人勤敏而精实儒业之余尤邃医学尝编医经辨证图三巻予为序之既又编医学方论通三十巻书垂成矣惟外科一门未遑就绪而殁学庵屡与予言輙为之惋惜也方彦纯编书时其叅考互订必经学庵之手故彦纯殁而学庵继纂之以外科门目繁多别析之为十巻而以新录命焉间出以示予曰子其为我序之予于是有以知学庵之用心也方论之出于近世者见之多矣未尝不叹其详于内而畧于外也意者以疡医所系者轻为不足以致意与不知人身有内外之殊而气血无分于内外未有病之失调于外而不遂戕其内者也外其果可畧哉自陈良甫精要之书行而疡家少纾于横夭然亦未尝不叹其详于大而略于小也意者以病形小则所系轻为不足以致意与不知形有小大之殊而受毒无分于小大譬疔之为病其形小矣而华元佗论其死各有期孙思邈论其死不旋踵小其果可略哉此不幸病罹于疡而获瘳者有不可必也特赖夫天之生才无南北古今之限刘河间而下二三君子者出论疡为始详至朱丹溪发挥虚实之变则益精确矣毎欲裒聚诸疡之説冠以内经原病之防小大不遗类为一书以开后学而未暇也是书既成予则无庸赘矣尝闻之学庵曰忍已之疾痛也易忍人之疾痛也难葢已之疾痛一身耳人之疾痛其有涯哉噫此新录之所以辑与且夫已之至亲者身而可疎者人也今学庵济人之心乃切于为身则其所存可知已所存如此且不可得况复与予同志耶此予之序有不得而辞也他日新录盛行咸承嘉惠予亦得遂其所哉
　　尚友斋诗序
　　人之毁誉葢不能容心于其间也有足誉者虽或忌之莫能毁也众皆誉之我独毁焉其能行哉介甫之不足于子瞻也久矣至论其文则称叹不已以其实之不能没也夫人有善而我称之称之不足而嗟叹之嗟叹之不足而咏歌之至咏歌之则其善也必矣一人歌之犹然况至于再至于三而什伯焉其善之实也何如哉句吴钟子常氏居练祁之吴塘通敏而和粹襟懐洒然而于交友尤尽礼意故游道益广因题其待宾之所曰尚友斋大夫士与交者咸诗以咏歌之渐盈巻帙咏歌而盈巻帙则岂一人一词之誉哉斯见其尚友之实矣且夫于古有尚徳焉有尚志焉而夫子称之孟氏言之尚徳云者所以为君子尚志云者所以学为君子也然尚徳尚志其有不须友以成者乎则尚友者又所以为尚徳尚志之资也以是名斋子常之为人可知矣虽然尚友之云孟氏之书亦尝陈之葢谓不独友于今而必友于古友于古非所以求为君子乎然未有不能尽友于今之道而能尽友于古之道者也以是名斋子常其好学哉既披其巻三复而讽咏之矣因遂题其首云
　　送包士谦还延陵序
　　情之发于天性之诚而外物之不能夺之者惟笃于学者然也其或天理之发虽若粲然而昭著而害之者胜之则乍然而遽息暂逹而复堙始明焉而终以昧者不足与之言学矣今夫天伦之至亲者莫如父母情之至不可为者莫如父母之殁而终不得而见之也故其书在焉而不能读之桮棬在焉而不能饮之以夫手泽之与口泽之气之存耳况父母之藏之邱垅耶邱垅之所在父母之所在也父母之所在而彷徨欷歔睠睠焉而不忍舍去非发于天性之诚乎当是时也吾知其妻妾之奉室家之好生产赀贿之储声威宠禄纷华之盛以至于艰迍险阻困踣奔迫之劳举不足以移之也茍足以移之则虽谓之学而不谓之学矣余友包士谦氏居吴三世矣其先君子属时之多故徙其家延陵及卒返于吴而配祔焉士谦毎岁时来吴省其父母之墓輙淹留踟踌孺慕而哀恋若欲庐焉者虽旷夫妻子之爱荒其生产之业弗顾也既而幡然曰墓之藏吾亲之魄之已归庙之主吾亲之神之所凭也重离其已归之藏而逺违其所凭之主于礼其果得耶吾之不悟也亦已久矣乃即治其归焉方穷隂凝寒烈风氷雪之交横弗避也噫士谦之于亲葢如是也夫始也爱亲之心胜其诚不越乎邱垅之间终也义理之见明其诚乃系乎在庙之主是省是守蔼然发于其中而不可强之者也则其爱好之私困顿艰勤劳苦之不能夺之也宜矣士谦也其有得于学者与夫亲爱之心质之美者恒由之而义理之见非学则无以明也况其外者弗能胜其中之所发者乎士谦也其有得于学者矣于其行大夫士咸诗以送之予因序其首云
　　送吕教谕后序
　　天台胡君伯衡之讲授梁溪也今无锡教谕吕志学甫实从之游闻胡君之季伯谅君尝云梁溪诸生惟吕志学端慎勤厚其进葢未可量予时未接志学也岁丙午始获缔其交而胡君之言已騐越今逾十年日熟志学之所为葢学匪一修徳匪一进游道愈广声闻愈着掌百里之风教邑人咸尊礼之而胡君之言大验洪武十三年冬有举其才者诏命下既治装大夫士咸诗以饯之蜀人王汝玉氏既序其编矣志学又须予説焉凡师之于弟子固不能齐其资性之不齐然无不欲其明已之学以扬已之道者则其望之之心为何如耶安定先生学徒遍天下而使昭陵得闻其明体适用之学者长乐刘公也公之学见于用者多矣而赐对之时发明其师之学言甚恳至葢先生之望公者固逺而公亦可谓能副其师之望矣今志学之出必仕于显其发明胡君之学当益力副胡君之望当益至而胡君之言当益大验矣是言也非余之言也夫其友者之言也因以识简末云
　　安定先生泰州如臯人仕宋至直讲天章阁待制刘公名彞善治水湖州人昭陵者仁宗也尝赐对言其师之学
　　送陆振文序
　　耳之所闻目之所见薫陶渐渍之入人之深者惟习而已习于俭而不自知其为俭魏之风也习于悍而不自知其为悍秦之风也陈则习于巫而遂成其俗齐则习于游田而自忘其过至于习于垦辟稼穑而不惮其劳则豳人为可嘉习于礼乐道义虽更变迁而流风遗俗犹有可观则邹鲁为可尚也况仪秦之倡为游説当时不觉而趋之何邓之倡为清谈当时不觉而尚之甚矣习俗之入人之深也如是哉医必良于三世弓冶之子必善为箕裘亦以言其素习也一齐人傅之众楚人咻之欲其齐语不可得引而置之庄岳之间数年求其楚亦不可得矣吴城陆仲谦朴厚人也能尊礼四方之贤大夫士有子曰翰字振文通慧而敏自幼已翘然矣目日习乎君子之动容周旋耳日习乎君子之辨析论议而加之读书之功问学之力既长而壮褒然儒者也今已三十余而游道益加广焉以鳯阳仓曹丁家艰服阕赴天官就选大夫士咸诗以送之多至盈巻而徴予序之夫人之赞咏之多如是者必其人有可赞咏之实也观农者不观于岁之登而观其深耕易耨之日观射者不观其鹄之中而观其持满审固之时振文之有善之实以致其赞咏之多葢不在于今而于其翘然之时已兆之闻见之间已化之矣则习俗之入人之深也其不信乎习尚之择其善恶也可不慎乎董子曰习惯如自然是之谓与
　　赠郤安仲序
　　天能生人而不能食人非先农氏将何以养食能养人而不能己人之疾非先医氏必多夭札之虞然先农有一定之法故天下后世皆良农先医无一定之方故天下后世良医恒不多也虽无一定之方而有一定之説能究于其説方斯在矣故后世因先医之説而研穷抉摘阐明而发挥者纷纷籍籍非一家一人也用功则勤矣然各自持门户门户既多愈繁愈逺学者有莫之适从之叹宜今人之谓良医必归于己人之疾之多者也葢方众论交兴各是其是不于其已验者观之将何究其得失哉故己人之疾之多者世必谓之良也昆山邵安仲业医三世矣已人之疾固不少其所谓良者乎同邑有浮图相师空海疡生颔间亦殆矣安仲为疗之师侄李彦泽感其徳来求文以赠嗟夫医之为学果无所适从也耶夫门戸不同而理无不同后世之论相乖而先医之説已定不求于已定之説而事乎相乖之论此所以防行而自迷也然久晦而明理之必至故近世以来北方之医杰然而出者相踵皆専力于先医已定之説其所论著文或有殊本则无异诚可谓医之良已然百年之间南方之人岂无有得其学者吾闻其人亦既彰彰矣学者于是而求之非所谓适从者乎安仲其必能味吾之言矣
　　送吴江廖丞序
　　自予来横山虽不忘简编自程时暇亦徜徉水泉林木之下陇亩墟落之间往往与田翁野人语其种植耕稼之事土风乡井之宜不自知其与之习也山虽版图吴邑其壤地则与吴江相错犹犬牙然故相亲接者多吴江之民毎闻其民谈颂其官长之贤亹亹如不足且曰真所谓父母者问之则曰吾贰令廖君廖君余因思是必士君子不然不能致是也及还城城之大夫士自吴江来者称廖君不寘口道其实非一事问其人则曰儒者也予因自喜其臆之之有中然犹未必其果何如人也夫人之不可以力致者善声也其尤不可致者匹夫匹妇之善之也匹夫匹妇之善之非有其实能尔乎匹夫匹妇犹可以一端而致其善大夫士则非可以一端而能致其善也大夫士之善之其实又何如哉则虽不必其果何如人其人固可必矣今年秋予友金侯徳儒致其所着赠君之文书以来告曰君儒之材者也吾文可徴矣今秩已及考将朝京师吴之以文鸣者咸诗以饯子其序于篇端呜乎斯有以知君之果贤矣夫善声之形于大夫士之齿颊之间且不易致况形诸文词翰墨之间乎一二人之赋咏之且不易致况得之多士乎且金侯之文固少许可者今观其美之至如是则君之果贤无疑矣古人之信人有见而信之者有闻而信之者岂必身亲与之乎闻而信之则固因可信者之言而信之也今虽不识廖君金侯之言则可信矣遂不辞而为之序
　　都昌送别诗序
　　都昌送别诗者都昌之大夫士送其令俞君有立还吴之诗也初有立家居吴城南之西陬予家城东之北陬相去余十里然而缔交则旧矣葢其为人敦厚端静语言如不出诸口嗜好冲素气度闲整而力学制行考义究古作为文章寛博而周悉与人交恂恂无忤士林之誉有古学者之风焉洪武四年秋有荐其才者用知韶之乐昌人毎自曲江来询其为政称善不辍口曰岂弟而严审慎而决其防如此及以父忧归见之谦下更甚若无所能为予意向人之言未必皆然也已而在忧者例起之遂知南康之都昌有来自西江者询之与闻于乐昌者无以异予始自愧疑之之过矣今年春其母防大祥间出此巻见示且曰幸为序之读之愈益愧己之不足以知之也然复自思亦岂无其説哉葢自用之于处者是得之其家学者用之于出者是得之其师者也何也自其曽大父秋蟾先生以来三世隐居教授实深潜其辉耀者今其见于家居若是非得之于此乎其师永素陈先生文昭则尚气自许勇于有为中至正甲午乙科进士第尹庆元之慈溪慈溪之政卓卓在人口耳今其见于为政者若是非得之于此乎惟其得之家学既如彼得之于师又如此此其不易以知之也然则其出也乃其体之发其处也又其用之藏也耶所谓有古学者之风其殆是与其殆是与
　　赠徐孟铭序
　　医活人术也故操其术者恒以活人自任而用其术者亦以活人任之则医之能活人也必矣然死生非细事要不可不自慎也毘陵徐孟铭葢所谓能自慎者予闻之矣其族祖仲清尝侨吴城中时四方大夫士多萃吴下家惟无病病必延仲清视之仲清之名籍甚去归其乡今十五年矣而又闻孟铭之声焉徐氏何多贤耶徐氏之先有以药济人者见于神仙家书岂其泽至今犹未冺与矧闻孟铭不独精于医又能读儒家书好赋咏则其人又可知矣姑苏包士贞尝患失血之疾且殆已孟铭为起之士贞感其徳以他无足报乃求名人大夫士之诗以赠之多已成巻请予题其端昔道潜以诗名士大夫间厐安常尝为之疗疚潜方思所报东坡曰盍与之一转语也则以诗酬医有故事矣然未闻安常能自赋咏也今孟铭能自赋咏于诗不大相契乎士贞之赠岂徒然哉然则孟铭之于医所以能慎者岂亦得于温柔敦厚之教也与是为序
　　送钱以方序
　　士之为学淑已而已惟其能淑夫已故有以及于人流水之为物盈科不得不行君子之于道成章不能不逹亦理之必然也哉且夫木枝之蕃者以其本之固也本固而枝蕃其防必广则不期人之依其防而人自依之谷实之硕者以其种之美也种美而实硕其味必永则不期人之饱其味而人自饱之夫依之饱之在木与谷犹常道也而得以依得以饱者葢有非小补者矣姑苏钱以方予同邑人也力学自修文词精赡以明毛氏诗着闻毘陵之无锡县学延致之训其弟子员以方雅不自满谦不屑就再阅岁主教席者躬致礼币坚请之以方曰某虽审于自揆亦何敢峻絶人情也哉乃治装行有日吴人士咸赋诗以饯以方以尝从予游也请为序于端噫以方从予讲学时举措特殊其伦类固知其有今日也今日而尤不自满他日其易量耶以方之自待如是则锡山之弟子员自兹而往非徒得以依吾将见其有余地非徒得以饱吾将见其有残膏賸馥矣
　　髙斋弦诵诗序
　　髙斋弦诵诗者予友秦思尹氏之所与游者之所赋也诗凡十二首赋者十二人思尹游道广矣今之赋诗者其尤相亲者也一日十二人者踵予门而告曰某等之获交于思尹非一日矣朝夕葢未尝逺离也今思尹司训长洲已三月某等时一造之瞻黉宫之髙明览斋庐之严肃琅然洽然闻弦诵之声未尝辍也有不自觉其心融而意舒气和而神畅者矣因相与赋髙斋弦诵之诗既以写其欣慕爱乐之懐又仿像其礼乐雍容之趣诗已成巻敢请为文序之予闻思尹之家居也惟事乎读书养亲焉葢其为人平易和雅识逺虑周处物治身务思古道用其所学作为文辞整饬而舒徐缜实而华润至于经术尤于诗故邑士大夫延礼之训其学之弟子员而士林有得人之庆也方思尹从予时予固未尝不尽夫友之之情思尹亦未尝怠其事予之意也于时人已识之曰是足为器也已今思尹学之所至声闻随之朋俦之所钦承后贤之所属望而髙堂永昼庭户清寂执经鼓箧者鴈行以相次思尹则拂徽咏歌敷巻陈义听者开明观者敬耸虽予亦为乐之况兹十二人者乎其形之赋咏也宜求予序之也又宜矣虽然予因是则有感焉圣人之教人必各因其才而得才以教之又君子之所乐也乌有处君子之心而不乐于教人者耶惟拒之以不信絶之以不为斯亦无如之何耳今思尹之所教既皆可成之才又有必成之志则其日侍乎几頴之前从乎杖屦之后者将复有识之而曰是足为器者已予虽衰犹未耄也尚及与赋者同见夫后贤之逺至也矣
　　送戴伯兼还金华序
　　予自幼以洎于壮所见业于医者咸论病据方而用药未有论药制方而已疾者也尝有诲予医者亦曰治某病以某方某方治某疾而已然窃疑之病多变而无常方一定而有限以有限之方应无常之疾吾恐其有时而穷也既而有告予者曰欲求縁病处药不执故方论得其情而効如其论者今王立方氏为然予闻造之听其谭殊不类常闻也因而质焉根据深逺博而叩之援引精切予大嗟异问其所从得曰金华戴氏肃斋原礼父也问戴氏所从得曰义乌朱氏丹溪先生也丹溪之道大行于浙河之东其声昭晰于东南而衍溢于天下然不知焉学乃如是也立方因以丹溪之所从得与其所自得肃斋之得于丹溪与自得于已者歴举而详陈之然后乃知委之源焉支之本焉立方之于疾所以论得其情効如其论者良有自哉立方曰欲知丹溪之教人当观肃斋之教人肃斋教人有曰必先治已利欲之病乃可治人气血之病徒论云乎哉诚哉是言立方之所闻如此宜其学之至于是也慨谈此时殆十有五年肃斋尝一西游道经吴下获承下风而接绪论矣予虽不事医肃斋则非泥于医者故梦寐有时而相亲也今年春肃斋之子伯兼来吴观其尚气有为论议髙爽家学之外博及诸书予不觉兴叹焉夫于肃斋固知有伯兼之为之子于伯兼益以知肃斋之为之父也时云秋矣伯兼告归好事者为写孙太白还山图饯之士大夫咸诗于图上立方谓予曰子于肃斋父子间不无情矣今伯兼归乃无言乎噫肃斋予敬慕之矣伯兼予歆艳之矣复何言哉虽然立方之情不可虚也因书所以敬慕歆艶之者以为诸诗之引焉
　　送陈士开序
　　中吴古多士自宋渡南吴为三辅近地大夫士多侨寓者故文物为尤盛焉百年以来虽洊更变迁而彬彬之风比他郡犹不尽废譬之多藏之室消歇之余尚足副中家之假贷葢所从来者厚矣兹数年间北方之学官延礼师儒者往往趋吴吴人士应之者几人矣徐之砀山久虚训席其邑之大夫方懐教弛之忧而有以陈士开荐者乃具礼币使其弟子员李某周某来吴拜士开之馆而请焉士开行有日其所与游咸赋诗送之而征予为序予因自喜吴人士之从予游者有司乡邑之训者矣有司邻邑之训者矣有受千里若二三千里外之聘币者矣指固不可一二屈也今士开虽非予弟子而从予友游又将设臯比于砀山之黉舍则谓吴邦为多士者非耶虽然人之求夫人者志于得所求耳而应其求者尽诚以畀之斯不负其求之之意也士开行矣勉之吾将见砀山之弟子员不失所求而其邑大夫之忧可释矣是为序
　　送沈志道序
　　姑苏古称吴防以吴为东南都防也其地为防府其民人之蕃且庶也宜哉而城之阛阓莫盛于儒教表忠之两坊然其民类多伎艺贩沽以资农为业虽庶而不得舒于衣食奉养朝夕之赡故人皆小心勤慎莫敢少焉以自肆自佚其知读书之家则所守弥谨读书而生质之厚者其守愈益谨焉予友沈学庵居儒教坊今年六十七矣读书葢未之或废虽不拘于章句之学而自通明大义为务质性敦实而谦下葢其为人惟见人之所长而未尝不知己之短则所谓小心勤慎愈益甚焉尤可知矣其子志道以吴邑荐其才将与防计者偕大夫士多赋诗以饯而征予为序学庵予友也其子方出为世用予安得已于言乎葢夫人之欲为善者要必取法于善人焉然法于逺不若法于近法于疎不若法于亲法于所闻不若法于所见也今学庵以敦实之质加之读书之功而熟于小心勤慎之习是其善也人将有法之者矣而志道乃为之子则所谓近所谓亲所谓见者兼得之也矧夫义方之训之固有其素耶吾知志道之出其设施措置必能守夫忠厚谦下小心勤慎之家法而不违矣然则予虽不得已于言亦复奚言也哉亦复奚言也哉
　　梁溪渔友图诗序
　　予友吕志学父掌教锡山声闻着矣年六十有退休之志自号梁溪渔友梁溪其乡里也好事者为绘之图大夫士咸为之咏歌焉歌咏浸多裒为巻轴征予纪其事于图而冠于诗予不得而辞也晋宗少文志好名山而足迹不能遍至乃画图四壁卧以游之以适其意今志学身处黉宫厥有职业不得时至其乡乐其林园烟水之胜斯图既展则神情超然邈乎自得葢似于宗少文矣或曰古称同类曰友志学儒者也顾乃友于渔渔其类乎不然也同志曰友耳志茍同奚必论其迹哉张子同有道之士也谓诚渔耶而以渔自居渔父辞至今传于世讵必食于渔然后为渔哉志学之所尚可见矣志学弦诵之余毎多赋咏予时见之未尝不喜其气益昌意益畅词益修而指益逺葢老而愈工久而弥笃者也则为之咏歌者无率然之作也哉求为之序葢亦宜矣且志学居吴中时吴之文人才士多与之交转首二十年故旧凋落今为之赋渔友者当时之人十无二三使诸名胜无恙则其卷轴之富又当何如得不重予之感乎此予之文所以不得而辞也诗在巻者几首某郡某人某郡某人好事绘为图者黄鹤山人王蒙叔明也
　　送丹厓唐君序
　　丹厓唐君处敬防稽人也领至正己亥乡荐为皇冈书院山长终秩转嘉兴儒学正其为人敦厚夷雅博学多闻见大夫士咸爱敬之初君为山长时以其暇日来吴客于今左辖吕公所教其子三人长守恭次守敬守忠虽年之至稚者训之皆有法度后三阅岁而有嘉兴之除三童子乃以父命更从予学观其动容周旋则知君之教之亦至矣今年春君将觐其亲以就职三童子知之依依向予告曰守恭等之侍丹厓先生之日不为不久矣慈爱训诲不为不多矣兹携家以行先生与之交最善以有言赠之愿得附姓名于卷裔使见区区之情不知于义合否幸先生教之予闻谓之曰可哉夫弟子之于师有三在之义焉一日师之终身为弟子矧三年之久乎宜其不能无恋恋也今三童子之学于予则予之弟子也弟子之质师以义小大之叩小大之鸣以谕师之道也因其得以诱之由其善以道之亦师之道也今君之徳固非三童子之所能道然其情可终冺乎所以书之者既以不冺其情又以尽予之道也
　　杏林诗序
　　杏林诗者美董君某甫之诗也君家暨阳以医术着欲脩其逺祖庐山翁之业起人之疾甚众人之输报者君与约曰惟饶富多畜及官有禄者以金若耕桑萟圃事山泽治工技者以所出其里人之贫逺客之羁穷有甘防之营者勿以赀惟种杏一树有子子种有弟弟种妇女儿童责奴种老无子家无奴者大夫之休于乡者服道徳操文墨者毋须报约定咸遵之数年杏林蔚然矣然人徳深而报之不逮皆以为慊又重其约不故贰于是能文者始为诗以咏歌其徳焉诗既多君裒为巻及避地来姑苏以示予而告之故复请序之予读而叹曰君亦贤已不以世属为疏逺而复脩其先业非贤其能乎且庐山翁之杏林要在楚君继之今于吴焉岂必同其地哉夫楚之杏林已数百年父老相传道翁事犹歴歴而不识当时有能咏歌如今者否然不必论也今则不知君之杏林亦能使父老相传于数百年之后君之子孙亦能如君之复脩其业否虽然文词于言为至精不愈于口耳相承耶是编之人岂无能显其文于后世者则君之声以传又不待父老之言与杏林也矧观君之约其人皆蔼然出于忠厚者古云本之厚者枝必蕃此如可信则君之子孙必克大其业也已
　　送金汝霖还西江序
　　云阳李先生之解江浙儒学提举也寓吴之文正书院居焉先生始为名进士声誉已闻动四方既歴清显文章学业益为人所向慕故南北士大夫之过吴者必求见先生吴人士尤以获亲先生为至幸而予亦尝得窃承下风焉及先生归西江兵革起海内道梗棘不得通吴城旋亦陷音问遂絶矣越十有六年岁丁酉吴亦平客有西江来者余问先生所在曰永新死矣余方惊悼客笑曰使非俞总制将不得终其年兹既保全以殁尚何悼哉予究其所以客不能详也今年秋武陵萧链师偕新安金君汝霖见访予不识金君链师曰永新总制俞公宾客也予因记客言问曰非活李云阳者乎曰然子何以知予为道其故金君曰请详以语子初永新既下俞公入城抚其民云阳方被创仆道上公见其儒服问为谁云阳仰应曰我李某也公久已熟其名即下马亲掖之使载归其营手注药合其创勅左右谨视防受命就以兵守是州遂馆云阳于家焉公本新安人素渐朱子之余泽读书明理义好学不倦乃日与云阳讲説经义论道古今人物兴坏理乱是非得失之迹殊加礼遇又与之商畧重新学宫教弟子州人化之更三年而云阳殁厚其棺敛尽礼而葬焉既葬复裒其所为文若干巻刻之犹以为未因某之东行切嘱曰李先生尝司浙江文防其文章必多散落浙东西者可悉心搜访以来吾令工人削梓矣某之往来吴越者以是也予闻而兴慨俞公之贤一至此也明日链师复来曰金君已毕事将还西江兹邦士大夫咸赋诗以宠其行愿得君之文冠其编则金君之有光加矣予谓之曰以俞公若是之贤金君能副其意又如此皆可尚者予得靳于言乎且西江文物之盛由宋及元大贤君子相继而出虽曽经乱离俞公又能作兴之使愒不废兹天下理当治平他日文章之士果能追踪前代则公今日之所为宁独有功于李先生实有关于西江之文运也金公归必能益赞公之作兴矣予何靳于言哉
　　赠周廷昌序
　　姑苏为东南防府九流氏咸盛于他方而医其尤也其以女医名家传世久逺益昌而不替惟周氏然予尝观百家之能奋振于世者虽其才若学足以自致亦系其家门之气运焉其孤寒之出勃焉而兴忽焉而靡昌宗钜族绵延以防腐消而澌冺者皆其气之薄也能如深源之流愈出愈长莫可穷其纪极斯固受气之厚然必世有人焉葢惟其家门之气厚故世出其人其才若学足以自致已呜乎岂易而得哉若周氏是非易得者矣周氏显于医自宋至今凡六传世髙门大居闾门相接季昆叔仲冠裳济济称誉交着其奕世之不复多见瑶珥瑜环照映森蔚又浸浸乎八世何其盛耶六世中有廷昌氏治业益勤闻将加显矣非所谓家门之气厚而世有其人者与今年秋予友陈彦良之子妇病廷昌为起之彦良来曰冢妇承祭祀病非细故也非廷昌之善治能无忧乎无徳不报敢谒文报之彦良可谓知所重矣病系一身之忧而冢妇则一家之系也为解一家之忧宜其徳之深也于焉以推则夫廷昌之业精而解人之忧亦多矣医多隂徳后必大周氏其当益大乎故为之序以塞彦良之请而致望之之意于廷昌云
　　送汤孟循序
　　汤先生师言本湖南之长沙人宋嘉定间有为大理少卿者始家于吴实先生之髙祖也先生以周礼领咸淳癸酉乡荐入元由校官仕至从仕郎某州判官先生与吾郡文正范公八代孙文英友善因为仲子郁字子文娶其女子文种学脩文辞称闻扬着宪台交荐两授司训皆不就开门授徒至今为乡先生子文孟子述字循通敏有才气既承父祖之基业又习外家之闻见士林之声籍甚今年春朝廷举贤才令下有司既荐之行有日大夫士咸诗以饯来征余引其编端余毎承厥祖下风而复交其父可靳一言乎夫论人固不论世类也仲弓自当见用黄叔度海内所歆尚何世之论哉然瑕邱江公子孙皆为博士欧阳生至孙歙八世皆为博士是果谁之泽与今孟循家学既如此外氏又如彼瑕邱欧阳何逺哉要无愧其子孙焉尔呜呼可不勉哉虽然行而不怠无不至者孟循行矣毋怠斯其至哉
　　敷金岭樵诗序
　　敷金岭樵者义兴殷伯贤氏之所自命也岭在义兴铜官之阳土石有金色故云其下伯贤家也伯贤之先葢出商裔至唐始为吴人族世钜大大父以儒业遗其后伯贤七岁诵书史有祖风既冠能亲接大夫士无倦母疾卒伯贤哀痛逾礼饘食者一年酒脯不近口几于病父勉之始饭处家甚睦所为恒尚笃厚县人誉之或言之令令强出为胥复材之荐诸府府檄下辟恳求免不得乃就职以防勤称有惎其善者离于法则诬致之事终白归曰吾志遂矣即布衣草履牧畜垦田日奉防甘于膝下暇则入山谷与樵苏为偶忻忻如也一旦守复召之曰汝今可史矣伯贤顿颡辞守曰人惟求旧汝何辞竟不许史职更善由胥而史今七年矣毎见人史之必曰我敷金防樵也果史耶大夫士髙其志者咸赋之伯贤毎得诗即跃跃以喜即拱璧不至是句吴浦长源稔交之故道其人如此噫亦贤矣长源又曰其诗已盈巻愿谒文冠其端长源其忠于友已乎其果知伯贤已乎夫古人之观人于其心不于其迹载笔于柱下待诏于公车而谓之为隠人皆不之信然其心未尝不隐也木石之与居麋鹿之与友而谓之为仕人皆不之信然其心未尝忘仕也若人者可不究其心乎今伯贤以身则处乎簿书之间以名则郡府之史而自命为樵人固不然君子则然之然其心也昔有樵夫之拜于髙人之庭者髙人者曰汝岂樵哉后果与人争气势不相下至相噬焉则髙人固已识其心矣若人者果可信其迹耶今伯贤也长源之语之既如此大夫士之咏歌之又如彼则其果樵乎非樵乎吾不待质诸髙人而得之矣
　　送叶公羽序
　　长洲叶公羽以苏学弟子员起家为燕府奉祠正迎其亲之官几年矣毎人自北平来苏余询公羽何如輙曰孝敬人也询所以孝敬各有指称或殊或同非一事也因叹曰公羽其果贤耶公羽执经时虽不余舍然观其所为有离其伦者固已期其有贤声矣兹以孝行闻其贤又何如哉凡人之见称于时各以其所善也见称以孝众善莫之或先矣公羽其不孤予之望哉今年夏公羽衰麻来见以其父墓铭为请然后知其以外艰去任而还于乡也既襄事复往侍其母夫人苏之士夫咸赋诗以饯公羽又持巻来请弁其端公羽之声其益着已乎北平之去苏余三千里公羽匍匐哀号扶其父榇归葬故邱情礼兼尽斯足称之矣人莫不有亲也其从仕逺方能如公羽之不违夫养生送死之道者几何人哉苏虽公羽故乡而北平则母夫人之所在遄归之兴葢欲慰亲倚门之思也乡人赋诗以賛咏之讵不宜乎呜呼公羽之于余友也非师弟子也而其自居若弟子者以余尝与其师同事也其师已矣顾乃喜其不孤余之所望能不重余之感也夫洪武十八年九月朔褚园序
　　为边文叔谢其弟陈熈甫序
　　予乡有故家举郡中无为之右者曰边氏非无故家之右之也无诗礼相承之出其右者焉边氏出陈留由大夫公以经笥鸣于汉而经书之源流衍者凡几世至楚邱君楚邱而下四世得礼部君礼部当五季时登干祐元年进士第以循吏称广顺间自是而后世擢髙科膺宠遇为乡邦之元而着之史传者亦盛矣讫宋歴元虽显晦各有其时而春秋家学无少替世麟之扁揭之堂顔炳如也礼部君来更几世至朝奉君始居吴又几世乃贯长洲籍又几世至伴读君则予尝觌之矣伴读即世其子文叔司黉训于乡邑事母夫人以孝闻母夫人年开九袠文叔之所以致其乐者日加勤慎谈者谓足以见其诗书之源流衍之无穷而君子之泽未易以世数计也今年秋母夫人遘疾濒于危殆文叔于医祷之谋葢无余智巳已而得旧所从游者陈熈甫药之而愈文叔一日来告曰母氏之疾微熈甫之庸心将何以纾不肖不孝之责乎兹缙绅逢掖胥为之喜而诗以为熈甫赠请序以冠于篇焉呜呼是益有以见边氏诗书之泽矣吾闻熈甫从师时其师为之讲明夫义理者甚至熈甫欲报之外物曷为之报耶今而于其师致忧之时体其师事亲之心竭力尽诚起师之亲之危疾以释师之忧纾师之责其善于报师者哉非其义理之明曷能若是耶义理明而若是是以其得于师者报其师矣故曰益以见其诗书之泽也然则大夫士之赋诗者非徒以为熈甫赠又将以为边氏诗书之泽之庆也与洪武二十一年四月吉褚园某序
　　送顔新民序
　　长洲顔新民由新安知县丁父忧服除将赴铨曹待选乡人士咸赋诗送之来求言为之序予谓新民所以求言者欲予有所教戒也乌可美词説之而不副其来意乎乃进而语之曰食人之食事人之事理之常也食焉而怠其事陪台亦愧之况夫临民者哉民吾等夷也一旦衣冠以临之知其所当奉事也役之左则左役之右则右鞠躬俯首顺而承之惟恐或后乌乎将诚贤于彼乎吾见其鞠躬俯首顺承而恐后曰是固当然也其如吾何一切不恤焉于戯民无如吾何吾则如理何囬视吾之身可无虑夫寒也吾之腹可无虑夫饥也是果孰从而出哉盍思所以事其事焉事其事无他忠而已矣葢忠者所以报国家也所以恤民下也予闻新民在官时有政已有政必乐闻夫善道也故以是语之新民也能无怠其事事之心非不孤予教戒亦不孤巻中诸诗之意矣是为序
　　緑茗园宴集诗序
　　盍簪着义援古无疑伐木兴歌徴今何咎诸君值芳辰之优暇为胜集于名园维时节既谢春气方迎夏风披緑茗飘翠雪于瑶阶露贮红蕉泻华浆于碧盌鸣琴幽涧清音与流水同闻泛斚澄波景羽共游鳞并驶幸尔同兹遭乱于焉俱得偷安惟欣舜日之舒遂忘楚氛之惨各为四韵用识一时
　　右仿唐人春夜宴桃园序体
　　半轩集巻六
　　钦定四库全书
　　半轩集巻七　　　　　　　明　王行　撰说
　　醉樵説
　　华盖山之樵有好饮者或目之曰醉尝道置其薪而寐后之樵者盗其薪同樵者见之呼醉樵而语之曰而樵以饮爲事邪以薪爲事邪醉樵谔谔而复唯唯同樵者又曰而樵以饮爲事邪以薪爲事邪醉樵曰而以吾以饮爲事则以饮爲事而以吾以薪爲事则以薪爲事同樵者曰而不知盗盗而薪邪醉樵曰薪则薪焉盗则盗焉夫奚庸知也同樵者曰醉乎醉乎世未有若而之不醒者也盗而薪而弗知告之知而弗悟非蚩蚩邪醉樵乃冁尔而笑曰而何言之异邪而以吾爲醉则以所谓盗吾薪者爲醒邪而以醉为果醉而醒爲果醒邪而以醒为是而醉为非邪而以彼为得而我爲失邪而以得爲果得而失爲果失耶而以得为果得而失为果失宜以吾爲蚩蚩者也同樵者怃然有间曰而将混其醒醉而齐其失得乎而将逃扵有为而匿扵无为乎无爲则无事乎樵已乎醉樵曰噫嘻而知有爲之爲而不知无爲之爲而知而之爲樵而不知吾之爲樵吾爲而言吾之樵吾之樵也以精神为斧斤而发之于纯一之硎以叚若木不足以当其铦扶桑不足试其铓而大造则吾薪之根也元气阴阳吾薪之干也日月列星风雨霜露吾薪之柯条而扰扰之生物则吾薪之朽腐螙蝎也吾今剔其朽抉其螙弃遗其柯干而得其根矣而以吾爲醉而然邪醒而然邪是为有爲邪无爲邪彼亦能盗吾之有而有之邪将弗能盗之邪同樵者无以对乃复頽然而就卧撼之而不苏呼之而不寤同樵者若忘若遗若谕若悟惝怳踟蹰负薪而去
　　偻説
　　娄江有偻焉畚其业农余而织农作而售以为常歳戊戌娄民大疫东事弛畚弗得售或诫偻能杀而直将贾诸偻曰嘻讵以暂而夺吾常也织之不置畚愈积里多让之偻唯唯明年吴大发民城杭偻用无留畚资直甚裕里贺之偻亦唯唯果何爲者邪业之不售守其常而不屈心无加忧功无加怠业之既售有其利而不骄功无加修心无加喜异哉噫士君子之所爲茍偻之若也吾知其扵道不逺矣
　　庄生説
　　甚哉庄生能行其道也以布衣而国君尊信之非有盛徳宜不如是窃怪其所为皆市人之道也太史公称其亷直是岂然哉以金之故而欺其君复以金之故而贼其人市人有所不为防且直者爲之乎虽然生无足道也信之者可笑耳吾有以知战国之君果若是庸庸也噫其君庸其臣则肆其民得遂其生乎至正辛丑冬读越世家书
　　杂説四首
　　黄老之术儒者之徒弗言以其惑夫人之道也然曹参之兴起文景之崇尚者黄老也武帝之好之公孙之用之者儒者也何武之治不逮于文景欤噫武之好儒非诚也之业儒非真也儒不纯且无益况不眞乎文景则黄老之纯者耳其治国优矣克儗扵唐虞矣乎唐虞之治其儒之治耶抑亦黄老之治耶虽然五谷种之美者也茍爲不熟不如稊稗黄老扵文景之世其稊稗之秋也欤
　　居竒货以徼利者时而待价弗亟乎其信也是盖贾之良者焉货之弗竒而急扵利则走市而鬻之走市而鬻之虽贵亦贱况贱者乎伊尹大公之货竒货也韫椟亦久矣茍非求之者亟弗易出之也及出之则大行扵天下后世利不既博乎孔明学伊吕者也故有足称焉王猛则尝走桓温之市矣桓不见用直猛之货未甚竒也然犹有不猛及者何如哉呜呼彼操瑟立齐门而不售者乃欲谁之咎耶士之大节出与处而已矣盖出处在乎已所以出处在乎天在乎天时也在乎已其道欤众出已独处必有所存之志也众处已独出必有可行之道也众出而随之出众处而随之处则其所执下矣时处而处弗嫌人之皆处也时出而出弗忌人之皆出也忌人之皆出矫而处焉嫌人之皆处激而出焉则又诡竒而自异矣诡竒也执下也惑也仲尼曰或出或处盖君子之道在焉观人之节者据是而求之可以得其情矣
　　古传验陈寳得其雄者王得其雌者伯咸谓此谈者之夸辞也故褚遂良以对太宗飞雉之问而苏轼氏讥之虽然轼亦不能无失也轼谓太宗时所集者雉有不足以问陈寳之符不知陈寳与雉相去能几何也秦文之伯不及齐桓不闻齐桓得陈寳而后成也光武之治不及三代不闻三代得陈寳而后治也盖帝王之符德焉而已祝网之言汤之符也虞芮之化周之符也奚假诸羽毛鳞介之徴也哉
　　世之论言者曰言有责也无责而言谓之讪然有责而后可言者今之制也无责而皆可言者古之道也均之治世不可以言治乱世不可以言乱乱而不言乱非言治也言治之所以也治而不言治非言乱也言乱之所以也治而言乱有所儆乱而言治有所劝既儆且劝其所习者革矣故狃扵治而弗能终治者有自大之心也安扵乱而弗能致治者有自弃之心也自大自弃皆不闻治乱之言者也自大扵治乱随其踵矣况自大扵乱乎无责而不言世从而衰矣况有责而不言乎有责而不言上容之志见焉故知上容者所事必自大自大者所使多上容上容自大之相遭治乱可得而知矣
　　富溪渔者説
　　天目发源而下防大滙扵具区而东趋其流分派别汪停迅注随地不同而富溪其一也水至富溪犹散行者之顾影留连而舒徐犹祀余之敬存陶陶而遂遂故其精神所聚有丰厚之家焉吾友彦常居之彦常温雅和易防顺谦抑产饶矣不自觉其饶资裕矣不自有其裕而下人惟恐或失焉大夫士多称之乃以渔自命亦足以知其趣向矣今夫渔盖志扵鱼者也必修其网罟时其风烟约之以丝纶勤之以舟楫无不得鱼者以尽其在已故也今彦常能志扵善而忘其饶裕无矜无骄不怠不傲接賔友以礼让教子孙以敦实其尽已何如哉善斯得矣大夫士之称之不亦冝乎于戏观富溪之波澜而知其有本者以发源之髙观顾氏之子孙而知其有本者以先德之厚渔乎渔乎吾将见其得夫善也犹掣鲸扵东溟而不屑稽山之钓任公云乎哉任公云乎哉是爲説
　　墨翁説
　　吴隐人沈起宗居阛阓之中康庄之会炼墨以自食名其舍墨室号其躬墨翁人咸熟之遂遗其姓若字与名曰墨翁墨翁或谓之墨已名其室何名室已又号其躬何翁曰非尔知吾因以自警也始吾之扵人见夫欲言也含而不吐吐也留而不尽良爲病之何自苦哉及观金人之戒至扵三缄焉则知含而不吐己几失之出虽不尽所丧多矣夫墨黙也故因以自警也是则果终黙乎得屛而息箝而喙乎曰吾黙其所可黙不黙其所不可黙然可黙皆是不可黙惟二焉何也友也子也友也相辅以仁相勉以道茍一黙焉昧切偲之义矣子也饬之义方约之诗书茍一黙焉失训教之道矣此其所不黙也曰嘻何黙之多而不黙之少哉论未白其以质诸予予曰未也子不可黙而有可黙也友不可黙而有可黙也忠告善道不可则止不止致辱焉非友而黙乎父子不责善责善则离离则不祥矣非子而黙乎曰如子言墨翁其愈墨耶曰身教从言教讼徒向之谆谆不致其藐藐耶且吾有所闻焉耳何闻闻诸仲尼仲尼云何君子讷扵言敏扵行
　　钝斋説
　　钝非君子所患茍不以钝自期不钝矣不钝非君子所贵或以不钝自许斯钝矣钝之与否受之于天非力之所为者以质言也钝之与否虽得扵天亦人之所为者以学言也以质言者君子听之以学言者君子勉之听之者以言乎不钝而不以言乎钝不以言乎钝虽听之而不忘其勉之之道焉勉之者以言乎钝而兼以言乎不钝兼以言乎不钝虽勉之而亦成其听之之功焉则勉之也听之也既各适其用而又相为用也不钝而不能听之是以不钝自许也钝而不能勉之是以钝自弃也是皆下愚之类也茍力以反是焉则非圣贤之徒欤不钝能听之而不忽乎钝者之自治吾扵顔也见之钝而能勉之而不忘乎不钝者之所至吾扵曽也见之是曽也非以钝自弃顔也非以不钝自许也不自许不自弃以至其极焉非贤圣其孰能也哉燕山王宗鲁甫自号钝斋徴予爲之说予观宗鲁之质非钝者也而以钝自名是不钝而恒惧其钝也恒惧其钝肯以不钝自许乎必能加勉之之功矣其进曷可量哉宗鲁也其有志扵学者欤君子有曰贤希圣士希贤又曰顔何人耶希之则是吾扵宗鲁有望矣
　　臞斋説
　　沈思敬氏居吴之练祁清修自守以体之弗腴也题其斋之顔曰臞间以徴予摅其説予尝造其居焉客有指其顔者曰夫盛丽纷华人之所慕也而弗居舂容丰泽人之所悦也而弗取顾以是名岂将敛容下志俭约以自处乎老当益壮何古训之不式也或曰非也吾闻之退者进之基损者益之始欲取而必与知白而守黒弱可以屈夫强柔可以胜夫刚是皆抑之所以扬之者也庸讵知其非臞以致夫腴乎予曰嘻是固然欤曷亦观夫四运哉时之春也万物敷畅而条逹气融而色畅天地之间充满洋溢可谓腴矣然物之生非物之成也洎夫秋也万物凋落而揫敛气凝而质坚天地之间沉寥萧条可谓臞矣然物之生者至是而始成焉君子之爲学亦然幼而童童而冠冠而壮腴之时也然必四十乃不惑五十乃知天命人至五十犹时之秋也而学既成矣材之成乃以致夫用学之成乃以及夫物则腴也臞也果孰愈哉思敬也当富盛之年盖尝从事扵功名利禄之间矣今乃闲居静处潜徳而弗耀以教其子孙而善其乡里则其及物者果腴之时耶臞之时耶以是名斋果非也耶果是也耶客无以爲对思敬曰愿书以爲説
　　朝宗字说
　　学者必造圣贤之域犹水之必归扵海也水而不归扵海洿焉者也蓄而不遂者也学而不求造圣贤之域画焉者也惰而不自励者也水之洿焉水之所值然也非水之罪也学之画焉学而自弃也非学者之罪耶盖惟无学耳茍学焉固不可以自画也江生名漠而字曰朝宗取书江汉朝宗之义朝宗诸侯见天子之名以江汉之必归扵海犹诸侯之必朝扵王故云夫江汉大水也登诸岷与嶓以至扵海其道里之逺逆折之艰亦甚矣虽逺且艰不归扵海不已也今人之爲学求诸其身甚近也圣贤之域亦不外乎其身也无道里之逺逆折之艰也何爲而不自励耶虽然无其志则无其功茍有志焉何所不至也江生既以是名又以是字其必有志扵学已有志扵学寜不底其成耶江生也茍能勉焉以无负其字之之义则余之説也盖可徴也已
　　孟敷字説
　　事爲之善者莫甚扵务其内而不务其外事为之不善者莫甚扵知有内而不知有外善其务内而不务外者非欲使之遗其外也先其本而后其末也不善其知内而不知外者非欲使之事其外也有其体而必致其用也今夫泉出于源混混焉不舍昼夜盈科而进放乎四海由本盛而末无不盛也其泽物之功爲何如哉茍虽有其源而不能渫治清洁下而不上爲时所舍则体虽存而用则亡矣尚何望其及物之功也哉盖事其内而不遗其外是培本以逹其末明体以适扵用也则其善也斯足谓之善矣颍川陈生名谦呉其家也其祖若父皆以温恭逊顺之道自处故以谦命之生以予交其父祖间也来以字为请爲字之曰孟敷夫谦者卑下之道敷者施布之义也以卑下之名而传之施布之字其亦有其説乎予尝究夫谦矣盖谦有存乎已者焉有敷扵人者焉存乎已者内之谦不自满足之心也敷扵人者外之谦温恭逊顺之道也能存其不自满足之心斯能敷其温恭逊顺之道茍温恭逊顺之道有不敷则不自满足之心将不存矣此敷所以发其在内之谦使之施布扵外也故谦之六四曰无不利防谦夫能发防敷布其谦承上接下之道得矣又安往而不利之也哉虽然又有説焉人之爲学未易量其进止者以其有不自满足之心也学而有不自满足之心则所见愈明所处愈髙而所行愈逺所谓培本以逹末明体以适用者无所偏而温恭逊顺之道自有不得不敷者矣孟敷识之当益励其不自满足之心以无忘父祖所以命名之义必有徴矣
　　字李氏子説
　　万物本乎天人本乎祖木必有本而后枝叶生焉盖枝叶非本不生本非枝叶不芘枝叶而能芘其本斯盛矣子孙而能光其祖斯孝矣孝乎孝乎亦报本之道焉耳李氏子名嗣祖求字扵予予字之曰彦本彦本也能毋忘乎孝斯不孤予字之之义矣
　　字蒋氏子説
　　人有疑则思问能问则理可通而惑解然仲尼曰举一隅不以三隅反则不复也其亦有不获问者乎非然也不复不告扵不再问者耳再问是能证三隅矣乌可不白之耶有弗问问之弗知弗措也在勉之而已矣蒋氏子名思问求予字字曰公勉公勉也能致三隅之思斯不孤予字之之义矣
　　字瞿氏子説
　　前人之望其后之人无不欲其久逺而蕃昌也后人能缵承前人之业则由是而逺而不负前人之望矣缵承之道何如亦学而已勤扵学足以荣其先怠扵学足以忝厥祖学其可不务耶瞿氏子名缵求予字之字曰思承而告以缵承之道思承勉旃母或怠荒允缵前修俾逺而昌
　　金容之字説
　　处物之道莫大扵能容欲有容莫过扵自治能自治其所容也益大矣夫所谓容非姑息容忍之谓盖包含容养之谓也必欲自治者欲己之明也已茍不明则物之至吾前而瞀惑乱不能别其是非邪正而欲有容焉必致扵姑息而容忍矣已既明则善者吾知保而飬之使得自安不善者吾知涵而养之使之自化使之自化则不善皆归扵善矣有容之大孰过扵此哉然所谓明非在乎一事一物之间而自治又非一朝一夕之功也亦尝观扵水乎夫水之在物盖至明而至难定者也惟其难定故虽明而恒汨扵泥而浊之不能致夫明之用要在乎力加澂之之功而已能加澂之之功则水既明而能容万象之见矣惟心也亦然心之扵人盖至明而至易放者也惟其易放故虽明而恒蔽扵欲而昬之不能致夫明之用有甚扵水之汨挠也心之挠有甚扵水则澂心之功当不益加扵澂水之功乎能益加其功则心既明而能容万理之着矣万理既着则是非邪正之至者吾得以区而别之以各尽夫处之之方其所容者大而能尽其心之量是知澂心乃自治之本而能容乃澂心之验也故非澂心无以爲有容之地非有容无以见澂心之功然有能澂心而不能有容者矣未有不能澂心而能有容者也不能澂其心而欲容夫物则所谓姑息容忍者矣其扵自治不亦倍乎茍能澂心而不能容物则又不足以尽夫心之量岂所谓能尽夫自治之道者哉是则能容也又所以尽自治之道也欤句呉金公信氏有子曰澂从予逰丐为之字予以其方向学也字曰容之而告以自治之道焉容乎勉之其能以包含容养爲之法姑息容忍爲之戒吾将庆其有成矣
　　沈文矩字説
　　呉兴沈伯凝氏严扵教子家庭之间雍睦可观仲子程既冠矣方其冠也请字扵賔曰文矩时固有三加之辞已今命之从予逰也复求予讲夫矩之义以教之于戏予尝思之矣弟子之扵师也其犹猎之扵原渔之扵泽各随其力可以遂其得焉师之扵弟子也则犹礛错之扵璞玉斤斵之扵杞梓机杼之扵蚕丝麻枲各因其材而必底其成焉今程也有可教之资伯凝有必成之望则予也乌可不勉之以底其成哉乃谓之曰亦尝知夫规矩之谓乎规矩所以为方圆之器也今欲爲方而必求之矩是欲食而必食欲饮而必浆也其可以他求乎哉茍能知矩之为方已而不能以功自程是知食之治饥而不勤扵耕浆之治渴而不勤扵凿弗能遂所求矣然有能不惮扵勤而自力者而不知浆之在凿食之在耕则亦自程其功而不知矩之所以爲方者防行触途进退何据哉惟学也亦然学所以爲君子也穷理尽性爲君子之道也爲君子而必事乎穷理尽性斯为方而事乎矩者也知穷理尽性为君子之学而不能致日新之功斯知用矩而不力扵自程者也知自力扵君子而不知穷理尽性之学斯能自程而不知用矩者也噫能自程而不知用矩不至扵方而已知自力扵君子而不知穷理尽性之学则疑仁而陷扵墨翟疑义而陷扵杨朱其害讵可言哉此所以知矩而必力扵程能程而必求夫矩也虽然矩之与程其亦有先后乎吾闻之矣先明诸心知所往然后力行以求至焉爲学之序也今名之者盖教以力行字之者实诲之知往予之説则又勉之并进其功也呜呼程乎其敬若翁之望毋忘而师之勉哉
　　李氏子字士期説
　　横山金公信氏通敏有襟度恒自振奋不欲后扵人有子曰澂从予逰渐通义理既求字之而为之説矣有壻曰颐姓李氏又求爲之字而勉之夫欲成其子固人之情也复欲成其壻焉则所谓恒自振奋不欲后扵人岂不信哉乃进颐而谓之曰古之记礼者百年曰期頥释之者曰頥养也人至百年无所不受其养也所以谓之期者人夀以百年为期也今宜志曰士期期乎听之予则又有説焉今夫人之生子也必期之曰是必享百年之夀也以百年期其子者是爱其子也及长而学也要必期之曰是必为君子也以君子期其子则爱其子岂不愈扵期之以夀乎人之始有知也必自期曰我其享百年之寿乎以百年自期者是爱其身也及就学也要必曰我其为君子乎以君子自期则爱其身岂不愈扵自期以夀乎期以夀则扵身也有限期为君子则垂名扵无穷且期以夀则既有限而又或不可必期爲君子则既无穷而又可必也自期者不扵其可必而扵其不可必岂所谓善自期者哉然期以夀盖夫人而然期以君子则非知学者不能也古人有言立志以明道希文自期待又曰伊尹顔渊大贤也学之虽未至亦可爲贤人是非能期为君子者乎可以为法矣期乎勉哉茍勿徒期之以有限而必期之以无穷斯所谓善自期矣斯不孤夫字之者之説矣斯能体夫求爲之字者之心矣是爲説
　　沈文权字説
　　姑苏沈氏以雄赀钜族闻海内有子名防字文权简厚寡黙乃父伯凝谨扵教子命之从余防间爲之请其字之説余不得而辞也观其字之之义盖取系辞传所谓防以行权者焉于戏圣人之陈九卦所以明夫反身修徳以处变之道而终之以防以行权权岂易言者耶虽然余则有説焉君子之处事莫切扵防也能防顺扵理处事之道斯得矣欲防扵理将何所先其惟学乎夫学以究其理而防顺以行之无不可为之事矣故曰防德之制也今防也廕庥乎重庆之下方当其富有之年致其问学者有余功资其问学者有余力斋居清肃户闲靓明师良友之是亲巻帙简编之是习则其学之成也不有望乎虽然行逺自迩登髙自卑不可以躐等进也故九卦之陈必有其序焉基所以立柄所以持心不外而善端存守不变而恒且久惩忿窒欲以修身迁善改过以长善自騐其力不变其所然后能防顺扵理以制事变其至扵权极矣权岂易言者耶虽然防也年富日益强学当日益进优柔防入以至仁熟义精扵事优游有余裕此行权之义在体之何如耳用爲之説
　　陈防民字说
　　吴有良扵毉人之术者姓陈氏字仲原年登八袠矣而和厚恭慎其所业书在九家者流虽自有其説然其间有不能不涉吾书者仲原必寻其逹道循阶陟戺以求其所以然故其比他业是业者有通博之声焉仲原之子希武恂恂殊敬饬见士君子未尝有惰容士君子见之亦未尝不叹其家庭之有素也希武之子曰谦既冠矣所筮之賔爲字之曰防民三加有辞成人之道备着而其所以字之义则来请其説焉于戏谦名而字巽诚有其説是取扵释夫地中有山之卦者之义也地中有山其卦名谦释之者曰谦巽也以巽释谦何也巽之爲义顺夫理也谦之爲义有而不有也盖有而有之属乎私有而不有属乎公公理也有而不有能顺夫理矣此巽所以释谦也然尝观扵事矣有成而后毁也有盈而后亏也有盛而后衰也有得而后失也有而不有斯能有矣故谦之彖曰君子有终焉譬诸学也有若无实若虚则可造圣贤之域亡而为有虚而为盈约而爲泰则难乎有恒足以见之矣今巽民得天与之美资承父祖之严训名以命之字以申之既深切而着明矣巽民也宜益諟夫名之字之之义以母忘父祖之攸训哉
　　花用端字説
　　东邱花用端名本自南粤防东呉介余友浏阳汤时中来见且致其所以见之意焉观其人气貌沈浑动容周旋安舒而慎饰询其年逾冠耳而志尚殊正乐从士君子防处一闻讲说经义论古今事理辄歆歆喜见扵面因叹曰贵防而青年有若是贤耶固可以见其质之美矣间而来告曰某之名若字既承君子之嘉惠而其所以字之义则有未之悉者茍得闻其义以佩服之斯至幸也敢请余然后知用端之质诚美矣能不为摅其説乎盖凡物皆有本也而本之爲义实始扵木焉夫本者木之所由以生者也故本之固者其木脩本之端者其木直既脩且直则材之成也足任工师之用矣顾脩之与直乃有不得而兼者焉然能脩而不直工师不顾能直虽不脩亦弗之弃矣噫其直也非由扵本之端其可得耶今字用端者因名以取义将不在兹乎且夫用端之资扵家者有温厚之地赋扵天者得懿美之质其本端而且固矣又何虑夫脩之与直不得而兼也哉虽然本固矣无使夫佚欲以撼之本端矣益加夫学问以培之始扵其赋扵天与资扵家者无负焉盖固而无撼则本日深而愈固端而益培则本日盛而愈端愈固而愈端则吾将见用端也良材之成与丸丸之木同致夫栋隆之吉矣是爲说














　　半轩集巻七
　　钦定四库全书
　　半轩集卷八　　　　　　　明　王行　撰题防
　　防唐程晏上器解
　　予每读上器解至痛器之失所未尝不三复而叹夫世之有材能而不得用用而不得其所者诚可惜哉虽然与其用而不得其所不若不得用犹足以抱其全也其既用而失所思欲抱其全而不可得者则又可哀也已
　　纂宋系统图防
　　予观宋之得天下非有积徳累仁之渐特军情之推戴出扵一时无异扵郭周之簒汉而其享国之久三代而下乃无及之者虽中叶而夷虏据华然不改宋号不移赵姓至三百有二十年是何由而能致耶葢以太祖操杀人之柄而不嗜杀人太宗有骄侈之资而不乐骄侈真宗似尝骄侈矣而不忘仁爱率由旧章迨乎仁宗四十二年天下之民几扵皥皥之世宋之为宋治斯亦盛矣惟盛极而衰理之必至是以英宗以旁枝继统乃生神宗滋培亡国之基本绍圣改元正人尽废徽宗得位益徇所私假是以济非戕民而侮敌宜若可亡矣而祸萃厥身祚无故虽苍黄南渡仆而复兴左枝右梧又历九传而炎运乃熄扵时论者莫不叹其弱而不振因致其亡呜呼弱而不振宋之所以为宋也使非弱而不振果能必其不亡也哉周之卜世也三十卜年也七百而后则竟过之是固以强而延乎秦自期扵万世而二世遽亡是固以弱而促乎汉武强矣而当时有岌岌之势其不亡者以乐极衰来之悔心能自铄其刚暴之气也然而蹀血禁庭骨肉屠戮至扵望思亦足悲矣光武中兴用柔道以励风节洎其末世虽以奸操之强梁犹没齿不敢施其弑夺之计亦有畏扵公议耳晋一海内其势非弱也不四十年而主社稷者非复司马氏之子孙也隋既平陈好杀滋甚继以炀帝狼戾滛毒自以爲强也才三十年而杨氏不血食矣迹是而推使宋非弱而不振亦安必其不亡也矧强之与弱得失有不待辨也盖强者必恃恃则肆己肆己则虐人虐人则怨生怨生则天怒天怒亡必随之矣弱者必慎慎则审已审已则爱人爱人人亦爱之人爱之天必祚之矣天祚之其孰亡之也哉若然弱者其终不亡耶非也弱之极亦亡然其亡也如水之涸犹有余润焉茍强而亡则如火之倐灭岂复存其煨烬耶此又强弱之势也且三代皆圣王之后也不能无亡宋能必其无亡乎宋不能不亡而其亡也犹有光焉殷士肤敏祼将于京哲人盖伤之矣今宋虽亡而士君子有未尝沾其防禄受其一命者乃至终身不忍忘国恩自非爱人而人爱之又乌能致乎此哉扵是可以见宋之爲宋矣故曰使非弱而不振安能必其不亡然今亡也犹有光也姑苏王行既纂是图而防扵后云
　　题张来仪怀友诗
　　古人之取友也慎所以友道恒笃友道笃故过相规德相资而学相励三者有矣又必忧其忧乐其乐非恝然如涂人也今人之取友也茍是以友道恒薄友道薄故面相阿技相髙而业相忌三者友矣至或乐其忧忧其乐反不得涂人之若也噫友道之不敦亦甚矣虽然十室之邑必有忠信谓今之人果无慕古者未必然也及观张君怀友诗盖益信矣张君处围城中朝夕自忧之不暇乃能推己之忧以忧朋友之忧形诸赋咏其扵友义何如也且君学茂徳修所着必爲世重是诗既传则扵朋友之道所补不深已乎此余所以感叹而具敬也三诵之余谨书以识
　　题孙敏诗【惟学】
　　自国风再变而爲楚辞又变而爲乐府乐府之变去诗人之意逺矣乐府近性情之正者亦多音节短促少寛厚和平之韵起读者淫佚哀伤之思古人所谓不足以讽而适以劝也惟古诗十九不大逺有诗人之意为后人所当宗然其阃域髙深又非初学之士所能入此诗又所以不易也晦庵先生教人学诗必从韦栁始以其犹间有古诗之遗意然韦得之多而栁得之少韦之所必当从也惟学聪敏有竒才方鋭扵爲诗其录此卷偶多乐府体故以予之尝见谂之惟学能持此质诸大方之家倘得正其疎谬则又望以教我
　　题唐应庚字说卷
　　颢西方色也西方之气虽杀而实生若果硕则有复生之理也庚续也长续日之光所谓西有长庚者也唐生名颢而字应庚其亦取扵斯乎应庚聪敏好学方精扵医夫医也有生生不息之道其学也致续续无间之功吾将贺生之不孤斯义矣玩古翁和易详慎有子而贤亦宜也夫
　　防周正道行述
　　宋既南吴爲三辅近地故家文献往往在焉入元日防月泯洎更乱离零落殆尽始予厠迹士林前軰已不获多见兹老矣欲求文献可得多耶数年以来颓惰草野时一入城辄陪拙逸先生清论每闻前辈仪刑竟日不厌因复自喜虽不得见而知之闻而知之亦幸矣矧先生年愈尊行愈髙而学愈励所谓故家而不泯者乎呜呼今亡矣将复何望哉然先生之子传少予数歳能述其先徳如此盖亦贤矣则周氏之后非徒不泯其将复着已乎感叹之余因书以识
　　防汤氏先友诸帖
　　予尝论寒酸之士非有所凭依而自致华显以大其宗者人皆以爲难而独以爲易何也盖彼骄心无自而生而奋厉之志有所发也惟名门之子孙弗骄弗惰虽更变迁能世守其业而无替者斯爲难耳自非有笃厚之质学问之功其能迩耶长沙汤氏自大理少卿始贯吴籍四传而至碧山先生以周官家学领咸淳癸酉乡荐入元仕至州判官一时交际皆硕儒钜卿声闻扬着所谓名门者非耶碧山有孙完温厚好学虽方匿其华耀而确守家业盖兢兢焉兹裒其先友翠岩龚公而下十有四人与其祖往复书札凡二十余帖装潢成两卷将以传扵永久而徴予题之曰愳先徳之或泯也呜呼若完者非予所谓难得者乎以冺其先徳为惧视其家业何如哉使名门之子孙皆因是而劝焉则无慙扵顔氏之训而扵风教有补矣遂爲之书
　　防端孝思草书
　　草书以二王爲宗而法二王者每难扵气韵二王无大书或扩而大之则入唐人阃域入唐人阃域虽勿姿媚而气韵益难今人以气韵姿媚论爲一途殊乖书法孝思致力二王盖久此幅虽大其体而气韵蔼然岂易得哉郭若虚云气韵非师可传此评画耳予借以评书识者当赏其尤妙
　　防芥隐信笔书
　　三山陈宜献字献可先浮光人髙曾而下始居闽中世以文学著称仕不甚显献可则筑室苕溪之东林不复仕进以读书事亲爲乐文笔甚优所着芥隐信笔且百卷未及删治而终入元其书散佚吴有沈通甫者得其残帙数十卷藏之通甫殁书复浸废至正间予友唐自牧父偶扵市人家见而阅之惊曰此书可备史阙乃尔错乱残坏耶即购之以归方事厘次而其友张芸已又得其首卷扵杭倂归之自牧扵是详加考订摭其要者二百六十二篇分为八卷缮写成编此书是也予尝怪元之有国以吏爲治不任儒术之实虽尝设科取士而天下之广三年之旷仅取百人右榜复居其半故读书者不多而著述之传扵世者殊少良起后人之慨叹也然亦岂无山林之士抱道未伸而书以见志者以既无爲之揄扬扵当时又无为之发明扵后世故不得而传也如献可者以世儒之胄生文治之时学裕才优著述宏富然此书也非自牧爲发之亦零落朽腐而已又乌知其足备史之阙哉乃知少文之时传世之书不多得见无足怪也是则自牧之扵献可也亦可谓有功也已因阅是书而题扵后云
　　防郑所南行録
　　右所南先生行实一卷吴门唐谦自牧所纂録也録成以示予予读之至其末云公之行可尚惜无人为作传姑记其概如此因叹曰自牧之録此其有闗扵世教哉盖先生亡国一太学生耳非有官守言责而享禄位之崇也顾其不屈也若是则夫受国恩承顾托乃俯首帖耳若无所与而诿曰运数有归者独何心哉先生遂至扵终身坐卧未尝北向则其秋霜烈日之难犯者益懔乎其不可向迩矣故其殁也平日之腼然自欺而不能无愧畏扵先生者方自庆幸又乌肯执笔以发挥之也哉此先生之髙节峻行所以日逺而日亡也今自牧乃能括篇章残废之余故老凋零之绪掇拾纂缀得不至扵尽冺而世贤不肖用心之不同扵此可见矣呜呼使伯夷之风不闻扵后世顽夫安得而亷懦夫安得而立哉予故曰自牧之録此有关扵世教也嵗癸卯三月书
　　防谢叠山江东十问
　　公丁亥七月上镏丞相书有曰某江南一愚儒耳自景定甲子以虚言贾实祸天下号为风汉正谓此书也使是时当国者有人心得此而筹之则宋必不亡奈何得此而雠之竟以亡人之国也后之读此者乃服公之言有验哀哉更百二十又三年爲洪武丙寅防
　　题贡獒图
　　西旅贡獒一事见扵周书已详着矣有以见古人之寳贤而不寳物也爲是图者非无意盖必有爲焉耳则观之者可徒视为粉墨丹青之玩也哉
　　题赵子固兰竹卷
　　赵子固襟度萧爽似米南宫时人谓其有六朝诸名人风致观其笔迹所至超轶絶尘非踵常袭故者所可到亦非踵常袭故者所能识方得意时无一防王孙习气惟知有图书满船探搜古秘烟云水墨出入窅防胜赏清吟惟日不足故其所成之梅竹妙层出展对之顷令人心目开朗睡思消而醉魂醒也雪堂居士尝以清雄郁评南宫书画此卷亦足当之哉
　　题陈邦度诗后
　　诗先国风而后雅盖风本时之歌謡雅则礼之乐章也学诗者不先之风无以见诗人发扵性情之自然不归诸雅无以识君子止乎礼义之中正此不易之序也邦度博学好问尤喜为诗然其所赋无论正变率多风体此编是也夫人之学与日进则识以学明邦度春秋甫盛其进犹月恒川増未量所止茍知其序则今日之风皆他日之雅要在勉之而已披诵之意书以归之
　　题周正道横山八景诗后
　　先人所藏在横山之麓予往来山中数矣山有八景故老传颂颇久之东家东家曰八景吾家得之之西家西家曰吾家得之则是景也家得之而人爱之矣予旧尝赋焉曰吾亦得之乎或笑曰子将为已有邪非已有已寓耳间以告拙逸先生先生曰吾亦为卢氏赋之矣嘻先生得之卢氏亦得之乎因题其诗尾以识一笑
　　防东唱和卷
　　右诗一卷渤海髙启季廸蜀山徐贲幼文访梁溪吕敏志学甫扵东所唱和也初吴城文物北郭为最盛诸君子相与无虚日凡论议笑谈登览游适以至扵琴尊之晨芗茗之夕无不见诸笔墨间盖卷帙既富矣及更变迁相继散去或显融扵脩途或隐迹扵林野或归复扵九原而余亦来山中矣人生离合固有数耶如卷中三人季廸已逝幼文方守官河南志学虽时一见然掌教锡山亦不得数相亲与追维往昔能不兴怀且此唱和时东去城殊不逺余复不能相从以陪谈咏之后此怀又当何如抚卷慨然曷能自已三复披诵书以识之
　　题鹪鹩居樗赋
　　右鹪鹩居樗赋余友顾季友氏作也季友名谅隠居吴山之麓四十年矣早歳多从故老防见闻殊广而谦抑若无所长兹赋盖自况也岂固然哉亦深以自蕴耳老氏曰知其白守其黒季氏似之非耶余读其辞而爱之因题扵后云
　　题朱彦修风水问荅后
　　君子之所谓趋吉避凶亦乡善倍恶修人事以顺天理而已天理平易而正直人事亦惟平易正直爲可以顺之顺天理矣果吉若凶所不计也公刘之迁邠择地利以便民居周公之宅洛承先志以服土中耳民居既奠先志既成人事至矣顺夫天理孰过扵此若曰定形局而必扵是而期后之有天下立方向而必扵是而期祚致八百年之永者岂足以爲公刘周公也哉丹溪之爲是书深斥卜之非可谓不溺扵流俗矣而扵居室乃拘拘焉为是委曲烦碎之説旁引曲证谓必尔而吉不尔而凶若无毫末之可违者固平易正直之所爲耶且夫阴阳五行有自然之运或为菑咎良非偶然惟德足以消弭今乃以力胜之非理矣此又见其不能笃扵自信也孔子曰致逺恐泥丹溪其泥者哉
　　防韩处士夀藏记
　　死生者昼夜之道原始反终而知其説理有必至焉者且蔂梩揜之之后其事非独爲亲当然爲已亦当然盖已即亲之遗也则夀藏岂爲太早计乎韩君之言曰吾亲吾已藏之矣吾亲之遗虽方处乎昼要必及乎夜耳及扵夜而不得见其所藏吾其果安已乎此藏所以作也呜呼君可谓能致夫深长思者矣能致其思扵身后也如是则身之前又寜至有乐正子春之患耶是文也他日传诸后后其当益致其谨哉
　　书元裕之论文诀而题其后
　　右遗山元好问裕之论文诀虽云论文实看文字法也惟作者能知作者之苦诚非易事然茍能字字求之则用心亦精矣所谓作者将不始扵此乎古有云读书一目十行又云目数行下又云五行俱下皆史文耳先儒曰读书只怕寻思推究者为可畏如史所云何足畏哉金生澂学爲文辞方扵古人文字中求其法制故书此以贻之而幷识其后云
　　书严诚则事迹卷
　　忠孝两事其实一途君子不责其能兼亦未尝不贵其能兼也能尽其忠斯全其孝自非见之明守之正卓然有立毅然不回孰能尔哉古所谓照映史策令后世兴慕仰者非斯人之徒欤今读严诚则上监郡书幷观其扞冦事迹盖所谓能兼者诚则始也陈欵恳以白其兄之罪实出扵天伦之情终也令族属以舒其乡之难又发扵忠愤之气虽成否在天而义则由已若诚则之事传诸方来简编焜燿矣宜其嗣人文学起家出宰百里首途如此致逺可知况长洲又惧其先徳之湮録埀后其贤又可知矣天恒报施善人扵兹其可见哉
　　题周草画像卷
　　宋运既徂呉有三山郑所南先生杭有弁阳周草先生皆以无所责守而志节不屈见称前二十年时获瞻所南先生像扵呉门唐氏所南孤劲严峭有凛然不可犯之色观其终身未尝北乡而坐可概见焉今获瞻草先生像扵长洲沈氏草豪伟秀逸有飘飘迈俗之气观其自赞之辞可槩见焉二先生姿韵虽殊要皆介然特立足以增亡国之光者矣晚生后学不得亲接其言辞风范扵当时乃独扵其遗像以想见其人可胜其歆慕也哉沈氏字伯凝家多法书名迹而尤寳藏此卷云重光作噩良月丙午望
　　题彛训堂手卷
　　学校之设天子之政也学校之教圣人之言也圣人之言岂出扵天理之外天子之政又岂出扵圣人之言之外也哉衍洪范者曰皇极之敷言是彛是训扵帝其训凡厥庶民极之敷言是训是行以近天子之光呜呼天下之常理天下之大训非学校扵何以明耶学校既明之则庶民是训是行之效可致矣此金侯子肃所以扁其县庠之堂爲彛训也侯用儒术起家出宰百里观其名堂之义可以见其报本之学矣
　　题张继孟所藏欧文后
　　余年十七八始获厠迹士林中日从先生长者之后时张君子昭已六十歳矣君家多藏书防道甚广大夫士咸礼爱之丙申冦攘书多散失事既定君子芸已渐复购収几及扵旧而欝攸尽取之矣芸已没子肯继孟志复収书一日持此卷来告余曰先大父四十四年所装书也手泽存焉盖散失后先人未及収者今得之矣噫书之存亡亦有数乎使已収之则既燬矣以不幸不得扵当时乃幸得存扵今日岂偶然哉继孟能不忘其先购得而喜其亦贤已因书以识之
　　题莲峰易先生墓后
　　右番阳周公伯琦为庐陵易恒书其曽祖莲峰先生墓表篆书一十二正书二十六初恒既得此书兵乱随失今复购获之且勒扵石而装禠其迹为卷徴余识之按莲峰名斗元字复之一号太初昆山之南与刘龙洲墓东西相望尝观其家藏宋进士野水陈谔诗以为莲峰才气絶似龙洲同爲庐陵人虽先后不同又皆年五十三而死所藏相去复甚近故为一诗以吊二墓云嗟夫龙洲虽自负才气遨逰诸侯间竟放浪无所成晚家昆山无嗣以死至今荒塜埋没荆藂野蔓中遽欲寻而不得先三十年时有守是州者尝爲表之而人亡政息石旋以仆今莲峰身没百年乃有曾孙能扵艰难困踣之余成此大事亦可尚哉是则才气乡里夀年三事莲峰可同扵龙洲而有后一事龙洲不得同扵莲峰矣嗟夫苏长公云世事皆寻常惟有后足以慰意其至论耶录绛守居园池记而题其后【唐樊宗师作】
　　记所以纪事其义必因文以逹之盖欲人之知解也而务扵怪僻晦澁其辞使人读之不能了了又岂爲文之法哉若绛守居园池记是已韩子称绍述扵辞大得又称其文从字顺必非指此盖言其所谓三百九十一篇之类耳惜乎其未得见也此记觧不解非学者之急务然今録其本者欲因其已见而冀得其未见者也
　　题赵子昻画卧雪图
　　袁邵公雪中闭户将何所求令之造之固无加损扵公亦无加损扵令也而遂相传以爲美事美时之可尚耳或者又惜令亡其名亦不烦惜也使公与令闻余言当相顾一笑既画之八十四年澹如王行题扵翠巗而下十有六人之后
　　题陈子贞楷书后
　　古人自待之重恒扵其所为见之不在事之大小也明道先生作字时甚敬而荆公书每如出匆遽中荆公非自待之轻者而尔云谷叟所以谓其不可晓也此即是学之训后世惟当确守哉贞翁此幅可谓能守兹训者矣
　　题白庵卷
　　白之爲色一也而古有坚白同异之辨君子盖无取焉然孟轲氏乃谓白羽之白非白雪之雪白雪之白非白玉之白何耶其防则有在矣今夫白羽之白白也黔则见其变焉白雪之白白也释则见其亡焉其白固足恃乎惟白玉之白也磨之而不磷湼之而不缁不缁不可使之变不磷不可使之亡不变不亡则其白也斯可谓之白矣时仲以白名庵其义果安在乎噫时仲儒者也其必得孟氏之防哉










　　半轩集卷八
　　钦定四库全书
　　半轩集卷九　　　　　　　明　王行　撰墓志铭
　　陆均序墓志铭
　　均序讳庠姓陆氏均序字也苏之吴县人祖讳某妣陆氏父讳荣妣姚氏生元统元年二月庚戌卒洪武十三年九月辛亥年四十有八娶唐氏丈夫子五曰鉴权济焕垣女子二曰住奴小奴孙男一曰灵童唐氏暨垣先卒卜以是年十月庚午合唐氏兆县之灵岩乡山花坞之原其将也鉴以状来乞予铭予扵均序盖未之云识也而鉴尝从予友防因鉴而推其所自固以知均序爲可铭焉且夫富乐夀人之所愿也又未若有后之爲至愿者盖乐夀仅止其一身而子孙乃绳其后绳其后吾宗其衍矣今均序年几五十非夭也寝疾以殁考终也而复敛以礼而葬以时子孙冠衰哭踊哀送人而至此亦何憾哉铭曰
　　少年浮湛同里闾壮而自振事乃躯锄荒薙薉忘勤劬灌溉瘠硗成沃腴瀼瀼雨露爰复濡有秋遂底充偫储罔云自怠异厥初根培坻防固尔株由来礼仪兴有余长子挟策从师儒含饴抱孙蕲晚娱天畀至止迷其衢吴山苍苍蔚杉槠骨肉复土魂防虚幽堂永古谅不渝有铭在刻其徴诸
　　宗处士墓志铭
　　处士讳本先字景明姓宗氏先金华人宋名臣有赠正议大夫观文殿学士諡忠简讳泽者京口之马鞍山其九世祖也有朝奉郎通判泰州讳如圭者徙润以守先茔因占籍焉其五世祖也有知光山县讳有大者其曽祖也入元有句容尉讳彛平江路録事司典史讳昌者其祖其父石其母氏也处士始由丹阳侍父来吴居吴者余五十年年七十有四以卒实洪武十四年十一月癸卯也娶陆氏子男三人曰某某皆先卒女三人曰贞宁夀寜适陆某先卒夀适卫某贞适李勤勤有孝行良扵文卜扵某处某山之原以是年某月某日奉处士状来乞铭予与处士虽居一城而相去不能近然时一相见接其动容辞气亦足以得其人也处士性恬易爲事不近名守已有方足迹未尝为势力造诸毁誉戚忻时委之酒不胶其志扵得丧环堵之室几榻萧然泊如也通易春秋旁及子史百氏究探义理老不少倦早获知扵虞翰林集授以为文辞法故所著述不违矩度尤深扵诗今所存凡若干首呜呼处士有足铭者已铭曰
　　忠简之业史编赫然忠简之藏润其永传徙家守茔泰州府君润之有宗金华之分丹阳润邑处士攸宅从父宦吴遂从吴籍余五十年栖迟衡门义理简编咏歌俎尊语隐显焉虽以时异学行之求无忝先世命数有终寜复茍延手足既启归之以全卜吉扵原有温其土铭尔幽室允兹终古
　　许能翁墓志铭
　　能翁讳运字荣逹姓许氏能翁人称之也世爲苏人父丕之母闻氏生元大德丁酉年八十二洪武已卯十月庚申没翁朴厚无外饰早失怙恃艰勤业食与衣不得事扵学然知学之必当事子之必当教观右腕骫挛不爲用翁曰汝支虽废心目固不废宜从儒先求知爲人之道无复类若翁也观因得日随士君子杖屦防学庸而进居阛阓中甚隘一楼广不能逾常而汛埽殊洁才人墨客至其上翁时致殽醴令子将勤敬意客有狂者髙踞濶谈纵肆无忌翁令曲意顺之客知亦惧而悔且叹曰翁能事乃尔耶能读如耐谓忍事也能翁所以称焉翁少而壮未尝识官府门衰而老未尝出城郭门惟惴惴以亏体辱亲为惧然事遇顺逆亦不易以戚易以喜乡里人卒自谓弗如是弗足称能也已翁之配仇先八年卒子男一即观也女二哲适吴智适孙孙汤隂主簿谅也观卜以是月壬申奉翁葬呉县光福里邓尉山之原而仇合祔焉铭曰
　　古称有容斯徳之繄学者之功今翁能耳实容之迩繄其质之美惟能之为讵特全其归子复赖而子赖伊何后弥克扬迈古之藏永固以藏猗惟翁之光
　　元故蒋处士墓碣铭
　　行友蒋君卒之明年其子男辰复以病死行痛伤之叹曰天胡忍扵君如是极也谓天不与善人耶仁者必有后以君爲非善人耶君固未尝为恶也天胡忍扵君如是极耶君未殁时以行有年契引辰示行曰濒老得子计不能自教是儿成立有望扵吾友焉行曰史称尝活人者后必大君活人多矣何忧扵后乎于戏今辰乃死史爲无足信已君之殁也行亦方病甚弗得治君防及起往奠之其家已用浮屠言燔君匶而沉其骸矣行大悲恨然不可奈也因思惟督辰有成光其先业使君无恨死庶塞区区责耳宁意辰今若是复何望哉虽然茍勒石着铭表君之行义以昭扵后使君不终泯泯犹可以少纾责乎而是也行何敢怠焉扵是举君之槩谨序次而铭之君讳国光一讳太嘉字仲賔江隂人曽大父某大父某父某字清之卒官建徳郡从事母某氏建徳君深扵医又善越方能着物虚空中不坠画禽鸟壁间令翔舞使鼎中物蒸蒸自熟可啖君欲学之建德君曰特狡狯耳医有活人功是可学也廼出书授之朝夕爲讲究其要君医遂洞精矣后来呉人未之竒也有老兵行泣道上问之曰子爲魅所凭莫能治死也君爲徃视病子方躶踞瞠目大诟且敺人医不可近君叹曰易与耳即令其家儿舍后斸大螾数十烂捣投水中去泥以水遥示病者病者见水遽起持饮未尽随薾然卧更与药防之瘉里人大惊从是有声矣吴医葛干孙通敏有才辩数愈人竒疾名甚振松陵人父子俱病君与共诊之葛曰父可起子法当五日死君曰父夜半死子明日午死葛不信从衡难君君但唯唯是夕共寝其家夜半父昻头湏粥葛防君曰死犹能食乎君不应粥未就果死明日中子亦死葛大慙服一豪家奴病伤寒朞月体兢兢而振齿相击不能成语医环视束手君后至呼曰趣取羊肉来群医咍曰伤寒大忌羊肉也君曰诸君苐母言以羊肉斤许熟之截取中大脔别用水鬻良久取湆一升啜奴战止汗大出瘉其术异扵人皆此类君性刚然慈爱人疾家贫不敢致君君自爲治富家来迎或小拂意终不往是以全活甚多而家不益裕君嗜书老未尝倦所着有伤寒疑目活人书正譌伤寒铃括亲验方等数卷至正十七年三月卒年六十一娶某氏女二长适某次适某男一妾某出即辰后君十四月没又一月始勒铭树君家祠中当明年五月也于戏以君隂徳之多揆理之常宜昌厥顾至扵无嗣焉何也岂理或多变而不常乎亦有适然而不由扵理者乎何他不逢而君独逢之可哀也已可哀也已铭曰
　　善而通天所与兮恶而穷天所阻兮伊理之常吾所据兮恶而休其躬善覆羸扵凶吾将孰从吁嗟君邪适离兹邪爰刻我铭慰君之悲邪
　　吕府君墓志铭
　　君讳梁字某姓吕氏其先世为唐着姓代有闻人自许国文穆公防正以相业显宋淳化咸平间宗族遂蕃盛世居开封后五世有安者避靖康之难始来安丰之霍邱家焉霍邱生赠太傅青青生志晖及全志晖某官全赠太师太师之孙文徳当宋季以材武立大功官至少傅武寜保康节度京湖安抚制置等使封卫国公其族益昌大而某官更二世至武义大夫讳文旺扵卫国爲再从兄则君之曾大父也武义生武功大夫閤门宣赞舍人兼司选举统制官讳师才以守江州归国朝独后官止明威将军管军千户使将泰州故今为泰州人明威第四子讳君铸妃周氏实生君君生长富贵家不事生业日驰马从犬鸷击猎爲乐然遇人能敬谨视下慈惠因得人懽心亦颇好爲义乡里有急多赴之伯兄果早亡有子珍甫睟君鞠育教诲期扵有成而珎倜傥豪纵不就羁束雄藩钜都足迹四至尝逰燕赵归不时君恒戚戚盖忧其兄之后也及珎贵显歴官江浙枢密行省两府为外宰相养禄之崇君皆及享之故晚年之乐尤优防而自得焉至正戊戌三月壬辰以疾卒扵呉年六十三娶姜氏子二良彬良女一佛奴孙男一思让珎与良彬卜兆长洲武邱乡大梅墩之原将以是年四月庚戌奉君来乞铭铭曰
　　有钜之宗曰惟吕显扵宋初国封许自兹以还缵厥绪卫国之功肖伊祖事业之殊文与武时安若危亦异处卫国从兄为武义后入国朝者其子明威之官袭两世君虽小支实其系生逢太平承世贵防良驾坚适懽意晚年之乐犹子致盖食报焉良有以天年告终其定数体全而归复奚慕武邱之原瘗斯固我铭诸幽期永古
　　亡友王君墓志铭
　　至正二十六年夏六月三日余友王君仲亷卒渤海髙季廸来告余相与走其家哭之有妪抱婴儿牖下余顾之益悲初仲亷病胪鼔每作辄困剧尝指其女璚哥谓余曰不幸无子又病若是即死是能继吾宗乎语已泣下余慰之人孰无病病须瘉子年甫壮行有子无忧越三歳而婴儿生仲亷喜抱乐余曰果如子言吾幸不絶可无忧死及仲亷卒儿生才十有六月呜呼天既畀之而复靳之不使之见其有成人岂非命哉仲亷母甚老子甚幼若不能无遗恨然母老诸兄贤可养子幼家有产可恃以育而长防兹二者防防又何如恨耶后十七日其兄伯时来请余二人曰某之亡弟获交扵二君也久知之无深扵二君者合以某月某日葬某所某墓非二君铭谁其铭敢请余辞季廸曰伯时言是也然我识仲亷久扵子子宜铭勿辞按仲亷名隅仲亷字汴梁人曾大父讳某大父讳某父讳铸咸匿耀弗着母某氏娶郭氏年三十有五女一即璚哥未筓男一即婴儿名琼林仲亷性至孝有才气先习举子业未成弃去用其才为古歌诗疎爽新丽多见称扵人观其论议言説盖欲有所爲使其声流扵后与古闻人侔不独诗也学且进而病作竟迄扵死悲夫铭曰
　　赋其才廼抑其施予其后而夺其夀天乎天乎斯莫究
　　医学正周菊所墓志铭
　　菊所姓周氏呉人菊所其号也髙曽本由武弁显至大父洎父皆读书事医爲业始以儒医名菊所因复仕爲平江路医学正大父号菊圃父存菊故菊所之号以绍其先焉周之着扵吴自宋迄今八世矣言乡邑旧家宗族之蕃必及周氏菊所实爲之大宗其家城西南畤髙闳大居闾里相接歳时合族昭穆在序冠裳簪珥堂室烂然而菊所雍容怡愉仰承頫防称其所以为宗子者虽没犹能入人想象也菊所之嗣曰瑾尤兢兢善振饬常自言大宗在我能无砥砺乎因亦系菊扵岩以自命其志可见已古多隂徳者后必大医固多阴徳周氏其当益蕃耶洪武十九年冬十月瑾遣其子黼致辞扵余曰瑾不幸失所怙者十五年矣先人敛五日而报葬铭有弗暇爲也兹重不幸是月丙戌母氏又亡将以甲午祔扵先人之兆瑾方衰经苫块礼弗可违敢泣血稽颡具先人行实令黼请铭焉呜呼欲铭而父母乎虽靳弗之能靳矣按状菊所讳继周字仁之祖讳子华考讳观光妣初再皆陈氏生丙申正月丙申卒辛亥八月辛已年七十有五娶钟氏继室田氏钟年几十有几先卒田年七十有四今卒子男四长即瑾次琰璵琬女五壻曰朱中张忠禇彦盛荣刘序孙男四黼黻冕金陵狗女三曾孙二呉县至德乡沙泾村之原则周宗之茔域也爲之铭曰
　　德积扵阴人弗能知而亦不自知也扵子孙乃始见焉周氏之久而益盛其见者乎袁君载云利人而人不知者必受其福斯言有徴矣菊所之藏其终古哉
　　洛下邵君墓志铭
　　君讳光祖字宏道姓邵氏由康节居河南运使犍为监簿来番易七世三迁而为江东人监簿讳潜曽祖也其讳徳初祖也讳信父也母氏则华焉父宦扵呉从防吴颇久故虽交道广而江湖无定居然熟吴人爲多而视吴犹家也性夷易无勾曲畛畦扵人不事迎合亦不致忤好读书求义理不厌有得乐以教人或迷扵它岐必谆谕振挈归之扵道生七十五年矣洪武八年夏六月癸丑时主城西陆安氏天剧暑方病热稍间聊出焉顷即还曰我躬兢兢寒不能支何也安爲速医至已伏枕汗大写如溉医视之曰不可爲已遂卒娶沈氏再娶辄死竟无嗣谋其所以葬者皆其友也有徐左尝馆之扵家至是曰生吾馆死吾茔兆吾责也李敬尝从之防至是曰生吾不能尽馆之道死吾当奉其主也谋定卜日得七月辛酉卜地得呉县光福乡邓尉山之原谋其者相与来乞铭铭曰
　　因其友以见其爲友因其弟子以见其爲师有诸已者如是独无后也何居已而已而厝扵兹噫
　　学斋张公墓志铭
　　学斋讳畦字芸已姓张氏尝以种学名其斋人因以学斋称学斋之先家汴有官御帯者女真乱华时以其职渡南遂爲呉人祖官秉义郎父雯不复仕以儒业居家富扵书尤多竒志僻传故闻见殊该洽学斋幼服庭训不懈扵学攻文辞通胡氏春秋资性恬夷扵物少致忤以道义自适每賔朋过从情与胜遇辄熙熙然晨夕一日谓余曰获承先徳防庥栖迟文墨忽不自知今年之爲五十又一也曩之所惧以先配无嗣今再配之子已冠而昏后其有望矣噫孰知其言无几何而遽死乎洪武十九年学斋之柩在殡歳星一周已而再配朱氏卒其子肎卜地扵县之太平乡姑余山之原将奉二柩葬具状来乞铭学斋余友也铭可辞乎状称歳甲子十月辛酉甲寅八月壬寅学斋之始终也歳癸酉六月辛已丙寅十月乙已朱氏之始终也朱氏终之八日壬子则二柩之封日焉呜呼张氏易武以儒传子洎孙迄今无少替所谓后其有望者是已然肎也不惟是也又有克孝之声焉亦由学斋能奉其亲故也子父继以孝闻其不可尚也夫其不可铭也夫铭曰
　　惟梁有张迁呉以居武弁之雄化爲文儒文儒之教父蹊子蹈既缵厥家复踵斯孝姑余之藏允固以藏绳绳来嗣伊孝不忘
　　徐文质墓志铭
　　洪武丙辰三月癸已姑苏徐文质氏卒其孙本踵门告曰遘罹闵囏祖考倾背实不肖累夫复何言惟吾祖之殁也生八十有九年矣而乡党宗族无不恻怆凄断惜其逝而不留者盖吾祖资性平夷内无隐蓄思辄见扵言爲事径情尠勾曲计虑故人多信之久复致怀也人也怀之如是爲之子孙者如何且吾祖之生遭家浸防早亡所怙恃能自树立力扵艰勤迄有今日也不然后人将何赖哉兹兆既卜吉矣本因自思其氏系里居死生歳月固所宜慎然其必当示诸子孙而不可泯者盍亦致其慎也故徴诸文笔发焉敢拜以请呜呼本之言可谓能知本者也能知其本情在可嘉不得而靳之矣按状文质讳彬文质其字世家吴居善药以辅医术考讳叄妣蒋氏娶盛氏先卒子曰肃义哲谋时孙男曰瑛瓒本珎谦祁进瑺珣南玮玮为将仕郎衡州衡山丞女曰英适王旬芬适王琳芳适雷原兰适张仲楚蕙适邱进蘩适盛继先曾孙男某某女某某子若孙凡三十人而早世者肃谋芬兰在逺者义瑛瓒谦祁珣居官者玮其生元至元二十九年壬子其是年三月丙午其兆则吴县胥台乡黄山之原也呜呼徐氏其将益蕃乎观扵其孙子可知矣盖夫人也得扵天而几扵五福者虽难犹易也至扵既与之安富以乐其身复与之子孙以蕃其后则岂易而得哉若徐氏也可谓不易得者矣乃铭曰
　　勤而有谨而守介其夀蕃其后人之然兮天复厚繄铭尔藏斯永久
　　沈茂卿墓志铭
　　茂卿讳森姓沈氏茂卿其字也世吴人祖富父荣妣叶生元天厯二年蜡月壬寅卒国朝洪武九年如月戊辰年四十有八娶程氏子男一人经女二人徳徴徳徽卜地得吉扵长洲县尹山乡长山之原卜日得吉扵是年菊月甲子将宜志以纳圹中遂志而铭焉铭曰呜呼茂卿其没也耶茂卿之病也爲之孥者曰胡苦吾家翁耶寜吾病毋病吾家翁吾惧吾无以依也爲其交者曰茂卿友道不薄也虽偶婴扵恙善可恃其必有瘳矣其父兄者曰吾儿非常儿伦也其扵亲也笃矣天岂固疾笃扵亲者乎年甫尔可无忧也呜呼攷诸其孥言是能慈者也质诸其友言是能信者也其父兄之与之又必能孝弟矣况夫廹者之归之爲纾其难匮者之告之爲济其急耶呜呼今死矣果何如也耶盖可恃者理之常不可恃者理之变理之变始见其命焉呜呼茂卿之死也是非其命也夫是非其命也夫
　　先君墓志
　　先君讳懋字盛甫世苏人姬姓王氏也歳在甲子爲甲辰月在时爲冬仲日之干爲丙支同乎其歳此其生之始也距生之始年七十有二歳卯月酉戊子朔其生之终也筮葬日得吉扵是月已亥筮葬地得吉扵吴县灵岩乡横山之原娶罗氏子二长行次济济先卒行不肖孤也呜呼不肖孤弗克自修愆邮深积防极之恩莫报而凶孽延扵先人可胜痛哉且先君子之徳非不肖孤口之能易陈笔之能易志不敢置辞扵间也惟其歳月不可不谨故托诸坚石焉呜呼痛哉痛哉不肖孤行泣血谨志
　　沈荣甫墓志铭
　　荣甫姓沈氏讳荣世为苏之长洲人考富妣曽生扵元大徳十年春正月闰之甲申卒扵国朝洪武九年秋八月之壬寅得年七十有一娶叶氏先卒丈夫子二长森次彬森先七月卒女子四徳淑适何徳美适张徳仪适周徳谊适钱皆同郡也孙男三经綖绅女二徽徴以九月甲子葬尹山乡长山之原鸣呼荣父考诸其乡盖所谓善人者矣初荣父之先君子防扵故侍讲袁文清公之门公每嘉其敦信义时楚之长沙攸县人冯子振方张声誉号海粟以文翰自矜许来吴必主之深加爱厚爲大书积善二字殆以表其志也及荣父持家政乃筑堂构宇以冯书揭诸题间既以承大先志又以朂其后人是足以见其好善之心矣故得优防暮年克享夀夷然委顺全之以归亦可以无憾矣宜铭曰
　　好善人之所同为善吉之所钟吁嗟而翁繄善之从天年既崇全厥终铭辞永古昭幽宫
　　汤碧山妻范氏墓志铭
　　范氏吴人魏国文正公十世孙也生而秀慧长俭勤自持父爲择归宋大理少卿浏阳汤公六世孙碧山先生名儒也以名门女女名门人思观徳然其礼法素驯又益修仪度贤声斯着矣既而养子纳妇抱抚孙甥而偕老君子士友闺门槩则焉年八十三洪武辛酉八月庚寅朔以疾卒筮得某月甲子祔先茔扵长洲县武邱乡震山之原子完来以铭为请铭不易为也然岂靳扵名门之懿耶因遂阅其状焉状云讳伯愚字元鲁考讳文英元教授吴郡祖讳邦哲宋司法淮安军曽祖讳庆宋知循州军府夫名郁子名允名勉名完孙名述名近孙女名某曽孙则某某也铭曰
　　慧女贤媍慈母夀祖天畀人修两无负归诸幽允终古
　　全仲庄妻赵氏墓志铭
　　伯赵名宜淑汴人其先宋宗室也穆陵入继大统封母弟爲芮福王国亡元授王金紫光禄大夫检校大司农降封平原郡公实其曾祖也公生孟桂中奉大夫检校大司农平原郡公其祖也中奉生由珤奉议大夫知潍州其父也曽祖妣秦国夫人黄氏祖妣平原郡夫人呉氏妣夫人冯氏伯赵生贵家能循姆教年二十归京兆全璧璧字仲庄穆陵舅氏赠太师封昌王名越之元孙也昌王昭考追王扵越名某生慈宪夫人及王慈宪适宋室越州会稽尉名希瓐是爲荣文恭王实穆陵所自出也昌王之子赠太师封和王名昭孙生女又配绍陵爲仁安皇后而绍陵实生扵福邸则全赵之昏旧矣今赵乃复归扵全也全氏入元贵盛少衰而礼训弗替伯赵处闺门堂室间殆无违度而教子有母道焉吁有自哉归全三十有一年当洪武三年二月壬戌上推其始生延祐七年十一月壬寅爲年五十一而卒子三人从善从义从礼女二长适赵文次在室孙男二某某时方侨乎吴不克归会稽先茔之次以十一年之蜡月庚申厝乎长洲县陈公乡上苎渎之原铭曰
　　以懿之姿生扵贵族以懿之训成其婉淑生有其质训复文之妇道母仪尠厥施尠厥施克相夫子子以洎孙永延扵嗣苎凟之原以固以藏永兮终古铭昭尔臧
　　张仲良妻周氏墓志铭
　　周氏讳性端呉人父讳谦母许氏延祐庚申八月甲戌生生二十三年嫁为同郡张仲良妻妻仲良四十六年年六十八卒洪武丁卯六月戊戌也子男二曰坚曰介女一壻钱衡孙男基女媛以明年四月辛未呉县灵岩乡南周村之原从吉卜也惟仲良资性和易处乡里以善人称而内赞之贤往往在人口耳子坚扵父亦殊肖子介家居时兄弟之相亲爱怡怡如也及介以儒学起家为荆州防卫知事勤扵其职美之者必原其父兄家法之懿而母夫人之助实多焉仲良夫妇年相若而意复相顺桑榆之景欢忻夷怿人方羡之而疾竟不起矣呜呼伤哉虽然死生昼夜理之常耳矧年登七袠享荣养者几十年迨夫归全夫子妇孙怛哀号颀乎其临竁人生至此宜无不满意矣系之铭曰
　　夫与和我柔爲之妇子与孝我慈为之母彼礼彼之施我道我之务此生之养也荣而殁之藏也固幽扃既安古复古
　　全士宜妻张氏墓志铭
　　京兆全士宜妻仲姬讳静圆其氏张也张氏无别系一出晋公族蔓延东南在吴为尤着仲姬今长洲沙湖人也祖讳祐字吉甫父名裕字裕卿仲姬生慧悟事多领解动止辄得翁意指既长翁益爱之为求佳子弟为之壻得士宜遂妻焉妻士宜八年年二十三生一子观矣洪武八年已卯正月二十七日病卒庚辰蜡月二十八日县之陈公乡上雉凟之原全氏先茔之次也呜呼惟全氏宋后家族既华贵虽再易代至今为名门家世相承皆安守顺处故士宜殊巽顺而仲姬之夫夫妇妇则固良矣顾乃年命不延遽然殒瘁可哀也夫铭曰时阳春兮嘉卉蒪曰有俪兮同厥荂俪伊何兮匪庸彚前朝戚里兮今名家【叶】惟根柢之厚深繄柯条之发舒沭雨露之芳润滋肤理之鲜腴夭夭其姿灼灼其华并乎夕秀齐乎朝葩倐霜霰之载加遽一生而一徂徂云已矣生其奈何悲霣珠扵渊泉伤委玉扵泥途攷之彭殇短脩自殊爰有命尔讵人之谟雉渎之原已厝先姑既安且寜其从与居
　　沈氏幽堂豫志铭
　　姑苏沈经思则家长洲之尹山和易端谨人也恒服先人之训慎黙无易言家素脩扵礼户庭之间雍容怡愉而静宻严敬嵗时仪度内外秩秩思则自幼习之以故亲礼贤士夫弥复周谨君子嘉焉自其祖父继没年甫十六七固已力持门户人以爲难能黾勉自程有举无坠虽云先徳所施理宜有在而其勤敏淬厉克自树立亦可见矣已而竟以体故罢羸不任忧劳之交至而婴况痼之疾焉洪武二十一年春思则扵是三十有九矣来告余曰经之获亲杖屦也久每自庆今疾势日强度终不可爲已为身后之营矣昔祖祢之藏咸沐志文之宠足以爲不朽之托经如不起当从先兆之次先生必怜而畀之铭然及其防息尚存使得一瞻夫濡翰斯含笑入地矣予闻而兴嘅因谓之曰观子之志岂欲豫铭其藏耶言未既思则驩然兴之曰茍若是则他何所复望哉呜呼思则其诚逹者乎逹者之志则吾固当成之矣遂不辞而爲之铭曰
　　惟楚叶公原夫氏之祖也大父讳荣厥字荣甫也讳森字茂卿氏程氏章父而洎母而少母以祔也娶徐继金六礼所嫓也徐生曰畴沈宗之绪也至正后庚阳月壬寅繄其生之初度也揆理之常夀未渠央迄莫违扵定数也原始要终若旦夜然生不讳死之故也长山之原实惟先茔他时之所当祔也铭后几年嵗某月某日某扵焉以安厝也土之亢而温閟之固而深日吉辰良其终永祐也
　　唐氏夀藏铭
　　吴阛阓之居有唐氏焉好藏书多竒僻传记虽去予家亡数里而时造之其善予者曰自牧氏自牧名允谦性简直审慎交际而扵予则未尝留所蕴蓄也间尝谈其先世之盛族属之贤而详及其祖东屿翁之学行不觉起予之遐慕焉及自牧迁家濡溪方怀之不置而予友沈起宗氏爲其外兄子髙甫持事状来徴文铭其所营之夀藏阅其状正东屿之孙而自牧之从兄也予因询自牧近起宗则致子髙之言曰某之家世载苏之版籍旧矣髙祖而上逺难遽攷其得考者曽大父子男三人大父子男四人而某之伯季数亦至五盖非单弱之族也变更以来日替月陵庶系旁支益就澌靡故大父之遗体惟自牧与吾自牧虽二子得孙辄失之今在逺亦死矣乡里所存仅某一身嗣无涯而年几八十朝夕相依老夫老妇而已茍不豫以图之一旦敛手足形归复扵土而世系蔑闻则呉门唐氏非特其人冺焉其声亦斩焉絶矣兹勉袭赵台卿司空表圣之遗矩兆竁已成敢乞爲之铭以埀不朽则某之至愿也予一闻是言三复悲叹既伤自牧之永逝又善子髙之虑逺遂不辞而爲之铭按子髙名允升曾祖居士讳某号黙庵祖省元讳士昌号东屿父讳良知号菊庄母孙氏妻厐氏名贞静子髙生延祐乙卯某月某日今年七十有六厐氏生泰定丁邜某月某日今年六十有四其兆在呉县胥台乡梅湾之原盖卜吉也予闻子髙之爲人以约自处以信自守盖亷静端慤而详雅者也今以其言质其所操诚相符矣厐之归唐不及事其姑而克事其舅扵夫婉顺无疾言遽色所谓朝夕相依真事实矣他日合而藏焉礼也铭曰
　　身之光繄惟全而藏系之久金石兹弗朽原之亢而水深土之温而气厚竁以閟之安尔夀








　　半轩集卷九
　　钦定四库全书
　　半轩集卷十　　　　　　　明　王行　撰诗
　　题画
　　清霜入林山叶赤烱烱寒蟾照空碧千尺孤峰倚绛霄俯仰乾坤一秋色髙怀本与山水同闲踪得伴渔樵翁纵谈不及尘世事笑指天外南飞鸿披图景象看如此双目顿令清似水欲凭粉墨写蓬瀛更拂溪藤寻画史
　　题倪元镇画
　　平生泉石共襟期身后园林失旧姿最是令人久相念诗中图画画中诗
　　东海倪君瓒字元镇居南兰陵之梁溪家故多资不乐进取以诗酒纵适山林泉石间每援笔自图其所防境象好事者多得之庸人俗流求终不与晚年家益索时往来呉城中随处宿留一日云间人有以财自雄者闻君名使使致绮縠缣布杂物直数百千馆下君笑曰此人亦知有我耶将受之使因出楮箑三数握前曰主愿得佳迹爲玩君艴然曰是欲工艺我耳乃尽以所遗散与坐间寒客及陪台贱夫不留毫髪谓使曰趋持扇去语而主我画不可贿得也其自重如此此幅其盛年迹也法度修整气韵清逸君逝矣见之令人増念因诗扵上其不肯画扇一事当时甚髙之不记久皆忘矣故书如此噫元镇虽非大雅士亦岂易得哉
　　郑禧之松林才子图
　　横空防霞澹初卷一片苍云隔层巘逺壑清风拂树来烟鬛捎捎总如翦蹇驴随意歴山冈此景此情应两忘忽惊啼鸟翠防里催我佳句投奚囊人生乐事知多少独有吟情超世表爲泻词源浥画图晴壁髙堂楚山晓
　　寄绮川故人
　　云木翳长夏闲斋有余思缅彼湖上山日夕生妍姿佳约既已屡欢防阻前期芳条含晚荣碧草余旧滋终当遂良觌赋咏髙秋时
　　寄题聚碧轩
　　喜遂投闲意开轩出竹林髙空苍雪堕永夏緑云深缥帙涵晴色湘帘驻晚阴须知子猷兴千载一虚心
　　题画
　　恭先髙尚道翁先生嗣子种学绩文逈出流辈方以英妙之年隐迹林野人咸乐其栖遁予则爱其能静焉夫静所以去躁也古人云险躁不能理性非静无以成学是则恭先其理性者欤其成学者欤出画需题因书扵上时洪武丙午秋楮园识
　　一曲清湾几曲山白云红树夕阳间髙秋賸有登临兴不惮携琴日往还
　　题许澜伯先茔图
　　我二亲归藏久矣今见此图乃知许氏之思不异予之思也肺腑流出之言观者勿校其工拙
　　藏亲已云竟思亲那可忘冩亲藏魄处朝夕似亲傍
　　题自作画
　　戊辰三月望过汤氏小林居时中留宿漉酒之余适水墨在案因洒翰满纸不觉淡云浓树隐映虚逺而青山穆然自不改色予方叹静者有常而动者无滞时中乃曰是足爲画也已明日装潢成卷徴题爲写当时意如此
　　髙馆良宵睡思迟葛巾重着半醺时都将满抱林泉兴付与闲墨半池
　　题听松卷
　　长松知几树树树着清风飞雨夜初急怒涛秋更雄醉归山月里髙卧石楼中那复钧天梦知音自不穷
　　寄题逺山楼
　　漾水迢迢逺空当楼歴歴遥峯髙卷湘帘独坐烟中几朶芙蓉
　　烟楚苍茫际晓霜空浩荡凝秋何限江山逺意披襟独倚层楼
　　酬韩防庵
　　巾箑之惠纾迟有愧情见乎辞
　　永夏倦炎燠颓阳剧朝嘅彼欝欝怀益此靡靡烦旋当嵗华晏凝隂霜霰繁果烈不可任乃复思晴暄寒暑互侵虐弱质讵长存故人念衰朽交情弥见敦轻箑贻夏凉重巾致冬温温凉适其宜安我旦与昏斯惠良匪薄胡能答瑶琨东风入林庐春事看已殷群彚纷自畅新泉生故源时物谅足娱髙居况邱园爰忻慰迟暮相从咏道言
　　次韵沈学庵闲居杂兴三首
　　学庵髙尚以所赋闲居杂兴三章见示不揆輙填其韵焉一章言其自得二章言其居处三章亦聊以道予之情味也然才劣辞俚盖有不胜其意者矣録以似之粲焉是宠
　　庭户无尘杂轩楹净埽除炉烟消晚坐帘日照晨梳清逸吟边兴骞腾醉里书时看问竒者来覔子云居树影觉秋疎山光映晚除溪毛和雨荐石髪任风梳艾药余篆芸晖架有书呼儿具毫楮应欲赋闲居闲怀聊自适老态讵难除白髪从千丈清风每一梳众峰陪独咏孤枕伴群书况有能吟侣时来慰索居
　　松云二士图
　　晴霭翠纷纷春桥水乍分山家在何处松外万重云幽石暖差差苔华緑渐滋不辞同晚歩溪上有新诗碧嶂猿声后清宵鹤思前孤亭群树底堪与坐谈满地写松阴元芝拟共寻樵踪浑不见知得此山深相识更相逢前山此路通桃烟连幕翠只在白云中
　　赠栉生沈志道
　　呉有隐君子姓沈氏翺翔士林而不肯用其学扵仕年逾六十矣链墨以自食因号墨翁有子志道能读书笃厚勤谨尝曰吾力不足以务农吾巧不足以爲工商固不爲也则将何所扵食耶乃修栉髪之业焉以爲理人之髪可以自治心之躁动理人之耳可以自治目之忤视以是而食所得多矣故其以栉名特善扵他以栉名者是足以见墨翁之家教也今将治装西防其父携来与予别且求赠以诗云
　　安眠海运朝黄宫髪如日出防霜松含风老梳起爲栉习习万窍聪明通市门有客亦何者山花满髻双颧红肩囊朝出暮复返弹镊逺送孤飞鸿嗟兹两事谁所记豫章太史眉山翁自非此艺有妙适孰肯置尔诗囊中况今子复异扵众雅有古意蟠心胷清隂緑树画檐静湘帘拂拂生防风青云撒地丝万缕绾束不厌冠巾重予年渐衰叹种种时亦借子修仪容子今逺行事逰歴湖海賸有神仙踪烟霞尘土偶相遇会湏更逹纯阳聪
　　寄蔡渔村
　　两年江馆得相亲俄复荷衣染市尘几度相思更相羡清风明月属闲人
　　忆同江渚问梅花把酒吟诗兴总佳此日尘埃城郭里每看云鸟落天涯
　　题赤壁赋意图
　　羽扇风前故迹洞箫声里髙秋怅望美人何处江山应识重游
　　墨竹
　　寒牖晚风声细凉池夏日阴清隐隐碧云鸣仙人何处吹笙
　　桂月防笛便面
　　月色与天香相将浥露凉弦中有流水幽韵入清商
　　题子昻书归去来词
　　卷首画渊明像次书归去来词而题曰大德四年秋九月呉兴赵孟頫书后又画幽篁拳石而复题云既书归去来余兴未已乃作竹石渊明亦当爱此耶
　　虚舘坐清晓髙秋零露时佳菊秀可飡寒葩含晚滋芳馨发孤思写此归来词余兴犹未已玉生琼枝孰谓公子怀不与幽人期抚卷三叹息繄年非义熙
　　题九华山图为陈二守
　　池阳古鄣郡江左闻佳声峨峨九华山谪仙之所名其巅紫霄逈其下沧波澄千岩白云起万象清风生兹地既灵秀草木皆欣荣中有隐者居奕世传芳馨潜德耀厥后应召趍宸京悠悠乘倅车来治姑苏城政化爰已洽惠我东南氓公暇有登览逺目増双明新图貌故山足慰瞻云情君亲本同事扵焉着忠诚抚卷兴我咏遥峯天际横
　　梅花卷
　　漠漠素云迷空山雪霁时齐开一万树都是向南枝清影照碧水寒香随晚飔谁言林处士独解为题诗
　　休牧图
　　禾黍髙低垄亩寛一春勤苦一秋安泉甘草美凉隂卧不用家人接牡丹
　　题生挽巻
　　生死若昼夜始终理之常知者付自然昧者徒悲伤观兹缀语言预计身后藏要令执绋人相挽歌其章自非旷逹士孰不讳死丧死丧何足云逝波日茫茫四运迭相代腊谢适春芳载歌生挽诗忧乐两俱忘
　　题画八首
　　浓翠幕晴岚春山古寺间鸟啼花落处曽共扣禅关群嶂绕溪青晴来马足轻不辞山路逺随处听啼莺江槛俯清浔髙秋水气深楸枰互相对机事亦何心春水逺浮天悠悠一钓船樵青且沽酒丝上鲤鱼鲜晚岫含残日寒波荡逺空层栏人独倚秋思渺无穷隐迹混樵踪幽居碧涧东秋光胜春色红树白云中极目楚天遥湖亭晚兴饶平波千万顷鸥影落青霄一水泛秋光千山共夕阳江乡无限好都属钓鱼郎
　　画二首
　　髙馆疎帘晚乍开读书声里故人来山中本自无尘土催得家童埽緑苔
　　雨后飞泉下碧湍长松脩竹草堂寒无人解识髙人意溪上青山独自防
　　题子庭竹石乔柯
　　髙空飞飚激清商一夜黄落满磵冈百虫销声流水澁独有古木凌寒霜层崖削銕斧凿在乱石磊磊秋云荒蓁藂交荣灌莽盛緑青紫翠碧与苍条枯干壮忽尽埽依旧烟篠连风篁我尝见之兴叹息观变乃能知厥常兹因遗楮聊示幻便与所见争毫芒波翻墨池澷倾防雨入溪山同混茫豁然晴目快先覩槎牙萧瑟撑髙堂逃禅石室到尔柏以墨寓戏成清狂书墙涴壁正如此痴戆醉颠安足当惟应老巨差或近吐气矹硉终难方亦知造化不可量笔端赋形谁翕张蛟蚪虎兕鸾凤凰攫身腾跃势欲翔天机神妙露复藏我今作诗唤防庄空山樗栎夀莫强与子共入无何乡
　　次韵张伯纯见寄
　　一从髙迹隐林坰城郭登临不共行流水髙山谁得解暮云春树几多情平湖逺汉空明里落日群峰紫翠横已喜芳邻近得接好怀那惜向君倾
　　读书斋
　　闲斋寂无营我外驰意韦编在燕几芳席蔼兰气薿薿庭草深沄沄涧水驶永坐弦我诗清风自南至
　　雪后西湾访友道中即事
　　山中风雪下三日日出未消溪上寒行路不辞穿窕人家何处有琅玕初春草色縁沙见数树梅花隔水防此景欲摹难泼墨拟将粉笔冩林峦
　　髙房山寒江孤岛图
　　千山万山重复重岚草树深莫穷髙堂大袖示寛广要以笔力夸竒雄青红苍翠满缣素缺处残碧分遥峯虽云眼底供一快未见濶逺开心胸歴观画史每如是意谓此法由来同昨尝凌秋防扬子一舸缥缈乘长风洪波舂天渺无际出没但有孤轮红中泠盘陀瞬息过囘首浮玉云涛中乃知山水有佳处到此始觉飞埃空当时海岳应饱见落墨便自超凡庸不将层叠竞工巧遂使气象齐鸿蒙平生爱画惟爱此苦恨妙法无能攻九州之表有人物意匠彷佛宗南宫莫言未入米家奥百年犹数房山翁兹图咫尺便千里生绡数幅徒爲功亦知盘礴意有在正欲逐米追髙踪爱之歌咏乃常理好事况有天随宗同观何人江海客气似贯月书艎虹文辞澜翻沛难御奔走风雨驱丰隆古称珠玉在我侧濡翰自愧言非工黄尘城郭久见困何地闲静能相容诗成忽复三叹息矫首长望青防鸿
　　虎丘春霁图
　　群巘抱西郭一峯出平田孤秀凌太清旁絶络与联古迹遍林谷干将閟重泉划开千尺厓下见清泠渊翠壁绚霞彩葩词咏千贤于时属青春霁色明髙天鸣鸟亦已和众卉纷自妍夙驾爰此逰襟怀遂悠然岂曰事赏心观俗古所传来牟蔽丘垅馌耕满畴阡乐土有若兹勤政复勉旃愿同击壤氓熙熙度余年
　　题赵元临髙房山钟观图
　　北苑貌山水见墨不见笔继者惟巨然笔从墨间出南宫实逰戏父子并超轶岂曰董是师赓歌偶同律髙侯生古燕下笔蜕凡骨舂容米家气荦确老僧质沄沄水墨中探破造化窟尝图得钟观景象照云日长松更飞泉霞彩互飘歘今朝见兹画临冩意无失淡入棱层隔岑蔚乃知赵云子后欲复竒逸髙堂时一舒六月气萧瑟平生丘壑性尘土欣已拂因之兴我怀山中斸苓术
　　爲王立方题雪峰孤眺图
　　层空飞雪夜漫漫独倚危阑向晓看纵使万山同一色不妨孤嶂出髙寒
　　东子出画徴题而书其上如此凝阴冱寒万彚不舒而愈见嵬峭比阳春一敷所以蔚然而深秀也惟此人知此道楮园
　　寄陈惟允
　　时否贤才隐年饥瘦稚啼倦防同缩猬起舞讶闻鸡秘语推图防荒愁怯鼔鼙磨碑求著作先与草淮西
　　中秋张来仪宅赏月
　　隐君家住虹桥南美景良辰性所耽适当平分秋色夜赏月邀朋同盍簪座间文会总知已胸襟洒落无留含仰观太虚云雾卷星宿敛迹山藏岚穹穹窿窿天上下万里一色埀青蓝须臾白莲出东海凌髙直涌凭谁探漫流金波澈银汞光辉如昼明相涵玉蟾吐彩耀孤镜冰轮碾空脱两只疑顾捣灵药因依桂影长毵毵诸公乐翫豪兴发浮觞覔句崇髙谈争竒衒巧各有味如啖蜜蜡囘香甘謪仙问歌词韵胜阳春寡和吾当慙却怜此月不易得一别一载理所谙商飚扇凉繁露啼螀绕阶凄以韽后期未审果何境不如引满直抵酣扵焉就室相枕藉隣鸡喔喔将鸣三
　　次韵杨孟载见寄
　　怀刺归来卧枕书白云满榻闭门初草未信扬雄病礼法从知阮籍疎短障夕阳悲蟋蟀方塘秋水老芙蕖南村口燥呼难得一任狂风卷庐
　　次韵髙季廸见寄
　　廿载谁询独处情翛然江郭养余清老顔照水同梅瘦短髪临风鬬雪明寒鴈联行轻落渚晚鸦结队逺归城怱怱歳暮相思切又辱沙塘折简行
　　赠均田民部何员外
　　尝观夏禹贡扬州下下田歴商至周汉唐宋几千年渐称极膏腴庶盛鲜与肩迩来困戈鋋陇畛相弃捐虽云东南赋多瘠少厚全恭遇维新朝限均际幅员所以委明公疆理来旬宣口分与世业多寡无陂偏一以国制重一以民务便顷亩弗浮隐厘撮那盈朘置奠邦本固肇造熙皥天山河誓带砺圣祚万世延吾民歌帝力王道其平平
　　送顾光逺赴广东行省郎中
　　嘉谟翊新命昭代人文熙选职从要津分司奠南维畨禺隔星纪雄藩控华方伯古诸侯赞画郎署资所以借异才弼亮符休期养士负材器抚民息疮痍炎瘴千里清雨泽三春施故乡别宿去去当其时丈夫贵有爲讵作儿女悲停杯赠马策髙翔粲容仪何必守章句终年困蓬藜
　　送侍书宋仲温出任凤翔同知
　　善书闻宇内盛事起江东楷草嘉攸习钟王信许宗千金堪立价百日岂论功劲捷横空鹤盘旋戏海鸿入神繇独悟驰誉忽遐通荐剡来原籍观光诣法宫抽毫濡太液挥翰代天工御赏符前辙舆评迈古风杯沾银凿落佩曵玉玲珑逺甸多民瘁深忧切帝衷一朝防峻擢万里赴提封仁煦爲邦易敷宣脱頴同専城昭圣化别驾佐时雍边境戈鋋息郊原户口充寳鸡鸣角角岐凤叶雝雝拭目文华展流传史册中
　　送莫礼敬应聘之京
　　频年湖上读书多束帛戋戋忽见过霄汉明良图治理林泉英俊遍遮罗登朝簠簋材偏美调鼎盐梅味较和只恐西风秋欲起四鳃囘忆渺烟波
　　闻徐幼文转河南布政因寄
　　忆昔交防重乡邑孔思周情緫英特喜君文采尤出竒玉树临风拟标格倐承剡荐登天衢切任耳目官黄枢澄清式揽范滂辔献替或引辛毗裾出廵南州动山岳金吾将军胆欲落澡明滞狱沛甘霖埽却炎氛净边廓紫薇花开分省春左辖歩履凌星辰寻陞诸侯古方伯一柱兀障中霄云绶绾银章造民福立勲定继臯防躅蹇予林下渺相思翘首长空翥黄鹄
　　滕用亨诸篆体歌
　　维周大篆成史籕宣圣传经制蝌蚪緫因仓颉见鸟迹象形置书变来久李斯小篆类玉筯钟鼎鱼虫分众手碧霄鸾凤漫回翔沧海蛟螭互蟠纽有如垂露杨桞叶或似委薤剑环首许慎程邈评已彰余子纷纷亦何有有唐阳冰号髙古常榻鸿都峄山谱新泉丹井尚幸存缨络麒麟折钗股刻符摹印气形义理深闗非小补南阳髯翁学古书雅与秦汉叅锱铢古文竒字荡胸臆岂若俗工譌鲁鱼自言初习胜国时玉雪左丞吾所师荻茎锥沙指画腹廿年勤苦求妍姿呜呼方今世雍熙明良际遇千载期大书功德勒金石絶胜草草人间碑与韩公望衍斯道逰穹窿山次韵留题显忠寺
　　春来防山奚独后佻狭少年岂不有云山登眺本清事今朝始逢知已友共操小舸过西郊抵岸芒鞋竞行走群峰云拥怒猊攫髙松风撼长鲸吼谩携仙子采乐筐愿缩天人散花手磴危苔滑侧身縁力疲仰叹前无偶翠防深处耸招提殿宇虚明敞窓牖到时少憩借禅床老衲呼茶我需酒一尊未罄起吟哦任使流光换辰酉乘兴去探法雨泉蜿蜒泻出苍厓口洄湍响激玉霄琳舞沫逆洒山椒杻谅兹幽胜天所畀恣意饱观宁用趣况皆无辱又无荣故乡佳景耽宜久讵因贬谪抱羁忧全胜当年栁州栁
　　寓怀呈王太守观
　　把剑欲一舞援琴思一弹弹协太古心舞激壮士肝弹舞非衒技深愧相知难出处分已然中道敢不安但恐韶光迈清霜殒樷防所以陋鸡栖梳刷排鹓鸾云霄一展举九万凌风翰昔似丹穴雏志薄金琅玕今同涸辙鲋鬐鬛摧泥蟠吐沫不自濡引领空长叹至人倾天瓢何吝一滴悭毋令东海若慙絶西江澜
　　江馆有怀王爲善
　　江馆坐闲夕客怀聊自寛思君不可道清梦若为安露气寒花馥霜华晚叶丹葱葱好城郭延首向西看
　　次俞有立客中九日
　　君在江村我在家各巡篱落看黄花一庭闲日迟迟景两岸防茫浅浅沙不使好怀留世故偶因佳节感年华身轻随处聊堪乐况有吟哦觧叹嗟
　　雪航
　　大野饶积雪溪山同混茫轩窓时眺望虚防若舟航晓霁浮玉色夜寒流月光山隂余兴在吟咏不能忘
　　春江钓艇图
　　春日初长倦读书夕阳流水荡空虚扁舟聊复持竿去意在青山不在鱼
　　水云居
　　秋水春云万里空酒壶书卷一孤篷多情最是闲鸥鹭留得诗人作钓翁
　　赠地理师
　　素业承家学有师江湖声誉旧闻知风生客座谈天处云满山衣相地时已向支干搜隐秘更扵龙虎探幽竒何当示我青囊术为尔凭轩一赋诗
　　冬景六言
　　溪上人烟钓家雪余鸿迹泥沙路入双崖窈窕花开几树枇杷
　　秋景小幅
　　烟碧帯霜红秋深处处同晚晴山更好诗在野航中
　　题郭巨逢金卷
　　爲亲忘子亦堪怜锄底黄金岂偶然简册本期敦薄俗晋人曾説邓攸贤
　　仕女障子
　　读罢文女史箴日长庭院正春深防蜂舞蝶闲情思那解当时匪石心
　　髙林雪竹
　　防月吟风一万竿翠云缭乱拂青鸾嵗寒别有精神在宜凭防干雪里看
　　先月楼二首
　　水边楼馆絶纎埃髙卷湘帘碧嶂开一防飞蟾破秋色清光先入座间来
　　结楼临水上风景问如何明月夜先到清光秋更多髙檐埀碧汉低槛俯金波想得凭空阔长吟复浩歌
　　倪云林竹树
　　幽篠弄寒姿乔柯霜后时吟有残墨画得醉中诗
　　吴仲圭墨竹
　　烟叶正青青轩晓思清开帘看春雨江上有歌声
　　杏田画
　　月下相逢缟袂寒松枝清露湿烟鬟只因翠羽能歌舞留得春风满醉顔
　　寄唐伯慎
　　未见即云别别怀安可忘平生双醉眼四海一诗囊乔木苍云合髙楼白日长屏山逺相望烟水正防茫
　　宜晚轩
　　青山无古今松柏有歳年不爲时所易讵将春共妍兹轩号宜晚庭除带林泉胜地惬髙爽闲门谢啾喧青红复苍翠山光杂溪烟懿彼轩中人阅世情淡然明霞晕晴颊防霜防秋颠开口无别语娓娓羲皇前膝上玉雪弦手中瑶华编予每与谈笑髙怀欲腾骞余年释尘缨休佚谅所便为我赋招隐毋云孤愿言
　　题画
　　水色映蒹葭遥山更晚霞扁舟载诗去秋思满天涯重覔旧池台孤村夕照开闲情聊共写携得素琴来
　　梅花折枝图
　　映水一枝开春从笔底来髙楼漫吹笛终不防苍苔







　　半轩集巻十
　　钦定四库全书
　　半轩集巻十一　　　　　　明　王行　撰词
　　赠送朱彦祥
　　沈隐侯守东阳建八咏楼其地又有双溪之胜故曰明月双溪水清风八咏楼朱公子彦祥家本呉喜逰歴时寓东阳一住余十载今年六月还访亲旧秋复南辕约来春携其德曜骥子归复故宇临岐无以寓情因寻林钟商曲有名清风八咏楼者南宋词林所制也调既适时谱又合东阳故事填一阕以饯云
　　逺兴引逰踪遍踏天涯芳草偏爱双溪好有隐侯旧迹层楼云表碧霞丹嶂看缥缈凭防吟啸偶佳遇留捣霜歳星旋又周了　归期谁道无据几囘首兴懐故林猿鸟今日相看暂得翠尊同倒南翔仍诉幽抱拟待春空杳与鹓雏鸿侣共还池岛
　　和季琳端阳值雨　水调歌头
　　葵阳閟晴彩榴火湿朱光不知今日何日烟霭涨蒲塘已过清明时节未近重阳气对景自斟量应是家家雨梅子要催黄　向朝来寻旧事问江乡共言当此佳序那肯负年华虽阻綉茵鬬草不废翠蕤剪艾更结防丝长昌歜缕香玉情味付霞觞
　　写意秋水晴霞
　　客里光隂那更是厌厌春雨有如许霑帷湿幔洒窓飘户十日晓寒添故絮一天暮色凄平楚待新晴何处倚吟肩东楼柱　芳草际烟横渚脩竹外花连坞便重整酒壶茶具诗豪琴谱狂似次公从更醉豪如谢掾休夸舞有情怀只好共渔樵爲賔主
　　写怀　水龙吟
　　尘路风花暖空晴絮防丝賸有萦牵处客怀幸自不禁愁啼鹃又恁催归去　细草春沙埀杨古渡忘机可得如鸥鹭平湖却也慰人心片帆不碍烟中树
　　顾氏隐居　一江春水
　　黄花翠竹临溪处正是幽人住不嫌拄杖破苍苔便道有时烟雨也湏来　隔帘尘土纷纷起久厌防阳市若能招我作西隣从此一溪流水两家分
　　邹氏隐居　一江春水
　　白云红树秋山下一片江南画门前流水带晴沙更是绕篱寒菊正开花　如何眼厎逢佳处偏许幽人住也须来此置茅茨莫待有人相寄草堂资
　　春霁沁园春
　　昨夜园林才听雨钩帘满眼晴色浓霭旋消淡风微飏软絮柔丝轻织乍翻暖翼傍檐新燕低无力遍徙倚池上画防云影乱澄碧　谩道逝水飞尘相将九十诏光谁解分得况千金清宵一刻花香月色两相宜客里倦怀时自适几许吟啸才情更付防人醉边芳草旧时南陌
　　惜春　如梦令
　　一日寻芳一度一树繁花一歩囘首又何时流水乱红无数春暮春暮幽草緑隂庭户
　　春馆书事　江月令
　　向暖渐生慵思寻春似减情忺酒怀诗兴揔恹恹只有看山不厌　薄晚正须凭槛新晴镇自钩帘几多浓翠晓来添话与白云休占
　　答平逺翁送金桃浣溪沙
　　一夜东风落绛葩几番醲露染丹砂熟来风吹似仙家滴处芳香沾玉笋破时顔色胜金芽小儿三采不湏夸
　　联芳词
　　青阳肇令淑气载新万卉未芳梅先应继梅而艳惟杏能之梅杏联芳春物滋丽韶华九十二卉开端杏虽晚生见梅之清深知加敬故度夷则商一曲以美之曲曰品字令梅亦爱杏之丽因荅以夹钟商之曲曰迎春乐春见二卉交欢不能自黙亦度林钟羽一曲以嘉赏焉曲曰解语花夫梅杏皆色以事春者乃能不妬忌而相敬爱赞美如此可谓贤矣既贤之其词不可不録故録之録之者缑岭仙人之裔不知其名人称之楮园叟云
　　飞琼环佩在缥缈香云影里氷丝莹蹙霞绡帔瑶阶玉砌雪月看初霁不奈妖妍相妩媚任天然风致绰约仙姿真絶世众芳无地先得春风意　右品字令
　　裁霞剪雪芳枝艳正防醉潮丹脸露华浓洗净残烟染更不用闲妆防　碎锦秾香空复念临晓镜碧波防滟无那似娇娆算只有春能占　右迎春乐
　　寒消雪防暖防烟丝又去年时蕙芽初透轻澌尽蹙蹙翠波风皱浅黄晕栁防隐映琼芳孤秀最爱他纎指轻轻折暗香盈袖　艳质固应低首却休慙秾丽不似清瘦也还知否可人处飞燕玉环都有罗浮梦后更莫问前村沽酒但好教腻白娇红镇年年如旧　右解花语
　　雪景便面　如梦令
　　满眼落花飞絮囬首琼林玉树馿背是何人得了防桥诗句归去归去春在醉乡深处
　　访王光福之常烟水居　青山相送迎
　　烟苍苍水茫茫闲访幽人烟水乡扁舟孤兴长　蒲含霜柳含霜蒲栁萧萧青又黄水云鸥鹭藏










　　半轩集卷十一
　　钦定四库全书
　　半轩集卷十二　　　　　　明　王行　撰方外杂著
　　鹤瓢山房记
　　吴城东北有老氏之居曰寜真主者李君名睿清慎好学其祖闲翁时开堂馆其徒之四方至者户外之屦恒数十两有黄老师者自蜀之青城山来道气昆峭一室尽倾君遇之殊谨居数月告去君以爲学之要扣之黄叹曰汝诚志扵道邪因语之云云暨出一瓢曰是从我几百年行地余万里今以遗汝见是如见我也勉之君敬爱焉瓢形类鹤遂以鹤名之幷题其室曰鹤瓢山房仍以自号尊信黄师之意也兹二十年矣今年秋始至告予以其故且曰睿之防有所得者皆师之惠也敢忘诸虽然睿不敢忘睿之弟子其能识乎弗能识则继其后者无复知吾名室之意一再传而遽令老师之惠泯泯此睿之所惧也愿爲记之以贻后之人焉予闻之曰李君可谓不忘所自者矣然有道之教人不下滞扵物也师顾使君滞一瓢亦因其形似以寓其警劝之意焉耳夫鹤之爲物遐引而髙举尚洁而变脩颈钜喉纳新吐故岂欲君絶去世纷知白守黒以同之与舍其凡秽采气混元以同之与思其鸣响应时而不息其屯防子午司天之与思其金乘火养而全其七返九还之功与不然瓢奚系扵道哉若夫因是而进之无怠则胎解羽化浮防太虚与造化相终始又非鹤之所可伦矣噫此特予之亿之者也庸讵知黄之意果尔然耶言未既君作而曰睿所以服之而致夫有得者君皆尽之矣然二者欲勉脩之二者未之能修也幸庸书之以重之警焉宁独爲后人之语也哉予嘉之遂书为记君字士明至正二十六年九月日
　　百丈泉记
　　吴城之西有山耸防深秀群山回环势若拱向者曰穹窿山之半有泉浄明洁余流下注者曰百文泉泉不知发扵何时其名则浮屠梵廸所制也初迪相地搆居于山之北麓今海云庵是已搆成门庑殿堂庖湢悉具洎土壤髙亢艰扵井饮迪曰鸟可使后人有劳汲之艰扵是披榛扶棘得是泉扵樷翳间即防甓而引之比属于庖累百寻焉此名之所由立也盖六十年扵兹矣至正二十五年春迪之孙智及介予友道衍要予观是泉请爲之记予谓之泉之出久矣而弗记今欲记之何也及曰始吾祖之成是居其营谋经度已艰且劳矣洎求是泉劳又加焉吾徒乃泰然享其休养之安扵此寜不思所自有以自修而爲之效乎故集扵泉也见其非渟之能清非汨之能浊则思学不待劝而勤亦必不沮而惰也见其一脉之防能及千仞之逺则思善必由积而成恶必自隐而着也见其源源之流昼夜靡间则思惕励修省无一息之可懈也见其潦不爲之滥暵不爲之涸则思毋富骄以滋欲毋患难而忘道也今吾则省矣吾子孙去吾祖日逺茍无以示诸后则创始之艰其弗能知而益以怠矣兹欲使知祖宗之念其后者之不敢忘如此庶或有所警也故不可以不记幸子无难焉予闻而叹曰及亦贤也浮屠以空寂爲宗扵事少能计虑而犹图及扵是也夫贵家大族凭藉世资惟事荒佚至不克负荷则甘自零落委顿者寜不少知愧哉今以及之贤使不溺其法而齿扵冠带则其所爲必又有可观者矣惜其老也故不辞而爲之记迪字允元尝主义兴之善夀寺及字以申今主径山五月十六日记
　　素轩记
　　干竺氏浩宗原辟丈室之东偏爲燕休之所轩其前而题曰素间造予告曰浩之获防扵门亦旧矣愿一言使自勉焉予爲思之夫干竺氏离宗族去亲爱屏逺声色淡泊嗜好则衣无绮缋之饰食无鲜毳之美出无俊华而居无斵镂皆其法之常也又何揭诸顔间以自见哉且宗原端慎敦实人也端慎必无悻悻以自髙敦实必无的然之事外又鸟有皦皦求人之知之意乎其所谓素必有其说既而悟曰吾知其所谓矣非宗原将不及此之防夫素者常也常斯久久斯成虽以天地之大上而髙下而厚系之日月之明运之四时之化载山岳之崇而振河海之广亦以其常耳故能前乎已往之世而莫计后乎始来之日而无穷也或少忒其常焉则变恠兴菑沴作莫遂夫一朝之居而不能成天地之功矣人之学也寜异是乎即事以明夫善反身以致其诚求之精勤而持之悠逺不渝扵尊荣富贵之时无倍扵造次颠连之际则学之成也有望矣茍暂作焉而遽辍始暴焉而终寒虽华而不及实虽播而无所获吾知非善学者矧望其成乎此学之所以不可不自力扵持循之功也宗原有见扵是而欲勉其素守之常也欤况凡人也弛焉以自放也易奋焉以自饬也难常情莫不惮扵难而乐扵易故学者未尝不少而成者未尝见多也今宗原以粹美之资而克自砥砺如此则学之成也不扵宗原有望复谁望哉是顔之题也亦书绅之义也吾可以不记乎是爲记
　　适轩记
　　呉人李士明氏学老子之法旧以适题其所居之轩尝邀余兹轩之下客有谓余扵坐者曰子知夫适之道乎余曰不知也适之道奚爲子盍爲我言之客曰事之在人以爲悲而在我则爲乐在人以爲病而在我则爲泰在人以爲忿怒而在我则爲悦者孰使之然哉其志趣不一而所适者异耳夫柔臑甘毳之扵口珠玉锦绣之扵体利欲快足之扵心三者人之所同好也溺人之所同好故得之则忻失之则戚予之则喜敓之则怒既得而复忧乎失既予而复惧乎敓则忧惧悲戚相寻扵无穷是帅已而听役扵物也又何时而自适哉今将以淡泊适其口以朴素适其体以自然适其心弗犯乎忧病弗渉乎喜怒弗干乎欣戚则无所往而不自适矣余应之曰噫子之所谓适者子之适非我之适也子之适有恃者也以淡泊适其口非淡泊口将不适耶以朴素适其体非朴素体将不适耶以自然适其心非自然心将不适耶故曰有恃之适也有恃之适是之谓适之不适适之不适则无徃而适矣吾之适讵子之谓耶吾之适不适扵淡泊而亦不适扵非淡泊也不适扵朴素自然而亦不适扵非朴素自然也必淡泊朴素自然而适者胶胶者也非淡泊朴素自然而适者皎皎者也吾则不知适而致夫淡泊朴素自然耶亦不知淡泊朴素自然而致夫适耶谓淡泊朴素自然而致夫适者非也谓适而致夫淡泊朴素自然者非也谓淡泊朴素自然无与乎适适无在乎淡泊朴素自然者亦非也淡泊也朴素也自然也适也浑浑乎与俱茫茫乎同归放之荒荒而弗即付之防而弗追是之谓不适之适也适之适又安往而不适哉以不适之适而较夫适之适其有间乎其无间乎将以适之不适以镌汝之年乎抑以不适之适以全汝之天乎客窈然无以对某曰子之辩亦善矣子之道亦胜矣某亦敬承教矣可不记之乎予曰唯遂书以为记
　　瞻木轩记
　　吴城东北隅有老氏之馆曰寜真馆之左庑有萃賔之堂曰聚云堂之东偏有偃休之轩曰瞻木轩之阳有木孤干亭立柯条下被者则陵杏焉初植杏而南歩许有大櫰数寻杏生倚之出其颠华叶明秀为馆之胜及城被围其櫰既伐杏亦并废未几故杏之根旁逹者发焉斯今杏也以无汚废因挺特而起把而且拱矣不倾不偃若非杏者馆之主者李君以其弟子修尝读书扵是也指以谓之曰若知世之爲物非有所依不能自干者也今是杏乃能独立如是可以人而不如木乎尔其朝夕视之以自儆也遂以之名轩焉明日修来告以是言求文爲轩之记呜呼修诚志扵学矣乎每从余以逰盖将以求益也今名轩之义乃师之言固尽之余亦可得已哉尝观夫木之生扵山也其脩竦端直而材者率林立者也连蹇踡拥而不材者多孤植者也林立斯有借扵匡掖之功孤植则无得扵夹持之助惟人亦然矣学之成恒存乎引翼镌磨其不成者则失教扵父兄师友也茍或非待乎匡掖夹持而有成无失扵引翼镌磨而不进是则不以自立又以自弃者耳自立者固当以自法自弃者可不以自戒乎今修质性淳美好学向善虽无引翼镌磨固望其戒扵自弃况有父兄师友之资也耶昔者富郑公洛都之馆有杏耸特髙峙时人异之以爲公遗其正直以训其子孙也是杏也得无近似之乎则修之学师扵古逺有郑公之训法扵今近有乃师之言其成立之有望可信矣夫虽然修也能扵余之说屡诵而屡思之亦必求所以副人之望矣
　　赠道衍上人序
　　世谓沙门氏离去中国礼乐制度之事故其法纵弛旷肆过髙无实众以此病之孰知其不足以蔽人之善哉北人渡河而防人则骇也盖其俗故不善防而莫之信也今沙门有能修道徳攻文辞治先王之言者爲其法所泥希或重之余未尝不爲之三复而叹仲尼称不以人废言而可以其法而遗其人耶呉沙门道衍上人髙爽通亮气貌屼屼听其言求其学隂察其所爲不合扵儒者无几特有衣冠之异耳呜呼余可以少斯人哉古言人之超乎其类非俊伟弗能也盖上人所谓俊伟者非耶上人医家子医家固多隂徳后必大其在上人欤然不遂爲儒而治扵沙门氏何也当纷离溃扰毁酷恒人之所居独沙门哉上人年方壮今天下乱已极且必该治治然后出扵时以发其所蕴其上人之志欤不幸世或不治上人沙门以终其身盖亦有其命焉虽然岂余之所望哉所以聒聒道此者非自喜欲以发夫不知上人者也上人岂以余言爲戾其法也夫
　　送道衍之迳山序
　　道衍上人呉人也魁磊髙岸气度伟然恒自重其所负喜爲博贯该通之学其吐辞华陈论议往往峭防而深濬髙者既欲求逐扵古人下者亦不屑与其徒较是以郁屈抵梧落落而难合予尝观其貌有以识其中是其所爲固知其逺扵世也其居娄水之上蓬藋萧然居之不以爲陋闭门深坐或数月不出出遇髙山深林大溪长谷防搜遐览亦或屡嵗不归兴之所至则长歌逺啸慨忼悲激莫知其所以也每曵履行呉市尘埃中大夫士尠知之者间独乐与予交不知其何求也且求慕古人以徇扵道不知爲世俗之爲信古人之所尚不知今时之所好知内之必当治而不能求务外之饰非我者众是我者少毁者日来而知者未遇所以邅回抑逆莫克伸其志也上人之与予交欲何求耶将益求其迕扵时邪欲求夫合扵世之道邪茍求合扵世之道而扵予焉不其愈难合已乎虽然当世之人安知终无与上人同其志者盖知有所待也使终无合扵今将有合扵后世不合扵今而合扵后世其得其失亦必有所辩矣庸何患焉已而上人果有迳山书记之召来告行则喜予言之有徴也夫迳山天下之大刹书记其徒之髙选茍防知上人者孰能以是任之哉则知不待扵后世而今已有知之者矣虽然亦不足爲上人喜也盖合不合在命可以合可以无合又在义焉上人亦何与哉若予者虽无可以求之扵后世然亦不能求合扵今也上人其往哉予亦终索居矣
　　送浩上人序
　　世之不可以意而求而亦不可以意而却者惟名爲然盖有期之而莫能使来拒之而莫能使去者矣今有人焉窅然而居泊然而处知尽乎已而不知慕夫人固无事乎声华矣然而不期闻而闻不期着而著者以其实之积也譬壤之沃焉不能使草木之无滋石有蕴焉不能使岩峦之无泽也素轩浩讲师宗原友扵予旧矣爲人通和而详慎庄重而纡徐内典既精外学兼富然恒谦以自牧故人弥加礼重杭之亭松之崇先尝虚席矣众咸推之无异辞及请疏到吴师皆固谢不往是非诸名德所以望之之意然益髙其风致焉阅今已十有一年而师之学愈精行愈励迹愈深而闻愈着矣洪武辛酉正月之吉呉典僧者顾会其属曰吾职之重化而已今苏爲东南会府报恩爲贤首五山以五山之大刹居会府之要区而讲筵久不启在政固当尔耶其各审择所宜以补其处众因曰必求所宜曩辞崇先之请者其人也即共举师焉师亦亟辞或谓之曰出处各有时子莫之中不可执也何谓时人情焉耳今羣议已然势不容止顾复防防无变将何爲哉言未既而檄下趣赴主司需考焉行有日其常所与防者咸赋诗以饯谓予宜序扵端夫名之不期闻而闻而拒之莫能使去者以其实之积也今师之实其固一日之积哉欲求草木之毋滋岩峦之毋泽吾知其不能已虽然顺人情所以顺时顺时所以顺理也亦何辞耶兹行也必有宗工钜徳向之知师者今见师之出而益自信其知人之不妄者矣
　　送浩师住报恩寺序
　　善扵处已者斯善扵接物接物而善其处已可知矣然处已欲善而不欲有自善之心譬诸玉焉五徳之具天下古今共谓之非玉自谓也茍玉以自谓则不足以爲玉矣故凡人之善而自善者以量之不能胜而自觉其有也爵之所受爵之量也强之以爲觚则不胜不胜则溢矣虽欲不自觉可得乎是知善而不自觉必其量之宏而有所受者矣予友浩讲师宗源其有所受者乎盖其人也质粹而行髙才脩而学邃乃退然以自持欿然若无有先十有七年时尝至龙河全室泐禅师方丈特礼遇殊厚径山中竺咸谓予曰闻宗源尝从子防诚逺器也全室将畀之髙职矣师即低回逊避卒谢以归及主普光寳幢二刹徳望弥着武林诸山以亭举之今左善世道公时住上竺爲制防辞期拟尤重师讫辞焉夫大方之宗师硕徳盖莫逾扵全室愚庵用拙存翁融轩诸公者而皆扵师惓惓属望如是非其才业之优处已接物之善能致是哉顾师则声望日隆谦下日甚所谓徳量之宏善而不自觉者非师之谓其谁谓耶洪武庚午夏众推师主席报恩师固让而不获也乃以四月八日迎师入山祝厘讲道予有以知报恩之盛旧观当还而南窓薰公之迹可继矣盖薰公之家灵鹫也而师实与同焉况人之待已重者视外必轻视外轻则有爲而不挠不挠斯可以成其爲耳今观师之谦抑退让皆其自待之重也自待如是视外何如哉吾将见其所爲有成而薰公不难继矣是爲序澹如居士
　　送圆讲师序
　　事之难莫难扵期所至而易莫易扵至所至期所至非难也而难之者期而易之则难也至所至非易也而易之者期而难之则易也盖难其所期则志不懈易其所至则气自倍以不懈之志而挟夫自倍之气其能至也必矣夫东西家之相去甚近也茍无所事焉虽有圣人莫与之接也楚之距宋亦逺也茍志扵道焉虽北方学者莫先之也且古之所谓金石爲之不能坚水火爲之无所用者亦诚而已况不离乎曰用之常而无髙逺难行之事哉此志所在气必随之而不患乎至之不易也湛源圆讲师之扵学也予知之稔矣盖其资性敦慤无茍且之意故其所处多详委而周悉其所业皆精实而渊慤方从事乎文辞也虽日星之明风雷之变若无关其视听也洎研穷乎教典也虽饥渴燠寒疾痛痒疴若无与其口腹肌体也何也志有不暇也吾知师盖不难扵所至而难扵所期不易其所期而易其所至者矣及融室翁之任报恩也是知师为法器师亦倾已尊事日亲讲筵数年之间竟获大寳扵华藏扵是如事畋之得隽事耕之得获事舟之得济事构之得居所谓期所至而至所至焉然后知金石有不足间水火有不足蹈而髙逺难行之事有不足言矣洪武辛未正月众以师补寳幢之席故事既举当赴所司需试治装告行所与防皆赋诗以送予则任初简之责焉虽然亦何言也道扵天地间随所在而皆是非语言文字之所能尽也然微语言文字将何以明夫道哉师也初既有得扵辞予复有得扵道也他日阐扬宗防使其徒咸得师之所得则融室之道益明而师之扵所自亦爲无负矣
　　送李修诗序
　　甚哉友道之不可不笃也能笃扵友道则其所以爲人者可知矣今夫我之尊也我得以仰承之我之卑也我得以俯视之扵仰承俯视之间其情有不能强尽者矣惟友也我之俦也世固有郁积其衷而不可发敷扵父子兄弟之间者扵朋友乃能敷发之扵是而致其箴规焉劝勉焉切磋而砥砺渐磨而成就焉则友道之相资者爲何如哉此所以不可不笃也其道既笃而扵其暌离防合之际又有不期而然者扵其合也有不期之懽扵其离也有不期之戚蹔离而复合其懽浅蹔合而复离其戚深是皆其不期者要必制之以义焉若夫为亲而勤扵其事事君而尽扵其职皆义之所在也茍有别也虽不能无惘然扵分手之时然终不纽其相聚之懽而爲无益之戚矣姑苏李修门髙士也居太常乐歌之职几年矣以二亲在堂先尝一归省今年春复谒告来归承亲之欢者阅日月之交凡再兹将还职其所与防者咸赋诗以饯而徴予序扵其端予观诸贤之诗虽与扵将离之怀而必勉之以慎扵其职虽美其不忘思亲之念而又嘉其能尽事君之诚词理粲然发乎情而止扵义予然后知修之与诸贤平时友道之笃也诸贤之扵修能尽交防之义也盖非其友道之笃则不动其赋咏之情非尽交防之义则不能致切偲之益今既赋咏以发其情又切偲而致其益则其相爱而相资者何如哉予固不得而无言矣故爲之陈交友之道云
　　虚白室诗序
　　老子法中有士曰钟希声居吴之练圻练圻去吴城东南余百里盖濒海之地也希声虽居海濵而乐从士大夫防通敏而勤逊故大夫士亦乐与之也所居一室以其法中人语顔曰虚白彭城金君徳儒为记之予观其文因知其为人也希声既得君之记又求四方名人士之诗恳恳不倦闲来告予曰某不自揆窃获诸君子之篇章以为华耀兹已成卷矣而未有序其首者茍得一言引之为宠不益加乎虽非所敢望而实所愿也希声其果勤若是已乎其勤如是可不告之以君子之道哉尝观扵天地间矣虚则通窒则塞虚则明窒则昧物皆然也今夫数尺之题数仞之堂其髙可瞩逺矣而或面墙焉亦将何所见哉此室必虚而乃白也惟心也亦然虚则理着窒则欲昏理着则万物在吾一心欲昏则一心役扵万物君子小人所由以分也其可不自慎耶今希声既名其室如此又求言扵大夫士而无倦其亦志扵君子之学也欤其能不泥其法也欤
　　海萍説
　　某询无言上人居吴之娄江尝观扵海之濵有所值而兴感遂以海萍自号因予友李錬师求摅其説因为思之夫言水之钜莫至扵海言草木之防莫至扵萍以至防之草木而与至钜之水相遭盖邈乎其不相为情矣然海虽至钜而其霑濡润泽之理较之一勺之多未尝有余萍虽至微而其根萌生发之理较之千寻之材未尝不足以理之无不足而观夫理之无有余然后知形有大小之殊而理则无殊扵小大也人之扵天地也亦然两间之髙下如此其广也数尺之形躯如此其也以如此其而处乎如此其广之中寜异夫一萍之扵钜海也哉然天地虽广理则无间扵微人身虽眇理亦能充而大然后知天人虽殊而理则未尝不一也天人之理一矣而人则尠能一之何也盖夫人也其本固无二也其或气囿扵生之初欲蔽扵生之后天人始离而二矣其因天理之明以开其物欲之蔽即学问之功以正其气禀之偏自有诸已充之以至扵大而能化此圣人之所以能合夫天也茍自止以废其已修之功纵欲以遂其不美之质强戾则覆其是非怠惰则甘扵汚下此愚人之所以益逺夫天也益逺夫天斯益逺扵人矣呜呼人而求无逺扵人舍圣人将何所法也哉舍圣人将何所法也哉上人学浮图者也而乐从士君子防必能求天人之理矣故説以贻之
　　与道衍上人书
　　行顿首斯道上人足下不相见使复通月共处一城若相去数百里然殊不能无惋惋仆以父母妻子之故生事缭绕弗得朝夕奔走以足下斯道揭揭一身无反顾之累何不令仆时时望见顔色邪仆性朴野不能随时追逐上下遭逢乱离所学固陋与世俗不偶屛处独居谁复相顾斯道粗爲见知濶畧犹尔其他何所望哉防时与足下论朋友之道正不如此岂容一旦遽异所言私求其故未得其说及有人自城南来云见足下深自退藏若有所避然后知足下之不出有故矣始者与足下论朋友之道有不合流俗者固疑人不善也今仆果以是故招谤速尤令人畏避斯道之不出得无与仆类乎若然则古朋友之道不惟不可复行扵今亦不可复言扵今矣何也仆尝言古者朋友有相责之义无相髙之心无相髙之心故友道笃而无间有相责之义故人争勉而自修是以友爱日笃而交致其益也今乃不然有相髙之心无相责之义盖有相髙之心则恱善柔而亲佞媚固不修相责之道矣相责之道既废扵是亲者前非疏者后议而违迕乖离语言讥诽之风作矣尚求所谓交相辅益者耶若夫士君子之所爲则宜稍振颓俗不当靡靡随之使相责之义吾徒亦废是朋友之道絶也而可乎盖其悲之者深故其言之者切岂期恶异者闻之便起纷纷用爲尤谤世道如此闻之乌能不屛处独居黙黙自守也今斯道之深自退藏意者亦坐是邪仆又以爲士君子平时观古人之成坏理乱是非得失之迹亦能见善者善之见恶者恶之也使能因所善而爲劝因所恶而爲儆则我今效人人后亦将效我顾不伟邪矧今武夫史市子野人有向善之心者见儒衣冠亦知致敬曰读书人也所谓敬读书人者正以其能求古人之善以效之耳茍不能效之而又反之讵能徒愧所读之书寕不有孤扵见敬者之心乎是以过不自量欲知修励也然本出扵好善之诚不知乃速谤之道纷纷者愈甚矣又乌得不令人深避也今斯道之所主岂亦有是耶使斯道果皆若是则固仆之无可奈何者尚敢为斯道之责乎虽然亦不可因人之言而遽异所守也所守不变浮言将必自定茍必若纷纷之议人固不当爲善人而不为善与虫鱼鸟兽何殊仆虽不佞亦不敢自比扵虫鱼鸟兽以足下之敏逹髙明必自有处矣仆与足下外虽不同中实有同者盖斯道非若他事佛奉师碌碌作沙门者也或乃谓仆収召异端不尊已道是盖不明晓仆之心与斯道之所负者奚足与之辨耶聊尔及之以发一嘅叹耳所欲言甚多非相见莫备道足下虽简出其能强爲一来乎
　　题道士髙九成知白巻
　　知其白守其黒老氏之言也爲老氏者固当明其防予则知白字而有感焉白之为色色之本也能三入而纁六入而纁天地之正色则是染也所以成其白也茍红焉紫焉君子耻近之则其白也丧矣夫人有美质而爲君子之学以成之斯知其质之美者也知其质之美而为君子之学犹知夫白之爲本而为纁爲者矣九成能从事扵学故以谂之
　　素轩夜集诗引
　　彊圉单阏牡月望之明日予与思尹湛源洎陆幼伦同过古永光僧院浩上人宗源房因留宿焉夕篹之余乃开素轩煮芳茗焚香谈咏身世两忘曙光欲兴犹不觉夜之徂迈也扵是相与赋诗以纪清集予思古云良辰美景赏心乐事四者难幷非逹人语也要知非风雨则良辰逺尘嚻斯美景会意皆赏心所安即乐事亦何待明月爲中秋菊花作重九耶诗成就书予引其首澹如居士
　　题来鹤辞卷
　　冠佩锵锵俨致斋清安堂上醮筵开九霄共仰孤鸾至万里俄看众鹤来寥唳清音风澹荡回旋轻羽雪毰毸湏知感召由诚敬赞咏兼欣属上才
　　铁啸轩
　　旌阳有遗亦赋仙人姿萧散薄世荣结楼水之湄酒酣防鐡笛丹凤鸣雄雌又如孙公和长啸苏门时爰名铁啸轩见者称其宜云间有吟翁时与同襟期昔倒楼上尊今看卷中诗翩翩继芳躅屡诵骚人词因之一凭防翛翛起遐思余韵渺犹在春江烟树滋
　　题寒山拾得图
　　松风谡谡生夜凉白露欲湿练衣裳苍苍古苔遍幽石石根烟篠连疎篁携手道人同徙倚应是禅床定初起笑指天边明月光方寸要当如此耳
　　赠无相
　　湖海覔佳士氛埃叹销沉独有遗世踪不异古与今上人莅名刹素声着藂林防生无滞怀逸气凌孤岑兹焉逺相过清风洒烦襟方欣共徜徉歘然起遐心歳月易云晏新阳复来寻去去何当还愿贻金玉音毋令积遥思江山烟雾深
　　和衍上人见寄二首　行香子
　　踪迹祗园谈笑神仙到尊前人爱逃禅波澜舌底风月吟邉似辩中安书中素醉中颠　忘情世虑泉石因縁两芒鞋几度朝天归来此日重话他年共夜灯春苑树晚湖船
　　时世推移造化难齐几多般簸弄成亏防肝虫臂臭腐神竒却又何论侏儒饱嵗星饥　胷中磊磈眼底妍媸便将都付与希夷从前解事今已无知但睡时茶醒后酒兴来诗
　　诜上人留宿　踏莎行　是日俞明府鹤瓢道人同访
　　髙树颠风疎篁啸雨青山绕屋云来去出林残磬讽经余扑帘轻雾烧香处　闲客相过仙踪偶驻山僧更解留人住夜灯火茗鸥寛谈不尽鸡声曙













　　半轩集卷十二
　　钦定四库全书
　　半轩集补遗　　　　　　　明　王行　撰
　　夀采堂记
　　呉城之北有许氏焉曰谦翁其子孟器与弟仲颙皆读书致飬因筑室以为敬进甘防之所而题夀采扵其顔实用楚莱氏娱亲之意也大夫士多诗以咏歌之而徴余爲记余尝询其居处矣有园池花竹之清胜椅桐梓杞之防樾桑枲菱莲黍稌之饶裕洎夫鲜食果蔬之新美鸡鹜羔豚之肥腯以至扵酱醯醪酪甘滑滫瀡之奉无需而不具其养亲之口体也亦可谓备矣而必効夫莱氏之爲何也人子之扵亲也能养之而不能敬不足以爲养徒敬而不能致其恱则严威俨恪又非事亲之道也能效夫莱氏之爲是能恱其亲之心矣夀采名堂讵不韪哉且莱氏戏采之时已七十矣二亲之夀不既髙乎今谦翁甫杖扵乡而孟器力强而年富则其养亲之日方悠悠而遐永夀采名堂不亦宜乎大夫士之乐扵咏歌其文又见夫人心之所同然者矣余又思夫莱氏之娱亲必儿啼而弄雏者既欲其亲忘其年之若是又欲其亲忘已年之若是也今孟器之二亲齿髪实未疏而视其英妙秾华之子囘旋俯仰扵兹堂之上以娱恱之其乐不愈扵昔人邪大夫士之多爲之咏歌盖尤宜矣爲之咏歌而尤宜则余得已扵言哉是为记
　　歳时集纪序
　　嵗时集纪者集嵗时之事而纪之也平居暇日当四运之相推歳华之寻续朋友之不见遗者每相过从询其故实余扵芳踪妙躅嘉辰胜槩所谓日月虽故而光景常新者固所乐道惟年浸衰迟应答太烦齿颊不能无勚矣是以搜罗旧闻攟萃成编问辄示之少纾酬对虽见闻不广遗阙良多然引而伸之亦足以观千百扵什一也至若所编之义例虽不明着其目亦存其序扵中焉首之以节名者表其得名之故以谨其始也次之以占者所以验灾祥之徴也又次之以祈祝次之以禳祓者祈以祝其休禳以祓其咎也又次之以饮食次之以服饰次之以宴赏次之以防戏者饮食之扵口体服饰之扵仪容既各顺其时宴赏以洽其情防戏以摅其郁亦各顺其时也惟劝与戒寘之扵末慎终之道在矣例固如是然亦据所见而集之不能每节皆备者盖将有所待也博洽之士观之而不吝扵补益焉则诚余之所望云
　　送唐君处敬序
　　至正乙已冬会稽唐君处敬将之官嘉禾永嘉余君唐卿西蜀杨君孟载九江张君来仪太原王君常宗渤海髙君季迪郯郡徐君幼文洎余相与觞而饯之酒且竟唐君起曰肃之获交扵诸君陪朝夕之论渐习之惠多矣兹当逺去幸人赐一言使佩服之则朝夕诵诸君言如面诸君焉可乎坐之人合辞曰以君之贤尚须吾辈之言哉虽然今而与君别别将久久必有思也思而不能置必有言有言而百里以寄君其情不犹庶几乎今奚言也君喜而去明年春君来吴复以言请会君行亟未遑也夏五月书来曰久竢诸君言可无意乎书至而诸君之文适就遂次第寄之独余未有説也念君之在吴大夫士友之者众矣言不他之求而必扵二三君子意必有所在予亦何者而与其间哉且与君周旋时寜知有一朝之别洎别则知必有思必有言也宁知思愈至意愈深愈非言之所能尽欲何以贻君哉虽然君子之扵文非徒煦煦之情也有切偲之道焉然君之德勉之既非余之所能勉规之余文何足以规之也终欲何言哉若夫赞咏其文华称説其贤行则具扵诸君之文矣姑泄其思爲之歌以寄焉歌曰
　　维防伊处兮我朋我俦孰云是与兮繄道之求慝以友修兮淑以友辅羌胡爲兮独遐尔骛时既淹兮思孔深甫去我怀兮又入我心崇登兮遥企木黝黝兮奄予尔睇川之水兮有波君兮君兮我心奈何
　　赠郁章序
　　余观内经其书多黄老言希合扵道然其论风土之适明血气之本处滋味之宜着决刺之宗陈乐物之用引癃痼以近生逺死非内经莫以也故医家书莫要扵内经内经之书数万言推内经为说者数十百家其书亦数十万言人所自得禁方弗预医必尽通之乃可瘉人疾不然缪戾乖刺反甚其病医之术亦难矣古之医必试扵有司通乎是然后籍其业否则有禁今其法已废孰辨其能否哉惟伟其舆服髙其称道世皆谓之良意其所治必合余所云云也求其中乃不胜其外果良也耶内经本黄老黄老清俭而冲退侈舆服而髙唱自道岂内经意也医不本内经何治外之务者中之病已不瘉而瘉人吾未见其可也昔汉择郎卫将军家舎人服具非不炫丽卒之立名汉廷乃出贫窭者不在扵绛衣玉劒之夫也外其果足信哉余观今之医多若是故恒悲之呜呼悲之固为之也使能闻余言而反治其内所得斯过半矣呉兴沈纯徳黎阳郁生章已其妇翁疾谒文爲章赠或言章谦谨好学非徒外务者因书是志之章乎其果合余言也夫
　　赠邱明府序
　　夫周官命帅选扵师吏之才晋伯修戎爰有诗书之将矧投笔者终立功扵异域决狱者亦奋志扵戎行皆能蔚扵简编析其圭爵是谓通时之用不执其方致百代之歌风使千龄而嘅义者也河南邱君某服勤书律方任勾稽载念艰危忽兴忼慨庸亲武事暂辍文班荒棘已离睠九霄之祥凤脩途乍展看千里之名驹而其筭法鹿中不废投壶之乐墨磨犀盾咸竒草檄之工扵时外难初兴奄据五湖之险而我内御方备足当两浙之冲故大将既屯百战之勇夫复籍万民之壮士气压四郊之垒雄増百雉之城共仰金汤星汉低徊扵粉堞齐鸣钲镯风云错变扵旌旗墨子运机却九攻之巧技吴公策胜兾八克之殊勲而君子鞭旗鞬周旋左右结民保伍叹作卖刀买犊之时简其甲兵怜彼斩木揭竿之日是以恒施其徳濡雨泽扵春芳稍霁之威拂霜风扵秋草感之者众怀之者多后世桐乡定若子孙之奉扵今汲邑已怀父母之思盖夫徇义之爲仁人所韪闻善不徒哲士所非故兹染翰而兴爰尔操辞一让云
　　髙节楼诗序
　　事在当为而为之不期人之善已惟自尽其爲人之道尔夫爲人之予尽事亲之道岂曰吾孝子哉人见其能尽事亲之道而曰彼孝子也爲人之臣尽事君之道岂曰吾忠臣哉人见其能尽事君之道而曰彼忠臣也茍期人之谓已忠谓已孝则是利其名而爲之乌所谓尽爲人之道以事亲事君也哉然而闻其善者非有不欲称之之故未有不称之者也妇之为人妇也所事不逾房闼之间人则莫之知者或不幸而早寡孤洁自守以终其身而贞节之名始着夫妇也恶识所谓节哉知自尽其爲妇之道而已且夫闺门之迹罕接扵外称之者岂皆识之者哉亦闻其善者喜谈而乐道不期传而传不期逺而逺有终不能掩者焉吴娄江陈氏邑人袁某妻也年二十七而夫亡坚誓不贰以礼自闲以严自卫架重屋以居人望某栋宇之峻指之曰此髙节之楼也中朝大夫士闻其名或诗以赋其事或歌以咏其情连编满帙而未已呜呼娄之爲地僻边海陬与黄茅斥卤相际而一妇人之善乃获称扵中朝之多士果何以致之哉岂所谓不期传而传不期逺而逺者欤益有以信夫人之善终不得而揜矣陈之殁几十有几年其外孙茅泽民氏示余以此卷徴爲之序夫人之善固不待人之徴之而始称之也特诗之者既皆魁伟其人顾余有不能发之者耳虽然三百篇之诗多圣贤之徒之所赋而毛苌氏之言乃引其首焉则知序之者固不能贤扵作之者也既不敢辞因窃附毛公之义书以冠扵编云
　　思亲望逺图诗序
　　人子之扵亲一体也人亲之扵子其异体乎盖亲之体乃子之体之所由生子之体即亲之体之所遗也故其起居出入有不同而懽愉感恻无不同也其所处有暌携之不同而所怀无朝夕之不同也子之扵亲无不同者如是则去亲逺而爲日久定省旷而音问疎其情盖可知焉春日载阳矣日瞻吾亲之顔色得不思吾亲志意之发舒乎秋气澄穆矣往也日瞻吾亲之顔色今也得不思吾亲体貌之清寜乎思之存扵中者是已其或登髙或临深俯渊泉而望云汉咏歌嘅叹不能自已则其思之扵外者又何如也朝夕思亲之怀之存扵中者固无时而或息然思亲之怀之着扵外者或见而或否焉思亲之怀之着扵外者或见而或否茍士君子有赋以道其性情图以写其景象则其思亲之怀之着扵外者乃常见焉此维扬邱景贤思亲图诗之所以成卷也
　　杂对序
　　余以质鲁之资久安扵迁散之习遭时多虞非时出之才不足以致用故自分扵荒闲寂寞之濵而仰事俯育之余因得从事乎简编窃窥古圣贤之用心以自儆厉其扵故旧賔客朋友之交际论议辨析有问而对者固不能有所发挥然谀恱顺容以违逺夫道者则亦无焉故不自揆随而笔之弗及其先后弗别其品彚弗定其篇章槩名之曰杂对非欲以观扵人盖明以私识也虽然问诚而对之不诚对之罪也对诚而问之非诚问之罪也对在已而问在人吾将尽夫在已者焉笔而辑之者所以敬夫人之问亦以谨夫已之对也
　　静得斋説
　　凡物必有其理理者物之所以然也有是所以然然后有是物有是物必有其所以然观一物必究一物之所以然省一事必究一事之所以然万事万物皆得其所以然无一毫之不尽然后力行而实践之此爲学之序古之君子学以至扵圣人未有不本扵此程伯子云万物静观皆自得观而言静静所以致其思得而言自非假扵他也不假扵他而自致其思理斯得矣理斯得则所谓众物之表里精粗无不到吾心之全体大用无不明者可驯致焉所以到此而谓之豪雄也欤娄江沈集氏以静得名其斋实取斯义而求余申其说集盖学静者也余不得不语之夫静非槁木死灰之谓也寂寂然不动者也动之根也感而遂通天下之故矣岂块然嗒然者乎故静必致夫得盖得必原扵思思必由扵静也非静则不能致其思非思则不能致夫得静而不能致夫得是不致其思而徒静也徒静则块焉防焉为槁木爲死灰矣又乌能尽万事万物之理而谓之豪雄也哉集也当益推夫静观自得之説而不失扵徒静庶无负名斋之义矣
　　天放生解
　　沈生居吴长洲年盛而质美性通家饶赀而无绮纨靡曼敖惰之溺闻大夫士之贤则乐援从之有谓之者曰予天之所放也生忻然领之曰甚善谓我或疑之夫放不良扵自饰不良扵自饰故或木石之与周还烟水之与上下鱼鸟相依而麋鹿俦伍此山泽遁栖诞肆纵弛者之所自喜今生有父母兄弟之乐妻子之爱宫室之安轻暖滋味之养而顾以放自名异乎吾所闻矣傍有哂之者曰唯唯否否然乎不然乎子得其一未得其二吾则已知之古之人有以放自处者矣清谈以适时啸傲而用世任真扵麴蘖纵意为旷逹虽或见尤终不爲挠此大夫士自放扵礼法之外者也又有以放自号者矣呼咤以逐文场之隽奔逸以絶艺苑之尘揶揄乎为颂不屑扵绳检而吐词令歆下笔起敬此大夫士自放扵文墨之间者也又何待遁迹自纵然后为放也哉今生以英妙年翘楚气安知其意不在是乎二子论未白以质扵余余冁然曰嘻子之论美矣悉矣然而未有尽也天之所放古人有是言未之闻耶矧其言不翅一见其义亦无二焉余尝求之矣天之所放犹天之所容云耳非旷弛纵肆之谓也且所谓天岂必指苍苍幽逺者而言之哉盖大君者万方之天也父祖者一家之天也万方之天覆帱而含育一家之天生养而成遂则生养成遂者一家之天之容覆帱含育者万方之天之容也惟万方之天有容故一家之天得遂其生养成遂之愿而子孙得被其生养成遂之泽也今生方当安泰之时承祖父之廕庥受已成之基搆宜其兢兢业业朝夕儆励自念曰人谓我天之所放非天所放其能至是哉扵是矩蹈规循勉扵爲善思无负扵覆帱含育生养成遂之恩所以既式其名又规其字而复以是自警也呜呼此固生之意也哉质者闻之释然皆退余因书其辞以爲生解
　　黄先生圹记
　　黄先生讳载字徳厚世苏人父讳中母钱氏洪武二十年三月为吴县学训导以诗经训升俊斋弟子员原等为弟子员因得随侍者几三年二十二年五月辛未以疾卒原等哭讣如仪即鸠赀治衣衾棺榇敛殡以礼卜吉扵是月丁丑奉柩县之至徳乡南峯山先茔之次考其生年在天厯戊辰夀得六十二娶蔡氏女一人适朱坦坦以朱宗事逺戍黄宗又久絶故治丧之责诸生一任之惟窆日既薄不遑求大手文词以志墓姑以歳月之槩纳圹中云
　　故赠户部主事殷公墓志【代殷允常】
　　先君子讳华字文卿姓殷氏苏人也考讳盛明母张氏生元大德丁未十月戊午终至正丁酉五月戊戌得年五十有一长洲县武邱乡某村之原越十有八年当国朝洪武八年十月不肖孤承乏户部防恩例赐承事郎户部主事娶李氏封孺人孺人讳妙清蜀之泸州人父讳某杭之余杭教谕母姚氏后先人八年生生十有八年归扵我先人四十四年当受封后十有四月戊午卒丈夫子三长允常次允中允徳女子三长适金徳进次邓叔辉次徐继先孙男五肃垕坚赛庆女四定应金官允德先卒允常不肖孤也呜呼先人之殁也不肖孤才十有六嵗防甘滫瀡不得致奉也今忝爲郎地官禄足奉养庶得少伸往志而妣复倾逝呜呼哀哉呜呼痛哉先人之日薄事严未遑志其墓大惧久逺湮亡歳月无考兹以十二年正月己酉奉妣孺人祔扵其兆而谨志其槩云不肖孤允常泣血谨记
　　姑苏沈经妻徐氏墓志铭
　　徐氏讳某姑苏长洲人父某母某至正丁酉某月某日生生十六年爲同邑沈经妻恭俭和婉沈静寡言凡纂组箴缕悉善不及事其舅事姑能执妇礼闺门之内夫夫妇妇姻党称焉归七年洪武庚申七月廿一日卒子一人曰九九卜吉扵县之尹山乡之原将以某月某日其夫来乞铭余尝识其父矣端慎详雅年虽向髙而谦下益甚盖处身有道处家有法者生女而贤亦宜矣及归沈氏又好修之家也其二世之藏皆余铭故知尤详然观经之爲人固可见矣嗟夫女子之生出扵贤父又归得良配不可谓不幸也死生夀天是有命焉复何论哉因遂爲之铭云铭曰芳荃茁芽蔚青葱碧茎缃穗含紫茸托根美壤秀所钟凝露浥浥滋其丛徳惟不孤类必从琼芝瑶草同丰容恂恂礼度执者恭妇姑子母夫妻同善门有积庆自丰独胡爲耶遘伊凶不云操修尽乃躬遑计夀夭塞与通当尊而卑后必崇子兮秀頴肤肌充二十有二暑复冬获全而归亦考终尹山之原固厥封允哉千古安幽宫
　　金公信墓志铭
　　公信讳庄字公信姓金氏苏之吴县人祖德明考文让妣顾氏家横山支麓所谓吴山者之左世以饶产闻里中父祖皆善治生而考尤磊落振迅洎更变迁业中衰公信克自力年未冠已持门户用其勤敏详慎尽还其故业惟以弗遑事学为愧乃严督其子从师儒受经扵是士林多知公信公信以爲喜而且叹曰相人之术者谓我年不迨百之半而家当复衰然不然吾尽人爲焉耳识者闻而韪之洪武十九年春公信以事病殁扵应天年四十八二十年九月丁酉其壻沈经函骨祔先人之墓而合其先配焉先配曰吴继室曰瞿子曰澄曰元同女长适李次许嫁龚次适经时许龚女已卒而二子一妇一女若壻及瞿皆在逺惟经夫妇兹视竁亦可哀也然稽诸相者言非命也耶非命也耶铭曰尽人爲而听命深扵学者之言也而公信言之足以观其质矣四十八而告终惟壻爲之安厝扵以见其命矣畀其质之美而弗畀其命之脩果孰执之其将曷尤也噫
　　希间羽士碑
　　羽士讳壵字尧卿姓李氏其先汴人女真防宋家南徙居吴昆山世治儒业祖授字某广西提刑父观字邦逹擢进士第知吉州母蒋氏初羽士之生吉州君梦一道士入其室神采殊异起迓之遂寤既寤蒋氏方临乳吉州君曰若男也符我梦果男羽士幼娟秀聪慧长通敏好读书意度闲逺常有遗世志适宋亡儒业不振年益壮家事滋索咸劝之营进因稍爲吏顷之不乐弃去落魄江湖间遇老氏居輙留憩防海虞至普福宫普福方全盛堂中瓢笠数百具秩然济济多髙行士羽士见曰吾有以置身矣即堂中从竹隣张君爲弟子执劳苦不倦时吴有道院曰寜真静明王先生所处王先生海虞人学行超卓羽士慕往拜之静明便谓相得晚谓曰吾老矣所得未尝妄语人今授子何如羽士稽首受教大致开悟遂受度为道士焉居久之复出湖海名山胜地四至防歴髙人上士多所扣行业益着矣及归静明殁院事多废垣屋倾圯羽士力营治之立武祠筑门庑广庖湢开堂宇延纳云水湖海士多归之道誉勃起既而慨然曰吾求闲故离俗乃更汲汲耶扵是悉以事付弟子赵自诚而以希闲自命故其徒称希闲先生云羽士既谢外縁画圜规东壁日乡之坐寒暑不爲移识者知其有所究极也至正甲午八月廿三日命茶会众曰吾归矣与诸君别众骇曰师胡遽相舍乎羽士笑曰期数已至不能留也明日癸丑使弟子治馔祭吾先馔具曰为我设之吾黙致敬焉祭撤夷然而逝年八十六先是书坐间云八月廿四日皆莫喻其故至是始悟其预志化期也羽士内守纯一扵外无所好惟喜龟卜爲吏时尝活一囚囚善卜以无可报尽用其所得龟防遗先生故羽士之卜甚精妙然希得其卜者吴有豪金氏饶赀素遇羽士厚家防墙讼不得决求卜之羽士怒曰尚不识天伦何卜也其以义责人又如此自诚字仲愚后羽士三年殁有弟子曰徳慧羽士从孙也简淡清谨笃扵学先生甚器之常语之曰天下大乱行及呉吾不及见汝当见之乱离中正道人磨错时耳勉之后吴果乱二十七年羽士化十有三年矣徳慧惧先生道行久且泯无以示诸后请以其事铭扵石埀不朽云乃铭曰芸芸世纷莫底厥寜若虞而罗动离以婴猗欤先生独振其翰芒乎沉寥髙遰遐骞低囘壑栖息冲境心由寂虚虑以恬静元因载耘灵苖祁祁灌溉五华芳根殖滋爰大方究极众妙得妙之徴约众归要曰余归休其徒萃萃匪徳之隆孰贻其尊黄房宻清绛馆凉靓离离阳翘皎皎霞映既毓既函如苞如胚倐解而蜕寥寥太无有遗其宫斯之守懿尔厥孙克缵扵后猗欤先生繄道用充来幕来思视此铭章
　　书王贤妇传
　　在易咸恒爲形化之首盖夫妇人伦之本也夫妇之间其几甚防所系至大其可不慎慎其始要其终矣今贤妇始扵屈身以奉夏非曲徇其良人之志知重其宗老之命也能知重宗老之命其识趣见矣然则使良人不失夫妇之正不方宗老之命非贤妇之助欤惟能顺宗老之命斯得正夫妇之伦夫妇既正则传者所谓五善皆由扵此吾知妇之爲果贤矣虽然子中之所谓真吾妻者亦有见哉今乃优防暮年子侄盈目非始扵夫妇得其正欤克谨扵始其终有徴也夫
　　题小字兰亭帖
　　江南后主评禊帖谓后之人各得其一体而人自名家及攷其人皆卓卓人耳目者则得其全体当何如耶世传禇河南尝模禊帖约其字而小之刻之咫尺之石名爲玉枕兰亭然法书録中未究其説今观此本法度整暇典礼具存要非名笔不能及此所谓玉枕其殆是欤乡见赵松雪扩大禊帖字方几三寸体貌修饬仪轨无违二帖大小虽殊实皆佳品乃知禊帖所出千变万化无不各臻其妙歴世寳之讵不韪哉李煜所评为得之矣
　　题欧阳信本醴泉铭后
　　宋既南醴泉铭愈难致防塲所购皆屡模屡刻去真益逺嘉定庆元间学者甚多而患善本不可得及宋亡混一善本可致而学者则少矣岂以艰得乃贵之哉幼时尝闻故老言此而兴嘅今此亦佳本也生其寳爱之勿以易得故不爲贵丙辰夏爲赵生泉题
　　题周正道书徐氏世谱后
　　赐姓赐族而宗法行此先王之政也谱谍仅得藏扵家见斯政之废矣世重崔卢虽不合古犹有存古之意而武氏乱之乃复荡然良可叹也后之士大夫各谱其族盖志扵追逺耳而又或有过焉兹所谓谱其所可知而已者是得夫追谱其世系之道者也洪武丁巳三月初吉观拙逸翁书徐氏世谱后因题
　　题赵子昂临禊帖
　　兰亭禊帖盖右军无意书也惟其无意故与神会惟与神会故复书之不能似也后之以书名家者竭力师之莫能具体李后主评之详矣松雪翁平生临禊帖甚多用心良苦盖欲以已之有意求至扵古人之无意也今观此帖其尤精诣者而彦亷藏之可谓具目矣
　　题大字洛神赋
　　栁诚悬谓王子敬爱书洛神赋人间各有数本而所存仅十三行其楷法人所共见今松雪翁乃扩而大之且爲行法矣又尝见其扩大禊帖字方几三寸而韵度意态无失临模法固有当尔者耶退之云师其意不师其辞岂亦可以爲临书法耶且翁以书名天下由宋室近属而大显扵元其间若见既博且广矣则是书也其必有所自哉
　　文山六歌防
　　前者休韩后者刘文文固无损韩亦何益只见夫三百而更余百犹弗及也噫王行见此偶书
　　题温日观葡萄巻后
　　日观宋亡后虽居葛岭之马脑寺而自借地扵酒扬琏不得近冀以名酒防之见辄骂曰吾用此盗冡物耶时防至鲜于伯几家饲其龟抱庭间松号支离叟者或歌或哭每需浴伯几必躬进澡豆余闻之故老如此今观此卷可以徴其人矣
　　题所画墨竹后
　　李重光以拨镫法作金错刀乃浑用焦墨足以知其后矣今余此幅水墨相和浥然津润以一介之儒而愈复臣之辟也
　　题重修切韵指掌图捡例后
　　华音之有翻切未审昉扵何时世所大行惟陆法言之五巻至扵图列音母以简御烦则又自司马公始大中祥符初勅增修唐韵为广韵昭陵又勅増爲集韵而字益加备矣是图之作实羽翼夫韵书也公自谓图之所列包括无遗皆出自然如天造神授盖翻切家之枢要焉名之指掌其明且易也可知矣图之明着如此而人顾或有未深喻者以捡例语焉之不详也故説者谓捡例非出公手殆爲扵后人乎不然据例捡之何字之不多得也余友沈起宗尝病诸此益求韵中字之有切而不在图者凡七百五十表而出之而详着捡寻之例扵后使见者即知方向而字无不得者矣嗟夫三苍尔雅字书之祖也而畧扵其音业诗书者口以相传易致忘舛翻切既行学者获助多矣图之复列所得愈多而犹不能无捡例不详之憾是书今出图例以明其爲学者之助又当何如也哉起宗年几七十方策未尝去手其自题作邵宏道书者盖其所从商确而示不忘其本也
　　防米元晖画卷
　　米敷文既防清都遗迹之在人间者日少至扵貌江山之胜槩发词藻之精英翰墨沸漓同爲卷轴则又加少焉此卷其易得耶王云浦再失而再获之所以爲至善耳然万有无常竟又归诸沈氏沈氏代爲良医而日章又知玩古今亡矣其子出以徴题见之令人凄断
　　题张伯雨自书诗手卷
　　张贞居以诗名湖海而翰墨尤爲人所重片缣尺楮往往见之盖未有若此之富盛者也孙过庭云一时而书有乖有合心遽体留风燥日炎皆其乖也神怡务闲时和气润偶然欲书皆其合也今贞居自言自春徂夏隂雨至五月之久故闲弄笔砚以自料理则非心遽体留风燥日炎正所谓神怡务闲时和气润偶然欲书耳宜其连编接简不觉其多而浓纎闲出清婉流丽有合扵古人之度也良可爱哉其诗传诸人口已有定论特语其书如此彦亷好古博雅必能加寳惜矣
　　痴叟传
　　痴叟者呉松陵人也姓顾氏名谅字季友松陵有地名越来溪溪以西有岗峦明秀古谓此吴山也山甚佳而曰吴者或谓昔主是山者氏吴山因氏之故云叟殊爱其胜家之而不徙今几四十年城府之迹廓如也趍喧者见之曰痴人哉叟性夷易不事畛畦勾曲遇人而非曰非不非以是然曰然不然以不然怀崄巇者见之曰痴人也好读书修文辞方其勤无分暑寒旦夜惰以自佚者见之曰痴人也疏扵利不屑屑产生作业入或不饶出乃无会计贪而啬者曰痴人也潜伏以居壮且老终絶用世意营营竞进者曰痴人也或谓叟不子合何多也而谓子痴子奚不自释叟笑曰不我合果谁哉且不觉之将孰释之或者愕以咍是果痴乃遇之非痴吾顾痴耶叟曰嘻痴乎痴乎甚善名我善我名吾何辞吾老矣吾老矣人其不我老因自谓痴叟君子或怪之曰名之者亦甚矣然受而不辞必有防哉吾当遂其旨遂亦谓爲痴叟人咸知之且习之一谓痴叟痴叟云于方先生曰余初识叟以其声求之殊不类及读其所着鹪鹩居樗赋始知之赋之要以爲鹪鹩以防而依匪材之樗故能全其乐人谓其知白守黒者知白守黒欲进而退退所以进之术也叟寜尔耶盖虚以钟其美耳其词有曰以钜而自屈扵细兮致若是之邅迂茍忘防而夸大兮亦与是而同途是又明夫各顺其天不忒其仪之道也谓之痴者果非痴耶受以为痴者果痴非耶君子盖知之
　　吾衍传
　　吾衍者字子行其先太末人也大父爲宋太学生徙钱塘遂为钱塘人衍工篆书明律吕嗜书史能属文辞所着有晋文春秋楚史梼杌说文续释尚书要略等书居钱塘市侧委巷一楼萧然惟法书铭刻古编钟铙磬如意之属置左右时抚玩用为娱乐有豫章人以音律自善闻衍名造之衍与语洽甚既而扣所列钟铙问曰音何属客曰某也又击其次客曰某也扣遍言率合衍复举柱下镈钟击之镈形弇其音函沍客审听曰宫乎衍笑曰宫当浑以圜重以厉兹郁勃不发非宫也而不比他律盖古弃镈耳客乃服明年携一栈钟复来诣衍则衍死矣因彷徨欷歔不能去叹曰吾学无所正也初衍年四十未娶宛邱赵天锡爲买酿工家孤女爲妾妾母嫁后夫后夫以私造楮币事觉避逮来衍所衍意其省女弗察及逮卒根逐至衍舍反接后夫出并系衍道逢录事张景亮知衍事诃卒曰是不知情奚摄为趣舎之衍既脱犹不胜耻即为诗别其友仇逺径去旦日逺读衍诗怪其语异常随迹其处竟莫知其所往后逺行湖上防访之有卖酒媪自云尝识衍所曵屦遗水际逺始悟诗中意乃知衍自湛死矣时至大四年也衍性刚简希偶所善惟金华胡之纯长孺兄弟暨逺他虽权贵人所知之非所合率拒不肯见每出尝独行不求侣遇明霁时日之湖山间无定适任歩而至便道次沽酒饮微醉箕踞长歌其所为乐府诗歌已辄放声恸乃返家廹市无旷隙地当月明则持洞箫乘屋骑危而吹声悲怆而忼壮闻者辄能别识既死咸伤悼曰箫声不作矣有桑门可权尝从衍学诗哭之甚痛求其尸不得有爲以六壬筮之得亥子丑顺流象曰尸漂不可见已权弗信益购索之终不获云余少时闻长老言衍死人或髙其不受屈或曰是褊心轻已自丧余尝悲之其不受屈非也褊心则然然谓其轻已自丧过矣以衍之不肯妄知人与观其长歌大恸时意气彼其所自负者甚重也惟髙视一时谓当世无足知己则固有遗世心矣而横逆又激切之此遽捐其生也虽然使衍能夷然委顺以其学自善其身盖有余裕顾乃不惩小忿寕灭其性以取不吊之讥呜呼惜已
　　云山子传
　　云山子横山浮图也自余侨横山与徃还殆无虚月子居山之北峤兹以其南椒尤清胜徙焉人无不稔爱之大夫士亦胥与之胸中不町畦是设然白黒了了自区覆与居槩不求异人然亦非坌迹可混能饮酒小饮之才醺即止不觉其为少大饮之人至頽然犹未已亦不觉其为多久而常然余始见人之爱之未喻其所以致之故今乃知其有以也
　　于方先生曰尝问浮图者曰浮图之治何先其人曰不妄嗟夫自治不妄今几浮图哉示人以疏衣草食而髙踞大唱吐词亹亹若堪敬信及究其然乃欲以幻人听观初非任真也是以始虽异之终复诒之果其不妄者耶若云山子动息自如无标表而人信与之如此所谓不妄不庶几耶然曷特浮图为然故为之传以示劝焉
　　书与相者仲逹善
　　谈相人之术者有曰相形不如相心盖心爲形之主且内也外茍然矣内或不然则其术不验故云尔也姑苏仲逹善挟斯术以防人皆善之每爲人谈必以此言爲本噫此其所以善欤韩子曰昔之圣者其首有若牛者其形有若蛇者其喙有若鸟者其貌有若防倛者彼皆貌似而心不同焉可谓之非人耶即有平胁曼肤顔如渥丹美而狠者貌则人其心则禽兽又恶可谓之人耶然则观貌之是非不若论其心与其行事之可否为不失也噫此其为相形相心之法耶逹善学本家承其説盖有所自矣虽然又有説焉人之欲美其身务饰扵外殊不知所当务者不徒在外也程子曰人扵外物奉身者事事要好自家身与心却不要好不知外物好时身心已不好也逹好今为人谈可并以此教之
　　荅友书
　　言念君子之自治非止扵一已必欲其子孙之贤学问之有成讵特扵求师必资扵父祖之训盖既有父祖之训以为之基本而后师友之教可施其琢磨故为学必始扵诗书而进功必循其次序然积徳之宏者后必大赋质之美者学有成尝观地壤厚而众产必良林薮深而六材可用此非虚辞之骋端由实理则然矧以孜孜焉教孙训子之心而致恳恳焉隆师亲友之礼昌其后可以前知兹惟某人天予粹姿时传嘉誉通融处事笃实待人恒佩乎富而好礼之言每遵乎学则必成之训所以芝兰玉树蔼然乎堦庭之间卷轴牙籖秩然乎轩窓之内好古博雅诵诗读书载观其四世之和乐怡愉尤见其一家之整齐严肃有如此也可不敬哉若某也学未渊深才非宏博虽大方之家或过扵见许而小学之教敢谓其所长人之患在好为人师道之所存何有扵我而乃沐以椷书之宠侑以礼币之将盖惜分阴扵冬夏春秋诚欲大成其瑜环瑶珥自惟何者可领扵斯以承至意之临敢致不恭之郤腆顔登受薰手复书弗敢隐情再陈攸论前哲之教人有要明道徳而正彛伦先儒之为学有方途程而寛期限敷宣莫既惠亮是蕲
　　募刋朱彦修医书防
　　生为天地之大德人固有生之至灵仁者君子之恒心医亦助仁之一道故立言陈济生之要皆圣人推博施之仁况后贤扵上下千载代着其声而近世则南北数家各専所学由斯而下继者爲谁惟丹溪处士盖其人乃白云先生之弟子欲究天人之际深探周孔之言遍读古今之书尤得轩岐之秘盖以广扵知见故能多所推明辨诸家失得则闻所未闻折至理幽微而发所未发非出乎其类者孰能与扵此哉今其所着之简编苐恐歴年而散失欲锓梓而传逺须好事以相成大书深刻五万余言稍出捐而可了奥论防辞数千之防扵惠利以何穷要看卷里登名便是笔端生意
　　募刋医书防
　　夫以华元陀竒诀一编只得生平自用王和平实书百卷竟扵身后无传盖当时不遇其人致妙术弗存扵世惟医以惠利爲本故余与推广之心况近代之一二贤豪在古人之后先伯仲河间翁自轩岐而旁搜逺绍丹溪子扵刘李乃私淑诸人诵诗读书确守前修之法则操戈入室兼攻诸氏之瑕疵此道从而大明扵世岂云小补今两家之著述具在恐歴年而散失难収欲凭铁笔图永存故以金钱干好事为百年之计必果以徳要看桃李防公门费一朝之享便足其功尽使疲羸登夀域慨然以许倐尔而成
　　宁真呉无梦知堂疏
　　髙堂无碍尽留云鹤栖迟大众有縁遂得烟霞领袖皆当敛衽共看披襟兹惟无梦先生功熟黄庭名髙丹府九还已了打开造化之机关万幻尽除撞破虚空而出入来整顿寜眞门户重阐扬无上宗风愿莫辞迎送去来使尽得皈依瞻仰底论爲賔爲主要须成已成人演六千灵笈大地囘春到处都消疵疠祝九五真人后天不老吾徒永乐升平勿请再思便从众望
　　全真蒯中和他山居疏
　　囘道人旧有家风随处色身皆可寓葛仙翁既成功行人间幻境未尝捐况兹方事修持所以要营居处已得湖山之佳胜欲同猿鹤以栖迟上清童若发肯心公输子即施妙手昔人已乘白云去只今重继仙踪上帝髙居绛节朝他日便成灵迹慨然许也倐尔完之













　　半轩集补遗
　　钦定四库全书
　　半轩集方外补遗　　　　　明　王行　撰
　　素轩燕集诗序
　　乙卯冬孟未竟之十日予与锡山包防士谦东海徐理伯循娄江孙敏惟学访宗源上人扵普光精舍时寳积律上人有章在焉因与共宿素轩之下谈茗之余以韦刺史慈恩清会诗屡招清景赏句折字分韵各赋诗一首予以不善诗独得偷逸兀坐清听幽吟防哦不啻如壎篪之和琴瑟之清也诗就缮写成卷俾予题其端夫人之扵学顷焉之不可怠也然不能无防息之间焉防息亦未尝非学也诸君子年富学勤厉志自修奋焉逺至盖未易量兹而一夕之清暇犹不敢废而相与道其性情之正良足尚已二上人髙蹈方外亦不肯自放要之盖可嘉也他日道昌文振当起大慧日之思矣遂爲序既望之而复勉之云
　　送福僧诗序
　　予友浩师宗源学勤而业精守専而行峻在其法所当与之也故流辈咸致礼焉其所与防必皆端人人见与之偕者已信之曰是必端人也不然肯与之友耶初宗源之从予逰也为之介绍者实予所信爱其言曰宗源非他浮图比见之始知言之不妄及见果然则宗源之取友必端固不在扵今其所从来久矣今年春予过宗源寳幢丈室有陪谈扵列者朴厚而庄慎问之曰今座元要福也予已知其必有取也不然宁与之交乎越四月福持卷来曰大夫士辱不见遗扵福多诗以委教兹已成卷愿谒文序其端予益信知之不诬也今夫棘虽小亦枣之流匹虽短终鹄之类有恒者虽或未至要善人之徒也福之见称扵大夫士者岂非以其能际接扵宗源也乎宗源之见信扵人向之所云也然即宗源而法焉则他日之见称扵士大夫者又有甚扵今日者矣其勉之哉其勉之哉
　　送伏上人序
　　吴有万歳报恩寺肇基扵孙氏有江东时扵今盖旧矣寺既为呉胜处湖海大夫士之入吴者必访古而至主者宣师无言厖眉古貌动止闲逸故名人大卿得交焉嗣之者曰聚师白云实宣之弟子克治其业以其坦夷冲融复多缫绘户庭之屦无俗尘者人皆曰宣师如在也迄罹变更聚族化去寺亦衰歇大夫士之复至而交宣师者未尝不思宣师交聚师者未尝不思聚师也白云有孙曰伏师虎林郡之士家子也聪慧而敏方其少时屡从君子防余每与聚师谈虎林闻辄解固已知其非常器矣中间违别颇久而知其为诗章文词其前已自喜知之不妄也一日与会扵普光招提主招提者浩师宗源因出虎林所咏卷轴甚富读之令人益喜不觉发嘅何啻当刮目也宗源曰虎林已出世久矣余闻而益嘅聚师亦岂亡哉自是见之虽不能数而怀之则不能不数也今年春呉江无碍方虚席藂林疏请虎林住焉其所交防咸赋诗送之徴余爲序今夫大夫士父子继世有声人皆以为尠至扵三世而不替盖益尠矣由宣师至虎林非三世乎虽所处之地不同而声誉之着绳绳如此非所谓良尠者耶且士大夫有骨肉之亲犹难必其继世之善方外之士以其法相聚而其善不止扵继世焉岂不可尚也夫岂非良尠也夫
　　送在别峰序
　　呉城西北陬有天竺氏之居焉古称重今为承天能仁禅寺入其山壤地寛袤面势闿爽观其栋宇之宏壮搆缔之精宻庄严丹碧之华缛而明丽在他方盖不多而扵呉则仅有也其山如是则住是山者必与是山称乃合樷林之舆论故能仁之主席不易登而登者必众之所与也众与之矣而又有不易处者焉盖呉城为东南会府而寺当道路之要冲有夏屋可居以安而无恒产以资夫朝夕夫府爲都会则湖海之往来者多寺当要冲而屋堪以安息则瓶鉢之经行者必至瓶鉢之经行者以至而顾无所资给焉则爲之主者将何以爲也邪此所以众虽与之而不善扵自处则亦有所不易也沈士常予友也一日爲同里闬者廿八人之介而来告曰某等皆能仁之隣也别峰在禅师之住是山六年矣始至而众归既久而神防足以见其操履矣库庾之资虽无所储而瓶鉢之至者无虚返栋宇之多虽不能无隤阤而修葺者常周完足以见其世縁矣某等日所因依幸多开益既而忽谓曰天界京师之重刹也其前堂之请滥及度不可辞兹席盍今退耳某等闻之如失倚赖因而自思师往矣某等扵师之崇重虽赞美而莫加若心则不能自己惟先生之文雅足发人之所蕴愿一言以着明师之所以爲师者而致夫旧山泉石之慰焉敢请于戏士常欲予何发乎然予家呉城尝见夫能仁之旧今亦良爲不易矣而别峰一住者数寒暑其间周旋补着治已接物雍容纾徐若不见有不易者非所谓善扵自处者则藂林之与之四众之归之洎夫士常之爲之介者需文以发挥而属望之亦固有所自哉且夫人情之不可以力致者趣向之诚也挹焉有莫之前防焉有莫之却也今方外之士守其空无乃有依之亲之而弗之舍者则别峰也其必有可依者夫其必有可亲者夫所谓二十有八人者曰吴兴沈起宗陇西李仁善玉峰刘世用清河张孟恭某郡某某名庸即士常也洪武二十年六月序
　　送恭上人诗序
　　欲学之成者必归依乎硕大之师欲名之大者必徃造乎都会之地盖硕大之师乃众善之所宗都会之地则四方之所萃也茍防众善而徒有一节之长非都会而偏扵一之地则不足爲吾之归往矣或率然而归往脱不堕扵孤陋寡闻者几希尚能成吾之学侈吾之名也哉此欲名而造都会之地则犹乘髙倚顺风而疾呼自足致其声之逺欲学而依乎硕大之师则犹璞玉遇良工之追琢自足以成其器之美也信中上人干竺氏之良也居海昌黄冈之太平寺研穷内典功已深厚以爲未足乃出盐官越檇李至吴淞之浒从融室翁讲习华严教观有登堂哜胾之声今年夏姑苏万歳报恩辟为懴筵之首予始识之质清而气和业勤而行励华实诚相副也扵是藂林之老成江湖之耆耋无不善之信中之声益四驰矣兹秩满告归所与防咸赋诗以饯来徴予文序之于戏信中其所谓知所归徃者乎盖融室之爲师硕大之师也而能从焉报恩之爲寺都会之地也而能至焉则其学之成声之逺亦宜也哉且今报恩素轩讲师实融室之亲嗣其防法华之阃域恢恢有余地矣而信中又亲其教席则所承受不既多乎信中归吾有以知其学愈宏声愈振趋下风而望余光者将接迹扵门墙矣
　　送谦上人诗序
　　万歳报恩呉城之首刹在其宗又五大山之一也故湖海之士多趋向之得叙扵清班之列则爲光宠然其班亦不易得以叙也虽不易得茍主是山之名徳业精而道隆量宏而望重则趋向之者皆忘其不易而必蕲亲扵座下也吾观西林行公之主是山也列兹班者必端厚而明秀修学而有文不然讫不得叙其抡择亦严矣宜其人之无几也然二十年来湖海之间宗其宗而表表者多公之会之出也盖公之抡择虽严而乐从公者能各自励不以其严而自弃也善施教者其效之至有如是哉今住山素轩浩公实西林之法嗣其业与道固足以直缵西林而不待言矣至其恢恢之雅容颙颙之誉望人之趋向之又有不期而然者矣公方踵西林之法择人殊不易而人皆忘其不易者诚有望扵虚往而实还也则嘉禾谦上人既専北塔之懴席将归而人咸诗以赠之固有由然也欤上人字天益所谓端厚而明秀修学而有文者观夫诸诗之所陈盖可见焉诗已成卷来丐予言序诸首吾闻上人居真如太虚其师也今归而定省承问而有对焉亦必庆其徒之还也不爲虚还也
　　送友兰序
　　人之相与也等而言之则亲疎之分有不同泛而言之则四海之内皆兄弟惟其四海皆兄弟也所以见天理人情无不同者矣今夫人之亲也疎扵我之亲人之子也异扵我之子此盖言其分也然一人孝也人皆起其敬亲之心一人慈也人皆兴其爱子之念自非人情之所同又安能若是哉浮图氏之法我所师事者有父之道焉其迹固亲矣而所自生之父母迹虽似疎心则未尝不亲也何也以天理之不可暂息而人情无所不同也今扵茝上人友兰之归而益见焉友兰吴松陵浮屠师也居吴天禧讲寺三年矣乡因奔母之丧复归扵修所今又因霜露之感而兴九原之思告归故山交防咸赋诗以饯徴予序之予不云乎一人孝也人皆兴其敬亲之心一人慈也人皆起其爱子之念以人情之所同乎今友兰归省其亲之藏处而交防咸为道其怀思之情天理之着何如哉天理人情此儒者所知而当告人者也寜不因其孝于亲而推夫孝也孝为百行本本之扵吾仁由仁而亲亲矣由亲亲而仁民由仁民而爱物无所往而不本扵孝也将见松陵之人子闻其风而皆兴其孝由近以及逺有合儒者之行是深有望扵友兰也予之言亦纳约自牖之意友兰其勉哉
　　送彚木庵序
　　松陵为吴属邑去城余一舍左江右湖山水明秀人生其间得山水之华者明秀亦与之侔其质既明秀矣而加以学问之功纵其遐举之迹有吟啸之怀无尘坌之染又明秀之尤者乎若木庵彚上人其人也木庵友予亦久矣初融室讲师住呉城之报恩予居离报恩终里所故时预其方外之防而木庵则融室之上足嗣因缔予文墨之交焉及融退休故里而木庵侍其杖屦以还中间踪迹似少疎矣然木庵时至城中无旷歳之别况诗文还往怀寄唱酬实未尝踈也今年夏予来京木庵亦寓长千古刹扵是相与懽然无虚日矣秋聿其暮而木庵忽治装告归有不可得而留者人生聚散岂固无常耶盖亦尝思之矣夫厚重不迁者山之静也而常出云气泽及群物其果无静理乎人之踪迹何异扵是不可执其常矣虽然此物理也如人情何是以离而合则足以慰扵怀聚而散则不能无惘然也木庵行矣予能无惘然乎予其能释然乎因泄其不释然者爲之歌以送焉歌曰　空虚荡荡兮秋髙气凉原野萧条兮木叶萎黄西风吹巾兮白露沾裳客行此时兮道路长忘彼遐脩兮趋故乡有鸣嗈嗈兮列南征之鴈行两防翩飜兮欲与俱翔云路不同兮令我心伤噫吁嘻盟固可寒兮期不可爽已外形骸兮蔑夫鞅掌性皆空兮物皆罔当古梅之歕香兮讫禅窟之谈迟东风以偕来兮兾重适乎幽赏
　　书送僧以祯卷
　　天竺氏之居在吴城为最古者曰通元今万歳报恩也始孙吴立国时余千年矣一塔岿然出鸿蒙之表他方之所无已弗论其殿堂庭庑宏敞邃密清严而寛静亦他方所尠及盖言夫土木壮丽丹彩烜赫或云有之者至求其入山而云木森翳霞霏萧爽能令人兴闲旷之怀释氛埃之气者惟是山爲然余家城北陬距山才里所每人事余暇时一防焉自少而壮今老矣防盖不知其几山之名徳防艺扵文辞翰墨者往往陪予之杖屦故予益知是山之习尚江湖之士欲厠西清之一职自非力学好修足以自致者有不能得然得则必美材良器流嘉誉扵斯今振光华扵他日者也若以祯上人是已上人家阳山之澄照而来报恩领纲维之职秩满将归缝掖之英方袍之秀咸诗以饯而寳觉湛原师序其篇端湛原所谓名徳之防艺扵文辞翰墨而尝陪予防者故爲持卷来须言因记予之见且知者如上然上人之是职亦修途之初轫耳能无忘寳觉所以朂励之之意他日当复来吾将见扵北塔之下复有防防者矣
　　昆山与福院请在别峰开山疏
　　夫硕徳辨才誉望之隆而争向慕之者可以爲人之依仰偏隅僻壤寂寞之濵而竞趋赴之者由其成世之名徳也是以人以学显地因人胜寜不然哉惟我别峰禅师容仪足爲人表式行业可爲人范模屡扵大方宏阐宗防嘉徳后进良已多矣盖时雨施化凡物可成顾兹肎屈其尊居之夫亦何陋噫观地中之泉随处而有道固有定在耶然海陬之境樷林振焉人斯有攸归耳愿从众志以祝洪禧
　　请圆湛然住寳觉寺致言
　　盖闻仁智之道成已成人而已成已必资夫学问之功成人乃在乎阐扬其教是则所谓体用兼备名实相孚出处得宜变通有道者矣新命曹溪寳觉堂上湛然圎公天与之资素髙爲学之功弥邃研穷内典博攷群书摛词则雾组云缝析义必天开日朗北塔平分风月西林每许氷蓝俄商丝已属知音信异寳无逃具目荐书甫上瓣香已迎虽云小试武城从此大开华藏是非能悉夫有体有用成已成人之道者乎于戏论曹溪之别派不嫌同此名焉绍贤首之正宗今复有其人矣母辞防渉勉副皈依
　　请濬西源住延福寺致言
　　闻之道无二致出处本同教则殊途方圆适义能以已之所至而示人之所当行则物我两成仁智兼见矣新命延福堂上西源濬师性资和粹学行精勤譬丽水之金在镕豫章之材出地工师知必用扵堂构良冶使必就扵轩悬故屡更职扵藂林终受知扵善世既云充满扵已能无沾溉扵人所以膺鹗荐之文贻鹤书之请夫斯举也讵不宜哉虽然南山之雾有物隐之者盖以泽其文章丰盛之器有人识之者终难揜其光耀惟待己益重则成物愈宏从兹百里外之虞山林泉共庆要使七轴中之妙义愚智皆明爰陈交友之词庸致舆情之望
　　请广太虚住寳幢寺致言
　　意气相与所为不必茍同心迹相孚所见则各有在惟其无可无不可尽其有能有不能此弥天四海之交防获声望才华之相映顾下躅似难追扵髙致而逹者则何异扵古人兹惟新命寳幢堂上一性广师质涵氷雪之清气蔼琼琚之润渤澥倒倾其词海豫章特秀扵文林毎共豁其吟怀得尽消其烦抱尔从众望出主名山畴不谓然惟其时矣天开日朗争看峭防之孤峯谷应山鸣交听澜翻之千偈人情所向友道増辉
　　请律有章住大寺致言
　　天美之以资人淑之以学天生人而人赞之天人合而为一其才必着扵成物待之以时我遇之以道物需我而我应之人我合而爲一扵事必有所济以有成之才爲必济之事所值固非幸欤亦人之所望也今请大堂上有章律师质清而气充学勤而行励所守不渝其用所为必获其功其辞足以发其所欲之言其言足以敷其所学之道处藂林既足多在大方为殊少非天人之相合其孰能致是耶且夫大之席昔云盛矣废盖久焉盛而废久而复若必待其人然复之渐虑之周有容而乃大欲致此者又必物我之相合也天人合既有所徴物我合将见扵是则师之赴请也岂偶然之故哉吁言者易而行者难君子必由扵义积之深而发之逺好还斯见扵天毋辞一出之劳勉狥群情之望洪武丁巳仲秋初吉致言
　　题东坡书金刚经石刻
　　正因如海桒门师之良师子林其居处也林在呉城东北萧闲森爽不与井邑类大夫士之烦扵尘坌者时之焉师接之未尝倦也余家去林近虽尠乏尘坌之烦之焉则加数师亦不厌余也间出此卷以示余徴一言扵后观焉则苏长公爲其考忌日书以施僧谓之金刚经刻本而会稽王常宗氏以其先君所藏而赠师者也噫长公之书此以其考之故常宗之举此以赠师复以其先君之故也且常宗之友师特善今已矣师蓄经书甚富不题而独欲题此者岂非念其亡友之贻乎是皆笃扵人伦者也虽欲无题义不得而无题矣
　　题衍长老碧澄轩铭
　　予来湖上且半月虽去嚻烦而处清寂然朋防以逺咏谈稀旷不能自释扵怀隂雨连延索莫更甚今日见此心目俱醒如与斯道晤对可解郁陶矣
　　虎溪三笑图赞
　　大道无为行止皆寓行则谁驱动亦谁驻令人却笑逺公一水便能碍住今朝幸得过溪来莫教互转山中去
　　思缓堂【有序】
　　恒中禅者生日本而来中华问法有嵗年矣归未获然天伦有不可泯者故倚门之怀常戚戚然因名其堂曰思缓士大夫多赋之者盖吾道所当嘉也故亦爲之题云
　　问法西来歳月侵乡言都已变华音望中故国天同覆思入寒泉地更深日出未囘东海梦花开长系北堂心客衣尚有临行线寸艸春晖忍重吟
　　过西山海云院【院有连理山茶屛甚竒古】
　　苍崖压境竹縁坡疎雨苔花两屐过童子门施问讯老僧入座説伽陀茶屛古翠连枝巧萝屋繁隂蔽暑多百丈泉头借禅榻尧天安乐有行窝
　　寄衍独庵斯道
　　蒲团功向熟那许业縁侵悟道原非佛论诗却见心鉢香红稻米屋老緑萝岑吾亦惟求静支笻盍逺寻
　　寄李鹤瓢士明
　　山瓢形似鹤山馆泻琼浆醉后书符验常时施药忙坛横星斗影帔着海霞光究彻理吹笙谒紫皇
　　书寳积印衲子房
　　老去无聊即访僧芒鞋棕帽白云层此心不竞红尘久柳絮沾衣悟上乘
　　师林十二咏
　　师子峰
　　狞面兽中尊竒峰比最真只堪负莲座稳载法王身
　　含晖岭
　　西曛夕尚明东旭朝先赤爲比众峰髙光景常多得
　　吐月峰
　　昨吐光不阙今吐遽非圆圆缺看多少孤峰只宛然
　　立雪堂
　　独立暮庭中齐腰雪几重不因逢酷冷那解识严冬
　　禅窝
　　咫尺栖身地寛如选佛塲湏知九千界元不离禅床
　　问梅阁
　　阁中人独坐阁外已梅开春信何须问清香自报来
　　指柏轩
　　古柏昼阴阴当轩歳月深山僧常笑指应解识禅心
　　卧云室
　　入窓才一缕满室便氲然任使频舒巻山僧自稳眠
　　玉鉴池
　　方池开玉鉴炯炯湛虚明瘦影休烦照心凉已共清
　　水壶井
　　一碧澄甃寒沁玉壶清裹茗曽来试虚闻石井名
　　小飞虹
　　古涧泻寒清飞梁压水平夕阳疎雨过留得彩虹横
　　竹谷
　　深谷翳脩篁苍飚洒碧霜忆曽叅玉版风味似筼筜








　　半轩集方外补遗
　　王半轩传
　　半轩讳行字止仲王姓半轩其号也苏之吴邑人初父某爲阊门南市人市药以交鬻纷拏挈之爲已助半轩尚髫年药逾千品悉志其某某若多寡酬应无或遗主媪老好听稗官家説即黙记数本迨晚歌爲之娱主异之为语若能读书否耶授鲁论一帙翌日已成诵矣遂大竒之罄以帑所庋经史百子恣其探阅大有所得年未弱冠辞去启防扵城北望齐门旧居时声誉殷发愿交毕至而议论踔厉证据今古常屈其座人然家徒壁立几无留策询所学曰向得之药主人耳爲词章汪洋奥美关节开解千绪万端叅错杰出一时老生咸畏之临川饶叅政介之分守浙右以词翰豪视东南号醉樵为之诗歌者殆徧惟难扵一文耳间延与语曰是非庄骚家言莫殚其形容即席为说不加防窜饶仆地曰吾见中朝才儁亦伙未有类子敏而竒者真天才也亟防荐以天下多事半轩亦靳弗售长洲周庄沈逹卿其父号万三秀者赀雄当世爲礼聘扵家塾每成章輙偿白金以镒半轩槩麾去曰使金坞可守则燃脐之惨无及也吾言止如是直何滥取多田翁为哉三吴鼎沸所据者恃多垒礟石自固半轩私语曰兵法不云柔可以制刚也或询何居曰设植簜篠颀而韦者系布扵其端如帲幪然人出没其下虽礟至而布必随之低昂则人无害而石可尽矣后大将常公提兵至果用是计而城遂破所交靡不服其谈兵之有徴也洪武初郡庠延爲经师时训无常禄犹儒生衣巾弟子员多出绮纨皆易之以五经杂进问难半轩悉爲辨讲极底蕴洎删润课业刃迎缕解节有详明至是乃吐舌曰王先生未可以词章儒目之故有行书厨皮沥簏之号以其该博而无防漏也郡守江夏魏河内王俱名观者以国子祭酒刑部侍郎前后迁扵苏胥多之思闻之朝而不果年向老解任避迹扵吴山之石湖以经训爲常凡碑铭序记等文求著作者悉归焉间写图题其上自适旁通缁黄家学与论苦空寂累日忘倦率致其厌怿合什稽首谓澹如居士真再世人耶尤深契道衍谓必有知者晚更号楮园有楮园集十五卷半轩集六卷学言稿十二卷四六劄子二巻通意宜资十卷宋系统图二巻人咸誊传生二子皆役扵京屡言踈省问欲见亲以慰半轩欲徃或尼以法网固密非儒者泮奂之日乃防笑曰虎穴尚可嬉吾韦布士何窒哉抵京主一祝家因之见重扵梁国兰公延之西塾诲其子若孙并资问益每怅相知之晚数荐之召对反覆注欲行王道正礼乐简贤立相爲首务忤防以其迂濶扵事弗听未久公以他事获罪连坐以殁实洪武二十八年三月十二日年六十五云东原耕者曰士贵善用已斯善用人用扵世半轩当元社未屋才髙学博英迈亷厉莫可羁御而割据东南者又礼贤下士士扵是孰不自用以展其所负顾甘恬然自处扵俶扰之境及当明时小善一艺防不庸録半轩亦无一命之沾抺摋以老则其已之所用匪由乎人者可自得也若用人用扵世非出扵已安不委之命哉观乎人者当扵其所养不当扵其所遇斯弗失之矣嗟夫正统己卯秋八月吉同郡后学杜琼撰
　　东原逸史作王半轩先生传固实而核矣惟所载知道衍一事未悉昔唐李白识郭汾阳扵稠人中后其再造唐室皆汾阳之功故史称白非但爲诗人而已方衍当髠首缁服深自退处若为世之所弃而半轩三复叹仲尼不以人废言不可以法而遗其人又曰安知终无与其同志盖有所待者斯时及此惟先生一人后衍果授知扵文皇叅谋谟賛密勿以清内难再造鸿业厥功居第一赐名复姓官居极品卒加諡赠配享庙食天下后世皆知可与汾阳等若是者皆先生所灼见岂臆度之而已惜乎谢世未及躬见然先生可以文士目之乎迨今未百年已鲜言之故予表而出之使后知先生之知言云景泰改元夏五望文林郎南京浙江道监察御史同郡后学邹亮书
　　刋半轩集后録
　　半轩先生为吴中硕儒名扬胜国入我朝尤绰绰着乎遐远也习童时尝聆先赠承德府君谈先生学之博才之丰而文之雄未尝不耸动座人愚固防昧已志之矣稍长不幸先君弃背无所质问后获先生所着学言稿观之益深敬信及闻杜东原老师自言从庐山陈五经五经实先生弟子尝述闻扵五经者爲之传具载履歴甚详倂示半轩集乃元末诸作尤为粹美再扵旧交姜晞説所得楮园集甚伙然与前二袠亦有同者皆抄本亥豕鲁鱼纷乎其间乃彚而録之诵而味之更其讹阙其疑如是自占毕逰仕途逾三十禩矣迨官广东重加厘正爲十二卷緫名之曰半轩集锲梓埀成乡契许廷章寄来数十篇作补遗扵后兹委政归复扵士友陈思耘朱野航处假有多者抄入吴山陈文显故儒家也言其故祖允中尝从先生扵书馆抄的本因时有忌久藏不出近出示簿帙已残毁比城中诸稿多异题四五十首遂欣録补完噫先生之学之才发之扵文者殆与造化相爲悠久奚待梓传与否惟习自丱角知慕爱乡先生先君之言犹在耳兹已老茍犹怠缓不扵斯文求就绪则是好之未至反如不好者也观者幸矜念云治辛亥桂月望同郡后学张习谨识











