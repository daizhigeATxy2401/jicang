　　钦定四库全书　　　　　集部四
　　霁山文集　　　　　　　别集类三【宋】
　　提要
　　【臣】等谨案霁山文集五巻宋林景熙撰景煕字徳阳号霁山温州平阳人咸淳辛未太学释褐授泉州校官歴礼部架阁转从政郎宋亡不仕与王修竹郑朴翁胡汲古辈寻嵗晏之盟往来呉越间所着有白石藁杂文十巻白石樵唱诗六巻明天顺中吕洪求得白石樵唱本又于元音中得读文山集一诗而白石藁巳有佚缺仅得其记序赋铭而下若干篇厘为诗三巻文二巻今白石樵唱世有别本单行而文不概见此为康熙间沈士尊汪士鋐所刋行盖即吕洪所定之本也景熙晚年英气诎折刻意矫尚风节其诗文皆发抒性情而一本之忠孝要不徒吟啸风月而已乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀













　　霁山文集原序
　　予平阳素称文献之邦骚人墨客义士忠臣何代无之宋淳祐壬寅挺生林先生讳景熈字德阳号霁山居州治后白石巷别墅在城西赵奥马鞍山之麓予今所卜筑即其故址也咸淳辛未先生上舎释褐授泉州教官歴礼部架阁转从政郎适元胜宋遂不复仕恒与同舎生邑人郑朴翁辈私相嗟悼以不能死国难报君恩为愧丙子元兵破杭有杨总统尽发越上宋诸陵墓弃其遗骸于草莽中人莫敢收先生在越痛愤不已乃与朴翁佯为采药偕行陵上以草嚢拾之盛以二函托言佛经埋瘗越山植冬青树以志之而哭之以诗既而返于故乡隐居别墅研穷经史摛绘文章教授学徒其忠义之懐毎形诸言辞间道徳之士闻其风者罔不敬仰识与不识咸称霁山先生时为会稽王监簿延致与寻歳晏之盟于是往来呉越殆廿余年戊申歳归自武林感疾迨庚戍冬卒于家享年六十有九所着文十巻曰白石藁诗六巻曰白石樵唱一皆本于忠义之所发越传诵江湖脍炙人口歴歳滋久颇多散亡乃者致政大尹叶公衡出示先生白石樵唱始末具全予又于元音中得先生读文山集一诗仍捡阅家藏旧书仅得先生白石藁中记序赋铭而下凡若干篇其他制作迄无寻究予惧歳月愈久散亡愈多辄敢僣逾正其豕亥厘为五巻摠为一帙题曰霁山先生文集将锓诸梓以广其传俾人得以诵习详玩庶几先生忠肝义胆耿耿不磨也窃尝思之予不幸而生于先生百年之后弗克覩其容仪亲炙其教诲犹幸而嗣居先生藏修之地得以仰其髙节览其遗文此于逸藁予不得不为先生辑也若其诗句之髙古文辞之典丽自有诸先正之首引暨夫知言者之评论有不待予赘辞姑序其出处作述大畧云峕大明天顺七年龙集癸未春三月下澣糓旦赐进士文林郎广东道监察御史后学吕洪书

　　白石樵唱序
　　霁山林德阳前释褐进士也壮年英华果鋭之气无所于托如水发洪源木梗石捍而借诗以鸣之有一编属朋友胡汲古转致石峡山中请予评予惟诗所以道情性盖直泄其中之蕴而无待乎外者然而骚人文士之得意处毎曰神助殆思与景遇而草木禽鱼皆吾情性所寄以发唐张燕公守岳阳而诗益凄惋得江山助也徳阳自鴈荡游会稽禹窆荒寒云愁木怆凭髙西望而钱塘潮汐之吞吐呉山烟霏之舒巻纷感互发凡以写吾郁陶者何限故其诗凄惋而悠以博微以章宛然六义之遗音非湖海啸吟风月而已于诗家门户当放一头因书巻端以归蛟峰居士方逢辰君锡序
　　先生讳景熙字徳阳姓林氏温之平阳人也宋咸淳辛未太学释褐授泉州教官歴礼部架阁转从政郎时异事殊遂不复仕乃栖隐故山以诗书自娯既而会稽王监簿移书屈致与寻歳宴之盟于是先生往来呉越间殆二十余年戊申歳归自武林感疾迨庚戍冬终于家时年六十有九先生少工举业有塲屋声时文既废倡为古文发为骚章往往尤臻其奥晚年所着杂文十巻外有诗六巻题曰白石樵唱行于世愚尝熟玩其诗大抵皆托物比兴而所以明出处系人伦感世变而怀旧俗者至矣巻首数篇尤为亲切其他题咏酬倡虽有不同然而是意亦未尝不行乎其间读者倘以是求之则庻乎不失其本领而有以知其诗之不苟作也至于造语之妙用字之精法度之整而严格力之清而健又未易以名言今辄为之注释云昆阳后学章祖程和父题诗自三百篇楚词以降作者不知几人求其关国家之盛衰系风教之得失而有合乎六义之防者殆寥乎其鲜闻也惟陶渊明以义熈为心杜子美以天寳兴感为得诗人忠爱遗意霁山先生之诗盖祖陶而宗杜者也熟味之可见矣抑尝思之诗固出于人之情性然非发之以句法之清英谐之以音节之和畅融之以趣味之悠逺则亦枯淡浅促而不能以入妙宁保其不使人玩之易厌索之而易竭也哉善乎先生之为诗也本义理以为元气假景物以为形质濯氷雪以为精神剪烟云以为态度朱弦防越而有遗音太羮酒而有遗味其真诗家之雄杰欤予尝伏读而窃爱之沉潜反复盖亦有年于是童课之暇不揆僣逾爰辑旧闻为下注脚间有见其意之所指义之所在亦辄为发挥而不敢隐焉第胸无积学家无储书其间援据尚有未尽明者姑冀讲问少傋其全一日子安仪中二友生请曰夫注草堂诗者数百家注雪堂诗者亦不下百余家迨今犹不能无遗憾而况以一人之见乎盍缺之以竢后贤予嘉其言因出此藁俾録以示初学固未敢传诸作者惟博雅君子订其舛讹补其踈畧使霁翁之诗久而不坠则于风雅亦未必无少助云元统甲戌畅月后学章祖程谨书
　　吾乡霁山林先生前朝遗老履和蹈贞晚年英气诎折为诗其立言命意欲厉风节盖彷佛草堂翁忠爱之余思也今宜竹章君和父独喜其诗为之笺注诚以其所作有关世教民彛非特尚其融液句度之清妍亦非自示其掇擥故实之赡详而已昔李善辑注文选援据该博而无其义子邕能补其缺章君所注辞义兼得而其学识之正尤有可观者曩年君尝与予翰札辨论河洛图书往复数四予固已知其学有根柢别后久客湖海齿载侵寻彊与年少争一资半级于端簮泽笏中毎用自愧念欲东归与君行辈追逐云泉相羊文字之乐何可得也重念乡山寥泬文物睽孤章君乃独能慨慕前修之流风发挥遗藁之芳韵必使光尘逺畅有永以传等而上之复将有大著述以廸后隽余又当拭目云至元元年歳在乙亥十月一日郑僖书于赤霞城



　　钦定四库全书
　　霁山文集巻一　　　　　宋　林景熈　撰白石樵唱一
　　南山有孤树【先生之居南对昆岩上有老松常有乌集故因之成诗以寓出处之意】
　　南山有孤树寒乌夜绕之惊秋啼眇眇风挠无宁枝托身未得所振羽将逝兹髙飞犯霜露卑飞触茅茨乾坤岂不容顾影空自疑徘徊向残月欲堕已复支
　　商妇吟【寓思君之意】
　　良人沧海上孤防渺何之十年音信隔安否不得知长忆相送处缺月随我归月缺有圆夜人去无回期回期倘终有白首宁怨迟寒蛬苦相吊青灯鉴孤帏妾身不出帏妾梦万里驰
　　故衣【明思亲之意】
　　箧中出故衣络纬声四壁昔年慈母线一一手所歴眷眷游子心恻恻虚堂夕逝水不返流孤云杳无迹空令揽衣人一线泪一滴衣敝奈有时母恩无穷期终怜寸草心何以报春晖朝寒纵砭骨念此不忍披且复返所藏永寄霜露思
　　秦吉了【邵氏见闻録泸南有畜秦吉了者能人语夷酋欲以钱十万买之其人告以贫欲卖之秦吉了曰我汉禽也不愿入蛮夷山不食而死】
　　尔禽畜于人性巧作人语家贫售千金宁死不离主桓桓李将军甘作单于鬼
　　孙供奉【幕府宴闻録唐昭宗播迁随驾伎艺止有防猴人猴颇驯能随班起居昭宗赐之绯袍号孙供奉朱温簒位取此猴殿下起居猴望殿陛见温径趋其所奋击温令左右杀之】
　　绯衣受天恩日瞻唐殿驾朱三尔何为欲使两膝下皤皤长乐老阅代如传舎【诗意以为秦吉了孙供奉二物特禽兽耳尚知服节死义不忍事非其主而李冯二公以堂堂将相一则偷生异域一则滥禄累朝是诚何心哉】
　　古松
　　独占寛闲地不知揺落天山林犹古色风雪自穷年龟伏灵根夀禽巢絶顶仙栋梁非所屑几见海成田昆岩【昆山在州治西南雄于众山为州城之表巨岩冠其颠俗名古岩山有孔穴空洞可容数十人世称昆阳盖指此山】
　　神斧何年凿南山片石盘玉藏仙笥古翠落县门寒老木天邉瘦归云雨外残市尘吹不到朝夕静相看郑宗仁会宿山中【宗仁朴翁也号初心平阳焦下人太学释褐出身仕至国子正】
　　挑灯懐旧梦移席近春泉共话忽深夜相看非少年斗垂天末树燐出雨余田亦有茅檐下饭牛人未眠
　　桐角
　　田家无律吕声寄始华桐碧巻春风老清吹野水空客心寒食后牛背夕阳中不惹梅花恨年年送落红
　　云门即事【云门山在会稽南三十一里今名雍熙】
　　最爱林中过客稀坐分片石澹忘归僧闲时与云来往鹤老不知城是非潇洒山光秋入画清寒花气晓侵衣一溪截断红尘影西有任公旧钓矶
　　独夜
　　客鬓双蓬老拾遗一灯明防酒醒时百年回首忽成梦万窍有声皆是诗残夜月枝乌未稳故乡水草雁多饥裌衣初试新霜冷欲折黄花寄所思
　　舜庙【在会稽东南一百里】
　　声防薫万壑幽三千年事水空流衮衣剥落星辰古野庙凄凉鹿豕秋孝友风微惟故井神明胄冷尚荒州九疑回首孤云逺老泪斑斑楚竹愁
　　寄葛秋岩
　　呉地繁华半刼灰故山秋逺梦频回琵琶亭老春风棹桑落洲寒夜雨杯岁月悠悠人几换闗河渺渺鴈空来酒酣欲寄豋临眼黄叶斜阳满废台
　　寄林编修【名千之字能一平阳人】
　　大雅凋零尚此翁醉乡一笑寄无功衣冠洛社浮云散弓劒桥山落照空东鲁有书藏古壁西湖无树挽春风巾车莫过青华北城角吹愁送暮鸿
　　答周以农【平阳睦源人号稼村】
　　一灯细语煑茶香云影霏霏满石牀万里梦魂形独在十年诗力鬓俱苍山空络纬悲秋雨水落蒹葭足夜霜未会漆园观物意酒阑犹发次公狂
　　谒严子陵祠
　　客星谪下桐江湄傲睨烟雨何年归空遗清气满林壑草木不受春风肥我来维舟奠椒醑薜荔祠荒泣山鬼乱峰欲雪江气严老蜃吹云日色死白水真人御绛衣勲臣四七攀鳞飞防鸿遐举不可致天地浩荡容渔矶季年熏貂成党狱阿瞒朶鼎终瑟缩东都节义何为髙七里之台一竿竹
　　题陆大参秀夫广陵牡丹诗巻后
　　南海英魂呌不醒旧题重展墨香凝当时京洛花无主犹有春风寄广陵
　　归自越避防海濵寒食不得祭扫
　　持酒无因洒墓松禽声花色惨东风去年此日身为客及到乡山又客中
　　晓意
　　僧钟觉曙乌纷飞防林光宿云渐离石我起开秋房南山忽入几相对各老苍我老几何年山曾见鸿荒流泉送日月危石支兴亡问山山无言啼猿起前冈
　　九日会连云楼分韵得落字
　　冉冉海雾深荒荒山日薄登髙集华裾纵目天宇廓落叶悲徂年寒英照深酌心醉乃文字意行非涧壑缅懐斜川游此道久寂寞胡为吹帽人白首恋賔幕穷途谬行藏异代悬美恶吾爱漉酒巾西风不能落
　　游仙坛【仙坛山在州治东五十步】
　　窈窕悬僧庐空山断诸想上隣境泬寥下瞰色苍莽猿鹤无宿期今古契真赏坐中风雅谈林壑散清响凉飚洒我髪白云随我杖醉卧松下石不知海月上
　　飞云渡【在瑞安州西一里】
　　人烟荒县少澹澹隔秋隂防影分南北潮声变古今断峰僧塔逺初日海门深小立芦风起乗槎动客心
　　道中
　　程入江乡宿新炊饭带沙乱山愁外笛孤驿梦中家野水平菰叶春风足楝花西来三两客闲说旧京华
　　归白石故庐
　　四邻井灶出荒墟独鹤归来认旧庐一迳苍苔供瘦防半簮华髪伴残书斜阳巷陌语初燕新水池塘生细鱼小立春风怜寂寞忽吹花片入襟裾
　　春暮
　　乾坤万事上眉端寂歴东风独倚阑白髪余春能几醉緑隂细两不多寒香飘苔迳花谁惜影落沙泉鹤自看碧眼野僧知我意素琴携就竹西弹
　　酬潘景玉【平阳人】
　　唤起离愁落木声抱饥犹自向书耕江湖有梦追前事天地无根笑此生歳晏断鸿羇客影夜深残火故人情幸来相就分岑寂闲对梅花酌翠觥
　　用韵寄陈振先同舎
　　心事凄凉寄鴈声石田苔满未妨耕西风戌角摧年换残夜江楼见日生煑茗敲氷贫有味看花隔雾老无情湖山犹忆笙歌底笑领春香緑满觥
　　送葛居士住栖碧庵
　　越山巉巉越台孤井中双鲤曾走呉满坡丛竹遗旧箭回首覇业空烟芜诗人访古凌絶壁危楼竟欲老深碧声揺孤枕海涛壮影伴瘦笻山月白了然道者亦离尘一龛松下分秋云秪今虎豹满平陆链骨谁与笺青旻琴心劒气两寂寞醉墨淋漓风雨落九十九峰归梦寒玉笙泠泠跨飞鹤
　　春感
　　栁花衮雪春防防溪风一夜吹为萍萍随风去渺流水人生无根亦如此故山入梦草芊芊半窻踈雨寒食天晓来白髪稀可数多少朱顔化黄土髙原冉冉青烟斜麦饭洒松能几家子规呌残金粟暮茧纸兰亭已飞去
　　赠玉泉真士
　　紫霞之佩緑玉笻鞭笞鸾鳯八极空碧照人悬方瞳黄冠无数趋下风自言试邑沧海东飘忽风雨倾槐宫湛卢夜吼将安从尔来长啸招葛洪丹气不死横为虹全胎十月还倥侗三花自聚天无功笑我双鬓垂秋蓬十年白石煑不红安得四方上下如云龙
　　秋夜
　　片月相随过竹居风生荷叶酒醒初窻扉半掩秋虫急犹有残灯守故书
　　呉中会故人
　　一声新鴈荻花秋片月呉松共客舟却忆去年今夜月思君独上越山楼
　　妾薄命六首【取古者烈女不更二夫之义以寄吾忠臣不事二君之心不然则王昭君蔡文姬非不薄命也而其所以舎彼取此者其义盖有攸在】
　　盈盈梁家姝奕奕晋朝使斛珠不论赀得傋巾栉侍一笑金谷春列屋俱敛避岂知锦步温已复为愁地念主惠妾深縁妾为主累楼头风雨深残花抱春坠【此篇言緑珠也】繁花随逝水日暮朱楼空哀哀徐州妾事主不及终空房辍膏沐明妆欲谁容春风燕子来秋风燕子去去来影常双孤鸾抱顦顇回首醉娇时百花不敢媚【此篇言盼盼也】二八入宫掖一笑空三千云阶渺何许步步生金莲绣鸳不胜春飘若凌波仙荣华一回首荆棘森我前君恩花上露妾心井中泉井泉誓不波下照青青天【此篇言潘妃也】夫君仕虢州不幸早歳折负骸归青齐道逺囊复竭投栖不见容落日人烟絶髙义无展禽辱身顾岂屑野露杂涕洟皇天鉴孤孽肯惜一臂残涴此全体防【此篇言王凝妻也】
　　陌上桑欲稀室中蚕正饥妾心知采桑安知使君谁结髪为人妇几年守空帏妇义不移天相邀何乃痴老姑倚门久不待盈筐归为妾谢使君风化关庭闱【此篇言罗敷也】国难义当驰送君逺行役黎明别江郊东上北山脊江云妾眼迷江风妾衣坼魂去形独留兀然化为石化石君倘知勿复念衾席愿持如石心为国作坚壁【此篇言望夫石也】
　　寳林寺鳗井
　　云根藏海眼灵物此中蟠吐沫晴岩雨飞隂夏木寒何年化龙去半日待潮看消长从谁问微吟倚石防
　　寄懐
　　图上追三笑诗中寄七哀孤栖非絶物多难亦成才歳俭米生竹春寒衣上苔不知辽海客化鹤几时回
　　宿台州城外
　　荒驿丹丘路秋髙酒易醒霜增孤月白江截乱峰青旅鴈如曾识哀猿不可听到家追此夕三十五邮亭
　　赋梅一花得使字
　　防雨霜叶槁地谁为乾坤挽仁气苔枝老丑春力微绡出蛟宫剪初试芳信不消三两防已压春风二十四百花头上头更髙空谷天寒弄幽致太素忽开浑沌苞阳竒首泄河图秘山林骨格知无双氷雪精神真寡二道人纸帐卧江月却爱独清同此意浅波照影自相耦忆向孤山作春事斜阳冻蝶愁未知海上先锋青鸟使
　　赋冬岭孤松得秀字
　　灵丹九转无仙授槁色千林何可救冻蛟出壑苍髯秀劲气独与防鬭秦官五辈空遗臭陶径单传无别胄天寒落日啼猿狖如见襄阳古耆旧花开花谢当春书蒲栁迎秋唯恐后此地不知黄落候一盖髙风撑宇宙贞心耿耿神明佑六隂虽朋不敢冦朔风扬威雪贸贸君子之伤君子守明堂一柱难独构青牛伏千歳夀
　　纪梦【此借梦为题以言故居之事也】
　　江风吹梦到书楼楼外新鸿数防秋葛老巾山空落照晋时带水尚东流鱼虾市散荒烟合鸟雀门深细草幽何处一声长笛起觉来独客在沧洲
　　葛坛即事【仙坛有平石方十余丈旧传葛洪炼丹之所故名葛坛】
　　半壑松云识稚川擕琴曾此写风泉日乌月兎神丹古春蚓秋蛇醉墨鲜世事荣枯成一笑人生好丑在千年下方城郭尘如海输与山中枕石眠
　　答陈植父
　　衡门愁絶坐诗穷瘦防荒途况此翁流水年华孤月在黄花心事几人同乡书杳杳迎江鴈客枕萧萧避井桐昨夜莼鲈应入梦扁舟归去及秋风
　　赠天目呉君实【天目山在临安县西五十里】
　　诗兴翩翩度雪溪岩云犹防旧留题梦回残月苍梧晓家在春风秀麦西萱草堂深衣屡寄桃花观冷酒重擕故山石镜无人问空与寒猿照影啼
　　秦望山【在会稽嵊县秦始皇登山望海处故名】
　　镌石竒功席巻来眼中沧海一琼杯神山只在灵鼇背徐福楼船不见回
　　项羽庙【在山隂县南十五里】
　　夜半追兵入楚营鸿门玉碎夘金兴江东父老犹羞见地下如何见范增
　　豋谢客岩【在温州积谷山下】
　　嶻嶭镇九斗赑屭挟五丁飞霞适何来缥缈开殊庭永懐谢康乐坐啸山水城旷代得真契登临有余情松风洒六月使我毛骨清猿鸟亦仙意人生胡营营石麟卧荒麓问此谁氏茔野老向我言其人昔公卿珠玉照黄壤送者冠盖倾华朽变百年所寳非修名乃知钟鼎贵不如芝薇馨所以世外人返老还吾婴倚杖空叹息洞口云防防
　　秋日榴花
　　彼美石氏姝相逢緑隂早借问此何时清霜下百草舞裙冷猩红自作背时好谁家返魂香招以华素颢水霞晚犹鲜山日寒更杲燕逝蝉无声园林迹如扫饰明以惊昏岂昧出处道飘零余寸丹耿耿歳华老
　　连云楼【先生家有楼扁曰连云】
　　我心适无事看云起南山层檐接空影而不碍往还昔年凡鳞化乗此青防间肤寸未膏物黄埃满人寰刚风忽吹断小寄白石间岂不自怡恱良田变茅菅何当鞭丰隆上扣虎豹关
　　昌源懐古【昌源坂在会稽县南三十五里呉越王钱氏所之处】
　　牛头一星化为石千仞棱层垂铁脊隆隆隐隐佳气藏列峰环拱效圭璧玉棺何代埋云根三朝万乗子复孙典册辉煌照九土歳时园庙严骏奔轮云自古几翻覆山灵不守松柏秃离离荒草鬼火青麦饭无人洒林麓我来吊古欲雪天梵宫金碧栖寒烟残僧相对语寂寞苔梅隔岭春年年
　　赋双松堂呈薛监簿【监簿名肩防永嘉人有堂扁曰双松】
　　宿觉山中有双松一朝刼烬鳞鬛空端明堂前有双松至今古色摩苍穹此物受命本千歳扶持若有神始终天留贞质表文献厐言幻学宁女容昔贤种松如种德柯叶余事根本丰百年封植雨露饱厥声大肆鸣笙镛掀髯相视雪贸贸拥盖对立云童童不知天地有黄落防失柄春无功闻孙峩冠立松下典刑如侍干淳翁昻藏见谓廊庙具夭矫亦有山林风棱棱铁靣不可犯麾去秦爵如飞蓬防衣奉酒列清影森森头角皆虬龙
　　双桧堂为鲁圣可行可赋【鲁君永嘉城内人】
　　鱼头公子氷雪姿根柢忠信华文辞乃翁手植岂无意贞固已作层霄期气含芝术体松柏容成山下神仙宅清隂冉冉生庭除緑雾纎纎防琴册风檐对语如索诗君家伯仲谐埙篪养成材器丰且硕蓄泄云雨蟠蛟螭黄州谪臣坐诗累杳杳蛰龙空九地苍根留取千载芳何物丑秦盗名字
　　新春
　　衰顔慿酒润故国得春新兵革儿童长风霜天地仁草心悬落日栁眼看行人扰扰红尘者知谁效角巾
　　神山寺访僧【在平阳仙口】
　　独客无清伴髙僧住别村空山卓锡影断石系舟防风细松生籁沙虚竹走根小亭闲坐久落日啸孤猿
　　萱草
　　近种鹿葱碧初抽鹄觜黄千年入风雅一草寄纲常澹日空阶影余春宫佩香此时忧正切对尔可能忘
　　避防海濵【庚寅歳山防为妖先生避地仙口作也】
　　偶动乗桴兴孤笻立海头兵尘何处避春色使人愁腥浪翻蛟室痴云结蜃楼神山空缥缈人弱不胜舟
　　郑氏西庄
　　不踏红尘道结庐依水乡逺峰开宿雨髙树表初阳犊卧野门寂雁飞秋稻香午桥花竹地回首已凄凉
　　客懐
　　道出箫台北青鞵第几山看云生逺思临水觉衰顔石室猿空老花时燕独还春光已愁寂况复在兵间太学同舎徐应穮誓义沉井后十年众为营墓立碑私谥正节先生
　　髙名不与魄俱沉鱼腹孤忠耿至今翠碣已书身后谥寒泉犹照死时心神游旧月山河改梦断踈槐风雨深埋骨誓终从武穆栖霞岭树隔秋隂
　　寄呈方蛟峯尚书【尚书名逢辰字君锡严州人宋淳祐擢进士第一仕至尚书】
　　野鹤松根认履声梦中钧乐尚冷泠南山老翠几千尺北斗寒芒第一星泉石好春归健笔乾坤正气寄遗经神功未展潜蛟在还巻风雷付六丁
　　闻家则堂大参归自北寄呈【丙子春巴延兵至杭州则堂家铉翁以叅知政事与丞相呉坚等充祈请使诣燕申祈请之议国亡守志不仕贬河中府十九载至元三十一年甲午召还放自便乃归江南时年八十有二矣】
　　濵死孤臣雪满颠氷毡齧尽偶生全衣冠万里风尘老名节千年日月悬清唳秋荒辽海鹤古魂春冷蜀山鹃归来亲旧惊相问禾黍离离夕照邉
　　酬潘景玉【平阳人】
　　读史双眸夜烱然一声江雁落灯前马非汗血材终下木或青黄性不全风月未容诗入务乾坤应许酒为年寒城日出无穷事老耳山中独听泉
　　翁氏仁夀堂次韵【翁氏号秀峰鹿城人有堂扁曰仁夀】
　　黄叶青苔昼掩关无端两鬓为诗斑胷吞云梦不知岸堂在崆峒岂有山巻道暮年荆璞在传家遗墨浦珠还王良去后盐车厄老骥空懐十二闲
　　答柴主簿二首【名杰号观斋瑞安人】
　　相隔云江有梦寻篇诗寄旧重兼金山林未遂鹿麋性风雨空愁葵藿心老气十年看剑在秋声一夜入灯深铜槃消息无人问寂寞西楼待雁音
　　闲采秋荷自制衣相逢旧雨语依依学穷科斗心空老梦跨蟾蜍肉不飞几唤江防和雁渡长歌岩戸见云归何须化鹤千年后城郭人民半己非
　　待应平坡侍郎郊行口占二首【节岩字和父平阳人登淳祐第歴官刑部郎吏部郎宝谟待制革命后归老南坡】
　　春霖巻流芳霁旭浮远野白首正元人相期古松下试耕黄犊健入社白鸥真桞外呼舟去水风吹葛巾
　　别方槐庭山人二首
　　半生书剑孤心老万里山川两眼醒空向西陵问佳气舜田禹穴草青青
　　夜阑深语剔寒釭别意萧萧竹半窻明日孤防鸿影外东风残雪过曹江
　　送果上人游五台【在代州雁门郡】
　　万里防师最上闗五台髙处雪花寒出门有碍怜吾老独枕残书梦杏坛
　　飘飘孤锡度风沙南北由来本一家防透五台峯顶雪却归大庾看梅花
　　故相贾氏居【贾似道字师宪台州人】
　　当年构华居权焰倾卫霍地力穷斧斤天章焕丹艧花石拟平泉川途致兹壑唯闻丞相嗔肯后天下乐我来陵谷余山意巳萧索苍生堕颠崖国破身孰托空悲上蔡犬不返华表鹤丈夫保勲名风采照麟阁胡为一声钲聚铁铸此错回首耒草碑荒烟掩余怍
　　寄周计院【埏瑞安人】
　　海桑变纷纷秀色见孤屿山林华髪尊党遂深衣古独余钧天梦翛然在岩戸翳翳桂魄灰沉沉槐梦雨江涛岂不深修鳞挂网罟不知义井船秋风系何许
　　别所亲
　　人生重离别况此双鬓蓬亭桞非故色昨夜吹霜风临分复携手野色犹蒙蒙愁深转无语写入潺湲中一水分两支来共高高峯出山暂相失到海终相逢
　　溪行
　　风髙余暑尽独策兴悠然野色延幽步秋声入暮年日斜禽影乱水落树根悬回首故人逺城笳吹夕烟
　　仙坛寺西林
　　古坛仙鹤杳野鹿自成羣松气浮清晓经声出白云石穿僧屋过水到寺门分人世无穷事山中了不闻
　　问桂
　　空吟招隠句林下立多时秋信在何处天香开几枝山河深夜影水石隔年期曾是搴英客清愁欲语谁
　　闻蛬
　　凄苦难成调秋风入细草根语深夜灯下感流年落叶巳满径征人犹在边寒衣何日寄思妇不成眠
　　寄郑宗仁
　　城南懐旧别谷口寄春耕野鹤巢云老林僧管瀑清养花疏石髓炼药伏山精见说孤灯雨年年着易成
　　哭郭同舍【宜孙】
　　寂寞青灯旧流离白发新病犹依故国死乃见全人残墨家无子髙风墓有邻斯文堪一哭落日冷湖濵
　　白拒霜【木芙蓉之别名】
　　美人潇洒江水东玉为肌骨氷为容岂无嫣红閙别浦自性淡竚羞迎逢燕脂百斛鬬宫饰白帝有令毋纎秾霜纨雾縠许在列其敢诲冶女不共阿环羽衣曾按舞睡棠何事分春浓不如淡扫粉亦却诸姨合避虢国封当时亲承香露渥峡梦回首云无踪空闻天王守太白朝元阁下悲秋蛬我来殷勤为花寿铅霜赠尔瑶兎舂却向花间酌清气叱御勿进琉璃钟
　　答郑即翁
　　初阳防雾出林迟贫病虽兼气不衰老爱归田追靖节狂思入海访安期春风门巷杨花后旧国山河杜宇时一种闲愁无着处酒醒重读寄来诗
　　王脩竹监簿名楼曰与造物游命予赋【王公讳英孙号脩竹防稽人仕至将作监簿素与先生友善革命后先生游越多居其家庄子上】
　　秦望诸峯入几看仙居缥缈五云端天髙地逈三千界月白风清十二阑碧海气清珠佩湿明河影落玉箫寒超然身在鸿蒙上何必蓬莱跨紫鸾
　　东山渡次胡汲古韵【汲古名侨号天放严州人】
　　客来持酒洒烟霏空想髙风意欲飞老洞藏云安石卧孤舟载雪子猷归一川白鸟自来去千古青山无是非欲上危亭愁远眺废陵残树隔斜晖
　　寄陈用賔【观国温州人寓居越州】
　　水竹翛翛称客居有时挟防自观鱼为儒老入他州籍懐古幽探异穴书日暮碧云归已晚岁寒青桂看如初文章自古多憎命狗监无劳诵子虚
　　喜刘邦瑞迁居采芹坊二首【邦瑞温州海坛人迁居越州府学前采芹坊之南】
　　乡心几梦海坛居半老儒冠计未疏岸竹色侵春压酒墙花香度晓翻书卜隣俎豆三迁后负郭田畴二顷初雨过新蔬青可摘小船篱外卖溪鱼
　　并乡聚散笑怱怱岁月无情忽两翁灯火城南听夜雨桑麻杜曲忆春风百花新意皆归燕万里离愁独寄鸿重约扁舟寻禹穴夕阳疎树乱云东
　　过风门岭【在平阳仙口台州亦有之】
　　客来自风门飕飗撼两袖溪回众峯新畈絶一岭又行行春日微怪禽啼白昼流年感花稀古道表松秀聊此寄小酌余酣掬山溜
　　赠泰霞真士祈雨之验【冲真平阳人姓呉氏】
　　火旂焰焰烧坤垠蒺蔾满道风扬尘槁苗无花不作糓老农扶杖田头哭哭声不为填沟渠室罄何以供官输檄龙呗佛寂不应蜥蜴那能擅权柄泰霞真士鞭风霆緑章叩天天亦惊云沛雨起肤寸防防都是盘中饭须臾收敛归无声翩然驾虬出山城我闻调元功自古亢为常旸伏常雨庙堂有道司牧良坐看玉烛开金穰淮南捕蝗蝗更在饥蛟齧人陆成海肥羊日日供大官论功乃使专黄冠真士寸田无水旱天机子夜交离坎寳积寺僧舍古梅一树皆荣而顶独枯即席为赋【寺在瑞安州孙桥西】
　　铁虬偃蹇八尺强云屋深深吹玉香开徧枝南与枝北顶顽不受春风徳悄如枯禅坐瞿昙霓旌羽葆来毵毵世情冷暖异荣朽道眼看来两何有炎州岭上识祖衣参横月落皆机老僧与客一笑顷醉借莓苔防疎影醒来忽忆孤山前系舟老树飞雪天翠羽无声江色冻夜阑秉烛浑疑梦贪嗔到此一一除独有爱花痴自如
　　哭徳和伯氏六首【季徳渊先六月逝】
　　棣陨双葩泪洒红百年己短更匆匆秪今风雪栖栖影地老天荒一个鸿
　　风尘何处托清魂家世梅花水月村旧箧已无封禅藁独怜渇病似文园
　　空遗破砚孤心苦只博生绡两鬓华小婢灯前泣秋雨竹房不见夜呼茶
　　溪冷浣花宗武哭池荒梦草恵连愁行人犹説春风夜灯影书声共水楼
　　伯兮癯似松间鹤季也孤于云水僧昨夜梦中闻笑语觉来秋在影堂灯
　　草枯霜白泣原鸰五十三年老弟兄风雨对床縁未了荆花重合在来生
　　山窻新糊有故朝封事藁阅之有感
　　偶伴孤云宿岭东四山欲雪地炉红何人一纸防秋疏却与山窻障北风
　　僧门
　　一闲每笑不如僧及到僧门闲未能昨夜褐袍风雪里隔溪犬吠入林灯

　　霁山丈集巻一
　　钦定四库全书
　　霁山文集巻二　　　　　宋　林景熈　撰白石樵唱二
　　杂咏十首酬汪镇卿【名鼎号桐阳平阳人】
　　防乌不停飞敛景下防谷征途险在前而况车折轴夸父追羲和欲挽丹砂毂意逺力不任化作邓林木漫漫夜何如长歌饭觳觫
　　百感凑孤夜江楼起呼月秋虫声转悲念此众芳歇人生非金石青鬓忽已雪逾淮橘心移出山泉性汨猗兰抱孤芳不受宿莽没
　　老来屏人事北窻寄髙眠飘飖御风逺银阙开九天虎豹不见嗔岂予有仙縁玉座覆红云香炉霏紫烟黄冠立小兆冉冉导我前下土虮虱臣微衷懐欲宣兵戈幸休息饥馑方连绵洪惟大生德实制水旱权愿言回哀眷与世苏倒悬皇灵闵臣请曰其啓丰年再拜谢阙下回飚堕林泉夜雷声殷殷甘泽朝盈田沉思喜且惊魂交非偶然士抱当世忧天犹为之怜况此咎证臻庸非爕理愆贞观有房杜斗米曽三钱
　　鳯德嗟已衰宣尼欲浮海頼有载道经神功补元宰删诗挽风变系易忧世骇春秋笔削严西秦书乃采微义将警周逆悲大运改悠悠千古心后死文乃在
　　予有忧世心蒿然见眉睫崇交拟昔人西风寄三叠作诗匪雕锼要与六义涉臣甫再拜鹃髙风或可蹑肯作蟋蟀鸣悲凉和秋叶
　　青莲不堕刼金鼎能回枯吾道寄流水此外何所须岂不念百年奄忽归丘墟生死同昼夜逆天讵敢居异端纷溺人微此吾其鱼
　　沦恶易如坠进善难如登危哉方寸地风雨吹防防尺水增丈波鳅鳝亦为鲸海桑空变易天地终清宁感此坐中夕踈林动秋声
　　汉日落西崦孤彗明中州德负英猛欲挽无万牛龙鳯一已逝斯人复安求区区守江左老此以莵裘大义固不识卑哉孙仲谋
　　垂垂大厦颠一木支无力精卫悲沧溟铜驼化荆棘英风傲几碪濵死犹铁脊血染沙塲秋寒日亦为碧惟留吟啸编千载光奕奕
　　权臣坐偃月弃官如飘蓬及兹颠沛秋翻然挺孤忠一死未得所网罗挂秋鸿渡淮已不食蜕槁夷齐风何人续迁史表为节义雄
　　赵奥别业【在平阳城西二里马鞍山下】
　　已无湖海梦渐老足闲情野杖日寻壑家书时到城开池纳天影种竹引秋声亦爱箪瓢乐年来世味轻
　　草花
　　不入羣芳谱生机屑化工十年多旷土一种自春风蝶舞残阳影萤明细雨丛令人懐洛艳锦幄照帘栊
　　夜意
　　澹然无一事至乐在书床老石栖云定疎松过雨香碪清秋巷逈灯白夜堂凉此意无人会重城醉梦乡老松旧隐为曹许山赋【许山讳橹孙瑞安人父侍郎松庐先生暮年手植七十五松于庭夹径蔚然其后因有老松旧隐之署】
　　七十五松在当年手植翁龙髯云满壑鹤唳月当空三品非秦爵诸郎有晋风夜深清籁发归佩玉丁东
　　中和节
　　栁下一瓢酒湖风散积隂晴舒生物命春酌化工心莺语调寒燠花妆定浅深悠然情性会宇宙入孤吟
　　天台隐者
　　俗驾不曾到瘦笻时复携肺肝清涧饮鬓髪老岩栖野巷犹鸡犬春城自皷鞞未应人世外别有武陵溪
　　新昌道上
　　江湖犹是客歳月已成翁仙路重云外人家落木中山防经烧黒土脉入泉红又得春风信孤花照驿东
　　寄懐
　　风雨知何夕干戈寄此身青灯少年梦白髪异乡春水驿逢花使丹田守谷神行窝随处乐聊自得吾真
　　赠呉秀才林东归
　　几夜髙堂梦不知山水长西风归鴈荡落日过乌伤断影云空白孤心草欲黄终怜负甘防泪洒蓼莪章
　　越中送徐君寅归闽
　　此地同为客当秋独送君斜阳留薄醉逺道惜轻分老泪遗陵木乡山出海云天南有回雁音信倘相闻
　　饯盛景则教授【台州黄岩人职教平阳】
　　空明仙人朝帝所跨鹤凌虚堕霜羽洞中石髓流不干圣泉写入君肺腑潘江陆海一目尽自提脩绠汲千古碧芹水冷涵夜灯丹鳯山空鸣晓鼔有时白战风骚塲小巫见之缩双股饭虽不足仁义腴墙隂老荠羮春苦丈夫出处各有道天地纲常要撑拄俗吏惟知骋刀笔腐儒亦或拘训诂云雾窻寒森寳书广文袖有脩月斧离亭酒短秋防开鴈荡峰前桂花雨
　　送横舟真士游茅山【任真平阳人姓林氏茅山在建康府】
　　海鲵吹腥浪千尺野渡横舟人不识春风未暖六经灰闲抱黄庭煮白石緑章夜彻九虎闗坐使孽海生青莲蟾蜍窟冷手自探西湖一鹤梅花仙四时茫茫行大块君向何山飞羽佩双袖携云发天台孤竹骑龙穷地肺瓣香持谒三茅君上清袐笈开琼文十月婴儿谁抱送飞出泥丸跨丹鳯
　　读秦纪
　　琅邪台上晚云平虎视眈眈隘八纮万里不知人半死三山空覔草长生兆来鬼璧沙丘近威动神鞭海石惊书外有书焚不尽一编圯上汉功名
　　项羽里【在山隂县南十五里有庙在焉】
　　英雄葢世竟何为故里凄凉越水涯百二势倾争逐鹿八千兵散独乗骓计疎白璧孤臣去泪落乌江后骑追遗庙荒林人酹酒至今春草舞虞姬
　　元日即事
　　宿雾沉城海日迟十年冉冉镜中丝江湖旧梦衣冠在天地春风鼔角知杜曲桑麻归已晚尚平婚嫁毕何时野人问我行藏事自向庭前采柏枝
　　灯市感旧
　　旧梦仙山驾海鼇飞梅如剪栁如缫千门疑是繁星落九陌不知明月髙零乱遗钿空宿草升平叠鼓散春涛寒灯寥落残书在独抱荒愁寄浊醪
　　栝城【处州古为栝城】
　　寒芒曾动少微星一水溶溶叠嶂横落日渔舟吹逺笛断烟戌屋带荒城沙鸥欲近如招隐关树无多亦厌兵却忆莺花亭外路太平箫鼓沸春声
　　答唐玉潜【越州人东墅注玉潜名珏即与霁山同收宋陵骨各葬义士也】
　　畎畆孤心老未衰一篱瘦菊一瓢诗黄埃赤日漫多事苍狗白云能几时山酒柏香春夀母案书芸冷夜呼儿横琴妙在无处何必知音有子期
　　陪王监簿宴广寒游次韵【亭四畔皆植木犀名广寒】
　　银桥疑驾海天长丹粟离离照翠觞影浸山河琼殿冷舞深风露羽衣香亦知广莫元无野却笑温柔别有乡手折一枝惊昨梦素娥怜老授霜
　　杨妃菊
　　昭阳旧恨逐风飘歳晚山中霜露饶彭泽归来空自老中原舞破为谁娇返魂碧海薰初炷宿酒沉香晕不消亦是前身曾捧砚品题因得入诗瓢
　　渔舎观梅
　　冷云漠漠防篱隂潇洒苔枝出竹林影落寒矶和雪钓香浮老瓦带春斟几慿水驿传芳信秪许沙鸥识素心回首西湖千树逺扁舟寂寞梦中寻
　　陶山十咏和邓牧心【陶山在越州南以陶贞白尝隐于此故名】
　　晴峰无数蘸清流窕寒生六月秋百链不须欧冶剑沼呉人在采莲舟
　　右若耶溪
　　巨犗长竿钓海波空遗矶石卧荒坡千年无此垂纶手多少饥民向浙河
　　右任公子钓石
　　流来一水截人寰虹背秋寒十二阑白鹤飞邉人影絶天风吹佩玉珊珊
　　右集仙桥
　　笑拂青萝问隐君千岩秋色此平分当时宴坐无人识唯有松风共白云
　　右陶宴岭
　　一室元无斧凿防闲云四壁守孤猨空山静阅古今过不老乾坤是此门
　　右石石
　　玉笥孤防唤不来长风破浪忆江淮不知海水何年陆万斛龙骧寄断崖
　　右石船
　　闻说东夷有圣人歴山何处此耕云露苗犹洒当年泣寂寞春风鸟自耘
　　右舜田
　　钧天梦破珊瑚枕岩壑春供翡翠屏一巻黄庭云半席夜深读与岭猨听
　　右葛仙翁石牀
　　元非铸冶自成湾乌兎烹煎那得闲却问黄粮几畨熟不知沸鼎在人间
　　右上下二镬
　　洞霞疑接台峯近石栈空歌蜀道难一种灵苖人不识半山霜露夜痕干
　　右附子冈
　　酬谢臯父见寄【南剑人翺】
　　入山采芝薇豺虎据我丘入海寻蓬莱鲸鲵掀我舟山海两有碍独立凝逺愁美人渺天西瑶音寄青羽自言招客星寒川钓烟雨风雅一手提学子屦满户行行古台上仰天哭所思余哀散林木此意谁能知夜梦绕勾越落日冬青枝
　　送喻舜举归夀乃翁七十
　　闻君有竒气千岩在胷中歳晚携甘防归以献乃翁乃翁松柏姿深村侣樵农风尘了不识七十顔如童举桉各华髪抱孙戯花丛境闲意易足食淡神常丰乃知世网外宇宙皆空同仰山千歳酒防袖围春风
　　过徐礼郎状元坊【徐俨夫字公圣平阳人淳祐廷对第一终礼部郎中】
　　名坊临野渡曾此产魁豪湖带诗书润山增科第髙刼灰遭断础鬼火出深蒿东海扬尘久无人钓六鼇
　　古松
　　雷电空山夜髯蛟起石泉乔隂无六月老气欲千年斸药人能夀巢枝鸟亦仙天风灵籁发彷佛奏虞弦
　　访朱月峰不值
　　见访擕琴去西风半日程云留秋渡冷月过别峰明落叶惊踈鬓黄花照澹情思君不能寐一雁呌深更
　　题长春子自画【吕洞賔别号长春子】
　　辟糓曾吞日月华春风不老聚三花关一窍通无极白髪余生笑有涯野鹤相防盟秀竹洞云何处食灵披图彷佛榴皮迹珍重还如东老家
　　挽浙西提举李公【名锡字宗禹永嘉人】
　　文献凋零半垄云荆花旧宅冷溪濵欲知礼乐千年事曾寄行藏八袠身旌节自天惊隔世衣冠入地见全人鹄袍犹忆谈经处风雨宫槐暗落薪
　　挽徐若翁【似孙自号肖梅温州城西人】
　　化鹏有便风初积栖鵩无端日已斜絶漠亦传垂死偈故朝曾是劝忠家层霄梦断关山笛深雪魂归院落花公论盖棺应自定犹言遗德在东嘉
　　重过虎林【虎林山在钱塘旧治北半里亦曰武林今为郡称】
　　漠漠江湖梦萧肃禾黍秋清笳吹落日白髪过西州池涸神龙逝山空老鳯愁惟余关外水寂寞自东流
　　故宫
　　惊风吹雨过歴歴大槐踪王气销南渡僧坊聚北宗烟深凝碧树草没景阳钟愁见花甎月荒秋咽乱蛬
　　辟雍【天子学宫之名】
　　冠带百年梦昔游今重嗟璧池春饮马槐市暝藏鸦堂鼓晨昏寂廊碑风雨斜石经虽不火歳歳长苔花
　　礼闱【礼部贡院也】
　　枫陛将亲策兰宫此并驰凡鳞风雨化澹墨鬼神司染栁春衣净防花晓马迟偶来追昨梦戌屋草离离
　　西湖
　　繁华巳如梦登览忽成尘风物矉西子笙歌醉北人断猨三竺晓残栁六桥春太一今谁问斜阳自水濵
　　拜岳王墓【岳飞葬西湖之栖霞岭】
　　寥落一坏在英雄万古寃孤忠悬白日遗恨寄中原树老残霞澹尘深断碣昬东南天半壁往事泣寒猿
　　孤山【在西湖林逋隐于此山】
　　回首咸平梦清风自满湖乾坤一士隐身世此山孤鹤去空秋影梅开尚旧株耳孙今白髪持酒酹寒芜
　　葛岭【宋度宗赐贾似道第于西湖葛岭】
　　不读霍光传炫然桃李门湖山变朝市烽火满乾坤胆落氷天骑魂飞瘴雨村春风吹麦秀误国竟何言
　　飞来峰【在武林】
　　何年移竺国秀色发棱层清极不知夏虚中欲悟僧树幽岚气重泉落乳花凝犹忆烹茶处闲来话葛藤
　　寄别诸公
　　盍簮谭旧梦持酒送余春天地緑隂雨江湖白髪人时平销剑气客久积衣尘又出重关北斜阳独问津五月五日寓嘉禾学宫顾东浦载酒相过二博士偕来饮就醉翌日留诗为别
　　嘉禾古三辅积水何苍茫旧游梦歴歴况此逢端阳束艾肖人形倾葵抱天常萧萧老逢掖得依夫子墙鹓湖无五月宿雨生微凉客从东浦来手持紫霞觞采蒲泛纎玉沃我书传香殷勤两博士杂出肴与浆书嚢谈未了一醉齐彭殇酒醒忽不乐起防北斗芒歳月感疎鬓风烟渺殊方明当理征棹斜日鲈鱼乡
　　访二陆故居【机云故居在华亭县西北三十里昆山下】
　　风流懐二陆才名动三呉斯人不可作千载空烟芜当时骋俊笔万象争先驱有如明月璧美价倾鸿都世运有翻覆韫匵真良图惜哉去就乖毁此千金躯人生皆有死百年同须臾独遗文字芳乃与天壤俱凄凉昆山寒冉冉谷水枯白鹤久已寂黄犬谁复呼荒祠挂残阳扁舟入菰蒲采莼荐秋水庻以明区区
　　简卫山斋【平阳人寓居松江府】
　　虎林一倾盖草窻雪初残酒酣夜剪烛妙语铿琅玕回首隔呉越清风渺难攀焉知白首余逺访沧波间大鹏九万里神骏十二闲天风非不高乃乐烟水寛乾坤寄一斋江湖浮九山何当蹑飞佩跨鹤青云端
　　会严陵邵德芳同舎邀宿同斋道旧有作
　　槐市梦忽醒乔柯落风雨何人斧为薪遗根尚依土缅懐赤炜初鬰若翠蛟舞其下有桥门雍雍冠带聚万物逓衰盛千载一仰俯射防君先登气勇不再鼓邅廻三舎间我亦跻寸武云雷膏尚屯有志良独苦空山少芝薇大泽多网罟尔来涉长途征衣拂天姥遥泛松江舟薰风采芳杜故人隐云间九山青照户相逢各华颠旧事不敢吐悠哉抱同髙卧标枝古
　　谒陆宣公祠【在嘉兴】
　　氷玉为骨秋为神堂堂内相真天人谏草数百垂清芬仁义一洗功利尘刳肝沥血空排云白日不鉴吾忠勤奉天诏下哀痛新将士感泣天亦闻皇威雷动清九垠一纸可敌百万军草茅学古期致君以额叩阍九虎嗔玉堂云雾当华津耿耿何不批龙鳞一尊酹古凄夕曛鹓湖之水春复春
　　云间怀古【云间秀州地名】
　　薰风短棹水粼粼老鹤踈林寂不闻内史祠荒残碣雨黄门书冷半堆云猎场斜日分桑坞驰道深秋走鹿羣寥落一觞谁吊古渔乡烟景各平分
　　刘伶墓【在嘉兴县东二十七里】
　　碧落当年堕酒星醉中万事一浮萍亦知人世无穷事一醉松根不肯醒
　　黄耳冢【陆机犬名黄耳】
　　筠筒音断水云村吠入空林枸杞根我亦天涯音信杳卢令诗在为招魂
　　苏小小墓【钱塘名倡有墓在嘉兴县西南六十步】
　　歌舞风流忆旧家一丘落月几啼鸦芳魂不肯为黄土犹幻燕支半树花
　　过淀山【在秀州华亭县东南三十里其山水色皆如淀】
　　泖口乗寒浪湖心散积愁菰蒲疑海接鳬鴈与天浮泽国无三伏风颿又一州平生漫为客竒絶在兹游
　　舟次呉门
　　怀古心犹壮临流影自孤湖烟迷檇李城木出姑蘓草暗春惊鹿菰香秋试鲈青楼旧时月无复听呉歈
　　虎丘寺【在苏州城西北九里】
　　突兀僧房倚翠微金精幻虎覇图非琼田万顷山如涌铁壁千寻泉自飞堂在经声通老石楼开塔影落秋衣千年幽独嗟谁氏断刻苔深带夕晖
　　剑池【在虎丘寺前】
　　凿开神斧是何年珠鴈金鳬鎻冷烟薜荔带云悬古木辘轳巻月出秋泉岩前洗剑精疑伏林下烹茶味亦禅髙倚石阑清啸发恐惊池底老龙眠
　　垂虹桥【在苏州呉江】
　　地坼东呉海脉连画桥两道跨晴川影翻河汉蛟龙国势压江湖防蝀天几处征防浮日月四洲谯角隔风烟三髙逺矣荒祠在一笛阑干夕照邉
　　馆娃宫【在蘓州城外砚石山上盖以西施得名呉以美女为娃也】
　　苎罗山女入宫新四壁黄金一笑春歩辇醉归香迳月隔江还有卧薪人
　　真娘墓【在虎邱中路】
　　歌声舞影散春霞月殉香魂几落花休恨天家无分到汉妃青冢落胡沙
　　羞墓【朱买臣妻墓也在嘉兴北七里】
　　逺望车尘汗雨流自知覆水已难收为君富贵妾羞死富贵如君不自羞
　　京口月夕书怀【镇江路也】
　　山风吹酒醒秋入夜灯凉万事已华髪百年多异乡逺城江气白髙树月防苍忽忆凭楼处淮天雁呌霜
　　许郢州故宅【唐许浑居润州京口故宅在南门丁夘桥】
　　读君丁夘集想此建桥时荒草一区宅清风七字诗呉云含静态郢树寄余悲落日空懐古长歌知不知
　　多景楼故址【在润州城西土山上甘露寺侧】
　　灰飞百尺景愁人断础残芜但鹿羣对峙金焦两拳石平分淮浙半江云乾坤几沸萧公镬风浪空藏郭氏坟野衲不知兴废事梵宫金碧自纷纷
　　鹤林寺【在润州黄鹤山上】
　　流水苍松石迳斜瓮城城外梵王家仙林不返云巢鹤僧鉢曾移海国花剥落苔碑秋卧草荒凉竹院午敲茶当时一掷乾坤手曾向山窻倚暮霞
　　金山寺【在润州江心去城十里】
　　呉楚风烟画里防中流树色拥禅关一星化石江成陆双塔摩空寺裹山衲寄云林清海怪泉移蛟窟照僧闲千年天堑今如掌寂寞寒潮自往还
　　焦山寺【在杨子江中与金山相对】
　　山裹中流小梵林寳莲鼇背翠沉沉半空但觉烟岚合三靣不知风浪深仙井浴丹开晓日海门浮玉澹秋隂洞深瑶草无人采瘗鹤残碑浸碧浔
　　宋武帝居今为夀丘寺
　　青衣梦破满林烟一掷乾坤亦偶然僧屋翠微防月上江山犹似永初年
　　中泉旧在扬子江心今题金山寺井曰第一名泉余疑而问僧僧谓神龙所移尝示梦方丈亦愚世也然江心风涛茫渺纵有泉不复可取
　　蜀波万里与淮连扬子江心浪拍天陆羽当年亦竒士骊龙蛰处识名泉
　　金鼇背上汲清泠僧说龙移逺脉灵若定此泉为第一惠山未必服中
　　惠山泉【去无锡县七里山东西有泉皆合于溪西南入太湖】
　　第二名泉在深云防石阑九峰灵气泄三伏细流寒逺脉松长润余香茗欲残荒祠怀陆羽一掬酹空坛
　　丹阳泉
　　扬子江中夜月慧山亭上漱朝烟遥防丹气霏微里二十泉中第四泉
　　新丰道中【丹阳地名】
　　长飚卷炎埃澄空出秋素迢迢铁瓮城回首隔苍雾酒帘飏荒市笳鼓发深戌倚篷问舟人云是新丰路篱落鸡欲栖野水牛羊渡不见抱琴人斜阳在髙树
　　石翁妪【在丹阳】
　　束艾楚俗愚铸金秦民怖何年斵云根偶立此翁妪千春衣莓苔偕老食风露世人轻结髪覆水或旦暮乃习无情縁永与天壤固停舟一访古久欲祛此锢父老向我言曾是梁朝墓衣冠化黄土古丘亦成路当年殉金棺兹物独如故阅世如过客兴亡了不悟时借牛砺角敲火戯童防
　　毘陵太平院壁间画山水熟视之有飞动势殆仙笔也因题
　　山风不动云四寂万顷波涛生素壁三峡夜怒揺星河九溟昼沸巻霹雳谁将江海一笔吞华阳入砚波翻灵鼇东转坤轴动惊浪出没蛟与鼋毫端分寸千万里人心之险亦如此老僧阅世如阅画面壁凝然悟理嗟余老作汗漫游寒光飞动六月秋乃知瞿塘在平陆安得竹叶吹成舟
　　舟中书事
　　村酒沽来浊可斟扁舟过雨系枫林午香吹稻海田熟秋蔓引苽茅屋深天地暗尘归客鬓江湖斜日动乡心衰年自笑为形役空羡闲鸥卧水隂
　　蜀头陀客呉歳久持行精勤有道者也
　　三峡无归梦闲云澹石牀半生修白社孤影寄朱方觉路心如月髙年顶不霜翻怜来往者终日为谁忙
　　练川道中次胡汲古韵
　　客中还又客回首忆并州一枕江湖梦五更风雨舟水寒荷叶老虫响豆花秋几度防云坐吾生亦觉浮
　　刘龙洲墓【名过字改之有墓在苏州】
　　一坏寂寞几秋风云断洲空忆老龙湖海刘郎诗骨冷干淳余响寄孤松
　　过呉门感前游
　　回首前游梦未忘江云漠漠树苍苍客心空老莺花月诗貎不肥鱼稻乡白虎气销遗瘦石防虹影冷卧斜阳当时已叹来麋鹿后二千年更断肠
　　舟次呉兴二首【今安吉州】
　　钓舟逺隔菰蒲雨酒幔轻飘菡蓞风彷佛层城鼇背上万家帘幙水晶宫
　　苍烟淡淡水蒙蒙渔笛吹残夕照红六客风流今已逺堂名空入酒名中
　　钓台【在严州】
　　曾来天上宿梦不离寒矶宇宙双台逈烟波一客归姓增江郡重墓隔越山微千古登临意凄凉带夕晖
　　宿七里滩【距桐庐四十余里】
　　寥落空江上买鱼开酒尊乱山含雪意孤艇寄枫根滩近不成梦鸿飞欲断魂偶呼黄帽语一犬吠前村
　　方英故居【距桐庐三十里在钓台之东地名白云源】
　　舣舟鸬鷀港白云满髙原借问英居遗搆无复存精灵几百载山鬼慿幽昏独遗文字香隐隐草树根转盼东山麓彷佛见柴门啼猨助凄恻亦复销我防渔父促归桡牛羊下前村长揖者谁子未识情已温云十有六叶咸通之耳孙缅思幽人后风雅天所敦相携就茅屋一笑酌瓦尊
　　原易
　　荥河通昆源古出龙马瑞包牺真天人一见测其秘八卦已支离重为六十四爻象互立名系辞发洙泗尽泄元气藏柯叶布文字有如木生瘿笺注漫百氏燋龟与揲草何能觧人意及滋天下疑反以二物具方寸不自灵柄为防漠据弧矢启战争书契长奸伪缅思未画前标枝无一事日月自循环全易在天地所以负苓人因之发长喟
　　蔡琰归汉图
　　文姬别胡地一骑轻南驰伤哉贤王北一骑挟二儿二儿抱父啼问母何所之停鞭屡回首重会知无期孰云天壤内此心无秉彛凡物以类偶湿化犹相随穹庐况万里日暮惊沙吹惜哉辨琴智孤影等覊雌纵怜形势廹难掩节义亏独有思汉心写入哀弦知一朝天使至千金赎娥眉雨露洗创瘢阳和变愁姿出关拜汉月照妾心苦悲妾心倘未白何以觐彤墀狐死尚首丘越鸟终南枝如何李都尉没齿隂山陲
　　用拙为金罍徐氏赋
　　久知拙无用饰巧以相贤而君独用拙好古与世悬不见百围栎濩落终天年岂其弃匠石无用用乃全孔门七十子愚鲁承禅传冲质抱元素神工谢雕镌续鳬而刻马适以戕其天栁州正坐巧望星犹乞怜一堕叔文累挽海不可湔
　　精卫【任昉述异记炎帝女溺死东海化为精卫自呼其名毎啣西山木石填东海一名誓鸟一名寃禽一名志鸟一名帝女使陶渊明韩退之皆有诗】
　　形微意良苦前身长鲸天髙不可诉宿愤何时平欲填东海深能使西山倾山倾海乃深日夜空悲鸣情知力不任誓将毕此生
　　纳凉过林氏居【温州城南人其家多竹号筠栖】
　　出郭已虚旷入门转萧森筠栖无六月聊以觧我襟红日不到地白云时满林坐久石根冷酒醒荷气深飘飘黄冠客临流鼓瑶琴一鼓洗我耳再鼓空我心山髙水复迥彷佛蓬莱音兴尽拂衣去城笳吹夕隂
　　宴德初书楼【姓陈氏平阳人】
　　楼髙不二寻已作百尺想中有湖海豪开襟纳万象颇延素心人谈笑落清响邻花吹午香檐竹荐秋爽于中了行藏此外断俯仰西楼富薰天歌钟乐华敞荒凉风雨余山防自来往
　　李两山侍郎仲氏儒而医觧后会稽索诗识别【两山李思衍字昌翁鄱阳人】
　　我懐两山翁夙抱经济畧曾驱部使车所至问民瘼昆阳斗大州渔吏久竭泽三尺行风霆四知厉氷蘖公余接寒士促膝谈礼乐以我独闭门前茅访林壑当途尽挟贵此道可敦薄浮云于我如霖雨用汝作如何歳龙蛇斯人竟防漠平生诗万篇耿耿志谁托颇闻仲氏贤风骨似其伯尔来一披雾月梁慰离索纷纷鸡鹜中夭矫见孤鹤阳秋皮里鉴太素指下脉犹有刀圭功可敌廊庙爵四百有四病如禽应落真病在人心问君有何药
　　王德辅邀饮新醅予与陈用賔老辄先醉座上分韵得水字
　　朔风号枯林吹寒入肌髓江湖客影孤况复懐万里白战不持铁何以破愁垒惟有无功乡歳暮足可恃良朋邀我游瓦盘列山卉轧轧鸣珠泉滟滟浮翠蚁初疑变气候渐觉忘我尔一觞复一觞颓然两衰齿桓桓诸少年互爵方未已虽醉不敢哗谐谈亦书史所以柴桑翁浊醪有妙理我渇梦西泠攀条嚼氷蕋醒来歩虚廊天空月在水








　　霁山文集巻二
　　钦定四库全书
　　霁山文集巻三　　　　　宋　林景熙　撰白石樵唱三
　　鹿城晚眺【郭璞卜东嘉城基有白鹿衔花而出故名为鹿城】
　　古城仙鹿逺百感赴斜曛海气千年聚山形九斗分神鸦饥啄藓宰木蠧藏云何处鸣钲发春屯又易军
　　初夏
　　春归不知处溪栋日初长旧箧题诗扇疎帘读易香田蛙占水旱海燕语兴亡复恐闲愁起聴泉过石梁
　　过北雁荡山下【在乐清县东北九十里芙蓉村】
　　驿路入芙蓉秋髙见早鸿荡云飞作雨海日射成虹一水通龙穴诸峯尽佛宫如何灵运屐不到此山中
　　禹穴【在防稽县东南二十五里】
　　古迹微茫久云深鎻薜萝洞前青壁坼世外素书多猨狎垂山木龙灵起井波相传通海眼鱼网得金科
　　禹庙【在防稽东南十二里】
　　万国曾朝防羣山尚鬰盘严祠镇璧故代守黄冠窆入云根古梁归雨气寒年年送春事来拂藓碑看
　　荷钱
　　盈盈新叠碧难借柳条穿铸景菰蒲外买邻鸥鹭边炎官初掌柄水国不书年渐长薰风价折筩供酒船过陶岭有钱王井又三里有钱王石庵【在越州即陶山岭也】
　　沙井泉初试石庵苔已荒不知更宋代犹自説钱王古塜木根怪春山云气香诗成无纸笔驻马语残阳
　　久雨
　　闭门荒草合宿雨掩春华西海无囘日东风几落花雾冥猿自啸荡冷雁犹家谁是补天手空怀錬石娲
　　访武伯山居【在舜田下】
　　照书双眼碧天欲寿斯文白髪前朝士青山半屋云迟花春后见逺瀑夜深闻回看重华梦荒田自鹿麕
　　客意
　　独夜愁如此殊乡老奈何故人经乱少归梦入秋多衣敝乡碪动书沉海雁过灯前空拂剑酒薄不成歌
　　渔笛
　　楚竹声何逺苍茫想钓舟横当半篷月吹破一江秋落叶纷前浦惊鸿过别洲曲终枕蓑卧无梦到凉州
　　雨土【至元辛卯春瓯中雨土】
　　丰凶不可问疑入瘴乡春髙汉枯无润刚风吹作尘园林霜后色樵牧雾中身四望荒荒白谁为洗日人
　　枯树
　　凋悴缘何事青青忆旧丛有枝撑夜月无叶起秋风暑路行人惜寒巢宿鸟空倘留心不死嘘拂待春工
　　潘山长入括【潘平阳白石人】
　　为官转多事行役到寒氊落日隣州树西风逆水船饭牛怀白石访鹤入青田我欲看行巻仙峯雪瀑边
　　江心寺【在温州永清门外】
　　佛借龙宫五百年平分城树与村烟丛林忽涌中流地双塔曾擎半壁天石色带云笼客袖磬声和月落渔船袈袍不限侵门水十载何人坐象筵
　　长至日
　　观物闲中得化机相随野鹤立多时遗编蠧老芸空辟旧念灰寒管不吹夜气清明非药鼎春风消息在梅枝三杯美酒微微醉细和尧夫击壤诗
　　元日得家书喜
　　爆竹声残事事新独怜临镜尚儒巾寒窻琴册灯花晓衰鬓江湖栢酒春道在老天扶客健书来稚子识家贫旧山亦有闲风月归与渔樵作主人
　　次翁秀峰【温州在城人】
　　花柳湖西别此翁十年鬓雪忽重逢唐陵愁问永和帖楚水梦闻长乐钟黄妳秋灯余旧癖素侯野服拜新封世情云雨何时了千古青青太玉峯
　　立春郊行次唐玉潜【越州人】
　　道人清事饭溪蔬无酒闲愁己破除五夜雪声梅角底一春烟景竹笻初园林芳信醒愁蝶田野丰年入梦鱼氷下流泉清老耳东风先己到郊居
　　寄七山人【平阳州治北五里有七星山郑初心先生隠居于此称为七山人】
　　十年疎鬓为谁斑天借儒冠日月闲欹枕寒生双瀑涧开门春满七星山鹤归尚觉辽城是鹃老空闻蜀道难欲覔九还慿寄语青牛何日度函闗
　　王德玉席上赋牡丹【监簿子】
　　露洗檀心迥絶尘猩袍曾受百花臣东风唤起清平曲西洛移来富贵春金缕杯深如劝客香霞幄暖欲薰人年年此地开芳席看到儿孙色更新
　　和王德游夜感【监簿子】
　　小池荷净雨初晴世念消磨未到僧衣带长江空北固觚棱旧月隔西兴一春空负花前酒独夜相知竹下灯自笑老来甘鹢退少年云路健追鹏
　　荷花
　　净根元不竞芳菲万柄亭亭出碧漪乘露醉肌浑欲洗无风清气自相吹制裳香冷微云防倾盖盟深独月知却笑满城纷绣縠濂溪此意更同谁
　　纳凉
　　黄巻无端作睡媒火云万朶郁崔嵬暑如酷吏何当去薰自重华知防来脚踏层氷思逺壑手遮赤日厌飞埃披襟坐石不能夜忽聴南山起怒雷
　　次王修竹监簿送羽士过龙瑞宫
　　龙迎葱佩出珠宫镜水凉生碧树中崖裂千寻根到海剑悬七尺气横空昼闲漫写琴三叠晓发犹余鼓一通猨鹤无期云自在人间何更有空同
　　王监簿陶山祷雨志喜
　　城居苦热念林丘偶向殊庭送羽流双袖携云禹穴晓一瓢分雨舜田秋溪声冉冉来松壑秋意萧萧满竹楼我与蝇蚊争昼夜梦中犹及赴清游
　　次韵山中见寄
　　物外髙栖岂好竒爱凉坐到雨来时四愁嵗月空平子三乐乾坤自启期晋代诸贤曲水防镐京遗泽变风诗世交翻覆如云雨野鹤孤心老竹知
　　王监簿南墅新楼落成
　　玉佩珊不可招眼空尘界等秋毫山林贞白三层迥湖海元龙百尺髙自笑行蔵闗气数肯将歌舞换风骚巻帘最爱南山近坐聴松声起碧涛
　　石门洞【在处州青田县溪南有书院道观在焉】
　　临溪双石如层城中有洞天门不扃杖藜穿沙入微迳古藤络树春冥防渴猨引子下饮涧山瓢我亦分清泠一重一掩翳复朗朱门金榜开殊庭众峰环拱受约束何年神造驱五丁缥缈楼台钟磬寂薜荔纷披窻戸青黄冠羽服者谁子琼台坐阅南华经客来揖坐松下石呼茶味瀹枸杞灵笑遣青衣导予步峯囘路转银河倾初看絶壁走云雾倐聴万壑驱风霆不知何代擘青峡明珠万斛皆龙腥欲唤琴髙借仙鲤蒙蒙山雨吹孤亭
　　荷珠
　　霞衣葱佩来水晶之宫绿玉盘谁与冯夷作戏剧贝阙驱入神瓢翻又疑罢织蛟人泣碧洼融作水银汁圆或为璧方为珪寒光滉漾不可拾古来欹器戒覆倾真宰之柄常恶盈季伦买笑轻百斛金谷转首迷榛荆纷纷鱼目争贵惜道眼独悬诸幻息须臾海霁山日髙绿云万柄净如拭
　　游九鎻山【在杭州余杭县西其处有五洞交扃九峯囘挹千岩万谷秀聚其中】
　　肥马轻裘到此难名标九鎻翠微间天开洞府防千载地隔风尘此一闗谢屐空怜迷雁荡苏诗不是梦庐山他年修得清缘在拟扣金堂覔大还
　　右入九鎻山门
　　客杖偶逢山鹤引儒冠幸免野猿嗔吹来松气清人骨为洗东华万斛尘
　　右松间
　　日澹梧枝洞鎻苔人间矰缴防惊猜九苞自是冲霄物曾为箫韶一出来
　　右鳯洞
　　云湿林腥隠石扉不知何代有龙归却疑此洞元无底下挟沧溟作雨飞
　　右龙洞
　　百雷鬭我前八溟覆我后谁哉擘巨崖纵此翠蛟走又疑蜀川下万骑赴峡口凭阑神为摇清寒逼两肘久乃与之忘一洗耳目垢骨冷春木防魂惊夜猨吼神仙亦爱竒临流并琼玖乘鲤琴髙风捉月太白手跳入水晶宫身世亦何有缅怀玉局翁不受荒幻诱尔来谒空祠采苹奠酒百年等一沤道先天地寿逝者固如斯川上叹鲁叟
　　右翠蛟亭
　　洞天有别云福地无凡土嘉名此兼擅灵气适专聚峰峦互重掩云雾自吞吐飘然乗冷风一瓣谒琼宇住山老黄冠迎客琪树午鱼鱼美少年华裾集斋鼓往者修链人飞升接髙武尔来何寂寥山川亦今古甲第拟王侯亿万富仓庾所以气体移学道不精苦吾闻郭许俦卓庵老林莽终日对白云餐松饮石乳
　　右洞霄宫
　　九鎻絶人寰一嶂耸天柱自从开辟来着此洞天古竒石千万姿元不费神斧帝勅守六丁山防孰敢侮白昼中冥冥游者必持炬或绚若霞敷或蹙若波诡或竪若旌幢或悬若钟鼓或虎而爪踞或鳯而翅舞异状纷献酬清音起击拊不知金堂仙恍惚在何许褰衣下侧迳层岚结琼乳迳极罅转深幽潭蓄风雨劣容童竖入恐触蛟龙怒凛乎不可留长啸出岩户
　　右大涤洞天
　　闻有真人白日升洞天千古卓崚嶒顶髙絶似撑华葢穴暝初疑入武陵秋静石枰空晕藓寒生泉缝忽悬冰依依谷口斜阳在己觉重岚湿杖藤
　　右栖真洞
　　谁卓孤峯紫翠巅流泉一脉到宫前却怜千尺擎天柱不拄东南半壁天
　　右天柱峯
　　仙子浑无涉世劳屐防一尺寄孤髙防人失脚风波里可是云根立得牢
　　右神仙隠迹
　　华表鹤归处林深别有天云隂生石壁杉影落丹泉宇宙名山在神仙古洞悬归来凡骨换寂照起三田
　　右过石壁丹泉二亭
　　留寄沈介石髙士【沈名多福洞霄道士　厉鹗补注】
　　名山隔风雨防度梦空驰谷口重来路云根旧别时门尊老宿白髪长婴儿欲问还丹事林深鹤己知怀叶邓二友【按叶本山林邓牧心牧宋末大涤山髙士　补注】
　　中嵗修学悬崖结屋危幻身风露袭浅户虎狼窥九鎻洞中志一瓢身后诗定知明月夜双鹤影相随
　　半云庵【瑞安陈瑞州家庵名】
　　天地等蘧庐结庐复何事一间亦寄耳况乃寄所寄我身正似云于此适相值买隣不用钱平分有余地岂不爱专壑孤立圣所惧平生志八荒泽物乃吾素我行云不随云行我复住出处两何心得非以时故造物无全功苍生竟谁吁石床坐忘言各分一半愧
　　端午次韵怀古或疑屈原曹娥死非正命是不知杀身成仁者也并为发之
　　葵榴入眼明得酒慰衰齿胡为浪自悲怀古泪纷委湘江沉忠臣越江沉孝子沉骨不沉名清风两江水或云非正命是昧舍生理归全岂髪肤所惧本心毁哭父天为惊忧君国将燬于焉偷吾生何以立戴履脩短在百年芳秽垂千纪之人死犹生滔滔真死矣
　　陈子植草庐成求予赋
　　老矣杜陵客草堂倚江干故人相幽筑皇天愍生还君家付楚炬结构当时囏谓得风雅力竹木供大官城边归野鹤杳杳发长叹朱甍昔峩峩碧草今曼曼何如防白茅容膝有余安我哀防乱余人烟半凋残风凄狐兔警露重星斗寒丈夫坐一室此念驰九寰所以草堂人安得千万间
　　有感
　　逢春感孤羇抱古来众吠如何陵谷迁芳草亦萧艾自怜嵗月晚复觉湖海隘野鸥不受招兴在万里外寄四明陈楙阳【四明山在明州山有四门通日月星辰之光故云】
　　髙人谢世纷诛茅在絶壁十年不下山旧路掩深棘出门复踟蹰触步有崩石下临千仞渊毒鳞正纷籍腥风鼓洪涛石齿鸣咋咋失势倘一落万绠那可及不如息我躯猨鹤与朝夕
　　赠东谷上人【借上人之名以喻自已之意】
　　岸陵防纷纷歧路谁了了中有定慧人翛然坐深窈山空诸念消月堕孤禅悄一室虚白生天鸡弄清晓
　　题水云深处
　　霏霏弄闲态灔灔扬素纹幽人不可即但见水与云苍狗纷世情瞿塘在平地所以盟白鸥万荷最深处
　　送胡汲古归严陵觐亲
　　胡君白云心乡梦搅幽夕挑灯起我言相对竟恻恻问君何时归心己寄飞翼我归万里遥君归一水直十年湖海间耕砚苦不穑居然保章甫晨省无愧色髙堂椿树苍萱花在堂北再拜捧寿巵晴芳满瑶席埙箎夜床温冠盖春巷塞万古天伦中真乐非外借明朝浙东西片云渺何极
　　哭薛榆溆同舍
　　桂死月亦灰鹏枯海为陆自我哭斯文老泪防盈掬故国忽春梦故人复霜木矫矫榆溆君白首尚儒服解后一冩心乾坤两眉蹙无力能怒飞有道欲私淑忆游东浦云马帐肯同宿孤灯照寒雨萧萧半窻竹君器硕以方有如舟万斛敛华就本根耆年谓可卜昨别犹是人今乃在鬼录为善未必遐呜呼真宰酷往年海若怒风涛卷人屋脱身鲸鱼吻长寐固应熟寡妻泣帷荒有子继经术彼哉暴殄夫食必馔金玉一士苜蓿肠夺之胡忍速问天天梦梦秋声满岩谷
　　赠兰坡星翁
　　深林澹孤芳一洗桃李姿采采坡云暮持之欲遗谁故人青云端或在江海涯青云达者路江海幽人期有如一种兰升沉亦殊岐南宫香满握谁使纫湘累客笑试问君君曰数所为嗟予偶阅理焚膏自童时功名千载芬白首心己违富贵倘贻臭不如贫贱怡吾生吾自断为谢君平帷
　　雪后
　　开帘残酒醒雪意尚垂垂夜色沉奎久春容变柳迟寒塘鸥自聚荒嵗鹤同饥便欲诛茅隠何山有紫芝
　　山中早行
　　短策穿幽径山樵半掩扉月斜林影薄石尽水声微一犬隔篱吠孤僧何处归相逢松下立风露满秋衣
　　寄芗林故人【芗林在州北七里故人宗仁也】
　　狺狺多楚狗何处续离骚草径无尘入秋峯与节髙香清野饭栁色老宫袍笑问刘安鼎相看己二毛
　　疎懒为四明何君赋
　　野意云同散闲门草自新不知世网宻为谢客车频风月兼忘我山林亦恕人咸阳叹黄犬荣辱古为隣
　　答山中侃上人【山中指仙坛寺也】
　　竹房分半席流水白云间丹灶余千载青鞵第防山有诗多解悟无髪得髙闲因笑尘中客重逢改旧顔
　　山隂秋怀
　　旧游浑似梦短髪不胜簮风雨行金气乾坤老铁心舜田秋稗满禹穴夕云深正自登临懒凄凉隔水碪
　　初夏病起
　　青衫蕉鹿梦江海一畸人旧国愁生暮衰年病过春天垂湖色湛雨洗月痕新犹抱遗经在心衔覆载仁
　　溪亭
　　清秋有余思日暮尚溪亭髙树月初白微风酒半醒独行穿落叶闲坐数流萤何处渔歌起孤灯隔远汀
　　答陈景贤
　　一剑挂寒壁艰危气不衰鬓痕朝镜觉书味夜灯知梦断潮生枕愁新雁入诗思君心欲折又负菊花期
　　薛德之之江东简熊西玉诸公
　　乍逢还又别龙竹葛陂隂野水流春逺江云入暮深新知满湖海遗老在山林解后如相问慿君道素心
　　五日次韵
　　客乡吊古重登临隔水斜阳鸟语深赐葛尚余唐阙梦倾葵犹抱楚臣心蒲边腊酿供华髪楝后春风在緑隂桃印灵符何必佩乾坤正气古犹今
　　酬合沙徐君寅【合沙福州郡称】
　　归鹤悠悠度海迟闲来野寺看僧棊乡心荔子薰风国客路槐花细雨时天地一身愁自语江湖诸老澹相知乌丝醉后淋漓墨片月娟娟照砚池
　　重游镜曲次韵
　　青眼重逢白髪新旧游却恐是前身野鸠妬客招呼雨江燕随人管领春曾附仙舟追李郭独提诗律继黄陈镜中恨不移家住山水苍苍老钓纶
　　和监簿山中自寿
　　梅传春信菊延秋万壑千岩引胜游明月半船招贺监清风满袖挹浮丘意闲自得琴书乐身隠犹怀畎亩忧但得八荒皆寿域饭疏饮水亦何求
　　立秋日作
　　苦热如焚想雪山清商一夕破愁顔炎光断雨残虹外凉意平芜逺树间忙踏槐花犹入梦老催蒲扇共投闲城头遥望累累塜辽海荒寒鹤未还
　　中秋山中对月
　　收拾山河片影圆举杯笑酌结隣仙万家弦管谁无月一壑楼台别有天丹桂梯寒醒旧梦霜杵熟授长年此秋此夜无清句花亦笑人空醉眠
　　浙中饥甚六月一雨颇慰
　　雨余灯火坐茅斋此夕田家有好怀造物心终扶畎亩苍生命己堕颠崖燕山漕粟初航海浙水移家半入淮贞观三钱谁复识拥衣数起望台阶
　　秋日言怀次韵
　　禹穴风烟老尚游青门囘首忆畴海槎片影星河曙城角一声天地秋临水忽惊余鬓落看云还悟此生浮杖藜拟访神仙宅中有长眉不挂愁
　　喜监簿得陶山舜田
　　耕隠山中久卜邻爱竒不厌买山勤重华事往人何在万古春深鸟自耘闲拂岩花问陵谷独悬茅屋管烟云满林剡竹供挥洒天寿斯文正属君
　　别王监簿
　　髪相逢雪满颠一畨欲别一凄然离亭落日马嘶渡旧国西风人唤船湖海己空弹铗梦山林犹有著书年蓬莱不隔青禽信还折南枝寄老仙
　　次韵谢诸公见寿
　　千载东篱有晋香客床风雨梦浔阳白头湖海孤心在青眼诗书旧味长突兀己知懽此厦温柔何必老为乡殷勤还祝南山寿嵗嵗梅花嵗嵗觞
　　访僧邻庵次韵
　　拂石题诗满袖岚寻僧又过竹溪南乾坤浩荡酒乡寄山水苍寒琴意参老燕未归同是客孤云无住孰为庵寂寥午夜松风响疑是神仙接麈谈
　　答金华王玉成【金华婺州郡称以其地有金华山也】
　　诗吞楚泽渺无边不用神丹骨己仙九万里程惊落羽三千年事抚遗编铜盘老泪胡笳里金粟荒愁杜宇前惟有双溪溪上月清光照客尚依然
　　送友人孔济之之金华
　　余子纷纷气可吞青霄万里合孤鶱藻芹池冷三年客丝竹堂髙防世孙前辈修名似山斗斯文清气在乾坤故人要路如相问为説苍苔独闭门
　　述怀次柴主簿
　　独闭柴门木石亲诗筒剥啄不妨频青灯风雨多离梦白髪江湖少故人漫读楚骚招太乙谁聴郢曲和阳春书香剑气俱寥落虚老乾坤父母身
　　次曹近山见寄【告春字问农平阳梅溪人登咸淳第归附后以诗文著名】
　　扣角歌残夜正长懒将龟防卜行藏风烟万里别离梦草木一溪文字香仙泣铜盘辞渭水鹤归华表认辽阳愁来偶上西楼立耿耿寒奎色照霜
　　送叶伯防之奉化【伯防平阳人分教明州奉化】
　　亲携琴册出烟萝海国儒风近若何笔挟龙湫灵不尽官邻雪窦冷偏多诗书千载闗经济师友三年要琢磨老去喜逢奎运转送君犹拂旧冠峩
　　新晴偶出
　　琴牀茶鼎澹相依偶为寻僧出竹扉风动松枝山鹊语雪消菜甲野虫飞看花春入桄榔杖聴瀑寒生薜荔衣古寺无人云漠漠溪行唤得小船归
　　题海上人栖云楼
　　水村烟景隔晴霏十二阑干在翠微一壑暮云闲独倚半檐秋影澹相依栢炉贝叶香犹润纸帐梅花梦不飞防得此中无所住来来去去总机
　　催梅
　　参横月落几相思第一春风向此期乘兴竹笻霜后路寄声篱落水边枝禁中鼓絶花奴老海上宫深鸟使迟独抱素心谁是伴罗浮仙梦隔天涯
　　柳下渔次韵
　　瓦瓯一醉万事了醒来然竹清溪晓半蓑烟雨披春寒堤上落红己如扫荒矶白鸟无离愁明月清风满幽抱却怜灞水长亭西几树柔条不得老汉槎丙穴今己非网罟相寻纵鳞少何如巻钓两忘机鱼向树根吹絮饱
　　书陆放翁诗巻后
　　天寳诗人诗有史杜鹃再拜涙如水龟堂一老旗鼓雄劲气往往摩其垒轻裘骏马成都花冰瓯雪椀建溪茶承平麾节半海防归来镜曲盟鸥沙诗墨淋漓不负酒但恨未饮月氏首床头孤剑空有声坐看中原落人手青山一髪愁蒙蒙干戈况满天南东来孙却见九州同家祭如何告乃翁
　　赠防稽尹医师
　　相逢湖海説医灵学更叅世味轻蓟子他年游碧落空留药市防稽城
　　汪东岩为余写容求赠诗余以其学佛者也故后章及之
　　丰神闲整坐凝然一笑聊凭笔意传却有丹青难画处独遗好丑在千年
　　因形有像转支离妙笔从君压画师若向禅中叅一指写余父母未生时
　　梦回
　　梦囘荒馆月笼秋何处碪声唤客愁深夜无风莲叶响水寒更有未眠鸥
　　送春
　　蜀魄声声诉緑隂谁家门巷落花深游丝不系春晖住愁絶天涯寸草心
　　闻蝉二首
　　翼绡微动自宫商防曳残声送夕阳唤得槐柯芳梦觉薰风一曲换西凉
　　近交纸薄云翻手旧梦冠空雪满颠却忆画船曾聴处夕阳髙柳断桥边
　　与邵德芳同舍三首
　　聚散云萍亦偶然十年曾此系秋船当时别意芙蓉老不道相逢又十年
　　年少同游古辟雍文光万丈扫秋虹不须旧事谈如梦灯下相看亦梦中
　　葵心恋日还终在橘性逾淮己不同谁识庐江持钓手曾搴月窟一枝红
　　梦中作四首【元兵破宋河西僧杨胜吉祥行军有功因得于杭置江淮诸路释教都总统所以管辖诸路僧人时号杨总统尽发越土宋诸帝山陵取其骨渡浙江筑塔于宋内朝旧址其余骸骨弃草莽中人莫敢收适先生与同舍生郑朴翁等数人在越上痛愤乃不能己遂相率为采药者至陵上以草囊拾而收之又闻理宗颅骨为北军投湖水中因以钱购渔者求之幸一网而得乃盛二函托言佛经塟于越山且种冬青树识之防元时作诗不敢明言其事但以梦中作为题下篇冬青花亦此意也】
　　珠亡忽震蛟龙睡轩敝宁忘犬马情亲拾寒琼出幽草四山风雨鬼神惊
　　一坏自筑珠丘土双匣犹传竺国经独有春风知此意年年杜宇泣冬青
　　昭陵玉匣走天涯金粟堆前起暮鸦水到兰亭转呜咽不知真帖落谁家
　　珠鳬玉鴈又成埃斑竹临江首重囘犹忆年时寒食祭天家一骑捧香来
　　冬青花【冬青一名女贞木一名万年枝汉宫尝植后世因之宋诸陵亦多植此木】
　　冬青花花时一日肠九折隔江风雨清影空五月深山防微雪石根云气龙所藏寻常蝼蚁不敢穴移来此种非人间曾识万年觞底月蜀魂飞绕百鸟臣夜半一声山竹裂
　　六言
　　沙鸥对立机外胡蝶相逢梦中防去防来野水花开花落春风
　　流水独吟花迳好山重约云门茶瓯疎竹孤寺桐角斜阳逺村
　　附录元音
　　读文山集
　　黑风夜撼天柱折万里飞尘九溟竭谁欲扶之两腕絶英泪浪浪满襟血龙庭戈鋋烂如雪孤臣生死早己决纲常万古悬日月百年身世轻一髪苦寒尚握苏武节垂尽犹存杲卿舌膝不可下头可截白日不照吾忠切哀鸿上诉天欲裂一编千载虹光发书生倚剑歌激烈万壑松声助幽咽世间泪洒儿女别大丈夫心一寸铁辨霁山集中梦中作诗下章祖程注疏谬説
　　止庵贤王殿下重刋霁山先生文集既博考先生及越州义士唐珏收塟宋越上诸陵为元僧杨总统所发弃草莽骸骨事为之序详覈无疑或者乃据集中梦中作诗题下章祖程注云杨总统发宋帝诸陵取其骨渡浙江筑塔于杭宋内朝旧址以余骨弃草莽中先生与郑朴翁等数人痛愤为采药以草囊拾收之因理宗颅骨为北军投湖水中复购渔者网得之盛二函塟越山植冬青树识之以为收骨无所谓唐珏者且林收骨在取骨筑塔后而所收乃取余所弃之骨非其全骸无所谓六圅各纪一字识而收塟者序文杂引傍载以为据考质虽详似难取信秀谓梦中作注秀亦未以为然盖尝闻诸止庵矣续编资治纲目系我宪宗皇帝勅内阁元老儒臣之所纂修唐珏收塟陵骨事分注于宋帝昺祥兴元年戊寅十二月下而皇明文衡又明载张孟兼所作珏传无可疑者若霁山事则史虽遗之而陶九成辍耕录则与唐并载其纪传虽彼此不相及要之二人皆亡宋名儒髙义之士所为必同而传述之者各本其人事出机宻各行其志初不相闻故纲目所见亦仅知唐事而未及林事使非辍耕录并得所述则亦无缘并称也中载王筠庵所示罗有开唐义士传后有詹厚斋读传题语系元仁宗皇庆二年作上距帝昺祥兴元年发陵戊寅嵗仅三十六年当时有开之传又必在皇庆之前或当时所纪逺亦不过数年此其耳目相传之必可信者林事亦具载遂昌郑明德所书当发陵时林故为丐者背竹箩持竹夹遇物夹投箩中潜铸金牌系腰间贿西僧求得髙孝两陵骨贮两函葬东嘉故梦中作诗有双匣亲传竺国经句章注二函之説数是而骨非亦传闻之失耳但其谓与林同事为郑朴翁则有可信者按先生集中所载故国子正郑公墓志谓朴翁与先生俱温之平阳人生同里学同师繇长至老同出处宋亡之二十三年壬寅五月卒年六十三距帝昺祥兴元年戊寅发陵时为二十五年朴翁盖年三十九志称其学圣贤之学名斋初心扶植纲常精卫填海凭霄衔土为重可悲则塟骨事必与先生同理之所有若谓所收为弃余之骨则大不然夫杨总统发陵本利寳玉陵发但竞攫取寳玉其骸骨初惟有弃掷而己谁复收之筑塔之计葢既得寳玉复恐人言无以自解故弃掷之后复以筑塔镇南以欺世主社人之口而己岂特为取骨发陵耶即诚为筑塔则发陵之时必逐陵尽取其骨渡浙岂有余骨弃之草莽亦岂有将颅骨弃之湖中之理况谓之湖中则陵园所在必与湖相逺当时发陵弃骨不过在陵园近地亦岂有逺弃湖水之理载考之章注自序在元顺帝元统二年甲戌距发陵祥兴戊寅己五十七年厯嵗己远闻见不审故虽唐珏纪传较着之事尚不能知况其他乎止庵贤王之序取信于纲目及相距近年纪载之可信而不据逺年闻见之空疎未为无见也况今集中诗文并系正文章注畧无所见惟间于题目下附注一二亦无闗大义是其所注初未尝入刋惟编首附见其序而己观者未可据以为疑也或者闻予言敬服止庵睿序考见之精覈且喜因疑而见郑朴翁之髙义也谓秀宜详述以迎解阅注者之惑秀谨识于睿序之末知言者更相与考质使唐林髙义得以白于天下则名教幸甚斯文幸甚嘉靖巳丑春正月江陵东墅后学毛秀谨书









　　霁山文集卷三
　　钦定四库全书
　　霁山文集卷四　　　　　宋　林景熙　撰白石藁一
　　重修隂均斗门记
　　平阳濒海而州水利多斗门为大斗门八隂均为大隂均斗门者金舟东西四乡之水赴焉嘉泰汪令君季良所创也其毁家以相林君居雅也今故碣犹在越百年穿漏就圮河流有泄无蓄海潮大时澎湃冲突逆入河皆为田害故嵗多歉而民贫请于官官置不问纵有问者吏持片纸急其都都急其民交相渔猎迄无成功大德九年州判皮侯元一日公退与客相畧民利有以隂均言者侯然曰吾责也防嵗祲又不敢震其民展转于中闻芦江报恩寺有讲师曰融梵行精实为众信侯致尺书词语恳笃愿借师力以成师得书喜曰成此非细利也侯有命其敢不承乃携短疏道侯意劝化义风所激壹皆乐从遂广置合用料物以十一月经始先筑上下堰决水施工甃石防斵石限更板闸二十四层纎罅必苴表里坚好侯劝相之使旁午于道十年二月讫工侯视成春波溶溶演漾渟止河伯宁海若伏父老驩相语凡此骏功师之力也侯所命也微侯吾且为鱼况能耕稼以食其土也由是三十六源得蓄泄之宜四十万亩免干溢之患有年将不一书其利博哉夫以利人者役人虽出有司法以绳之可也侯立心仁恕唯欲行所无事不呌嚣而集不鞭笞而办诚动谊感匪师曷遂不然民方倚侯以为父母侯岂不自信而尚假浮屠以信于人也众请砻石属予记歌曰今侯昔令前汪后皮屹兹斗门流德海涯海涯之德河洛之思后有作者其视兹碑
　　善吾精舍记
　　太极动静而生隂阳有昼则有夜有春夏则有秋冬更十二时无偏于昼之理厯七十四气无偏于春夏之理天地尚然夫人囿形其间亦未有偏于生而长存者也大块劳以生逸以老而不能不息息为生地也松乔嘘吸握固留形不过隂阳一盗岂真知者哉知道者漆园氏其曰善吾生所以善吾死达哉言也梅所潘公独观万化菟裘云石而取以名庐防予客山隂公贻书属记曰愿子之拓吾义也予惟天地间事事物物其初何尝不善易曰一隂一阳之谓道继之者善也成之者性也生而后有性未有性时己有此善继之斯成之孟子以利善之间分舜跖原其初跖岂不善于舜哉吾一日之间鸡鸣而起孶孶为善一日之舜也又自一日而往以至周天三百六十日无不为善一嵗之舜也又自一嵗之日而往以至三万六千嵗嵗之日无不为善终身之舜也终身为舜不为跖由是体受归全归形气之全于父母归性之全于天吾毫髪无遗憾何适不善善吾初也吾不失吾之善而非有以善吾也其言似知道非深于道也故不若洙泗之言为正朝而闻生此道也夕死可息亦此道也从心而行乘化而尽与道逍遥吾何知焉梅所闻而喜曰吾前所闻者漆园氏之言也吾后所闻者洙泗之言也益知圣门天地之为大也
　　青山记
　　宋嘉定年间安晚郑公为相于堂西偏辟一榻扁以青山客有疑而问曰前槐后棘其居潭潭目未尝有山也而曰山何相国之嗜山也相国曰吾身在廊庙而心在山林顾不能一日忘且万一免去吾愿遂矣今严陵洪君景琳生后百年家于山之麓青山屋头昉以自号虽出处不同而突然天地间同一青青何与予惟士大夫一出一处皆有道存苟无居富贵之心虽廊庙而山林也苟无厌贫贱之心虽山林而廊庙也况山性仁君忠厚以培之山体静君凝重以镇之嘘其云可以泽寰宇储其材可以栋明堂而昆虫鸟兽之类亦各遂其性各安其所虽处也而未尝不出也晋陶隠居饱聴松风而朝有大事数遣中使访问络绎不失为山中宰相又安知戋戋束帛不贲兹山也云山苍苍客星奕奕我思古人髙风可即若夫终山径捷北山文移卒贻林涧之愧自有青山以来不知防千载阅人多矣君勉乎哉
　　虚心堂记
　　虚心堂者前余姚宰邵君济翁所居也堂以虚心名君所居虽堂实心也人之一心本与天地同广大而不能虚者物实之也心固无物不有而何常有物哉闻之先儒曰心兮本虚应物无迹惟虚心故能应物虽无物不应而若未尝应不留物也应物而物不免留留则有迹岂所谓虚如雁过渊渊无留雁之情而雁无不见之影岂惟渊哉众物妍丑毕陈于镜镜未尝拒亦未尝留倐然而空镜体故在心犹是也君试反心而观方家世节麾蚤敭仕路赞猷奏最其达而应物者何限及柱折维裂履运欷歔而以苍顔白髪往来残山剰水中其穷而应物者又何限囘首六十年余行藏舒敛荣悴欣戚则既与浮埃俱化而本心独存夫富贵者心骄贫贱者心怵骄与怵据而实之去其实以还其虚洞然八荒皆我闼也堂岂尺椽半席而己乎老氏尝有虚心实腹之论既欲其虚又欲其实何也曰虚心似无物实腹似万物皆备言虚致实其言最近理而少宻故差处亦在豪芒恭惟三圣传心十六字炳如丹也持以问安乐窝何如
　　陶山修竹书院记
　　越为东淛望前将作监簿修竹王公为越望嵗乙酉予与里人陈用賔同客公第一夕漏过丙用宾扣予榻予惊寤问所以曰吾梦侍公武林访草窻周氏居庭閴然中悬画障视其景物秀异不类凡区一峯拔地起直入云际下有小楷书凡六十五字署陆务观题诵其文厯厯曰水声兮激激云容兮茸茸千松拱绿万荷奏红爰此嵚岩以佚放翁岌万仞其如削峻一极而天通余乃跨野鹤追冥鸿往来乎蓬莱之宫披海氛而一笑以观九州之同予曰嘻异哉是何祥也取防筮遇艮之离兼山成体重火扬精厚积而光莫之与京此其代协文明乎用宾喜不寐待旦白公公相视骇命笔识后四年陆氏以陶山归公有峰笔卓出云门诸山右即其麓种竹万个又六年书院成公领客徜徉仰视浮云起处若有触于中顾用宾曰独不记前梦耶用宾矍然悟予亦在旁则相视大喜曰嗟乎此岂人力也哉天将雨水气上夫人嗜欲之感必有神物焉啓其朕梦神交也梦不于己而于人交益神也自昔山川胜槩天作地藏以遗其人晋陶贞白髙隠链真为蓬莱监山因以氏旷乎有道者也越数百年宋熙宁中左丞农师陆公退休绿野结楼著书老佚而息藏之今墓在支峰下又二百年始属于公夫地不自胜胜以人人能为地胜胜以道公自弱冠入仕首忤时宰闭门十年少舒而泽物终隠而求志合于道矣自有兹山以至于今理乱废兴如防春梦而生生化化不与世数俱尽庸非道哉于西厢为先贤祠农师受业荆公之门不附新法名在党碑务观志在中原没犹赍恨祖孙以道济美与贞白列祠而三嵗时省左丞墓戒勿堕务观以梦启公而祖之藏其所庇庥知公之敦古道可托也梦亦岂尽虚哉乃为之记
　　觉庵记
　　觉庵主人闭闗埽轨刋落浮念返道德之乡息性命之圃于是年七十有八矣庵之所曰灵坛有山重掩有水萦纡爰乐斯丘乃效古人豫为寿藏遇胜日扶杖引客觞咏其间予曰噫嘻觉庵其真觉者与夫人方寸虚灵具众理而应万事是之谓觉陶渊明赋归去来辞曰觉今是而昨非今昨之分即梦觉闗寓形复防何时微禄折腰为是仆仆一觉以往云契吾懒鸟证吾倦故园松菊盟吾老自祭不必鱼菽自挽不必蒿里旷乎千载人也声利熏灼悠悠醉梦至于钟鸣漏尽而不止抑何痼哉弗觉耳觉往复之理出处一觉荣悴之理穷通一觉昼夜始终之理生死一世故桑海岿然一翁血气衰本心见而觉生焉白首七十余年间谁行谁止谁喜谁悲谁壮谁老吾不自知也其承小试枳栖松哦则既散为浮埃而海内交游贤公卿材辈行亦往往凋谢无防于人世何如哉登鱼山临东阿喟然有终焉之心曹植所以感也感则未化觉则化也大块茫茫吾不知其所以劳我者又恶知其所以息我者方将以天地万物为藏具何所不藏何所藏性无彊界心无畛域上下四方皆吾觉庵主人闻而喜曰幸哉子之拓吾境也主人为谁平岭黄文芳德元父也
　　鞍山斋记
　　山于天地间为物峙或盘如龙或踞如虎或仪如鳯或曳如龟或巾而峩或笔而鋭或笥而方或盖或笏或旗或印形众物而名随之昆阳并海而县诸峯自西南来气势横逸若万马之奔距郭近一峯特耸若勒囘马首而顾其羣其旁起中伏若马背负鞍故名马鞍山春时杖屦西郊见云雾吞吐花木纷披宛然紫茸翠毛之饰晃吾目周氏族居其下箕裘诗礼逾二百年行之翁荐于乡登龙虎第春风得意看花长安堂叔父苍岩先生尝五马台藩其子延甫升上庠防为走马舍选程悠景没皇路险倾昔驰今止也昔骤今拘也昔康庄今皁也翁德不逾闲以一静镇羣竞顾生平出处有似兹山方相羊以盟吾老故自号焉噫嘻八骏不游六螭犹在翁将舄奕乎髙驷驱策乎要途追飚抹电一瞬千里乃挂长林倚髙岳使樵夫牧子得熟视而摩挲之昔马伏波年六十余自请伐胡据鞍顾盻以示可用上曰矍铄哉翁年过伏波而貌腴意逺如有用我尚堪一行否翁笑曰吕公后车申公蒲轮皆后吾十年吾秣吾马矣予闻翁言颇壮翁而知翁之寿未艾也翁行予亦执鞭从后
　　王氏家谱记
　　归德府古亳都也周兴封微子奉殷祀遂为宋带河襟汴一望平旷亘数百里皆桑麻区王氏中原著姓其居府之睢阳者往往性乐幽潜不以名耀虽其子孙有弗及知若明之推官之先是也阅其谱曾祖祖二世不书讳墓在黄冈北为黄流吞齧今无复存父讳某不仕以朴行称墓于忠信村之鳯凰冈松槚如故夫人时氏韦氏祔而藏时有淑质生二子曰珪曰赟赟先逝韦性严重综理内外生一子曰昕是为推官常逸其夫于事而劳其子于学明之以儒饰吏初试淛东宣慰司令史考满授将仕佐郎镇江丹阳簿次江淛行省掾时内外宰嘉其才皆举为助外剡先上得旨充本省捡挍转承事郎常州路晋陵县尹今承务郎杭州路推官明之刚毅之资深沉之器遇事慷慨不挠不私岂五王忠义与日月悬英声烈闻渐于是邦者耿未堙与将忠厚世积祖菑父播而不食其秋与是遗后人与明之号忠溪忠父教也闻于父敎而复以敎其子孙溪将增而深溢而逺矣夫论人者必论其风土之素齐多诈赵多侠鲁多儒先儒谓殷之余民可与共患难殷既墟矣歴文武成康数世而犹未能夺其心至于姬辙己东阳樊之人不肯事晋即迁于河洛者之子孙其先固在亳也噫忠义之俗逺矣独唐乎哉故并其事附见于王氏家谱云
　　五云梅舍记
　　越城为淛左雄八山四水在焉城之东曰五云门去城东南三十里曰五云村天地温厚之气聚于南五云佳色往往征瑞王自晋为江左着氏越千年益蕃以硕宋淳祐景定间依光日月仕为显官今卧龙府治之西其故第也防陵谷始各治别第于东南隅避喧居焉告院梅山君即其居累土为山种梅百本与乔松修篁为嵗寒友傲兀氷雪斡旋阳和疎影弄波澹香浮月至若春芳敷腴争红竞紫则己飘然谢事如姬公明农疏传辞禄邈不可攀绿隂满庭累累青子可以升庙廊调鼎鼐下视桃李辈直舆台耳明初伯仲式迹前美复为堂而构之扁曰五云梅舍既克绍先翁之志而又不忘先翁执旧也乃千里贻书请予记予曰城中数万户鱼鳞相比皆舍也而舍于梅为清夫人容膝之外非甚俗者亦或莳花植木以供燕娯固有依梅而舍也而梅于五云为瑞然而犹物之重也所重惟物凡有力者皆可致而清与瑞何如也毋己则存乎其人沂国王公赋梅诗云雪中未问和羮事先向百花头上开识者谓公一生事业己安排于此魏国韩公胪传第一太史奏日下五色云见举朝称贺以为得人其后二公皆贤宰辅梅无情云无心也而徴于二公况兼而有之乎使居是舍者挹梅之清抗以髙致迎云之瑞葆以粹质梅同云同又安知他日宰辅之事无与同哉由此观之王氏之兴盖未艾也
　　永嘉县重建法空院记
　　曩予自温泝括舟行五十里至荆溪望东南冈峦起伏风物润秀扶舆郁积谓当有异人特出选胜而宅其防然而不知有法空院也己亥冬院主僧志绍始以开山志来语予曰院在荆溪东南十里峭崕飞瀑古木苍藤攀危穿翳而后至焉宋祥符中赐今额其先曰普贤忏院五季时僧惠升书法华经至普贤劝法品笔划划有声迸出舍利晶荧夺目繇是名僧接踵峻行殊能而院之宇日益崇田日益广徒日益众越三百余年丙寅火丁卯水经二厄荡尽惟普贤懴院岿然独存岂人力也哉于是僧大义重完旧址旋集新搆防丙子兵其徒窜逃林谷宿聚一空己而支窘理棼以畆质劵突久不黔屋就圮上漏旁穿荆棘出人壬辰志绍主是院竭虑殚力惧无以塞厥任赖佛力大显化隂棐而纾其逋之积者续其粮之匮者木鱼一震泉石皆匕筋声有门伉如有廊翼如堂殿邃严楼阁巍丽陊剥者治漶漫者鲜僧庐髙下亘于崖壑铸钟以警大梦斥财而广腴土凡昔所欲为者皆遂吾心志吾谨诏后人俾勿坠窃慕君之文也愿有述予曰嘻斡无以为有疏难以为易人不能师独能也而浮屠之宫被四海金碧嵯峨日新月异则亦不独师能之也岂释氏有祸福语能倾动人耶抑彛教不明世有殊尤杰特之才无所于用将入于此而不返也虽然佛以大圆觉为伽蓝厯万刦不坏也而丽于有为之迹者有坏有兴师能兴坏而又悟其无坏可兴则徧河沙大千界皆吾法宇也水火兵革能坏之哉师竦然喜曰君儒者也而涉吾地进吾于道矣作礼请而书之
　　孤竹斋记
　　按平滦在长城南东薄海古孤竹国也自有虞氏营州秦析而郡之为辽西北平汉以后离合废置不常非有髙山大川与中州角雄胜徒以孤竹君之化夷齐二子之节流被至今其俗质直而好义男女无贵贱壹事耕织予束髪读书窃慕首阳髙风逈若天人虽阅数百世隔数千里犹使人兴起况生其国者乎燕人曾君瑞卿来昆阳数造予门挹其貌氷悬雪峙莹然而清也聆其论蛟腾虎跃轩然而英也而又持之以不矜翼之以不倦凡有作必屑叩予予益竒之一日悃欵以请曰吾家世平州祖父皆学而仕吾未离乳而徙于燕也念孤竹吾自出取而名斋以示不忘幸子广之予曰过桑梓而恭想枌榆而祭夫人乡土之情也仰髙山景先哲则其秉彛好德之性也辽海苍寒为我问讯首阳之薇蕨尚无恙乎圣贤非务卓行以震斯世也西土之养当就则就就不为随西山之饿当避则避避不为孑适于义耳今君生长西北遭世隆平非孤竹二子比其不可离世而立于独也吾行吾道凡可以廉顽立懦者是亦孤竹而己矣孟子曰禹稷顔囘同道所同者道而不同者时恶执异以掩同哉夫论人者必攷其风土之素与其父兄师友之贤赵多侠鲁多儒君抱耿介虽资禀固然亦孰非孤竹之染也欤
　　平阳县治记
　　平阳界山濒海广袤五百余里为乡十都五十四户五万有竒元贞元年县升州治始置牧守长史以下凡六员案牍长副二员大德四年九月朔判官王侯秉仁来谂于予曰职佐州奉扬休德人用晏康一日登父老于庭询是州前代沿革蔑以对子州人幸文献有足徴盍记诸予曰平阳自后梁干化始名其先曰横阳又其先曰始阳晋太康元年分安固南横屿船屯为县至于今千年天下一家生齿益庶始改为州殆兹土之遇也士校农亩商涂工肆民风固亦素良然而抚之则循激之则骇人情不甚逺也为政者洗心贞白一以父母道牧之美衣甘食为太平民不亦幸欤侯请勒石以诏厥来
　　公溥堂记
　　治有防防之后有堂防以莅事贵严堂以燕处贵舒舒以养严也平阳旧为县治闳壮如牧守居其堂曰横阳道院令尹陈容用周元公语更其名曰明通公溥之堂至元丁丑治燬越四年辛巳重建防事及仪门两庑元贞元年县陞州改创谯楼于仪门之南百步前瞻伟美独堂宇未构断础荒榛无以崇其后绣衣之使省风戾止据鞍决事退食西偏观防不肃大德辛丑秋太守孙筠谋于佐曰是不可无堂夫堂则诚不可无而无劵鬼弗输也无粟天弗雨也于是守与佐先自捐俸率六房诸吏防故家邹氏以楼屋售髙广适称酬其直徙以构嵗丰民烝然乐事如子之集自经始至落成不浃月治于是大备入斯堂也布武委蛇凝香深穏防尤增而严登斯楼也山英川灵毕献几席风雨霜露助其教化鸟雀桑麻验其生长堂若增而舒乃即旧名缩二字为公溥堂以明自公生明为通极也守属予记予固辞不获复于守曰惟公之体立则溥之用行一人之心千万人之心也一州之治天下之治也同体而蛮触对面而樊墙莫切于身莫近于僚属而道不行焉况逺乎喜怒爱恶各自为心闾阎痛痒血脉不贯簸弄三尺以至侵迫隂阳感召水旱夫孰非私也今坐是堂者天地焉鉴其上赤子焉恬其下壹是以公至溥推此心天下可乎独一州也哉守闻而喜曰子言匪谀实规谀疾疢也规药石也请刻于堂既以自勉又以勉后之人也
　　永嘉忠烈庙记
　　永嘉忠烈庙在郡学东百步虽故居庳隘英风劲节与九斗相髙非他庙比始建于太守王公定重建于今县尹王公安贞二公生不同世居不同壤惟尚贤敦化之心根于秉彛者同也而又同氏不偶然己宣和间睦冦猖獗所至同恶响应州连防且五六建瓴而下荡摇我境守贰将弃城走教授霅川刘公士英愤激于衷曰吾徒诵诗书讲逆顺而俛首帖耳以事贼乎馆下生石砺慷慨佐之画守御谋行保伍法出竒计数挫贼锋于时海内习安郡无武备而忠驱义感独恃人心为守保全城以还天子越五十六日王师至贼始惊遁永嘉遂为秉礼义之邦益信献俘执丑古称頖宫而真儒折冲凛于百万之骑有非武夫健将可同年语也上赏功刘通守太原防金人犯城死于力战卒全其节石辞禄不居以布衣终皆毅然为鬼雄赐庙固宜嵗老榱桷毁圮奉神像迁于学大德丙午八月庚中庙成乃迎以归尹帅其属张乐置醴奠焉郡学掾阮琦尝賛是役与诸生列拜祠下咸曰耿耿乎休哉夫受朝廷命以来为县上扶敎次勤政不敎不政而私欲是营下矣予虽未谂公政闻其修孝子墓建忠烈祠系于风教者可书政而孰大于是故因邦人之请为记以寿于石事有旷百世而相感者吾亦不自知其何心也于是乎记
　　宾月堂赋
　　南雁荡叶君堂于山之阳野蔌盈俎春醪在觞索居无朋欲饮谁相俄有客自天东驾五云而来水佩金裳氷姿玉质初流光于檐楹忽散彩于庭阈不由介摈竟造几席主人见而异之曰噫嘻此佳宾也揖与同坐清寒袭肌于是撤觞与俎挹沆瀣以为醴携斗柄而酌之匪曳裾而投辖意炯炯以相依主人谓宾曰古称孟尝三千珠履势交何常合散如市生死翟门喜怒廉里太行之山灔滪之水陶潜所以息交刘胜因而扫轨乃若髙照万古渺视九寰不翻覆于云雨岂迁变于燠寒对之可以增双眸之碧即之可以洞寸心之丹若子者予所乐宾恨相见之晚也宾冉冉促膝若复于主曰当今非但主择宾宾亦择主尼父所主不主卫疽宗元亦客辱于王伾开阁漫尔入幙何为黄金之台徒观美五花之馆空遗嗤自开辟以至于今阅人多矣知愚好丑惇浇臧缪伏意廋情靡有遗照乃若持玉斧兮掞河汉以为文斫丹桂兮梯层飚而絶尘斯灵府中自具广寒清虚也而不然者岂予所屑宾峨眉秋影昔白之宾今宾子乎南楼夜色昔亮之宾今宾子乎主人闻宾言再拜起谢顾影复自笑曰尝闻天地间万物之逆旅往过来续寓形防何吾方扰扰焉身自为宾又安能宾夫宾也虽然是当有耿耿者留天地间万古唯道不朽天所以髙地所以厚象纬所以着明谁实主之夫岂有限之形而欲结无穷之交哉言未既天鸡咿喔斗转河低宾不答去亦不辞第见斜光囘薄林鸟惊栖主人举手招宾宾己在西山之西
　　汤婆传
　　汤婆温乡人其先居骊山之阳得汤泉因以为氏凡散居匡庐汝水佛迹岩东城与秦渝歙剑间皆汤氏支派无寒属婆形倭腹魁端重渟涵似有德又工坎离之术常以虚致满狎之者气和体宁心兵不起故乡人尊其称初世未之器防天寳中上召杨太真赐浴华清由散地入直暄津香液宠于妃妃贵予之沐邑封温乡君自是声价喧涌人争即之捐千金铸其模缔盟衾席愿托足于嵗寒青灯雪屋拥被孤吟能作苍蝇声相和答然守口如瓶不以漏泄取祸己而融和透肌引入华胥之国向曙犹温注其余波可供盥颒厥功茂矣与竹夫人性异凉燠夫人宠既衰束之髙阁遂与婆相于永日自谓有脚阳春惟蕙帐麻衾栢枕雅相善而得专房于山林孑叟金帐侍儿不之齿亦不以是热中虽老奉妾事弥谨有德有功自鼎镬置袵席歴险夷有节可书也己赞曰汤氏派防遍天下惟骊山之属最盛早遇贵妃固辞封爵卒免祸以全身可不谓知乎后有脚婆者得名双井黄太史家太史抚其腹曰公然一婆是可老我于温乡矣或谓太史尝在临川得之汝水一派云
　　粦説
　　柔兆困敦之嵗朔骑压境所过杀掠数十里无人烟明年秋予舟夜过北塘半醒睡一奴坐舟尾曰何怪也予瞪目视有火青青什什伍伍己而散漫阡陌弥千亘万直际林麓予曰异哉此粦火也释文谓人马之血积而有光其信然与奴熟视浸玩脱草屩招之冉冉近舟次复麾使去渐逺渐稀予抚舷叹曰阳鸟西徂万目如漆彼冯托幽昏以恣弄光怪何独粦也然粦不能近逺人而近逺之者人也晋温峤然犀牛渚海族百怪不能遁其形若有呼者曰于君幽明道逺何意相照世未为无怪也孔氏不语怪道其常而己矣故人失人之常鬼行其怪中国失中国之常夷行其怪怪且不可言而况招之以自近也哉
　　蜃説
　　尝读汉天文志载海旁蜃气象楼台初未之信庚寅季春予避冦海滨一日饭午家僮走报怪事曰海中忽涌数山皆昔未尝有父老观以为何异予骇而出防颍川主人走使邀予既至相携登聚逺楼东望第见沧溟浩渺中矗如竒峰聨如叠巘列如碎岫隠见不常移时城郭台榭骤变倐起如众大之区数十万家鱼鳞相比中有浮图老子之宫三门嵯峩钟鼓楼翼其左右檐牙歴厯极公输巧不能过又移时或立如人或散如兽或列若旌旗之饰瓮盎之器诡异万千日近晡冉冉漫灭向之有者安在而海自若也笔谈纪登州海市事往往类此予因是始信噫嘻秦之阿房楚之章华魏之铜雀陈之临春结绮突兀凌云者何限运去代迁荡为焦土化为浮埃是亦一蜃也何暇蜃之异哉
　　悼墨卿文
　　墨卿友于予再霜矣毎染笔云滃研发我波澜初得之山隂世家曰此柯山叶氏旧制制法精妙色润而性坚予非词翰不屑用故嵗用仅寸许计其余可友六霜颇珍袭有伺予怠者窃而去笔悴研枯悼惜累日然不知落谁氏子夏曰楚人亡弓楚人得之孔子闻之曰惜其不大也不如人亡而人得之予非昧于是辄介介焉何也世方仇文操寸管以摛华藻寥寥然也设不幸入龙断之场米盐酒薪琐屑记注以俗卿可奈何设不幸入异端之室饰虚无述荒怪以幻卿可奈何设不幸入雁鹜之曹舞弄三尺出入人罪以累卿可奈何龙断以文其粥异端以文其诞雁鹜行以文其奸使为是三者相磨于冺灭岂不悲夫






　　霁山文集卷四
　　钦定四库全书
　　霁山文集卷五　　　　　宋　林景熙　撰白石藁二
　　季汉正义序
　　通鉴鲁史也纲目春秋也鲁史载二百四十二年行事至春秋笔削严矣或问紫阳夫子曰通鉴纲目主意安在答曰主正统毎阅其书莽大夫如编魏荀攸晋处士唐特进笔削一字间况老瞒汉盗德汉胄史不当黜胄而与盗故以蜀汉系统上承建安下接泰始而正统于是大明用春秋法也同时文昭朱子作三国纪年亦以蜀汉为正然而不废前史者犹鲁史之于春秋也正统在宇宙间五帝三王之禅传八卦九章之共主土广狭势强弱不与焉秦山河百二视江左一隅之晋广狭强弱居然不侔然五胡不得与晋齿秦虽系年卒闰也世无鲁连子岂惟紫阳悲之胡君从圣学古笃任道毅既重志三国又为季汉正义于以翼前修而扶正统意何切也抑持寸管以诛奸慝天地鬼神实与闻之顾所以自持其身者必无毫髪或愆于正不然彼冥冥者亦将有辞千古在前万世在后从圣其尚谨之哉
　　胡汲古乐府序
　　唐人花间集不过香奁组织之辞词家争慕效之粉泽相髙不知其靡谓乐府体固然也一见铁心石肠之士哗然非笑以为是不足涉吾地其习而为者亦必毁刚毁直然后宛转合宫商妩媚中绳尺乐府反为情性害矣乐府诗之变也诗发乎情止乎礼义美化厚俗胥此焉寄岂一变为乐府乃遽与诗异哉宋秦晁周柳辈各据其垒风流醖借固亦一洗唐陋而犹未也荆公金陵怀古末语后庭遗曲有诗人之讽裕陵览东坡月词至琼台玉宇髙处不胜寒谓苏轼终是爱君由此观之二公乐府根情性而作者初不异诗也严陵胡君汲古以诗名观其乐府诗之法度在焉清而腴丽而则逸而敛婉而庄悲凉于残山剰水豪放于明月清风酒酣耳热往往自为而歌之所谓乐而不淫哀而不伤一出于诗人礼义之正然则先王遗泽其犹寄于变风者独诗也哉
　　洗心录序
　　洗心录者录古今善恶之报使人有所劝而为善有所诫而不为恶仁哉髙君之用心也而以洗心名何居盖善恶皆由心起其发眇绵其判天壤或谓陵谷以来真宰茫昧善未必福恶未必祸岂欲俟其熟而报始定乎又谓不在其身则在其子孙而为善为恶者偷吾身之不及见以至于怠且肆夫必俟其熟而又使之怠且肆天之仁爱斯人未必然也报应之説起于释氏吾儒所不道诚乎为一善者岂有一毫责报之心哉苟有一毫责报之心虽善犹利也人在天地间自有此心而君臣父子夫妇昆弟朋友之伦具凡君臣而义父子而亲夫妇而别昆弟而序朋友而信皆本心天理之油然一不如是则有愧于心凛若芒负俯仰无以自容是祸福之报不必在天而己在吾之一心厘而为四十门析而为数百事皆心所造夫子谓获罪于天无所祷也此以天之理言也虽然上焉者不待劝戒而自为善下焉者虽有劝戒而不能己其为恶将使观是录者洗其不善之心而复其本善之心其为中人设乎吾能约心而致谨于善恶所自出中人以上者也可以语上矣
　　宋景元诗集序
　　文有绪宋氏自学稼公嗜古而文苗焉其子潜室秀于乡至云海少师乃硕其获厥后平斋西厪诸老茂学摛词不以水旱辍耕繇是先畴日益辟今芹渚翁字景元则其九传也仆解褐归往谢渭阳族楹连桷比皆诵声翁在诸舅中意气疎爽与仆上下议论一何壮也陵谷后十年复见翁两鬓萧飕道旧事如梦问诵之地则葵麦离离矣或谓翁熏铄忧患必且卑貌孙言求与时偶而翁固不然暇日出诗示仆曰此十年间感慨而作也意所欲宣伸纸纵笔不复有所拣避子为我评之仆端读尽卷毛骨起立而知翁方寸之耿耿者亡恙然则诗中有史固不使石壕吏庐子闗等作得以独雄千古也文之绪有自来矣齐门好竽楚国多狗其卷而怀之以俟有千载心者
　　二薛先生文集序
　　永嘉自许少伊右丞周恭叔太博刘元承给事受业程门为最先一辈而义理之学始于此矣生而晩者虽不及成德达财之列而亦窃闻私淑之教见知闻知成功一也薛氏世学盖三百年最后玉成公学于慈湖杨敬仲刋华据实犹程门绪余伪学禁兴只手卫道着伊洛源流各为谱传书成而化更生人之类不为洪水猛兽吾道力也又以弓冶授其子叔容公志力毅负荷千年念圣逺言湮为孔子集语二十卷念国家内外治疏为采薇天保末议二巻念伊傅周召之业不复见随世蹇浅不能登其主于三代为宅揆成鉴二十二卷荐绅剡进上经一览藏之秘府以诏厥来防兵兴君亮区区收拾于烟埃零落之余两世遗文其仅存者泰山毫芒而己水心尝曰为学而不接统绪虽博无益也为文而不辟世教虽工无益也二先生之学之文岂徒博而工哉统绪之的教化之要于此乎在君亮早自矜饬惧勿克绍以贻斯文羞况当升降絶续之防世方仇学而欲寿其世学者力益难心益苦君亮勉之立言垂世仁也继志述事孝也仁且孝聚于薛氏祖子孙三世嘻不亦重可敬夫
　　送松存弟序
　　林氏自闽徙居平阳之坳中至予十二世系益蔓嵗合族亡虑数百人叙拜行酒少长秩如予以奥里第二支松存为伯仲行别二十年更陵谷君自湖海归省调为录而予隠州郭于是相见白首怆道武林旧事方其操数寸管与海内英隽角辄崭然出盖自师教童习耗思虑而仅工之一旦弃如土梗可悲己科举废士媒青云犹假所业以自见夫所业者岂必出其所搆相与为欺以至抗顔倚席贻笑子衿有如君者蜀日越雪政自寥寥夫录以举善君裁鉴精月书季攷不失锱铢而又限义利以律身辨损益以取友士洒然矜奋称其职矣噫嘻穹壤间斯文一缕若有若亡然而生人之类不为禽兽鬼蜮者无丧文之理也奎复明他日以文瑞世微君而谁哉予老矣或恐后死得与于斯幸君之亢吾宗也于其行辄赠以言
　　王修竹诗集序
　　三百篇诗之祖也世自盛入衰风自正入变雅颂息矣风雅颂经也赋比兴纬也以三纬行三经之中六义备焉一变为骚再变为选三变为五七字律盖自晋宋齐梁而下义日益离李杜手障狂澜离者复合其他掇拾风烟组缀花鸟自谓工且丽索其义蔑如古者闾巷小夫闺门贱妾其诗往往根情性而作后之士大夫反异焉何也诗一言以蔽之曰思无邪无邪者诚之发当喜而喜当怒而怒当哀而哀当乐而乐匪风下泉之思是也大序言变风发乎情止乎礼义不变者犹于变见之谓非丰镐遗泽可乎山隂修竹王公有诗千余予端读尽卷赋核而该比形而切兴托而悠三百篇之法度宛然在焉盖情性以发之礼义以止之博以经传助以山川老以事物而岂一日之积哉公弱冠入仕首触时宰闭门十年至于少舒而复卷乍出而终藏视富贵如空中云其所自养者固矣天地间惟正气不挠故清气不浑清气与正气合而为文可以化今可以传后而诗其一也予数从公游啸吟泉石每一篇作有飞出宇宙之意己而敛入丝粟寂乎无声使人三叹不能己前辈评宋渡南后诗以陆务观拟杜意在寤寐不忘中原与拜鹃心事悲惋实同夫同其所以诗之心则亦同其诗谁谓务观之后无务观也
　　龙源普渡纪胜诗序
　　横舟真人名注丹台神游碧落乃甲辰下元主龙源普度大斋九虎阍髙绿章夜扣三泉锢魄尽使昭蘓厥功伟矣笙鹤朝囘环而观者心竦毛竪许山曹君为诗美之金舂玉应钜帙粲然岂以异教同源吾儒抱济川之具不及拯人于生而翻羡师之拯人于死欤虽然天堂无则己有则君子登地狱无则己有则小人入向使彜教修明天下皆君子之归而小人之弃生顺死宁如昼夜之有经正不知何罪可度也惟君子少而小人多既自丧其所以生之理又不幸以兵死以刑死以水火盗贼死失其正命卒堕沉防此荒幻之説兴普度所以有功而吾道之不行于世其亦重可慨也故为并序而书之
　　庚申玊枢防规约序
　　庚申防崇老氏教也经灰尚寒士如六日蟾蜍无所于用往往游心冲素以康济其身乃或逸出于异教然教虽异也而有不异者焉老氏谓泊兮其未兆若婴儿之未孩即吾儒不失赤子之心是也道书载庚申日三彭每乗人睡奏过帝庭遂有守庚申之説防实昉是予谓不然使吾埽除物欲夜气湛如天地神只临之在上虽三彭无所施其仇若未能寡过彼得借以为辞而吾方惕然警惧如盘盂几杖之在侧三彭非仇予实忠予矣夫子云获罪于天无所祷也天即理也由理而动渊黙雷声方寸地即玉枢也周三百六十日皆庚申也穷理尽性以至于命诸君尚勉之哉
　　马静山诗集序
　　诗起于康衢之谣而畅于三百雅歇颂沉王风蔓草系于时矣杜少陵自天寳末年感时触景花泪鸟惊非复和声以鸣其盛然而犹有唐也予读静山马君诗清厉沉郁扶天坠闵人穷意寄言外方其破砚寒灯萧然四壁人不堪之而能发天葩于枯槁振古响于寂寥手提偏师亦足抗贾孟之垒君数过予坐一楼评万象相知至彻肝鬲人或未知也君赋孤琴诗曰邈邈今世耳悠悠古人心嘻世无古耳久矣髙山峩峩流水潺潺吾琴吾鼔游吾之天知奚喜不知奚病哉
　　送厉直之逺游序
　　东阳厉君直之仆圜海同舍郎也老槐风雨若有异物焉冯之夜秉烛相视如梦君曰予客江西十年访旧游半入地幸而存者或逃山林或淹党逐或老或贫庐陵刘防孟执斯文牛耳盟尝为予作孝经纂注序俄复溘然于人世何速也语己各欷歔顾仆偶未死犹以老且贫流落殊乡而君两鬓漆黑方翩翩驾轻飚游万里外何壮也问所挟探囊不见有物独孝经一部与胷中耿耿亡恙其为具齐之瑟越之章甫也嘻迂矣尝闻孝者百行之源自古明王无不以孝理天下君持是书过东鲁瓣芗洙泗起曾闵于九原与之讲切将必首肯心印夫身体髪肤受之父母不敢毁伤孝也父母全而生之子全而归之昔贤临深履薄以终其身至启手足曰今而后吾知免夫是书得行革偷从厚崇礼逺刑使人人全其天地父母之仁而无毫髪之毁况乎食稻衣锦不一颦其顔犹谓有人心也于是相携出西郭门奉酒三酌壮其行曰君不迂矣
　　顾近仁诗集序
　　予曩识近仁顾君于稠人中老鹤鸡羣风格振整己心敬之先伯氏主乡校月有书近仁毎先诸子鸣予因从旁击节则又识其文矣而未识其诗也壬寅冬近仁携小慙藁过予虞廷遗音一鸣吾耳乃并与其诗识之盖诗如其文文如其人也近世剽窃声响窍蚓争喧自谓能诗而不本于吾文以文其所不能至裂诗文为二途而不知归一也岂有拙于文而工于诗哉近仁辞语浑雄而发之以华藻气骨苍劲而节之以声律全体互宣叅唐厯选不懈而及于古于是近仁春秋高矣而藁以小慙名也何居予自二十己学诗星霜冉冉学不加进每视旧作愧中汗外防欲尽删乃己而人方许之以为工淟涊复存终不意满昔人谓小慙人小好之大慙人大好之兹藁得无类是乎故为序其卷端以归
　　郑中隠诗集序
　　中隠郑君前甲科进士也亦既搴桂抱月而归风抟水击谓鳯池可立致未防哭怙恃六霜又哭离黍彷徨颠沛将冩其悲惋无憀之鸣舍诗奚寄诗文之一也君诗如其文冠冕佩玉榘度舂容可以施典册荐郊庙乃雅沉颂歇郁为匪风下泉之思囘首枫宸胪唱杏苑芳题如隔宇宙盖君之所能存者心也而所不能挽者时也其礼义彛伦丰镐遗泽尚隠然于变风中者今复见矣其孤以君之集来请为序予既重君之为人又喜君之有子克扬前人光花泪鸟惊诗中有史千载犹有考焉其尚谨而藏之
　　故太府少卿钱公墓志铭
　　公讳应孙字定之呉越武肃王十二世孙曾大父讳某故奉议郎赠太师郑国公大父讳象祖故特进右丞相太师魏国公谥忠靖父讳某故通直郎赠中散大夫妣王氏封令人公生于寳庆丁亥以忠靖遗表泽补承奉郎厯任监淮东总领所镇江所户部大军仓辟淮东帅司准遣知泗州临淮县添差浙东帅司主管机宜文字除提举左藏库兼户部退换局迁诸军粮料院出知建昌军仙都观阁依旧任除大理正迁兵部郎中出知赣州改知温州不赴陞直寳章阁改知徽州得替丐祠主管建昌军仙都观陞直华文阁绍兴府司马带行军器监兼宣抚司叅议官除太府少卿积阶至朝请大夫初公为仓官时呉门守郑公霖檄往冝兴覆核围田水伤先是来者望洋无措公制二甑髙二丈许载以舟遇围投甑决去甑中水验稻株损果十九乃以实申尽蠲其租八万余斛畴不谓智公始至某都唤里正久不至问故曰为办过都钱未登问数防何曰例一千六百缗半归核官公笑曰今所歴八十六都尽然为富翁矣即力革前弊吏卒受丝粟以上坐以赃畴不谓廉过瓜洲督视粮船囘渡遇风后舟覆公戒舟师急往救曰活一人者予十缗于是数十命得免鱼腹公如所活酬之畴不谓惠建昌军学敝风雨惧不支公初下车鋭然改作缭以墙垣一洗旧观刑部尚书包公恢记之旴江书院旧有田郡因兵兴以其租养军废不治公复振之防富民犯法籍其亩三千余拨入书院士得养争淬砺以报公明年登进士科十有一人礼部侍郎陈公礼记之畴不谓敏军之南门有娶宗女者夫妇恣暴奴相继死非命至是复断小妇之两足事闻谳实竟杖流之要援不得入畴不谓断于戏公以王门之胄相国之泽二十一而从政三十六而专城意其忽视世故以为不足经意而识逺虑务沉厚得大体智以开物廉以饬身惠以拯溺敏以兴教断以除凶使公得尽其用云油雨沛膏我六合岂止如今所观哉防厄九蒿目怵心己而屏置人事植菊疏泉放乎诗酒自号寳庆老人有寳庆集若干卷家藏法书名画古铜彛鼎焚香宴坐赏弄终日尝曰吾以遣吾情焉耳非有玩物之癖也自唐世王呉越宋南渡后始赐第于台至公晩嵗复携家还越而以疾终也乃在台之寓舍实辛卯七月二十一日得年六十五其孤以壬辰正月三日塟公于天台县花桃山娶董氏封恭人先公逝予曩因来越侍公游十年又十年复来公己谢世其子国衡诣予泣曰先人凡九寒暑而未得铭愿请于君予不获辞乃摭而述之铭曰
　　钱氏之先曰籛铿厯仕殷周始封彭六十五叶门益呉越启运武肃生山川草木锦绣荣忠懿挈土归朝廷黔黎富乐不识兵繇唐而宋防废兴九王之后扬逺声公二千石升月卿培此寸地流芳馨东牀得贤子明经余庆衮衮钟云仍嵯峨丹丘郁佳城后千年兮仰兹铭
　　故国子正郑公墓志铭
　　余与国子正郑公生同里学同师繇长至老同出处人与其同然而是非眇忽之际更相箴正以至固争极辨不苟焉为同也不幸公先余往所尝交者闻而皆哭余哭之倍明年其孤将以十二月甲申塟公于五峯之原求余铭拜且泣曰是不敢忘先人之遗命余虽荒落念相知为深其得辞公讳朴翁字宗仁家温之平阳曾大父讳国珍大父讳得孙父讳阜卿恩封迪功郎妣周氏恩封孺人常簿台守苍岩先生女弟公生于嘉煕庚子少頴出未弱冠束书游京頖名暴如雷癸亥以类申补太学戊辰升内舍辛未舍校平壬申癸酉公闱连魁中甲戌省闱又中公以前庑赐上舍释褐授迪功郎福州教授寻除国子正转从政郎公少失怙母鞠教劬苦暨成名又失恃毎恨禄不及养追慕终天卒弃官耕隠芗山瀑下越故人厚礼招之往来辙迹余二十霜其后次子同出乃糠粃万事游神髙邈以辛丑十月得疾即趣归其友固留医理病日侵至壬寅季春九日支惫登舆越十有二日至家形神将离对家人语尚厯厯己而伏枕又四日悠然而逝得年六十三公学圣贤之学名其斋曰初心沉毅直方自许致泽至于志不获遂犹以言语文字扶植纲常精卫填海凭霄衔土其重可悲也晩慕顔子坐忘竹云一榻竟夕不寐余闻而贻书以真知实践四字致爱助公自信力谓吾己得大意余亦不知公之所自得竟何如也或疑公学兼黄老而病且死欲实其议然性有能尽而命不可期理有能穷而数不可必虽立卓之顔而不免于短也况以此议公哉公程文在黄子册中脍炙海内至今诵之有杂著二巻曰续古诗一卷曰厚伦皆精实可传余敬公之才而有大节也法宜铭铭曰
　　公之文兮烂其河汉公之行兮丰厥根干厯艰危兮忠孝不迁人孰知兮知之者天
　　故待制吏部侍郎应公墓志铭
　　嵗庚子六月丙寅宋吏部侍郎中奉大夫应公年九十卒闾巷哭庠序哭其疏逺不识公者闻而亦哭明日大风雨拔木偃禾信宿乃止岂哲人沦亡闗于世数人所悲者天亦震与公讳节严字龢父其先繇婺徙温平阳曾祖讳光大祖讳显道父讳叔度赠中散大夫母朱氏封令人公生嘉定辛未令人梦神人紫袍玉带乗白虬而下觉而生公中散命其少名曰梦辰免乳习九经如悬河诸子百家过目辄记至耄不忘也决科七嵗试童科中三十有四登甲辰武科六年庚戍再换文科厯仕外任涟水教淛漕东干长乐宰赣倅两淮制司机叅淮西宪两淛运判权临安府事内任国子监书库太学录国子监簿司农丞军器监刑部郎官右司直寳章阁司农卿枢宻院捡详秘书监右文殿修撰权刑部侍郎吏部侍郎寳谟阁待制积阶初授修职郎通籍改奉议自奉议凡八转至中奉大夫曩公在六馆时渠珰黩政公与学官九人扣阍陈其罪疏不报同时去国海内髙之逮长淮幕防烽燧急公进策元戎率将校登陴固守冐矢石不动边赖以安其才自许经济识大体周细故治法征谋狱情军饷咸効其职至于献替论思毎以四方水旱盗贼为上言之俨然先正遗风柱折维裂渤澥扬尘间闗归隠自叹禄丰功啬不克狥义耻也客从中原来见公厐眉皓髪如商顔图画中人异且拜问以摄生之术公笑曰吾有夜气丹矣为文精实诣理有补世教课曾孙竹屋一灯丙漏下不倦幅巾藜杖时行虚落间园翁溪友忘其昔贵自号平坡居士倐盛夏时得微疾精神笑语亡恙一日整冠坐命孙传翁侍戒以修身齐家之则曰谨识之语己而瞑嫓朱氏漕使雪庐赵公之甥先二十四年卒男一将仕郎蚤世孙一将仕郎传翁曾孙五以是嵗十一月己酉葬公于管峯之原于戏孟子谓天下达尊三有一己希况于全乎公爵三品齿九袠德以叅之厯麾节如韦素田具饘粥庐庇风雨可不谓清疾恶若臭嗜义若甘势利熏人众前独却可不谓介更夷险易亨穷阅少壮老终始于学弗惰弗迁可不谓一枝叶尽脱根本独在乗化消摇返于太初非有盛德者如是与是宜为铭铭曰
　　生也何来有光如虹逝也何归怪雨盲风黄髪四朝白云一竁维德之芳緜于世世
　　宋贡士晋斋先生陈公墓志铭
　　横阳丰山陈氏渊源文献世其家自左厢兵马使传十有二叶而至贡士公其间或隠或仕虽仕或不显若啬于天矣而名父子难兄弟哲夫懿妇先后一门铭其墓者皆当代钜笔而龙泉叶公铭之再由此观之斯文之泽啬于前而丰于后天之报善未尝爽也贡士讳某字某生嘉定乙亥曾大父讳某故修职郎大父讳某故承奉郎父讳某承奉长斋公尝师止斋先生光庙初扣阍不报归遯林泉以学授子若孙贡士习闻绪余又益濬之其学通经济而不局于章句其文根义理而不衒于葩藻淳祐己酉荐于乡景定辛酉再荐黜礼部始谢举子业与季弟节庵出壁藏数千卷丹铅手勘永夜伊吾精而性命粗而事物近而视聴言动之则逺而元防运世之故熟讨穷研学益深文益古游戏俪语亦闗治教时宰将起公布衣以重史馆贡士固辞曰是不可易吾素自号晋斋亦望道之得行也时未可进退以敛之时未可昭晦以养之随时变易以从道也于是贡士年八十矣大德戊戌十月微疾卒于家贡士行不求僻言不立怪壹以忠信笃敬为受用根柢人亦熏德而良巷有争者不之官之贡士质焉贡士曰某直直者喜曰某不直不直者愧己而喜愧两忘各释争为睦于以见盛德之感人而人心天理不甚相逺也自类旧藁若干卷谓斯文未丧后当有知予心者娶尹氏先十五年卒孙弥仲泣而求予铭予非其人惧黍先哲弥仲请益坚则敬次其语志之铭曰
　　知士藏愚达人据槁维此斋居而以晋表晋之自明明非外皦惟退于时乃进于道好丑千年孰寿孰天讲学之功干淳诸老
　　宋朝请大夫太常寺簿知台州周公墓志铭
　　故台守常簿周公既葬之三年夏其孤益昌以公行状来泣请铭余谓公行应铭法宜求当代鸿笔仆非其人敢辞益昌固请按状公平生厯官书之悉独立朝二事阙而不书恐久遂沦没且死犹有知将遗憾重泉矣遂志其大节以俟来史若状所己书宁畧公讳元龟字锡畴温平阳人生庆元戊午读书迎解落笔辄惊人少有老度穷有通识以六典贡漕闱升贤闗擢嘉熈进士第教授庐州厯江淮诸司干官扶彛伦赞规画卓有能称用举员五改官试县一监州再登朝三县有强冦公扫清之州有滞狱公平允之朝有公议公建明之凡材而仕者犹能焉至于系贤类消长之防闗国事安危之防而见逺识微固争力郤虽触虎牙中虺螫而不以为悔则仕而材者或难之而足以见公之守也开庆己未提辖左帑时太学六士扣阍耿耿汉之三君八俊也当揆怒其攻己将擢公言路讽以意公正色曰台谏天子之耳目不可市私恩直士国家之元气不可以报私忿祖宗三百年学校公论所自出奈何摧折之乎语己束装明日台疏下矣景定初登庸元勲咸谓公相国故人要津立致公尺书不叩光范一废六霜癸亥始以主管官告院除未防委买江东限田用为心膂公昌言排之曰熙宁间海内无事王安石以新法骚动酿成中天不忍言之变普天之下莫非王土未闻瘠子以肥父而家可为也闻者震耳防者交吻而公复不容于朝明日又台疏下矣夫岂不知唯唯之为福谔谔之为祸然宁此勿彼何也富贵电光也名节日月也公素疾邪其于不义富贵视之若凂故随仕辄己进尺退寻十有三年而通籍二十六年而持麾人方闷闷我独徐徐劲节髙风为世仰慕然则彼谗人之致力乃借誉而揄扬诚如欧阳子所云也晩簿曲台意天以礼乐俟君子不半朞予郡郡又不及试岂古道之难复生人之寡祐哉京归道得疾及门而疾革以咸淳癸酉五月一日卒年七十六阶朝请大夫曾大父讳某大父讳某父讳某累赠朝请大夫是为戒轩先生先生嗜古及交慈湖杨公简鹤山魏公了翁其学根义理达事物公所树立父教也自号苍岩杂著八十巻又喜编纂有训鉴大搜文苑心嗜师友四骚观史大议管见类要词科类藁竒字法语各若干卷夫人林氏封宜人男三益昌台州黄岩簿晋昌邵武军户曹鼎昌台州戸曹兼宪干周氏世居马鞍山下垂三百年祖墓在其东松栢苍然公就旁陇自营茧室先塟宜人至是年八月庚申始合竁焉铭曰
　　掞河汉兮为章抱铁石兮为肠与世濩落兮与道翺翔维此马鞍山兮生养而死藏彼囿形兮同死独不死兮留芳
　　故国学内舍蘧君墓志铭
　　君讳某字德威蘧其氏也蘧为昆阳希姓今族于南江者实自衢来至于君九叶爰泝厥先在春秋时卫大夫名瑗孔子称之曰君子是为蘧氏鼻祖谱牒弗传寥寥二千年间君子之泽若是乎逺也曾大父讳某大父讳某父讳某皆隠德不耀箕裘忠厚逮君殖以孝友华以诗书益蕃且硕君少頴发经传诸史过目成诵试有司数不利借迳韬畧戊辰补国庠较艺居先明年升内舍又明年请监举下第东归不以得丧累怀事亲菽水尽欢执丧哀毁以至骨立详于冡舍而畧其家丰于时祭而菲其奉髪垂白每道父母时事辄泣下尝曰兄弟均父母遗体也与仲氏怡爱蔼然家事钜细悉以付之仲氏疾医祷徬徨不幸不起则泣且叹曰人生大梦耳须珪组何为幸而有田可以备饘粥有先人之庐可以蔽风雨吾亦从此遯矣防陵谷兵戈骚屑所至无完室君旋祓荒秽结小屋数间缭以榆柳种菊莳兰乃角巾野服挟策相羊云岚舒卷草木荣谢无不目击而心领嵗时美景燕洽族姻命家童歌淮海清真词尽醉而止念生无所用逺不能泽当世近犹当惠其乡嵗祲蒿目语人曰尔饥吾食能下咽乎辍廪分赈又海籴以续其匮贵入而贱出人德其济曰蘧公活佛也悲夫以君之行己及人明于大体而周于细故其为君子之后也庶乎无愧矣娶林氏帑院公之女男霆龙归章氏为妇君生于宋嘉定庚寅二月以大德辛丑十月戊寅终于正寝年七十有二初君自卜兆于灵溪之原诏霆龙曰美哉斯丘窈而深廓而有容是为予千秋之幽宫予死毋越三月循古礼也霆龙祗治命以腊月甲申奉柩藏期薄而乞铭于予予以同舍郎不得辞铭曰
　　桑田兮海水槐国兮风雨彼美人兮在何许采芙蓉兮江之涘抱贞芳兮以道终始百年兮抔土垂孝友兮诏孙子
　　宅铭
　　晋陶渊明履运欷歔逃之酒既不可将逃于永归之宅今严陵同子邵君尚友千载窃慕髙风自志宅又拟自挽七章以寄亲友于是君年六十七矣自虞书己有德之名扬雄草韩愈钩非恍非惚在天地先窅微深妙万物出乎此入乎此者也君知皦皦之为病将黜聪明冺好恶身世两忘而复返于虽于中虚明万古不夜如韫玉于匵欲掩其光而光卒不掩得无尚白欤乃为铭铭曰
　　桥门之隽月窟之仙宇宙无穷陵谷忽迁众皆瓦毁我独璧全栎以散夀兰以明煎孰云真宅维德之知白守黑返天地先如抱息静阅千年君曰旨哉斯铭可镌












　　霁山文集卷五
