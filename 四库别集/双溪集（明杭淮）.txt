　　钦定四库全书　　　　　集部六
　　双溪集　　　　　　　　别集类五【明】
　　提要
　　【臣】等谨案双溪集八巻明杭淮撰淮字东卿宜兴人治己未进士官至南京总督粮储右副都御史淮与兄济并负诗名与李梦阳徐祯卿王守仁陆深诸人相唱和其诗格清体徤严整而婉约在治正徳之际不高谈古调亦不沿袭陈言颇谐中道此本乃其弟洵所编为朱彞尊曝书亭旧藏巻末有彞尊手题两行称康熈辛巳九月十九日竹垞老人读一过选入诗综一十四首各诗内亦多圈防甲乙之处葢其辑明诗综时所评隲今诗综本内所録济诗篇数并与自记相同中如打牛坪诗三联原本作碧嶂自云生而彞尊改作蔓草自春生王思槐过访诗第三联原本作野竹过墙初挺秀而彞尊改作挺拔亦间有所防定皆较原本为善且称其诗遒链如茧丝抽自梭肠似涩而有条理五言尤擅长持论亦属允惬云乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀









　　钦定四库全书
　　双溪集巻一
　　明　杭淮　撰
　　五言古诗
　　送同年余邦臣奉使过家
　　使君承主恩平明适万里玉节青春深浓花照江水手持紫泥封当昼丽云绮羽旂引葳防青鸾跨仙子飘然从空来进此长坐履眉山郁嵯峨华风为君起
　　送中舍徐徳章奉使过家
　　朝出城东门送子还故乡故乡多白云登高重心伤风生潞河渚那能共舟航纎纎蒲芽短青青栁条长栁条不系行蒲短空在傍平安千里音凭君逹髙堂
　　送冯民部颙奉使还广东二首
　　亲舍五岭南晨云白嵯峨瞻望不可即游子伤如何便乗西江节扬舲及春波烟花一万重照耀衣裳罗十年始还家离逺欢更多起舞感明圣终身荷恩波
　　男儿志功名逺逰弃坟墓春经郭隗台芳草多零露侧承青春使得展荆榛路去时尚穷微归来脱襦布黄麻贲泉壤乌鸟思返哺春雨石门深光华满楸树
　　西山吕公洞
　　惊见吕公洞水邉驻春鞍侧身入地底偪侧颇碍冠导灯如星明堕石讶劒攅鱼贯縁曲折忽俯千丈湍却歩不敢前下有龙结蟠腥风起昏黒飒爽肌骨寒翻思张公胜焉得生羽翰五年客京华兹辰亦竒观
　　送芮惟善尹兴宁四首
　　送君出城郭行行上河梁为别岂不恶南北道路长蝉咽髙栁碧草萋路傍青云方着鞭鬓髪各已苍相逢更何时庶以尽兹觞
　　万彚各有命人生亦何为忍心事干谒直恐伤性宜防马临长衢白日照紫丝翻手作云雨徒为世所嗤因君念兹理庶几永相期
　　跨马何草草逺上兴寜道兴寜极蛮荒五岭絶穹昊山炎瘴疠烦雾深龙蛇矫涉逺多险艰愿作千金保努力勉功名树立须在早
　　海邦不难治君性本刚明刚亦莫自用自用伤民情明则须含含政乃成岂惜万里别侧听在佳声浩荡云霄中相期自平生
　　周元弼谪判蓟州临岐道情
　　木叶脱已乆朔风荡髙城寒日光景微浮云苍莽行别离重南北柰此鸣驺声相持一杯酒踟蹰独含情采采路傍菊经霜愈鲜明
　　张君锡谪判泗州
　　朔云密不开寒菊澹无色物亦知人情依依向离席酒行君莫辞道路阻南北挚谊夫何言人命各有极青天白日心相期愿无忒
　　复送世恩得鸟字
　　朔风吹客衣寒叶辞木杪晨发城东门君马白騕褭南北纷多岐聚散感鸥鸟踪迹虽屡违毋使声闻杳相望江之涯素月出皎皎
　　送王文熈守制还家二首
　　春入燕闗道草色青已齐騕褭君马白络首南乡嘶仓皇揽衣裳起饯不可防别离亦已恶矧子在哀迷惨澹春日暮泪落黄山溪
　　青袍蔼多士君宜古人求交谊重金石讵为边辐修权门日如市干请君所羞男儿赋性命岂为众楚咻临岐折杨栁庶以结绸缪
　　丧易寜自戚逾戚还伤神君子有中道愿保千金身白髪掩青镜髙堂有慈亲重死复重生之子良独辛苍茫水东下执手聊具陈
　　送刘美之太守赴铜仁
　　园栁何青青江草萋以碧送子适万里执手情脉脉嗟彼云中鴈翺翔依沙碛不为稻梁谋何以有南北努力慎所之悠悠岂终隔
　　见李介庵巻因念其为人赋此诗
　　濯濯杨栁枝开花大江堤转盼春风颠飘泊岸东西美人隔江水谁当共襟期临流和渔歌褰裳掇江蓠思之不可即仰视白日驰髪日以变怵惕恒自持愿将青青栢遗君长相思
　　盱眙山行杂兴三首
　　朝发盱眙山云气何冥冥落木苍莽外薄市寒烟青朔风吹征衣衣薄酒力醒驱驰山川暮鬓髪欲半星王命有期程胡敢厌所经道逢寒泉水且复挹清泠
　　岭茅白荒荒岩险径逼仄细雨霑衣裳寒云湿无力嵗序日云徂游子行未息何以散旅懐頼此寒湖色寒湖碧沉沉照见飞鸿翼
　　山川揺落中嵗晏苦离别云薄天气晴庶以开郁悒牛羊散广原枯桑寒风括野老出取蒸野妇行被褐悠悠田间情亦足慰冬月
　　早发巢县暮宿金城寺
　　烟霭市上青霜露草根白日出鸡尚鸣墟落谿南北涉野多寒风枯杨何萧索山川莽迢逓嵗晏道路迫王事苦未休惨澹逾郡国暮逢禅房幽且复舒枕席
　　送王阳明谪官龙塲驿
　　白日野中微浮霾结朝隂送子逺行役踯躅伤我心岂无良朋俦不如子同音寂寞投穷荒谁能念浮沉愿为双玉轸相随丽瑶琴
　　结束双佩刀仓皇视周行子行亦胡防而我独徬徨龙塲何许南极鸟蛮方水深有蛟龙山险多虎狼庶保千金躯心永相望
　　送李献吉致仕归陜三首
　　秦谷有佳人皎皎絶代姿二十事夫君生死以为期一朝失旧懽憔悴谷之隈【叶】心热忍终弃行道毎迟迟谷口多芳兰采掇修其仪百年恩情在岂无合懽时美人别我去各在天一方相见不可期秦川浩汤汤昔别长不恶今别一何长采采芙蓉花照见君衣裳从之不可得揽辔徒徬徨
　　美人遗我别手圗双竹枝谓我觏无期遗以长相思所思亦何有不忘者操持竹枝干云霄濯濯君子姿愿言长披拂清风起轩墀
　　送曽侍御世亨按吾江南得竒字
　　沃土有嘉禾结子何累累初伤滛雨萎复苦亢阳隳极目西原道秋风莽离离中有狐兎窟饱食何自肥华岳有鸷鸟爱尔毛骨竒何当一奋击飘忽清郊陲
　　送邢侍御文甫按陜得终字
　　斧钺下霄汉飘飖赴崆峒云翳絶万里隼急当秋空邉城方多难烽火通闗中小民困输挽大将无成功天子西顾忧阖辟须羣公君更富才畧溟涨生秋风请看清沙漠功业庶有终
　　八月十六夜饮王阳明馆
　　素月殊未缺皎皎银汉光照见庭中席浮杯宛清扬对此辄复醉髙歌激清商时节忽已迈白露霑衣裳人生有离别此乐不可常月高更起舞庶终清夜长
　　复过浪沧桥
　　西行毎济此神魂欲惊飞下俯千尺涛桥柱浮倾敧捍聮四铁鏁嵗乆恐不持旁夹壁巉竦上与浮云齐霾日午气昏挂藤猿臂垂下马为敛足俯仰立嗟咨大江从西来万通番夷两崖似束缚不敢为四驰天空木叶下长风吹我衣苍茫絶域晩踯躅逰子悲
　　圣人御皇极四海混一归南海贡明珠西域来象犀渉险亦何恶所嗟筋力微迢迢家万里骨肉书来稀翘首望北极双阙红云隮无才绾章绂慙愧被恩私吴中秋风起老尽北山薇
　　寄别澜沧兵备林廷元二首
　　南阻澜沧水北逾贵阳城惜哉不相见徘徊伫心情长林朱葩耀气百鸟鸣缄辞千里道胡能慰平生明月出皎皎行人发沧海海水清且长月明流光彩朱弦不闻声顔色日夜改江洲多芳兰褰裳思君采市上见皂雕羽尾凋敝无神色怪而问人云其毛可为箭翎故畜以取给因作诗哀之
　　墙角见皂雕摧頽立残雪毛尾杂泥滓翅垂骨欲折嗟哉秋空物负此万里质自覊虞罗中无由遂超越借尔利风翎能使射者决所以羽毛长日日见采掇象以齿焚身翠以羽而防尔具克敌材寜辞雄姿铩汩没随鸡羣憔悴送日月见人似依依俯首欲诉说有口不能宣伊谁见怜恤冥冥望赤霄天池空濶抖擞秋风生此志岂终辍
　　哀张少参徳晖
　　湖南忆同官契谊寔绸缪清襟照玉壷真气横高秋一朝弃官去不肯事茍求筋力虽尚强作老病休君归卧东海我为齐梁客一别不相见岂谓死生隔昨逢君之子云已就窀穸惜哉无青刍一拜君墓侧人生幻若梦百嵗等蜉蝣旧逰感衰谢我今亦白头落木满高城愁云闇江洲为君写哀辞泪下不可收
　　赠沈栋塘
　　荆溪一识靣今已三十年鬓毛各苍白再见滁阳山持赠双竹枝自云手所写开轩巻舒中飒若清风下三日思渡江嵗暮不可留雪色范蠡舸天寒季子裘把臂饮之酒愧乏琼瑶酬
　　李煜畵鹌鹑
　　野风吹鹌鹑飞上南薫殿唐主好墨戏防染入素练披拂钟山云至今生顾盼鸣啄似不惊熠熠锦毛灿当时鬭戏余意气尚堪见不知深宫中乃有此清玩一日事万几宴逰非所先至宋开寳中国祚乃失援呜呼畵虽工讵为君人羡
　　挽李献吉四首用曹太守韵
　　忆昔与君别执手河之阳岂意死生隔千里愁云长河流向东注高林歇春芳相思赠行篇触目唯琳琅李杜得诗圣迥出诸家前寂寞千载后身死名流传悲风动万里长虹烛遥天楚魂不可招空有吊湘篇回首梁王台愁见飞云高李白富才华文雅蔼风骚郊薮泣麒麟赤霄悲鳯毛名追千载上并驾应刘曹花开复花落白髪悲青春鳯去遗脩竹琴张栖暗尘精魂如不死上为列星辰思君不可见泪落沧江津
　　送宗伯容二尹武康
　　寳剑埋匣中十年试一割长风吹行骑送子中夜发牧民如牧羊肥瘠乃在我君行佐武康庶几贤声播武康在山中官衙对羣峰莫学崔斯立终朝只哦松
　　题邵贞母巻
　　【阙】传见节义每为心激烈节义非茍为蹈之自勇决贞母当青年不幸夫蚤折保护一线祚坚持寸心铁糊口事织纴应门苦单孑兰香无春风栢老饱冰雪间闗五十年终始视一辙上赖九重知旌门有绰楔悠悠世上子伊谁丈夫杰截鼻曹令女千载不磨灭
　　题月楼
　　髙坐敞云楼山空月初上万里凝清光照我毛髪爽矫矫双松树影走苍虬龙夜乆寂无语唯觉来天风
　　东湖为武康张尹题
　　自江逾北陆有水亦应小君居东湖上万顷春浩汪汪开胷襟泼泼见鱼鸟自君宰武康烟波迹如扫君固未防情穷逹各有道寒者身欲衣饥者愿一饱愿将东湖水一勺润枯槁
　　送刘倅世阳之官南部
　　语有千羊皮不如一狐腋君固谔谔士众中见标格吁嗟八闽英理一心静逸青琐縁天门疏草日云积夫何剔近侍猥以民事责朝廷失諌官郡邑得司直翩翩九苞鳯矫矫离羣翼翻飞钟陵冈复近朝阳色余今谢明主归卧三吴石种菊东篱下岂意学彭泽五月熟卢橘薫风吹江国君行待夹辅援笔辞感激
　　送吴頥山提学河南二首
　　暮收桂水檝朝驱大河车一别何草草王命有简书子行秉文柄实击风化初江空木叶下霜清菊花余念子不及饯回首空踌躇
　　之子髪尚况复美才猷一朝汩没伸防马逾梁州梁州大贤乡伊洛濬源流子行绾章绂所思在前脩况逢圣明世吾道鸣伊周










　　双溪集巻一
　　钦定四库全书
　　双溪集巻二
　　明　杭淮　撰
　　五言絶句
　　畵鹰
　　劲翮戈矛利秋空搏击姿开轩圗畵里燕雀莫深疑
　　扇景
　　野云低度水江壁迥含风万里沧洲兴数声渔笛中春云虚涧壑春月亚花枝爱杀山中相金笼不受覊陪祀毕西湖途中杂兴同献吉赋五首
　　微茫沙际阁兀嵂水穷山望望郊原豁烟青白鸟还雨气村村麦溪流岸岸山况逢同志友春日咏歌还沙际花红白纡回皂荚村田翁引稚子秉耒出郊门击马榆河驿髙林春已丰司农经畧旧才足济川功逺寻山外寺数计水边程未上平坡阁【寺名】白云先眼明
　　双池为杨敬止题
　　雨裛渚花净云移石径虚天机时动处水靣见逰鱼
　　又
　　池头素月出照见影双圆风落梧桐静主人应未眠
　　又
　　牀低移树近帘碧见云开白鸟浑如雪双飞镜里来
　　板桥八景和陈白沙韵
　　龙泉夏雨
　　洗天雨忽至飒沓风门开腥云满南郊知是龙泉来
　　笠泽烟波
　　一叶烟波艇如乗银汉槎秋来万里兴浩荡属谁家
　　龟山夜月
　　太湖东畔月光满山秋云翳絶万里幽人在高楼
　　陈湾叠嶂
　　诸峯出云表裛雨姢姢新不知瞻望里时有倚笻人
　　薛堰通津
　　帆樯聚堰口村市成寰区桥前春水长湖上雪消余
　　亭山夕照
　　亭山郁苍翠云霞接天台卷帘日西夕时有爽气来
　　庙墩灵迹
　　荒墩灵尚在芳草年年生一身赴急难庙食谁能争
　　板桥书屋
　　五经饱腹笥身逹乃济世道茍不可行甘作陈抟睡









　　双溪集巻二
　　钦定四库全书
　　双溪集巻三
　　明　杭淮　撰
　　五言排律
　　赠顾华玉赴官南都
　　鹿鸣同听里君独美青年浩荡词源濶澜翻笔势悬声传三殿晓宴锡曲江先省掖看通籍花封试着鞭小施瞻气槩大録拟夤縁文与鳯麟瑞姿同松竹妍南曹登妙选庶尹列诸贤张相词人首裴公藻鉴偏庭闱邻汉署云物丽秦川向日丹葵切乗春彩服便河梁重把臂潞水拟登仙得意江山外新诗早见传
　　挽秦卑牧
　　江湖嗟病及鵩鸟上承尘寥落香山道凄凉吴水濵天寒愁白鹤猿防怨青春髙义云霄薄旷懐溟海邻句传东野秀书入仲温神南国悲山斗荒原泣鳯麟竹寒空堕月溪晩自含苹一代风流尽百年诗礼陈地曹多令子史阁有行人泉室虽幽閟龙光只自新
　　送施克和南还
　　韦布论交夙京师晤靣真髙风开北野清世应祥麟诗律清哀玉襟怀烟照人阙庭初上计文运岂应屯锥处囊终脱蛟须雨故神汉臣摅策后吕望感熊频月殿留丹桂云程接紫宸苍茫江舸发交错祖杯陈树色稀微日葵榴荏苒春崆峒有长劒锋启雪霜新
　　故谢都宪同年廷桂父
　　盘郁闽山秀聮翩俊乂升司徒当筮仕直气早凭陵数犯阉人怼何愁罪网膺盱江迎竹马巫峡见秋鹰草莽狐狸伏黉宫礼乐登妖巫成幻诞腐防竟何凭荒政青州剧钩筒广汉仍冶银争盗发箭镞与时乗创裹犹前击民残却所矜风声番长遁羊豕白茅承盘错芒无缺阳和颂聿兴才髙须济世善合信无朋浩荡风云际安危鼎鼐胜睽离黄阁迥蹴蹑白云层嵗序元无忒风流孰与冯秋天月空皎尘匣劒横棱寂寞悲歌起吁嗟宿士辸民心思伏腊祠像走茭菱寒木萧萧下愁云莽莽征老成贤佐想恩渥贲丘陵
　　王文熈席上见雪送别世恩
　　初冬白雪花试向鳯城斜寒色冲羸马清宵问酒家卷帘初见烛接翅已稀鸦欲别语还乆相看情转賖鴈鸿天北阙日月水西涯忍见君车发登楼云漫沙
　　元日留石菱溪副使饮因即其韵
　　瑞应占云物天开江上台堦庭融积雪桧柏净浮埃共喜霑新嵗先宜问野梅一冬寒苦剧今日气旋回振几留寛带行厨勅具杯遇懽须尽醉不饮尚能陪盘出无珍味樽余只旧醅风和来海岱霞锦接天台更道景星见从东五晓开飞龙当九五大益象风雷牧养承冏使无能愧栎材迥瞻双鳯阙云里屹崔嵬


　　双溪集巻三
　　钦定四库全书
　　双溪集巻四
　　明　杭淮　撰
　　五言律诗
　　送薛大使赴官浦江
　　烂漫春逾半飘飘帆挂初沙侵新栁暗雨裛小桃舒县僻官无事江深食有鱼义门还说郑风俗近何如访吕仲仁不遇见轩庭物色漫尔留题
　　两丛风竹翠数防露英黄下马不烦主开轩聊据牀烟寒秋漠漠庭晩石苍苍啜茗悠然里高城过夕阳
　　赠同寮刘世臣兄司训玉山
　　伯仲名门彦文章济世才月看西省照春傍玊山回江栁乱行色天风吹酒杯鹡鸰原上路飞急有余哀
　　墨竹巻
　　谁为文与可墨妙在毫端雪茧不盈尺烟稍余万竿鹧鸪春日暮湘水碧云寒拂拭风尘眼临池得饱看
　　正月十二日迎驾南郊二首
　　日耀金銮毂风微五鳯楼千官随佩玉万骑拥貔貅春濶天容净云移防仗稠万方同发育歌舞圣明休南郊冰雪霁翠辇日华新龙狎朱旗晓花临白象春羯胡趋走地朝野浃欢辰内乐从天引鹓聮上紫宸
　　送方文玉督漕江淮时方苦旱
　　漕挽实经国指挥悬使君晨车趋秣马星拆聚防军出没江云白微茫海气分舻衔万艘雨高枕和歌闻
　　送徐石东佥宪湖南分题得潇湘
　　潇湘他日梦【石东甞梦官于此】今上合江亭天濶浮吴楚山青入洞庭鹧鸪春斑竹雨防防舟檝云中见依稀帝子灵
　　又一首得涯字
　　省署人文逺荆襄玉节迟望高真斗避政简速风移黄鹤楼中笛湘妃竹里祠逢君更何地云白楚江涯
　　雨至次韵
　　喜色动清班仍看雨漫山昨朝霑马上一日遍田间林鸟亦刷羽砌花俱有顔饥荒盗贼起忧意满乡闗
　　吴逊之西台遗恨得晴字
　　骢马梁园曙白云龙屿晴无端瞻望眼却抱死生情日黯猿俱哭江愁花独明缅懐三釜养林燠笋冬生
　　即事
　　片云西北来缥缈傍秋台不雨曽何益暂隂还复开晩风卑燕雀斜日静樽罍拯救吾曹急民饥实所哀
　　送俞国昌推官台州
　　盘郁龙峰秀生才自不羣温良金玉质醖借鳯麟文利噐知无剧贤声早见闻赤城临海水旌节度春云
　　挽同寮刘世臣母
　　夀年行近百女辈亦应稀诰叠夫君宠书成令子辉烟云愁夕陇花絮泣春闱独有梁间燕年年挟子归
　　利云方丈再限韵送秦豫斋
　　防雷喧落日急雨洒幽龛竹洗青逾整花明緑半含山樽縁斗北词客自江南独有闗河鴈秋随万里骖
　　送周进之决狱淮扬
　　清秋縁使节黄菊泛楼船海濶晨云迥天空夜月悬佩刀迎雪落崖木领春偏祝网汤仁大封章御席先
　　赠袁孟思二尹靖江
　　栁荘神异士今喜识孙儒雅应难得风流岂尚存沙州为邑小丞尉亦官尊尽日哦松里江春拥县门
　　送陈文明分题得隆中书院
　　地连吴楚窟万壑起隆中丞相还遗宅江花自晩风三分功业在八阵鸟云空落日停骖里徘徊逝水东
　　怀徐石东
　　不见南州士城暄又放花徳温真璞玉气合想兰芽诗好题何处江春上短槎闗心风俗紧岂只在民家
　　同于维翰绣衣食糟时鱼因忆家
　　江上时鱼美冬藏代所无绛糟承汁泽银腹贮膏腴相对綉衣斫何求畵省需衰年亲齿缺思念挟东吴
　　灯花
　　独宿临江馆灯花无夕无毎先人事卜岂与鹊声符落防剪还起弄辉吟不孤更长客睡少頼尔对牀俱
　　长至日江上二首
　　江上逢长至留连正忆家旌悬鸿鴈影兴逐野梅花波浪春风起帆樯落景斜吾徒方秉政有客问京华江濶郡楼迥城暄山雾收樽壷迎日动舟楫自天浮旅食频春草虚名半白头东西又南北浪迹愧沙鸥
　　江上登天寜阁用长至韵二首
　　江阁凭斜景渔人网未收鸟穿云树没日隠浪花浮去棹层城靣悬藤古殿头东归滞行色犹得近沙鸥长江縁井邑爱尔老僧家雪壁春含树金园天雨花山云寒淰淰风竹晩斜斜留得双彤管悠悠领嵗华
　　送寮友赵介夫出守长沙二首
　　冉冉谷烟霁防防沙栁长同官聫五马春日赴何乡草色萋鹦鹉江流汉阳牧民须长者君去有辉光星沙洞庭府春色际天回皂盖花迎逺青琴月照来凄凉贾傅井寂寞秘书台吊古应多暇登临云雾开
　　台州道中
　　滉漾江湖白逶迤石径斜云容飘野絮枫实【阙】冬花白屋无烟火清郊迫嵗华天恩希浩荡雨露及农家【时望蠲租之诏】
　　送白辅之大参赴闽同宿江上
　　寒屋风灯乱秋江夜雨鸣蹉跎惊节序去住感云情圣徳含大钧天礼乐成棠期再颂召伯此南行
　　嵗暮阻风西兴驿二首
　　密云寒不巻虚阁暮凭依雪防迎风乱江花入酒微怒波元自濶归鴈不停飞髪与时变青春渐觉非冉冉嵗云暮悠悠江逝东系舟盐海雪卷幔竹楼风日月看飞鸟勲名任转蓬梅花知自好开发故园丛【阙】　　登富春楼钟少参元溥防酒至
　　系舟沙岸栁看雨富春楼山近凭閳色江喧绕壑流飞云春片片丛竹晩悠悠美酒防佳节良【阙】
　　奉酬吴廷介中书遣子追送舟中
　　良朋思防晤短札送勤渠遣子浮溪出知君病【阙】余云籖防药裹风榻净琴书郑谷人稀到幽怀岂自如
　　送吴中僧兼简沈石田隠君
　　锡杕风尘表秋衣杞菊前亲贤要制作念汝惜离筵山暝云移石江寒月满川清风怀涧壑为我谢髙贤
　　元夕立春
　　今夕立春夕稀逢即上元光风万戸动灯火九衢喧宫菜青丝缕江梅白雪魂独怜春事减银鬓渐看繁
　　登望湖亭有怀旧逰
　　絶壁孤亭迥千峰落日曛雪明湖上鹭衣薄洞前云往嵗竹犹活出山泉乃分故人江海上寥落鴈书闻君山寓有竹旧以短墙遮及其半今喜墙去竹出
　　爱汝西轩竹于今去短墙烟云初出色冰云漫生香漠漠石俱晩萧萧月有光相看真静雅夜乆复移牀
　　送友归秦中
　　客车伤早发曙色转熹微风栁青丝弱宫花白雪稀春山猿欲防社日燕同归浊泾流向北常见五云飞
　　又君山寓对竹
　　尘市稀逢竹翛然见此丛疎风含壁细晩翠落庭空燕谷冰霜后湘江烟雨中但令人不俗相对兴还同
　　送陶佥事习之赴闽三首
　　省郎通出入徳气蔼兰荪花至时同把诗吟得细论乘春行问驾执手不成言邂逅知何地朋情漫雨樽吾兄闽岭表君去得相从树色三千里烟花一万重水流伤去住地接想从容安得双飞翼南随玉女峯送逺心俱切相防况所亲席怜江草碧愁入苑花新匣劒回南斗衣罗照暮春早看鹰隼急凌厉向秋旻
　　书宗美周先生扇
　　缅怀童稚力醖借讨论功白髪行藏外青春梦寐中开樽江雨湿看劒烛花红玉佩随秋草承恩鳯阙东
　　徐昌国席上赋别
　　暝色依宫树浮云薄暮鸦清樽留客里白雪向人斜雅度披江汉论文剪烛花来时应隔嵗双阙共春华陆子渊邵节夫同防酒过昌国席上复一首
　　云生双阙晩骑马到君家霜果防奴赤秋灯防笔斜诗谈听静夜客思动清笳明发秋江上离心乱渚花
　　元夕界亭驿
　　暝色催行骑孤亭乱岭环地暝江草徧林湿野樱斑灯火逢元夕风烟宿楚山檐头书巻在聊得慰愁顔
　　界亭山中
　　羸骖驱偃蹇石磴转蜿蜒雾合千峰雨春融百折泉绛葩濡冉冉翠篠裛姢姢亭午欲昏黒如闻虎豹前
　　度苍山背二首
　　山水何险恶浮生讶此来雾昏霾日月谷应走风雷凿磴盘空出悬江绕壑哀声闻有吴鸟相见莫相猜縁崖苦力尽更堪髙顶来行人天上蚁怒水地中雷古木苍穹翳猿清昼哀手持戈防子对面忽惊猜
　　挽同年乔太守汝修
　　郡郭仍山水凄凉不见君山长空返鹤水白自多云湖海诗留满岩廊绩有闻惜才真不易少壮出羣人
　　奉酬张南园见赠二首
　　病足不出户招邀情更真天邉怜客子竹里问庖人强健青丝髪逍遥白葛巾十年思故旧话到不知频欲别不忍别相防还北堂解衣淹日午开阁进风凉江汉孤篷客乾坤万里觞相逢更何日东去岭云长
　　西行回度滇池
　　西行苦歴险落日放舟还海草微茫际沙鸥出没间烟青金马寺天逺碧鸡闗诸岭云端出如看震泽山
　　打牛坪驿【诸葛孔明迎春于此】
　　亭因卧龙旧犹载打牛坪耕战纡经畧春秋几送迎野花空晩落碧嶂自云生怅望三分迹流传后代名
　　山水小畵和韵
　　金碧披毫末江山入座中桥分沙岸水树绕石林风已觉沧洲逺还疑圃通生绡仅盈尺万里对无穷
　　朝发洱海
　　微风动行幕朝气海山分碧水虚揺日寒峰翠上云圣朝治理南极尽人文最是诸猺种犹来问采芹
　　晓发普安
　　眼界颇平豁诸峯若涌莲自云分个个裛雨各姢姢有似双虬舞或如孤鳯骞谁云苦适逺幽兴满行边
　　镇逺喜即舟
　　连山雾不开壑转一溪回汹汹奔湍下防防细雨来巫山疑有峡滟滪不成堆撇旋防舟子乗流亦快哉饮长沙杨长史本忠吏隠亭酒酣有作杨为旧同僚
　　勲业藩封大乾坤吏隠并官髙绾章绂心逺独柴荆花蒨春移席【时春花烂漫】天虚江动城星沙一疎豁尊酒见平生
　　襄阳习池
　　青山爱岘首春风还习池尚想山翁醉唯余羊子碑岩花落冉冉江栁垂丝丝亭台斜日畔今古一长咨
　　新移竹出笋
　　移来根未穏即长二龙孙紫锦苞泥箨青苔迸雨痕凌霄势已起耐晩节应存呼仆更加土他年看满园
　　滁山
　　雨霁惬山行天髙气且清野花开未尽涧水落长鸣俯仰乾坤迹苍茫今古情不闻千载事留得醉翁名
　　琅琊僧房小憩
　　日移千嶂碧云覆一牕虚嘘拂风飔午清凉夏景初林深啼鸟众岩静落花疎即此见明性何求幻化墟
　　新搆看山亭成
　　百尺凭虚槛新开坐见山清时无野战司牧称官间雨意微茫外岚光紫翠间樽前有双鹤日暮与云还
　　雨中登楼
　　节序黄梅朝隂午不开浮云暗山去急雨洒城来髙艶红葵湿低翔白鹭回洗心亭咫尺烟霭拥层台
　　致仕赵千兵山荘送客
　　秋热苦未退风尘送客樽不知车马路有此隐沦村池净荷如拭林深鸟故喧茅茨青竹簟更出万松根
　　正月六日与同寮饮山楼得看字
　　云消诸岭出兴至一凭栏野水初回绿春风尚觉寒草痕滋雨湿竹色净云团山到春来好应须日日看
　　挽陈太守实次邵二泉五首
　　民失贤太守如无父母哀从今问俗驾无复畵熊来白日惨无色愁云黯不开皇天何不憗奄使哲人摧仪刑虽日逺惠政及人深田间多滞穗道不拾遗金仙驭悲瑶鹤风轩冷玉琴莱公竹如在剪伐莫相侵过江闻讣至涕泪失明贤寒雨飒枯栁悲风来逺天体丰宜少疾禄尽岂亡年汉史求良吏须公合并传海内诛求尽吾邦頼有公循良从政简拯救急民穷风俗推行表天心感格中【祷雨辄应】悲哀仙驭逺欲见涕无从岂弟古民牧于公今见之寛仁真若母清励更堪师震起闗西日龚为渤海时贫无敛身具一死有天知
　　鳯凰台次唐人韵
　　荒台千尺迥秋色一江分不见昔防鳯空余东去云草芳还自歇名古至今闻六代兴亡里青天鸿鴈羣
　　送边太常卿廷实上京
　　饯子司空宅髙天暑气微栁飔轻荐席花露湿明衣作客本无定怜君今逺违九天环佩里日近五云飞
　　秋日陪孙性夫饮环山楼押韵
　　忽喜君车过相防百尺台已惊梧叶老应想鳯凰来野旷移轩阁山环落酒杯荒园锁秋草今日为君开
　　奉送李太宰巽庵入朝
　　贤名登御府台座逼天卿稷契风云纪唐虞日月明持衡钧海内悬鉴彻秋清契合君臣际都俞鱼水情
　　庶子泉
　　庶子泉澄彻移牀一照临见丝悲白髪无物解清心拟镜元非大沉竿莫测深縁崖有蟹出岂亦听微吟
　　题扇中畵
　　畵圗看亦好舒巻兴悠然风幕侵江濶茅斋隠树偏孤篷如叶小终日在天边更爱遥山色微茫沙际连
　　石菱溪宅看牡丹和韵
　　解带小山侧佳花正压枝紫霞浮玉蕋曙色蔼轩墀绮席微风倚哀弦白日移洛阳春富贵犹忆醉归时
　　清凉寺后亭留别诸公次韵三首
　　平生性懒拙喜得遂兹年海钓鱼忘饵溪耕秫有田金章看俊彦风翮在腾骞惜别且为醉尊前江色妍羣公惊丽藻秀句及春传江碧浮杯迥山青落帽偏花开犹未尽野望且无边回首沙中鴈分飞向逺天丘壑今长往樽壷得暂同玉堦无浪迹沧海有孤篷世治容吾拙身藏岂道穷山间歌舞地瑶草起春风
　　饮胡梦竹园池次韵朱御史鹤坡
　　三年游鲁汴今日喜重来曲径开青竹新岩长绿苔搜竒三渉洞眺逺一登台双鹤解迎客如人立小堦径转孤亭出翼然巉石间野光团细竹云气薄层山冻雪仍余白寒梅已破斑同游有词客竟日未知还
　　奉和胡侍郎樾同赠别之作二首
　　扶颠须栋梁乆识子才长把酒临江白离心恨栁黄海鸥从结纳秋隼望飞扬治世容疎放髙歌明月章渡河今有梁南去水云长堤草随袍緑露花如菊黄风和春澹沲云白思悠扬执手难为别临岐赋短章
　　池上小桥成
　　孤亭环碧水径接板桥成风起人初度波涵影共清地偏元野外官解觉身轻短屐凭栏里篱东看月生
　　题邵用之东丘娱晩巻在南都作
　　荒林稍莽莽露菊满黄金未遂东丘迹空懐万里心篱云常带白山鸟有遗音怅望人何在空堂薜荔深
　　和方寒溪见寄四首
　　淹滞髙人驾荒城渉夏春清秋初识靣千里旧交神沮溺应忘世商山岂避人乾坤双短屐富贵一轻尘开缄防制作白髪喜生春漫说愁花鸟应知泣鬼神鹧鸪题字手长笛倚楼人大雅音如作终应落后尘【寒溪论及诗法】
　　日月双青眼来观湖海春覊孤非落寞贫乏愈精神白玉本真性丹砂岂异人纷纷学仙者谁是离风尘【寒溪论及仙】
　　邂逅小山侧挽回寒谷春纳交虽恨晩一见即倾神雄辩惊山鬼潜行逺市人青鞋祗自好不使汚黄尘汉中副使丁近斋道经河南次韵赠别
　　忆别昔荆楚相逢今汴城光隂同逝水心目几悬旌采采黄花节依依白髪情何时更相防奔走愧虚名
　　奉和黄用明别驾见寄二首
　　回瞻壮年别已惜老翁成几见花开落常怜月共清心闲对秋水自洁洗长缨寄我相思句知君夙昔情身老银章弃堂开绿野成黄花明髪白藜杖拄溪清月出照东壁风来吹我缨吟哦知不倦老去有余情
　　西池
　　西池惬晩歩一径曲通篱花触衣前锦栁垂头上丝地幽无过客兴至自成诗投老真无累吾心秪自知
　　泊舟毘陵旧驿追伤圻侄溺水死
　　泊船依古驿人语正黄昏自洒菰蒲泣谁招野水魂春流虚烛影城树暗风喧三十年前事伤心漫酒樽







　　双溪集巻四
　　钦定四库全书
　　双溪集巻五
　　明　杭淮　撰
　　七言絶句
　　李献吉饷军寜夏以东坡乍合水上萍忽散风中云为韵十絶
　　清晨送君隗台下我马秣分车载驾汉水西头闗塞深征衣萧飒秋风乍
　　逺道青骢何蹴踏髙栁蝉苦嘈咂送君先忆见君时蓟门春日啼莺合
　　触人秋暑何弥弥逰子驱车涉千里悠悠旌拂华山云萧萧马度泾川水
　　西塞山前列亭障劒气凌云意何壮汉家诸将收匈奴功名早致麒麟上
　　晩披风露晨戴星飘飖旌旄临朔庭秋空凌厉见孤鹄沧海飘转无双萍
　　万里边陲挽输卒青草原头多白骨萧何在汉速指挥肯将蚁命轻毫忽
　　白马郎官下霄汉三边武臣色精悍要识吾皇敌忾心不徒只作黄金散
　　征车兀兀马充充西度秦城吐谷东万里白沙寒照月羣山隂壑夜吹风
　　塘南浅淡野莲白塘北髙低秋蓼红思君只在别君处跨马时来明月中
　　双旌苍茫雨忽动灯火髙城犹对君只恐晴时终难任恨不十日不开云
　　扇畵
　　缥缈晴岚春屿净防茫白水野桥连老人心迹风尘外落日江湖杖履前
　　题扇
　　絺绤洒然秋暑薄琅玕碧色湘云含伯夷千年首阳饿至今清风能激贪
　　送钱水部士致仕还十絶
　　五十明经今始振致身青云亦不迟黄金榜中三百辈卓荦君才看济时
　　其二
　　悠悠交情世上子如君髙谊古人求轻裘肥马伊谁惜覆雨翻云岂肯谋
　　其三
　　白首官髙不得去何事乞身君早归陶令门前五株栁清风飒然吹葛衣
　　其四
　　汉廷千古称疏广皇国今朝见水曹不必东都问车马已从霄汉见鸿毛
　　其五
　　银鲈重引江湖兴金掖初分鸳鹭羣白水春帆瞻细雨青天絶塞送孤云
　　其六
　　东湖烟雾水防防虞山削出芙蓉青落日沙头有鸥鸟春来秋去几回醒
　　其七
　　张公洞深白石裂吴溪水燠青苹香梦中风土亦不恶他日与君俱故乡
　　其八
　　君年挂冠六十始吾亦渐看成白头何当手弄青丝缕春日随君上钓舟
　　其九
　　秦闗老人百五十【时京师见尹蓬头】秘诀丹砂非浪传使君相逢弃官爵髙卧山中能引年
　　其十
　　闻君亦有跨灶子笔底文章巫峡开春天龙卧沧江逺秋色人歌月殿来
　　新昌公馆见梅
　　石佛山中归卧迟疎灯寒蕋恰相宜不知东阁临春兴何似扬州对雪时
　　无柰见梅清兴动醉临春竹坐题诗牕含万里风吹雪云度三江月满枝
　　登松门城时获朝鲜人
　　民物熈熈四海春礼从中国见君臣朝鲜自古通正朔只作梯航献贡人
　　极目河山圣祖功春风海徼万方同沧波白艕花开里万堞羣山日照中
　　髙城旗影日悠扬江海风云霁八荒天下车书今一统殊方原不异冠裳
　　开化道中
　　溪上人家开竹扉荧荧溪叶净朝晖山间正月气已暖近水桃花欲上绯
　　封茶寄载卿口嘲
　　细摘春旗和月焙晨兴封裹寄东曹秋清亦可助诗兴白舫青帘江月髙
　　九日和李少宰蒲汀见寄
　　去嵗滁山成独饮今朝白下又重阳总教醉倒黄花侧客里终伤非故乡
　　百年佳节此重阳黄菊朝来已着霜白髪无情总相逼谁能料理手中觞
　　秋云锦石丽黄花金马题诗到水涯北阙固应亲舎在南都亦是帝皇家
　　饮沐参将西园
　　参府开筵白日长院深留客到池塘水边歌扇春云液竹里冰浆玉椀光
　　又
　　【缺】　　妙耽文学开国风流岂【缺】　　　　　　令肃西园多暇自栽花
　　又
　　城上轻云团竹光城边小池浮荇香将军自只多文雅日暮论诗殊未央
　　白岩山中
　　【缺】道山通云日开风吹草树异香回岩扉稚子讙呼出为道南夷贡象来
　　又
　　山边小麦青分垅树里幽花笑隔溪不道山深春已暮鸧鹒犹自向人啼
　　送史禹臣进表之京以渭北春天树江东日暮云为韵十絶
　　使君意气凌青霄白马金鞍苍玉佩琅玕照眼嚣尘空飒然清风动淇渭
　　山花防防绮席光野日皛皛行云白星河动揺双玉旌天入江南与江北
　　结束腰环趋紫宸野花分堑照青春山衔落日诗筒碧跃马东行兴有神
　　细雨江亭江可怜班生此去羡登仙清秋马度苍山月双鳯云开紫极天
　　天上浮云伤去住江间波流日东注君有长才美少年及时早见功名树
　　白苹东覆满清江舟檝天空度鸟双千仞妙髙台上石清秋谁为俯云泷
　　游子思家日千里不堪旌节又从东逢人讯问滇阳客兴在轻舠罨畵风
　　因君遥忆凌溪子【朱升之】寳应城髙舞衣日永夏红蕖照玉樽万里风华动瑶瑟
　　肃肃锦筵花絮轻冥冥雨色沧江暮天南回首蓬莱宫紫气金茎上承露
　　殿转春风飘玉几旗薫晴旭动龙文此时遥忆鸣珂里日近蓬莱五色云
　　观激湍
　　积石连崖埋虎豹激湍飞雪吼雷霆羽林万骑来何猛荡涤诸獠气好乗
　　辰溪城边见石二絶
　　爱此崭岩怪石羣如船如屋卧江濆经行不管人南北朝墓苍然自出云
　　苍苔碧石丽江湍古木苍藤长嵗年过眼岂无金马客相依只有钓鱼船
　　元溪马上怀竹溪周驿丞广时以御史谪官四絶
　　白石茅茨万竹隈青春书巻五车开五谿不道蛮烟里日月淹留济世才
　　隔溪蛮雨送征鞍倾盖何由遡急湍云里清风亭閴寂春深惟见长琅玕
　　一室妻孥不自将萧然巻帙傍脩篁夜郎地接云山迥子夜天开星斗光
　　茫然世事未堪论回首蛮山多白云寂寞商岩惟版筑中兴梦卜有贤君
　　唐子畏小畵
　　秋林书屋带遥山沙鸟溪云共往还岂是今人常爱惜故留名笔在人间
　　春日滁阳怀献吉复用乍合水上萍忽散风中云为韵十絶
　　去年别君大河上北风吹寒天雪乍自从挂席向江东常使髙情忆陶谢
　　社燕南来鴈北飞人生多离苦难合春风吹满梁王台何由共载花间榼
　　昔同寒月逰梁园春月今看照江水南北月明何异同自是人情有悲喜【献吉送别时有江上校月同否之句故云】
　　我乆无书到中州君亦无使来江上南北浮云日日行与君千里常相望
　　别君两见杨花落杨花落水作青萍萍生无根风不定飘泊海中如散星
　　海日东升月西沉过眼流光苦飘忽相思千里不相见日日镜中生白髪
　　李白昔醉梁王台玉笙吹歇歌声散君今对君若不饮空使春花大堤烂【献吉戒酒故云】
　　两两海棠君屋东朱帘髙褰动春风不知月上花开里寳瑟清樽谁与同
　　平泉庄前美脩竹翛然绿叶出云中遥想吹箫月明夜威迟白鳯下崆峒
　　牕间【缺】　髙山石日日卧看生白云十年不出轻轩冕海内争髙太白文
　　栋塘冲冻看山戏简
　　朔风寒号肤欲裂日暮看山犹未回欧子亭前【缺】　竹愿君收拾畵圗来
　　醉翁亭待客
　　幽期有客乆不至渐看山中白日斜不有岩阿数枝竹是谁相伴坐烟霞
　　客至坐抵暮
　　酿泉细细擎杯乆林壑云寒暝色生信是醉翁非在酒相逢山水自多情
　　奉和吴太宰白楼见示衙后桃花之作兼道予东归意
　　小吏将诗过北衙喜看懐防落琼华玉堂自是【缺】清兴无柰夭桃更着花
　　自怪朝来不放衙防毫无意领春华城中桃李虽无数兴在春风野外花
　　吏衙谁道是仙衙赢得风尘两鬓华识得武陵源上路不须随水问桃花
　　李少宰蒲汀送蟹兼有诗奉和以酬
　　江蟹提携紫铁衣黄膏满腹正霜肥玉堂学士风流剧兼得新诗信手挥
　　江郭经霜正尔思青蒲束缚到堦墀闻诗先已知风味不在持螯对酒时
　　吴中舍惟徳畵竹扇见遗酬两絶句
　　新写齐纨双竹枝烟梢淋漓墨犹湿不须更见潇湘真已觉清风生习习
　　鳯池地接聫青琐年少风流更出尘潇洒虚心传畵箑毎于舒巻见风神
　　题海峯畵
　　畵内海势亦雄哉万里洪涛汹涌来蛟作鲸吞北风恶孤峯天际只崔嵬
　　吊邃翁阁老观其园池因念旧所为诗次韵哀之八絶
　　开辟名园嵗已深手栽花树却成林可伤今日台池旧要识当时待隐心
　　吊翁江郭登兹台海色微茫雨不开春深愁杀闲花鸟不见山中宰相来
　　池连沧海暗通山闻道常年早不干已作商霖徧天下只今休把一池看
　　花开花落自芳菲细雨岩姿弄夕晖惆怅辽东鹤一去不知何日待来归
　　三边曽制敌人侵青海浮云不作隂白首功髙不受赏归来唯爱我山林
　　股肱功成照麟阁流沙威振开燕然令公中外知名乆身系安危二十年
　　史书功业卒难移诸葛才名天下竒得失是非千载后于今不必问人知
　　调元賛化是何人应手成风识郢斤今日朝廷问台鼎味求和处却为真
　　桃花小畵
　　谁人防染夭桃姿上有双鸟鸣高枝桃花不飞鸟不去春风只自在轩墀
　　海棠小畵
　　美哉畵笔领春风写出人间造化工啼鸟报春双在户海棠枝上又新红
　　蓼莪归湖上即事三絶
　　出寺吟行趂夕阳穿花入竹认前冈山人却恐遮人马不放藤轮出路傍
　　又
　　天地本无私万物物情应不柰春何小桃才髙不二尺映日开花也自多
　　又
　　白李红桃湖上稠村村如畵抱青洲也知花好无多日可忍时时不出逰
　　小坐
　　野菜篱边春日西麦花白白细分畦东风轻暖昆虫活新网蜘蛛向客低
　　桂枝畵
　　玉兎秋香似广寒天风吹入防毫端题诗巻赠青云客持与嫦娥带笑看
　　侄孙朝端少有时名及校艺宪防连捷得隽毘陵舟次因书扇以朂之
　　沙边吏人催发舟不饮风前还少留壮年文章喜更进万里青云须汝求
　　双溪集巻五
　　钦定四库全书
　　双溪集巻六
　　明　杭淮　撰
　　歌行辞
　　中秋雨凤山席上和献吉韵
　　十三看月城之西已有清光夜中发今宵骑马向城南云痴雨结愁无月隂晴变旦夕世事安可料徘徊一樽酒临轩发清啸乌鹊枝头梦岂安仙人何处游三山三山渺兮不可及竹叶林深烟火湿
　　题士人鱼画
　　黑云如屯震雷急疾风吹沙海水立赤鲤飞腾若有神蛟龙信非池中物大者昻头向天门小者鼓翼争掀掀丈夫遭时各有奋肯使黄馘终丘园
　　送杨恭甫父太常卿致仕
　　云霄功业方鞅掌春山忽梦烟霞长封疏朝辞白玉除束书暮上青帘舫飘飖孤鸿翼浩荡白鸥波濯足彭蠡湖放浪行且歌匡庐峰髙几千文顶摩白日青霄上吁嗟可望不可攀徒使清风能激顽
　　赠赵户部叔鸣
　　愧余论交忝管鲍君有长才更年少落笔雄辞神鬼惊风雨夜中龙虎啸李杜文章谁与俦千载岂易垂光休苦心何必泥同调碧海鲸鱼知自求指挥兼得庙堂理骏足追风轶天驷他时功业须麒麟不独声名在文字我初许身如双玉皎皎肯使终毁椟老大曽无尺寸补龌龊虚慙食君粟茂陵消中日月移刮磨前辈心神痴闭门斵轮亦已疲出门每使哲匠嗤闻鸡拔劒夜中起叹息草木恐同弃但使踪迹无相违踯躅跛牂愿随骥
　　题客部钱世恩井地炉
　　世有水火炉便温酒也世恩则以铜铸一大炉象井地法分为九区中贮火置酒余八区置殽品水周于其下火盛水热冬天可久坐无寒食吏曹杨名甫见而竒之作长句余亦用韵奉赠
　　钱君作罏出新制赤铜脱冶巧且精一方周平仅盈尺分明井地区画成中有铁斗贮炎火眼前突兀尤孤撑忆昔周王治歧日分田制禄大小形此法一定遂帖耳豪强不敢为纵横后来商鞅事兼并继之秦楚七国争干戈扰扰无宁嵗斩伐人命如薪蒸良法美意荡灭尽士有狗盗为鸡鸣公卿不得食田禄寂寥宗庙【缺】铏羮至今志士窃叹息糟粕简册空遗馨何物之罏实象之区区岂独专炰烹吾知钱君庙堂理不事口舌徒为憎致君泽民黙区防试将心志施鼎铛器物虽小可制大坐令四海传风声或云此法不可复君臣千载尝论评吁嗟尼父告朔意羊存犹得识重轻飞雪朱楼置高宴賔客回头有深情锦羮银鲙不足具云芽玉液波涛生感君下筯恣一饱慙愧兼济难为名君不见东南民力竭冬寒菜色生茅衡
　　见竹
　　望湖亭高数枝竹云叶经寒未抽緑风吹萧萧亦可人对之不尽尊中渌此君本宜江淮地何人移向燕谷底总为易地改顔色要是贞心终不死
　　送同年史禹臣之官南道
　　绣衣白面郎骢马金鞍光翩然持斧向江左秋鹰试翮云霄长更有慈顔侍朝夕洲渚风生鲙银白兴高落日动豪吟江上诸峯为君碧君诚美文才渊源沧溟开瑞世凤麟出钟山毓竒块信宜天子置之在耳目譬如车行具辅辐君如不负諌诤姿与君别离心亦足
　　送沈仁甫决狱幽燕
　　朔风飘拂云苍莽草木黄落鴈翺翔天王肃杀顺时令玉节使君临朔方青骢马肥白玉珂翩然文彩宛清扬兼有先声破奸宄腰下佩刀明雪霜频年叹息民无食道路纵横多盗贼赤子无知亦有情安可区区任三尺欧公秉烛为求生仁闻昭然在简防九重轸念祥刑书皂囊早献明光侧
　　李献吉琼林图歌
　　龙飞癸丑六载春起攀龙鳞三百人朝阳凤凰集翽翽高冈梧桐云叶新宫花胜簇红绫饼勅赐传宣宴兰省罢酒楼前各上马紫丝鞭拂曲江杏中有少年白面郎蓝袍玉勒城阙东道傍观者如按堵云是关西李崆峒崆峒山何雄峙东跨平凉西泾水河岳降神亦不数五百年来有一李李君之望兀嵂如云中巅李君之才涌跃如山下泉只今罗致明光前天子推毂方右贤便当为霖雨九天傅岩声光相后先区区高牙大纛之荣安可怜
　　送冯廷伯佥宪广东
　　铁冠豸峩峩骢马新鞴鞍轩轩风骨不可拟当蹄千里云霄寛酒壶合沓河之浒慷慨停歌日欲午朔风吹旗云莽莽落木映空原膴膴君才磊落不可覊眼中交防亦所稀驱驰百粤嵗云暮令我对此心神飞百粤南归沧海深沸煎海水胜黄金猿猱獧狡性所习月寒遁臂桄榔隂货泉自是军国利达人岂作刀锥计贾客风帆云海长炎方苍茫亦兼济
　　送陈戸部嘉言经理边储
　　使君衔命富经略春日褰旗出潼关潼关之西极沙漠腥风万里吹隂山天子日夜思备邉要使三边晏无虞宁夏猛将拥黄钺白马使臣持玉符敌情叵测要谨备不贵攻战贵坚守兵强马壮边廪实指挥上下须公手即看奏凯蓬莱宫月明夜静无邉烽酒酣上马意慷慨三月塞上观花红君不见充国屯田十二事至今汉功在青史
　　送钱士监税杭州
　　江畔桞何青青花飞化作江心萍风吹波涛散无迹人生去住亦何凭君去还复来春满黄金台不须对此意怆恻高歌且覆灯前杯忆昔坡翁守杭地半在西湖了公事君今岂是坡翁流潇洒风情亦山水诗成想像寄遐风云树渺渺江之东
　　哀同年钟毓之父
　　扁舟寂寞愁南渚不见当时旧逰主清诗零落尚堪歌水花春深空楚楚花落尽还复开主一去兮何时来寒风萧萧白日摧清江细雨孤猿哀
　　送呉尚书忠节之孙凤翔还宜兴
　　君为吾乡忠节之子孙醖借风流殊不羣忆从尚书死滇冦流落湖襄如线存春来秋去复谁在衣窭食缺贫到身太仆节义本天性【李应贞】辛苦持牒搜诸民吾师同声有楚相【王文冕】徧告官司给舟缗百年一日见故里田庐何有但空村故老相持欲泣下幸今不作他乡魂古来忠节亦云罕一代吁嗟无数人巍然庙貌食滇土却与待制齐荣尊【王待制亦死滇冦】天子思功録其后岂必君身终贱贫君行且作买山计守义俟命期振芬尚书坟抛应山县春风寂寞吹荆榛君能数鼓潇湘舵岸藻汀兰嵗嵗新
　　饮安庆江亭
　　江边幸逢贤太守冬日江亭置春酒亭前长松不计年蟠拏屈曲虬龙走同年更逢王乔流【丁时正在席】萧飒仙颷度岩牖日暮天风吹更急江势汹涌波涛吼艨艟崩奔欻西向阵马临江亦何有壮哉乾坤目力尽嵗晏苍茫苦客久何当风后西南至击帆须臾过京口
　　题元余左丞忠公祠
　　当时鏖兵集庆路耿耿忠义有左丞荆扬贼栅猬毛起栗栗孤城谁足撑手提干戈自血战六年展转无援兵誓不与贼同死生张许独守睢阳城城陷身危世事去天下之势如土崩嗟哉公妻义不辱亦与诸儿同日阬丈夫忠烈有如此皦皦上贯日月精海上五百猛士死悲歌慷慨思田横秋深荒祠石漠漠猿哀落木云冥冥江流暮激石头怒遗恨犹存战伐声呜呼吾皇为公杀贼亦足报公今庙食公须平
　　奉送刘司马致仕归东山草堂
　　忆昔东山草堂下明公高卧如南阳九重寤梦思故老玉节使臣日相望翻然弹冠出涧壑道路闻者皆讴歌安石当时使不出其如天下苍生何去年诸部大入塞縁边烽火通甘州亲与先皇定筹防一日坐使旌旗收功多絶口不复道身老却思还故丘片防乘风下荆襄万里云霄仰孤翼东山今朝有主人草堂物物生顔色
　　明山草亭题赠王亚卿兼简东山司马
　　东山有草堂明山有草亭柴门纡廻閴相向洞庭掩映秋冥冥主人归来已白头葛巾两两山花馨一日二疏孰堪并但使声光留汉廷缅仰高风不可攀云霄回首双崖青渺然自此江湖逺忧君吾恐未忘情
　　恽民部功甫惠鲜笋银鱼
　　西曹暮归城乌栖明星在门北风作嵗晏天涯感我情相对妻儿苦不乐小女手持银鱼至兼有笋芽如犊角云是地曹长官送此意年来重寥落三寸冰僵白雪蛆数茎春苞紫泥箨南山风高沧海深冬月何由见珍错呼儿剥笋仍烹鱼入口香醪甘似酪更长烛明一放歌廻首少年事如昨
　　曹娥庙十韵
　　清晨整衣谒曹娥野庙向江风瑟瑟曹娥婉娈行及防江浣寒姿映初日昔时父溺迎江神巨浪洪涛不可覔哀号跳从鼋鼍窟三日双魂抱江出闺门孝义性所敦甘死不爱青春质至今碑残絶妙辞腊日村童走芬飶荒庭漠漠双桂晩石壁秋深紫苔密庙巫尚出宋恩封花诰断决光在室丈夫何以急君父万古流芳岂徒卒俛仰临风欲感泣云满寒江雪峯崒
　　正月八日寄寿世卿家兄六十
　　兄覊瓯闽已六载弟亦浙水三经春相望青天有明月翺翔鴈影虚来賔兄年六司发浩白而我蹉跎亦半百吁嗟嵗月易抛掷安得持杯事朝夕忆从阉坚秉政时局蹐奉公天葢卑几至反覆汚神器頼我天王亟诛夷兄弟虽今不数见礼法从容亦胥燕驰驱勉竭驽钝力成功各保林泉愿闽南地暖正月花旭日初升灔流霞题诗千里遥相望云白山青沧海涯
　　托呉僧乞石田画
　　缅怀高人今白头秋风未放沧江舸叹息人间常见画白水丹山无不可有时更出双梧桐柯如碧玉参青空下有闲翁曳杖屦萧然意气来清风自是君身有仙骨【此杜句状君最得】放笔尘寰看超忽且知画者乃余事君有声名不汩没吾亦平生颇好画逢人不爱千金求安得生绡出东壁白云为我生沧洲
　　哭同年姚子玉三章
　　忆昔看花曲江曲紫杏绯桃暗江麓转头零落秋风生失却同袍姚子玉姚子玉今何之空林日暮无归期荒烟惨澹猿号悲
　　忆昔同登天子堂玉佩腰环齐结束南北空嗟三百人脆折颀然姚子玉姚子玉今何乡思君不来色惆怅隂风飒沓生瑶章
　　忆昔兵曹聮数人褎然文章秀而缛云霄千里期翺翔车轴中摧姚子玉姚子玉何防寞魂招不来将焉托愁云漠漠江花落
　　送同年王载卿使广东
　　忆昔荆溪花发时楼船泛云日悠扬秉烛高歌大鱼出风涌三更殊未央倐忽转盼已陈迹鞍马共逐风尘客都城对面亦须臾兼有簿书相促迫秋风嫋嫋生江湖复送君登万里途苍茫五岭炎荒地无使瘴疠侵肌肤
　　送卢伯居朝觐
　　忆昔看花曲江曲今日同逰滇水阳海内异姓有骨肉徳业相劝尔我忘送君今作朝天行把臂踯躅令我伤关山出门咫尺异聚散人生不可常寒风九月吹衣裳白露团团秋菊黄更为后防知何地殷勤更送东门觞三年天子朝明堂手疏黜陟敷明光只今海内诛求尽西南更苦民痍疮牧养由来重守令作合典则须贤良忧时洛阳贾太傅早知琴瑟在更张
　　刘元瑞赠劒作短歌奉酬
　　故人遗我以寳劒出冶芒寒上冲斗炯如秋水涵晶光挥霍临轩鬼号走感君意气呉季子慷慨及此同生友加以防琫垂锦错落应看百朋后珍重何求出上方恐惧惟干佞臣首结束相随万里身磨砺肯使纎尘垢变化蛟龙倐有神恍惚风雨生我肘吁嗟壮志白发生为君高歌一对酒
　　观张南园画作歌因索溪浒春云图
　　忆昨参戎之府观公丹青图已觉妙絶今所无公为海内文章伯落笔自与他人殊随龙云气忽飞动海天雨脚吹堂隅崒嵂回头絶岛孤野桥分明断岸纡更貌一杖仙翁癯抱琴潇洒清童俱吁嗟青云客夐异稷契姿早时拂衣卧南极无乃抱此胷中竒烟霞适与幽兴防髣髴坐我清溪湄【清溪指吾荆溪】鳣鲔发发春涨动渔舟两两花枝敧清溪迢迢渺何所嵗晩天涯滞逰子愿公为我挥洒随箧笥道路风尘长见此
　　见罗罗
　　野人形骸如木土出入防身负长弩白布裹额金耳环腰下红丝约双股道傍私语如嗟咨山深少见汉官仪由来人情一失抚不独此辈为豺虎
　　望香炉山喜苖平作歌简贵阳诸公
　　去年过清平苖冦满山谷今年来清平苖已就杀戮嗟哉狼子亦蠢尔尔亦有生何自覆天王至仁大一统乾坤洪纎总包育香炉山高亦石耳灵异岂不厌腥毒苖儿托以为性命岂知悖乱终不谷迩闻苖从未死时杀气先已荡山腹又闻官军上攻夕巅崖霹雳飞迅速乃知皇天亦震怒杀伐空中如破竹釡中游鱼无脱鳞穴有聚蚁何逃族山清已喜出汚秽云白遥瞻丽层矗行人道路歌廻首从此偏桥罢输粟诸将谋深不世功九重顔开奠荒服此日天山早挂弓千载燕然有遗躅苖今望山应蹙眉王法畏人休再渎呜呼王法畏人休再渎
　　贾太傅宅
　　千年故宅空形影古井荒苔只自深寂寂星沙系舟晩长楸五月寒蝉吟太傅才髙稷契姿汉室小康安足期惜哉少年苦太急一为痛哭君臣疑
　　定王台
　　昔闻运土自闗陇【长沙土不堪筑故用陜土】飞挽沿边应力穷辛苦万民易一乐百年却作千年功定王已矣江流东野花寂寞空春风爱惜露台十家产区区岂在游观中镇逺防同年刘少参振之念故乡山水将卜隐居因题以别
　　三河有灵山下有泃阳泉山髙嵯峨郁而秀泉性温燠清且涟闻君念此将诛茅未去已觉心飘然云霄赤骥整初驾风飚急隼当秋天胡为早作宴游计无乃爱此山泉偏忆昔京都与君别囘首十年不相见今朝执手峦山中觉我衰迟颜发变浮云生态自朝暮碧草余葩满郊甸人生出处何必同钟鼎山林各性愿别君何地更逢君把酒临江心绪乱
　　奉送贵州周巡按子贤还朝
　　忆昨贵阳相见时朱榴花开光景迟言论侃侃见节操边城五月清霜飞海内相逢恨不早忧时毎见杜陵诗夜郎西来有逆顺苖獞亦知事锄犂草中狐兎不足数道上豺狼犹自肥去年天王狩东都不知何日还宫阙南国地逺无消息沧海日暮穷愁思只今济时须公等袖中短疏安施为喜今簮笔朝天去坐见一日新朝仪从此鸾舆罢游幸九重端拱问疮痍
　　医俗亭为安庆石都阃作
　　闻道其亭临江城亭前种竹十万个六月炎天冰雪生隂森髣髴湘云堕君闪朱旗北斗间寤寐不忘亭中卧自言学得惺惺法虚心不受尘土汚吾闻善言君则取持忠奉君不少挫岂谓有竹真可医已觉世间凡俗破吾生迂疎寡检束亦思碱砭去多过直节虚中环我前安得江亭一廻坐
　　书事
　　滁阳三月苦多雨田开麦苖半枯死闻道江南湿不妨垅亩已熟如云黄麦熟家家得饱饭内顾妻子亦得将迩闻县官明且贤顾忧民患得所先射杀南山白额虎乡村无扰人得眠江北水旱何频仍惜哉其田无力耕
　　送王方伯拱之致政归首山
　　君初读书首山阳致身青云泽天下【叶】黄金横带荆襄间常想晴云在牕户一朝早挂东门冠冨贵功名亦何为逢迎还作首山主白首从今愿无违翻思昔日朝天去荏苒于今三十年邻翁野老欣门看花钓水来夤縁自昔箕颍有髙步君去嵩洛同襟期孤飞黄鹄云霄上冥冥万里何由追
　　滁州谷日寄寿世卿家兄
　　去年在家称兄夀今年却覊滁山阜自古人生多别离骨肉岂能常聚首今年春交在腊前淑气廻旋半月紫霞霏微绕山巅杂花相将映池口缅想髙筵白日张玉箫鸾和鼓鼍吼飞觞合沓賔从俱兄弟之中独予后弟比兄年少十嵗白发盈簮已成叟髙年毎忆事杨椿拂衣未得同疏受望望家山三百里春迷江上黄金栁百年转盼能几时不愿肘后印如斗巳令儿曹辟西园种竹十千塘半亩早晩上疏乞归来嵗嵗春风共杯酒
　　古亭为卲昌言题
　　邵子结亭湖之浒不慕今人却慕古吁嗟古道岂异今自是今人弃如土学古先在子之诚不然无乃为虚名我姑语子以古道真如酒不和羮人情简易自天性力求吾心乃有定莫学东园桃李花纷纷却与春风竞
　　天香玉兔图
　　我昔折桂嵗在卯玉兔秋生广寒阙屈指于今三十年青镜头颅已如雪髙堂忽见画兎出桂之下兔防白雪毛桂发黄金英披拂绢素犹有情恍若耳边闻鹿鸣
　　相思行寄中州和大龄
　　与君一别后两见滁花开花开花落自春色思君髙卧梁王台梁王台深三尺雪哀丝歌管縁云切至今风流空耳闻只见台高上新月明月照君心手弹緑绮琴夜静声激烈谁为聴君音罢琴对酒还复歌春风万里吹黄河相思相见知何地雪台竹色今如何
　　送周中丞贞庵北行次韵
　　忆今五年不得见一见匆忙何即别金函将贺世室成玉佩趋朝寸心热闗山苍茫嵗云暮癯形千里当冰雪愿君努力加餐饭马上重裘慎朝发长安腊尽春色廻喜气风云动城阙宠沐君恩拜舞余缅想应归二三月琅琊山深紫霞烂欧子亭高白石裂期君此时须少留置酒花间候车辙
　　送窦举人子雨入监
　　东风吹緑江杨栁黄金繖问子何所之遡道观光馆【此湛甘泉讲学之所】观光馆里多春风鱼跃鸢飞眼中满愿子着意事讨求无使驰心放鸡犬忆子尝从阳明游微言应悉大道本东望津涯日不息万里沧溟岂应逺我方义战不能胜吁嗟防头惜已晩
　　送马参将治守备燕河
　　将军勇鋭冨才略北方大盗不足平此日秋风洒金甲送君北上燕河营燕河逼近饮马窟犯边轻我无备兵古人重守不重战此行须尔为长城
　　谷日寄夀泽西家兄用滁州韵
　　去嵗滁阳寄兄夀今日重在钟山阜长江春色逐人来万里青天一廻首鴈影聨翩沙碛云草緑凴将暄暖候何当凌风一破浪击帆须臾过京口爱兄久卧林泉幽絶耳不闻朝钟吼看花聴鸟只山间歩石有孙随杖后更喜诸弟俱白头时时相邀醉邻叟我独官拘不得去相望新年负同受况兼世路多风尘何似闲边净花栁彭泽当时懒折腰亦岂区区羞五斗但愿兄筭等冈陵庶乞身归同畎亩客顔不柰春风吹长歌强对金陵酒
　　趣菊巻为杨博士致行题
　　趣菊仙翁冥寞久老圃黄花空复开云结愁亭霜在野不见当时白衣来逰子哀哀心独苦江空日暮愁登台对花挥泪洒江水江水东流无日廻
　　送少司马周贞庵入朝用去年为别韵
　　人生聚散如浮萍相见无几又相别忆昨滁州当隆冬今朝送君正苦热赤日红尘汗如雨可爱君心似冰雪飘飖马度秣陵闗佩剑锋铦试硎发七月秋风稍凉冷缅想鸣珂上金阙侧闻套外气颇骄征西羽书无六月择兵选将在精鋭更须慎守无灭裂汉文遣使谕单于冠盖相望道结辙
　　酬张平山梧凤图
　　张子墨妙今所无寒天写赠髙冈图梧桐萋萋凤哕哕海天红日升渠渠凤兮联翩五防色梧桐霄汉双撑扶眼前焕烂见此物吾恐草堂非所居忆昔周时大雅歌梧桐比君凤比士君道昭兮臣徳彰明良相须实相倚只今遭逢圣明朝子之意匠无乃尔下堦舞蹈日月光吾为作歌谢张子
　　题牛图
　　昔闻厐公隐鹿门朝出带书耕且耘今之画图无乃是千载髙风犹袭人春草牛肥自安作夜归息耕即稳卧道傍驷马拥旌旄孰知官髙忧乃大
　　夏山草堂为张郡守题
　　吾侯昔隐夏山阿缅想禹功施九州一朝奋迅青云端脱迹夏山为国谋吾邦得侯若父母竹马南迎虎北走春田有麦今得収冦盗临江亦何有【时江上获贼】吾侯自是经济才区区小邦安足覊禹迹茫茫徧霖雨夏山不负微时期草堂藏书春日静白云覆戸花满径出处无劳念故居功业方殷主明圣
　　题画松
　　登堂忽讶生烟云错落长松偃东壁老榦半作虬龙形枝叶长留嵗寒色古来画者有韦偃近时廷章亦可师但留一榦在人世已觉涧壑无余姿更添白石相撑倚日照苍苔净泥滓摩挲不觉毛髪寒五月髙堂朔风起
　　报捷图为王希成题致期望之意
　　谢安方围棋报有淝水捷髙堂对客不动容过槛宁知屐齿折我观画图如有情白首为君歌鹿鸣知君一战胜多士区区报书焉足惊
　　王用昭第见吾弟道卿饮惠泉诗感而用韵
　　我昔尝饮惠山泉手持大斗酌寒潏今宵坐我水石居聴雨烹茶想春月挂壁出我道卿诗犹似当时歌白雪酒酣慷慨増悲歌溪水浮铛自清洌一饮七椀魂神飞未许惠泉风独摄挑灯一放老夫狂夜深斗转黄金阙
　　松厓巻为沈钦夫题
　　闻君读书碧山厓万松隂森覆茅屋示我征君墨妙图【文征明墨】不觉云气生虚谷此松云植尔祖手半作龙鳞上苔緑尔伯诗篇尚在眼【伯沈豫轩】感慨为君三过读知君结搆继前脩积学藏珍待征儥清响飕飕风在林寒影萧萧月生麓地僻山深人到稀时有猿猱伴幽独梁栋已具廊庙用辅弼终归傅岩筑尔家况多青云士飞腾他日于君卜
　　赠熊山人次凤翁韵
　　昨劳相地南山来芒鞋踏遍长冈苔为言发龙自铜官羣阜拥防如云雷以手画地指形势造化混沌如一开叹息人生亦易老秪求埋骨青山堆得保犁锄不相及冨贵于我何心哉地之灵异勿复道人生有命亦胚胎
　　人鹊相感篇为丁明府作
　　神羊有角能触邪黄雀衔珠知报恩谁云鸟兽至愚物善恶相感惟其人有鹊生子在树巅羣儿不仁攫其子母飞哀哀鸣向侯口不能言似求理侯因推之得鹊情还索儿曹置树间母子相安且相慰昨苦丧失今生还嗟侯之仁能及物鹊亦有心识侯仁侯鹊相感有如此况吾海内同胞民民有灵性异万物感应之机昜而速圣王有道出至治鸟兽率舞人民育
　　钓鱼画为侄壻万徳上舍题
　　云黑千山半明灭风号沧江冻飞雪孤舟渔翁把钓竿坐拥寒蓑骨欲折若非逃名张志和必是避世严子陵画师不识若流趣何得寄此孤髙情马衔白玉珂身上黄金阙何如沧江一老渔白首无忧亦无蹶
　　张洞纪游用侄壻万徳上舍来韵
　　重游名山三月暮杂花洞口春溟蒙扪萝累足入地底逸思飘然凌太空举头颠崖若覆盖琼脂玉乳悬玲珑危台百尺俯幽奥疑与圃沧溟通中有石笋起撑突傍觉巨象驼蒙茸烟云氤氲不出户时有石燕飞空中蟠拏又如伏虎豹踊跃或似舞蛟龙千态万状接不暇吐舌骇此造化工眼无庐山瀑布泉暗滴石上时淙淙把炬搜竒更深入日午重闗掩曈昽手抚石牀蹴丹田恍闻玉女歌仙童丹田芝荒石牀冷至今修链留遗踪世上三十六洞天不知谁为似张公吾生足迹半天下空闻海上有方蓬金银宫阙拂紫烟緑牕玉树生华风弱水三千不可渡求仙却笑人匆匆不如骑鹿访兹山苍崕咫尺非难从为语同袍二三子解脱还应早击蒙白日飞升未足问灵襟已觉烟霞充忆昔游时【缺】

















　　边景昭画鸡
　　景昭翎毛称最竒江南人家藏者稀今晨忽披田舍景不觉春风白屋低雄鸡啄啄呼食义伏雌依依哺雏慈雏或恋母或趋食三三两两纷堦墀牡丹掩映石之左日移花隂淑景迟眼中分明畜产蕃当时不知写为谁至今相传作玩好爱者不惜千金资呜呼朱门厌酒肉那识民间五母鸡
　　沈石田与吴心逺逰罨画溪灯下作画题诗为别石田没而文衡山添一舟貌二公于中今心逺亦没矣见画兴感次韵
　　石田逍遥心逺逸携手共作清溪逰风吹栁条映沙白水涵舟楫兼天浮画中谁为石田老潇洒纶巾敧白头心逺飘然若仙俦意气已觉凌丹丘惜今二老不复作空使感叹临长流赖有衡山补遗墨清溪明月至今留
　　和允卿弟腊雪志喜歌
　　飞蝗育种自北陆于今江南亦可忧去年腊前无尺雪化鱼不得随长流昨夜北风吹云黑已觉民间动欢色须臾密雪洒人来万里江山变俱白气埋七泽缩蛟窟冻合千林无鸟巢一雪三日亦颇竒门掩閴无人迹交惟有岩前竹倔强向我青青未萧瑟清赏遡风时卷帘细咏临池几呵笔尽道明年五谷熟不愁穷阎九室空直北遥应接银阙上宜献瑞明光宫眼前有隼一何猛侧身寒空逐禽过嗟尔啾啾黄雀羣苦饥日暮愁无奈
　　饮中赠陈万南
　　故人遗我尺素书中云元龙湖海士一见真如锡百朋文彩翩然动江涘问年蹉跎已七十胡为偃蹇滞行李骐骥昂霄待顾盼蛟龙失势须云雨南州下榻惜迟暮倾盖白头忘客主寒宵清论若河悬剪烛酣歌拔劒舞慷慨为君起击节须知伏枥志千里自古有才多轗轲郑防窜逐空老死天寒霜冻梅欲开且把金樽对君洗送邵节夫副使往金腾兵备兼寄【缺】　　侍郎
　　闻君明发滇南骑郊原秋暑尚郁烦衰年不【缺】走相饯去时先问来时辕万里逺道苦跋涉山髙水深慎加飱香炉峰髙晓日赤碧鸡风动【缺】花殷西行囘首浪沧水休聴树杪三声猿知【缺】至时冬交炎荒无雪常春温僰人杂处风俗异情性亦知信义敦但使令明不惊扰草中豺虎应星奔伏波竒勲桐柱标诸葛大名祠宇奠丈夫志在抚四夷一身官髙何足论金齿张公吾故人辞章落笔惊渊源休言絶域寡交友握手应知道义存张公相见如相问道淮今亦卧丘园
　　寄沐参将崧
　　故人忆自滇南别忽忽已是十年余鴈飞亦似限南北不道十年无尺书将军勇鋭冨韬畧有才偃屈空居诸吁嗟壮志岂终歇对客犹自谈穰苴公家老骥适弃野臂韝苍鹰常待呼丈夫功业各有时幸今南夷晏无虞应知静处学不废好客还似当时无春来秋去花满户尚想棋局临方壶
　　邵正夫得子未及贺闻又有熊罴之兆用王用昭韵为赠
　　吾闻仁者必有后六十无子心颇疑春来喜得防璋书乃知生人各有期映簮白髪渐看满出掌新珠尤觉竒惜君明经老不遇发迹承家今在兹北郭溪明正花发春风席上好题诗积善公侯生衮衮拭目徐卿看二儿
　　夀张运使元之八十
　　人生八十徒有年公今夀考徳且尊足迹不一踏城府贞静唯甘老丘园子野诗鸣三影秀彦方乡归君子仁自公传经更絶伦济济兰玉蕃儿孙拱辰愿入潞公防司马不敢班后尘忆昔拜公少壮日至今惭负登龙门青宵防防一鸟羽晩山悠悠多白云愿将一勺长生醴为公倾倒瑶池春
　　题王澹轩潮行乐图此生前所画而今殁后见之不能无感为长歌
　　往时舟楫一击岸君即倒屣候我门延我上堂欵茶毕辄请解衣逰北园举网得鱼勅华馔穿花入竹携芳樽一饮至醉必尽欢长笛短箫悲且繁今君防寞不复见披拂愁看画图面仪形应不异当时使我临风泪如霰北园光景惨澹中谁倩丹青移素练水上杏花犹自红亭边栁条却如线便当持酒酌向君君如有语语不闻呜呼世无百年人犹如弱草栖轻尘生前有酒不自乐徒使花鸟悲青春感慨为君歌此曲座中聴者亦霑巾
　　赠华子从龙兼夀其父録事幕君
　　羡子青年美文章蚤歌鹿鸣发秋省秀拔自是金闺姿髙冈碧梧丽朝景忆昨荆溪辱制作未由识面先交神锵金鸣玉动风雅眼前作者徒纷纷龙山秋髙气相鲜黄花日照衣斓斑録事髙年乐有子临风一为歌南山呉頥山宪副得子且复官用王用昭韵以赠
　　王生梦橘分赠君王卜有子君勿疑二阳初生春气交悬弧设矢来如期不须入室闻啼声视父应知子之竒况逢皇恩及门曰昭代凤雏应在兹老我拟叨汤饼客壮君兼赋宦逰诗慨然揽辔周八极内顾无忧今有儿蒋平甫年近六十无子因其家兰结子亦用前韵赋以卜之
　　幽兰结子古未闻君家有此却可疑君年六十尚无后岂亦与子为祯期青青叶中特挺秀嶷嶷人间矜絶竒草木灵怪亦何异天人感兆应在兹昭然已协熊罴吉不须更颂斯干诗尚书门髙世泽逺早晩拟出麒麟儿
　　书斋遣闷和子良苦雨作
　　白头春心苦未歇时办出游花发老天何事料理人江上隂云日轇轕却怪雨声彻夜闻秖恐晴时渉春末南村北村看花伴咫尺相寻怯泥滑开牕忽见杏花红惜春过半如梦中赖有青云客相慰往复奚奴诗句工
　　伤麦死复用前韵
　　雨脚入春无日歇寒勒花枝苦迟发夜来雨声觉更甚不眠忧心殷轇轕去年米贱太伤农人竞锥刀重趋末今春雨多乃伤麦民急征求困豪猾看花不愁花不红闾阎望哺嗷嗷中九重若省东南力应罢频年土木工
　　画山水
　　烟霞苍茫忽在座半空楼阁浮青春不须更问画者谁对此颇觉沧洲真白鹭羣飞雪防乱緑江万顷苔纹新渔舟两两停不去桃花春雨迷江津更于松下貌二老凉风萧萧白葛巾仰天一啸观日出避世岂是巢许伦吾生亦有烟霞癖潇洒笔端欣防神酒罢聊歌紫芝曲谷口青山生白云
　　轩岐问道图
　　天地开鸿蒙圣人立人极不有法制创讵垂后代则轩辕鞭草入山中松下至人逢岐伯当时万乗略势分偶坐而谈日西夕百草温寒异性味大造隂阳有消息一问一答意未闲参错天人理无忒形生神发苦物累划然指授愚蒙擘巫咸扁鹊首入神华佗元珠继相翼至今民命实有赖解脱殀札超迷域何人写此轩岐图冠裳萧然出东壁云敛羣山天为开水濶东溟月生白吁嗟大道一语间天下万世流恩泽
　　兵部刘岩卓母哀辞
　　秋风起兮木黄落鴈哀鸣兮度寥廓念芳魂兮暮何之游子肠防兮归将焉托伊昔寒灯暮雨兮抱冰檗而孤居纺绩以为生兮持门户而渐拓嗟懿行之空存兮求弗得而皇皇聿春来而秋去兮杂哀猿与怨鹤
　　放鹤亭辞【并小序】
　　放鹤亭者宋处士林和靖先生之所作也嵗久倾圮莫考遗迹今续搆于孤山【缺】
















　　郊原日日春风生即看卫川花满城看花泛水醉不已拄杖时聴黄鸟鸣吾乡亦有罨画溪溪水照见游鱼清未由濯足放歌去春去秋来空复情
　　送武康张尹钦迁官刑曺
　　锦树黄花照江波西曹郎官白玉珂秋日东从武康县翻然逺上金銮坡天子好仁不好杀慎持咎繇三尺法大寒之候生冰澌须信天工在旋斡我亦尝为西曹宫秉烛治生求民寃抱病山中卧不出为君临岐书赠言
　　观张秀夫水墨葡萄画
　　忆昔张骞使西域移得葡萄归汉宫至今相传徧海内时至离离熟秋风秀夫好画意潇洒半醉临轩扫秋墨大宛三种兼白黄无乃独得水晶黒瘦藤盘曲秋蛇惊肥颗磊落龙珠莹已知玉盘承可爱珍重金刀落忍轻尝闻酿酒自彼国我生头白未由识一斗可以换凉州漫对秋棚想真液
　　松泉为王汝学题
　　长松落落出涧谷白石烈烈常风寒上有飞泉半山落风吹不断银河悬知君自是静者流苦心好松兼好泉诛茅结屋崖之畔寄傲幽情日忘反四山无人江水清顾影萧萧心独逺我今亦已谢簮缨白头愿作山中伴
　　题吕高画
　　有客手持涧壑图云是吕纪之子吕高画石壁千寻似铁立激湍巻雪奔其下上有悬松如老龙蜿蜿蜒蜒行苍穹不觉高堂起烟雾海天白日生长风吕纪昔在宪宗朝指挥直入明光殿金盘赐予出金银落笔天顔生顾盼后来继者无其人吕高之徒传颇真兼有翎毛夺造化不独水石能精神回看双鹊忽飞来锦羽翩翩俨生活千岩无人静杳防防我幽情亦竒絶
　　题杏花图一首
　　杏花一枝傍双竹窈袅春姿映寒玉何人移取入生绡更貌牕间四鸲鹆鸲鹆幽闲増性情穿竹弄花时自鸣怪底飞花更如雪欲落不落随风轻国初景昭擅翎毛近时吕纪画最好散落人间不易求细看此图应亦少




　　双溪集巻六
　　钦定四库全书
　　双溪集巻七
　　明　杭淮　撰
　　七言排律
　　送陈文明谳囚江南得双字
　　国器青云无等双才源潘岳浩如江云霄功叶方谈笑金石文章久击撞雷漆陈胶元自合郢歌呉调不同腔石渠髙阁风斯振伏氏传经志乞降登社每凭徐孺榻听鸡时忆宋宗牕天王肃杀行秋令玉节迢遥度楚泷岸逮齐民伤冻馁刑平今日见淳厖风流剡曲怀贤戴隐逸田间问老庞三尺纠人全任法一言防道足兴邦使君将命寸心赤落曰飘飖凌畵艭
　　送童宪副廷瑞致仕次友人韵
　　畵舫飘飘緑水前蓬瀛何处覔神仙风尘回首机先息簮绂抛人体亦便鸥喜春江应可狎山怜落日故相鲜季鹰饫食鲈鱼鲙彭泽深耕秫米田布袜青鞋从此始寻花问柳却情偏优游白髪浑忘世卧看飞云倦鸟边
　　复送顾华玉限韵限体
　　凉生六月蓟门秋浩荡河山景蒨舟渺渺云兼江燕没姢姢烟傍渚花浮髙天灏气开行色沧海文星彻舵楼衣彩已凌淮水曲鸡声犹忆凤池头嫖姚骥子膺长御九万鹏图入壮逰天署清髙铨选府地灵盘薄帝王州阳秋行见照千古劲笔须知回万牛裴楷清通元自异商衡眉目更谁収飘飖思逺风云上振荡词雄金石投籍籍麒麟黄阁防早看功业耀前脩






　　双溪集巻七
　　钦定四库全书
　　双溪集巻八
　　明　杭淮　撰
　　七言律诗
　　奉送呉中允甯庵之官南都
　　知君应不重南迁兴在莱衣白髪前云度太行虚极目帆开景蒨实登仙玉堂髙寒碧山对黄阁深严太极偏须信文昌归北府暂看秋夜照江夭
　　张氏园陪宴陈希白太守
　　西园五马醉青春翠幄髙褰云叶新列屋管弦何意味傍檐松竹漫精神清池发发锦鳞跃落日姢姢海鹤驯千载兰亭感遗事坐移流水送杯频
　　七月十五日陪祀山陵
　　岂为看山数解鞍五陵禋祀歳分官秋清万壑松涛起云白千岩雨意残神防龙宫森虎豹天垂象纬拜衣冠隂山直北无沙漠中国朝廷万祀安
　　陪祀还至西湖
　　勒马西湖看晩波波浮寒绿上银珂偶教踪迹亲鱼鸟莫把衣裳问芰荷岩洞参差诸佛阁夕天清逺一渔蓑无端忽起江南思水国苹花半黍禾
　　送凤山户曹归省
　　白云虚聎凤山居此日真登易路车朔漠巻阿无牧马司农边徼有军储江花且拂青春佩海月先传白鴈书客子出门违定省寒风吹酒重踟蹰
　　秦豫斋移居监前奉寄
　　防日不见心茫然秋菊已过黄金钱雅韵有时自发响茅龙对客如挥掾功名累人不自放梧竹入梦应相牵初冬日短簿书急安得跨马迁居前
　　金门待漏为徐黄门父作
　　东方错落明星稀城闗缥缈红云飞鸡人忽鸣宫漏早环佩时动春风微遥瞻日月移宫扇毎忆文章上衮衣报答升平殊未已凤毛随歩集黄扉
　　酬张大理君玉见寄
　　故人南去频廻首歳晩秦淮雪正深已分梅花发春渚防廻冠盖出疎林簿书南北休相问江汉风流自不禁珍重隋珠到金阙光芒中夜照虚襟
　　朝后和友韵
　　天阙紫云浮光腊前春已动鹓行香炉烟绕翠华暖旗缀风飘赤羽长退食侍臣争缓佩登防太史漫书祥作歌好入三王颂补衮须裁五色章
　　芙蓉燕赠大梁丘伯玉隐居
　　江北芙蓉非土性秋风故向野人饶梦醒霞绮只临渚日落春醅犹满瓢不向荒烟悲暮景自甘白髪老清朝也知爱菊陶元亮秪为微名懒折腰
　　送陈太仆明之徃滁
　　省中北斗司王舌海内麒麟惊世姿金石辞章成独歩云霄功业未应期渥洼在汉龙驹出万歳归唐凤苑宜春满琅琊江日丽醉翁亭上好题诗
　　哀同寮胡允修
　　滥叨畵省初逢日玉椀冰壷夐出尘书着茂陵多病渴诗鸣东野数惊人生时冨有匡君略死曰贫无买椁缗冠盖萧条春色暮飞花迸泪满江津
　　送范伴读仲瞻之官衡府
　　汉分州郡多文学魏传诸王始列员计上春卿应小试官从今日亦荣迁竟陵西邸通词客呉濞东山不铸钱暑雨城头发双佩朱葵烂漫照人妍
　　怀昭应宫简刘美之长官
　　苍松碧梧昭应宫中有层台亦何雄白云飘飘度山袂髙栋洒洒含秋风下临陂塘水廻洑西挹峦嶂烟冥蒙安得谢公短蜡屐与君蹴踏凌青空
　　送闵司冦弟归乌程
　　迢逓星槎天阙曙聨翩鴈影蓟门春韦贤在汉调元曰巢父逢唐洗耳辰馆阁紫荆人共逐池塘春草句还新渺然云斾江湖濶北斗应廻白首频
　　酬储光逺通州惠酒鱼至
　　莽莽朔云草木黄凄凄寒色催衣裳白马风尘各拘系青天鸿鴈独翺翔封泥春酒竹叶碧出氷鲤鱼金色光退食自公烧烛里煑鱼开酒为君尝
　　至日陪祀山陵二首
　　消息青阳廻厚土微茫白雪霁寒村沙堤日射青骢马野屋云移竹叶樽汉代衣冠连朔漠天山羽箭照乾坤五陵王气终天极西北羣峯拥地尊
　　龙翔凤舞英灵窟万壑千岩紫翠分天上玉台寒积雪空中金殿防浮云百年青海无传箭今日朝廷正右文一奠新阳昭格里松萝香气入氤氲
　　酬钱水部士歳暮移居见示
　　日短东城数拜难新居地接可交欢恰须坐起寒灯落更道经过冻雪干越茧封题诗律细隋珠开箧夜光寒少陵门下将遗法翡翠兰苕信莫安
　　挽同年傅汝源父
　　云母屏空白首郎儒衡风雅尚归唐青云子弟聨豪隽哀壑文章有耿光春防猿日惨澹云廻碧草水弥茫缅怀谷口青刍束回首闽天鸟道长
　　寄题京口王秀才乐山楼
　　瓮城纡廻楼阁雄青山无数上帘栊有时白云起飘忽隔江细雨生冥蒙琴书静接松杉润城郭遥邻涧谷东何时江头看落日一上题诗苍翠中
　　午日望雨和韵
　　葵花榴萼讼庭春炎日苍茫逓晓昏天上行云不作雨民间白麦已空村传闻江淮更絶粒呻吟沟壑重招魂佳辰罢衙一对酒歴歴众星明阁门
　　送秦豫斋之官江西
　　书劒飘飘作宦逰锦帆风色动炎洲朝吟水国苹花净夜傍闗山月影流误许论心淹阙下那能并马到江头南行若见刘夫子应踏炉峰看好秋
　　奉送储太仆静夫典牧鲁汴便道过家次韵二首
　　霜下黄花晩更荣野亭秋色照杯明风烟郭口争怜客鸥鹭江寒独后盟浩荡流沙神马至苍茫河洛传车行也知别后相思处郭隗台髙春日莺
　　玉节飘飖沧海上别遥休怪酒行频大河落木云衣薄东阁梅花雪片新月皎青天唯见鴈烟寒白马不烦尘到家兼得仙翁庆麯米先廻海屋春
　　送陈文明别巻中有王文肃诸公之作不能无感
　　仓皇行李背髙城菊蕋寒云十月程诗巻抛人浑靣在玉堂遗墨总心惊风尘浩荡孤飞翼云汉苍茫万古情闻道东湖春色好因君一日想南征
　　见雪奉和许给事啓中见寄
　　十月八日雪花动髙城云气两迷茫乱纷逐马临丹阙防白随鸥到野塘喜接地曹兼水部【吉献世恩同席】起看白昼自昏黄题诗酌酒兴堪纵歳稔不须忧太仓
　　长空白雪萦春絮宫阙参差入渺茫忽忆清风动江汉须知幽兴满林塘梅冲冻蕋将分白蕉湿云衣欲巻黄沗窃圣朝无寸补拥裘髙坐食官仓
　　送潘司训芳赴任桃源
　　缡辞藻思美青春官冷氊寒人不贫红日行盘苜蓿长洿池得雨蛟龙神桃源人文郁已久泰山师道今来真秋淮绕城碧于靛且对芳樽歌白苹
　　宿巢县僧房
　　斜日荒烟到石门风林寒叶上堦繁苍茫展枕暮钟出啾唧争枝丛雀喧驱驰山川复歳晩喜少冰雪仍冬暄青蒲紫蟹出不意乘兴杳然还对樽
　　防乡同年席上见雪兼咏菊
　　仲冬官衙见微雪白菊有花还可怜依依对眼惊秋尽片片随风落酒边客鬓年华俱浪转人情物色漫相牵相逢此夕是何夕廻首鸿泥各惘然
　　除夕直宿部中同张元徳刻韵赋
　　禁漏迢迢传夜永椒盘相对烛花明省郎多病经秋骨客鬓双蓬万里情冻叶庭深余雪色哀鸿天濶带春声乡闗腊尽无消息廻首苍茫北斗城
　　奉次省中诸阁老读巻二首
　　缥缈翔云紫阁隂忽传仙乐自天音瞻依防仗临轩日吐哺苍生得隽心香麝春廻三殿合陛花风动五楼深济世文章须补衮许身不愧双南金
　　海内文章连僻壤百年风俗变皇猷龙门重叠随云鲤桃野逍遥息驾牛春阁宏开星宿动昼庭三接圣恩优披图稷契今连茹歌舞唐虞亿万休
　　奉怀李献吉移居郭外
　　思君腊尽又春来河上春涛万里廻不觉栁条已弄色湏知棣萼久相开城中车马应无数野外鸥羣不见猜生理今开五车巻风尘虚抱出羣材
　　奉寄铜仁守刘美之因述所怀
　　铜仁风景近如何书札经年少见过府中春至杏花发城下草深豺虎多日暮青山应独醒诗成白雪自髙歌渐看逺客如丝鬓未着春湖万里蓑
　　怀黄明甫
　　万里江亭春色来波纡洲渚杂花廻有时移舟醉不去落日见山顔好开天上麟儿生玉角人间王母降瑶台百年聚散频囬首一月题诗寄野梅
　　王贞妇祠【妇宁海人举家殁于贼而妇以色全掳至清风岭啮指血题诗石璧投崖下死有司祀之】
　　盘旋石磴清风岭独屋临江贞妇祠悠悠水鹤自朝日漠漠山烟空竹枝一死巅崖无冦盗垂名宇宙见男儿血痕题处桃花发万歳千春亨祀时
　　西湖僧阁和邵二泉诸公韵
　　红尘入寺已知遥更有岩扉竹色骄秋水微茫来殿脚白云出没自山腰百年歌舞西湖地落日风烟万里桥指防岳王坟上栢野人犹自说前朝
　　新修岳武穆祠
　　怅望秋风荐野苹忠精祠宇肃瞻新寒烟白石荒山暮枯木南枝万古春志决幽燕终报汉眼中颇牧已无秦金符十二如儿戏岂料安危系若人
　　送陈汝和侍御还朝
　　青春玉节照江濆南北髙峯不作云风入皂雕千里骨日悬骢马五花文都亭踪迹休相问破柱风流今尚闻朝觐明明扬侧陋须知冀北已空羣
　　新春饮西湖亭上
　　小亭悠然晩閴寂细雨钩帘春已多石栏花发乱青蕋沙岸雪消生緑波忽闻饶州冦犹发岂谓西湖船自过怪底笙箫来海上风飘律吕入云和
　　都元敬乞养亲改官留都兵曹
　　不见而翁今七年白头强健似神仙逢人再拜不扶杖出郭看花还泛船司马新迁过江上青春迎养小车便送君自是恶怀抱菊蕋寒云当别筵
　　献吉卧病久不相见见时辄饮我酒且出示病中之作奉和一首
　　眷恋马卿消渇久苍茫春事入江新药罏白竹自为伴草阁青朝虚待賔吹面春风不觉醉堕怀明月更堪珍秦山渭水知多兴烂漫苑花休照人
　　复送献吉次韵
　　美人欲发车渺渺明星在门双靷长已知出此风尘表安得从之河水央梁苑新春行见月潼闗今日始还乡百年邂逅何由拟相对清樽各渺茫
　　腊月秦凤山吕思泉招逰陈氏园亭时以体疲天晩违此雅集明日思泉诗至追想和答
　　习家池馆多风景有客来歌氷雪天棋局酒杯殊不恶疎梅寒竹更相鲜病嗟筋力驱驰后兴落江湖笑语边赖有髙情不相讶灯前还寄白云篇
　　经吕梁蒋主事守谦留饮出示其父与翰林诸公徃来简札感而赋
　　万夫洪头看打船邀我状元亭子间石根丛篁照杯盏江汉春风吹客顔潼川太守风犹在省掖文章气所闗掩巻出门増感慨云寒日暮吕梁山
　　新正二日发宜春次王阳明韵
　　宜阳山前莎草痕春泥释释水流浑客行逺道无停毂人拜新年不出村三日暄蒸北风作清朝隂霾江气昏野馆萧条亦足頼梅花为我招吟魂
　　桃源山中
　　青崖逶迤绿不防新春人家烟火同山间溪流已觉暖洞口桃花争放红昔闻秦人避乱此误疑仙寰非世通风景当时岂应别万山今在马蹄中
　　经盘江次刘元瑞韵
　　逾冈陟岭兼多病腊尽春来不记程瘴水已知多客泪穷山只是有人行绿崖昼雾愁俱黒触马春花眼一明西蜀未知天下险老夫筋力尽南征
　　清华洞
　　万壑西来见兹洞不知开辟是何年宫虚灵秘造化白日洚洞生云烟着脚重闗愁鬼魅举头一窍见青天出门怅望来逰客石壁题诗尚俨然【伤范君山之亡】
　　春日永昌访张南园见其子含举人含秋暮来滇别我上春官出示诸公所赠巻因用韵末简
　　永昌三月醉君堂滇海君来落木苍尚想闲翁凭几杖温然一笑即春阳范湖春色扁舟老汉苑文章两省郎万里云霄今刷羽翩然五色伫翺翔
　　饮含于昊天阁复用韵赠别
　　风急天清郡郭堂仲冬山木晩苍苍杯浮碧海移春色楼倚千峯敛夕阳君行拟作金门客文彩先依玉署郎北极廻看天万里孤云矫矫冥鸿翔
　　早发崇冈即所见
　　雾势漫空亦何盛日上髙峯今却降皛皛晴岚低万壑冥冥秋气失三江石壁飞流自霄汉天闗拥树如旌幢终朝看山一廻首云里芙蓉犹自双
　　过浪沧桥【桥名霁红】
　　桥飞江崖霁虹出鐡锁髙缘不记年急江轰雷鬬日夜悬崖峭壁参云烟木深如闻鬼魅泣石错却讶蛟龙纒不有简书来絶域岂知天下有山川
　　兴隆东坡书院和朱凌溪韵
　　欲于何处觅仙踪怅望危栏俯碧穹石烟云虚半壁春深花鸟满幽宫乾坤一系西来马劒佩聊乘万里风不必殊方问招隐蜀山原有小舟通【吾宜兴蜀山亦有东坡书院】京口杨十舍承嘉邀饮甘露寺次乔白岩司马韵
　　虚危楼阁江之干细雨清秋作早寒粉堞屯云松杪出双峯积翠坐中看长空浩荡孤飞鸟万古升沉一倚阑差向山僧说兰杜又听鸣玉上长安
　　栋庵为黄朝用作
　　中山同事校文初卅载驱驰防靣疎沗窃看花成白首栖迟种栋只安居风吟髙叶琴樽晓云接长溪戸牖虚何日扁舟挂冠去洮湖东畔访幽墟
　　送虚亭许方伯致政还家
　　江郭虚亭息宴逰黄花无数照清秋功成四时亦有序人昨少年今白头水上鸥轻故泛泛山间云白何悠悠回首当时济渡处风波满地使人愁
　　辰溪山咏石
　　辰溪山间多美石尽日经行殊可怜髣髴蛟螭愁并出忽看虎豹讶羣眠临溪莹滑朝含雨近竹苍茫晩上烟岂是风尘厌奔走一教醒眼到行边
　　界亭山中雨
　　山行四月苦多雨岂是楚天巫峡邻溪谷乱流愁度马隂风吹壑防行人浪苍花蕋不禁湿夭矫青枫何剧新日暮蒸云应未已江雷殷殷送声频
　　浙上诸公招饮孤山次韵奉别
　　五年不到四贤堂门外疎松只自长日月重看此湖水风尘深惜故人觞峰髙野鹤孤云迵腊近江梅白雪香风景总应怜旧客简书先已赴滇阳
　　兰谿道中
　　寒风簌簌春初袂江雨防日暮台更爱好山行不尽双看白鸟去还来路岐南北皆君赐夷夏文章总运开魏阙五云舟万里青天孤节首频廻
　　王山见梅
　　青山郭口见梅花落日分明防树斜迢逓风烟念乡国驱驰鬓髪感年华杖藜雪后为谁适道路看来可自嗟不有世情空物态碧江疎影弄寒沙
　　赠钱太常贵
　　文雅初逢太常客朱炎再揖郢中仪风尘病里常须药山水情多不废诗惜别酒边江为白倦逰天际鸟还迟虎丘青春白石烂短棹相将携所知
　　沧瀛阻风赠沈方伯仁甫致仕次韵
　　河上风尘暗不开停篙罢桨亦悠哉冰花散落随江浦春色相将到酒杯沧海浮云看变幻盘涡飞鹭浴还来古今得失寻常事吾独怜君济世才
　　郑家口舟中别河间倅頴卿家兄
　　我行向南君向北弟兄分手难为情况是闗山皆客里不堪沧海又春生桞条纎纎已弄色鸿鴈两两时哀鸣相看只有今宵月两地随舟各自明
　　春暮赴楚经呉登虎丘
　　邂逅入山春已暮留连聎逺日微曛琅玕风动千人石楼阁天开万顷云春满劒池龙出跃花飞讲座鸟来闻何时脱略风尘履经壑长穿麋鹿羣
　　挽赵表兄襄
　　【缺】　　　秋复春寂寥无复见斯人翻思帐下【缺】斋日犹似花开对酒晨江海飞云空逝水丘【缺】春色老荆榛援毫为冩雍门曲萧飒悲风生白苹
　　东藩饮湖上尹亭次壁间韵
　　飞云台榭惬初登似隔红尘一万层湖上枯荷不可把栏间细菊已堪凭暇时数好来题竹避俗何烦更问僧罢酒放船纡晩郭寒沙碧石乱秋灯
　　春初饮悠然亭上简同僚
　　悠然亭上坐春风落日清樽幸不空弱桞渐看低槛碧夭桃似欲向人红地分省寺通僚晩春入江湖引兴同总作渊明赋归去南山亦已笑成翁
　　醉翁亭
　　想见醉翁亭自昔拜翁今及暮春逰姢姢野竹侵虚幌片片飞花防石头醉于山水亦啸傲名在文章自不休帐望千秋太守去琅琊山碧酿泉流
　　琅琊感古
　　千载琅琊王去后至今琅琊山擅名眼中城郭空形影天下山川防变更明月溪头花自落晓光亭上日长生荒凉留得前朝寺时有逰人听鸟鸣
　　龙里宪台端午
　　榴花无数雨中开何处逢人问酒杯万里心惊悬艾日孤城客傍望乡台苖蛮女亦踏歌去都市人争取醉回但使三边常晏乐不辞寂寞过山来
　　春日周陈王氏园亭
　　杨栁防风渡小桥波涵人影半虚揺水深【缺】　江湖大地僻已知城市遥鱼戏落花吹细沫【缺】含疎霭上青霄主人防有幽居兴命驾时来不用招
　　次周中丞边太常逰雨花台见寄
　　极知薄领清朝简每忆云台野骑双冠盖青春飞白石烟花百丈俯清江怜君俊逸诗无敌老我清狂意未降何日春流一击楫同逰髙拂雨花幢
　　寄林侍御釴父紫霞山人
　　缅想清风不可攀廿年髙卧紫霞山青春谷口芝应长白日炉中丹防还虽无足迹踏城府已有文章鸣世间绣衣特立当霄汉諌疏时闻抗帝顔
　　中秋对酒安山舟中
　　去歳兹辰系滇海今宵对酒却安山仰看明月同关塞叹息风尘老客顔露下髙天秋与白橹揺寒水夜迟还天王出狩临西极万里清光谁为攀
　　送张司空还萧山
　　白首功成合身退片帆江上羡公归官休于我无拘束世上从他有是非醉倚春风歌短棹卧看云月上闲扉萧山旧识藏书处投老于今信不违
　　泊舟采石
　　西来系舟沙桞隂忽闻枝上蜩蝉吟客心日夜惊时改春首驱驰复夏临谪仙祠空殿突兀采石江上松隂森当时骑鲸上天去此事有无传至今
　　秋日渡河喜防李崆峒
　　思君今得渡河来河上秋涛霁色廻卄载离居洛阳市春风忆别黄金台季鹰江上鲈空羡陶令篱边菊正开明月樽中照白髪故人相对莫相猜
　　阅汴城【时正大水】
　　大梁城髙晓日赤千雉万雉皆春风独看旌斾行云表半觉楼台出水中自昔黄河有遗患千年神禹无全功须知保障吾曹事忍使民间杼轴空
　　晩歩后园奉次殷文济韵
　　徐歩荒园信晩晴尚思昨日对君情杏花开尽无余朶莺语听来不息声已惜春光过半去宁辞酒十分倾罢衙若看还相过歇马池头看水生
　　中州迁南太仆正携酒李献吉庄酌别
　　仲冬晓出东城行落木空原霜露清暂脱簿书非所事招携朋旧却多情新搆草堂当野旷尚余花蕋近墙明于今已惜南州别不及春来听早莺
　　是日晩复携酒后亭得园字
　　荒荒寒日下郊原惜别幽亭剰酒樽白髪孤舟今独逺新诗何日更同论啁啾羣雀暄争树潇洒丛篁寒趂门去去江湖分南北春风回首忆名园
　　陶副使分司见桃花和献吉韵
　　分司偶得见祧花倚槛含风自可夸怪底已飘千防乱开迟犹及一枝斜漫将春色供文案岂有新诗领物华徙倚髙城日欲晩海风吹落九天霞
　　次王少司冦存约冠山韵
　　衙罢重门掩不开传呼小吏送诗来已知司冦风情逸遥逐冠山春色廻梅蕋相将冲冻雪鹤毛行见长苍苔因君兴入沧洲逺却忆任公旧钓台【任公钓台吾宜兴地也】
　　二月晦桃花席上得微字
　　去年花开二月早今年开迟犹未稀眼中花好只如旧镜里红顔今觉非且绿酒樽常满幸际清朝愿不违急管繁丝悲律吕飘风度水入霏微
　　是日酒罢兴不尽更酌花底
　　落日余樽仍烂漫穿林倚石重徘徊婵娟细竹低纱帽窈袅飞花落酒杯自惊白髪迁官里又见春风两度来未得拂衣伤老大相逢桃李且顔开
　　九日柏子龙潭山和友韵
　　碧草丛篁丽客觞柏潭秋晩石苍苍长云南下江流廻诸岭西来龙凤翔去年遨逰汴水上今日重饮滁山阳黄花怅望照白髪抱病令人思故乡
　　闻邵尚书二泉失火赋以奉慰
　　何事乃遭回禄变惊闻初得太常书【太常边廷实也】楼炎万巻谁云尽腹笥于公却有余鹤歩顿教忘旧径燕来翻喜定新居【闻新屋将成】白头留得尚书履应听飞声上玉除
　　饮悠然亭复用去年韵
　　正月再歌池上风雪融春水映晴空栁仍黄色相将动花似去年犹未红白首笑看朱绂在青春还许一樽同清时司马无繁政对酒何心学醉翁
　　次韵赠呉友丁寿卿
　　西来书劒凌秋色江上相逢一解鞍浙水春风思独逺滁山白髪幸同看髙车信有题桥志雄论眞如下坂丸黄金台髙贮贤俊去去休嗟行路难
　　丰乐亭次韵
　　苍茫江汉坐秋清落日余樽酒再行逺树兼天浮海国银河如帯抱州城人家争赛鸡豚社边塞不闻鼙鼓声欧子文章犹在石髙亭一豁古今情
　　奉赠西青钱先生
　　凌驾洪涛劳逺访携将秋色过江城青鞋布袜无尘土碧水丹山总性情防共蹑云寻壑去醉看骑马觉身轻簮缨沗窃今头白常使横经忆后生
　　十日滁山留共观潄泉眠石防盘桓黄花秋尽犹余色十月风髙已觉寒江舸飘然发何早家山虽近防应难钓丝百尺春湖兴焉得相从云水寛
　　寄寿秦凤山司徒六十次韵
　　遥庆君年思上日开筵切近凤池头髙天北斗频回首九月黄花正好秋盛世文章追两汉中兴功业在今周麒麟黄阁图应逺未许沙边问白鸥
　　白下送西賔韩朝望归浙
　　十月霜清白下山束书东上浙江船灯明秋夜传经榻菊蕋寒云送别筵朱绂惭余成白首清才羡子美青年秋鹰已刷排风翮凌厉行看向九天
　　奉送同年朱玉峯太宰还乡
　　忆同攀桂向秋天转盼于今三十年供奉三朝劳补衮衣冠八座入蝉聨清晨江上舟初发黄菊樽前秋可怜未得相从拂衣去风尘回首思茫然
　　饮胡祖贻西园得春字
　　霏霏花絮散余春园鏁开时逢故人携手同行脩竹里举杯还照白头新云生虚壁疑成雨风动微波不起尘乘兴看山如有暇日来亭上不嫌频
　　送黎仰止通政入朝
　　官舍葵榴侵别酒银台旌节入青霄浮云沧海怜行迹防鹢炎江问早潮舟入三湘休听雨佩【缺】双阙候鸣朝舍人献纳从容里香转春风玉殿遥
　　官塘道中有感
　　忆昔槐黄趋诏去今朝头白解官归萧条门巷不如故借问主人今亦非山映陂塘空水緑春深杨栁自花飞廿年转盼即今古迸泪临风欲堕衣
　　赠李介庵次其自咏韵
　　安晩极知前辈少【安晩介庵父】流风仍见后人同介髙一代休随俗道在青氊得屡空短杖临溪秋独逺晴牕防易意何穷廻思绛帐东楼日叹息今皆成老翁
　　胡梦竹园亭次周约庵中丞韵
　　树里澄波静不流坐深长夏转看幽孤峯絶壁倚飞阁落日轻霞明逺丘野外冠裳从我懒山中猿鹤为谁俦主人留客不知暑挥翰清风百尺楼
　　春日陪凤山司徒逰善权次韵三首
　　雨天载客清溪舸来听春山寺里钟洞口浮云湿仙袂山深老桧卧虬龙宁知石上三生梦不愿人间万户封谢公今有东山屐踏徧云崖日万重
　　洞中
　　忽忽重来今廿年追思徃昔事茫然紫芝犹带青春色日月常开小有天丹壁苍崕愁絶倒琼脂玉柱讶空悬青骡欲覔神仙迹昏黑重闗不可攀
　　小水洞
　　洞坼烟霞别一天春随酒盏落花前千层壁空悬石百尺寒潭地涌泉仰看老树垂云雨恍惚神龙跃九渊三十年来走尘土共君今日一惺然
　　芮从逺主西塾两年歳暮辞去用其留别韵以赠二首
　　腊尽郊扉雪色融疎梅已觉漏春风别携此日江湖逺惜尔忘年契谊同缱绻赠行聊短句交游为我谢诸公春来莫问徴求使袜线元非补衮功【芮从逺有拟上黄金殿之句故云】珍重君贤似孔融故家乔木有遗风吾心自省应无疚古道谁云不可同推让智谋甘独拙岂因蓑笠傲三公吾孙解事青云叶他日宁防一漑功
　　奉次凤翁元日见寄
　　白头又领歳新朝自颂椒盘歌且謡门外唯多白鸟至海东时见红云飘已觉江村无冻雪即看春色上寒条湖南湖北青峯寺放杖还应托圣朝【时凤山约逰华藏诸寺】初闻制作本真禅【作炉僧名真】一落尘寰五十年呉【缺】岿然存古朴湘纹犹自带婵姢岂应世上无珠玉自是山中有宿縁细瀹龙团伴枯寂二泉应得并流传
　　陪聂侍御饮滁山僧舍用壁间吕太常韵
　　壑转林廻石径微追陪骢马到岩扉忆从欧老当时醉始觉滁山天下稀落木风岩秋浙沥寒云菊蕋晩相依樽携竟日淹留兴竹露熹微下夕晖
　　游华藏
　　童稚知名今始逰寺门髙对三山幽波涛防防白日涌石壁皛皛孤云浮题诗昔日人何在醉墨空堂迹尚留【邵半江诗字在壁】怅望白头一洒泪江山千古自清秋
　　紫岩刘太宰见寄牛首山之作惜余未逰用韵道情
　　南都故人别我久千里悬旌心日劳无路趋跄【缺】佩里停云迢逓星辰髙花岩自昔闻牛首僧屋缘居似鸟巢安得同逰一携手直从髙处看江涛
　　天髙牛首恣跻攀秀句封题紫翠间南国清朝无冗政玉堂春日有余闲看山跃马总多兴懒性出门常自难此日因君重廻首天青云白鸟飞还
　　经三衢乡同年杨节推时明携酒郊外押韵
　　迢逓河山惜逺逰樽携野寺重淹留驱驰志业元相信得丧乾坤可自谋沙际寒花仍照席江空落景半含楼转看月殿酣歌里奔走风尘今白头
　　奉和凤山东园燕集见寄
　　山中梅蕋欲冲寒冠盖东园忆旧懽池竹照人青送酒江鳞出水素行盘防年丘壑违髙枕双鬓流光惜转丸金阙封题将野逺司徒情兴逐人寛
　　春初酬李蒲汀见寄
　　渐看苔色上堦除卧领春风到草庐习懒自知成性癖无书却怪故人疎青春花好还应惜野水舟轻信所如谁谓壮怀应不负于今髪白已无【缺】
　　【缺】　贵州徐中丞养斋见怀
　　堰【缺】　　照山赤溪上防虹吹雨晴百粤清秋瞻使【缺】知明月见君情久知德政风移速不问蛮夷志在行
　　且喜清平伐罪后香炉山色至今明
　　乌蛮千山控巫峡瘴云多隂常少晴信义不防惟我事言行虽异亦人情月髙瘴海羣氛静云白秋邉一鴈行有虞脩德三苗格今日天王本圣朝
　　客至园亭
　　东来乗舸自呉门长夏江村暑正烦一别两年稀防靣尽欢今日为开樽故人饭粝应无厌白首官髙何足论池有逰鱼岸有鸟悠然相对欲防言
　　寿周约庵中丞六十
　　由来忠尽説元公周室中兴百代功献纳皂囊纡十疏指挥黄钺定三戎举醆秋移金斗月钓丝春入五湖风看君筋力犹强健补阙常须上衮龙
　　谷明府少岱迎母同至喜为赋
　　宜兴岂似河阳县桃李花开今满城沧海潘舆非道逺他乡莱防觉春生风从百里俄应动政逮三年信有成事简官清山绕郭鸣琴斫鲙有余情
　　元日迎春谷明府设宴病不及赴口号奉简
　　喜逢元日歳新改忽报东郊春又来花拥土牛喧曙鼔笑迎竹马上春台桑田夙戒文公驾云物先开宓子杯多病马卿违献纳兴来自起折江梅
　　王中丞定斋诗送谷明府念及老夫和以奉酬
　　趋朝早发秋江舸念我遥传腊月书携手【缺】从河上别掉头今已七年余防勲终见麒麟阁懒性唯甘水竹居邑宰将诗共春至金门髙兴起迂疎
　　酬张翰林水南亦因谷诗见及
　　春风日夜吹郊墟又见小桃红欲舒白髪沧江秪髙卧玉堂清兴定何如题诗送客遥怜我多病经年阙致书自是山林隔絶久梦魂不到承明庐
　　毘陵舟中饯凤翁司空
　　北斗天旋舟好发九重春早望应深典刑自昔唯求旧日月重熈正际今夏禹独先沟洫计汉文终惜露台金江郭春风吹酒醆送君一为白头吟
　　题南湾【并小序】
　　荘下圬施氏旧族也中衰而散落有以立者迁圩之南湾业颇新且读书事进取自号南湾因为之赋
　　舟纡北渚转风浪春入髙城几徃还乔木眼中无故宅行人溪上问南湾沙堤竹长萦新水书屋花开帯逺山回首酆城寳劒气中宵应出斗牛间
　　蓼莪山奉次泽西兄韵
　　五湖春色际天来沙鸟风帆逓徃廻笑日野花幽近竹入云风磴冷侵苔栖迟白首唯疎放报答青春有酒杯好事山僧老不倦晩犹携客上髙台
　　龙池山中感旧
　　三十四春如一梦持杯强饮对芳辰忆昔赐霑归省日攀萝曾侍白头人【进士时同先君逰】兜率青山只自好龙池修竹还如新怅望残花照佛阁廻头血泪迸青春
　　饮呉頥山宪副城南新楼次韵
　　爱汝溪上之髙楼五桥春日驻行舟帘开羣山却尽出檐防白云常为留玉壶分馔携丹橘野客题诗廻白头致身且作鸣珂去他日与君停宴逰
　　龙池山上庵
　　龙池之山揷天髙逶迤石磴縁秋毫青霄削壁千寻立僧屋如巢结搆牢复栈空中愁度鸟长松脚底讶翻涛更欲髙寻舍身石云寒日暮猿哀号
　　懋才朱子学以迁居诗见及用韵奉简
　　闻道春来新卜居东城风物定何如应知社燕来看主却讶衔泥非旧庐诸生之贫见原宪秦国取士思由余想像清风动牕竹日长闭门惟读书
　　谷少岱呉頥山夜集娯晩堂次韵同赋堂盖先达诸公宴逰之所
　　娯晩有堂城之隂多情清夜许追寻霄汉早看聨佩玉风尘久已谢缨簮庭叶惊风山雨至春杯信手烛花深举头画壁空诸老犹忆当时醉里吟
　　方君英举人归闽赋以别
　　斩蛟桥畔逢荆州令我一豁风尘眸疾看骥足当千里神薄琼枝莹素秋孤帆十月思东下水落江寒正稳流因忆君家丈人行曾聨鸣玉鳯池头
　　贺谷明府生孙
　　髙冈梧桐日菶菶春来又见长孙枝山川孕灵亦不偶徳政感人应在兹头角峻嶒岳骨起文章五色凤毛竒他日髙风有乃祖应知指是宜兴儿
　　观黄元敬新葺园池留饮亭上得开字【戊子腊月二十四日】
　　逶迤池上径新开喜値春风七日廻【时立春已七日矣】竹合露稍低近席波消雪色上浮杯作亭拟养千年鹤眺野还崇百尺台从此知君藏不出相寻待我拂衣来
　　癸巳暮秋复至元敬园亭惜不见主怅然有作复用前韵
　　三径幽纡只自开杖藜徐逐小池廻参差旧榭【缺】霜【缺】望无情对酒杯竹里有亭还【缺】　　　落日重登台
　　不堪吟罢一回首唯见白云【缺】北来
　　双溪集巻八
