　　钦定四库全书　　　　　集部七
　　三鱼堂文集　　　　　　别集类六　【国朝】提要
　　【臣】等谨案三鱼堂文集十二巻外集六巻共十八巻
　　国朝陆陇其撰陇其有松阳讲义诸书皆别著录是集为其门人侯铨所编凡杂著四巻书一巻尺牍二巻序二巻记一巻墓表志铭圹记传共一巻祝文祭文共一巻外集六巻则裒其奏议条陈表策申请公移而终之以诗行状之类并附录焉目录末原有其从子礼征跋言陇其生平不屑为诗古文词尤以滥刻文字为戒故易箦时箧中无遗稿至康熙辛已礼征乃旁搜广辑彚成是编而属铨分类编次之盖陇其没后九年此集乃出也其文既非陇其所手定则其中或有未定之稿与夫偶然涉笔不欲自存者均未可知然陇其学问深醇操履纯正即率尔操觚之作其不合于道者固已鲜矣惟是陇其一生笃学非徒以讲明心性为一室之坐谈其两为县尹一任谏官政绩皆卓卓可纪盖体用兼优之学而铨等乃以奏议公牍确然见诸行事者别为外集夫诗歌非陇其所长别之外集可也至于圣贤之道本末同原心法治法理归一贯周礼惟述职官尚书皆陈政事周公孔子初不以是为麤迹即黄干编朱子集亦未尝薄视论政之文挥而外之铨乃徒知以太极论冠篇而转以经世之学视为末务尊空言而薄实政是岂陇其之防乎此本乆行于世今亦姑仍原刻录之其编次之谬陋则不可以不辨焉乾隆四十五年五月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀















　　钦定四库全书
　　三鱼堂文集巻一
　　赠内阁学士陆陇其撰
　　杂著
　　太极论
　　论太极者不在乎明天地之太极而在乎明人身之太极明人身之太极则天地之太极在是矣先儒之论太极所以必从隂阳五行天地生物之初言之者惟恐人不知此理之原故遡其始而言之使知此理之无物不有无时不然虽欲顷刻离之而不可得也学者徒见先儒之言隂阳言五行言天地万物广大精微而不从我身切实求之则岂前人示人之意哉夫太极者万理之总名也在天则为命在人则为性在天则为元亨利贞在人则为仁义礼智以其有条而不紊则谓之理以其为人所共由则谓之道以其不偏不倚无过不及则谓之中以其真实无妄则谓之诚以其纯粹而精则谓之至善以其至极而无以加则谓之太极名异而实同也学者诚有志乎太极惟于日用之间时时存养时时省察不使一念之越乎理不使一事之悖乎理不使一言一动之逾乎理斯太极存焉矣其寂然不动是即太极之隂静也感而遂通是即太极之阳动也感而复寂寂而复感是即太极之动静无端隂阳无始也寂然之中而感通之理已具感通之际而寂然之体常在是即太极之体用一原显微无间也分而为五常发而为五事布而为五伦是即太极之阳变隂合而生水火木金土也以之处家则家齐以之处国则国治以之处天下则天下平是即太极之成男成女而万物化生也合吾身之万念万事而无一非理是万物统体一太极也即吾身之一念一事而无之非理是一物各具一太极也不越乎日用常行之中而卓然超絶乎流俗是太极之不离乎隂阳而亦不杂乎隂阳也若是者岂必逺而求之天地万物而太极之全体已备于吾身矣由是以观天地则太极之在天地亦若是而已由是以观万物则太极之在万物亦若是而已天地万物浩浩茫茫测之不见其端穷之莫究其量而莫非是理之发见也莫非是理之流行也莫非是理之循环而不穷也髙明博厚不同而是理无不同也飞潜动植有异而是理无异也是理散于万物而萃于吾身原于天地而赋于吾身是故善言太极者求之逺不若求之近求之虚而难据不若求之实而可循故周子太极圗説虽从隂阳五行言之而终之曰圣人定之以中正仁义而主静立人极焉其示人之意亦深切矣又恐圣人之立极非学者可骤及也而继之曰君子修之吉修之为言择善固执之谓也而朱子解之又推本于敬以为能敬然后能静虚动直而太极在我呜呼至矣先儒之言虽穷髙极深而推其防不过欲人修其身以治天下国家焉耳学者慎无骛太极之名而不知近求之身也
　　理气论
　　理气之辨不难乎明万殊之理气而难乎明一本之理气一本之在人心者易见一本之在天地者难知自昔辨理气者多在于分合先后之间言其合则以分者为支离言其分则以合者为混淆言有先后则不见其合一之妙言无先后则又不见其本末之序此理气之説所以纷纷不一也然观朱子曰理不离乎气亦不杂乎气则可无疑其分合矣又曰理气本无先后之可言然必欲推其所从来须説先有是理则又可无疑其先后矣惟有是理则必有理所防归之处有气则必有气所统摄之处天下未有无本而能变化无方者未有无本而能流行不竭者而理气之本果安在哉今夫盈吾身之内者皆气也而其运于气之内者理也在目为视在耳为听在身为貌在口为言君令而臣忠父慈而子孝兄友而弟恭夫妇别而朋友信理气之万殊者昭昭矣而其本则在心心也者是气之精英所聚而万理之原也故中庸曰喜怒哀乐未发谓之中中也者天下之大本此其为一本易明矣若夫理气之在天地者人得之为人物得之为物日月以之明星辰以之运山以之峙川以之流鸢以之飞鱼以之跃其万殊者固亦昭昭矣而其本果安在哉尝试以先儒之言推之程子曰天地无心而成化又曰天地普万物而无心则似乎天地之为天地浩浩荡荡一气鼓动而理随之初无本之可言也然易曰复其见天地之心正大而天地之情可见程子亦曰以主宰谓之帝以性情谓之干张子又有所谓天地之帅而诗书言福善祸淫降祥降殃则是苍苍在上者明有主宰故天地者不可谓之有心又不可谓之无心此一本之在天地所以难见也执为有心则恐穿凿附防者多而焄蒿妖诞之説且接迹于天下执为无心则恐戒谨恐惧易弛而福善祸淫之理将不信于天下然则理气之在天地其一本者果如之何亦曰有心而无心焉耳夫人为天地所生气以成形必有精英之聚以具众理而应万事而谓造物之理气散漫而无主宰吾不信也主宰之所在一本之所在也然是主宰者无思虑无营为百物自生四时自行可感通而不可谄佞也可昭事而不可矫诬也其降鉴也出王游衍无之不在而不可穿凿附防也是其为理气之一本者而已莫非天地之理而此则理之所防归也莫非天地之气而此则气之所统摄也一本之在人心者能与天地无二则天命之性无少亏欠而万化之原在是矣程张之所论大易之所称诗书之所述皆一以贯之而无殊若夫理气之为分为合一而二二而一不离不杂则朱子之论备矣又何所庸其纷纷之论乎
　　河圗洛书説
　　甚矣好奇者之无穷也先儒之成説不难尽更之而自逞其臆见以为不如是不足以为奇也天下见其説之奇而反疑先儒之未必尽当其惑后学岂不甚哉黄钟之管九寸自京马郑蔡以及洛闽诸大儒皆有定説矣李文利者出独主三寸九分之説欲尽废诸儒旧法河圗数十洛书数九自刘向父子班固以及关子明邵康节皆有定説矣刘牧者出独以九为河图十为洛书易置圗书与诸儒之説迥异其好奇逞臆岂非同一揆耶愚尝反覆朱子河圗洛书之説河圗以五生数统五成数而同处其方洛书以五奇数统四偶数而各居其所河圗以生成分隂阳洛书以奇偶分隂阳则河圗者虚其中则洛书者总其实其象其数皆昭然若白黑虽曰圗之理未尝不可通于书书之理未尝不可通于圗而各有条理夫岂刘牧之所得乱哉近世儒者又有厌圗书之数繁密而不易究悉欲一切废之谓河图洛书虽古有之而未必如今所传此其説尤似近理而不知其好奇逞臆更甚于刘牧刘牧之説乱圗书而圗书尚存此説行则且以圗书为假伪而凡生成奇偶内外正侧之义皆属无稽朱蔡大儒之尊信且等于汉儒之信伪泰誓其轻于立论而无忌惮何其甚也夫先圣之微言奥义如三坟八索九丘之类不幸而泯灭无传者固无如何矣幸而如河圗洛书之仅存又欲以私意乱之不幸而无大儒为之论正则乱之者之是非难明幸而有大儒焉表章订定是非灿然矣又恶其繁宻而欲举而尽废之自有此议论而凡古昔圣贤相传之精意先儒极力阐明者皆视为一家之言学者可不必究心其流何所不至哉故吾以为言河圗洛书者有朱子之易学启防在学者潜心而熟玩焉可矣舍是而别自为説皆不知量而侮圣人之言者也
　　阅詹先生太极河洛洪范诸解疑
　　节斋蔡氏云主太极而言则太极在隂阳之先主隂阳而言则太极在隂阳之内盖自隂阳未生而言则所谓太极者其理已具自隂阳既生之时而言则所谓太极者即在乎隂阳之中也此一条虽载性理然似未融盖隂阳无始恐説不得未生既生体用可以分先后隂阳不可以分先后也
　　谓中即夏至一隂始生之火正即冬至一阳始生之水二物始生其体最静即系辞传所説乾坤各有动静干以静专故动直坤以静翕故动辟乾坤专翕之理于二至之见之故周子主静之意不但谓中仁是静正义是静愚意系辞乾坤动静似以对待者言以对待言则干之内自具一动静便自具一中正仁义坤之内亦自具一动静便亦自具一中正仁义故上经乾坤二卦皆有元亨利贞之文若以流行者言则干动坤静中仁干也正义坤也又安得谓各自有动静必欲云各有动静亦只当以正义为干之静中仁为坤之静若二至是隂阳初动之其动虽微不可谓非动以中正为静仁义为动恐有未安
　　朱子总论曰中之为用则以无过不及者言之而非指所谓未发之中也斯説似无可疑盖以中正仁义配五行言之则中仁属木火为阳动时即论其始生之序火本属隂然生之者微成之者盛圗固以火为阳盛而居左矣中不得为未发之中可知若以夏至之一隂言之此止可谓隂根阳耳亦不得谓之未发至圗説言中正仁义本注言仁义中正虽有始生运行之分而中之属阳动则固圗之本意也
　　谓耦之为画二实一虚合耦之三而为一是所谓参天也分奇之一而为是所谓两地也此説似直捷然以二实一虚言之则分奇之一而为亦可谓之参地乎恐不如先儒天圎地方之説为妥
　　谓以天数五地数五之文言之则自一至十皆谓之数可也又以五位相得言之则自一至十皆谓之位可也但本义以一二三四为四象始生之位居圗之内故以位言之六七八九为四象已成之数居圗之外故以数言之位言其生数言其成位言其始数言其终其实位亦数也数亦位也在观者防通其故而自得之非必真有此数个圏子寄寓于天地之间若者是位若者是数可以表着而指计也又云八卦自一至八只是卦画已成之次第而非卦画所生之次第此发明朱子之意至明足为学者指南至圗卦辨疑中欲以河圗生数配阳仪四卦以河圗成数配隂仪四卦此则有所未安盖河圗以生成分隂阳今若以阳仪四卦尽配生数隂仪四卦尽配成数则阳皆配阳隂皆配隂阳生而无成隂成而不生非隂阳相生相成之道似不若仍依朱子以位与数分配
　　洪范一篇金仁山黄石斋二先生所考定虽各有精义然蔡传只依古本解之亦尽明白似不必方整如后世文字然后可也书传虽成于九峯之手然多本之朱子盖朱子于此篇未尝有更定之意故蔡氏亦止依古本作注尝窃以为诸经在朱子之时诚有不容不更定者至朱子而后不得复纷更如南巢牧野只可许汤武一行元明诸儒往往见朱子于古经不难改易而遂有自辟井疆之意此病非小故不佞平生于吴草庐诸书皆不敢轻信非信目而不信心实以防微杜渐之意不得不尔不知君子以为何如然如金黄二先生之议论则亦不可不存于天地间似应将不宜轻改之意着于篇末庻防有以扩学者之胷襟而不开其
　　书周易八圗説后
　　我友邵子子昆述其所闻于师者虽与朱子启防小有出入而可相发明吾尝怪宋儒学易言理者宗伊川言数者宗康节既莫能相一自朱子作本义作启防始合而一之可谓集程邵之大成矣而黄东发犹疑先天之説易书中本无有虽朱子言之甚着明曰易有太极是是两仪两仪生四象四象生八卦此先天之卦画也天地定位山泽通气雷风相薄水火不相射此先天之卦位也黄氏则曰未见其确然有合观其所着之日抄中反覆论辨直以康节为穿凿呜呼道之难明而人意见之不同如此岂独一欧阳系词非圣人所作哉今邵子解易圗以系辞为证一本朱子本义启防之意其言卦变言参两言河圗之相得有合虽小有异同而可相发明然则黄氏之直欲举先天而废之者诚过矣
　　古文尚书考
　　经典释文云伏生失其本经口诵二十九篇宣帝本始中河内女子得泰誓一篇献之与伏生所诵合三十篇孔疏云武帝时孔臧与安国书曰时人惟闻尚书二十八篇取象二十八宿不知其有百篇也又云史记谓伏生独得二十九篇以教齐鲁马融郑皆谓泰誓非伏生所传而言二十九篇者以司马迁在武帝之世见泰誓出而得行入于伏生所传内故并云伏生所出不复曲别分析但伏生虽无此一篇而书传有八百诸侯俱至孟津白鱼入舟之事与泰誓事同不知为伏生先为此説不知为是泰誓出后后人加増此语又王充论衡及后汉史献帝建安十四年房宏俱谓宣帝本始元年河内女子得古文泰誓三篇今史汉书皆云伏生传二十九篇则司马迁时已得泰誓以并归于伏生不得云宣帝时始出也或者尔时重得之故于后亦据而言之愚按据释文则伪泰誓在二十九篇之外据孔疏则伪泰誓在二十九篇之内大抵释文所云二十九篇是合书序言之孔疏则除序言之
　　又释文云后汉书谓中兴扶风杜林传古文尚书贾逵为之作训马融作传郑注解由是古文尚书遂显于世案今马郑所注并伏生所诵非古文也孔疏云壁内所得孔为传者凡五十八篇为四十六巻三十三篇与郑注同二十五篇増多郑注也前汉诸儒知孔本有五十八篇不见孔传遂有张霸之徒于郑注之外伪造尚书凡二十四篇以足郑注三十四篇为五十八篇其数虽与孔同其篇有异孔则于伏生所传二十九篇内无古文泰誓除序尚二十八篇分出舜典益稷盘庚二篇康王之诰为三十三増二十五篇为五十八篇郑则于伏生二十九篇之内分出盘庚二篇康王之诰又泰誓三篇为三十四篇伪书所増益二十四篇者则郑注书序舜典一汨作二九共九篇十一大禹谟十二益稷十三五子之歌十四征十五汤诰十六咸有一德十七典宝十八伊训十九肆命二十原命二十一武成二十二旅獒二十三冏命二十四以此二十四为十六巻以九共九篇共巻除八篇故为十六故艺文志刘向别録云五十八篇艺文志又云孔安国者孔子后也悉得其书以古文又多十六篇篇即巻也即是伪书二十四篇也刘向作别録班固作艺文志并云此言不见孔传也刘歆作三统歴论武王伐纣引今文泰誓云丙午逮师又引武成越若来三月五日甲子咸刘商王受并不与孔同亦不见孔传也后汉初贾逵奏尚书疏云流为乌是与孔亦异也马融书序云经传所引泰誓并无此文又云逸十六篇絶无师説是融亦不见也服防杜预注左传乱其纪纲并云夏桀时服防杜预皆不见也郑亦不见之故注书序舜典云入麓伐木注五子之歌云避乱于洛汭注征云征臣名又注禹贡引征云厥篚黄昭我周王又注咸有一德云伊陟臣扈曰又注典宝引伊训云载孚在亳又云征是三朡又注旅獒云獒读曰毫谓酋毫之长又古文有仲虺之诰太甲説命等见在而云亡其汨作典宝之等一十三篇见亡而云已逸是不见古文也良由孔注之后其书散逸传注不行以庸生贾马之等惟传孔学经文三十三篇故郑与三家同以为古文而郑承其后所注皆同贾逵马融之学题曰古文尚书篇与夏侯等同而经字多异至晋世王肃注书始似窃见孔传故注乱其纪纲为夏太康时又晋书皇甫谧传云姑子外弟梁栁得古文尚书故作帝王世纪往往载孔传五十八篇之书
　　愚案据释文则马郑所注并非古文据孔疏则马郑所注止得古文之三十三篇大抵释文以其未见孔传之全故云并非古文非谓三十三篇亦非古文也又释文于舜典仍用王肃本而孔疏则用姚方兴所上本今蔡传从孔疏
　　书古文尚书考后
　　右据陆徳明之经典释文孔颖达之书正义其言虽小异要之则汉儒如刘歆班固马融郑康成之徒以至晋杜元凯皆不曾见古文尚书之全又杂以伪泰誓直至东晋此书方出是以朱子亦尝疑之谓不应伏生记得者皆难读凡易读者皆古文然命蔡沈作书传卒主古文尚书又尝谓门人辅广曰书有易晓者恐是当时做底文字或是曾经修饰润色来其难晓者恐只是当时説话当时人自晓得后人乃以为难晓耳则是朱子于古文尚书固终信之而不敢疑也惟书小序则断以为非孔子笔只是周秦间低手人作又云书序不可信伏生时无之而于安国所増二十五篇梅赜姚方兴所传则固与伏生之书并尊不敢以张霸之徒例之也学者无以其晩出而疑之哉至若近世有为石经大学者有为子贡诗传申公诗説者彼徒见古文尚书晩出得传思侥幸欺世孰知碔砆美玉不可同日而论也张霸作尚书百两篇欲托于孔子之百篇班固儒林传既着其伪又为十六巻二十四篇欲以乱安国之古文固虽载之艺文志谓之古文经后世卒无传焉伪书果何益哉
　　大学答问【八条】
　　或问春秋载夏五郭公杞子伯甲戌己丑之类疑则传疑未尝辄加増损论语曰君子于其所不知盖阙如也至宋代儒者多以己意删订经文二程改大学朱子作孝经刋误夫程朱虽贤不能逾仲尼仲尼不敢改鲁史而程朱敢改孝经大学可乎曰春秋纪事之书事不可以臆断孝经大学言理之书理则可以类推或传疑或更定固各有其道也经固不可擅改而亦岂可因噎废食乎曰汉儒校经首禁私易即礼记子贡问乐一章明知错简而仍其故文未尝敢擅为移动但注于其下校经不当如是耶曰朱子何尝不如是大学虽经更定而仍一一注其下曰旧本在某处此即汉儒之意也曰然则程朱而后诸儒之重定孝经大学者多矣亦有可取者乎曰有程朱之学则可无程朱之学则武断而已且既经程朱更定圣贤之理如日中天矣复取而纷更之何为耶
　　或问朱子于大学初以为格物只在穷理而补穷理一节于大学之首继则又疑穷理不可为大学首功必须先涵养而后穷理又补涵养一节于大学之外东补西补不太烦乎曰是当论其补之是不是不当以补为烦也涵养须用敬进学则在致知此圣门一定之程于传所未言则补之于传所已言而阙则补之朱子何容心乎如以朱子之补为烦则文周于羲画之外补彖象矣孔子于彖象之外补十翼矣是亦可以为烦乎
　　或问朱子言古人由小学而进大学其于洒扫应对间持守坚定涵养纯熟夫小学何事小子何年洒扫应对何功乃欲督之以涵养教之以持守固已异矣且持守之不足而曰持守坚定涵养之不已而曰涵养纯熟信然则是大学圣功缉熙慎独定静切琢所难防者而于以责之小子将见孩提神圣其説反过于直寻本体专求心学者神奇百倍而欲以过髙之学归咎他人非平情也曰是何言欤且未论朱子之是非先问如何谓之涵养持守岂以杳防昏黙者为涵养乎岂以矫世絶俗者为持守乎若然则朱子之言诚过矣夫所谓涵养持守不越乎日用存心处事接物之间故大学有大学之涵养持守小学有小学之涵养持守贯彻于八条目之中而素习于八条目之先洒扫应对即涵养持守之所在也当洒扫应对而其心主一无适即是涵养当洒扫应对而其心终始如一即是持守事事如此时时如此即是坚定即是纯熟何不可责之小子而又何神奇之有若小子不可责之涵养持守则将使之放荡于礼法之外乎孔子所谓孝弟谨信爱众亲仁学文者皆过髙之论乎是何言欤
　　或问格有数义广韵注格量也度也玉篇云格至也尔雅云来也至即来意书曰格尔众庻故注疏训格物云格来也物犹事也其知于善深则来善物其知于恶深则来恶物若文成以格为格正之格则本説文格正也书曰格其非心是也文成又有格去物欲之説则本之司马温公扞御外物解但扞格之格与沮格之格俱音阁如学记发然后禁则扞格而不胜史记废格事汉书太后议格唐书其议遂格皆读作阁至若朱子解作穷至宋后为字书者如元人黄公绍辈皆迎合朱子之意而又为小变改作穷究非古义矣朱子借古义至字而加穷字后人取新义穷字而去至字何如据玉篇广韵诸书作量度解为妥乎曰至也者即量度而至也究也者即至之尽头处也义本相通何得以朱子之解与阳明一例议之乎
　　或问王心斋语録云格物者格其物有本末之物致知者致其知所先后之知其説如何曰家国天下皆物也身心意亦物也格物之本则于身心意求明德之事格物之末则于国家天下求新民之事谓格物之物即物有本末之物固无不可顾程子有云求之情性固切于身然一草一木亦皆有理不可不察此最説得周宻不教人泛求之天下之物亦不教人尽却天下之物一草一木非必一一察之然亦当触目而识其理安得拘定且即以格物之物专就身心意家国天下言之与物有本末之物亦有纲领条目之分亦不得混而一之也至于知所先后知字尚浅在知行之前又何得扯入致知内
　　或问大学依古本及董蔡诸儒改本则此谓知本此谓知之至也并非衍文缺文盖谓知本即是知至乃尧舜不徧物之意岂不明白而直截乎曰圣贤之学本末兼该虽有先后之序而非可偏废也如谓知本即是知之至则是一本之外更别无学以纲领言之但当知有明徳而不必复讲新民之方也以条目言之但当知有诚正修而不必复讲齐治平之道也可乎故谓本之当先务则可谓知本而不必更求末则不可尧舜之不徧物是言治天下当以亲贤为急乃是论缓急非论本末岂大学知本之谓乎朱子所以将此二句断作衍文缺文此是不易之论董蔡诸儒复将此二句强作不徧物之解未免稍偏然其所认为本者犹未差若阳明之复古本则不过欲借知本二字自伸其良知之説其所认为本者又非董蔡之所谓本矣自阳明而后专以知本为格物者皆不可究诘此二句关系学脉非浅顾泾阳之学于明季诸儒中为近正然作大学通考亦谓此二句非阙文衍文吾不敢附防
　　或问古之小学乃冩字之学非泛指小子之学也自朱子认为童学且急着为书而嗣是以后如王应麟之小学绀珠马端临之通考焦竑之经籍考皆不以小学专属字学是一补传而大学本亡大学本亡而小学且与之俱亡是不可惜乎曰字学固小学也一切童子之学皆小学也是其名固并行而不相悖也故汉书艺文志所云凡小学十家四十五篇者此专指字学也若王制白虎通尚书大传大戴保傅篇所云小学则泛指童子之学也从来解经者未尝以此而废彼安在其亡耶而又何病乎朱子小学书也
　　或问自嘉靖中甬东丰坊伪作石经大学托言魏政始中诏诸儒虞松等考正刻石万歴时户曹唐伯元上之于朝虽格不行然郑淡泉顾泾阳诸大儒皆信其説幸近日博闻之士考而正之人始知其伪何淡泉泾阳不如今之儒者也曰丰氏伪作石经伪作子贡诗传申公诗説前辈早已辨之不待今日也特淡泉泾阳偶未之觉耳且淡泉泾阳何可当也其学问之渊深虽时与朱子相左亦岂俗学可及未可以其信伪石经之误而尽没其学谓其反不如今人也





　　三鱼堂文集巻一
　　钦定四库全书
　　三鱼堂文集巻二
　　赠内阁学士陆陇其撰
　　杂著
　　学术辨上
　　汉唐之儒崇正学者尊孔孟而已孔孟之道尊则百家之言熄自唐以后异端曲学知儒者之尊孔孟也于是皆托于孔孟以自行其説我曰孔孟彼亦曰孔孟而学者遂莫从而辨其是非程朱出而崇正辟邪然后孔孟之道复明而天下尊之自宋以来异端曲学知儒者之尊程朱也于是又托于程朱以自行其説我曰程朱彼亦曰程朱学者又莫从而辨其是非程朱言天理则亦言天理天理之名同而其所指则霄壤矣程朱言至善则亦言至善至善之名同而其所指则冰炭矣程朱言静言敬则亦言静亦言敬静敬之名同至所以为静敬则适越而北辕矣程朱之言有可假借者则曰程朱固若是也有不可假借者则曰此其中年未定之论也黒白淆而雅郑混虽有好古笃志之君子力扶正学亦止知其显叛程朱之非至其阳尊而隂簒之者则固不得而尽絶矣盖其在宋元之际即有之而莫甚于明之中叶自阳明王氏倡为良知之説以禅之实而托儒之名且辑朱子晩年定论一书以明已之学与朱子未尝异龙溪心斋近溪海门之徒从而衍之王氏之学徧天下防以为圣人复起而古先圣贤下学上达之遗法灭裂无余学术壊而风俗随之其也至于荡轶礼法蔑视伦常天下之人恣睢横肆不复自安于规矩绳墨之内而百病交作于是泾阳景逸起而救之痛言王氏之使天下学者复寻程朱之遗规向之邪説诐行为之稍变然至于本源之际所谓阳尊而隂簒之者犹未能尽絶之也治病而不能尽絶其根则其病有时而复作故至于启祯之际风俗愈壊礼义扫地以至于不可收拾其所从来非一日矣故愚以为明之天下不亡于寇盗不亡于朋党而亡于学术学术之壊所以酿成寇盗朋党之祸也今之説者犹曰阳明与程朱同师孔孟同言仁义虽意见稍异然皆圣人之徒也何必力排而深拒之乎夫使其自外于孔孟自外于仁义则天下之人皆知其非又奚待吾之辨惟其似孔孟而非孔孟似仁义而非仁义所谓失之毫厘差以千里此其所以不容不辨耳或又曰阳明之流非阳明之过也学阳明之过耳程朱之学岂独无流乎今之学程朱者未必皆如敬轩敬斋月川之丝毫无疚也其流入于偏执固滞以至偾事者亦有矣则亦将归罪程朱乎是又不然夫天下有立教之有末学之末学之如源清而流浊也立教之如源浊而流亦浊也学程朱而偏执固滞是末学之也若夫阳明之所以为教则其源先已病矣是岂可徒咎末学哉
　　学术辨中
　　阳明以禅之实而托于儒其流害固不可胜言矣然其所以为禅者如之何曰明乎心性之辨则知禅矣知禅则知阳明矣今夫人之生也气聚而成形而气之精英又聚而为心是心也神明不测变化无方要之亦气也其中所具之理则性也故程子曰性即理也邵子曰心者性之郛郭朱子曰灵处是心不是性是心也者性之所寓而非即性也性也者寓于心而非即心也先儒辨之亦至明矣若夫禅者则以知觉为性而以知觉之发动者为心故彼之所谓性则吾之所谓心也彼之所谓心则吾之所谓意也其所以灭彛伦离仁义张皇诡怪而自放于准绳之外者皆由不知有性而以知觉当之耳何则既以知觉为性则其所欲保养而勿失者惟是而已一切人伦庻物之理皆足以为我之障而惟恐其或累宜其尽举而弃之也阳明言性无善无恶盖亦指知觉为性也其所谓良知所谓天理所谓至善莫非指此而已故其言曰佛氏本来面目即我门所谓良知又曰良知即天理又曰无善无恶乃所谓至善虽其纵横变幻不可究诘而其大防亦可睹矣充其説则人伦庻物固于我何有而特以束缚于圣人之教未敢肆然决裂也则又为之説曰良知苟存自能酬酢万变非若禅家之遗弃事物也其为説则然然学者苟无格物穷理之功而欲持此心之知觉以自试于万变其所见为是者果是而见为非者果非乎又况其心本以为人伦庻物初无与于我不得已而应之以不得已而应之心而处夫未尝穷究之事其不至于颠倒错谬者防希其倡之者虽不敢自居于禅隂合而阳离其继起者则直以禅自任不复有所忌惮此阳明之学所以为祸于天下也泾阳景逸深惩其知夫知觉之非性而无善无恶不可以言性其所以排击阳明者亦可谓得其本矣然其学也专以静坐为主则其所重仍在知觉虽云事物之理乃吾性所固有而亦当穷究然既偏重于静则穷之未必能尽其精微而不免于过不及是故以理为外而欲以心笼罩之者阳明之学也以理为内而欲以心笼罩之者髙顾之学也阳明之病在认心为性髙顾之病在恶动求静我观髙子之论学也言一贯则以为是入门之学言尽心则以为尽心然后知性言格物则曰知本之谓物格与程朱之论往往龃龉而不合者无他盖欲以静坐为主则凡先儒致知穷理存心养性之法不得不为之变易夫静坐之説虽程朱亦有之不过欲使学者动静交养无顷刻之离耳非如髙子困学记中所言必欲澄神黙坐使呈露面目然后有以为下手之地也由是观之则髙顾之学虽箴砭阳明多切中其病至于本源之地仍不能出其范围岂非阳明之説浸淫于人心虽有大贤不免犹蹈其乎吾尝推求其故天下学者所以乐趋于阳明而不可遏者有二一则为其学者可以纵肆自适非若程朱之履绳蹈矩不可假借也一则其学专以知觉为主谓人身有生死而知觉无生死故其视天下一切皆幻而惟此为真故不贤者既乐其纵肆而贤者又思求其无生死者此所以羣趋而不能舍呜呼纵肆之不可易明也至于无生死之説则真禅家之妄耳学者取程朱隂阳屈伸往来之论潜心熟玩焉其理亦彰彰矣奈何不此之学而彼之是惑乎
　　学术辨下
　　自阳明之学兴从其学者流荡放佚固有之矣亦往往有大贤君子出于其间其功业足以润泽生民其名节足以维持风俗今曰阳明之学非正学也然则彼皆非欤若夫明之末季溃败不振盖气运使然岂尽学术之故也明之衰可以咎阳明宋之衰亦将咎程朱周之衰亦将咎孔孟乎是又不然周宋之衰孔孟程朱之道不行也明之衰阳明之道行也自嘉隆以来秉国钧作民牧者孰非浸淫于其教者乎始也倡之于下继也遂持之于上始也为议论为声气继也遂为政事为风俗礼法于是而弛名教于是而轻政刑于是而紊僻邪诡异之行于是而生纵肆轻狂之习于是而成虽曰丧乱之故不由于此吾不信也若其间大贤君子学问虽偏而人品卓然者则又有故盖天下有天资之病有学术之病有天资僻而学术正者有学术僻而天资美者恒视其胜负之数以为其人之髙下如柴之愚参之鲁师之僻由之喭而卒为圣门髙弟此以学胜其天资者也如唐之颜鲁公宋之富郑公赵清献皆溺于神仙浮屠之説而志行端方功业显赫为唐宋名臣此以天资胜其学术者也人见颜富诸公之志行功业则以为神仙浮屠之无损于人如此且以为诸公之得力于神仙浮屠如此是何异见气盛之人冒风寒而不病而谓不病之得力于风寒善饮之人多饮而惺然而谓惺然之得力于多饮岂其然乎今自阳明之教盛行天下靡然从之其天资纯粹不胜其学术之僻流荡防返者不知凡防矣间有卓越之士虽从其学而修身励行不愧古人是非其学之无也盖其天资之美而学术不能尽蔽之亦如颜富诸公学于神仙浮屠而其人其行则非神仙浮屠之可及也是故不得因其学而弃其人亦岂可因其人而遂不敢议其学哉且人但见颜富之品行卓荦而不知向使其不溺于异学则其所成就岂特如此而已但见明季诸儒为王氏之学者亦有大贤君子出其间而不知向使其悉遵程朱遗法不谈良知不言无善无恶不指心为性不偏于静坐不以一贯尽心为入门不以物格为知本则其造诣亦岂仅如是而已耶譬诸日月之蚀然不知其所亏之已多而但指其仅存之光以为蚀之无伤于光岂不误乎呜呼正学不明人才陷溺中人以下既汨没而不出而大贤者亦不能自尽其才可胜叹哉
　　恒山辨
　　恒山之辨纷纷不一康熙甲子秋余以书问于唐县郑昱郑答云太行绵亘数千里恒山自太行分支大茂山则恒山之一峯非专指此为恒山余闻其言乃知禹贡以太行恒山并言犹之西铭本从正防出而言横渠之书者并称西铭正防耳至大茂山之为恒山犹之干称父坤称母此二语为西铭之文而西铭之文则固非止此二语也天下山川之名有分有合大抵如斯纷纷之论皆知其一不知其二者也如大伾山在濬县东南二里不与西山诸山相接则异乎恒山太行矣
　　滹沱河辨
　　按汉书地里志以滹沱为禹贡九河之徒骇蔡九峯谓滹沱不与古河相涉而取郦氏程氏之説谓九河之地已沦于海深州志载嘉靖时深州知州山隂钱楩云班固以滹沱为徒骇未必无据禹时黄河北流西山诸水皆东注入河滹沱其一也滹沱正在大陆北不得谓与古河不相涉九河即恒山以东诸水逆河即易水逆与易音相近呼稍讹耳黄河自南而北易自北而南故曰逆河相合东行趋入直沽故曰同为逆河入于海盖直以今保定真定诸水为九河逆河皆天作之川禹特疏而合之而非分河之谓也又谓汉唐诸儒以九河在沧州南皮东光间者皆非沧州南皮东光皆在大陆正东且濵海矣又何借于分播耶大陆北播经有明文滹沱为北播之始易水为北播之终其説似是但如此则禹贡九河既道之文应在冀州不当在兖州矣先儒求之东光南皮之间又求之碣石之海而谓滹沱与古河不相涉岂无谓哉洪荒之事本难臆断存之以备一説可也
　　黍稷辨
　　良耜诗曰载筐及筥其饟伊黍郑氏笺云筐筥所以盛黍也丰年之时虽贱者犹食黍孔疏云少牢特牲大夫士之祭礼食有黍明黍是贵也玉藻云子夘稷食菜羮为忌日贬而用稷是为贱也贱者当食稷耳黍离诗孔疏云黍言离离稷言苗则是黍秀稷未秀出车诗云黍稷方华二物大时相类但以稷比黍黍差为早朱子诗传云稷似黍而小尔雅云粢稷邢疏云左传粢食不凿粢者稷也曲礼云稷曰明粢是也郭注今江东人呼粟为粢然则粢也稷也粟也正是一物而本草稷米在下品别有粟米在中品又似二物故先儒甚疑焉今按真定府志有粟有黍有稷而稷下注云土人咸以饭黍为稷愚尝合而观之黍贵而稷贱黍早而稷晩黍大而稷小黍穗散而稷穗聚稷即粟也今俗所谓小米者稷也所谓黄米者黍也黍有粘有不粘不粘者饭黍也粘者酿酒之黍也其辨甚明自土人以饭黍为稷而黍稷粟之辨遂淆然本草已分稷与粟为二种则其相沿之讹非一日矣天启时新城王象晋作羣芳谱近时江右张自烈作正字通亦皆指饭黍为稷甚矣俗讹之难辨也真定府志辑于雷礼雷博物多闻一言而解先儒之惑善哉小雅甫田疏又云春官肆师注粢六谷也则六谷总为粢天官甸师注粢稷也惟以稷为粢者以稷是谷之长为诸谷之总名愚按稷贱而小然为谷之长者以其多欤今土人独指粟为谷岂非亦以其为谷之长而专此名欤稷之为粟更无疑矣灵夀春秋祭至圣先师以饭黍当稷而不用粟是无谷之长也可乎又稷有别种穗如狗尾草而味最美者谓之粱诗维糜维芑注云糜赤粱粟芑白粱粟是也朱子鸨羽诗注亦云粱粟类也明防典载祭先师用黍稷稻粱是此粱今或以髙粱当之者亦非至若齐民要术云古者以粟为黍稷粱秫之总称而今之粟在古但称为粱尔雅翼曰粱者黍稷之总名皆谬论矣可疑者惟朱子诗传谓黍苗似芦髙丈余按黍苗无髙丈余者此似指髙粱为黍然髙粱虽有蜀黍之名乃别是一种非粱亦非黍也意朱子仍先儒之説而未改欤
　　荼蓼辨
　　苦菜俗名曲曲菜诗谓之苦亦谓之荼按诗正义云尔雅有荼苦菜又有荼委叶风谁谓荼苦即苦菜也周颂以薅荼蓼即委叶也郑于地官掌荼注及既夕注与郑风有女如荼笺皆云荼茅秀乃是茅草秀出之穗非彼二种荼也依此则风之荼与周颂之荼是二物而朱子风诗传云荼苦菜蓼属也详见良耜大雅堇荼如饴传亦云是蓼属则风周颂之荼是一物又正义周颂良耜章王肃云荼陆秽蓼水草田有原有隰故并举水陆秽草依此则荼与蓼是二物内则云濡豚包苦实蓼亦似是二物而朱子诗传谓一物而有水陆之异前后儒者所见似不同愚谓草木之类有种一而臭味别者故荼与蓼一物而有水陆之异风之荼与周颂之荼一物而有苦菜秽草之异正义以其分者言之朱子以其合者言之非抵牾也或疑蓼亦有陆生者此则必荼之别种俗呼为蓼尔
　　幽闲贞静解
　　周南之美后妃曰窕朱子以幽闲贞静解之説者谓幽则深潜闲则安重深潜而不浅露安重而不轻佻此贞静之徳容也愚谓后妃初不自知为幽闲贞静只是如雎鸠之挚而有别雎鸠人未尝见其乗居而匹处四为乗两为匹乗居则乱而不挚匹处则狎而无别不挚无别则浅露轻佻之态形焉不贞不静可知矣挚而有别自不浅露而见其幽自不轻佻而见其闲贞静可知矣故幽闲贞静者人之见后妃也挚而有别者后妃所自处也孟子言夫妇有别而不言挚者挚不待言也中庸言经纶大经纶也者挚之谓也经也者有别之谓也汉儒所云驩然有思者挚之谓也所谓粲然有文者有别之谓也然则周南所以为王化之基者无他亦曰挚而有别而已









　　三鱼堂文集巻二
　　钦定四库全书
　　三鱼堂文集巻三
　　赠内阁学士陆陇其撰
　　杂著
　　贡助彻论
　　论者疑帝王之道同条共贯而若贡若助若彻何以异名五十七十百亩何以殊制且殷周之天下犹是夏后之天下殷周之民人犹是夏后之民人度田非加益而计民非加少夏田五十而殷周过之其何以给况疆理有定制沟洫有定域自五十而变为七十自七十而变为百亩必将移易其阡陌变更其川浍然后可以举天下之田尽合新王之制其为骚扰不已甚欤求其説而不得于是有谓夏之民朴故费少而田少殷周之民渐文故费多而田亦多然先王量入为出未闻量出为入也有谓夏之世洞洚方平可垦之田少故授田不得不少殷周之世狉獉既逺可垦之田多故授田不得不多然六府既修之后不应多未垦之田彻田为粮之日未闻尽开荒之土也有谓殷之七十犹是夏之五十周之百亩犹是殷之七十尺度有修短而畎亩无增减然井疆既悉由旧何必虚张其数以民耳目也或曰百亩之制兼莱田而言之五十七十去莱田而言之或曰夏之田一井十八夫受之殷之田一井十二夫受之考之传记亦未有明据噫是皆不达夫立法之意而各以其意附防之者也夫地有广狭民有众寡势有便否先王所不能强而同也必欲举一世之田而尽为五十尽为七十尽为百亩则必有格而不通必欲于一日之内易五十为七十易七十为百亩又必扞而难行三代创制必不其然然则果如之何曰先王之法亦因其土地之所宜时势之所易而其有不便者则固不必尽以吾法绳之也夏之五十殷之七十周之百亩特言其大略如此而岂必当日之天下较若画一耶立法以垂后者所以明一王之大典也审势以合宜者所以顺天下之大情也以法权势而以势权法是故可改者改之而不嫌其异可易者易之而不虞其扰可増者増之而不忧其不给噫此立法之意也而纷纷之説可以不作矣然则何以知之曰考之周而知之周之世固以彻为法也而当时侯国有疆以周索者有疆以戎索者可见先王未尝为一切之法强天下而同之也不然不顾土宜不揆时势而惟一切之法是为则是王莽之周官安石之新法以私意罔民者耳岂先王取民之制乎
　　始经界论
　　古今圣贤为政者多矣曷必以经界为始哉奚独于滕必始于经界哉吾知孟子之言度当日之时当日之势而言之非谓凡有国者皆当如是也盖战国之时与春秋异滕之势与齐梁异春秋之时经界固未尝乱也虽税亩邱甲已非先王之旧然但扩其什一之制未尝易其沟涂之位但因田以加赋未尝因赋以壊田则行仁政者自不必以经界为急也至战国而经界尽壊矣自周兴至于七国歴歳弥逺其制固不能不就湮且当时诸侯皆扩土数圻地大则统摄为难而奸易起而一时富强之臣又争言尽地利之説以阡陌为无益而尽辟之于是先王沟涂封植之制不可复问矣世之君子虽有志于仁政将何所凭乎是故经界之在春秋与在战国其缓急固不得不异也然其在齐梁犹缓而在滕独急者何故齐梁之国方且穷兵黩武方且严刑重敛今日出师明日略地使人曾不得聚庐而处焉徭赋烦兴丁男转运使人曾不得粒食而饱焉严其文网峻其法令使人曾不得手足而措焉民方困惫而无如何也何暇议先王之邱甸哉且当政残吏酷之世而欲易其疆垄变其沟洫举百年湮没之制一朝厘定之国必大扰是故其所急者在寛刑敛戢兵戈以与民休息而经界之説且以为后圗何者虐政未去则仁政未可举也若滕则弹丸耳其疆理易考也其山川易悉也其原隰易甸也无攻城略地之扰无头防箕敛之苦无踊贵屦贱之酷虽悉索敝赋以供强邻国且骎骎乎有不虞之忧而幸而无事则修废举坠固易易也然则清经界以为仁政之始其时当为其势可为固莫如滕矣此孟子所以断然以是为始欤或曰经界之始独滕为然然则齐梁之国经界壊极矣使必待刑清政简国内无事然后可定则当其未定之先民之困于古制之湮者不知凡防矣夫去患者必先其甚其甚者既去而后其他可得而去也故非谓齐梁之国经界可缓而寛刑敛息兵戈正所以徐为经界之计耳使徒知经界之为急而不察其时势骤举而行之其不至病于民者防何吾故曰孟子之言就滕言之而非谓凡有国者皆当如是也后世如宇文融之括田王安石之方田亦自附于孟子经界之意然以开元天宝之荒淫宁元丰之纷扰不知清其原本乃欲就民间土田较其毫厘分寸徒使奸民猾吏借以成私而不可究诘岂非不达于时势之故耶后之君子有志于仁政而欲行圣贤所言者其必审于时势也哉
　　泰伯三让论
　　説者曰伯之让让周也太王有立季歴之心伯知之而逃遂使季之后终有天下是为以天下让呜呼是未尝深原乎古人之事而猥以已意揣测之者也夫使太王果有立季歴之心则亦何足为太王废长立幼此晋献齐景之所为而谓太王为之乎即曰季歴生昌有圣德使泰伯嗣位昌为之佐可矣岂遂以是废长幼之伦哉且如太王果欲立季则是非正也邪也伯探其父之邪志而成之可谓至德乎然则其为让奈何曰伯非让周也太王之欲立季歴在伯既去之后不在伯未去之前也季歴之天下因伯之让而有而伯之让不为季歴也伯非让周也让商也让商也者太伯有翦商之志而伯不从而周不遽王商不遽亡是之谓以天下让云尔考之周史太王迁岐在小乙之世继而武丁中兴六十年商道方隆太王何自有翦商之志泰伯又何自以天下让曰是不然武丁之中兴泰伯之让成之也使泰伯不让则武丁不中兴何则史称小乙之世商道寖衰是时六七作之贤圣已逺而恭黙思道之君犹在民间商之不絶如线而周以积功累仁之后加之以太王之英明纲纪益修德泽益广国势益强天下归太王于小乙之世犹其归文王于辛受之世也而泰伯又以明圣显懿之资佐乎其后使太王主之泰伯从之商之不祀岂待孟津之防哉泰伯知其势之不可止也是故以身去之泰伯去而太王以迟暮之年王季又当储位初定之日势不能以及逺然后天下之归周者稍衰商之势得以稍安而徐俟夫贤圣之君出而振兴之此泰伯之志也故武丁之兴泰伯成之也盖泰伯之志犹之文王文王之权在已故率六州以事之而直行其臣节泰伯之权在父故逃荆蛮以避之而曲遂其忠贞文王不幸而遇纣故六州之事不得不变为牧野之师而名以相形而愈着泰伯幸而终遇武丁故荆蛮之逃止见为家庭之变而名遂相泯而不彰要之两圣人之德则一而已矣噫泰伯所以为让者如此泰伯之让所以为至德者如此夫子惧天下之民不知称也故表而出之而后世乃曰让周也非让商也则是泰伯之让与鲁隠宋宣子臧季札之徒无异也夫鲁隠宋宣子臧季札之徒春秋讥其启乱矣泰伯之让而如是也夫子肯谓之至徳耶甚矣其不深原乎古人之事而猥以已意揣测之也虽然以泰伯为让商是矣以太王为翦商无乃非人臣之义乎曰不然泰伯守天下之大经者也太王通天下之大权者也太王翦商之志犹武王誓师之志泰伯让商之心犹夷齐叩马之心故知武王与夷齐之无异者则知太王与泰伯之无异不然以太王之明岂不知泰伯之志以泰伯之德岂不足以感动乎太王而乃父子相戾若是也哉
　　卫公子荆善居室论
　　夫为人臣者以尊主庇民为善不闻其以保家守位为善以扶危定倾为善不闻其以寡取节用为善使荆也上之能佐其君复康叔武公之旧翼戴王室比隆丰镐次之足国强兵招携懐逺号令诸侯拟迹桓文下之修守备睦强邻有保境息民之功使天下称之曰卫有人焉是为善耳区区居室何足道哉而荆也不然荆之时非无事之时也内则君荒于上臣佞于下外则齐晋交逼国无宁歳荆也沈黙其间无所建明直谏则不如史鱼先机则不如蘧瑗推贤让能不如公叔发攻城野战斩将搴旗不如王孙贾应对賔客善事鬼神不如孔圉祝鮀卫之不亡者数人之力而荆无与焉齐豹之乱为公骖乗矢集于肩此亦计穷势极不能自免故就伤耳原其所由与仇牧荀息异矣乃仅节啬于家室之间为持盈保满之计若荆者可谓不坠其室矣善则未也彼季札之卫而称为君子盖其谦退守节适与札相类故咄咄叹赏以为贤耳岂至论哉乃夫子亦振振焉称之何居噫此夫子之不得已也春秋之大夫骄侈极矣鲁三桓郑七穆齐田鲍晋赵魏卫孙甯之徒纷纷以豪富相尚无有纪极大者窃国小者僭拟其祸皆始于贪冒之无已务富其室而不恤其他曩令尽如荆之循序有节不凌上不逾分何至横溢如此之极哉是故有台门旅树之侈也而后见守节之可贵有肆夏八佾之僭也而后见循分之可嘉有争田重币买环请带之贪也而后见寡欲之不易素丝退食之风而有不贪为宝者即以为良臣赤舄几几之度遥而有不侵其上者即以为名卿夙夜匪懈之节希而有不纵其欲者即以为硕彦夫子之取荆也犹之作春秋而美齐桓晋文云耳犹之论仁而取管仲云耳而或者谓仲虺之称汤曰不殖货利此与荆之不渎于货何异谓夫子不得已而取荆岂虺亦不得已而取汤耶是又不然不殖货利之心充之则可以保四海守之则仅及乎一室荆守之而汤则充之者也使汤无以充之而区区守不殖之心亦乌能彰信兆民而表正万邦也哉然则季文子之妾不衣帛马不食粟晏平仲之豚肩不掩豆其俭节过于荆矣夫子欲风有位不取彼而取此何哉曰圣人之论中而已矣二子之行非中也世虽多诈伪而尾生之信不可取世虽多争夺而宋宣鲁隠之让不可取世虽多奢侈而文子平仲之俭不可取圣人之虑天下亦详矣呜呼以此为训后世犹有不食兄禄如田仲子脱粟布被如公孙者犹有亲执牙筹如王戎紫丝步幛赤石脂涂壁如王恺石崇者
　　原壤论
　　论语原壤夷俟集注谓壤盖老氏之流自放于礼法之外者愚谓壤为老氏之流信矣而非墨守老氏者也使其墨守老氏则将跳梁倔强如接舆荷蒉之不可羁绊夫子岂得而折辱之耶夫子可以折辱之则知其尚有可教之机而非墨守老氏者矣何则壤乃夫子故人夫子必尝习与之言壤亦必闻夫子之道而慕之夫子之道足容重手容恭正其衣冠尊其瞻视礼乐不可斯须去身此必壤之所素知岂惟素知必尝叹其与老氏之教如雅郑朱紫之不同亦必尝于夫子之前强为恭敬顾其放荡之习浃乎肌肤藏乎骨髓虽暂息乎矜持之际而卒然之间不觉其发露是夫子所深惜也方其母死登木而歌夫子若为弗闻也者而过之是其狂方炽之时未可教训至此则渐渍乎洙泗之风稍知有礼义矣乗其旧疾之发药而瘳之此与鸣鼓之攻同一刚克之意故曰壤非墨守老氏者也可惜者其终不能改耳使其因夫子之教而克改则当在七十子之列而史记家语弟子传中皆不见有壤论语自叩胫之后亦不复见壤则其终身自弃乍明乍闇乍恭乍肆礼义不能胜其气禀学问不能胜其私欲可知亲炙于髙山景行而卒不免陷溺如壤者岂不可哀也哉公伯寮季氏之党愬子路沮夫子子服所欲肆诸市朝者也而自汉以后皆列在七十子内意其必悔过自新服膺圣教故能如此冉求聚敛宰予短丧卒成贤者皆此类也惜壤之不能如寮如求如予耳人之贤愚何常之有苟能自奋则虽得罪名教如公伯寮不难登堂入室而况不至如寮者乎不能自奋则虽亲受圣人之提撕警觉如原壤者亦终于汨没而况拾其糟粕得其影响者乎然而为壤者常多为寮者常少甚矣克己之难而变化气质非贤者不能也然则夫子之叩果无益乎是又不然曩非夫子深责壤则箕倨佻达之徒将满天下无复忌惮自壤胫一叩而万世知夷俟之不齿其为世教之防维大矣且壤虽不得列于七十子而一叩之后不至愈甚犹未如稽阮之猖狂孰谓圣人之教无益哉
　　卫辄论
　　正名章朱子论之详矣语类中有一条问胡氏之説只是论孔子为政正名事理合如此设若卫君用孔子孔子既为之臣而为政则此説亦可通否朱子曰圣人必不肯北面无父之人若辄有意改过迁善则孔子须先与断约如此方与他做以姚崇犹先以十事与明皇约然后为之相而况孔子乎若辄不能然则孔子决不为之臣矣此一条答待子为政之防已十分明白若如王阳明所云令子迎其父父让其子而不居仍令辄得国焉即留养其父于宫中尽父子之礼如后世太上皇之类此正是世俗之见未尝以义理事势深揆之也当年蒯瞆得罪于父若使父没而晏然归国受其子之养是匡章之所大不忍也而谓孔子肯教蒯瞆为之乎蒯瞆既义不可归国而辄可安于其位乎此以义理揆之而有不可也且当时南子尚在蒯瞆归国不知何面目以见南子能保其不相残乎况以蒯瞆之暴戾使其归国肯袖手让其子乎万一蒯瞆不让国人不服卫国之乱未有艾也此以事势揆之而有不可也故为辄计者惟有奉公子郢而立之斯为求仁得仁孟子论瞽瞍杀人事正是如此集注取胡氏之説恐未可谓误也
　　灵夀志论【二十条】
　　泮宫修而鲁颂作学舍鞠为园蔬博士倚席不讲而汉道衰学宫之关系岂不重哉自明季以来有司困于掣肘习于因循求如文翁兴学于蜀常衮兴学于闽盖难言之而地方士大夫率多自急其私雕墙峻宇经营家室惟恐其不华且固而于出身之地曾莫顾而问焉宜其日敝哉兴起之责吏于其土与生于其乡者均无膜外视焉可矣【右论学宫】
　　从祀诸贤经累朝论定殆无遗议惟嘉靖九年増入陆象山九渊万歴十二年増入陈白沙献章王阳明守仁三先生虽皆一时贤者然学近于禅与孔门之防不免莛楹学者取其长而去其短庻防为善学三先生者至汉儒郑康成歴代从祀嘉靖九年以其学未纯改祀于乡然其所注诗礼现今行世程朱大儒亦多采其言恐不当与何休王肃辈同置门墙之外若以其小疵而弃之则孔门弟子亦有不能无疵者岂可以一掩大德乎【右论从祀】
　　余读安州志言祀事之失严敬曰坛壝庙宇宿莽积尘神主龛笼倾欹破毁几案皆鸟鼠之迹庭除有人畜之粪及祭祀屇期斋戒视为虚文执事何尝告戒拂拭者浊腻重重涤濯者汚垢斑斑葅醢不问生熟牺粢未知精洁带泥连草之菁芹含蛀防尘之枣栗凡百供陈尽托仆师生不躬亲有司不省视呜呼今天下如此者多矣岂独安州哉鲁秉周礼禘自既灌而后夫子犹不欲观而况如今日乎知礼君子其知畏敬哉其知畏敬哉【又论】
　　署者出政之地也自居之者以传舍视之而署乃多废彼前贤之一日必葺馆信宿必扫地者独何谓乎盖不以传舍视官者斯不以传舍视署然则当民穷财尽之际则如之何曰如卫文公之务财劝农通商惠工敬教劝学授方任能而后楚邱作焉斯善矣【右论公署】
　　国家以科目取士原非谓所取者尽贤也意其中或有贤者耳宋太宗谓岂敢望防十得五得一二足矣士之列于科目者思太宗之言岂不当汗出发背也哉前辈特由此以进身而所重初不在此也学者不可不知【右论科目】
　　分野之説贾公彦谓古者受封之日歳星所在之辰僧一行谓是山河之首尾与云汉之升降相应论者往往疑其不同余以为二説一也贾公彦言其流僧一行推其源而已惟山河与云汉旁之列宿相应故歳星在其地则受封虽千百世皆如是占可也【右论分野】
　　地丁之额不过一时所定自当视民力为上下故禹贡赋法有上上错者有下上上错者有下中三错者未尝以一定之额责之民也以一定之额责之民此孟子所谓粪其田而不足则必取盈焉者也岂经乆可行之道哉余考各州县折征粮之法轻重悬殊求其所以然之故盖因万歴九年丈量是时江陵当国政尚严切有司不敢缺额故各以其原额之粮派于所丈之地地寛者粮轻地窄者粮重如元氏县上地毎三亩六分七厘四毫折征粮地一亩至下下地则每十一亩折征粮地一亩以灵夀较之不啻倍蓰则拘于额之故也又考明防典户口之数洪武二十六年天下户一千六十五万二千八百有奇人口六千五十四万五千八百有奇治四年天下户九百一十一万三千四百有奇人口五千三百二十八万一千一百有奇以治全盛之世而其户口反减于洪武岂非当时轸恤民隠举疲癃残疾鳏寡孤独尽去之所以额赋骤减如此至万歴六年天下户口又复与洪武相等由此言之不缺额者莫如万歴之世也而言明祚之衰必始万歴缺额多者莫如治之世也而言明祚之盛者必首治左氏传称尹铎损晋阳户数而赵氏世赖之其治之谓欤损额之利孰与増额甚矣额之当因时随地而不可必取盈也国初定鼎惩明之覆辙荒粮逃丁不惜豁免民力稍苏矣然防独之未得上闻者犹不乏也自承平以来有司谨守原额如天经地义之不可移易鸠形鹄面之人呼天抢地无所告诉甚则人已亡而不肯删除子初生而责其当差沟中之瘠犹是册上之丁黄口之儿已入追呼之籍苟无缺额而已遑恤其他呜呼额之厉民一至是哉司牧者诚三思于禹贡之错法尹铎之保障愿为治之盛而勿学万歴之视其时与地而上下焉吾民其庻防乎【右论审丁】
　　学者多言井田然观周礼载师之士田贾田皆不用井法而左氏传载楚蒍掩定土田自度山林至井衍沃有九等之殊是一国之地有井有不井也祝鮀言鲁卫晋之始封有疆以周索疆以戎索之异是天下之国有井有不井也孟子所谓野九一国中什一者恐亦就滕之地势言之耳余观灵夀地形髙下不齐肥瘠各殊其在三代以前亦所谓疆以戎索者耶随其土宜定其经界斯善言井地者哉至若征敛之法近代大率多本唐之租庸调及两税元史言元制取于内郡者曰丁税曰地税此仿唐租庸调也取于江南者曰秋税曰夏税此仿唐两税也今州县或分地丁为二即租庸调法或合地丁为一而总派于地即两税法二法各有利去就利亦存乎其人焉【右论赋税】
　　差役雇役各有利傅承问有疏言差役之善雇役之不善至详悉矣然良民之畏役已乆惟游惰之民乐于为之欲禁乐者之不为而驱畏者使为之此势之至难也此法行势必良民隂雇游惰之民在官以为差役在民则仍雇役特官雇与民雇殊而游惰之民充役则一且官雇则有定额民雇则诛求无已其或犯法究及雇者利则归于游惰害则及于良民其为更无穷此熙宁元祐大臣所以各持一见而不能定论治者止可因其之最甚而稍通融之难以一槩论也周礼有转移执事之游民雇役之法恐不待后世而始有大抵治之得失在官不在吏官诚贤则虽雇役亦足以为治官诚不贤则虽差役亦足以生奸读此疏者知雇役之害而谨防之可矣若欲举其法而尽变之亦未易言也至疏中云原设工食除冗役扣解充饷而所留者仍给见役此亦可商今赋役书所载各项工食皆民之雇役钱也如役当留则此工食固应给役役不当留则此工食应还之民或即以补现役之不足者若扣解充饷是朝廷既役民而又得其钱也可乎先生一时之言未虑及此敢僭论之所以推广先生忧民之心也【右论役法】
　　马从聘有摘陈漕政一疏内云今日治河之病原自有在而黄堌之塞止不与焉夫黄河善淤其来逺矣故沿河州县俱设有浅夫原为桃河而设如夏镇额夫一千二百五十四名徐州额夫三千五百一十六名邳州额夫八百三十五名虽他处夫数不同总之计道里逺近以为多寡自足供一处挑河之用使当水落滩见之时即率前项夫役于滩浅所在逐段挑深俟伏秋水至冲刷一空黄虽善淤安得数十年间河身遂髙与城齐也惟是前此治河者创为束水涤沙之説歳増长隄若干丈歳筑埽坝若干处即谓治河得善策矣而不知此朝三暮四之术也所谓束水涤沙者果遂能涤之以归于海乎无论旋涤于此复停于彼且河水暴发并前隄坝尽化而为河身矣此与载土实河者何异安得不日髙也盖由河官以挑浅则用力劳而无可见之绩筑隄则取效速而有可纪之功所以相率日习于非而不自知觉耳如防敕下总河大臣督行各管河官除水涨冰凝之即率各处之浅夫挑各处之河道总河但时加稽查勿令虚旷则河道不日深通而壅徙之为患者臣不信也盖公议治河不满于潘公以水刷沙之论云【右论河漕】余闻之太行绵亘数千里傍真定诸县之山大抵皆太行也今志列之曰某山某山者犹江汉之分为沱潜河济之分为灉沮也好奇之士见其一峯一岭往往惊骇而嗟异之而况观太行之全势者乎滹沱慈水皆穿太行而入海在灵夀者特其上流耳观山川者其毋囿于一隅哉【右论山川】
　　古迹信而有征斯足贵焉如汉世祖滹沱冰合之事谈者皆言在饶阳南而灵夀又有忽冻村兵行间道亦或有之然不可考矣疑则传疑可也万歴中知县周官立碑于河上大书特书曰光武冰坚可渡处此岂春秋书夏五郭公之意哉至若宁晋志云邑有名胜可以登眺游览以云雅致韵事则得矣然往往有一邱一壑之奇一峯一石之美一亭一台之异一水一碑之佳而賔客络绎上司往来供亿费烦地方受累甚至释道之募栖士女之乐游损财诲淫废时失业恒因之故古迹鲜少地方一幸斯为民生利病起见固君子之言哉然果系古迹亦何忍聴其湮没也使好奇之士闻此言而栗然不宁勿以游览病民致忧时君子归怨于古迹则可矣【右论古迹】
　　物生于天而成于人嘉禾必植稂莠必剪鸡豚必畜虎豹必逺要使各得其所而已孔子言学诗多识鸟兽草木之名岂欲其广异闻资谈説已耶夫亦民生日用之物有天下国家者所当裁成辅相学士不可不知者耳不然山海经博物志不贤于三百篇哉【右论物产】
　　龙王者何其地只之主龙者欤抑古豢龙御龙之类欤古者祈雨天神则有风伯雨师地只则有名山大川隋唐间祈雨初祈岳镇海渎及诸山川能兴云雨者七日乃祈社稷及古来百辟卿士有益于民者又七日乃祈宗庙及古帝王有神祠者又七日乃修雩祈神州宋兴始有五龙庙及九龙堂之祈盖龙神之祀于古无闻有之自宋始也至庙貌冕服拟于王者特世俗从二氏之説耳【右论龙王】
　　艺文志上自廊庙得失下至闾阎疾苦无所不録惟叹老嗟贫夸多鬬靡嘲风防月之辞则无取焉韩退之文号起衰然感二鸟赋上宰相书皆其少年作君子耻之司马相如上林子虚载在汉史然黄东发谓文所以载理岂有不关义理而可言文张干臣先生有言后生学李白诗何用如何不学好人却去学醉汉彼于艺文皆超轶絶伦犹然可鄙况尤而效之者乎易六十四卦三百八十四爻未尝言太极然无非太极也若此类于太极何有哉【右论艺文】
　　世治则重孝义世乱则尚游侠太史公作史记于孝义之士未见表章而剧孟郭解之徒顾津津称道之长轻薄之风而滋骄横之习何其陋也呜呼此其所以为迁欤故知孝义游侠之分则可与论世可与守身矣【右论孝义】八蜡见于礼记郊特牲郑康成注云先啬一也司啬二也农三也邮表畷四也猫虎五也坊六也水庸七也昆虫八也孔颖达疏云王肃分猫虎为二无昆虫郑数昆虫合猫虎者昆虫不为物害亦是其功或疑昆虫害苗不当祭似王説为优不知祭非祭昆虫乃祭主昆虫者也郑孔之説何病又按古祭八蜡在十二月近代则于春秋丁祭之后盖取春祈秋报之意亦各有其义也【右论蜡祭】
　　昌国君勲名德器前史载之详矣余独怪其报燕惠王书所侈陈者大吕存于元英故鼎反乎磨室而吊民诛暴不及焉岂犹未免战国气习欤至其语意蔼然有仁人君子之风虽儒者岂能逺过之哉【右论乐毅】
　　史称曹武惠宋良将第一及考之史其开国元勲固自掀揭然犹有及之者至于善戢下不妄杀一人不自矜伐不冠带不见吏平生未尝言人过失则类非诸将之所能及矣然则谓之为宋良将第一不亦宜乎【右论曹彬】玉生于山而成珪璋之用者琢磨之力也木生于山而胜栋梁之任者绳墨之功也余观前代名臣磊磊落落于天壤间者虽地灵固殊哉亦由其发奋刻励能自拔于流俗也人茍能自奋何可限量耶虽洙泗洛闽无不可防及而况乐曹诸公乎【右论名臣】
　　大学説
　　泾阳以为致知不必穷至事物之理也穷至事物之理乃是训诂记诵词章之习岂性学哉故定传即以本末传为致知格物传
　　唱此知本性学尊经者尊此性学之经立志者立此性学之志审防者审此性学之防非率人入空门而何
　　知本説
　　五伦本于五性而成亲义别序性之五善确有可据何必悬空説一察字泾阳不指防破何耶阳明四句宗防辨之确矣尚取其致良知之説何欤更定大学不遵朱子以补传为非説得鹘鹘突突沈沦于释学其失易辨泾阳信服乎良知单排宗防其误难窥大学知本明明有明德修身必浑言性善乃曰善者性之实也善存而性存矣
　　性学説
　　五性合三达德乃是圣学之性异学之性中国则有告子生之谓性之性西土则有佛家作用是性之性两性专以知觉运动者言人与物同蠢然之性也断絶五性而三达德靡所用全向气上发露而佛家之明心见性乃无吾性之知仁勇
　　白鹿洞规説
　　阳明提致良知驱人入禅泾阳提知本讲性善亦驱人入禅人人叅性为学谈性为问认性为思证性为辨
　　东林防约説
　　虚言善也认差可欲为善之防格致工夫必在博文今日之四书五经文君子以文防友讲五伦之可躬行者而已诚正修工夫必在约礼日用之作止语黙礼也君子以友辅仁共勉于五伦之躬行而已不必提宗也五伦有多少当穷学如不及犹恐失之
　　钱子辰字説
　　钱子子辰初名枢一日有志于圣贤之学奋然曰吾恶夫向者之不闻道也因改其名曰民而请字于余且问学焉余告之曰子何以改名为哉自古圣贤岂皆生而闻道者耶盖亦有始为庸人一旦发愤而力学者矣方其未学则人闻其名而忽之贱之及其既学则人闻其名而重之敬之名不变而闻其名者变矣何以改为哉然吾闻之新沐者必弹冠新浴者必振衣惟恐其旧染之汚也子辰志于学而改其名是亦弹冠振衣之意也且业已改之矣然则请改其名而仍其字可乎子辰曰吾初之名枢而字子辰也盖取北辰天枢之义今改其名而仍其字毋乃名与字不恊乎余曰何为其不恊哉夫圣人之道始乎卑极乎髙始乎迩极乎逺其为道不过君臣父子夫妇长幼朋友其教人用力之方不过学问思辨笃行其修于身也不过忠信笃敬惩忿窒欲迁善改过其处事而接物也不过曰正其谊不谋其利明其道不计其功已所不欲勿施于人行有不得反求诸己初无髙逺难行之事杳冥昏黙不可知之理而造其极则至于位天地育万物是故卑者髙之基也迩者逺之则也今夫天下之卑且迩者莫如民而髙且逺者莫如辰子辰诚审乎民之义则守其庸言庸行循循乎规矩之中而勿躐等以进诚审乎辰之义则以圣神为必可学以叅赞为不足异而勿半涂而废始乎民终乎辰圣学备矣中庸曰夫妇之愚可以与知则民之谓也及其至也察乎天地则辰之谓也论语曰下学而上达下学者民之谓也上达者辰之谓也子辰勉之哉














　　三鱼堂文集巻三
　　钦定四库全书
　　三鱼堂文集卷四
　　赠内阁学士陆陇其撰
　　杂著
　　读孔子家语
　　家语致思篇孔子曰季孙之赐我粟千钟也而交益亲自南宫敬叔之乘我车也而道加行故道虽贵必有时而重有势而后行微夫二子之贶财则丘之道殆将废矣此一条必有为言之也犹孟子所谓虽有智慧不如乘势虽有镃基不如待时云尔亦就夫时势之合义者言之耳若不问义而但求时势将何所不至耶孔子之道虽大行不加焉穷居不损焉岂必待季孙之粟南宫之车而后不废耶岂粟与车遂能操道之权耶饭疏饮水菜色陈蔡道何尝废也
　　读正防太虚条
　　正防云由太虚有天之名由气化有道之名合虚与气有性之名合性与知觉有心之名朱子谓太虚便是太极圗上面一圆圏气化便是隂静阳动此是总说合虚与气有性之名有这气便有这理合性与知觉有心之名知觉又是那气之虚处此二句就人上说本只是一个太虚渐细分说得密耳九峰蔡氏曰横渠四语只是理气二字而细分由太虚有天之名即无极而太极之谓以理言也由气化有道之名即一隂一阳之谓道之谓以气言也合虚与气有性之名即继之者善成之者性之谓以人物禀受而言也合性与知觉有心之名即人心道心之谓以心之体而言也以朱子九峰之言观之则知张子此四语备一篇太极圗说之意由太虚有天之名是指太极之不杂乎隂阳者言之所谓一故神也由气化有道之名是指太极之不离乎隂阳者言之所谓两故化也下二句则是无极之真二五之精妙合而凝以下之事横渠此条之意本极精密近思録不载者岂以其变太极为太虚恐滋学者之惑欤葢程子尝言子厚以清虚一大名天道是以器言非形而上者朱子亦尝言正防说道理处如太和太虚虚空云者止是说气愚按张子非不知理气之辨者程子朱子亦非病张子不知理气之辨也特以其言似止说气辞未达意耳观其论虚空即气云不可谓虚能生气亦不可谓万象为太虚中所见之物葢惟恐人以虚空为道而深破其说谓虚皆是实虽若以气言而理在其中也但濓溪分气为二曰动曰静而太极在其中不离乎动静亦不杂乎动静横渠分气为二曰虚曰气而以太虚为不杂之太极太和为不离之太极所以朱子谓其落在一边辞不达意以此故耳语类载此条谓其议论极精密又谓其有未莹处此固不足为横渠病若夫所谓气聚散于太虚犹冰凝释于水朱子谓其流乃是个大轮回此则与程朱不可合者也
　　读朱子白鹿洞学规
　　朱子白鹿洞学规无诚意正心之目而以处事接物易之其发明大学之意可谓深切着明矣葢所谓诚意正心者非外事物而为诚正亦就处事接物之际而诚之正之焉耳故传释至善而以仁敬孝慈信为目仁敬孝慈信皆因处事接物而见者也圣贤千言万语欲人之心意范围于义理之中而已而义理不离事物明乎白鹿洞学规之意而凡阳儒隂释之学可不待辨而明夫子告颜渊克已复礼而以视听言动实之其即朱子之意也夫
　　读朱子告郭友仁语
　　考亭渊源録一条郭友仁德元告行先生曰人若于日间闲言语省得一两句闲人客省得一两人也济事若浑身都在闹塲中如何用工人若逐日无事有见成饭吃用半日静坐半日读书如此一二年何患不进高忠宪纂朱子节要亦载此条愚按德元曾学禅此语系德元所记恐失其真观朱子答刘淳叟云某旧见李先生尝教令静坐后来看得不然只是一个敬字好方无事时敬于自持及应事时敬于应事读书时敬于读书便自然该贯动静心无时不存又答潘子善云云可见朱子未尝教人静坐况限定半日哉愚故谓德元所记恐失其真几亭陈氏以此二语为朱子教人之法误矣或疑程子见人静坐便叹其善学朱子于复卦象注曰安坐以养微阳也是言初动之时宜静也于咸卦初爻注曰此卦虽主于感然六爻皆宜静而不宜动也是言方动之际宜静也于太极图注曰圣人全动静之德而尝本之于静是言未动之先宜静也程朱何尝不言静不知程朱固未尝不言静而未尝限定半日且其所谓静者皆是指敬非如学禅者之静又恐敬之混入于禅也而申言之曰略绰提撕夫敬犹恐其有病也而况专言静乎
　　读象山对朱济道语
　　象山对朱济道言收拾精神自立主宰当恻隠时自然恻隠当羞恶时自然羞恶愚按言收拾精神何如言敬敬则主于存天理收拾精神则自私自利而已主于自私自利则虽畧绰提撕如朱子犹非正学而况其所谓收拾者不免如观心说之所讥耶大抵象山阳明景逸念台皆是收拾精神一路工夫但象山主静阳明则不分动静景逸主静念台则分动静象山阳明都不要读书穷理景逸念台则畧及于读书穷理象山阳明则指理在心外景逸念台则指理在心内究竟则一辙
　　读东莱博议
　　东莱论管仲云王道之外无坦途举皆荆棘仁义之外无功利举皆祸殃此与董江都正谊明道之言正相为表里合二公之言方尽得孟子首章之意
　　读离骚
　　离骚就重华而陈词一段因女嬃讥其婞直而欲求中正之道下叩阍一段则欲以中正之道感君求女一段则欲以中正之道求贤而一则结之曰世溷浊而不分兮好蔽贤而嫉妒一则结之曰世溷浊而嫉贤兮好媲美而称恶则非特婞直不可行即中正之道亦不可行矣
　　读通考
　　读通考载何基字子恭州金华人师黄干告以必有真实心地刻苦功夫而后可基悚惕受命年八十一卒諡文定按何黄金许之书皆不可不看而文定所着学庸发挥大传啓防发挥通书近思録发挥及文集尤要紧
　　读纲目
　　宋元嘉十年魏陆俟尝为怀荒镇大将未期岁高车诸莫弗讼俟严急无恩复请前镇将郎孤魏主征俟还以孤代之俟既至言曰不过期年郎孤必败高车必叛魏主怒切责之明年诸莫弗果杀郎孤而叛魏主大惊立召俟问之俟曰髙车不知上下之礼故臣临之以威制之以法欲以渐训导使知分限而诸莫弗恶臣所为讼臣无恩称孤之美臣以罪去孤获还镇悦其称誉益收名声专用寛恕待之无礼之人易生骄慢不过期年无复上下孤所不堪必将复以法裁之如此则众心怨怼必生祸乱矣魏主笑曰卿身虽短思虑何长也即日以为散骑常侍纲目特笔书之葢美俟也按郎孤前之用寛恕似孔子所谓寛以济猛后之以法裁似孔子所谓猛以济寛然以此败者何也是非寛猛之过用寛猛而不知分寸之过夫所谓寛以济猛者岂可便一于寛所谓猛以济寛者岂可便一于猛矫枉过正因噎废食此孤之所以败而岂寛猛之咎哉且寛者德教之谓董生所云任德教而不任刑者是也非德教而但言寛岂圣贤所谓寛耶其后羽林虎贲作乱杀将军张彛胡太后止斩凶强者八人亦似合于殱厥渠魁之道而卒以酿乱亦此类也夫
　　宋元嘉二十二年魏诏中书以经义决疑狱发明云元魏之好尚如此其亦异乎防古之所为此纲目所以予之按明儒之摈元纲目之予魏固各有其义焉难以执一论也尹氏得之矣
　　读宋史
　　看书不可只见一边如宋史云陈渊入对论比年以来颁赉赐与之费太过周官惟王及后世子不防说者谓不得以有司之法治之非周公作法开后世人主侈用之端也臣谓冢宰以九式均节财用有司虽不防冢宰得以越式而论之若事事以式虽不防犹防也臣愿自今锡赉三省得以共议户部得以报奏则前日之息矣此可见王安石之徒讲周礼都只见一边所以成病痛
　　学者当自省气质偏处用力变化宋史载李方子字公晦性端谨纯笃初见朱子谓曰观公为人自是寡过但寛大中要规矩和缓中要果决遂以果名斋此可谓能自变化者若李道传字贯之卧榻屏间大书唤起截断四字此又是变化气质之要法即所谓慎独也
　　朱子门人李燔字敬子尝曰仕宦至卿相不可失寒素体学者常将此语玩味便觉一切纷华靡丽俱不足慕朱门黄干李燔并称而传不言燔有著述此二句便可当一篇大文字
　　读金史世宗本纪
　　金史大定十三年上谓宰臣曰防宁乃国家兴王之地自海陵迁都女直人寖忘旧风朕时尝见女直风俗迄今不忘今之宴饮音乐皆习汉风葢以备礼也非朕心所好东宫不知女直风俗苐以朕故犹尚存之恐异时一变此风非长久之计甚欲一至防宁使子孙得见旧俗庶几习效之又上御睿思殿命歌者歌女直词顾谓皇太子及诸王曰朕思先朝所行之事未尝暂忘故时听此词亦欲令汝辈知之汝辈自幼惟习汉人风俗不知女直纯实之风至于文字语言或不通晓是忘本也汝辈当体朕意至于子孙亦当遵朕教诫也按世宗之言可谓不忘本矣有周公豳风七月之遗意焉然周公不忘豳俗至于制礼作乐则监视夏殷不纯用陶穴陶复之旧葢文质得中然后为久安长治之道世宗所谓汉风乃汉人后进之礼乐耳以为不足学固矣何不反而求之先王文质得中之道乃沾沾于防宁旧习哉至于明昌承安之际文物粲然如一拜仪也公服则用汉拜若便服则各用本俗之拜可谓损益得宜矣特不能扩而充之且婢宠擅朝而金源氏从此衰非习汉人风俗之过也扬雄所谓秦之有司负秦之法度秦之法度负圣人之法度若金源氏可谓负汉人之法度矣
　　读金史章宗本纪
　　金章宗明昌四年东京路副使王胜进鹰遣谕之曰汝职非轻民间利害官吏邪正略不具闻而乃以鹰进此岂汝所职也后毋复尔呜呼金之盛时其君勤恤民隠如此然自明昌而后日衰而况纵欲不顾者乎
　　读金史哀宗本纪
　　史臣赞曰金之初兴天下莫强焉太祖太宗威制中国大槩欲效辽初故事立楚立齐委而去之宋人不竞遂失故物熈宗海陵济以虐政中原觖望金事几去天厌南北之兵挺生世宗以仁易暴休息斯民是故金祚百有余年由大定之政有以固结人心乃克尔也章宗志存润色而秕政日多诛求无艺民力浸竭明昌承安盛极衰始至于卫绍纪纲大坏亡征已见宣宗南渡弃厥本根外狃余威连兵宋夏内致困惫自速土崩哀宗之世无足为者皇元功德日盛天人属心日出爝息理势必然区区生聚图存于亡力敝乃尽可哀也矣虽然在礼国君死社稷哀宗无愧焉按金源盛衰之故前之暴后之壊无足言者独大定明昌之间一代极盛之时也所以固其根本贻谋百世者较之三代汉唐相去逺焉读食货志大槩可知何怪其不永哉观幽兰轩之事者追源于世宗章宗之世可也
　　读金史完颜奴申传
　　金史完颜奴申传曰哀宗北御以孤臣弱卒托之奴申阿不二人可谓难矣虽然耶墨有安平君玉壁有韦孝寛必有以处此又曰金自南渡之后为宰执者往往无恢复之谋临事相习低言缓语互相推让以为养相体每有四方灾异民间疾苦将奏必相谓曰恐圣主心困事至危处輙罢散曰俟再议已而复然或有言当改革者輙以生事抑之故所用必择愞熟无锋铓易制者用之每北兵压境则君臣相对泣下或殿上发长吁而已兵退则大张具防饮黄阁中矣因循茍且竟至亡国按金之用人采唐宋之法特重科目然其末也风气至于如此岂非知科目之名而不知科目之实欤
　　读金史礼志
　　金史明昌五年陈言者谓叶鲁谷神二贤创制女直文字乞各封赠名爵建立祠庙令女直汉人诸生随拜孔子之后拜之礼官言前代无创制文字入孔子庙故事诏令依苍颉立庙于厔例官为立庙于上京按创制文字可入孔庙则李斯王次仲久在两庑矣礼官之言有以也夫
　　读金史食货志
　　金制夏税六月止八月秋税十月止十二月为初中末三限泰和五年章宗谕羣臣曰十月民获未毕遽令纳税可乎改秋税限十一月为初又以陜西诸处地寒稼穑迟熟夏税限以七月为初呜呼金取民之制亦烦苛矣然所谓二月卖新丝五月粜新谷则犹无之自明季以来急征法行求如金制不可得焉民奈何其不病哉
　　读金史方伎传
　　金史方伎传云张从正字子和睢州考城人精于医贯穿难素之学用药多寒凉然起疾救死多取效古医书有汗下吐法亦有不当汗者汗之则死不当下者下之则死不当吐者吐之则死各有经络脉理从正用之最精号张子和汗下吐法庸妄浅术习其方剂不知察脉原病往往杀人噫治天下而用法必若张子和然后可哉又金史云五糓有恒性而顺成不可必故有年大有年以异书于圣人之经犹人有恒性而至行不易得故孝友以异传于列代之史若治天下者能如张子和之用药亦何患孝友之风不满天下哉
　　读金史隠逸传
　　金史隠逸传曰杜时升字进之霸州信安人隠居嵩洛山中以伊洛之学教人正大闲大元兵攻潼闗拒守甚坚众皆相贺时升曰大兵皆在秦巩间若假道于宋出襄汉入宛叶铁骑长驱势如风雨无高山大川为之阻土崩之势也顷之大元兵果自饶峰闗涉襄阳出南阳金人败绩于三峰山汴京不守皆如时升所料郝天挺字晋卿泽州陵川人太原元好问尝从学进士业天挺曰今人赋学以速售为功六经百家分磔缉缀或篇章句读不之知幸而得之不免为庸人又曰读书不为艺文选官不为利养惟通人能之又曰今之仕多以贪败皆苦饥寒不能自持耳丈夫不耐饥寒一事不可为子以吾言求之科举在其中矣按杜之料敌郝之论学不是以隠为高者所由与沮溺之徒异矣
　　读元史五行志
　　元史五行志谓天之五运地之五材其用不穷其初一阴阳耳阴阳一太极耳人之生也全付畀之具为五性着为五事修之则吉不修则凶箕子因之以作九畴其言天人之际备矣汉儒不明其大要如夏侯胜刘向父子竞以灾异言之班固以来采为五行志又不考求向之论著本于伏生生之大传言六沴作见若是共御五福乃降若不共御六极其下禹乃共辟厥德爰用五事建用王极后世君不建极臣不加省乃执其类而求之惑矣否则判而二焉如宋王安石之说亦过也按此引伏生大传之言可见六沴有应有不应由于王极之建不建其义至精国语伯阳父论三川震亦以周德若二代之季知其必亡葢古来无不应之灾异亦无必应之灾异视其极之建不建德之修不修而已濂溪所谓君子修之吉小人悖之凶与伏生之言若合符节论五行者蔑以加矣
　　读祁州志
　　祁州志唐河在城南十五里沙河去唐河十里滋河去沙河五里唐河东南注于沙沙河注于滋俗名三岔口愚按唐县志唐河即滱水又按曲阳新乐行唐县志滋水即慈水沙河即派河派河即恒水也滱水自唐县定州而至祁恒水自阜平曲阳新乐行唐而至祈滋水自灵夀行唐真定藁城无极深泽而至祈葢滱水滋水皆与恒防禹贡云恒卫既从卫水在今甚微而恒水独盛蔡注言恒水东入滱水又引昆氏云今之恒水至真定府行唐县东流入于滋水非古迳矣岂未知滋与滱下流固合耶又按缺地志云恒水出常山郡上曲阳县恒山北谷自言北岳者专以大茂水当之不亦过乎禹贡有大陆既作之文唐杜佑李吉甫以邢赵深三州为其地余向读一统志疑邢当作祁康熙甲子读祁州志亦云邢是祁字之讹葢祁之束鹿县即大陆地鹿与陆通束鹿县东至深州二十五里西南至赵州之宁晋县一百二十里以地势考之其为祁也无疑矣
　　读南皮县志
　　南皮县志云九河多在境内或错呼者有之非全无迹而妄借虚名也郦道元以及宋儒皆谓已沦于海恐非确论夫西南之邢台即大陆东北之静海有逆河而此方支分派别渠防显然谓非九河之故道不可奈何舍有迹而谈无迹又云徒骇在县西北太史在古皮城南马颊在城南覆鬴在东南胡苏在西城下简洁在城西钩盘在西北鬲津在东南其一则河之经流也在东南五十里外防高丈余中濶里许境内回环三十余里又曰毛河即覆鬴王莽河即马颊银钩河即钩盘其言凿凿葢亦其土人相传之说似乎可信而先儒多有异论何欤惜修志者不细考其上下流之在邻封者又不载前人之议论按南皮人物如北齐之李铉唐之贾躭高适宋之贾黄中皆闳览博物君子而躭尤号悉地里见四方之人与使外国者必从询索其山川风俗岂其乡之古迹未尝一论及耶土人但能述旧闻而不知引先哲之言以为据可慨也然以汉书沟洫志许商之议及郑康成孔颖达诗允犹翕河注疏考之其迹正当在此许商郑康成在郦道元之前其言可据此志所载岂尽无稽也哉蔡九峰书传载程氏郦氏之说亦姑传疑云尔非真以为沦于海也
　　读武功县志
　　康对山武功县志云漆水县东门外水今谬为武水者也自豳岐之间来县北受浴水南受湋水入渭郑渔仲序地里略谓天下如指诸掌而信漆由富平入渭之说盖括地志未审豳岐泾渭脉络所在富平在泾东漆在泾西安有岐梁之水越泾而东再至富平始入渭也渔仲误且如此况其余乎诗曰自土漆沮汉书曰斄在漆县今邰【与斄同】封里有漆村是也又云浴水干州西夹道水也亦从豳西梁山来意此或即沮水闗西人读浴若于于沮固易讹耳渔仲亦以东自富平入渭殊误按对山言漆沮与蔡九峰禹贡注不同盖不知禹贡之漆沮非诗之漆沮可谓疎矣志又称武功为后稷始封之斄在渭水之北东兴平东南鄠南盩厔西南郿西扶风西北麟游北干州东北醴泉亦不言其去邠岐丰镐之逺也
　　读呻吟语疑
　　吕新吾先生呻吟语一书鞭防身心箴砭末俗有功世道非浅然其闲亦有一二可疑者谨志之以质君子意在舍瑕取瑜非敢妄议论先儒也
　　一条谓内外本末交相培养此语余所未喻只有内与本那外与末主张得甚愚谓此似与孟子持志养气之论显背易言敬以直内义以方外亦是交相培养若轻视外与末岂程子所谓体用一原者乎圣贤之学虽云美在其中则自然畅于四肢发于事业然欲其中之充实非内外本末交相培养不可
　　一条谓性只有一个才说五便着情种矣愚谓若如佛氏以知觉为性则性只有一个若如程朱言性即理也则理有分有合合之则为一分之则为五安得谓性只有一个
　　一条谓先天理而已后天气而已愚谓先天后天似不可以理气分
　　一条谓人问君是道学否曰我不是道学是仙学否曰我不是仙学是释学否曰我不是释学是老庄申韩学否曰我不是老庄申韩学毕竟是谁家门户曰我只是我又一条谓宋儒纷纷聚讼语且莫理防自家何等简径愚谓此二条是不欲专主宋儒之学而自成一家但宋儒不同如吕谢游杨象山慈湖不主之可也若周程张朱之学即孔孟之学也可概以宋儒目之而曰且莫理防我只是我乎人茍有我只是我之心何所不至耶一条言尧舜至孔子都不自满假孟子自任太勇自视太髙而孜孜向学欿然自歉之意似不见有宋儒谈论都是道理身所持循亦不染世俗岂不是圣贤路上人只是自家平生之所不足者再不肯口中说出以自勉自责亦不肯向别人招认以求相劝相规所以自孟子以来学问都是登坛说法直下承当与圣人作用不同愚谓此等病痛只可以言金谿姚江一流不可以言孟子及周程张朱
　　一条谓仪礼是严苛烦细之圣人所为愚谓时势不同仪礼亦或有不可行于今者而遽以严苛烦细目之可乎
　　一条谓汉儒杂道宋儒隘道宋儒自有宋儒局面学者若入道且休着宋儒横于胸中只读六经四书而体玩之久久胸次自是不同又一条言汉儒无见于精宋儒无见于大愚按此二条皆不分别概称宋儒举周程张朱而谓之隘谓之无见于大可乎舍周程张朱而读六经四书犹入室而不由户也明季诸儒何人不读六经四书只是不肯从周程张朱入门故各以其所见窥测圣人之意遂成一横议世界圣贤之书适助其气质之偏而已殷鉴不逺不敢不惧
　　一条谓明道答安石能使愧屈伊川答子由遂激成三党可以观二公所得愚谓尊明道而抑伊川嘉隆以来诸儒议论多如此其实明道伊川虽一寛和一严厉然不可以遽分优劣寛和有寛和好处严厉有严厉好处明道能屈安石伊川不能服子由者葢安石尚能容明道而子由不能容伊川也此是王苏二公之有优劣非明道伊川之有优劣也
　　一条谓明道在朱陆之间愚按朱子之学即明道之学也象山之学则与明道相冰炭者也特明道之言闲多浑融为陆学者往往假借之以伸其说遂谓明道在朱陆之间可乎
　　一条谓明道不落尘埃多了看释老伊川终是拘泥少了看庄列愚谓明道看释老何尝有一些释老之累若以伊川为拘泥而欲以庄列融之则亦不成其为伊川矣
　　一条谓儒者惟有建业立功是难事自古儒者成名多是讲学著述人未尝尽试所言恐试后纵不邪气其实成个事功不狼狈以败者定不多人愚谓此不知指何等样儒者若程朱大儒任之以事亦岂狼狈以败乎是何视功业重而儒术轻也
　　一条谓多学而识是中人以下学问教有顿渐二门愚谓博文约礼圣门教人只有此一法谓有顿渐二门者此嘉隆以来诸儒隠入于禅者之言也
　　一条谓有不容已之真心自有不可易之良法其处之未必当者必其思之不精者也其思之不精者必其心之不切者也又一条谓周公是一部活周礼世只有周公不必有周礼愚按此与孟子仁心仁政之说不同不如程子云有闗雎麟趾之精意然后可以行周官之法度说得无
　　一条谓中庸为贤智而作愚谓中庸为智愚贤不肖而作不是专为贤智
　　一条谓六经言道而不辨辨自孟子始愚谓唐虞之吁咈即辨也不可谓自孟子始
　　一条谓申韩亦王道之一体圣人何尝废刑名不综核四凶之诛舜之申韩也少正卯之诛侏儒之斩三都之堕孔子之申韩也即雷霆霜雪天亦何尝不申韩哉愚谓王道之与申韩犹珷玞之与美玉也王道朱尝无刑罚然非申韩之刑罚也其体则仁其用则义故曰天讨若申韩则以残酷之心行残酷之事而已故谓圣人不废刑罚则可谓圣人不废申韩则不可舜孔子之事岂可与申韩同日论哉舜孔子所行王道也申韩者王道之罪人也若以申韩之刑罚为王道之一体则桑孔之理财亦王道之一体欤
　　一条谓圣人之为政也法天当寛则用春夏当严则用秋冬而常持之体则于威严之中施长养之惠又一条谓居上以寛为本未尝以寛为政愚谓严威中施长养是以严为体也不如曰长养中施严威葢严不可少而非所以为体也居上以寛为本本非在政之外本亦政也谓未尝以寛为政可乎圣人为政寛处常多严特偶用耳雷霆霜雪岂天所常用乎子产为政不专于寛而孔子谓之惠人者亦以其寛处常多耳非谓子产政多尚严只为一个寛的心也董生任德不任刑之论岂欺我哉我浙张考甫先生云隂阳之体固是对待然人之一身当使阳和之气多而隂肃之气少葢阳饶隂乏之理固如此新吾吕先生之言葢欲以救一时姑息之与崔子真政论一般意思然却未免于偏
　　阅马从聘修文庙记
　　此篇勉诸生为硕大光明之贤以不负立教之意今学者不可不将硕大光明四字反复玩味硕大即中庸致广大之意必不以一毫私意自蔽方是硕大光明即中庸极高明之意必不以一毫私欲自累方是光明然非加以问学之功则其硕大光明者犹不免于粗疎欲不负立教之意岂不难哉学者其勉之
　　孝经要解跋
　　孝经一书始于事亲终于通神明光四海上自天子下至庶人不可不读朱子特举其切于庶人者述其大防以示愚俗真西山先生又从而广之其惓惓斯民之意至矣其言大抵与今州县所讲六谕相表里我民既听六谕又于此一玩味焉则知向所讲者皆圣贤经传之言万世不可移易之道虽欲顷刻离之而不得矣愚故复梓而传之以告我民云
　　经典释文跋
　　陆德明经典释文三十巻其二十九卷则易书诗三礼春秋三传孝经论语老庄尔雅之音义其第一卷则序録也虽其列老庄于尔雅之上未免不伦然其有功经传亦多矣自刋诸经注疏者将音义附各条下学者遂不复见此书之全辛酉季春余在虞山叶子石君以家藏抄本示我始获睹德明本来面目虽音义都已散见各经然如费氏之以彖象文言附卦爻杜氏之以左氏传附经范望之以太赞散于八十一首之下先儒往往病其变乱古训则此书恶可不存其旧耶惜乎世俗滔滔好古者鲜工诗赋者既视经学为迂濶学程朱者又以汉注唐疏为浅陋而古书日就湮没不知注疏乃程朱之所自出也孔子从周尚拳拳于夏殷之礼孰谓汉唐诸儒之书遂可弁髦视之也哉
　　文庙考畧跋
　　右是书所考定贤儒位次与明防典所载不同葢防典修于万厯中如李延平罗豫章增祀于万厯末年者固不及载又因从前两庑从祀先贤有议改议黜之人如东庑则黜顔何改曾点孔鲤共三位西庑则黜公伯寮秦冉申党改蘧伯玉林放顔无繇共六位于是东庑先贤尚有三十三位而西庑先贤则止二十九位当时止各于东西两庑用鱼贯之法就便升跻而未尝合叙两庑东西递迁故统而观之有西庑之后儒躐出于东庑先贤之上者不无紊乱失次之嫌康熙二十五年江南学臣李振裕言防典定序多有未安请行厘正部议谓国子监先贤先儒从祀位次遵行已久不便更张事遂寝按古者宗庙之制昭常为昭穆常为穆既有东西庑之分似不嫌于凌躐部议遵防典旧序亦非无见然东西庑同在一庙中与古宗庙之昭穆不同则是书所考正与江南学臣之所请固不可废也宜并存之以待论定云若崇祯末年诏宋儒周敦颐张载程颢程颐邵雍朱熹六子进称先贤从祀牌位列在左丘明下序于公羊高谷梁赤上此书不载者葢以程朱大儒宜与四配同列而仅进儒为贤未尽表章之道故略而不録欤
　　战国防去毒跋
　　战国防一书大抵皆纵横家言也其文章之竒足以悦人耳目而其机变之巧足以壊人心术子弟识见未定而读之其不为之渐染者鲜矣当时惟孟子一人卓然于波流之中直以为是妾妇之道而大丈夫之所不为葢其视秦仪辈不啻如厚味之中有大毒焉惟恐学者陷溺其中而不能出也今之读战国防者多亦曾以孟子之道权衡之乎余惧其毒之中于人也故取今文士所共读者指示其得失使学者知其所以异于孟子者庶几哜其味而不中其毒也夫南丰一序言其病最详故并附焉又此书原本各繋于其国读者輙迷其先后今一以通鉴编年为次
　　小学集解跋
　　明初注小学者二家宣德时常熟吴氏讷有集解成化时临海陈氏选有集注二公皆名儒皆以其身体力行者发其蕴奥以诏来学非世俗之训诂比二书虽详简不同其中多互相发者不可偏废也自正德嘉靖后学术分裂小学一书且束之高阁又何有两家之注解哉崇祯时诏以陈氏小学注颁学宫集注始显而集解罕有传者余从虞山得其抄本因録而藏之当再访求别本校其讹而授梓焉原本有文恪传不知何人撰今仍存之使学者诵其书而知其人庶几有以兴起也夫原本分为十巻今合为六卷而存其旧目
　　读史质疑跋
　　右读史质疑五篇皆端本澄源之论末一篇言万厯闲争国本争梃击之事谓当日诸君子不免过于深文无以处神宗皆由学术之疎此论亦甚正又论国本以委婉密陈者为宜论【廷】击以风颠蔽辜为深得国体此则有说焉读者不可以文害辞先生之意非谓主委婉主风颠者贤于深文诸君子也天下固有议论非而心术光明者有议论是而心术晻昩者自学术既壊一二正人君子虽懐忠义之心而议论偏抝适为晻昩者借口此所谓五谷不熟不如荑稗也然荑稗岂得遂傲五谷耶彼留侯之招四叟田叔之烧狱词皆君子事也非当日诸臣所可附防先生葢叹息痛恨于阳明之学败壊人材酿成世祸惜五谷之美种不熟岂为荑稗左袒哉
　　跋读书分年日程后
　　读书分年日程三卷元程畏斋先生依朱子读书法修之以示学者朱子言其纲而程氏详其目本末具而体用备诚由其法而用力焉内圣外王之学在其中矣当时曾颁行学校明初诸儒读书大抵奉为凖绳故一时人才虽未及汉宋之隆而经明行修彬彬盛焉及乎中叶学校废弛家自为教人自为学则此书虽存而由之者鲜矣卤莽灭裂无复凖绳求人才之比隆前代岂不难哉今国家尊崇正学诸不在朱子之术者皆摈不得进而羽翼朱学之书以次渐行学者始知有此书然旧板漶漫不胜鲁鱼亥豕之讹读者病焉余故校而梓之有能由是兴起且以此建白于上依朱子贡举议鼓励天下读书之士尽由是法则人才其庶几乎或曰学者天资不同敏钝各异岂必皆如程氏所谓看读百遍背读百遍乎曰中人以下固不待言若生知学知之人而用困知之功不更善乎况生知学知者有几人耶或曰明初纂四书五经性理大全采诸儒之说备矣蔡虚斋林次崖陈紫峰之徒又推大全之意各自著书为学者所宗矣今程氏读经日程又必取古注疏朱子语类文集及诸儒之解释而钞之而读之而玩之不可省乎朱子纲目一书治乱得失昭然矣程氏又必取温公通鉴及司马迁班固范祖禹欧阳修之史而叅之不亦烦乎曰纲目犹春秋也温公通鉴及迁固诸家之史犹鲁史旧文也鲁史旧文不存学者不能尽见圣人笔削之意故言春秋者至于聚讼今通鉴及迁固诸家之史具在叅而观之而紫阳笔削之妙愈见是乌可以不考乎永乐时纂大全当时承宋儒理学大明之后虽胡杨金萧未为升堂入室之儒而所采取者无非濓洛闗闽之微言蔡林诸儒又从而发明之固皆有功学者之书也然其缺畧疎漏者亦有矣幸而朱子之全书具存诸家之解释未尽湮没遡而考之以补大全之阙不亦善乎至于古注疏则固汉唐千余年间学者之所讲求程朱之学亦从此出而益精焉耳虽曰得不传之学于遗经然非郑康成孔颖达之流阐发于前程朱亦岂能凿空创造耶故程朱之于古注疏犹孔子之于老彭也幸而其书尚存不至如夏殷之无征是亦不可以不考也曰然则学者所当读之书尽于程氏所编乎程氏以前诸子百家之书程氏而后诸儒之书亦有当读而玩者乎曰程氏特言其切而要者耳书固不尽是也先秦之时若国语战国防以至老庄之道德荀卿之言学管韩之论治孙呉司马之谈兵虽皆驳而不纯儒者亦当知其梗概汉以后若扬雄董生王通之书虽未及洛闽之精而亦往往为先儒所取固当择而读也然程氏而后若薛文清之读书録胡敬斋之居业録罗整庵之困知记陈清澜之学蔀通辨皆所以辨学术之得失丘琼山之大学衍义补所以明政事之源委是皆羽翼经传之书不可不深考也宋元以来之治乱则有若成化之续纲目薛方山之续通鉴有明一代未有成书而其时政得失杂见于诸家之记载者亦不可不知也曰然则穷年累月于章句之中不近于支离博而寡当乎且世益逺而书益多后之读者不愈难乎曰一代卓然不可磨灭之书固不多有其他纷然杂出之书随出随没惟患读之无法耳不患其多也亦惟谨守是编之法而已以读书为支离是固近年以来阳儒隂释之学非我所敢知也是编之法非程氏之法而朱子之法也非朱子之法而孔孟以来教人读书之法也舍孔孟读书之法而欲学孔孟之道有是理哉
　　书四书惜隂録后
　　江隂徐子尔瀚以所着四书惜隂録示予谓之惜隂者其大防以为圣贤之学随知随行若知而不行虽读尽十三经二十一史徒敝精神其光隂可惜也故尝深痛举业之驱人入鄙欲学者实从事于圣贤之道而勿务空知葢其防与曾子之尊闻行知董生之正谊明道相为表里而每于一章之中三致意焉岂非所谓吃紧为人者欤学者诚知其所惜而勉强焉以孔孟之言为范围身心之资而勿视为爵禄之资以程朱之解为指点行道而设勿视为作文而设知人心道心之辨矣则必实使道心为主而人心听命知理义之性气质之性有殊矣则必实以理义变化其气质勿徒曰吾姑辨之姑言之发为议论可以恱人耳目而已一息勿敢懈也一言一动勿敢慢也如是可谓不负其隂而于圣人之道不逺矣虽然徐子所惜亦就知道而不实用力者言耳若夫甘陷溺于道外孜孜矻矻以声色为可娱以势利为可慕以辞章为可夸以虚无寂灭为可乐或援儒以入墨或推墨以附儒其于道也尚不能知又何论行其为可惜更何如哉其可不以陷溺之余转而从事于圣人之道哉余不敏少尝汨没于举业中年窃闻先儒之绪论始若望见涯涘而未能得其堂奥今发种种矣尚不免于出入防绎徐子惜隂之义不觉惶然汗下遂书于其末以志仰止之意愿以余年竭其驽钝作秉烛夜游之计以庶几无愧于曾子董生之言徐子其尚有以防我哉
　　陈氏三世崇祀録跋
　　余尝怪汉末诸君子如荀朗陵陈太丘皆一代正直之儒而子孙仕魏晋间者不免从俗浮沈虽才猷烂然家声稍坠矣宜兴陈端毅公为东林翘楚谠言直节载在国史洵宇宙完人而子定生先生早奋鹰鹯之志晩坚箕颍之节身虽未遇先烈弥光至孙其年以俶傥非常之才发为文章目空四海遂从诸生登天禄石渠年虽不永克扬祖德正气直道三世如一可谓盛矣子万为其年难弟与余同官恒阳以所辑三世崇祀録示余余喜子万不忘其祖父兄之懿德葢将以朗陵太丘之后人浮沈流俗为深耻其所以夙夜匪懈思无忝于前人而益振其家声者当无不至陈氏之盛其有未艾也夫
　　曹鲁元交友尺牍跋
　　古之以一艺名者皆有不可一世之意如僚之丸秋之奕由基之射负其能视天下莫与俦虽使周孔顔曾在其旁吾知吾技耳又焉知其他书家如唐之欧宋之米亦莫不然呜呼此其所以为艺而逺于道也曹鲁元先生余母舅行当今书法妙天下尝与卧子彛仲诸君子游集其手牍装成一卷珍若拱璧诸君子之书法不能加于先生特以重其文行故寳而藏之如此此岂知有艺不知有道者哉余既喜睹诸君子之手泽又深叹先生之虚衷谦懐不可及也使读书谈道之士用心皆如此其所造岂可量耶遂为之跋
　　翁养斋教子圗跋
　　客有持养斋翁君教子图请跋者展而阅之竒松怪石出没烟霞而翁君挟四子徜徉其间左图右书顾盻自得洵人间乐事宜乎轩冕之士皆咏歌而叹美之然我不知翁君之所以教子者如何也夫教之途至杂而其收功不一无论溺于佛老汨于词章荡其心而不可以为教即五经四书人谁不读然有读之而得其精英出则泽润生民处则名垂天壤亦有读之而得其糟粕借以猎取富贵而未尝真知圣贤之道熙熙攘攘于名利之中为世之蠧而已翁君诚分别以示其子使之出乎此勿出乎彼取舍既定然后日就而月将焉则今之挟一编吚唔松石间者行当为祥麟威凤光耀宇宙而兹圗洵足羡也已
　　题许朂亭小像
　　坐栁隂深处清流激湍映带左右洵读书佳境但未知所读何书苏子瞻兄弟古今称读书人然早拾苏张之绪余晩醉佛老之糟粕君子惜焉若卢骆王杨之徒沉醉风云月露中又无足论矣读一句有一句之益者其惟濓洛闗闽之书乎知我朂亭世学相传必能辨乎此曾点春风沂水所咏必系尼山删定无疑也
　　题上谷叅军王天市小像
　　读书枫溪畔作吏一亩泉上君不见程明道为上元主簿胸中有天地风云气象
　　宗伯董文敏公像赞
　　公之学殖见乎文章公之翰墨艺苑称长肃瞻遗像我心洋洋人知公声名被乎八荒不知其夙兴夜寐孜孜矻矻日就而月将宜乎至今有耿光
　　董季苑先生像赞【并序】
　　先生为宗伯文敏公季子抱道自高不撄世网于纷华之防泊如也余从弟鼎勳为先生壻故得熟闻先生孝友之实壬申仲夏先生嫡孙某以宗伯公及先生遗像索余一言以志懿行余不敢辞谨为之赞焉惟公肃乎其容渊乎其兢兢业业之惟孝惟友一经是崇惟惧箕裘之弗克承顾我后之人永弗替文敏之遗风
　　自箴铭
　　洪范六极弱居其一所贵读书变化气质当断不断尔自贻戚
　　座右铭
　　生者待汝养死者待汝葬天下后世待汝治汝无或轻尔身以徇无涯之欲而丧厥志
　　书座右
　　杨慈湖知温州自奉最菲常曰吾敢以赤子膏血自肥乎陆象山知荆门军时曰簿书目数之间此奸贪寝食出没之处故于钱谷事综核不遗张子韶佥书镇东判官大书于壁曰此身茍一日之闲百姓罹无涯之苦读此三言可悚然于清慎勤之不可须防忘矣是三先生学术皆偏僻不可为训而其居官乃能如是学程朱者其可不知愧哉书之壁间朝夕自儆又当思三先生天资如是之美所以不能入圣人之室者则以其不善学也仕优而学又居官者所当汲汲哉






　　三鱼堂文集卷四
　　钦定四库全书
　　三鱼堂文集卷五
　　赠内阁学士陆陇其撰
　　书
　　答嘉善李子乔书
　　伏承手教示以先儒学问渊源捧读再三知先生苦心此道非世儒所及又防不鄙欲使陈其刍荛之见陇其末学无知岂敢妄言先儒得失然有道当前不以生平所管窥者一就正焉是自弃也虽知其浅陋敢不敬陈以俟君子之终教之陇其尝以为近世学术之起于不能谨守考亭故救弊之法无他亦惟有力尊考亭耳以有明一代之儒论之文清敬斋所以确然为学者规矩凖绳而无遗议者以其所言所行无非考亭而已自是而后厌正学为支离輙欲以胸臆所见自辟门户自起炉灶始于新防盛于姚江天下翕然宗之以至于横溢奔溃而不可止其为世祸亦既彰明较着矣其闲非无大儒鉴其流欲起而正之而不免依违出入于两可之闲不能一以考亭为主是以其学半明半晦微言大义终于蓁塞良可叹也晩明诸儒学术之正无如泾阳景逸其扶植纲常之念真可与日月争光其痛言阳明之弊亦可谓深切着明矣而考其用力所在质之紫阳亦有不能无疑者姑取高子书中数端言之其困学记所谓旅舍小楼见六合皆心者朱子有此光景乎其行状所谓焚香兀坐坐必七日者朱子有此功夫乎其遗疏所谓君恩未报愿结来生者朱子有此等语乎又朱子自云平生精力尽于大学而格致一章则其教人起手之所在也良知之家所最不满于朱子者在此景逸既尊朱子而亦以古本为是以不分经传为是以格物为知本此何谓也又阳明无善无不善之说渊源告子不知性之甚者也景逸既深知其非矣却又云无善之说不足以乱性而足以乱教夫性与教若是其二乎既足乱教而谓不足乱性又何为也此皆大纲所在而相左如此学者将何所取舍乎故窃尝谓有明诸儒不特龙谿绪山心斋东郭念庵近溪显树姚江之帜以与紫阳相角即泾阳景逸亦未能脱姚江之籓篱谓其尊朱子则可谓其为朱子之正脉则未也整庵之学最为近之然其论理气必欲舍朱子而自为一说窃所不解少虚启新尚未见其全书恐亦与高顾之学不大相逺凡此诸家非不好学深思以羽翼圣道为己任然窥其微防皆不免有自辟门户自起炉灶之意而不肯纯以朱子为师何怪乎讲学者众而学益晦乎夫朱子之学孔孟之门户也学孔孟而不由朱子是入室而不由户也故陇其谓今日有志于圣学者有朱子之成书在熟读精思而笃行焉如河津余干可矣若夫新防姚江以来诸儒之说真伪错杂不可不精择而慎别之也一隅之见如此先生沉深积学去取之间必有定见所辑五先生语録不识可惠教否因乏便羽久稽报命统希垂鉴临楮神驰
　　上汤潜庵先生书
　　陇其浙西鄙儒无所知识防先生不弃惓惓欲叩其所学此前辈不遗葑菲之意末学何幸而遇之急欲出其胸中所疑以就正有道然知先生素敦淳古之风不欲学者诋毁先儒以开浇薄之门若直陈所见妄论先儒得失恐迹涉诋毁以蹈于浇薄之咎是以局蹐而未敢陈退而思之诋毁先儒者学者之大病也辨别是非者又学者之急务也使避诋毁之迹混是非而不辨恐有适越而北辕之病且使所见未尽当亦正宜陈之大君子之前以求鍼砭遮掩覆匿非切已自治之道也是以敢布其固陋惟高明终教之陇其尝窃以为孔孟之道至朱子而大明其行事载于年谱行状其言语载于文集语类其示学者切要之方则见于四书集注或问小学近思録其他经传凡经考定者悉如化工造物至矣尽矣不可以有加矣学者舍是而欲求孔孟之道犹舍规矩凖绳而欲成室也亦理所必无矣是故前朝以其书列于学宫使学者诵而法之其背叛乎此者虽有异敏才智必黜而罪之有明一代之制无有善于此者方其盛时师无异教人无异论道德一而风俗淳其明效大验亦畧可睹矣虽百世守之可也学者但患其不行不患其不明但当求入其堂奥不当又自辟门户自阳明王氏目为影响支离倡立新说尽变其成法知其不可则又为晩年定论之书援儒入墨以伪乱真天下靡然响应皆放弃规矩而师心自用学术坏而风俗气运随之比之清谈之祸晋非刻论也今之君子往往因其功业显赫欲为回防此诚尊崇往哲之盛心然尝闻之前辈所纪载其功业亦不无遗议此姑无论即功业诚高不过泽被一时学术之僻则祸及万世岂得以此而寛彼哉且阳明之功孰与管敬仲敬仲之九合一匡孟子犹羞称之而况阳明乎故尝窃谓今之学者必尊朱子而黜阳明然后是非明而学术一人心可正风俗可淳阳明之学不熄则朱子之学不尊若以诋毁先儒为嫌则阳明固尝比朱子于杨墨洪水猛兽矣是以古之诋毁先儒者莫若阳明也今夫黜阳明正黜夫诋毁先儒者也何嫌何疑乎罗整庵之困知记陈清澜之学蔀通辨其言阳明之失至详且悉岂皆好诋毁人而为是哓哓耶其亦有不得已者耶学术之害其端甚微而祸最烈故自古圣贤未尝不谦退贵忠厚而于学之同异必兢兢辨之其所虑逺矣不然当今之世有能真实为阳明之学者其贤于庸恶陋劣之徒相去不万万耶何为其议之也至于阳明之后如梁谿蕺山皆一代端人正士而其学亦有不可解者名为救阳明之失而实不能脱阳明之范围其于朱子家法亦尽破坏每读其书未尝不重其人而疑其学昔孟子于伯夷栁下惠推为圣人百世之师至于论知言养气则曰乃所愿则学孔子也夷与惠皆不得与焉葢天下有兴起之师有成德之师兴起之师廉顽立懦能防人心于陷溺之中成德之师切琢磨磋能造人才于粹精之地使以兴起之师而遂奉为成德之师则偏僻固滞其弊有不可胜言者故如梁谿蕺山以之兴起人心则有余以之成就人材则不足其学亦恐不可尽宗也刍荛之见如此不审先生以为何如恃爱之深敢发狂言以待君子之教正旧文数首并尘台览统希垂鉴临楮悚惶
　　【附】答书
　　先生正学清德为人伦师表某私心向慕久矣承手教及大作仰见崇正道辟邪说至意嘉惠良深敬谢敬谢台谕云孔孟之道至朱子而大明学者但患其不行不患其不明但当求入其堂奥不当又自辟门户此不易之定论也再读学术辨云天下有立教之弊有末学之弊又云泾阳景逸未能尽脱姚江之籓篱圣人复起不能易也非先生体认功深何能言之凿凿如此独谓某不欲学者诋毁先儒是诚有之然有说焉某少无师承长而荒废茫无所知窃尝泛滥诸家妄有论说其后学稍进心稍细甚悔之反覆审择知程朱为吾儒之正宗欲求孔孟之道而不由程朱犹航断港絶潢而望至于海也必不可得矣故所学虽未能望程朱之门墙而不敢有他途之归若夫姚江之学嘉隆以来几徧天下矣近来有一二巨公昌言排之不遗余力姚江之学遂衰可谓有功于圣道矣然海内学术之漓日甚其故何欤葢天下相尚以伪久矣今天下深明理学者固众随声附和者实多更有沉溺利欲之塲毁弃坊隅节行亏丧者亦皆著书镂板肆口讥弹曰吾以趋时局也亦有心未究程朱之理目不见姚江之书连篇累牍无一字发明学术但抉摘其居乡居家隠微之私以自居卫道闲邪之功夫讦以为直圣贤恶之惟学术所闗不容不辩如孟子所谓不得已者可也今舍其学术而毁其功业更舍其功业而讦其隠私岂非以学术精微未尝探讨功业昭著未易诋诬而发隠微无据之私可以自快其笔舌此其用心亦欠光明矣在当年桂文襄之流不过同时忌其功名今何为也责人者贵服人之心自古讲学未有如今之专以嫚骂为能者也或曰孟子尝辟杨墨矣杨墨何至无父无君孟子必究其流而极言之此圣贤卫道之苦心也何怪今之君子欤窃以为不然孟子得孔子之心传者以其知言养气性善尽心之学为能发明圣人之蕴也盖有所以为孟子者而后能辟杨墨熄邪说闲先圣之道若学术不足继孔子而徒日告于人曰杨墨无父无君也率兽食人也恐无以服杨墨之心而熄其方张之焰矣孟子曰今之与杨墨辨者如追放豚既入其苙又从而招之则知当日之与杨墨辨者亦不乏人矣今无片言只字之存则其不足为轻重可知也然则杨墨之道不传于今者独赖有孟子耳今不务为孟子之知言养气崇仁义贱功利而但与如追放豚之流相颉颃焉其亦不自重也已台谕曰阳明尝比朱子于洪水猛兽是诋毁先儒莫阳明若也今亦黜夫诋毁先儒者耳庸何伤窃谓阳明之诋朱子也阳明之大罪过也于朱子何损今人功业文章未能望阳明之万一而止效法其罪过如两口角骂何益之有恐朱子亦不乐有此报复矣故某之不敢诋斥阳明者非笃信阳明之学也非博长厚之誉也以为欲明程朱之道者当心程朱之心学程朱之学穷理必极其精居敬必极其至喜怒哀乐必求中节视听言动必求合礼子臣弟友必求尽分久之人心咸孚声应自众即笃信阳明者亦晓然知圣学之有真也而翻然从之若曰能嫚骂者即程朱之徒则毁弃坊隅节行亏丧者皆将俎豆洙泗之堂矣非某之所敢信也某年已衰暮而学不加进实深自愧惟愿默自体勘求不愧先贤或天稍假以年果有所见然后徐出数言以就正海内君子未晩此时正未敢漫然附和也今天下真为程朱之学者舍先生其谁归故某将奉大教为指南焉道本无穷学贵心得胸中欲请教者甚多连日五更入朝薄暮下直容专图晤求先生尽教之不宣
　　答徐健庵先生书
　　伏处荒城惟惧涉奔竞之迹数年来不敢以只字入都门故虽知己如先生殊觉落落然高山景行则固靡刻不在胸臆间也窃禄一方无寸绩可道惟硁硁一念犹然故我今已行年六十头须尽白将来退老当湖之浒整理书生旧业不敢复问当世事矣辱赐羣书展巻伏读珠玑满目俗吏胸襟为之一洗至防下询明史道学传陇其向虽好窃窥先儒绪余然自汨没簿书以来久矣茅塞何足以议此间尝见张武承读史质疑云明史道学传可以不立初甚骇其论潜玩味之觉此言非孟浪尝窃因其意推之史有特例后人不必尽学如司马迁作孔子世家所以特尊大成之圣后世儒者述孔子之道不必尽列世家也宋史作道学传前史所未有葢以周程张朱绍千圣之絶学卓然高出于儒林之上故特起此例以表之犹之以世家尊孔子耳后世儒者述周程张朱之道不必尽列道学传也非必薛胡诸儒不及周程张朱但作与述则须有辨道学未明创而明之此作者之事也道学既明因而守之此述者之事也虽其闲辟邪崇正廓清之功不少要皆以宋儒所已明者而明之初非有加于宋也于明史中去此一目以示特尊濂洛闗闽之意亦可以止天下之好作而不好述未尝窥见先儒之源委本末而急欲自成一家者且以道学二字论之道者天理之当然人人所当学也既为儒者未有可不知道学不知道学便不可为儒者自儒林与道学分而世之儒者以为道学之外别有一途可以自处虽自外于道犹不失为儒遂有俨然自命为儒诋毁道学而不顾者不知宋史道学之目不过借以尊濓洛诸儒而非谓儒者可与道学分途也今若合而一之使人知道学之外别无儒者于以提醒人心功亦不小尊道学于儒林之上所以定儒之宗归道学于儒林之内所以正儒之实宋史明史相为表里不亦可乎不识先生以为何如至以诸儒之学言之薛胡固无间然矣整庵之学虽不无小疵然不能掩其大醇其论理气处可议其辟阳明处不可议薛胡而下首推整庵无可疑者仲木少墟泾阳景逸守道之笃卫道之严固不待言然其精纯恐皆未及薛胡景逸泾阳病痛尤多其于阳明虽毅然辟之不少假借然究其实则有未能尽脱其籓篱者其所深恶于阳明者无善无恶一语而究其所谓善仍不出虚寂一途言有言无名异实同故其大节彪炳诚可廉顽立懦而谓其直接程朱则恐未也以宋史尊程朱之例尊之亦不无可商因承下问而妄言之不自揣其非分也陈清澜立传最足为考亭干城学统一书倾慕已久今始得见之荷教非浅其中条理尚容熟玩请正承询及论学之书生平自惭浅陋未尝敢著书零星偶及率不成编无以报命年来偶为此间诸生点窜讲义百余章聊供村学究兎园册草本呈正伏惟裁教外附县志并杂刻三种统希垂鉴使旋囱囱不尽欲言临楮曷胜悚惶
　　答山西范彪西进士书
　　仆浙西鄙人也夙闻山右辛复元先生之名而未见其书承乏恒阳幸与山右接壤则又闻先生今之辛复元也且尽刋行辛书因托人私访之未敢通姓名于左右者诚欲得先生之书读之然后当竭诚求正也乃防不弃辱赐手教且示以理学备考诸书展卷读之元元本本议论所及皆足发明先儒之蕴奥且三锡集居丧草具见出处不苟守礼谨严葢非徒言之实能行之有功于世道何如哉不敢私诸箧笥将携以南归徧告我乡后进俾知太行之西龙门之东复有大儒出其间王仲淹薛敬轩之遗风未坠相与讨论而传习之其为惠不亦多乎微有商者备考中薛胡王陈兼收并列无所甲乙取朱子名臣言行録之例而不取伊洛渊源録之例曰以待后之君子甲之乙之此诚见先生虚懐若谷望道未见之心然仆谓亦有不可不甲乙者譬如适京师者必先辨其孰为坦途孰为险径然后可以命驾倘并举以示人而不告之以坦险之分万一有误入荆棘者吾心安乎况王陈之为险径薛胡之为坦途前人论之详矣非吾敢甲乙之也以前人之甲乙者告后人何碍其为虚懐乎至备考序中谓学问只怕差不怕异此又有说学当互相发明小有异者不害其为大同但可以言圣门游夏之徒大同而小异者若王陈之与薛胡则非直小异也是大差也即其一身言行岂无可取然岂可以小醇而并取其大疵每怪世人以阳明之功业烜赫遂不敢议其学术不知管仲墨翟非无功业者也何以见讥于孔孟其中曲折非一二语可尽嘉靖中粤东陈清澜先生有学蔀通辨一书备言其弊不识先生曾见之否近有舍亲刋其书谨以呈览又有大兴张武承着王学质疑一编言阳明病痛亦甚深切着明仆新为刋之今并附呈区区之意非欲效世儒之聚讼也但不分别路径恐学者不知所取舍不识先生以为何如辛先生书尚有数种欲访求者别楮附恳拙咏并正统希垂鉴不尽
　　【附】来书
　　仆之知先生姓氏也自魏环溪荐疏始也荐疏有曰陆某清操如冰爱民如子又曰与妻同驾一小舟惟有图书数卷其妻织机一张而已仆读至此不禁举手加额遥望典型日作北面人宗之想自愧抱病山中顽如木石絶迹城市者二十年有竒负笈有心通声无縁防李药铺索书之役因路长难以毕邮先检数种伏候笔削附以小引粗笺并求珠玉永作先人华衮临楮瞻望不尽
　　又
　　前因奉谢台教偶及薛胡王陈之辨非能尊之抑之也不过述前人之成论以求指示过防奬誉殊深顔汗至来札以国典为嫌鄙意王陈之崇祀不过明季一时之制原未可为万世定论正赖儒者讨讲以备礼官之采择非所谓矛盾也往者荀况扬雄之徒皆尝滥入两庑俱赖诸儒议论得以改正我辈未有议礼之任虽不可过为激论涉于横议岂可便置而弗问耶来札又云此种学问或亦足救泥章句耽支离者之万一此又有说欲救章句支离之失莫如理防朱子居敬穷理之学内外本末交相培养自无一病若欲以王陈救之恐章句支离之未去而虚无放荡之病先成为害非细且即欲取其所长亦非尽发其病痛不可譬如附子大黄自非法制岂可入药不识先生以为何如尊刻谨拜登受辛书在绛州者并祈留神承谕欲借先儒诸集惟蔡虚斋贺克恭集在南中曾见之此闲无有曹月川亦止见夜行烛等七种其余诸集皆尝访求而未得囱囱草复拙刻二种附正统希垂照不既重订垂棘并二续三续俱已奉教尚未见初续一编希并惠赐以成全璧再恳
　　又
　　接台札过防奬掖悚惕何如兼惠辛先生书暨垂棘备考诸编奚啻百朋之锡簿书鞅掌中盥手一读茅塞顿开先生惠我无疆矣至来札中惓惓指示不欲以荀扬比王陈则尚有不能无疑者敢再渎陈之来札云荀扬之黜祀在品行而不在著述即使法言与论语并美岂掩其莽大夫三字至哉斯言矣然品行固不可不重而著述亦不得独轻荀卿未尝为莽大夫也止以性恶一论遂不得次于诸儒之列孰谓著述可以任意耶今以朱子之昌明正学而阳明指之为杨墨诋之为洪水猛兽颠倒其中晩之年使天下尽废其书而独持其所谓良知其视荀卿性恶之论为何如耶弟前札云大黄附子自非法制不可入药夫法制犹可入药者如荀卿之论兵要论军制亦得见采于纲目特不用其性恶之说耳若就性恶一论言之则直无处可用虽欲为荀卿解不可得矣今先生若欲采王陈之长而去其短固无不可牛溲马勃犹见收于良医而况王陈乎若便谓崇祀不可议直与程朱大儒等而视之则是谓牛溲马勃可与防酒嘉殽登几案飨嘉宾也有是理欤来札又云孙钟元述张逢元之言曰建安没而天下之实病不可不泻姚江没而天下之虚病不可不补建安姚江虽不可并重亦可谓识变化之方不佞则又有说焉建安之学补防备矣偏于穷理者则泻之以主敬偏于主敬者则补之以穷理何病之足患耶建安没而天下之实病不可不泻则亦以建安防之而已何以姚江为哉以建安姚江交相济为识变化则是孔子当与佛老交相济孟子当与杨墨交相济也可乎假使天下无杨墨无佛老则孔孟之道岂便不可行乎必不然矣阅理学备考中尝采学蔀通辨之言此书辨阳明病痛至明至悉先生既有取焉则此中是非固自分明矣特不欲过毁前贤开天下轻薄之门耳此意诚厚然某非好毁人者也况敢毁前贤乎顾恐是非混淆则学者误入荆棘私心有所不忍故不敢隠其所见每言及此不觉谆谆为人道之识浅言疎固所不免伏祈先生勿吝切琢是祷辛先生经世石画衡门芹诸书并祈访求便中见赐统希俯鉴临楮神驰
　　答同年臧介子书
　　别后感冒暑气半睡半起不饭者将十日矣精神疲倦不可言忽接手教庄诵一过不觉顿爽如饮我以冰也年兄为己为人之义最为近里着已学问以此为主脑知必有超然于世俗之上者至论正嘉风俗之坏非姚江之过学姚江者之过此今日调停朱王者大抵如此立论然仆则以为有不可调停者风俗之坏实始姚江非尽其徒之咎也若徒归狱龙溪辈而谓与姚江无干则非惟不足以服龙溪且将使天下学者不见姚江之失复从而学之其害可胜道耶大抵学术之有自末流生者有从立教之初起者如学考亭不得则流于腐此自末流生者也若姚江则立教之初已诞矣何待学之不得而后流于诞此不可同日而论也学蔀通辨一书年兄曾见之乎行箧中偶带一本今以奉阅寓中无事细考其条理可不辨而明矣至来札所云士大夫立身行已自有大公至正之一途而沾沾于好异何为耶此论甚正然今天下学术不明有本好异而自以为大公至正者有大公至正而举世目为好异者此又不可不辨也惟专力于考亭之学然后真大公至正真不好异者见矣又来札云心切于救世即不幸而为降志辱身之事不失为圣贤心急于徇名即为高视一切之行而无补于名教夫徇名者无补于名教是固然矣若降志辱身四字则自有分寸不可概言之古人虽云降辱然常置其身于规矩准绳之中于所不可处断断有所不为所谓不以三公易其介今人一言降辱便置其身于规矩准绳之外视世俗之事若无不可为者此其间相去不啻霄壤闗系世道升降之故若不论其分寸而概以救世许之其有不可胜言者此尤不可不辨也若佛入中国之事谓宣圣早已知之亦恐不然夫圣人亦有所不知焉谓夫子知后世必有异端则可谓夫子知后世必有佛则恐近于汉儒防纬之学而非所以语大圣某学疎识陋又病中狼狈承年兄殷然下问敢直陈其所见惟高明恕其狂妄
　　答秦定叟书
　　仆学问疎浅防先生之不弃逺辱惠教常佩于心冀一望见有道开其茅塞癸亥孟夏适在武林咫尺高斋又囱囱不及造庐一晤因草具数行仰质高明亦不能尽记其所言而于紫阳大指一书中尚不能无纎毫之疑不敢自隠也再承手教兼示以答中孚潜斋扩庵诸书刻本反覆庄诵益叹先生之笃学精进迥出流俗如答扩庵书谓周子主静之静朱子看做对待之动静原自不谬阳明恐人偏于静而易为程子动亦定静亦定之定此阳明之误非朱子之误也又答中孚书谓今人但知动中有静静中有动为得体用之一原不知此但知一原耳未可为体用一原也先须分明体用后识一原然后有下功夫处此皆足以破俗儒之惑有功正学仆深服膺不容更赞一辞者也而于前日所疑犹有未能尽释然者敢悉陈之来书谓未发已发朱子一生精神命脉之系也知未发已发则知静存动察又谓今之学者相率入于困而不学其源皆起于立教者以本体为功夫而不分未发已发之误此固然矣然以此论朱子则可而谓阳明之所以异于朱子者专在此嘉隆以来人才风俗所以不如成以前者专在此则恐有未尽者葢阳明之病莫大于无善无恶心之体一语而昩于未发已发之界其末也既以无善无恶为心之体则所谓未发只是无善无恶者之未发所谓已发只是无善无恶者之已发即使悉如朱子静存动察亦不过存其无善无恶者察其无善无恶者而已不待混动静而一之然后为异于朱子也朱子中和旧说虽属已悔之见然所谓心为已发性为未发亦指至善无恶者言与阳明之无善无恶相楹莛即使朱子守旧说而不变仍与阳明不同所以阳明虽指此为朱子晩年定论而仍有影响尚疑朱仲晦之言职是故耳此仆所以谓考亭姚江如黑白之不同先生紫阳大指书中乃云无善无恶一句是名言之失而非大义之谬是仆所深疑而未解也来书又云晩年定论一书阳明不无曲成己意不敢雷同即其窠臼此固是矣然考紫阳大指中载答何叔京三书而评之曰此三书实先生一转闗处也则犹似未脱阳明之窠臼者尝合朱子一生学问前后不同之故考之朱子之学传自延平延平教人静中观喜怒哀乐未发气象矣教人反覆推寻以究斯理矣朱子四十以前出入佛老虽受学延平尚未能尽尊所闻是以有中和旧说有答何叔京诸书与延平之学不免矛盾及延平既没朱子四十以后始追忆其言而服膺之答林择之书所谓辜负此翁者则悟中和旧说之非而服膺其未发气象之言此朱子之转闗也答薛士龙书所谓困而自悔始复退而求之于句读文义之间则是以答叔京诸书为悔而服膺其反覆推寻以究斯理之言此又朱子之一转闗也是朱子之学一定于悟未发之中之后再定于退求之句读文义之后若夫答何叔京三书则正其四十以前出入佛老之言于未发已发之界似若转闗于穷理格物之功则犹未转闗也先生乃儱侗以为朱子之一转闗窥先生之意却似以居敬为重而看穷理一边稍轻虽不若阳明之徒尽废穷理而不免抑此伸彼故答李中孚书遂以大学补传为可更而以阳明之独崇古本为能絶支离之宿障为大有功于吾道亦是看穷理稍轻之故夫居敬穷理如太极之有两仪不可偏有轻重故曰涵养莫如敬进学则在致知未有致知而可不居敬者亦未有居敬而可不致知者故朱子平日虽说敬不离口而于大学补传则又谆谆教人穷理又于或问中反覆推明真无丝毫病痛朱子所以有功万世者在此所以异于姚江者在此此而可更孰不可更即曰格物以知本为先所谓当务之为急然于格物之中先其本则可而如古本大学谓知本即是知之至则不可是又仆之所深疑而未解也至于先生惓惓居敬主静可谓深得程朱之防而切中俗学之病矣然敬之所以为敬静之所以为静亦有不可不辨者焉尝观朱子之言敬每云畧绰提撕葢惟恐学者下手过重不免急迫之病故于延平观喜怒哀乐未发一语虽悔其始之辜负而服膺之然于观之一字则到底不敢徇见于答刘淳叟诸书至观心说一篇极言观之病虽指佛氏而言而延平之言不能无病亦在其中此用力于敬者所不可不知也又朱子虽云敬字工夫通贯动静而必以静为本却又云不必特地将静坐做一件工夫但看一敬字通贯动静又云明道说静坐可以为学上蔡亦言多着静不妨此说终是小偏才偏便做病葢乐记之人生而静太极图之主静皆是指敬而言无事之时其心收敛不他适而已非欲人谢却事物专求之寂灭如佛家之坐禅一般也高景逸不知此乃专力于静甚至坐必七日名为涵养大本而不觉入于释氏之寂灭亦异乎朱子所谓静矣此用力于静者所不可不知也先生谆谆示人居敬主静而未及敬与静当如何用工是又仆所不能无疑也又读先生答人书谓阳明之只在无善无恶若良知之说不可谓非孟子性善之防夫阳明之所谓良即指无善无恶非孟子所谓良也孟子之良以性之所发言孩提之爱敬是也阳明之良以心之昭昭灵灵者言湛然虚明任情自发而已一有思虑营为不问其善不善即谓之知识而非良是岂可同日语哉又谓阳明之学真能为已而非挟好胜之心者夫阳明大言无忌至以孔子为九干镒朱子为杨墨此而非好胜也不知如何而后为好胜耶合先生之论阳明者言之谓其真能为已矣良知之说合于性善之防矣崇古本大学能絶支离矣惟无善无恶一语不能无又是名言之失而非大义之谬矣晩年定论虽不无曲成己意而采答叔京诸书又未为尽过矣所不满者惟不分未发已发一节耳又答李中孚书云此不过朝三暮四朝四暮三之法则并未发已发亦与朱子名异实同矣前辈以阳明为指鹿为马者皆非矣仆极知先生从学术世道起见与世俗之以私意调停者不同而埽除未尽不免涉于调停之迹恐遗后学之惑所以不揆愚陋不敢自匿其所疑輙以上陈伏教示知先生谅其求正之心不以指摘为罪也嘉靖时清澜陈氏学蔀通辨一书先生曾细阅之否近时北方有张武承讳烈所着王学质疑一卷其言阳明之病亦颇深切着明惜其已故仆顷为刋其书敢并附正统希垂鉴不吝赐教幸甚临楮曷胜翘企
　　又
　　客岁逺承尊札兼惠教紫阳大指捧读之下且喜且愧喜其不为贤者所弃而愧其以优游虚岁月不如先生进道之勇也自嘉隆以来紫阳之教微矣今日起敝扶衰惟在力尊紫阳高明著书之防岂非世道幸哉然仆心尚有欲商者葢尊意所力辨在阳明影响尚疑朱仲晦之句故歴举朱子之言与阳明合者以见其不影响愚意朱子之学原与阳明迥然不同其言有时相近者其实乃大相逺故阳明虽有晩年定论一书而到底以为影响此无足怪也但取朱子观心说及大学中庸首章或问读之则其异同不待辨而知若就其近似者以见其不影响则恐反不免于援儒入墨之病也世之溺于阳明而终不能自振拔者多矣先生始而入之继而觉其非虽贲育之勇何以加诸然犹似未能尽脱其范围所以于两家分途处犹未划然陈清澜学蔀通辨一书辨析最精闻先生以为过峻愿高明奋其卫道之力必使考亭姚江如黑白之不同勿有所调停其闲则大指得而世道其庶几矣仆才质驽钝于学无所窥谬承下问敢罄其愚
　　复房师赵耐孺先生书
　　客岁两接手教如亲承函丈知近祉康吉曷胜忻慰陇其羁绊荒城无一善状虽于鞅掌之隙闲涉陈编然识粗气浮无足道者所修县志因邑人本子草率成书疎漏良多传君著作因其自成一论不与俗同故存之志中欲以就正有道便加卓识二字则涉僭妄此亦疎漏之一端也得承指教裨益良多至所欲就正者敢一陈之望折衷焉如以江陵为权张桂为佞来谕谓其已甚是矣或又曰以此论人则似过刻而存此一段议论于天壤使后世知立朝事主不可一毫苟且苟违大道虽以江陵张桂诸人之才学不免于为权为佞似亦防维世道之一助也其说何如又如刘文成开国名臣出幽迁乔似不当在杂传之例然或又曰置之杂传亦可提醒朝秦暮楚一流鲁论之仁管仲程朱谓管仲与子纠未可以君臣名分绳之与王珪魏征事体不同故孔子犹有取焉若文成既为元进士矣又为高安丞矣又为儒学提举矣又在行中书幕矣其于元也将与子纠一例乎将与建安一例乎儒者之道惟出处两端出处中间更别无路若文成既已仕元又不妨佐明是出处之闲又有一道矣可乎哉向使如金仁山许白云辈一生高蹈遇风云之防奋袂而起又当别论文成岂其伦乎诸葛孔明高卧隆中未曾受人爵禄故可择君而仕文成身登仕版见异云起曰天子气也十年后英主出我当辅之是何言也如以伊尹就汤就桀之例言之非常之事固不可以常理论然苟其心事丝毫不类伊尹杂之一字恐被之而不能辞抑以纲目诛廉丹予孟达之例言之守贞者未必是而达权者未必非然恐文成所处又未可与廉孟同论杨铁庵老妇謡是或一道也但曰出幽迁乔即不为杂不知何以服危太朴乎故谓文成之杂异于赵孟頫留梦炎之杂则可矣然不可谓非杂也犹之江陵立朝未尝无功谓其异于分宜之权则可矣然不可谓非权也张桂议礼不无可采谓其异于邓通董贤之佞则可矣然不可谓非佞也此其为说然乎否乎伏祈裁教傅君之书卷帙浩繁未经付梓其家无副本不肯逺借往岁曾録一本送史馆可就观也其他未纯之处亦颇有之其亦不敢尽以为是获鹿临城两令亲皆古道照人得托舟谊幸甚便中附候兴居率泐不既
　　上魏环溪先生书
　　恭惟阁下当代防龙人间麟凤海内瞻山斗之日久矣陇其浙西鄙儒防读圣贤之书私心窃慕以为当吾世而苟有其人虽隔万里犹将跋涉从之长而蹉跎虽不敢谓当世之无其人而伏处里门闻见不出一邑之中未知其果有焉否也三四年以前始闻今临朐相公破例而荐閤下于朝海内举以为得人天子亦倚以为耳目其条陈时务皆正大久逺之计与一切苟且之谋相去楹筳陇其在草莽之中得而读之不胜窃慕以为此非寻常学者所能办及细询北来之人万口一辞谓是当世真儒陇其益怦怦动于中以为此真向所云虽隔万里犹将跋涉从之者也乙夘之春谒选入都咫尺耿光欲修贽而造于门下者屡矣又以尊卑濶絶恐涉攀援之嫌局蹐而不敢进出都以来常懐耿耿谓末学小儒不得大君子之磨砺终不能有所成就幸而遇其人矣又以嫌疑而不能近此生将汨没无由自进于圣贤之域及敝亲自京归出诗一幅授陇其曰此少司农魏公寄以赠子者也陇其拜读之际且喜且惧谓海滨末吏何由得此于大君子且閤下又非肯轻以色笑假人者乃谬承赞誉如此此必有以陇其欺閤下者閤下姑信之而姑誉之未必真以为可取也然又窃喜向之耿耿于中避嫌而不敢进者今姓名既已得达于君子之前则虽通尺幅以自叙其情可以无攀援之嫌虽未获跋涉从之而区区之诚亦可以少慰其万一正拟修书自通而部议以不才罢黜矣念废弃之吏不敢輙上书于大臣之门因又徘徊而不敢前然陇其闻之士无故而轻造于公卿者谄谀之徒也有鸿才硕德之公卿先加礼焉而终自引退者鄙固之儒也是二者皆非君子所以自处也今以閤下之曲加接引若使陇其终无一言以自达不特有违于夙昔向慕之诚亦恐冒君子之讥故敢叙其情以陈于左右閤下览之庶知其非傲慢而迟回不报其中心之感仰固不啻如其书之所言也至若陇其之所以不合于俗自取罢黜与其平生之所学欲就正于閤下者则固不敢以輙渎也临禀胜悚惶之至
　　与某书
　　岁底见足下所刋文细读之竒气矫矫溢于楮墨此诚未易才也然有说焉制义一道所以发挥圣贤之理非欲以炫竒而鬬丽也苟有炫竒鬬丽之心则根本已差虽美无足观矣不知者谓足下文太竒恐碍俗目而难售愚意则不然愚之所以未满于足下者非忧其难售也窃以为如此而售虽售亦非所贵耳今之务为怪僻而跻显荣者岂无其人识者不之取也足下何为而流入于此哉愚所以取足下者以其高明之资可与深造而非以今日此种之文为可取也愿足下细心静气取程朱大儒之书沉潜反覆其中真见圣贤意防所在然后执笔为文复取先正守溪荆川泾阳之作循其规矩范我驰驱不必务为竒异而自卓然逺于流俗此则天下之至文也何为舍坦途而驰骤于荆棘哉至闻足下刋文之意欲挟之以走京师谒显要则辱在相知尤不敢不一言以相规夫所贵为儒者卓然自立而不染于流俗安分守已而不屈曲于人刻励于中而不肯炫燿于外其遇与否听之命焉一有屈曲炫燿之心则君子耻之昌黎之丈照耀今古而上宰相诸书先儒犹病其轻进三闾大夫之骚上追风雅识者犹嫌其露才扬已而况材未如三闾昌黎者乎自世教衰微士不以干进为耻亦不知以朴实为尚呉下竖子稍知句读輙刋刻诗文以夸于侪辈稍不得志便迫不能待苟可以进身者不问其何途而从之视圣贤安命守义之学不啻如弁髦究竟其遇与否皆有命焉彼其所为何曾有毫发之益哉此在世俗无怪其然而非所望于贤者也愿足下深以古道为期而勿以流俗自处以学问励于已以遇合听于天以朴实为寳而以呉下轻佻之习为可鄙则将来所售自不可限量区区之事何足道哉相期之深故昌陈之伏惟鉴谅不宣
　　与陈蔼公书
　　去春获亲仪范如饮醇醪顷复承赐尊集展卷一读琳琅满目汤先王所谓脱手即妙斯言不诬古今文人患其专意词章无与于道先生立言必以道为准读与汪比部论文书真能埽尽文人习气但道无终穷粗言之则韩退之欧阳永叔之文已可谓见道精言之则必如洛闽如洙泗方尽乎道之妙方尽乎文之妙知先生所以自期待者正未可限量而徒沾沾叹羡先生之文者犹未免薮泽之见也昔吕泾野先生谓空同李子一为歌行近体即如李杜一为古乐选府即如曹刘阮谢一为赋记序书即如屈宋贾马向使李子一为定性订顽即如程朱一为大学中庸即如曾思惜其力不加之乎此耳仆敢以是为先生望刘静修孙钟元皆先生乡人也以先生之好学深思何难嫓美前哲耶所欲请正者甚多簿书羁绊不获朝夕左右曷胜耿耿便中附候统希台鉴不宣










　　三鱼堂文集卷五
　　钦定四库全书
　　三鱼堂文集卷六
　　赠内阁学士陆陇其撰
　　尺牍
　　答同年许子位
　　忆自西湖别后久濶台顔时深饥渴不意奉命承乏贵邑拟于涖任后躬叩龙门快聆大教忽防台翰宣颁深感殷勤至意但陇其生平励志以亷洁自期而力薄才劣又值国步多艰之日便民利国势或相左拟学第五伦之躬斩马草邓伯道之自运家粮敢期保障庶免茧丝生平箪瓢自乐行且冰蘗知甘然何以除稂莠而植嘉禾何以亲鸾凤而逺枭獍何以遗利泽于百年何以解倒悬于今日抚字何方催科何法大而移风易俗小之剔蠧损烦先生理学经济夙着东南苍生望泽甚殷况贵邑利所熟悉者乎惟期一一赐教开我愚防敢不虚已以听使嘉邑受某一分之益即大君子一分之赐也临楮不胜仰企之至
　　复房师赵耐孺先生
　　前到呉阊囱囱违侍至今怅然世兄来捧读手教得悉近履殊慰遥思但陇其劳生虚掷方顾影以自惭何烦尊者念及致防世兄枉临隆情叠锡益增汗下猥涖任以来才庸事剧手乱丝棼交盘诸务毫无头绪新旧积逋盈亿累万宪檄羽飞饷急莫应不知奏销作何景状兼之素性迂拙凛凛春冰不敢自玷生平以负康成门下之知故冷署萧萧祗觉坐愁城而避债无台感遇如老师尚无以为情惟深惶仄而已世兄渊才雅度令人心仪但猪肝一片地主之谊歉然耳嘉贶愧不敢当即借附璧外具不腆略申鄙私幸为哂纳感愧缕缕难罄笔端统惟原照不宣
　　与李子赤茂
　　数年契濶得一聚首又冗剧之际不能细罄衷曲耿耿何如此时此地为有司者其日在荆棘闲何如物外轩中拥万巻书焚香吟诗具人间乐境耶愿足下寳此闲暇专志正学勿以有用光隂浪掷旁门此则故人所私祷耳前闻留心文献通考此儒者有用之学以大才肆力于此欣羡欣羡但程朱文集语録及明儒薛敬轩胡敬斋诸録尤为体用兼备之书不可不读高明岂有意乎渊伯常防否所作贻安録一书大有闗系弟已为作序但文朴陋不足以表扬似不可少物外轩一序幸速成之
　　答表叔李慧生
　　违范日久每厪驰依知杖履近多康吉欣慰何似谫材而试岩疆钱谷之积逋者新旧累亿宪檄催饷奚啻如火晓夜征输苦莫以应嗟我劳人惄焉如捣不知将来作何奏销至若守兔凛冰又侄素性荒署依然壁立更难为亲知道者斗大疁城竟等茫茫苦海矣奈何至戚如表叔尚无一芹将献惶愧难言当从容申敬高年玉趾幸慎跋渉
　　答曹微之进士
　　久违教言每深云树遥知道履绥佳神全养到将来骏马春风定应首唱矣慰羡慰羡弟以迂疎之质任此繁剧蚊负鸠营惟恐陨越以贻枌社忧奈事事棘手不知所措催饷之檄如雨积逋之案如山昼夜艰辛癯欲骨立至于冷署萧条之况依然故我更难为知己道也今而后知宦游之味不惟似蜡抑且若蘗矣辱承雅爱翰传汪年翁云谊中心藏之何日忘之苐恐鹿鹿鱼鱼不足以当鼎植耳手口卒瘏容徐徐亲麈乞为叱谢高情缕缕感愧率复不尽统冀鉴照曷胜依切
　　与云间陆郡博
　　恭惟先生学有渊源教育之泽久着三吴兹者秉铎云间事事步武前人誉髦之士蒸蒸向化此地久汨没于辞章近复驰逐于声利以先生方正笃实之学为之砥柱转移之机当不逺矣弟尝窃思学校为天下根本当今欲整顿缺坏必自此始而上下皆不甚留意近来益复厐杂居此职者亦往往多自菲薄不肯以古人自期待然胡安定曹月川所以赫赫今古者正以其能为于举世不为之时也使举世皆已为之则亦无贵乎安定月川矣然则今之厐杂而苟且者不可谓非豪杰振兴之时也先生岂非其人哉弟夙仰高风秋间在玉峰晤灵昭令侄益悉道范又获读四书定解如亲承指示高山之仰何啻饥渇而台驾枉临不及倒屣每用耿耿兹因舍侄壻屠生王机获在门墙敢附数行申候并谢教益屠生为亡弟防壻向曾执经于弟年少有志先生进而教之俾知圣贤之学得有所成就幸甚临楮曷胜悚惶之至
　　答川沙王守备
　　日者得聆麈言喜慰无似霏霏玉屑至今犹令味思也兹承教并将禁条颁示具见亲台留意巡防未雨绸缪之思不独裨益疆圉即弟辈亦叨庇多矣至论及私贩之徒出没踪迹燎若列眉愚民为蝇利所驱而不知累及身家诚属可恨今欲穷其源而塞之似亦至论但虑卖盐之家而根究出洋之犯转展推求恐捕缉之辈又于从中播弄或至扰害反与不计转展攀指之律有碍莫若辨盐色严禁坐卖之家有犯必究则顿者无人而贩者自絶更于编甲之内互察严查饬以隠讳连坐之法如是则利无所营而趋者少害有所丛而避者多自然奸志潜消矣老亲台与弟见合符即当示晓愚民专役协查也疆索辽濶鞭长不及者惟亲台加意焉率复不既统惟犀照
　　上座师张素存先生
　　自山左道上得侍函丈囱囱言别不及细聆教言至今耿耿遥想老夫子从容侍从臯防事业行当照耀宇宙岂惟门墙之内实宠嘉之陇其荷防垂爱夙夜惕厉思欲稍自树立以图报称不意才疎政拙不能免于部议遂遭罢黜固分所宜但私心窃惧者世俗不谅谬以陇其为过于寛厚有误催科此言流传功名之士遂将以寛厚为殷鉴其害非细其实陇其于催科较之他邑不大相逺核其民欠尚少于他邑特劝谕多而敲扑少其迹类于纵弛耳陇其方自愧不能尽用德教而论者乃以为寛厚之误岂不诬乎既退归田园悠悠之口应置勿论然此乃人心气运所闗故敢于知已之前一陈之使大君子鉴焉知其罢黜之故由于学不至德不足而寛厚无罪焉则庶几耳至若一身之得失荣辱虽不能如古人之尘视轩冕然圣贤义命之学则固尝闻之矣岂敢以此咎人也两载鹿鹿未获一候起居疎慢之罪不可言状兹因便羽聊展寸忱不庄不备统希鉴原临禀曷胜悚切之至
　　答昆山丘近夫
　　夏间接手札未获裁报时懐耿耿年翁学问文章夙昔钦仰过承谦抑殊不敢当不弃驽钝得常亲道范斯厚幸矣今之志于道者鲜如年翁之卓然以正学自任此直斯世之祥麟威凤岂特曼絶三邑已耶惟望益加砥砺如陟泰岱进而弥高如遡星宿探而愈深直造其巅直穷其源使古学之不絶如缕复昭昭于天壤则世道之福也疁城学者虽众然与之言举业则欣欣乐闻与之言为已之学多捍格而不入惟诸庄甫超然功利之外可谓笃行之士所着文字亦彬彬可观近常相往来犹记高明之极口赞叹洵不虚耳瞻望咫尺未获把臂罄所欲言怅怅何如因便申候临楮曷胜神驰
　　复房师陈省斋先生
　　客岁从闗使者得老师札即作一禀附呈想已入台览两载鹿鹿未获专使一候起居罪何可言陇其本属菲材荷防提拔骤得一官硁硁自守惟恐有负知己不意以此见谅于君子亦以此获戾于世俗命也复何言哉钱粮虽无大挂碍然亦小有未完冬底可竣局寒家本无赀蓄今亦适还故我幸而老亲亦安贫不以萧然为苦明岁寻得一训防地为糊口计当世之事不敢复问矣自念生平学力疎浅此后或得以闲暇之身究心古人之学倘或稍有进益不终于昩昩即为原幸敢尚有他望哉前岁为老师寻一十七史因恐浮沈蹉跎未寄舍亲北来即当送呈临禀曷胜悚切之至
　　与李枚吉壻
　　在呉门遇来使知吾壻欲援近例愚窃以为不可朝廷设科取士三年一举此正典也方正之士莫不由之而进今科之设不过为急于功名者使之稍助军需亦得一体进取原非所以待豪杰也吾壻英年有志前程逺大苟发愤力学将来凤翥鹏翔何可限量奈何不以豪杰自待而甘心出于此耶且就吾壻今日所处又有大不可者礼为人后者为其本生父母降期然服虽降而一切食稻衣锦之事必有不安于心者葢可降者服不可降者心也故考试之事但当与岁考不当与科举秉礼之士莫不皆然今吾壻期年虽满而心丧未毕俨然与应举之士角逐于文塲可乎不可乎况功名迟速有命难易亦无一定苟命应得虽在千万人中自当脱颖而出如其不然即两人相较亦有得失况十五人而中一人安在其必得耶即功名未必得而徒冒不韪窃为高明不取也相爱之深不觉尽言惟吾壻熟筹之幸勿以吾言为迂交盘尚未完局秋凉当归草勒不悉
　　示大儿定征
　　我虽在京深以汝读书为念非欲汝读书取富贵实欲汝读书明白圣贤道理免为流俗之人读书做人不是两件事将所读之书句句体贴到自己身上来便是做人的法如此方叫得能读书人若不将来身上理防则读书自读书做人自做人只算做不曾读书的人读书必以精熟为贵我前见汝读诗经礼记皆不能成诵圣贤经传与滥时文不同岂可如此草草读过此皆欲速而不精之故欲速是读书第一大病工夫只在绵密不间断不在速也能不间断则一日所读虽不多日积月累自然充足若刻刻欲速则刻刻做潦草工夫此终身不能成功之道也方做举业虽不能不看时文然时文只当将数十篇看其规矩格式不必将十分全力尽用于此若读经读古文此是根本工夫根本有得则时文亦自然长进千言万语总之读书要将圣贤有用之书为本而勿但知有时文要循序渐进而勿欲速要体贴到自身上而勿徒视为取功名之具能念吾言虽隔三千里犹对面也慎毋忽之
　　答嘉定李生玉如
　　不孝生平积愆祸及先人逺辱光唁心肺方裂不能一叙契濶悚惕而已方期贤者积学奋飞为时羽仪不谓亦罹此大故何天之降罔一至于斯苫块之中未得以生刍一拜几筵兼谢厚谊徒懐耿耿使者来知方为葬事经营而手札谆谆下询惟恐稍有勿当则终身莫赎此一念已得礼之本扩而充之知必有大过人者但不孝平时学业卤莽未能徧考古今之礼动多窒碍岂能为高明决疑辨惑耶承问不容自己姑据所见言之夀圹一事仪礼家礼皆无明文然古人往往为之似无预凶事之嫌左氏所谓预凶事非礼者葢指含禭赗赙之类言之至于棺椁之属则不可以此论故檀弓有君即位而为椑之文王制云六十岁制七十时制未闻以为嫌也至若有庶母之葬而以两边俱葬夀圹居中为疑则庶母位于礼原不应与嫡母相并或另祔于旁或稍退一二尺如此则与夀圹亦似无嫌而亦不必停庶母之葬以有待也惟是世俗封夀圹纯用吉礼则哀乐同时诚有如来札所云者不孝亦尝疑此而未有所考据查仪礼筮宅主人皆往兆南北面免绖注云免绖者求吉不敢纯凶疏云主人之服不纯吉免绖亦不纯凶也此是卜葬宅之礼以此推之则封夀圹亦当稍叅以吉但不可如世俗之纯用吉礼或者暂释衰绖以素服临事可也然当更询之博闻知礼者臆度之言不足据也冗中不敢久羁尊使囱囱草复知无当于礼意伏惟鉴谅不一
　　答同年顾苍岩表叔
　　旧冬都门获接尊札并领学蔀通辨正欲觅便致谢忽闻家变狼狈南归一载以来防防苫块不复知有人世应酬之事未获以一字达左右乃复逺防光唁施及先人曷胜悲感又防垂爱欲延之家塾深荷惓惓之意但陇其明岁已受虞山主人之订不容中更当另访一友与表叔祖商定再图报命也月川先生集谨已拜登此书求之十余年不可得一朝获之何啻百朋之贝耶但月川尚有四书详说存疑録等书不在此集中不知彼中尚可寻覔否更望留神家乡风景如旧但今岁米价骤腾人心皇皇葢民穷财尽譬如尫羸之人稍遇风寒百病交作明岁若再加长其势便难支撑可为隠忧者此耳中州光景度必相同催科之事势不能全缓须使百姓洞然见我恻怛之意然后急之而不怨所谓信而后劳断断不诬吕新吾讲究荒政最为详悉宜急求其书观之择与地方相宜者为小民尽力经画一番此根本之计也囱囱草复并谢隆谊不尽欲言
　　答某索序
　　先生以箕颍高踪道扬风雅为后进表仪久矣乃辱俯念谬以珠玉问序于章句鄙儒其亦古人刍荛是询之意乎然黄钟大吕岂浅学所能赞一词所以闻命逡巡而不敢答也兹者更值家变防防苫块不复知人世有斯文之事虽琳琅在前不知其为何物而况能序之乎窃恐高明未鉴病其懒于奉命敢布愚忱至若古之诗人必先有志其志卓然出于流俗之上可以对天地质圣贤然后发而为诗故其诗正大高明而非风云月露之学所能彷佛其万一知先生于此必有所得力伏惟不弃愚蒙而教之则所厚望焉
　　与闽臬赵公
　　恭惟先生道原洙泗文遡韩欧霖雨之泽已徧乎中外斗山之仰益重乎朔南陇其自乙卯都门获瞻道范愿学之私常深寤寐山川间之不能时奉大教每切耿耿兹者台旌秉宪八闽正值朝政寛仁与民休息之时风动之美当不让庭坚种德非特如汉于公昌大门闾已也况八闽为考亭朱子阐道之乡以大君子式临兹土刑措之余知必将振扬风化兴起儒烈俾紫阳遗泽重光海宇世道之幸为何如耶又紫阳门人如勉斋北溪西山九峰之徒皆系闽产遗书久湮搜缉而表章之其在斯乎企望企望舍弟承烈系先伯墨涛公嗣子来叩台墀肃此附候弟向来杜门株守未曾涉歴世故进谒之时深望教诲统希俯鉴临楮曷胜悚惶之至
　　复席治斋虞部
　　不肖弟以樗栎下材与时抵牾承高贤顾盻付以师友之任垂爱之殷有倍寻常方图报称不谓生平积愆弗为天佑至于大故狼狈南归乃更辱悯怜逺劳赙唁心肺方裂未获以寸简致谢耿耿何如春初令亲到舍传述盛意感切寤寐但不肖方防防在疚秋冬又当经营先君窆事未能逺出有虚高谊惶悚而已令郎天资英妙必成大器鄙意目下但当多读书勿汲汲于时文左传之外易诗礼诸经皆不可不读读必精熟熟必讲解聪明自然日生将来便不可限量养其根而俟其实古人为学皆然世俗子弟所以多壊只縁父兄性急一完经书便令作文空疎杜撰不识经史为何物虽侥幸功名亦止成俗学与前辈学问相去殊絶此不足效也刍荛之见惟高明采择肃此布复并谢隆施苫块余生言不能尽统希鉴原临楮神驰
　　又
　　春杪曾有一札奉谢未知得达否嗣后复承令亲到舍为明岁之订弟自愧愚钝无毫发之长可以有裨高明而谬防垂爱惓惓无已感荷之私岂笔能述但弟明年尚在苫块中长安道上非棘人所宜不能驰赴台命遥望龙光耿耿而已令郎今岁学业必更精进幼学工夫不患不长但如筑室须坚其基址然后可起楼阁五经四书皆基址也时文则楼阁也须先将各经熟读细讲浸灌其中使之有得然后及于时文循序渐进而不欲速自然所就不可限量荣补未知当在何日仕途迟速皆有定命不必撄心肃此附并谢高谊统希垂鉴临楮曷胜神往
　　答杨某
　　不孝废黜之余更值家变伏处苫块不知何自姓名入于高明之耳逺辱台翰过防奬誉皆非薄劣所敢当也岂高明欲揽当世之英贤而姑先从其所最不足数者而惓惓焉古人所谓请自隗始者乎不孝虽尝有志于古人之学然才质驽钝无所知识偶膺民社未有丝毫之益于时輙遭罢黜皆所自取不敢尤人来翰以古之抚字心劳者比之此以告者过耳巢来昆季盛称贤者之志行知胸中所负必有超出寻常流俗者惜未得一对叔度消其鄙吝也猥承高谊敢布区区统希俯鉴
　　与赵生鱼裳旂公
　　七夕边适苦疟疾故尊篇久留未归兹同康斋集暨龟山通纪一并奉到细看康斋文字大抵返躬克己之意居多明初儒者一派真实工夫真不可及但康斋于格致上微觉未足故其议论尚少发明而行事亦时有未满人意处方之薛胡不无高下焉近来昆仲所用何功虽举业上不得不着力但必使字字从身心上体贴出来则举业无非圣学矣日记一编甚好读书如此留心方不是俗学但判断前人尤易磨勘身心为难耳
　　与周好生
　　两月之内再遭家变此实生平积愆天降大罚复何言哉惟有痛自刻责庶天其厌祸偶书二语置坐右云老大始知气质驳寻思只是读书粗以此当韦即以此代祈禳但恐粗处未能尽知驳处未能尽见惟兄有以教之兄处淡漠奉老亲此乃人生不易得之境上天所以笃厚兄者甚至岂弟所可望耶研田逺不如近必不得已则亦无可如何者也陆学师札奉上此公素闻其方正前在玉峯承其枉顾因弟先解维不及一晤觐候见时可一致意弟归期当在望后岁内当圗至武塘种种俱俟晤时悉之
　　答某
　　己未之春承驾逺临时不佞正在苫块之中心肺方裂不能一叙契濶至今耿耿服阕以后念学疎性拙与俗多暌未敢遽出两年旅食虞山借村学究伎俩为糊口计门外之事一无所与来札巡盐冒犯云云皆属讹传并无此事惟去秋遭西河丧明之惨情最不堪此乃生平积愆天降之罚无足言者读来札知高明力学之志不少退屈为之喜跃世俗滔滔笃志如此真不易得但札中所谓近年少有所得自以为孟子后无人知者未知所得如何窃以为孟子后无人知但可语宋以前若宋以来则有周程张邵有考亭朱子不可谓无人知贤者此语得无未深考而言之太易乎不然则辞未达意也愚近年所见觉得孟子之后至朱子知之已极其明言之已极其详后之学者更不必他求惟即其所言而熟察之身体之去其背叛者与其阳奉而隂叛者则天下之学无余事矣未审高明近所得者从朱子而入乎抑不从朱子入乎此中得失相去悬殊得一面论之幸甚或详书所见寄示使不佞得辨别焉亦所愿也使回囱囱不尽欲言临楮神驰
　　与曾叔祖蒿庵翁
　　一身逺出防子无知所恃者师保得人耳临行囱囱言不能尽想太翁亦不待言而知其意也舟中细思一齐众咻之义觉得咻字情状万千愈思愈觉可畏非必有意引诱然后为咻凡亲友来者或语言麤鄙或举止轻率一入初学耳目便是终身毒药故有心之咻犹有限无心之咻最无穷此孟子所以必欲置之庄岳然庄岳势不易得惟恃一齐人之辞严义正能使众咻辟易望风而靡则潇湘云梦尽成庄岳矣舟行吴江道中半日闷郁思至此又不觉欣然慰也至于户外之事惟有一静仲书夬履贞厉之占切中其病神明如见晤时幸时提撕此意内无咻而外无夬千里逺懐便可坦然矣惟太翁留意
　　又
　　六月初二到京部例急选与大选不同文书必自勳司而转功司自功司而达选司有二十余日之担阁非一日便可投供也选司题覆又有一月功夫总之补期在九月矣初意欲改教职部中无此例只得听其自然但将来做法甚难诸君子之期望亦最难副十分小心犹或庶几倘得一世俗所谓美缺家中人切不可以为喜望太翁居常时时提醒此意在京师自觉纷华盛丽不能动此心颇浩浩落落但时一念及稚子愚蠢未有知识輙不能不胶扰于中未知近来读书何如侄孙意惟欲其精熟不欲其性急太翁可取程氏分年日程细体古人读书之法使之循序渐进勿随世俗之见方妙周礼礼记俱宜令其温习一季得一周庶能记得侄孙防时温书皆一月一周也左传诸书迄今犹能成诵皆当时温习之功惟太翁留神馆中凡有不便不妨直言不比在别家也惟有一事意中欲望太翁之裁节者向在家时屡欲言之踌躇中止到路上思之不言毕竟是客气非所以待太翁也敢一陈之烟之为物从古所无明季始有之呉梅村以为妖见于绥宼纪畧中侄孙见今之大贤君子无吃此者葢皆知其非佳物也太翁留心正学而嗜好偶同于流俗何难一举而絶之一则见克已之勇一则免火烛之虞一则后学无效尤之一举而三善备焉不识太翁不以为妄言否便中草附不能尽悉临楮依依
　　又
　　到京三月家信未通心甚悬悬八月十七始接得闰月中信喜不可言侄孙已经投供但部中新例急选不论项款惟以文书到部日为先后而近来教官县丞两项捐陞知县者闻改归单月侄孙名次在七十人外补期尚遥遥矣冬末春初或作南归计亦未可定尚在徘徊也家中百事都放不下所恃以寛其内顾之忧者惟以学生子付太翁耳明岁不敢另具约奉教自应如旧侄孙教子之念与他人异功名且当听之于天但必欲其为圣贤路上人望时时鼓舞其志气使知有向上一途所读书不必欲速但要极熟在京师见一二博学之士三礼四传烂熟胸中滔滔滚滚真是可爱若读得不熟安能如此此虽尚是记诵之学然必有此根脚然后可就上面讲究圣贤学问未有不由博而约者左传中事迹驳杂读时须分别王伯邪正之辨注疏大全此两书缺一不可初学虽不能尽看幸检其易晓者提出指示之庶胸中知有泾渭冬天日短应嘱其早起夜间则又不宜久坐欲其务学又不得不爱惜其精神也闻家乡米价甚贱此最是喜信季飞叔侄近况何如晤时并希致人处境不佳只有和平一法怨尤之气减得一分有一分受用也
　　示三儿宸征
　　前有一字寄嘉善柯寓匏带归不知曾到否我在外甚安好家中不必悬念但汝读书要用心又不可性急熟读精思循序渐进此八个字朱子教人读书法也当谨守之又要思读书要何用古人教人读书是欲其将圣贤言语身体力行非欲其空读也凡日闲一言一动须自省察曰此合于圣贤之言乎不合于圣贤之言乎茍有不合须痛自改易如此方是真读书人至若左传一书其中有好不好两样人在内读时须要分别见一好人须起爱慕的念我必欲学他见一不好的人须起疾恶的念我断不可学他如此方是真读左传的人这便是学圣贤工夫汝能如此吾心方喜欢勉之勉之
　　与前令董子祁
　　奉教两月如饮醇醪不觉心醉东郊言别曷胜依依一路老防捧觞逺送闻寅翁马上酣醉犹谆谆劝百姓完粮息讼嵩阳父老以为数十年来胜事中山志中又添一段佳话矣弟以菲材幸承善政之后成法可师事逸功倍叨庇多但驽钝性成虽喜附骥实愧续貂未知将来作何景状也使旋奉覆囱囱不既
　　答郑唐邑
　　忝叨同谱山川遥阻不获常瞻光霁祗聆教言惟神驰左右时切依依而已某骀驽庸才向待罪南中已遭蹉跌不知退遯复承乏疲邑每事掣肘抚字催科皆无良防内怀惭愧遥想足下宏才伟抱必有超轶絶伦者曷胜仰止未获专力修候乃防手翰下颁复承隆贶过情之赐何以当之细读来扎知足下冰雪为操留心民隠只不敢剥民扰民一言已足为某辈南车至云所讲求者已政之得失非官阶之崇卑卓哉斯言益令某叹服不已则足下教我实多乃复下询刍荛某何能更进一筹耶老年伯尊稿及李道台嘉什俱已领入苐卫水占星之句某何敢当足下庶几无愧耳
　　上井陉道李梅崖先生
　　前者宪驾光临山僻疲邑诸事草率不恭之罪无所逃避乃执事汪汪千顷之量不督过之又宠荣之顷某县某令传致卫水寻源诗区区下吏荷防注念何幸如之至恭诵诗词慨然于万古圣人饥溺同民之意此大儒有本之言非月露风云家所能道其只字岂惟下吏实受其赐卫水增光多矣当寻片石敬勒水滨以志不朽前防面谕疏通此源及查赵王台高若干卑职随令村民将所指旧源处疏掘至丈余才有水然甚微土人谓此水随旱涝为盈缩大抵然也又据土人言其旁更有一源拟于农隙时再督其疏濬使一番宪节按临与禹之明德俱永也赵王台在县治西十五里故城村城周围约十五六里已多圮壊然规模尚在台在城中约高五六丈无砖石但巍然一土阜上有武灵王庙庙甚陋系近时里民所修然其所由来则逺庙前一望平山井陉获鹿诸山皆歴歴在目滹沱河环绕其下诚佳境也宜其为武灵所流连哉台下相传旧有八角井今已无形迹可考台东里许有养鱼池周围约四五里今已为田但四围高而此独下俨然池形也卑职更有陈者禹贡恒卫二水皆属真郡境卫在灵夀诸书无异论恒水则行唐志谓即派河曲阳志谓即沙河府志则恒水沙河派河又各自为一水未知其孰是宜讨求画一使有定论亦羽翼经传之一端也因论卫水而并及之统希宪鉴
　　与郑唐邑
　　上谷把臂囱囱言别不及从容就正为怅年兄学有渊源议论丰采迥异流俗膏泽及民将与唐水俱永敬羡敬羡承许贵治邑志专役走领大茂山势曲折并望指示此山诸书皆以为即恒山禹贡太行恒山自是二山前闻年兄之论却似恒山即太行之随地异名者不知果是一是二恒岳之辨乃畿南一大疑案得年兄考正愉快何如邑中有文献可开茅塞者惟勿吝赐教是荷一芹之微聊申鄙忱并祈哂纳
　　答张西山先生
　　恭惟先生学贯天人声彻内外陇其自某年某处得瞻仰高山私心向往年来南北间隔无由执鞭兹幸承乏灵邑得与令郎朝夕共事涖任之始又防不鄙逺辱台翰重以尊刻曷胜忭慰儒宗理要一书补近思之缺去性理之烦真足为学者指南衍义补删笔削精严有功文庄不浅读青齐政畧诸书则皆得之涉歴体认又令人爽然自失矣受教多肃此奉谢统希垂鉴
　　与各乡绅劝戒赌
　　谨啓某学疎才短生长南方未谙北土情形承乏兹邑入境以来见地瘠民贫礼教废弛蹙焉内伤求所以抚字之方教化之术使家给人足风清俗美不知何道而可恭惟诸老先生年台一方表率利必素知之茍有益于民生有裨于风俗切实可行者伏祈详悉指示勿吝谠言陇其将奉以周旋或可稍逭尸素皆高明之赐也至不佞亦有刍荛之言望诸君子之采择者敢并陈之如赌博一事实民间大害然而有司不能禁也禁之其心必不服何也彼见乡绅士大夫皆聚而为之而有司所禁者独此蚩蚩之民宜其心不服也夫移风易俗必自贵者始诸老先生年台中高明逺见者自能洞烛此理不待下吏之言或有向来习惯以为此游戏之事无伤大体不知愚民因而视效开盗贼之源成恶薄之俗皆此游戏为之且士大夫家一有此风子弟慕效因而荡废祖业败坏家门者恒必有之是非特一方之害亦本家剥肤之灾也诗书中滋味甚长何可为此伏冀俯采鄙言互相戒勉以为民法礼让之风既敦于上则酖毒之害自去于下蚩蚩者将不待禁而自止矣统祈垂鉴不宣
　　与席生汉翼汉廷
　　科塲一时未能得手此不足病因此能奋发自励焉知将来不冠多士但患学不足不患无际遇也目下用功不比塲前要多作文须以看书为急每日应将四书一二章潜心玩味不可一字放过先将白文自理防一番次看本注次看大全次看防引次看存疑次看浅说如此做工夫一部四书既明读他书便势如破竹时文不必多读而自防做至于诸经皆学者所当用力今人只专守一经而于他经则视为没要紧此学问所以日陋今贤昆仲当立一志必欲尽通诸经自本经而外未读者宜渐读已读者当温习讲究诸经尽通方成得一个学者然此犹只是致知之事圣贤之学不贵能知而贵能行须将小学一书逐句在自已身上省察日闲动静能与此合否少有不合便须愧耻不可以俗人自待在长安中尤不宜轻易出门恐外边习气不好不知不觉被其引诱也胸中能浸灌于圣贤之道则引诱不动矣切望切望尊公先生不及另札祈一致意
　　与邻邑某
　　足下中州名彦家学渊源夙着海内某初至灵邑自谓得近耿光可以从容就正不意台驾遄行不得稍致寸敬怅歉何似某以菲材待罪疲邑虽外简僻而鹄面鸠形之众无术焉可以起之难乎其为抚字我辈叨朝廷一命之荣无可报効惟爱养赤子为国家培植元气是其职分而学疎才短每切悚惶未审足下何以教之肃此附不尽欲言
　　答某县令
　　伏防宠锡龙川巨编所以品题之者剂量曲当非素有所主于中者能尔乎弟尝谓本朝理学大明而战国纵横之学如三条四列隠见起伏铮铮于本朝者尚四人苏老泉其巨擘乎其次为李太白其次为王雪山其后为陈龙川独龙川登晦翁之门日就敛挫纵横之余气到此遂收此理学大明之功之验也执事以为何如敢因求教
　　与祁州某
　　足下江汉钟英荆衡毓瑞循良之绩声满祁阳某仰止髙山之日久矣幸于上谷获晤丰采如饮醇醪兹启某先生为某地理学之宗某生长呉越无由私淑兹幸待罪中山密迩贵治足下能为悉致其遗书俾樗栎之质得沐浴于大贤之训如亲炙其人而开其茅塞当不啻百朋之锡也统希垂鉴贵治志书并祈赐教一芹之微稍申鄙私伏冀哂存临楮悚切












　　三鱼堂文集卷六
　　钦定四库全书
　　三鱼堂文集巻七
　　赠内阁学士陆陇其撰
　　尺牍
　　上座师魏栢乡先生
　　新春即拟趋侍函丈縁上台以越境为嫌不能得请祗怀耿耿遥知閤下福履倍增发挥道蕴日新月盛凡在门墙庆慰何如陇其昔在南方获见知统録一书知閤下主持正学津梁百代之意至精至深每思尽读师门讲学之书以开其愚防待罪恒阳以来私心窃喜谓可朝夕于高山景行而荏苒经年尚未获立雪台墀虽常两奉教言铭几书绅不敢须防忘而微言大义未闻者实多伏惟夫子不鄙愚钝凡开示学者之书尽得赐教俾朽木粪墙得与雕文刻镂之盛何幸如之专使附敬陈微芹表意不庄不备统希俯鉴临禀曷胜悚惶之至
　　上巡道吴公
　　新春进谒宪墀仰荷从容教诲字字句句皆切学者身心民生利弊虽驽骀下吏无能仰测高深敢不铭几书绅奉以周旋期不负知己今春地方雨泽稍多比之旧嵗民情畧定然积荒之后触目皆鹄面鸠形艰苦万状久在执事睿鉴中无庸赘陈诸事祈垂仁格外是荷闻尊刻苑洛志乐已经告竣陇其于声音之理未能窥见万一然仰苑洛椒山两先生之遗风不啻高山景行数年前曾在江南一见其书未得细读兹幸大君子之表章倘得俯赐一册得于簿书之暇一闻黄钟大吕遗响消其鄙吝而引其天真沐浴于执事甄陶之内无穷矣辱叨知爱辄敢冐昧上请伏祈台鉴
　　答张玉甲先生
　　先生当代名贤不遗对菲山僻下吏荷防垂盻俯赐教言感佩何如每读青齐政畧剔弊厘奸澄源端本无一不中俗吏之膏盲愚驽之姿获此鞭策受益多但瞻之在前忽然在后抱愧良深耳至大集中扶持正学诸篇直指金溪姚江为禅此尤世俗所依回而不决得大君子之论定可以为学者指南矣令郎英年好学以谢室芝兰衍孔庭诗礼将来名业正未可量但灵寿一邑荒凉殊甚学宫尤极萧条近奉部文有修学纪録之例虽不必因此起见而整顿黉序亦羽翼圣门中一事也不识先生能为令郎一助乎便中凟布綂祈台鉴不宣
　　又
　　日仰高山地分齐赵不得时觐耿光曷胜依依惟反覆理要政畧诸书如面承指示啓愚翼懦不啻在羮墙间也敝治萧条学政久弛自蒙先生捐俸修葺稍稍有起色诸生感佩徳意亦皆知鼓舞陇其获同令郎讲书论文于其间皆先生作兴之赐也又蒙颁文庙考畧板至学士子皆知圣学渊源一洗其固陋之习大君子之徳教惠及穷乡曲学真不浅矣便中附谢不庄不悉
　　答义山叔
　　契濶不觉八载吾叔从容翰墨之塲养成舟楫盐梅之器视鹿鹿簿书者真霄壤也接手教知近来闭关静坐洒然自得益见深造境界乃犹以沦于枯寂为惧何耶窃意吾叔所谓静坐必非作瞿昙慧能伎俩不过是谢絶一切专意读书养气充此气象塞天地配道义作用皆从此出何枯寂之有或自熙熙攘攘一流视之以为枯寂则非君子之所谓枯寂也侄自慙学问粗浅年来每思随暇读书然如荒村老农从胼胝之余坐陇畔唱耕田歌思与太常乐工较高下难矣至于承乏畿南土瘠民贫之壤无可展布只得假盖公治道贵清净之言稍与休息自分作滹沱河滨一庸吏可矣何知其他耶适修县志有序例数条奉正亦足见此间荒凉棘手之槩家乡志书曾付梓否得吾叔主持必有可观嘉靖间吾族有石居公笃信阳明之学学虽近僻然实笃行君子行囊中偶带所传文集今并附阅不知曾入志否倘未及表章不可不增入使旋草复并谢厚贶匆匆未有一芹将敬统希垂鉴不尽
　　答邻邑某
　　承询及车木一项此真目前最难处之事我辈本心原不忍民重以宪票森严尤不敢不仰体只得且捐俸采办未知其能就绪否也各邑情形不同执事酌量可另设法固妙倘不能不问之民宁可借库先为料理俟工完总算则所费尚有限若目下即责成里长则所费即数倍恐不胜其骚扰大抵向来积弊上下皆以里长为可啖之物一使里长出头步步皆荆棘矣不识高明以为何如事本掣肘总无长策管见如此惟执事尊裁之
　　与邻邑某
　　足下恺悌性成英姿天授涧伊洛古今才薮明道伊川康节温公之遗风在焉意必有端人正士生于其间以为当代羽仪足下岂非其人哉制锦之才烹鲜之政知未足以尽高明之蕴也某生浙西未闻大道尝引领中原思得如古人者以为仪型而未遇也兹幸附鹏翼获随骥尾不得见程邵诸君子得见其乡人之能歩武前贤者如见数君子矣开其茅塞引其固陋其在斯乎雀跃何如仰冀照临曷胜翘企
　　与周井陉
　　前月终惊闻足下遭本生之戚未得一展微忱罪歉殊甚知士民攀辕弥切未容以一已私情抛却绵蔓河头数万赤子也捧阅新志稿本韩淮阴背水遗踪程婴子孤台故迹了然在目且足下数载以来饥溺心肠亦具见其中惠教非浅不识何时可付剞劂新道台未知何人将来郡中聚防想必不逺匆匆附不尽欲言
　　答崔平山
　　别来忽又经月近事多棘手传闻之言骇人耳目总非疲邑所能辧弟之愚蠢无他见识惟以仕途利钝听之造物而已道之将行也欤命也道之将废也欤命也孔圣之言岂欺我哉惟尽吾所当为此外非所知也不识髙明以为何如来札中各行其志一语与鄙见最相契匆匆草复不尽欲言
　　答宗冀州
　　郡中获接耿光如坐春风羡慕之私寤寐以之执事处兹繁剧游刃有余真同人之师表某之愚蠢承乏疲邑鸠鹄情形犹然如故毫无益于地方过蒙嘉奬惶愧何似承赐州志得观漳之胜槩郤大夫董江都之遗风受教多矣肃此谢覆
　　答席生汉翼汉廷
　　读近作甚快虽间有出入然大体都在范围中熟之而已无他法也所望者要将圣贤道理身体力行不要似世俗只作空言耳小学不止是教童子之书人生自少至老不可须防离故许鲁斋终身敬之如神明近思録乃朱子聚周程张四先生之要语为学者指南一部性理精华皆在于此时时玩味此二书人品学问自然不同外六谕集解系此间新刋虽为愚民而设然暇时一览亦甚有益相去辽逺时切依依但贤昆仲能以圣贤自期待便如终日觌面也
　　又
　　前月寄来闽中詹先生太极河洛洪范诸解细读深服其察理之精今日能留心此种学问便非寻常人且一以朱子为宗尤见趋向之正至于处处鞭策学者不空谈理数尤后学所当服膺也不佞方鹿鹿簿书未敢率尔作序其中有一二欲商量者谨録于左便中可一请正
　　与李枚吉壻
　　旧嵗悬望壻辈有高发北来者可以一慰契濶不意竟寂寂也文教日兴青年不可不奋志努力读书读书又当知有向上一途不可专事俗学家务虽不能尽摆脱然要见得此中都是道理触处皆是此理流行则不患俗务累人矣愚在此掣肘事尽多幸于此看得一二破心不为所动者只欲随时随处尽其职分之所当为耳然正难言之大计后傥得罢黜亦当寻一脱身计不能久向劳扰中作生活矣诸外孙读书何如经宜多读宁迂其途勿趋防径更宜教看小学以正其根脚不必急急学时文也今嵗江南钱粮捐免有田者应推广皇仁稍寛佃戸之一二庶为不失本心不识吾壻以为何如署中俱各平安勿烦挂念惟萧然景象日甚一日无可奉寄殊为歉然人归匆匆不多及
　　与鲁瞻弟
　　到灵寿者虽皆知其清苦然不图清苦之至于斯也大抵署中之人莫不有归志独见吾弟札中此是好消息一语为之三叹居官凛四知此不是难事能使一家之人皆知此是好消息此境界最难得然只是自己学问未至不能感动人非关他也吾弟境界虽苦然亦无别法只是耐去但馆于市镇中要不戾于俗又不溺于俗方好不戾犹易不溺甚难须常以古人为镜方能自照见小学一书不可不常看也茹素甚不必非儒非释于义无取耳人回匆匆武修觐文俱不及作字均此不尽
　　答傅君维橒修志议
　　恭读志议皆据理近情具见留心史学如人物选举之嫌于太畧赋役之嫌于太繁前藁诚有此病既承指示敬改削呈政然其中亦有不能尽如台教者考赋役一类若防自　本朝甚觉简便然孔子生于周世乃欲考夏殷之礼者盖夏殷之礼存则周家损益之善与损益之未尽善者皆可得而见故杞宋无征则惜之有明之法亦本朝夏殷之礼也幸而足徴者可不存乎虽时异势变有法美而不可行者然存饩羊即所以存告朔难与官师选举同一例也不识高明以为然否至于慈圣乐曹韩诸公行事之当详也报燕惠王书僖祖庙议请虚东向之位疏当载也高明以史迁班固之例律之是固然矣然又有説焉昔春秋之人物莫大于孔子文章亦莫过于孔子左丘明作传序孔子之事不如叔向子产之详载孔子之文不如叔向子产之多一切相鲁适楚删书正乐事之彰彰于万世者曾不一见焉一切孝经论语文言系辞文之昭昭于万世者曾不一及焉是非详于叔向子产而畧于孔子也诚以孔子万世圣人不必沾沾称述于一书所以尊孔子也今乐曹诸公之在灵寿非一邑之士而天下之士其人其文已见正史脍炙于天下人之口不待邑志而始着畧举其槩而不详亦所以尊之也且太史公作管晏列传亦云管氏牧民山高乘马轻重九府及晏子春秋其书世多有之是以勿论论其轶事则有详有畧固太史公之例也似无可疑鄙见如此敢复质之左右傥其中更有当商者伏惟勿吝赐教是荷
　　答仇沧柱太史
　　自闻高防喜溢寤寐非喜先生之得木天喜木天之得先生也去秋获承手教兼读银河篇有韵之言直可羽翼经传率天下词客为穷理之功者其自先生始也乎即欲作一札奉因适当计典之时不敢辄通书都门恐涉世局情态故虽知己如先生不敢闻问惟耿耿于中而已乃先生代为不平之鸣至昌言于朝此在髙明激浊扬清之意欲先从隗始耳然非陇其之所敢当也陇其自待罪畿南虽硁硁一念可矢天日而鸠鹄满野犹然如故才平二字乃是定评岂敢不自反而怨人耶所可喜者今春局面忽转三辅气象聿新不才庸吏得于光天化日之下效其驰驱虽复鞅掌簿书亦甚快也便中附复并起居
　　与同年柴炯如
　　去嵗令郎至敝治得悉近祉有一小札奉想已入台览辽左风景虽异家乡然贤者处之自能险易如一想读书乐道之怀不减在西子湖头也东坡海外伊川涪州学问更复精进身外之境岂能阻汪汪千顷之度耶愿足下勉之矣便中附兴居拙刻一种并呈记室临楮翘企
　　答沈友圣
　　僻处山署忽接手教一消鄙吝之私何幸如之平生未尝学问又不能跳脱世网日对鸠形鹄面之众愧无活人手段有虚先生救民行道之望惟一念硁硁不敢自负初心或不为君子所鄙耳江左风雅一脉先生鼓倡其间古道赖以不坠南巡诸诗畧见一班矣伏惟珍重便中草复不尽
　　答安平令陈子万
　　时屇始和遥知新祉骈集欣慰欣慰前承借剥复録数十年前邪正之辨得了然在目荷教非浅抄録垂竣当另专人奉归记室文庙考畧二本呈上此书所以正防典之失去嵗江南李学台题请改正盖本于此但部议未允今当两存以待论定某有一跋语附后不识高明以为何如外杂刻三种并尘台览率复不既
　　答藁城令姜
　　上谷握手匆匆言别为怅承赐熊峰文集何啻百朋之锡山城朴陋之区得读先正鸿篇一消鄙吝惠教无疆矣安敬仲先生元朝大儒著作竟付荒烟蔓草良可叹息傥犹可访求一为表章其为武城生色更不浅也望切望切草泐奉覆兼谢鸿谊
　　答阜平令潘
　　久失问时切耿耿承询审丁事前到保郡曾于抚军及守宪前痛陈一番未蒙见许然亦不甚以为怪尚在两岐间在吾辈原非有意缺额不过将地方真实情形陈之上台自信无愧守定初念可也虽驳诘固所不免然亦怕不得况查从前州县亦有缺额之时不是吾两邑今日独创至贵治之萧条久在各宪洞鉴中只须立定脚跟谅必无妨刍见如此不识高明以为何如敝治向系通详近复将原册送府未见批转即使再驳弟亦惟有补牍复上也草复不既
　　答陈世兄
　　契濶之久数载以来鹿鹿尘冗山川间隔未得一老师暨足下起居惟耿耿于中而已足下以英姿妙才从容清华之地益广家学欣慰欣慰前月获承瑶翰正拟覔便鸿附顷许使来复蒙手教惓惓深荷注念但某于仕途中惟谨守安命二字奉先人之遗训不敢失坠故所遇上台无论知己与不知己皆未尝稍有干凟旧冬掣肘已决计藏拙不意新抚涖事畿辅气象改观故暂且盘桓至行取一局原非所敢望足下暨许先生垂爱至意谨铭之心腑然断不敢作此想听之造物可也许先生素蒙不弃真可谓取之牝牡骊黄之外但吾辈所共砥砺当在学问之消长至一官之升沉何足以烦知己耶匆匆未及作札晤时幸一道意临楮悚切
　　答曹彞士太史
　　戊午冰雪中旅店把臂不觉九载喜丹山之凤遂羽仪天下而樗栎散材犹然留滞山城世遇不足言而学问无能长进良可愧也每思祗兴居因外吏不敢辄通书都门故虽在至戚殊觉落落然景行之思固时耿耿胸中捧读瑶章恍然如置身龟山整庵之侧困知一编得此生色十倍知衞道精进之心卓然砥柱中流不徒作木天词赋客敬服敬服年来向往斯道者虽有人而含糊两可者实多舎先生其谁望哉伏惟为道珍重使旋草复种种疎畧统希俯照不宣
　　答王新河
　　郡中握手仰荷教益鄙吝一消何快如之吕叔简呻吟语某所去取与尊意不甚相逺然总不如贵友所云先儒书不用选宜全刻所见甚高盖吾辈在簿书匆忙中一时笔削恐未必遂可为定论且前辈议论瑕瑜不妨并存俾后人得睹其真面目而讨论之愈觉意味深长纵有病痛正不必为之揜也俟刻成后某有所疑数则附志于末使学先生者知所决择焉不识可否容另呈正也原书奉归记室至摘本中间有数条为原本所无者今附载于各巻末此亦甚是但须注一补字于下恐后人以原本相对不知其何所出也刻样照朱子遗书而每行加二字甚好但书既全刻刻资浩繁宜算字若干应价若干传知诸同寅共成胜事可也统祈裁鉴不既
　　又答安平令陈子万
　　春间偶读崔子真政论有感恐为酷吏借口故借足下诞辰发出一段迂论知为有识所嗤乃蒙琼瑶之报岂所敢当乎田梁老【田梁紫为中州夙儒素为汤潜庵先生心折】呻吟语序深服其学问渊源但内一二语及阳明者某所素疑故偶为足下道之闻中州人主持阳明者甚多恐又开一聚讼之端如何如何草荳一事实非长策妄意就近采买庶彼善于此敝治巡检前往料理未知能有就绪否也使旋率复并谢不一
　　又
　　前接台翰论及出处在足下年力方壮不应遽作莼鲈之想若某头须半白今冬必为藏拙计当就十亩间追寻村学究事业不能久向簿书作生活矣徐健庵先生最承惓惓真朱门先达中仅见者某向以外吏宜安于卑贱不敢辄通一字都门殊觉落落知己之感则固常在胸臆间也便札中幸一道及呻吟语板样甚精内有一二应改正者另纸呈阅
　　又
　　承教后又复累月时切耿耿防发来呻吟语当即照单分送诸同人所示田先生大序意义深逺发明随时立教之防最得前贤心事不胜叹服用以弁首实可为此书生色中间惟説及王伯安一语微似可商盖伯安与诸儒大有异同非徒激不激之间也幸致请正之意外有敝同年张武承王学质疑一册前嵗偶为刋行谨并附致不识田先生以为何如制艺拙选偶为初学指防浅陋可笑过防奬誉愧何如之承谕又奉一部聊供覆瓿使旋草复
　　又
　　惊闻尊夫人之变未获一展微忱罪歉殊甚读行畧字字可作闺范不但如安仁之悼亡已也崇祀一録深慰高山景行之思承教自当随诸君子之后一咏其盛容另呈正田先生来札展巻恭诵笃实真摰之气溢于言表所云今日沉疴惟在利之一端我辈当实实于本分当知上讨论实实于本分当行上勇为只求自信不图人知真可作座右铭盖昔孟子一生虽以距杨墨自任而必以对梁惠王数语为开巻第一义此亦急则治其标之意也田先生可谓善读孟子者矣觉向来汲汲于朱王之辨者未免气浮而躁原札敬归记室恨相去道逺不能一识荆州尽质其疑也尊跋义精词确此刻所必不可少者当并田序更求数纸补入前印诸本中匆匆草复不罄
　　又
　　契濶良久掣肘情形想同之也前读尊夫人行畧闺范之妙久心铭之兹奉教言自不敢以不文辞容稍从容一抒固陋呈正至于隆贶则非所敢当相知兄弟中从无此例也楼山先生集向所寤寐未见者得承赐教又蒙赐令兄诗集真惠我无疆矣健庵先生某渴欲请正向以外吏不敢妄凟惟心仰止明嵗当猛图解组扁舟过玉峯从醉白堂中尽质平生所疑便中希道及宣公奏议寒家有一旧板前印数部到此俱送相知讫容覔便再印呈奉统希垂鉴不尽
　　又
　　半载来刻无宁晷既以散赈而驱驰山谷复以祈雨而匍匐街衢加以册籍之驳换上下之牵制俗吏狼狈至斯极矣目前得雨虽有秋禾之可望难救夏麦之枯焦鸠鹄之民不能枵腹以待西成如何如何接台翰知彼此情形大畧相同敝治亦已报过夏灾不知将来作何景象承赐感悼及倡和诸什情文俱极其至宜巢民先生之击节不置尊夫人女中大贤非固陋所能表扬不敢附铭志之例草成圹记一篇正欲专人驰上兹附来使呈阅愧不能尽刑于之万一傅宰遗疏其家俱已散逸所存不过十之一二有伊令嗣回札并西山文庙考附呈惟转达高先生是荷卢龙前令家叔也旧嵗最荷垂爱时切感念外有耿氏农书一册以其可佐备旱一筹因重梓之并尘台览诸不尽言
　　答曲沃令蒋
　　数载契濶每忆魏里盘桓时恍如昨日足下素敦寛厚筮仕名封天眷吉人良非偶然好生来辱赐瑶函兼承嘉贶曷胜感佩恒阳风景萧条加以硁硁之性动与时违掣肘万状无可为知己道者想贵治虽云冲疲舒展尚易吾辈叨朝廷一命无可报称值此凋敝之际只有寛防民力一事当常在胷臆寛得一分尽吾辈一分之职处刑名钱谷中时时提醒此念如是而已不识以为何如贵治咫尺绛州安邑前朝绛有辛复元先生安有曹自梁先生皆一代名儒其遗书不识可访求否傥若惠赐沐大教非浅好兄回车肃此临颖神驰
　　井陉道李公
　　三载托庇帡幪不期忽遭意外世路风波真不可测然在执事春风沂水襟怀固自险夷如一纷纷变态何伤叔度汪汪千顷也况自古豪杰往往从艰贞之时倍加精进苏子瞻之文章愈穷愈工程伊川之学问弥困弥粹一番否剥焉知非造物有意玉成大君子耶伏惟为道珍重陇其今嵗掣肘益甚万难支吾大约冬间必为藏拙之局闻驾到郡渴欲一叩起居种种牵制未获如愿肃此附统希垂鉴
　　上真定焦军防
　　荷蒙垂爱种种愚钝得免掣肘曲成之恩非可言谢道宪执事一项向灵邑安置原有额设钱粮久已奉裁而仍责之原地方从前苦累已不可胜言然大约多之里下苦累在民而官固不难于完办也今则里长俱已奉宪裁革虽欲私无处可而此项费用浩繁欲告无罪惟有赔耳那耳而一萧然穷员本年钱粮又尽经蠲免赔无可赔那无可那实有难为无米之炊者敢恳执事俯怜穷邑酌量设法或查无事州县均摊分任则众擎易举或请署印道宪责成本道衙门挂名直堂诸役此辈不下百余人各认些须便可竣事使疲邑永免大累十四里鸠鹄之民世世咏甘棠于勿替职之私感刻骨铭心又无足道矣事急情迫冐昧凟陈曷胜悚惕之至
　　复谷老师霖苍先生
　　自庚戍暮春都门追随函丈不觉十有八载知己之感靡刻不盘旋胸臆世兄来兼领手教得悉起居万福无任欣慰阁下斗山重望海内瞻仰即纪事一编迄今史家奉为指南已足同班马千古况教育之恩洋溢浙水东西年弥久而声弥彰虽中遭颠沛家业寝微闭户授徒益征高节其为及门荣宠何如陇其樗栎下材蒙阁下拂拭于尘埃之中初仕江南狼狈而归再官畿甸动与时违稍将未完整顿亦便当寻莼鲈滋味终不能脂韦求合强其性所不能也世兄逺辱荒署萧然负歉殊深率泐附复统希俯鉴临楮曷胜悚切
　　答张西山先生
　　承教惓惓最荷垂爱至意但陇其自承乏以来无寸益于地方素餐之愧常疚于心兼以头须半白精力渐衰既不能有禆苍生而平生旧学日就荒落为己为人两无成就岂不重为大贤所嗤乎故每念乘此余年退就十亩间将村学究伎俩稍稍整顿庶不虚过一生或亦君子之所许乎岁内尚为未完羁绊开春便当力请来教谓不当作自了汉此在高明之士固然恐非所论于碌碌者也且自了亦正未易少壮已过胸中尚尔茅塞及今磨琢不知能追随昔人万一否也况复蹉跎耶恃爱敢一布之
　　答席生汉翼汉廷
　　三载不晤时切惓惓未识尊公先生近况何如顷使来得阅近作充满流动比旧时功夫大进不胜雀跃以此入塲不难搴蝥弧而上也但在热閙处最宜谨慎稍有不安命之説进者须立定脚跟万万不可随意贤昆仲身家重大不比他人宁可学成而未遇一毫徼幸不得此是利害关头不但是理欲分涂处也慎之慎之至都门交游错杂亦须胸有主张伊尹所谓逆于汝心必求诸道逊于汝志必求诸非道二语当书绅总之离亲逺出以谨身为第一义功名次之至嘱至嘱愚留滞荒城无一善状大约今冬当作南归计使旋率复不悉
　　上陈房师
　　自暌函丈忽逾十载所喜老师声扬岭外望重朝端舟楫盐梅之任在指顾间世兄复战胜艺林益振家学欣慰何如陇其昔遭废黜自分长老泉石不意复为当世所采择承乏畿南但迂拙之性犹然如故掣肘情形不减于昔恐驽骀终不能追随骥足不得不动莼鲈之想且年来鹿鹿不觉头须半白平生学业汨没簿书恐为流俗人有负门墙尤所深惧目下拟作乞归计庶几以闲暇之身整顿书生伎俩冀稍有得仰报知己私心自矢如此而已他无足道也
　　山东河防朱又韩
　　前岁承赐曹志考核精确经纬灿然洵诸志之冠佩教良深顷季飞来知近祉嘉胜欣慰欣慰议河事者纷纷未有定论正大才脱颖而出之时知将来贾让王景事业游刃有余不特曹南一区尸祝无穷也河漕志不识可惠教否簿书俗吏不应越俎而问司空之事不过书生旧习欲一窥河济源流为读禹贡地耳拙刻二种奉正便中附兴居不悉
　　寄赵生鱼裳旂公
　　索居山城无一善状好生归想能备述梗概不赘贤昆仲近况如何人生学问正当在失意磨链出来勿为境累也不佞年来为此间诸生讲书句句欲引入他身心上去好生抄数十篇归曾见否虽尚须删改未是定本然大段意思是要鍼砭学者书自书我自我之病此意可采取也新春又刻得读书分年日程因较对间细阅其工夫次序真可为学者法今奉到三部其一部烦寄我园因驴背不能多带镇上相知未能徧及俟下次续奉也外有寄杭州秦定叟先生札一函不识张云先处有便可转达否如无便则与好生商量寄在宋昆友处转达可也匆匆不悉
　　与俞存斋先生
　　向读紫阳大防序知先生干城吾道之盛心未获亲依道范山斗之仰时切寤寐去歳接手教知方从事二程遗书当王事鞅掌之时不忘谈经讲艺真超出寻常万万哉陇其少不知学徒汨没制举业中掇其糟粕未尝识前辈渊源率尔涉世动与时违所至掣肘亦思与当世君子熟讲而力行之而年已六旬非复强仕之时行将从十亩诗人归老于当湖之浒或得以其暇整理旧业稍稍窥见古人绪余庶不负此生然非所敢期也来札过蒙奬许殊非敢当僻处荒城久稽裁答时切悚惕便中附拙刻三种并尘台鉴统希垂照不尽
　　与刁再濂
　　不佞在江南时已闻尊公先生之名恨未得读其书顷至恒阳见用六集稍慰饥渴之思犹以未得生平著作为恨闻尚有斯文正统及潜室劄记易酌辨道録诸书谨专人走请其已刻者幸将来纸刷印赐教其未刻者乞将原本借抄抄毕即当专人奉归记室断不敢遗失亦不敢汚损想高明谅其求教之诚必不吝也尊公先生行实并求赐教统希垂鉴不宣
　　答施行唐
　　前接台翰因往府未及裁报罪罪拙详已蒙太尊转申未知抚军之意若何恐未必有益也容再奉闻盐宪查积盐一事前此从未曾有某正在踌躇盐随引销自是正理若云有积则引销而盐未去非揑销乎且其所积不知果引内未销之盐乎抑引外夹带之盐乎吾辈亦无从查核恐未便竟以有积回覆也但商人惟恐一报无积日后有加引之累此亦当为酌量某意只可以本年荒歉难销之状为之诉苦一番不识以为何如且宜从缓再看邻封光景某处若有定稿当另奉正也率复不既
　　又
　　上碑村中竟夕领教荷益非浅兼扰郇防更觉慙悚承询学台供应此费本无正项开销向多出于里下殊为累民敝治自革除里长以来俱系捐俸支应上年因城中有官地庙防时市民愿赁以开舗面稍抵此项之费然亦属权宜恐非可久之道总之掣肘之事本无良策在高明调剂之何如耳
　　上房师赵耐孺先生
　　春间接手教深荷指示兼知老师于公务之暇闭户读易惜未能追随函丈一窥其绪余也易学至明季厐杂已甚扩而清之因程朱以见羲文当于老师是望矣高景逸有易孔义访之久未得不知其书何如贵乡尚有板否一隅拙选偶为初学指防过防奬誉兹再奉到十部外读书日程二部附呈并望裁正便鸿率泐匆匆不尽
　　又复谷老师霖苍先生
　　世兄来得悉老师近祉康吉深慰羮墙之思窃见古人不朽事业成于林下者较之当途更盛遥想老师静观世变闭户著书必有超出时贤之上者不特明史本末一编足式训千秋已也惜匏系一方不获一亲函丈开其茅塞怅何如之陇其待罪恒南不觉六载素餐之愧与日俱积今年已六旬头须半白行当归寻三径了一书生未完之事不能久鹿鹿簿书矣拙刻三种奉尘台览掣肘中愧无可以展寸忱者惟深愧歉耳种种景象世兄归自能述之不敢琐赘统希垂鉴不宣
　　答栢乡魏荔彤
　　接手教并批点王学质疑知足下留心正学师门箕裘不坠喜何如之自王学盛行以来渐渍于人心高明之士多陷溺其中不可救药武承一书刋行不满者甚众甚有欲毁其板者如足下之咄咄叹赏岂可多得哉嘉靖时粤东陈清澜曾着学蔀通辨一书其言朱陆异同尤详曾见之否近年新刋其书于南中当另覔奉也外程氏读书分年日程言工夫次第确是程朱家法弟新为刋行谨奉正师门诸书惟知统偶笔数种已经佩服至奏疏文集谱传及鉴语约言诸书俱未得寓目欲悉受读以当羮墙谨备纸张专人走刷惟勿吝赐教是荷统希垂鉴临楮神驰
　　答周好生
　　五月初接台札始悉去冬风波情状兼知尊体平复深慰逺怀承谕处逆境之难某于子路问成人章讲义畧敷衍及之似可玩味今岁读辛复元书并熊敬修学统备载前贤壁立千仞之槩悠悠宇宙固不乏人吾辈不可自外也一隅集何足辱广老之盛心恐翻刻校阅又增贤者一分逆境如何如何若松阳讲义则正须斟酌万万未可授梓夏秋间因呈送学台又校订一畨改易数处容面时奉正也孚九青年志向便能如此可谓良友此间别来无他事惟今岁旱灾异常民生甚艰已经题请得
　　防量蠲稍救万分之一耳平山公于七月中丁艰谢事亦无大亏空目下便可回籍也便羽匆匆不能多及统续音
　　寄曹星佑壻
　　自去岁八月使者归后此间即因旱灾上司往来查勘络绎不絶钱粮尽行捐免今春又复奉
　　上谕放赈簿书烦杂日无宁晷屡欲遣人回南辄复阻滞不佞久处荒城无一善状硁硁之性动与时违祗恃方寸泰然不以得失动于中故虽在掣肘中得免狼狈防来此道到底难行惟书生旧业更觉津津有味分年日程一书平生所最服膺故特梓行欲学者胸中先知有读书规模然后以渐加功倘从前已经蹉跎者一二年补读一经可也吾壻试事何如秋闱在转盻间磨砺以须斯其时矣高发北上过此庶可盘桓望之望之考亭渊源録奉还此书尽有滋味细阅一番有益于学问不少松阳讲义
　　吾壻所见者几篇今録一部校对奉寄望细阅之即未讲者亦可类推而见来札云养气尽心诸章今当渐次及之也刋刻尚未敢轻言恐有粗疎处须细加斟酌方可问世余俟人归续悉
　　与栢乡魏荔彤
　　旧冬承赐诸书得窥师门之奥义荷教良多内小学一书最关系风俗人心某欲多印几本分给邑中士子但其中尚有讹字数十今先将较本呈上望命梓人改正当另差人持纸来刷印也外多识集一书尚未得读倘有先刷者便中幸一惠教是荷农书一册附呈统希垂鉴
　　答嘉定吴生燮臣
　　初春逺辱光临匆匆言别殊觉怅然接手札知近履康泰且刻刻以工夫进益为念此段光景殊难得也旧本日程已抄毕谨奉归记室此本上截所载旁证甚有益学者惜向未见止据韩求仲刋本付梓不能令学者尽覩程氏苦心也必将此本重刻乃为善耳学蔀通辨一册并拙刻日程质疑各二册附览其一隅集及松阳讲义俟刷印覔便再寄尊处所有焦弱侯小学刻本便中倘可一借阅荷甚
　　答某
　　敬读尊公先生之书网罗宏博皆有关世道之言不特为高门一家典型也足下继述而表章之此纯孝中第一事矣某学浅识疎虽高山知仰不能尽窥其微奥承命不敢自外敬识数语于简端岂能揄扬万一耶其先后之序考先儒随手记録之书多不拘次序鄙意每巻内凡周程张朱五先生之语应检出列于前畧见学术所宗其余则俱仍旧可也内有字画误谬者临刻时应检原书对明魏叔子一传亦宜并梓使读者知尊人大徳真能行其所闻尤见是书足重也肃此奉覆统希台鉴
　　寄曹星佑壻
　　南北间隔音问动辄经年一官羁绊未能脱身旧岁满拟吾壻秋闱一防不意又复杳然未识近来用功何如此道非难事惟屡折而志益鋭则将来必胜之兆也科举文字固不能不做然须本原上着力要看作是真实道理不要看作一时应试之事沾沾徒求之时文中方妙外孙能读书最可喜尤当教看小学以正其根脚今年防塲防题亦以小学为问盖近日大老中贤者皆留心此书不可视为迂濶其他种种来人自能详之
　　答李金华
　　足下生长文靖之乡而学其学方正之槩已着于恒阳兹幸借重金华抚残黎而挽頽俗当于足下是望矣敝乡抚军亦大贤也将来自必有水乳之合意者天所以成足下乎宋吕东莱及何王金许四先生皆金华产也其遗书残阙已甚得大贤访求而表章之此尤同志之所共祷某碌碌无能承乏西台展布实难惟陨越是惧不审髙明何以教之逺辱台翰奬许过当曷胜惶汗便羽率复统希垂照
　　答范彪西
　　捧读来教知先生于王陈之学舎短取长正与纲目取荀卿之论一例弟前札恐学者混淆未免过虑来教云学术一道全在躬行此真大儒名言足救近世学者空言之病当敬书之座右以当严师至询及灵寿之政教不觉汗下自计承乏此邦将近七载惟不敢为暴而已实无一善状尝叹今日事势百病之源起于民穷故以寛赋税絶私为救时急务然动多肘掣不能尽如其意至民风士习兴起之犹易变化之尤难孟子所谓一杯水救一车薪之火虽由火之难熄亦由在己之水止一杯耳今虽侥幸量移然犹是火也犹是水也且头须已白壮犹不如人况老乎每念先生超然泉石读书乐道乃真当今第一流此处未能决断又何他躬行之可言惟高明有以啓廸之辛先生经世硕画敬拜受教其他著述有可赐教者并祈不弃统希垂鉴
　　答周好生
　　别后留滞山城者又二年无日不在掣肘中救过不遑家乡音问遂尔濶絶今夏忽蒙量移初意谓或可稍展所见不意目前时局处处棘手孙绰遂初之念倍殷于昔接来札尚期望之深惶恐惶恐一隅集猥蒙重刻极承雅爱但恐未必能多行徒费足下一番经营耳至如来札所云欲将八科问答附刋集后断断不可此系偶然评阅未经删削岂可问世久经弃置不知足下从何处见之万祈为之藏拙不可画蛇添足也昆友习是编可佩服者极多但亦有繁碎处窃欲为之酌量删减辄以簿书牵制而止故久未为作序便时幸先道意容续图请正京邸无他善状惟觉纷纭熙扰中此心耿耿如故匆匆不多及
　　与曹翁臻莱
　　屈指契濶不觉九载令郎到京得悉近祉深慰渴思某自慙固陋留滞都门无一善状夏间几蹈不测侥幸得免掣肘情形莫可言喻愈觉亲翁优游园亭真为至乐曾防之春风沂水贤于仆仆风尘者多矣令郎一畨逺游恢扩见闻不为无益至于时局功名则某深知其不佳不欲以此损少年之志气劝其专心致志于正涂求一出头以为显扬计不识以为何如闻令孙今嵗亦已就试愚意亦不必汲汲与其勉强早入泮不如多读几年书使之学问充足下笔沛然不患功名不到手此一生受用不尽之道若一味欲速未培其根先求其华纵得侥幸恐病痛非小此某年来阅歴人情世态所见如此敢以质之高明此间种种景象令郎归自能道之不赘
　　与叔元旂翁
　　吾叔归后诸事日积又以沿海军工上台临县益加繁扰苦不可言钱粮完数寥寥当此荒月虽加鞭扑终无济事惟有坐受承差之逼迫而已南翔盗案颇有葛藤然此有大数非侄所忧时局中事必不能为诸友多以为倔强实非倔强也解银一事以往来协助之人未定故暂令张锦何瑞元为之此元非长策只可权宜一时俟吾叔来再商之可也匆匆不能尽言总望吾叔拨冗即至是荷恳切恳切
　　又
　　夏闲寓匏南归侄附一信想已入览嗣后两次信归俱匆匆不及作字然灵寿景象吾叔必已知其大槩矣此邑接连山右幸不当冲钱粮亦少而易完但地瘠民贫在真郡三十州县中最为贫苦又连年荒旱憔悴不堪又有协济邻郡之苦以侄处此虽简僻相宜而抚字亦正不易惟喜上台皆寛仁长者凡事俱在情理之内絶不似南中光景署中觉人太少故急欲家眷北来然路途遥逺须得老成照管方能放心侄虽嘱履平弟同来然渠未曾经歴长途必欲吾叔拨冗一来侄到此防计一年经费仅可支持此番人归手无一文北来盘费未有着落吾叔可于城中覔主缓急百金妙甚家中种种俱望主裁凡事经吾叔剖断侄无不心服前承吾叔惓惓为侄螽斯计最荷至爱目前匆匆似难及此万一有可商量者并望留神威叔贻孙不及另札俱乞叱致吾叔来须乘骡轿不可惜小费跨骡也并嘱
　　又
　　别后不觉已经月未审吾叔何日抵家长途不困顿否悬念悬念月余来署中颇无事惟奉宪檄催取县志甚急不免拮据今抄本已告竣送府付梓则尚未有期也钱粮忽遇
　　特恩蠲免三分之一欢声徧山谷时事之最可喜者守道竟不起廵道以易州一案降调半月之内两台尽更殊出意外偶笔匆匆不尽
　　又
　　别来忽复经年吾叔近祉如何悬念悬念恒阳光景旧冬几在昏黑中幸逢新抚到任气象一新州县得偷安无事但民生不辰地方灾祲叠见旧嵗水今嵗蝗百计筹持不能救其万一至一官之萧条固无足道也吾乡景象不知若何因予馨久病思归急不能待此中近状
　　予老能述之匆匆不悉
　　又
　　吾叔南旋不觉再易星霜耿耿何如此间两年变态叠出所遇上台非臭味之不投则意见之不合莫非命也固无足道莼鲈之想时在胸臆晤期当不甚逺家乡光景如何北方去嵗遭蝗蝻气象萧条今嵗幸钱粮尽蠲稍有起色然此时尚未有雨二麦可虑将来又未知作何景状也署中俱各平安但澹泊之状比旧更甚耳威叔闻已选抜可喜之甚不及另札望道意县志并杂刻呈阅匆匆不悉
　　又
　　旧秋接来札知吾叔近履佳胜一慰逺怀侄浮沉此地愈久愈困一官偃蹇非关世局只是学问不长进之故地方幸去嵗钱粮蠲免民力稍舒今春觉有起色将来亦可借此遂莼鲈之愿矣嘉邑未完殊出意外造船一项不见移咨直抚必已在赦内倘有混扰回之可也读叔祖两传简核精确无可更易侄意欲待诗学稍进作一长歌以志高山之仰而日来胸次冗杂未能成章容续成上正
　　又
　　去秋人归匆匆不及作一字冬春以来地方有蠲赈之事刻无宁晷家乡音问不胜辽濶六月中到都门见子展弟知吾叔近祉佳胜欣慰欣慰侄此畨行取出人意外初欲借此告假回南而势不容迟只得勉强到部且再看光景何如此时言路甚是烦难且萧然一身在长安中亦大费踌躇不胜进退维谷如何如何种种景象六符叔归自能详之不赘
　　又
　　家眷回南时有一札呈吾叔想已入览十月终旬文端叔到京接吾叔手札知近祉佳胜深慰逺怀侄数年来莼鲈之想时刻在胸一畨行取初意或可稍展所见不意目前时局处处棘手吾叔阳城有待之言固属老成之识然恐不若孙绰之遂初更为高妙也如何如何松阳讲义尚属草本乃蒙付梓恐迂愚之説未必能行徒费吾叔一番经营也所寄刻本中多差字想系传写之讹特托思逺弟较对尚未能尽前三儿带归一本乃侄所自较可取一对改正为妙有脱落字句者不妨双行补入承命率作一序亦殊不文聊志其大畧耳并呈上叔祖至行时时在念因不敢草率属笔只管蹉跎心境稍闲即当有以报命匆匆不多及
　　又
　　两接吾叔手札知起居佳胜深慰逺怀一隅集松阳讲义复累吾叔尤觉无谓不知可稍偿刻赀不至大折否讲义止此一百十余章无续做者盖此只是完灵寿一局原不必其全也刻成幸寄数部到京是荷侄在都门终日鹿鹿无一善状时事甚难言路恐不可久居如何如何
　　又
　　初夏人归有一札呈上想已入览侄以不能随众于六月中几遭竒祸虽蒙寛免而势甚可畏目前又未敢便告假不意世局之险至此然只是听命无他法也嘉定有未完二件一系边海城垣核减银一系河工解费问之部中此二案内俱拖迟未完若到原籍来催照前回覆可也望吾叔留神姚亲翁在京并无他举动已有南归之意并闻余不悉
　　又
　　中秋虞山馆归匆匆即去未得图晤讲义稿本校毕呈上但目下未能料理纸张如何如何序文不必另刻附数行于目録后用此体甚觉古雅不识吾叔以为何如今并写一式呈上种种晤悉不一
　　与三儿宸征
　　接汝临清寄字知舟行甚迟未识何时抵家心甚悬悬我自九月初三夜在张家湾起身初四日进城至初十始到畅春苑引见十三日奉以御史用之防二十日奉补四川道之防廿四日到任随奉堂协理山东道事所管者稽察各省刑名事件此尚不难料理惟求尽言职则甚棘手我于十月初七日上畿辅民情一疏自谓委曲之甚见者犹目为戅面奏时虽蒙
　　皇上首肯竟阻于部议可叹可叹大抵目前时势甚难且看光景我寓中盘费目前仅可支持未能照管家中汝母子到家必甚窘迫只得与五叔商量可且借饭米数担俟过新春再商接济之法也家中光景可一一写示我我既在京家中诸务汝当留心照管但不可以此废读书求其并行不悖惟有主一无适之法当应事时则一心在事上当读书时则一心在书上自不患其相妨不可怠惰亦不可过劳须要得中小学及程氏分年日程当常置案头时时玩味元旂叔祖寄到所刻松阳讲义中多差字若欲将汝带归之本较对可即送去但对毕可即将原本取回不可遗失我在京有一江阴人徐名世沐者讲书甚精近数与往还颇得其益将来欲采其説附入
　　松阳讲义中另刻一本目前且不必论也
　　又
　　正月初五接元旂叔祖札始知家眷于十一月初八日到家心始一慰岁前我有一字寄子展带归京中光景想已知悉不知家中何时可有人来须人到方可遣归接济汝到家不知作何光景须将圣贤道理时时放在胸中小学及程氏日程宜时常展玩日间须用一二个时辰工夫在四书上依我看大全法先将一节书反覆细看看得十分明白毫无疑了方始及于次节如此循序渐进积久自然触处贯通此是根本工夫不可不及早做去次用一二个时辰将读过书挨次温习不可专读生书忘却看书温书两事也目前既未有师友须自家将工夫限定方不至优忽过日努力努力然亦不可过劳善读书者从容涵泳工夫日进而精神不疲此又不可不知我意欲于二三月内告假回南然未知可得否且再看光景五叔及各房诸叔俱不及作字可一一説声
　　又
　　我自二月初六日钦点防塲外监试至三月初一日揭晓始回寓初七日用中及黄大等到见汝两字洞悉家中光景此等艰难之状不涉歴不知到处可长学问不可但心焦至于读书在家中杜门静坐须依我平日话头去做工夫不可优忽过日一无长进旁人之言不可轻信须要辨其是非自家立个主张常将小学近思録之言放在胸中去听人言便如以镜照物自然是非了然我在京安好不必挂念但常想南归未有机防耳倘秋间未得归汝当到京来时须用骡轿不可勉强跨骡长途比不得灵寿至京也汝虽在家我心常在汝身上汝当以父母之心为心也其余京中光景黄大归自能言之
　　又
　　黄大四月初三日在京起身此时必已到家我京中光景渠归想已备悉一月来亦无他事前月终因捐纳之人纷纷只得又上一疏
　　防意甚好然未知部议何如也我前字中欲汝秋间到京然须再看光景待我七月中再遣人归商量黄大若有盘费可先遣来若盘费艰难迟迟亦不妨新宗师必已发牌汝于举业尚未能精通待下次考亦不妨功名迟早自有天数不必强求但读书不可不勤孔子曰不患莫已知求为可知也当常思此言有便信来须将所用工夫一一写示我然日间亦不可过劳苦须有从容自得之乐方是真防读书人
　　诰命已领到可对母亲説声凡事自要立主意不可轻听人言人言之是非亦不难辨只是以圣贤之义理为权衡而已汝能不为众楚所咻我心方慰念之念之
　　又
　　我八月初已开列在外转中复蒙停止目前又有试俸一局未知作何光景总之听命而已汝且不必进来文
　　宗几时考嘉兴汝文章尚未能精进且待下次考亦不妨只要上读书不怕无功名也我寓中日用甚窘下半年俸银因灵寿上年钱粮未完罚去此番人归又无一钱可寄当待仲冬遣人归矣汝事事须谨慎不可轻听人言将书帖到府县中亲友不知利害者甚多须要自家有主意若有要事务须到城中与元祈叔祖商量星佑此畨来一慰契濶甚好但我寓中清淡不能有所加厚甚觉歉然惟劝其读小学书若平日能将小学字字熟读深思则可为圣为贤亦可保身保家汝当互相砥砺人而不知小学其犹正墙面而立也欤彭年于中秋后到京我亦劝其读小学近来愈觉此书有味也
　　又
　　县考一事文理稍通者无有不取所遗者不过十之一耳此无论不宜干凟亦且不必干凟向来乡绅多纷纷开荐我所不解汝见灵寿曾有一人来説乎此一节贤于我乡风气逺矣且预先要开荐分明自处于极不通之地少年志气亦不宜如此此番汝与曹家外舅同就试只宜听其自然但要用心做文字文字若好自无不取之理一则可验自已之力量一则可见当事之公道岂不美乎如果落在孙山外不过事之偶然公道不泯下次自然必取但要读书不必以此为虑城中亲族有欲开荐者可俱以我此意説知
　　与武修弟
　　今年正月内始闻大侄之变深可痛惜此最朴实人天何以使至此我逺在京不能少申其意附代奠些须弟可为我备一享祀以慰其灵痛甚痛甚弟今止有两侄当为其婚姻计此是目前第一要务然亦不必心焦自然水到渠成也我在京甚多掣肘未知将来若何弟明岁馆地且看我光景如何再作计较可也种种黄大自能言之不多及
　　与用中侄
　　见吾侄札知为天津靳公所招不胜欣慰靳公居官服政极为谨饬愚向在都门熟闻其概况河台先生之立徳立功吾辈心殊倾慕谅其家风必有彷佛且渠令弟曾与我同城侄得亲炙之亦三生之縁结也但相与之间必须诚敬方可为久训课之法必导以圣贤路头如小学等书不可不授与幕友相接要极和婉之中须有一番主张不可为所转脚跟也大槩作幕者自有一种气习若稍或渐染便非儒者气象知吾侄虽有定见然愚不得不嘱至于馆政之暇自家学业断不可荒废愚自南旋以来即谢去世故舌耕糊口仍馆席氏日对古昔圣贤较之宦途鹿鹿倍觉绰然自豫东翁从未识荆可道我景慕之意羽便附此不尽




　　三鱼堂文集巻七
　　钦定四库全书
　　三鱼堂文集巻八
　　赠内阁学士陆陇其撰
　　序
　　旧本四书大全序
　　旧本四书大全余旧所读本也用墨笔点定去其烦复及未合者又采防引存疑浅説之要者附于其间其万厯以后诸家之説则别为一册不入于此依朱子读书法每读一句必反覆玩味俟其贯通然后及于下句或思索未定遇有他事当酬应应毕辄复思此尝有一字一句盘桓于胸中数日而后止自戊戌至癸卯用力六年而始毕然是时虽粗知读书之门户而程朱之语録文集皆未之见敬轩敬斋诸君子之书皆未知求嘉隆以后阳儒阴释之徒改头换面似是而非者犹未尽烛其蔀自庚戌以来乃始悉求诸家之书观之然后知向之去取未能尽当有先儒见到之语读之若平淡而实关学术之得失者不知取也有先儒一时之言读之若无病而实开假借之途者不知辨也又有先儒微言奥义大全诸书所不及载或载而不详者则此本亦竟阙如又有两説互异当存疑而辄轻断当画一而务并存每取而覆视之辄赧然于心欲遂弃之则又念其曾用数年之力于此不忍便置且欲因此自知其陋鉴于前者或毖于后也故尝椟而藏之不敢以示人亲友闻其有是书皆欲得而观焉或且疑其有所吝惜故敢序其始末以告使知其陋相与戒而勉焉则胜于读此书也夫
　　松阳讲义序
　　陇其在灵寿簿书之暇辄至学听诸生讲书有所触发间疏其意示诸生或述先儒注解或自抒所见欲其即圣贤之言引而归之身心不徒视为干禄之具使书自书我自我积久得一百十有八章有携以南者家叔祖话山翁家叔讷庵翁见之谓是有裨于学者非独可以教灵寿诸生也遂谋付梓既成而寄于京师命陇其自叙之陇其不敏虽尝有志于学而不得其要领中年涉猎先儒之书始若稍稍望见涯涘而质钝功浅终未得入其堂奥自汨没簿书以来益复卤莽尝思乞身归田整理书生旧业与同志之士讲求讨论或可追随先儒之万一而一官羁绊尚未得遂至于此编因于诸生有一日之长职当竭其愚故据胸中一时所得告之以稍逭尸素之惭云耳非能著书讲学也若其拳拳于诸生者则有之矣董子有言仁人者正其谊不谋其利明其道不计其功程子云佛氏之言学者当如淫声美色以逺之此二者学之大纲也大纲不差然后可渐而进焉自明中叶以来学术坏而风俗乖卑者迷溺于功利高者沉沦于虚寂视董子程子之言若茹毛结绳之不可复行于后世不知有大纲又何论其他耶是世道之忧也故尝以为今之为世道计者必自羞乞墦贱垄断辟佛老黜阳儒阴释之学始而是编之中亦三致意焉此陇其所尝奉教于君子者也或有小补于世意在斯乎若夫扩而充之探其深而尽其微则尚愿与学者共进之焉
　　周永瞻先生四书断序
　　学术之得失世运所由盛衰也然当众説纷纭之日非深识逺见之士不能断而得其所宗今天下以四书课士使天下士浸灌于孔孟之言以培其徳而闲其心斯固教化之本而治平之原也然天下之言四书者尝纷纷其莫定矣习功利者以功利之见读之则孔孟之言莫非功利也溺虚无者以虚无之见读之则孔孟之言莫非虚无也其卑琐无识者既得其貌而不得其神而髙明之徒又挟之以自申其説此曰吾孔孟也彼亦曰吾孔孟也非无鋭志学圣之人而不识其真以为是直孔孟也始悦其言继移其行渐涵浸渍不可复变即或觉其非矣而其雄论宏辩洞心骇目汨没已久亦且信且疑而不能自振于是孔孟之言不足以成天下之材而适以堕天下之行盖自汉以来其发明圣训以维持世道者固不胜数而其借以开衅于天下者亦代不乏焉有宋之兴程朱大儒继出而正学始明天下之士如去云雾覩日月始晓然识吾道之真而纷纷之説不足以惑之其道虽未尽行于宋而明兴尊而奉之以为规矩准绳洪永成之间上非此不以为教下非此不以为学天下之言有不出于程朱者如怪物焉不待禁令而众共弃之学术正而耳目一是故朝多纯徳之彦野皆方正之儒治化之隆几比三代有由然也嘉隆以降教弛而俗衰天下之言不归功利则归虚无不以程朱为迂濶则以为支离纵横之习佛老之余皆隂托于孔孟以诳惑于天下曰孔孟之道固如是也彼程朱所言非孔孟之真也呜呼是何异适越而北其辙而曰此越之道也哉又何怪政日乱而俗日败以至于不可救药也故尝论之曰明之所以盛者程朱之学行也其所以衰者程朱之学废也圣人复起不易斯言矣武塘周永瞻先生陇其父执也以所着四书断示陇其陇其受而读之其书剖析疑似贯串义理固后学之津梁而其大纲则以程朱为宗者也方先生之始为是书天下之纷纷于异説者犹未定也先生独识其正而断然从之以为学者倡今
　　天子敦崇正学程朱之説复行于世士之执笔为文章者非其言不敢道非其书不敢读虽未能践其实而其学已不诡于正骎骎乎洪永成之初矣然后服先生之能断而得所宗也陇其读先生之书益慨然于学术之不可不慎先生留心世道其于古今治乱之故思之熟矣其必以陇其之言为不诬乎敢序以质之
　　周云虬先生四书集义序
　　四书自考亭朱子集诸儒之大成而发明其义章句或问集注而外有辑略有精义有文集有语类大义明而微言着其后西山真氏仁山金氏云峯胡氏之徒又各自著书以发明考亭之意及明永乐时又彚为大全悬
　　示于上以为天下之准绳而河津之读书録余干之居业録又往往发其精微以羽翼其间至矣尽矣后之学者但取其成説而心防之身体之患不行不患不明不待复讲矣今之所以不能不讲者则以嘉隆以来姚江之説行而考亭之学晦白黑混淆是非颠倒譬白日在天而浮云蔽之浮云不去则白日不见故论四书于嘉隆之时不讲则不晦论四书于今日不讲则不明学者苟徒拘守一説而不深究其异同之故熟察其毫厘之别一旦聪明才辨之士举阳儒阴释之论杂而进之其不为所夺者鲜矣吾邑周云虬先生潜心于诸家之説者四十余年辑为集义一编尝北走京师就正于孙退谷先生深相契焉退谷之学深不满于姚江者也则是书之取舎可知矣余不敏于学无所窥少时闻阳明之名而窃诵其言亦尝不胜高山景行之思而以宋儒为不足学三十以来始沉潜反覆乎朱子之书然后知操戈相向者之谬也然犹且信且疑未敢显言于人及考有明一代盛衰之故其盛也学术一而风俗淳则尊程朱之明效也其衰也学术岐而风俗坏则诋程朱之明效也每论啓祯丧乱之事而追原祸始未尝不叹息痛恨于姚江故断然以为今之学非尊程朱黜阳明不可而闻此説者或以为怪尝思就大贤君子而正之适云虬先生以集义自叙寄示虽未读全书而庄诵其叙则所宗者考亭也所訾者文成也所追思者成以前也所慨叹者嘉隆以后也拨浮云而见白日我知先生有同心矣敢一言以附于其书之末昔董生当汉武之世百家并行故其言曰诸不在六艺之科孔子之术者皆絶其道不使并进此董生所以有功于世道也继孔子而明六艺者朱子也非孔子之道者皆当絶则非朱子之道者皆当絶此今日挽回世道之要也先生著书之防已握其要其有功学者岂浅鲜哉
　　朱子语类后序【代】
　　语类一书朱子所以阐道妙而淑人心者具在宗朱子者宜诵不置而巻帙繁衍未能卒读魏里几亭陈先生择其尤要者厘为十一巻复于其中采其説之切于六经四书者别为经解十四巻使读者便其简要乐其条贯诚紫阳氏之功臣也书甫成而先生已全节为完人遂不及盛行于世板亦多散佚余不敏幸生理学昌明之日窃欲表章语类用佐
　　圣朝崇尚朱子之意乐陈先生之先得我心也就其家购求原板订补其缺复成完书以公海内慨自朱陆异同之説兴聚讼千古以必不可已之学而谓其殊途同辙也异哉谓陆之学尚高明所以接上根一路朱之学尚实践所以接中下者流然则是朱子者有实践而无高明可以接中下而不可以接上根乎未得其门未升其堂未入其室徒为调停之説适足见其妄而为朱子窃笑焉耳以余所见罗整庵先生记丘文庄朱子学的陈清澜学蔀通辨皆为朱子洗剔其眉目而或犹为晩年定论援朱入陆颠倒附防以文其説不信朱子可也诬朱子可乎是编苐芟其
　　烦冗正其互异撷其菁华恰还朱子眉目公诸海内使为士者益生尊信之心端在于是余始祖与考亭之祖同源而分况是书为理学正宗方且人奉髙曾家珍弓冶余小子敢辞不敏而不为表章哉
　　文庙考略序
　　文庙考略一巻大兴西山张先生提督江南学政时辑以示多士者也其书备详先贤先儒之名氏行迹附以礼乐器数皆学者所不可不知先生又慨然于金谿新建之从祀不无遗议而着其意于篇首俾学者知阳儒阴释之非尤可谓卓然者矣先生令子垲署灵寿教谕携其板至任一时滹沱衞水之滨穷乡瓮牖之士皆得闻圣学渊源二千年来之贤若儒歴在目前髙山景行之思油然而生不亦善乎教谕君又恐士子习其文而未识先生辑书深意也请余一言导之余因推先生之意告诸生曰先生之为是书非欲诸生知先贤先儒姓氏爵里与夫从祀之嵗月已也又非欲诸生徒诵其嘉言懿行已也论语不云乎见贤思齐焉见贤而弗思齐犹弗见也且贤又非难齐者也乍而观之其巍然于百世之上者似不可几及考其实不过居敬穷理循序深造而至乎其域者耳又非高逺难行之事诸生诚因是而奋兴焉退而求之六经语孟以及周程张朱子之书博学审问慎思明辨而笃行焉精之一之真积力久安知今日之兴起于滹沱衞水间者不将有绍洙泗继洛闽接河津余干又为后人之高山景行者哉能如是庶几无负先生辑书之防与教谕君携板之意若徒推而尊之谓是古昔圣贤天授非人力而不知此心此理之同如窭人之视隋珠和璧徒见其光辉灿烂目心骇自分为终身必不可得之物则是书亦徒为陈编而已先生尚有儒宗理要孝经衍义诸书与是书相表裹教谕君方将尽推其家学以与诸生共砥砺然必俟其愤而后啓悱而后发诸生其勉乎哉
　　四礼辑宜序
　　儒者言礼详则有朱子仪礼经传通解约则有朱子家礼是二书者万世规矩准绳也人道之纲纪备矣但自世教衰其书虽存讲求而率由之者盖少后生小子见其父兄师友未尝从事于是也虽有举而示之者亦且以为迂逺不可行吾知随俗而已安用是为哉而秉礼之士亦不能强以其素所不习者一朝归我范围使其一乡一邑之闲先有人焉啓其端而动其心然后示以礼之全何至如爰居之骇钟鼔乎故曰不学操缦不能安弦不学杂服不能安礼灵寿马介愍公尝本朱子意作四礼辑宜一巻以示其乡之人其书与紫阳原书虽间有出入然其惓惓为风俗人心计亦至矣学者观之则知礼非迂逺不可行之物由是而求之家礼又由是而求之仪礼经传吾知其不难耳其为操缦杂服也不亦多乎惜自兵燹以后板毁不存渐就湮没后进之士且不知先生有是书又何论朱子所考定者哉马氏子孙谋复梓而传之余喜其能承先人之志可以挽頽风敝俗渐纳之规矩准绳之中也而为之序今而后读紫阳之书者当勿河汉也矣
　　呻吟语序
　　呻吟语者新吾吕先生省察克治之言也谓之呻吟者先生自视其身若常在病中时时呻吟事事呻吟察之严而克之勇自不能已故以是名其书盖尝论之人之生具仁义礼智之性然不能无气禀之偏及其感物而动则又有物欲之蔽故自大贤以下鲜有无病者其所以能不汨于流俗而卓然为天地间伟人亦在乎能知其病而已知其病而呻吟者治之也易不知其病而不呻吟者治之也难自古贤人君子未有不如是而能成其徳者也博文约礼顔子之呻吟也临深履薄曾子之呻吟也戒慎恐惧子思之呻吟也知言养气孟子之呻吟也人徒见其徳之成睟面盎背畅于四支发于事业极天蟠地继往开来而不知皆从呻吟中得之吾见今人之病多矣能知其病者有几气质之不能变化物欲之不能埽除意必固我之念胶于中声色货利之私诱于外岂徒不呻吟而已哉方且扬扬自得以为快意所以扬其波而助其焰者无所不为此和扁所以望而却步也使能呻吟如先生庶几其有瘳乎先生当万厯之世天下方日卑者溺功利高者迷佛老圣学蓁莽生民涂炭先生独能以正大笃实为学卓然超出于流俗之上其言皆与程朱相表里间有出入者亦少矣呻吟之功大矣哉是书止宁陵有板未能逺播购者艰难康熙丁卯孟夏真定诸州县以公事防于郡城语及同寅协恭之义佥以善相劝过相规为约适王子益仲先生乡人也携是书在郡咸谓能以先生之呻吟者劝且规则吾同人其庶几矣遂谋协力梓之余喜先生之书得广其传而吾同人皆将有以自抜于流俗也谨叙于末是举也贤于兰亭之一觞一咏岂不逺哉
　　王学质疑序
　　余尝闻高子景逸之言曰姚江天挺豪杰妙悟良知一洗支离其功甚伟岂可不谓孔子之学然而非孔子之教也今其昭昭矣始也埽见闻以明心耳究且任心而废学于是乎诗书礼乐轻而士鲜实悟始也埽善恶以空念耳究且任空而废行于是乎名节忠义轻而士鲜实修斯言似乎深知阳明之病者然余不能无疑焉既曰非孔子之教又可谓孔子之学乎学与教有二道乎阳明之所谓良知即无善无不善之谓也是佛老之糟粕也非孟子之良知也何妙悟之有支离之正由见闻未广善恶未明耳埽见闻埽善恶以洗之支离愈甚矣功安在乎徒见其流之而未察其源之谬比之龙谿海门之徒抉阳明之波者虽若有间而圣人之道终未明也以高子之好学笃行充其力岂难登洙泗之堂入程朱之室然犹溺其余习未能自脱莠之乱苗郑之乱雅岂不甚哉康熙癸亥余在京师张武承先生示余王学质疑一卷其言良知之害至明至悉特不尽埽龙谿海门之毒而凡梁谿之所含糊未决者一旦如拨云雾见白日盖自罗整庵陈清澜而后未有言之深切着明如斯者也抑愚又有惧焉当阳明之世其害未见故知之也甚难而其病未深救之也尚易至今日其害已见故知之也似易而其病既深救之也则难无论显树姚江之帜鋭与吾角者未易胜也即闻吾言而唯唯叹息击节不敢置一辞而遗毒之潜伏隠藏于肺腑者不知其几也荡涤而消融之岂易也哉孟子曰七年之病求三年之艾我未有艾而徒咎人之病非良医也阅先生之书者其急讲蓄艾之术也哉
　　王学质疑后序
　　余既序张武承先生王学质疑方谋付梓以公同好而先生已于乙丑十一月捐馆舎矣因略述其生平附于书末使学者诵其书知其人盖非无所本而能为是书者先生讳烈其先浙江金华府东阳县人嘉靖时先生之曾祖始自浙迁居大兴康熙丙午先生以易中顺天举人庚戌登进士已未举博学宏词授翰林院编修充纂修明史官乙丑六月陞右春坊右赞善自为诸生以至立朝始终以清白自励不屑世俗荣利纯如也其学以程朱为宗深疾阳儒阴释之徒以闲邪衞道为已任晩尤嗜小学近思録故是书所发明皆从平生学问中流出非苟而已也先生又尝论道学传惟宋史宜有之周程绍先圣之遗绪朱子集诸儒之大成以道学立传宜也余则笃学如蔡西山父子高明如陆子静兄弟纯粹有用如真西山仅可列之儒林元儒亦不立道学传若有明一代纯正如曹月川薛文清不能过真许而光芒横肆如阳明者列之道学恐后世以史臣为无识其修明史分纂孝武两朝如刘健李东阳王守仁秦竑李成梁金鈜史可法诸传皆先生手笔尝曰吾此数传是非不爽铢两其论孝宗谓明知阉宦之坏法而不能逺成阴胜之渐是知不至意不诚之故也其论李东阳谓李公文章之士与刘谢同朝则着侃直之风与芳瑾为伍尽露委蛇之态而声华素着奬借后进故竞为之掩饰谓东阳若去缙绅之祸不知所底此欺心之论也五年之中寃死者不可胜数缙绅之祸亦已至矣李公拱手而不敢异偶申救一二人遂诧以为善类赖之则张防救吴廷举刘宇救王时中亦得为保全善类耶又云杨文襄功名之士也以为将之智用之为相晩年欲以其术笼络张桂而卒为所败赍恨以没智巧之不可恃如此此皆卓然不可磨灭而此书则其纲领也
　　王学考序
　　自阳明之学行天下迷惑溺没于其中者百五十余年近嵗以来好学深思之士乃敢昌言排之然以其功业赫赫于人之耳目间者疑信且半钱塘应潜斋独一言以断之曰阳明之功谲而不正诡遇获禽耳又推其本而论之曰阳明自少驰马试劒独学无师而始坚于自用则又直穷其病根阳明复起不能不服斯言呜呼以阳明之天资豪迈向使自幼涵养薰陶于小学中加之以良师友磨砻砥砺如二程之有濂溪朱子之有延平何至放言高论如此哉所以敢为放言高论者其所由来渐矣故愚尝言小学一书乃世道升降之本小学行而天下人才范围于规矩准绳之中然后学术一而风俗同潜斋之论可谓知本矣潜斋论性论太极颇与程朱抵牾余不敢从然其教人用功必以穷理格物为本谨守朱子家法故其言多可羽翼经传其论次阳明言行凡一巻附于其所辑性理大中内余以为此当自为一书不当附性理故特表而出之而名之曰王学考欲知学术异同之所由来者其必有取于此也夫
　　六谕集解序
　　士读圣贤书无有肯虐民者然孔子谓不教而杀谓之虐今之教比古之司徒党正三物六行为何如也有毫髪不如古而怒民之犯法从而刑之皆虐也然则吾辈今日坐于民上惩奸锄暴操三尺以从事虽事事咸当厥辜敢自谓不虐乎曾子曰如得其情则哀矜而勿喜痛哉言乎　朝廷未尝无教民之法今州县所奉行六谕明白正大二十四字中一部大学修齐治平之防犂然具备虽蚩蚩之民咸可通晓与古之三物六行何异而移风易俗未收其效是有司之过也余承乏灵寿目击民情不古每思孔曾之言不胜愧惧间尝巡行村野取六谕之义为之讲解又恐其入于耳者不能不久而忘也因梓以授之冀其渐磨于仁义而自逺于刑罚然七年之病必三年之艾是求车薪之火非一杯之水能救斯民之渐渍于薄俗久矣岂区区一巻之书朔望一读其遂能胜残去杀释吾愧惧耶亦以是啓其端云耳若夫扩而充之引而伸之俾家喻户晓沦肌浃肤邪秽尽涤渣滓尽融则视乎继自今而往行之何如耳天下无不可化之民而亦无易化之民其必如程子之于上元扶沟朱子之于同安南康尽吾居敬穷理之学劳来而匡直焉庶几免于虐也夫
　　陆桴亭思辨録序
　　士生斯世而欲言学岂不难哉功利之习浸淫于人心根深蒂固而不可抜幸而能自抜于功利矣则或溺于记诵词章终身竭蹶而适长其浮薄骄吝之气幸而又不溺于是而有志于道矣则佛老之徒又从而惑之舎三代以来圣贤相传之道而欲求所谓虚无寂灭者求之愈力去道愈逺幸而不惑于佛老而归于儒矣而儒者之道复分途各驱宋之洛闽金谿明之河津余干新防姚江同师孔孟同讲仁义其辨在毫厘之间而其流至于相去悬絶若方圆氷炭之不同学者未尝辨其同异晰其疑似浮慕乎学之名而用力焉其不舍坦途而趋荒径者几希矣于此有人焉以身示之且别白而告之其有功于世何如也余家居时闻太仓陆桴亭先生之学而未获亲炙及承乏嘉定去先生之乡咫尺而先生已成古人乃访其遗书得所谓思辨録者其辨同异晰疑似一准于程朱其于金谿新防姚江虽未尝力排深拒而深知其流之祸世其教人先小学而后大学以立志居敬为本而以圣经之八条目为程然后渐进于天人之微旁及于百家之言其先后次序悉洛闽之遗法也虽未熟识其生平然考其发于言而着于书者可谓有道之士矣盖先生自言二十七嵗即志于斯学心体躬行未尝敢懈则其所以能成就如此者亦非一日之故也呜呼处功利浸淫之日而能自振抜又不溺于词章记诵又不惑于佛老又不惑于儒之近佛老者而卓然自立岂不难哉先生之子讳顾正者请余叙其书余不敏虽于先儒异同之间尝闻其大畧然明不足以察理勇不足以衞道优游嵗月将汨没之是惧何能叙先生之书哉姑记其仰慕于先生者如此尚当尽求先生之书而访于其良友高弟以琢磨焉其庶几乎
　　静中吟序
　　性理大全一书明初学者奉为规矩准绳其时士行醇而风俗隆盖其学使然也自中叶而后胥溺于词章记诵阳儒阴释之学此书虽存无复讲求而涵泳之者风俗之坏有由然矣今　朝廷尊崇正学士非程朱之言弗敢道于是此书复行于天下然多袭其皮肤以塞功令求其真信而笃好之者亦罕其人焉三韩梁震先作静中吟一巻其于太极西铭之防伊川考亭之论言之亲切有味不啻烛照数计盖其讲求而涵泳之者深矣以是风于天下尚有甘自溺于俗学而以性理为迂者其亦可翻然也夫适余乡马子以是示余余喜正学之将昌而风俗之将隆也因书于其简端以志欣慕之意云
　　功行録广义序
　　圣贤之书劝善戒恶而已或以义正或以福诱而劝同或以义禁或以祸怵而戒同夫祸福之于善恶犹影之于形也君子衡理不衡数而其教人未有不兼言祸福也者理足以尊天下之君子而言福然后足以引天下之中人言祸然后足以惧天下之不肖其见于经传者固已深切而着明矣君子虽不以欲福而为善不以畏祸而不为恶而夫子犹曰君子怀刑是以圣贤自勉而恒以不肖自防也于乎此其所以为君子与周礼司徒掌邦教以扰安邦国保息六以养之本俗六以安之三物以兴之八刑以纠之月吉而始和嵗终而受防乡州党族闾比之中莫不以时而读法故其为教也有本有根博而贯简而详荡荡焉平平焉无细碎蔓衍之説而其时之人亦但以为道而不以为利知畏法而不知畏天吉凶休咎之説仅见于圣君贤相之诰诫而非所以为教民之具明明棐常絶地天通此其所以为盛也圣贤不作教化不明法足以禁显恶而不足以禁隠慝惟天之报施终古不易以济人之所不及而又不能无盈缩迟疾之异错综参互之变原始要终不失累黍而当时鲜不以为杳而不可知盖祸福之自人者直而彰自天者微而变直而彰者既有所不及而微而变者又不能以天下信则中人以下将无所畏而靡所不为仁人君子能无忧乎不得已而博考古今述其福善祸淫之迹而备着其所由以明天道之必然家悬一律令于屋漏之中户置一斧钺于衽席之上使览者惕然于心以去其所疑而坚其所畏虽其言若屑屑焉而离类析归钩深索隠略显恶而严隠慝其察物也无遁形可不谓慎独之助与宋之季也而感应篇出焉明之季也而功过格出焉是皆仁人君子居下位不得已而救世之作也故曰易之兴也其于中古乎作易者其有忧患乎王道不明于上而夫子作春秋今虽万不敢比是而意则庶几焉此固非盛世之所宜有也虽然既已有作则虽盛世有所不废又岂独不废而已必将为之敷畅其説扩其所未备阐其所未至以丁宁天下之耳目而惟恐其不信以从是亦仁人君子之用心也疁邑李子荪竒字九兰所辑功行録广义盖本功过格而敷畅其説者余甚敬其用心之厚用力之勤也呜呼士君子得志于时身任民物之责举先生之教而明之大纲举万目张无取乎细碎蔓衍之説而所以劝戒人者亦不俟乎天降之威福则是书可以不作今李子既不得志于时蕴其意而无所发蒿目而不能已于言而又不欲其言之大且深以无当于流俗也乃取夫世所易信之书广为衍説平易朴茂不饰不文而勤恳曲至应规入矩期无失于圣贤之意而后已昔贤有云不为良相则愿为良医李子之书其亦世之药石与假令李子得有为之柄以行其所欲而不徒见诸空言其所就果当何如也
　　诒安録序
　　余向客武塘与沈渊伯先生共晨夕有年见其所为诗文皆有法度可观而先生又不欲仅以诗文自居时时以古道相勗尝慨世之浮薄残刻如江河日下而不可止而欲以笃实忠厚之道维持而挽回之盖每谈论及之未尝不叹息致意数年以来余与先生虽各居一方然尝佩服之不敢忘今年夏月先生扁舟至疁城既叙契濶即出一编示余顔曰诒安録余展而读之则向之晨夕谈论叹息致意者皆聚于一编中先生又谓此吾笔以诒吾子焉耳使知浮薄残刻非所以为安而此乃所以为安也其庶几乎噫此岂独可以诒先生之子哉夫世之罹殃蹈尤而不知止者彼岂好危而恶安哉盖未有以安之道告之者故莫危于浮薄而彼且以浮薄为安莫危于残刻而彼且以残刻为安方其习焉而不觉胶固于其中而不知变方且自以为得计而不知其所以为安者乃其所以为危也使有人焉持先生之书以告之使知如是则危如是则安其孰肯舎安而就危耶士庶人而知此必不敢以浮薄残刻行于乡卿大夫而知此必不敢以浮薄残刻行于国小可以安一家大可以安天下其所维持而挽回者多矣是岂独可以诒先生之子哉余既喜先生之来得慰数年契濶而又喜是书之成行将使古道复敦于天下遂操笔而为之叙
　　诒安録后序
　　渊伯先生既以诒安録授予予授而读之凡先生之所言者皆予之所欲言者也先生复指其后一条示余曰与子不合者独此耳予取而视之大约言三教之合一尊佛老即所以尊孔孟也先生知予持三教异同之辨甚严而不欲自易其説所谓各成其是者耶然予窃有请焉夫三教之不同若黑白然白者之不可为黑犹夫黑者不可为白必欲合黑白而一之宁有是理乎为此説者盖因近世学者不能深究天道之微不幸溺于其学又知不可自絶于孔孟乃牵合附防以自掩盖焉耳岂通论哉以先生之文学行谊后学楷模因近年以来偶涉猎于神仙而深有取于其説吾知其终当改正而未必守为定论也先生若以余之言浅陋不足信则古之大儒如程子朱子以及近世敬轩敬斋整庵诸子皆尝辨之其遗书具在取而读之则黑白明而取舍定矣以先生之学力而为此岂其难哉先生既以文学行谊自振流俗偶濡迹于异端而又不惮改弦易辙粹然一出于正后之人读诒安一録考其前后本末岂不益叹先生之勇于从善而不可及也哉虽与程朱诸大儒争光可也
　　畜徳録序
　　人之心譬如田以良苗植之则成良苗以稂莠植之则成稂莠嘉言懿行者人心之良苗也浸灌于嘉言懿行之中其心不明且正者鲜矣浸灌于淫辞诐説之中其不昏且荡者鲜矣王何嵇阮浸灌于虚无而成放诞卢骆王杨浸灌于辞章而成浮薄自明季以来俗衰学驳偏僻之説淫艳之词所以人耳目撼人心志者杂然并作如入五都之市百怪之物具陈非志定守固其不舎布帛菽粟而逐纷华靡丽者几希取舎一移日长月益与之俱化何所不至哉故今之学者不但不读书之不可胜言即读书之亦不可胜言能于诸子百家中精择而慎收之不离乎规矩准绳则可以养其心而为吾道之羽翼矣席子献臣奉其先尊人文舆公所纂畜徳録示予曰昔我祖太仆公有格言类编一书我先人谨承先志搜补而广之平生不好声伎玩物嬉戏之具而独皇皇是书病革时犹置箦上俯首晲视予授而读之则上自周秦下迄近代学士大夫之嘉言懿行萃焉网罗博而取舎当内之有益于身心外之有补于世道非如晋人世説长傲助轻唐人艺文类聚诸书编辑风云月露已也可谓精择而慎收者矣予闻文舆性孝友好施与周人之急常若不及虽久病应得官而未仕不及见之政事而其笃行于门内施及于乡党者事事皆可为法江西魏叔子不妄誉人者也为席舎人传曰虽没而祭于社无忝焉是其得力于是书者岂浅鲜哉吾以是益知人心之不可不养而所以浸灌之者不可不择也贾生有言习与正人居不能无不正犹生长于齐不能不齐言也习与不正人居不能无不正犹生长于楚不能不楚言也读书亦然天下浮夸放僻之书其为楚言者多矣不择而取之可胜穷耶取舎如文舆庶几弗畔于道也夫
　　苏眉声读史影言序
　　古人云前事之不忘后事之师也此史所由尚也然史之可以为后世师者亦顾其读之何如耳唐虞三代之书读之而长伪增浮者有矣况乎后世之史邪正错出是非混淆学者以无主之中涉猎其闲所见为是者未必是而所见为非者未必非安在其可师哉中有主矣读之而是非不谬矣而见其表不见其里知其显不知其微得其成败之迹而不知其所以成败者议论侃然而胶固难通又安在其可师哉表里显微皆见矣得其所以成败矣而言之无关于当世得失之林如对病者而谈粱肉对饥者而陈药石药非不精而肉非不美也然而所陈非所急也读史者岂不难哉苏眉声先生以所着读史影言示予予读之其是非皆本经术其论事必推见至隠自源及流如医者之洞见五脏而其指陈恺切寄托深逺尤有鹤鸣沔水诗人殷勤讽谏之思焉盖信乎可谓善读史者矣昔司马子长述货殖游侠特以自舒其孤愤而不知是非谬于圣人欧阳子于柴守礼石敬儒之事反覆致意欲以自解其濮议而未免欲盖弥彰何如眉声之所论列皆为风俗人心起见而不激不亢言者无罪而闻者足戒乎呜呼自秦汉以来治乱如循环使治世之事长为法于天下则治可长治乱世之事长为鉴于天下则乱不复乱而高曾之事视若弁髦前车已覆后车不鉴者比比而是也使时有好古笃论之儒如先生者提撕警觉其间亦何至沈溺不反不可救药乎先生著述甚富此特其一斑而其关系于世已如此他日尽出其所着以为天下准的其足以法今传后又不知当何如也
　　藓书序
　　和州成吾存讳性号杏怀居官正直言天下事切中利病亦近世贤者也尝刋其所作杂文一巻名曰藓书其书中自言无日不防客所不防者尘容俗状之人而已无日不言怀所不言者增租益室之谈而已因歴叙郭林宗以下数十人谓此数十人者一日不防则鄙吝生一日不与言则心胸结此其立意高旷卓然尘表矣然所谓数十人者上不及孔孟下不及程朱近世则不知有河津余干而荆轲聂政朱家郭解刘伶阮籍以至李卓吾皆得与于其间何其取舎之异若是哉甚矣道之不明贤者往往入于岐途而不觉虽其天资之高有不尽汨没者然其为累必多矣岂不可惜也哉余尝见张武承跋邹忠介儒宗语畧曰读此书知先生所学之虚浮也于宋独取陆杨而姑以明道先之于明独取阳明而兼以白沙心斋配之两代大儒若伊川晦庵河津余干尽可删而去也忠介所学若是亦何怪其立朝事业仅止于是耶知言哉武承乎
　　嘉定县加编録序
　　余莅嘉定之二年奉部议以催科不力罢黜既谢事乃进其民谓之曰吾为吏无状罢黜固宜但愿尔民继自今以往早完官课无或后时耆民郁某等进曰吾侪小人非不知急公之义也往者故明之时吾嘉民之完课常为诸邑先吏于兹者皆获上考岂昔之民良而今之民顽耶盖昔赋轻而今赋重尔姑以康熙十二年之防计与万厯三十七年之赋役全书较之加增者盖九万有竒而自十二年以后军兴之所增者不在焉然则民安得不困而赋安得不逋岂其甘为顽民哉因以其所辑加编録示予予阅之喟然叹息无以对也夫主持国计者未有不知民力之当惜也特以一事偶加未必病民不知今嵗加若干焉明嵗加若干焉加者不可复减复者又复议加积而计之民其能堪乎蕞尔嘉定其土瘠民贫较之明季日甚而赋之加多如此其死于催科与流离失所者可胜计耶且夫九万之中如地亩九厘之银三库四部折色之增犹为他邑所同若官布折色之骤増至二万八千有奇省衞行月之骤增二万六千有奇则嘉定所独也他邑之增不至如嘉定之多而犹不堪命然则嘉定之民日困而逋日积何怪也方且流离转死之是惧而何暇顾其官之考成哉长此不已吾不知数年之后更当何如矣或曰子不知今之军需孔急耶
　　朝廷固无日不以百姓为念苟四方底定自然渐次减除方将蠲苏松之浮粮去沿海之坍荒复九分考成之旧法岂特如万厯所行而已哉子何忧焉而今则非当言之时也然予又有説焉夫民之困惫有旦夕不能待之势而恤民者亦当随时而为之计故四方底定仁政尽行固斯民万世之福也即以目前计之亦宜斟酌于缓急之闲调剂其轻重之平去其太甚而救其颠沛庶几寛一分民受一分惠焉则是编也固仁人忧国者所宜急进矣
　　灵寿县志序
　　灵寿于真定三十二州县中最为瘠壤其民遇丰嵗豆饭藿羮仅免沟壑一遇水旱螽雹之灾流离转死不可救药盖在前代已然兵燹之后元气益复衰耗以故文献散佚无征按史传所记故事询之土人无有能道之者大禹治衞疏凿何所鲜虞中山之时疆理若何武灵衞文屯兵何方昌国君遗址安在乐叔继封何乡何里邳侯食采第宅何存何年始废曹武惠韩忠献父子聚族何村始迁何代大圣大贤之故迹如烟云之过目不可复求穆然徒见滹沱流而太行峙而已即户口之盛衰赋役之繁简典礼之废兴自明以前亦湮没不可考岂不可慨也哉国学生傅君维橒悯旧志之残缺网罗放失旧闻彚缉成编藏于家塾笔削详畧具有法度不凿不滥然其已湮没者亦末如之何也适余奉部檄征县志因取其书稍为更定附以管见分为十巻聊以备采择云耳阅是编者见其土瘠民穷慨然思为政者宜安静不宜纷更宁损上毋损下宜便民毋便官则可矣若曰一方之文献在是则余与傅君皆不能无慨焉
　　傅氏家乘序
　　故吏部尚书惺涵傅公暨少保掌雷傅公父子先后居高位文章事业彪炳宇宙灵寿傅氏于是乎始大天下共仰其勲名而莫知其何以至此也余至灵寿见其家乘载其先槐轩岩轩朴庵诸公累世积徳敦厐醇固然后知二公之彪炳于宇宙者其来有自譬诸水然有星宿之源然后有龙门砥柱之竒有岷嶓之源然后有彭蠡中江北江之盛未有无其源而其流汪洋浩淼者也亦未有有其源而无其流者也特患闭塞壅遏之则亦终于涸耳有人焉引而导之岂有不滔滔汨汨者哉然则求水之盛而不涸无他亦尝濬其源而已求家之盛而不衰无他亦常积其徳而已故二公者特善濬焉者也使傅氏子孙皆能濬焉常如槐轩岩轩朴庵之敦厐醇固则其昌炽岂有艾哉辑家乘者冢宰公季子维橒也好文而笃行有父祖风昔范宣子自言其先世在夏为御龙氏在商为豕韦氏在周为唐杜氏而叔孙穆子云此之为世禄不如立徳立功立言之不朽余尝疑御龙豕韦以来必代有明徳故能久而不废废而复兴宣子不知推原其本而徒夸其世族之盛所以绌于穆子今傅君辑家乘能歴歴道其先世之本末知其所重在世徳不在世禄贤于宣子逺矣傅氏之源其再濬于此也夫
　　三鱼堂文集卷八
　　钦定四库全书
　　三鱼堂文集巻九
　　赠内阁学士陆陇其撰
　　序
　　黄陶庵先生集序
　　予自束髪受书即读陶庵先生之文见其精深纯粹高者可以羽翼经传下者可以凌轹韩欧心窃慕之以为是何如人而其文之超轶絶伦如此及闻先生从容就义慨然太息谓先生于死生之际不苟如此志与日月争光而行与天地同久宜其发为文章精纯超絶协金石而中宫商也既又思之自变故以来平日谈忠孝讲仁义之徒临利害而丧其所守者何可胜数而先生独毅然不变人之所隠忍徘徊而不能决者先生视之若渴饮饥食之不容已夏葛冬裘之一定而不待拟议也此岂可以强至而卒办哉盖其所积者厚而所养者深矣及待罪先生之乡见其遗老访问先生之平生则羣以为先生平日孝友忠信取与不苟泊然于富贵而发愤于正学孜孜矻矻惟以圣贤为己任而世俗之尘埃不足以入之呜呼此其所以能临利害而不变也欤自世教之衰士不知以廉隅自饬谓正学为迂濶谓功利为不可已遇小利害则攘臂而起蝇聚蚁逐无所复顾平日之志气如此欲其临大节而不可夺岂不难哉由是发为文章不入于卑陋则病于杂驳虽欲弥缝润色自附前贤如寠人之装为富贵非其所有张皇支吾百病俱见无怪也故予以为先生之文本乎行先生之行所以能卓然于临变者本于平日之养士苟能以先生之养为养自然险夷如一履变则为嵗寒之松柏处盛则为高冈之鸣凤皆是物也区区文章之焜耀何足道耶不然虽文如先生犹不足贵也而况乎其必不能哉因先生之门人裒集遗文以传而为之推论其本俾世之学先生者知所取则焉
　　张东海先生集序
　　郑端简公晓年谱言端简初第时将殿试首相石斋杨公使人道意致殷勤端简父吾核公戒端简曰汝不闻两及相门张师徳无书抵政府刘元城乎因诵张东海先生戒子诗权门要地是危机句端简所以能卓然于始进而不枉寻直尺于公卿之门者东海之诗有以啓之也余读之未尝不叹前辈操行之高真今日后生药石哉访东海集未得适先生裔孙世伟以家藏遗集索余序因得尽读其诗文与其行实盖先生之学根柢程朱而胸次洒落一切龌龊不足婴其怀当时贤士大夫如李西涯谢方石彭凤仪王守溪皆叹服其学问政事之超出流俗一南安守而朝野交重不啻庆云景星宜其流溢于诗文者足以楷模后进如此也世多重公之草书公尝自评吾书不如诗诗不如文以余观之诚然非书之不如诗文书得诗文乃重耳然非学之有本如世之嘲风弄月雕琢云山刻画星露则诗又何足重而况能重其书也哉余窃怪虞山钱氏辑列朝诗集于先生之诗登者寥寥无几如今集中所载养马行昔有篇诸诗其用意深逺与杜子美兵车行诸作相为表里有天下国家者所不可不知而如吾核公所称尤足鍼学者之膏肓钱氏皆逸而不録亦所谓不揣其本而齐其末者欤典型既逺奔走危机者滔滔皆是矣先生之诗文具在安得如吾核公者日讽诵于其子弟之前一洗涤其肺肠也哉
　　屠我法诗叙
　　论语载长沮桀溺学者见其与圣人之言抵牾遂疑耦耕之贤与洙泗心事若莛与楹仅可与考槃衡门诸诗人出没于烟霞泉石间而不可与羔羊之大夫甘棠之召伯同日而道也余谓不然有沮溺之心然后可以行孔子之道有考槃衡门之节然后可以处羔羊甘棠之位夫圣人所以经天纬地育万物而理万事者必自洗濯其心始其心洒然爵禄轩冕不足入其中是故其神闲其气定物至而能应事至而能断惟理是视可贵可贱而不可夺然后能有成功不然得失之念营于中其所以为万事之根本者压于纷华靡丽之下而不能自主方且左顾右盻日不暇给而能成天下之事者未之闻也故世之处高位拥大权而考其功业无丝毫当于圣人者非尽其聪明才力不如也无沮溺之心以为之本耳自汉以来作史者虽王侯将相功名赫赫不可殚述而于隠逸之士必详记而备载之其亦有见于斯耶我郡屠我法先生积学隠居与鹿豕为侣者四十年天下之士方攘攘于富贵得一爵若登天失一爵若沉渊而先生视之无有也旷然若处云霞之上而人世之污浊不足以累之呜呼使以先生是心而处廊庙之上无利害得失以撄其胸而从容经画天下之事何事之不可为耶谁谓沮溺与孔子有二道也其诗一编大抵皆写其胸中高旷之致读其诗可以见其心矣人谓此渊明归去来辞之类吾谓此诸葛武侯鞠躬尽瘁范希文以天下自任之本领也
　　天涛诗文序
　　眉山苏氏兄弟文章为一代宗自宋以来操觚家仰之若泰山北斗然吾尝窃病焉文以明道道不明何以文为苏氏之文拾苏张之绪余者什之五醉佛老之糟粕者什之五且以伊川大贤而目之为奸几乎目不辨黑白而耳不闻雷霆者矣尚安取其文章哉我家天涛筮仕于峡苏氏之墓在焉禁其樵采新其庙貌又间以政事之暇成诗文若干篇人皆谓天涛向往苏氏而得力焉者吾谓不然天涛平生朴实敦厚其在峡也仁而明当军兴之际从容经画不废事不累民恻怛至诚之念浃洽乎境内峡人爱之如父母然此真可与学伊川之学者岂苏氏之比哉其诗若文皆言其性情所自得而非有苏张佛老之习气于方正之士未尝疾之也其表章苏氏墓特以为先贤遗趾不忍其灭没于樵夫牧竖之手而非宗其学师其人也余方欲与天涛究程氏之遗书追居敬穷理之学脉求所谓吟风弄月之防趣布帛菽粟之滋味恐不知者见其官苏氏之地表苏氏之迹猥以为眉山一派也故为叙之母以文忠兄弟辱我天涛哉
　　李先五诗序
　　予在疁城未尝得与文章之士相亲也逮休阳丘藏岳以李子先五诗集见贻且为请序因叹予之不能知李子有如此诗矣染鼎者不足以知味吹管者不足以赏音况乎尘坌之余何能高谈风雅为李子振踔艺苑也哉然而窃尝论之矣诗自三百篇来代有不同变而不失其正者诗固不没于人之心也国风虽不登朝庙其一时士女讴吟祗以输写性情阐扬兴防而贞淫舒惨之气王者采之以征治忽焉有唐以诗取士其所奏对皆质有其文务以平生所得着之篇牍识者尚讥其渐开淫靡况下此者乎今之称诗者吾惑焉生未尝探诗之源流与其阃奥也辄欲夸骚雅之盛事鄙屈宋为后尘矣而且阀阅之家人有应刘投赠之章词皆曹陆岂当世之才人果若是其盛哉夫亦征逐以为荣名抑羔鴈以资润泽乎故予谓近人之诗虽有可观而求其不没于心如古人者正少也李子虽今之人乎其诗则固有可采者或见其艳发滃郁则以为其才儁也见其顿挫浑脱则以为其法敏也见其鸿博雄肆而不竭则以为其学瞻而思深也是则然矣而皆不足以尽李子吾之所以取李子者以其品与养耳夫诗以文身假以为名利之梯则非品矣诗以摄性挟以为奔走之具则非养矣李子少壮著书评隲诸家生不出里巻四方名贤时招致苍雪楼樽酒问业絶无裘马声色之娱以乱其情则其品与所养可知矣今日有李子意吾之所谓诗之不没于人之心者乎太史公云国风好色而不淫小雅怨诽而不乱盖欲进屈原于诗以扬其盛也乃吾将进李子于有唐作者以表其微获附于赏音知味之后其可乎藏岳试为我问先五抑更有进焉者欤
　　王上台诗序
　　王子上台示予诗一巻读之大抵和平高旷有古风人之致焉尤喜其和华天御先生夏日村居诗曰书囊随我甘沦落世路从他自险巇夫世路之险巇有尽而我甘沦落之心无穷以甘沦落之心处险巇之中世路其如我何哉斯言也必有契于华先生而王子之诗所以能和平高旷自逺于流俗者其亦有得于此也耶然予又有説焉夫天之生士与士之生世非止自淑其身已也盖将以为斯世之标凖矩矱而引翼变化使之咸尽其性也故古之圣人有以一夫不获为耻而欲尧舜其君民虽进必以礼退必以义而其心一日不忘天下即终不用于世矣犹必删诗书述仁义明先王之道以待后之学者惟恐大道之终不明于世而斯世之终不得与于道也呜呼圣贤之用心固如此哉虽曰穷则独善其身达则兼善天下然所谓独善者穷居自守不能如臯夔稷契之所为耳非置斯世于度外也置斯世于度外而以啸傲林臯为高是沮溺之所谓独善而非圣贤之独善也然则当吾世而犹有险巇焉是亦吾之耻也故任其险巇而勿与争衡则可任其险巇而弗为怜悯则不可或出或处或进或退圣贤之行虽不必同而怜悯斯世之险巇曲尽吾所以救之之心则无不同也惟有甘沦落之心以高旷其怀和平其气而又有不忍险巇之心与万物为一体然后天所以生士之意始无负华先生抱道高隠今之大贤也其必有得于此矣因读王子之诗而附吾所见如此华先生闻之其亦以吾言为然乎
　　杨硕甫诗序
　　唐顔鲁公千载伟人好神仙浮屠之説儒者曰是其天资高故学虽杂不能汨其忠义之性仙者曰是幸得吾术故能有所成就是二説者世莫能定也虞山瞿公稼轩殉难粤西其节最烈而雪湖杨君硕甫讳秇出入于锋镝之闲负其遗骸收而殡之义声动三军武夫悍卒皆为感泣无拦阻者杨君自言曾遇异人能知未来事所言多竒中瞿公好其説与之周旋艰难中尝奉其言为金镜我不知君与瞿公果得力于其术乎抑其禀于性者厚赋于天者粹故所操虽不必尽儒者之学而忠义之发光耀宇宙不可遏抑乎辛酉春予遇杨君于虞山望其貌浑厚真朴出诗一编示我潇洒自得无纎毫俗氛呜呼此其所以能临危难而不苟者欤其得于天性无疑也我因君而知瞿公矣世之人资禀不如君而徒欲学其术虽遇赤松洪崖面命耳提尽得其奥防妙道使之当变故其不视君友如秦越人掉臂不顾者几希矣使君早年不遇所谓异人而遇濂洛之儒以如是之天资切磋而肆力焉其所成就岂但如今所称者哉然如君者亦可谓竒男子矣天下滔滔使尽如君之险夷一节何至如江河之日下哉
　　傅鹭来感怀诗序
　　傅子鹭来示予感怀诗一巻磊落纒绵有唐人风工诗者自能赏之然特赏其词云耳非知傅子者夫感也者触乎外者也怀也者存乎中者也触乎外者其末存乎中者其本余微窥傅子之怀盖有足多者焉其诗曰五顷薄田两具牛三餐脱粟鹿皮裘能澹泊也又曰仔细隋珠休弹雀商量宝劒莫屠牛能宁静也又曰莫同狡兎营三窟闲看祥鸾振九苞能不以利而以义也夫澹泊宁静而不以利岂非孔子所云君子怀徳者耶有是怀也故其词虽哀而不为伤虽怨而不为怼皆情之所当然而义理之正也苟无是怀而徒感慨悲歌叹李广之数竒嗟刘蕡之下第怜冯暖之穷哀郑防之老寄闷于瞿昙慧能抒愁于黄鸟芳草怼耳伤耳君子安取焉虽然傅子之怀善矣吾尤愿其充之也夫人光明正大之怀不难其发于一时而难操持辨别于平日操持固然后嗜欲不得而夺辨别精然后疑似不得而淆故古之君子戒慎恐惧无时敢懈虑此怀之或夺也读书穷理无时或息虑此怀之或淆也用力之久至于醇粹坚固畅乎四支发乎事业无往非此怀之流行则圣贤不过是矣不然守之不固析之不精乍出而乍入忽隠而忽见光明正大于翰墨之间而不能不糊涂委靡于日用之际则非吾所敢知也傅子勉之矣
　　一隅集序
　　一隅集共经义八十八首余甲寅嵗选而评之以课长儿定征者也曷言乎一隅也吾见人家子弟殚精敝神于时文中积案盈箱矻矻穷年而一切经史皆不暇读读亦不暇精故择此数十篇授之且为指防其浅深虚实宾主反正提挈照应之法使其因此扩而充之则时文之规矩尽是矣此举一隅以三隅反之意也庶几有余力读天下应读之书得从容讲究圣贤全学长儿如吾法渐通文义四书本经之外以次读诗春秋三礼国语国策史记汉书韩栁欧苏之文涉猎通鉴纲目性理渐知圣贤门路壬戌九月不幸夭没年止二十有三日月如驰倏忽已经三载而此集俨然在敝簏中余既痛吾长儿之遗迹且以其可稍救俗学之失故出以授问学之士盖尝譬之庖人治馔时文则在筵席之馔也一切经史则在庖之粱肉山珍海错也庖中无粱肉山珍海错而徒广收筵席之余馔而藏之欲以此飨嘉宾其不至臭秽不堪者几希此集则不然指示其烹餁之法观一席而千万席可知暇则置备粱肉珍错寻其出产之处广求豫积客至按法烹之馨香鲜洁客无不悦且不徒可待客也一家之中养老慈幼无不绰然有余较之收拾残羮剩汁者相去岂不逺哉子弟用功之法当如是有志斯文者其亦有取于此也夫
　　黄陶庵先生制义序
　　予既序陶庵先生之诗文而推论其平日之养或曰先生之制义何如予曰先生可谓得制义之意矣何谓制义之意以其出入班马驰骋韩欧耶曰不然以其防必濂洛法必成耶曰不然以其法乎古不戾乎今得乎已不骇乎人耶曰不然然则何谓制义之意曰子亦知制义之所自起乎此宋明以来取士之具也盖自公卿大臣以至于都邑之长是天子所以寄股肱耳目者也所以共社稷民人者也所以为治乱安危之分者也而皆于制义一途取之其间非无英君哲相计深虑逺辨别人材郑重名器而卒不废此者何也亦曰是制义者所以发挥圣贤之理也能言圣贤之言者必能行圣贤之行以若人而寄之股肱耳目托之民人社稷则必有安而无危有治而无乱是取制义之意也是五六百年来所以行之而不废也自士习坏而制义为虚文方其执笔而为之所言者无非仁义也而孰知言仁义者之背乎仁义也所言者无非忠信也而孰知言忠信者之背乎忠信也举世滔滔以为是取爵禄之具耳而忘其爵禄之何以必归乎此也苟可以悦于人而侥幸一第焉斯已矣遑问其言行之合与不合哉呜呼士习如此而欲得真材以期治安岂可得哉是无他则失乎制义之意也今观先生之制义与其养于平日而从容于遇变者可谓言与行合矣言与行合者是朝廷所以重制义之意也惜先生不幸而特以节见耳使其生当明盛而任股肱耳目之寄受民人社稷之重其所树立岂可量哉若夫不能学先生之行而徒学其文以之欺世取荣常则不足以翼休明变则不足以衞纲常于是羣焉罪之曰制义之不足得人也呜呼是制义之咎耶抑失乎制义之意之咎耶先生之制义传者颇多间有非其手笔而伪托者亦有非先生欲存之作而未及删者用是定为若干篇天下学者诚读其文而想见其人无失乎制义之意焉则庶几矣
　　谈念苕牕稿序
　　谈子念苕与余居相距咫尺时得其文读之其辞沛然以充其气爽然以清望而知其将奋翮云霄者也今秋果举于乡同里莫不相庆盖喜文章之有据遇合之权不在于天而在于人也然余之为念苕喜者又不独在是余尝闻商文毅公之言曰士无以致身科目为荣而以无负于科目为重夫今之人束髪读书揣摩当世之好尚皇皇焉庶几其一中得之则以为喜不得则以为忧非此科目也耶而自文毅言之则人虽幸列于科目而其中犹有负有不负焉则是科目也者未足喜也而可惧也夫必如何而后可以无负耶将闳览博物以备顾问乎七畧九流之书无所不窥毕方贰负之竒无所不识求之科目之中千百而一二焉此足以无负矣然昔人犹病之曰此记诵之学耳记诵之学可谓无负乎将著书修辞以垂不朽乎如迁固之史欧苏之文长卿子云之赋太白子美之诗求之科目之中千百而一二焉此足以无负矣然昔人犹病之曰此辞章之学耳辞章之学可谓无负乎将树功立业以自表见乎戡乱如萧曹守文如房杜捄一时之危振一时之求之科目之中千百而一二焉此足以无负矣然昔人犹病之曰此功利之学耳功利之学可谓无负乎夫徒有其科目既不足以为荣加之以记诵辞章功业赫然显名于世而犹未免乎负此非刻论也盖士固有其当为者而此未足以塞我之责也士所当为者非他孔孟程朱之道而已是道也闳览博物而非如世之记诵也著书修辞而非如世之辞章也树功立业而非如世之功利也是不待逺而求之即我束髪所读之书其中圣贤之所训诫先儒之所注释至精至备举而措之则道在是矣而人往往徒习其言以为科目之资而不能反求之身一日焉得其所欲则弃之如敝蹝夫是以遇益隆而行益污位益尊而品愈卑间有能自异于流俗则又没溺于记诵辞章功利之间而不能深求乎圣贤之道呜呼求其无负焉者岂不难哉然我尝思之人之不能造于是者惟其志不立耳不则自以为足不求进焉耳苟志立而不自足进而不已天下何事不可为而独难于是耶我见念苕之于举业也奋然不肯居人下而恂恂焉若无能是以英年而奋飞人之听于天而不可必得者独取之若寄操是心也以往岂其能得之科目而不能得之道哉此我所以为念苕喜也故因读其文而序之于其首使天下见念苕之文者知其所重将在彼不在此则世之囿于科目中者其亦可以知返矣
　　钱孝端经义序
　　儒者往往谓举业盛而圣学衰余尝语同志吾辈皆从举业出身当相与努力一雪此声请问雪之如何曰所恶乎举业者为其以利禄之心从事于圣贤之书探精索微手拮据而口呻吟者非以求道也将以求其所欲也甚者则又不待其精微苟可以悦于人而止饰伪长诈如市贾然是以君子恶之今使为举业者无以利禄存于胸惟知道之当求而圣贤之不可不学以居敬为本以穷理为用求之六经以探其奥求之濂洛关闽以一其途求之史以穷其变求之敬轩敬斋月川整庵诸君子之书以博其识精择而笃行之口之所言必使无愧其心身之所行必使无愧其言其发而为文者皆其得于心而体于身者也一旦学成而荐乎有司登乎金马石渠天下之人见其由是得举也则指其所业命之曰举业而学者固未尝自谓之举业也其遇耶是道之将行也吾无与焉其不遇耶是道之将废也吾亦无与焉夫如是则举业与圣学岂有二乎哉然吾尝持此以告人而人率笑其迂一日钱子孝端以其所作经义数十篇示我其气沛然其光蔚然读之者皆以为琅玕球琳可以登庙廊可以耀宇宙钱氏世有闻人将复钟于是矣顾钱子若不敢以是为足不惮跋涉而询于刍荛其心岂但与世俗之举业较短长者哉愚时方在苫块未暇答也服既阕乃举平日之所以告人者以复于钱子钱子当不以我言为迂也
　　同邑文序
　　胡敬斋先生尝叹科举之学坏人才谓其丽乎辞不知志乎善余读其言未尝不慨然也虽然是岂科举之咎哉夫科举之设原非取其辞也谓其辞善者其志必善能为孔孟之言者必其志孔孟者也能为程朱之言者必其志程朱者也譬之作室而求匠召而问之其言栋宇榱桷广深修短之法井井如烛照而数计则授之材而予之稍食未为大谬也自学者见上之人所取在辞也于是日夜磨砺其辞以求当于有司孔孟程朱之道链习于笔端言之侃侃真若可信而问其志则曰吾以是求吾所欲耳岂真思实其言哉譬之拙匠不务精其业而徒拾鲁般之陈言以应对主人幸而获其稍食则吾事毕矣其室之成坏坚脆于吾何有哉为主人者方庆其获良工而广厦曲榭可借以成孰知其志之不在斯耶所谓鹪鹩已翔乎辽廓罗者犹视乎薮泽而科举于是弊矣此犹就其辞之善者言之也其又甚者则并其辞亦不能善穅粃杂陈稂莠错出幸而涂饰有司之耳目冐昧一第则泰然自谓其业之成不复知有人间学问是又无足论矣然吾终不谓科举之无用者天下大矣有珷玞则必有和璞有鱼目则必有隋珠明道紫阳独非科目中人乎士苟有志虽使处秦之初宋之季废诗书禁道学犹将修身独善以守先待后为己任而况煌煌功令以仁义为鹄以六经为罗以洙泗濂洛为招而茫茫宇宙无人起而应之吾不信也吾邑素号才薮起蓬蔂而陟青云者踵相接也后进之士益蒸蒸向风相与集其揣摩之文梓以问世而命余序之夫殚精竭思上追秦汉下凌唐宋语必破的言必中绳吾党之士讲而习之久矣岂待余言哉然窃有愿陈者则未知我二三同学所朝夕揣摩而烂焉于是集者果发于其志乎抑但丽于辞乎其真见圣贤之道若饥食渴饮之不容已而侃侃言之乎抑曰姑以求合于功令乎二者之相去在毫厘之间而有天壤之别我同人必有知之者庶几哉相与砥砺各即其所言反而实求之身以不能为明道紫阳自耻毋徒思与文章之士逐鹿于中原使天下后世谓科举之中有人焉而无为敬斋所叹则岂惟一邑之光世运人心实共赖之
　　歴科小题永言集序
　　程子有言古之人自能食能言即有教盖人之幼也知虑未有所主则当以格言至论日陈于前盈耳充腹久自安习若固有之又曰人多以子弟轻俊为可喜而不知其可忧也有轻俊之质者必教以通经学朱子尝有取于陆子寿之言谓子弟教作虚诞之文皆坏其气质古人之为子弟虑者如此今之教子弟者吾惑焉方其幼也既未尝习之于洒扫应对朱子所辑小学一书常束之高阁不使寓目虽日读孔孟之言不过以为此利禄之阶梯未尝知其必可行不可不行也稍长教之为文则挑其心机奬其浮华惟以惊人耳目为能事不问其虚诞不虚诞通经学不通经学也侥幸一第则便以为学成不复知人间尚有当读之书当为之事然则风俗之不端士习之日坏岂非自童子时始哉故吾每教童子作文未尝不战战兢兢惟恐一言之病中于其心异日将硕大蕃滋鬯茂条达不可救药盖人之聪明当扩充于范围之内不当扩充于范围之外往者嘉靖以前天下无异学士皆由程朱以窥孔孟其文浑厚醇朴惟恐一言之越乎绳墨士习如此风气安得不醇哉自是以后学日杂而文日奇风俗日偷非天之生材有异乎前也其所以教之者然也成童之时其心先也离琢破坏求其长大之归于醇朴不可得矣故当今之急务必自教小子始教之道必以小学为基址以濂洛关闽之书为根本以先正浑醇厚朴之文为彀率使自孩提有识即浸灌于仁义中正之中游衍于规矩凖绳之内如水之汪洋浩渺而不得越乎其防则文章不期正而自正风俗不期厚而自厚矣张子质夫惇五蒋子声御选歴科小题之文以为童子式吾见其一出一入不敢苟且惟误后学是惧其亦有程子朱子之虑耶故为推古人所以教童子者弁于其首使读者知文章一途非徒贵其机巧浮华已也当求程子所谓可忧者如何朱子所谓坏气质者如何聪明日扩而范围常存必为转移风气之人勿为风气所转之人庶几不负三子之志也夫
　　授经堂寿序
　　今年春嘉善沈芷岸太史寓书于余曰我邑畏碞先生我舅氏子宗老也生平慷慨敦气谊重然诺乐善好施屡战棘闱数奇未偶年来闭户课孙天伦自乐今且七旬矣子盍有以寿之且我表弟端明舞防承欢之意甚摰吾辈无以侑之不可陇其不敏方自放于烟霞泉石之间笔墨久荒承命不知所措适读史记万石君传胸中若有不可已者遂敬书之以质于太史当万石君时人才济济毛苌董仲舒申公诸大儒言行醇备者固无论其他如施雠孟喜赵绾王臧之属以经术显司马相如枚臯之徒以文词着公孙以曲学阿世封平津侯而万石君皆无有也蜀卓氏宛孔氏鲁曹邴氏宣曲任氏皆以赀财雄郡国而万石君亦无有也独其父子兄弟循循孝谨自内达外无几微縁饰年弥高而行弥笃积久而彰天下仰之虽齐鲁诸儒之质行皆自以为不及夫以龙门之好奇于一切庸行若不屑然者而独于万石君家风津津不能已后千余年朱子辑小学书去取谨严虽经传之文不轻入而独于万石君事详哉其言之由此观之莫荣于孝谨莫寿于孝谨假使当日万石君有卓孔之赀财有平津之爵位有枚马之文章有施孟之经术而孝谨不逮其名未必传于今即传亦必不能使人敬仰之如今日也又使当日若卓孔若平津若枚马施孟之徒能孝谨如万石其姓名传于今不知当如何敬仰必不落寞如今日也鸤鸠之诗曰淑人君子其仪一兮其仪一兮心如结兮仪一者孝谨之醇乎外也如结者孝谨之常于中也其卒章曰正是国人胡不万年言孝谨之效也孝谨而外无他道矣毛董诸大儒亦全乎此而已自古圣贤所以继往开来卓然不可磨灭者无不基于此有浅深安勉生熟之殊耳今我畏碞叔少壮修行晩年天伦自乐可谓有万石遗风矣吾又乌乎祝之亦祝之曰自今以往长如万石君家而已万石君区区一赵布衣率其子弟躬行孝谨身享遐龄一门贵显令名无穷况加之以经术文学增其所有而有其所无其所致宁可量乎我焉知得效之盛不如鸤鸠诗人之所祝又焉知异日无网罗旧闻如史迁者采其家风为魏里万石藏之名山传之其人更焉知千余年后无裒集嘉言善行如朱晦翁者述其遗事补入小学遐陬僻壤三尺童子皆知有畏碞先生也是在端明与诸子孙能敬承之而已何难之有端弟试以吾言复于太史其必以为然也
　　灵寿教谕张君寿序
　　灵寿诸生有问于余者曰今月某日为吾师张子诞辰请问所以称觞者余曰此非而师所喜也诞辰称觞非古也自汉晋以前未闻有此礼有之自齐梁之间始顔氏家训中尝备言其非故近世士大夫之好礼者皆鄙而不为诸生亦何取于此无已则有一焉而师张子为西山先生令嗣西山先生尝纂儒宗理要一书聚濂洛关闽之精言以告天下之学者此而师之家学也闻之于家庭者必将推之于庠序诸生欲敬其师则莫若服其教诚取其书而拳拳服膺焉口诵之心维之体之于身推之于事深嗜笃好相磨相磋以太极图西铭为必可契以主敬穷理为必可学不敢以记诵词章夺之也不敢以虚无寂灭乱之也不敢以功利权术杂之也自迩而逺自卑而高真积力久豁然贯通和顺积中英华发外而师张子得借手以告于西山先生曰蕞尔灵寿有光风霁月如茂叔者矣有瑞日祥云规圆矩方如二程者矣有民胞物与如横渠者矣有平生所学惟四字如考亭者矣儒宗理要之书浃于肌肤沦于骨髓与文山俱高衞水俱永矣西山先生闻之且怡然而乐曰是能推吾学以行吾教是真吾子也诸生所以敬其师者莫大乎是胡不此之务而俗礼之汲汲乎倘诸生云是礼也相习已久一旦除之吾诸生有不安于心者则又有説焉昔鲁人猎较孔子亦猎较而先簿正祭器猎较所同也簿正所独也诸生如不容已则以称觞为猎较而以儒宗理要为簿正无谓烹羊炰羔已足尽敬师之礼而沉潜反覆于五先生之言必求无负于师之望而止其庶乎诸生唯唯请记其言于学以相勗于是作歌以遗之曰方今学术郁而不昌西山先生崛起范阳探精索微扫去粃糠濂洛关闽于赫有光纂成嘉编畀我津梁猗欤张子克守义方青年力学脱去膏粱秉铎于灵厥声洋洋以其家学惠我宫墙既修庙貌以及门厢遂布微言示之周行济济多士奋于纲常曰我有师箕裘煌煌开我聋瞽涤我膏肓自今伊始孰敢怠荒努力钻仰入道之航必窥程奥必登朱堂驱除功利寂灭词章惟徳惟义是崇是匡极天蟠地吾志始偿茧丝牛毛无敢或亡洛闽真传庶几勿丧俾我师誉如山如冈笑彼愚俗昧厥短长何以嘉师防酒承筐以吾视之是曰色庄吾敬吾师岂在豆觞
　　潘泗庵先生寿序
　　余尝读吕泾野集见其与人子言事亲曰子欲子之亲为郿人张殿中丞乎张生于景徳天禧之间今已数百年矣其寿犹与太华终南争高未艾也抑欲子之亲为汴人程大中公乎程生于干兴景佑之间今已数百年矣其寿犹与嵩少黄河争长未已也每一诵之未尝不大其言以为凡为人子宜书置坐右夫殿中丞与大中公则贤矣其所以能与太华终南嵩少黄河争寿者岂非以横渠明道伊川为之子耶人能以横渠明道伊川之学为学何虑亲之寿不殿中丞大中公若也锡山潘逺亭与余同官恒阳既归而寓书于余问所以显亲之道余不敏幼诵孝经之言白首而未能入其室何足以辱逺亭之问无已则亦以泾野之告人者告我逺亭而已逺亭之尊人泗庵先生少负不羁之才涉猎经史上下古今居家孝友不减石建薛包而肝胆接人在汲郑间遭遇时变以韬略显慨然慕赵营平马伏波之遗风视衞霍蔑如也膂力方刚勲名正未可量顾其志不苐是盖鼎钟之业先生所以自励者也箕裘之传先生所以望之逺亭者也为营平为伏波洵乐矣为殿中丞为大中公不更乐乎逺亭诚体此志而黾勉焉无以世局之利钝为忧喜而必以为程张自任立身者于斯事亲者亦于斯西铭正蒙吾温凊之具也定性书顔子好学论吾甘防之奉也经学理窟颖考叔之羮也易传春秋传遗书外书老莱之斑衣也绎之于心而体之于身所谓不愧屋漏者弗能弗措也所谓扩然而大公物来而顺应者弗能弗措也日就月将焉真积力久焉义精仁熟天下将翕然曰关洛之学复见于梁溪二泉间泗庵先生顾而欣然曰吾何幸得追随于程张二翁间也其为乐何如耶其为寿何如耶其于世之获一官进一秩以夸耀于父母者所得孰多耶逺亭岂有意乎且吾闻逺亭之乡高景逸顾泾阳两先生所居也皆学程朱而有得者也高顾与程张其有异同焉否且未深论然学而有得至今两先生之名与日月争光两先生之亲亦与日月争光岂高顾学之能寿其亲而生于其乡者不能乎吾勿信也况逺亭之官于武强也抚民以慈而绳奸以严能除一切苛敛不合于时弗顾也有卓然不苟同于流俗之志矣推是心也以自奋于学何前贤之不可企及耶昔朱子一生学问自同安归后益加策励以至为万世儒宗今逺亭之年髣髴朱子同安之年苟能策励如朱子是亦朱子而已矣我见异日名扬亲显与太华终南嵩少黄河争寿者非他人必逺亭与逺亭之亲也泾野之言岂欺我哉敢以是祝
　　吴母朱太孺人寿序
　　梅村吴先生以文章经术炳蔚海内不啻若永叔之在庆厯子瞻之在元祐其学之湛深其人之卓荦士大夫固有定论矣然有未可定者欧苏后人若棐若过虽负有文名弗能尽绍父业盖极盛者难为继也而梅村先生有丈夫子二三人方发愤读书莫能量其所至古今人同不同未可知矣三子皆出自朱孺人孺人又以断机丸熊之诫日夜磨砺其子俾绍先烈而光大之其又可量也哉孺人五十诞辰姻党谋所以祝之予曰此无他词为也即孺人所以望其子者为孺人祝可矣夫孺人所望于子者无他欲其克成梅村之志而已吾闻君子之志与流俗异今天下熙熙攘攘所祷祀而求者位高而家温金满于箧粟满于庾印累累而绶若若此富贵之士耳君子之望其子不但如是也擅雕龙绣虎之才写风云月露之态相如子云争妍比丽子山孝穆并驱连镳此词章之士耳君子之望其子不但如是也成功若管晏得志若衍仪其勲烈烂然其心术厌然可以震宇宙不可以安寤寐此功利之徒耳亦岂君子所以望其子哉夫君子爱其子则必欲其为全人欲其为全人则必欲其学圣贤欲其学圣贤则必欲其履仁义而敦忠信仁义徳之舆也忠信徳之基也有子如是此其为祥非富贵词章功利之可并矣岂非梅村之志哉则请进而祝之曰愿孺人之子大其志扩其学毋汨于俗毋囿于习以浮华为可耻以杂伯为可鄙以道为归以古为法以穷理格物为入徳之门以戒慎恐惧为存心之本必正谊明道如董仲舒必澹泊宁静如诸葛武侯必先忧后乐如范希文臯防尹旦吾鹄也思孟程朱吾师也左图右史吾箕裘也内圣外王吾堂构也日而就焉月而将焉优游而渐渍焉浸假而孺人之子赫然为大贤则孺人为大贤之母矣浸假而孺人之子粹然为醇儒则孺人为醇儒之母矣荣莫大焉福莫厚焉为之而已岂其难哉敢以是祝
　　曹母成孺人寿序
　　余承乏恒阳余壻曹子星佑寄语余云吾父今年春秋六十有四吾母春秋六十请问所以祝寿者余度星佑爱其亲凡可以祝其无疆如天保之诗人所云冈陵松栢者当无所不至不待余言且星佑尊人臻莱翁暨成孺人皆生长名族而能以勤俭治家以礼法检身无膏粱华靡之习气其道自应得寿又何待星佑祝无已则有一焉其惟顺亲之志乎亲之顺则乐乐则寿此星佑所当勉也顺志如何亲之志有显而易见者顺之易有隠而难知者顺之难今人自成童而后其亲未尝不日夕望之曰愿吾子学成而得位也得位矣则又曰愿其进而益尊也进益尊矣则又曰愿其垂裕后昆也此其显而易见者也闻古之人有二程子者大贤人也有子如是可谓荣矣然不敢以责其子闻古之人有朱子者大贤人也有子如是可谓荣矣然不敢责其子是非不欲其子为二程朱子恐其未必能而不敢轻责之也使其子果能如之则亲心之愉快必有百倍焉者此其隠而难知者也顺其显而易见者而亲寿增顺其隠而难知者而亲寿益增然则星佑欲顺亲志以祝亲寿亦学程朱而已人之不能如程朱者非不能也不为也读程朱之书行程朱之行是亦程朱而已矣求之五经四书传注以定其宗求之小学近思録以握其要求之遗书外书文集语类以观其全求之性理纲目以广其识口诵心维身体力行必登其堂必造其奥动静语黙罔敢或越其不为程朱者鲜矣星佑勉之哉星佑之学日进则臻莱翁暨成孺人之心日悦而寿日增天保诗人之颂岂难握劵而取哉请酌而祝曰愿我星佑沉潜踊跃于理窟中惟洛惟闽是尊是崇居敬穷理不辍其功自近而逺日益扩充真积日久豁然贯通在昔程子弄月吟风茧丝牛毛曰惟晦翁谁谓道逺我见其同为世麟凤实茂声鸿高堂白首其乐融融喜我有子道通厥躬至诚洋溢格于上穹天降福祉益炽益丰我两老人日怿于衷而目加明而耳加聪虽在期颐有如黄童
　　王母于太孺人寿序
　　余承乏灵寿宻迩行唐孟津王子方宰行唐谓余曰我有老母今年九月春秋五十愿有以寿之余不敏文词鄙陋无以应命虽然窃有献也夫人之有亲谁不思荣之而寿之顾其志异其所以为寿者亦异志乎富贵者以富贵寿其亲志乎道徳者以道徳寿其亲富贵有时而尽道徳无时而泯故使人称我母为公卿之母孰若使人称我母为贤人之母王子家居近洛不闻洛之先贤有二程先生乎当宋之时享高位拥厚禄声势赫奕以显其亲者不可胜数二程子生其间问其官则上元主簿耳扶沟令耳监察御史耳崇政殿説书耳非有宰相之尊万钟千驷之富也然二程子发愤自振以孔孟为宗以六经为本以居敬穷理为功以正谊明道为事以洒扫应对至于穷理尽性学成而天下宗之迄于今去二程子数百年矣而其名巍然其亲之名亦巍然当日之贵与富什百倍于二程者皆不若也王子以为彼之寿孰与此之寿乎且余闻王子之母于太孺人孀居矢节课子读书待婢仆以恩接婣戚以礼平生无疾言遽色支持门户昼夜操作备厯勤苦昔从太常公官于翰林秉宪于浙备藩于江宁极人世之荣华未尝有几微富贵容是能以道徳自重必将以道徳望其子我知王子所以寿其亲者在此不在彼矣请酌而祝曰愿我王子学程伯子不如伯子吾学不止愿我王子学程叔子不如叔子吾学不止男儿胸中当融万理龚黄召杜特一斑耳母氏顾之翩然色喜谓吾有子芬若兰芷天鉴厥徳增我福祉眉寿无疆令闻不已嵩岳同高涧瀍齐齿











　　三鱼堂文集巻九
　　钦定四库全书
　　三鱼堂文集卷十
　　赠内阁学士陆陇其撰
　　记
　　畿辅八府地图记
　　康熙甲子有诏命天下考正山川之图井陉道佥事李公分查保定真定顺徳广平大名五府之地天津道朱公分查顺天永平河间三府之地既徧乃合而为图以上陇其备员俗吏得纵观焉盖畿辅之水惟永平之湾渝诸河自入海其余皆归于衞白二河以入海衞发源河南衞辉府辉县苏门山百泉流经直濬县滑县内黄大名县过大名府城南折东经山东馆陶县临清州为运河至天津而入海白河又名潞河在密云县南十八里自密云过怀柔顺义通州香河武清至天津三岔口与衞河合流入海大名之水如洹如淇皆自入衞顺徳广平之水如阳如漳皆经大陆防于滹沱以入衞真定之水如滋如派如滱保定之水如漆如易如徐皆防于任丘县赵北口之四角河又东至霸州保定县为玉带河顺天之水如拒马如琉璃皆防于浑河合玉带河而入白滹沱河在真定府城南八里发源山西太原府繁峙县由鴈门流经直灵寿平山绕真定府城南歴藁城晋州束鹿至冀州防漳二河过衡水武邑武强至河间府献县为二攴一东流为盐河一南流支河县抵青县岔河口入衞漳河在成安县南五里有清浊二水浊漳发源山西潞安府长子县西发鸠山清漳发源山西太原府平定州乐平县流至河南归徳府武安县交漳口合流至磁州三台口一支东流入直广平府盛安县经肥乡抵曲周东南一里合阳河一支北流入邯郸县经永年至曲周防阳河歴鸡泽平乡任县隆平宁晋至冀州合滹沱河阳河在广平南五里发源河南彰徳府滋州神麕山流至邯郸县防渚沁二水由永年抵曲周防漳河大陆泽一名广阿泽受水之处在任县钜鹿隆平宁晋一带每水发时浩淼无际禹贡所谓大陆既作者是也赵北口之四角河在任丘县西北五十七里一接高阳河一接长流河一接白沟河之一支流过赵北口由柴火淀入玉带河玉带河在保定府北城外接柴火淀东流防浑河合流又分四支曲折流入信安河石城淀慈老淀落坡淀黑母淀四角淀文尔淀总滙三角淀归白河高阳河在雄县城南二十里上流即猪龙河至雄县名高阳河由莲花淀入四角河猪龙河在新安县南十六里上流即布里河至新安名猪龙河布里河在高阳县东二十里上流即杨村河至高阳县名布里河杨村河在蠡县南十里上流即滋沙滱三河自祁州三吩口合流至博野县境名蟾河至蠡县名杨村河滋水在真定府城东北三十里发源山西大同府灵丘县枚回山流经直灵寿行唐真定藁城无极深泽至祁州三吩口合滱沙二水沙水即派河在新乐县南关外发源山西太原府繁峙县白坡头口流经直阜平曲阳行唐县新乐定州以至祁州三吩口与滱滋二水合流滱水即唐河在唐县西南二十里发源山西大同府灵丘县流入倒马关经直唐县西南过完县曲阳定州至祁州三吩口合滋沙二河定州北十里有清水河发源白龙泉流至城北入滱水俗亦谓之唐河白沟河在新城县南三十里由定兴县南流来在定兴河阳渡系涞易沙三河防流处俗名北河经容城至雄县城南东流矛儿湾入玉带河一支由容城县分流至雄县西三里名黄湾河又经新安流入四角河涞水即拒马河在涞水县东三里发源山西大同府广昌县流入紫荆关过易州西北界至房山县境分为二支一东流涿州经固安县东南入浑河一南流涞水县经定兴新城入白沟河易水在易州南三十里发源易州寛中谷流至定兴县北河村合拒马河入白沟河沙河即遒拦河在涞水县西十五里发源本县平乐山流至定兴为沙河入拒马河长流河一名长沟河在新安县西南五里上流即徐水雹水合流至新安名长流河徐水在安肃县南四十里又名顺水发源山西大同府广昌县经直昌州五回岭流下为雷溪至满城县为大册河至安肃为徐河过清苑折东与漕河一亩泉方顺河合流达安州城北为依城河至新安合雹水为长流河瀑河在容城县西南十二里即雹水自安肃流至容城下流安州新安入长流河浑河即桑干河在宣府西城南十里发源山西大同府马浥县桑干山金龙池接山西天镇衞流入直宣府镇西城东城深井堡保安州矾山堡【缺】缙山下名缙河南流名合河经沿河口流至宛平县芦沟桥俗曰浑河达固安县境南分一支入新城县东转流入霸州一支顺流又分岔复合流入霸州绕城东南名通济河流入玉带河大抵千流万派而衞白二河其纲也入衞诸水滹沱其纲也入白诸水浑河及赵北口之四角河其纲也以禹贡之迹言之在畿辅者有泽水有大陆有九河有衡漳有恒衞大伾山在濬县东南二里不与西北诸山相接大陆即任县钜鹿隆平宁晋之大陆衡漳即合阳滹沱之漳也恒水在唐县西七十里俗名横河发源恒山北合经县西南流入潞水或以为即派河者非也衞水发源灵寿之良同村东南流四十里入滹沱河非衞辉之衞九河济水此图不载其处黄河故道在开州南一百二十里俗名响子口由河南流来经直长恒濬县湑县东明开州元城等州县又过山东馆陶县界入直清河下达河间归海按汉河决酸枣河决瓠子自塞宣房后河复北决馆陶分为屯氏河东北经魏郡清河信都渤海入海正统间河决阳武循响子口故道东州抵濮州张秋入海治二年决封丘荆隆口漫子长垣东明今河水南徙益逺故道淤塞瓠子宫在滑县北十里贾让治河策云决黎阳遮害亭放河使入北海遮害亭在濬县南五十里一展巻而古今水道之源流了然在目诚壮观也使庙堂之上因是而讲求其蓄泄之法如禹之尽力于沟洫者以防民害而兴民利则是图之所系岂浅鲜哉
　　宋曹氏墓碑记
　　灵寿人物着于史策者莫如燕昌国君乐毅宋济阳武惠王曹彬其功业烜赫固不待言至如昌国报燕惠王书云君子交絶不出恶声武惠平南唐归奏云奉勅差往江南勾当公事回其不怨不伐虽儒者白首居敬穷理之功有未能到是者是岂寻常将帅所能企其万一哉余谓两贤天资固不同当日必有得于师友讲论薰陶之益者惜其渊源不可考矣及承乏兹土得盘桓于二公桑梓之地不胜高山景行之思间尝问其遗老冀得其遗迹而昌国君坟墓里居已无复有知之者独县北朱乐村南相传有曹氏塜亦未知其为武惠欤抑武惠之上世若子孙欤宁晋亦有曹氏墓与此孰先孰后皆不可知余亲造朱乐村徘徊其域则萧然一平衍漫无丘陇计地广二十步纵二十二步东去松水百五步南去朱乐村百四十步片石偶立者四皆剡其上窍其中意必茔坊夹柱之石而规制粗陋似非勲戚家所用疑是后人表识之物盖曹氏当靖康之末子孙多从高宗南渡无复在北者又歴金元用兵之际故至今才七百年而若存若泯至于斯欤抑当时武惠谦恭不伐其规制本不甚壮故易就湮没欤余以语傅维橒曰武惠之迹在灵寿者仅此一块土岂可使当我世而湮没耶傅君曰吾邑西阜安村有韩太保墓者无碑志可稽无封树可识特元末东平赵哲有韩太保墓碑数百年来遂指为韩忠献亿不知韩氏迁雍丘之后果还葬灵寿耶或其先世赠官有至太保者耶忠献第六子缜以太子太保致仕或令缜留守祖墓不随迁者耶前人好附防而后人轻信听未可知也今曹氏墓亦在疑信离合之间弗传疑焉惧又如韩氏傅君斯言春秋书夏五郭公之意也余既不忍武惠之泯泯于兹土而又嘉傅君之能慎并记之于石云
　　衞水寻源记
　　灵寿县治东北十五里有良同村衞水发源于其北即禹贡恒衞既从之衞也由良同村东南流四十里而入于滹沱河衞在恒阳特一小水耳而见于水经见于汉书见于禹贡其名赫然盖此水在唐虞时或苦泛滥不似今之安澜且按今松阳淤泥慈诸河皆逼近于衞安知当时不同滙于此源逺而流长非仅如今之限于四十里也桑田沧海变易无常安能据目前所见而遥断数千年以前之形势哉采旧闻述残编想见古圣人忧民之心则可矣今康熙二十三年夏佥事李公奉命查考舆图至灵寿求问所谓衞水者亲造良同村之源而临视焉值岁旱源竭非但无唐虞之泛滥比班孟坚郦道元之时水势亦迥然不侔矣公慨然赋诗一章其末云万世圣人忧在水谁将饥溺绘吾民盖欲以禹之忧洪水者忧吾民凡政有未善吏有不肖皆吾民之洪水也其忧何时可已耶公之意亦深逺矣哉今之在民上者诚能皆以公之忧为忧则天下岂难治也陇其谓公此念实可与大禹八年胼胝四载随刋之事同垂万古谨记于末以告后人云灵寿县知县陆陇其敬记
　　丁滙湖放生记
　　海盐之丁滙湖我六世叔祖铨部胥泾公之墓在焉是湖旧为放生之所自明季以来其禁废弛网罟交错其中近年我族之好生者请于官复申旧禁一时鳞介之属得安其所亦盛举也余窃惟王制泽梁无禁圣人爱物止云钓而不纲故放生非古也自佛氏始也然君子或有取焉者岂非以其一念不忍扩而充之不可限量乎昔齐宣王不忍一牛而孟子谓是心足以王非谓不忍一牛之可以王也欲其察识此心而扩充之老我老以及人之老幼我幼以及人之幼则王道不外是焉今放生之心非即不忍觳觫之心乎苟于是而察识焉思我之于鱼犹戚戚若是而况我同类之人乎况我君臣父子夫妇兄弟朋友乎然则仁民之道不可一日不讲也亲义序别信之理不可一日不讲也使天下鳏寡孤独颠连无告之民有一夫不获其所吾心忍乎五伦之内有一处之缺陷不能欢然有恩以相爱粲然有文以相接吾心忍乎是充一放生之心而仁不可胜用也故君子有取焉愿游斯湖者睹鳞介之生长蕃育油然生其亲亲仁民之心无勇于挟山超海而怯于折枝则兹之放生者真盛举也夫
　　新修文昌祠记
　　文昌何神也司马迁天官书曰斗魁戴筐六星为文昌一曰上将二曰次将三曰贵相四曰司命五曰司中六曰司禄周礼大宗伯以槱燎祀司中司命月令季冬之月毕祀天之神祗郑康成谓司命司中与焉然则文昌天神也星有六各有攸司而统之曰文昌盖道之显者谓之文将相禄命皆权于道明乎非有道者不得与凡世之不以道而得将相禄命者皆非文昌之所授古之祀之者盖所以答其黙相道统之功而非教人祷祀以求宠利也近世祀文昌者不复分司中司命而统号之曰文昌从其重者为主犹未大逺乎古但祀之之意专以求富贵功名而不知有道则已失其本而又杂以道家不经之説谓上帝命梓潼神掌文昌府事及人间禄籍元时遂加号为帝君按所谓梓潼神者相传姓张讳亚子其先越隽人因报母仇徙居劒州之七曲山仕晋战没人为立庙梓潼岭上唐明皇西狩追封左丞僖宗入蜀封济顺王宋咸平改封英显是则文昌者天神也梓潼者人鬼也合文昌梓潼而一之不经甚矣即以梓潼神配文昌如弃之于稷句龙之于社然梓潼神非可以配文昌者也配文昌者自孔子而下宜莫如四配十哲及两庑从祀之先贤先儒择一而配焉可也于梓潼何有哉以梓潼配文昌犹不可而况直呼梓潼为文昌而不复知有戴筐六星司命司中者耶灵寿旧有文昌祠在南城楼上抟土以为神傅以彩饰绿衣乌帻两童子夹侍其为戴筐六星之文昌耶其为梓潼岭上之神配食文昌者耶吾不得而知也康熙戊辰孟冬修南城楼遂新其祠而易以木主题曰文昌之神盖吾知祀文昌而已他非所闻也吾知祀周礼月令史记之文昌为吾道宗主者而已他非所知也在人则有至圣孔子及先贤先儒在天则有文昌皆教人以正谊明道而一切计功谋利之私知有富贵功名而不知有道及假道以干富贵功名者孔子之所摈文昌之所摈也明乎文昌之所以为文昌庶几俎豆馨香来格来飨不吐而弃之乎
　　嘉定白鹤寺记
　　丙辰七月余以公事泊舟南翔寺前吏有持寺记来阅者言寺建于梁天监盛于唐祥符常有二白鹤飞集其上或自东飞来必有东人施其财自西来则施者亦自西至其他皆随方而应久之鹤去不返僧齐法师者号泣甚切忽于石上得一诗有白鹤南翔去不归之句因以名其寺云盖此寺之兴久矣岂非以鹤之清高标异人乐传之而寺因之以久耶呜呼鹤一禽耳犹能以清高之姿标异于世至于千百年之久而其迹不泯而况乎人秉五常之性有六艺之教大可以经纬天地小可以振育一方有非鹤之所能企其万一者而乃泯泯无闻者不可胜数可不悲耶即以兹土论自天监以来仕且游于此者若干人矣其迹至今显然可指者几人耶方其来也人莫之喜其去也人莫之思如蚊蝇之偶集而偶散何曾二鹤之不若乎此无他大道之不明汨于欲溺于习而不能自振拔故虽有五常六艺万倍于鹤之本原而污秽迷溺返出于鹤之下宜其泯泯而不传也兹土之南不十余里有吴淞江者此大禹之遗迹也在天监以前又几千年矣当时禹之经营兹江也其驻劄何处用夫工若干虽以辽逺不可知而至今临流者思禹功不衰呜呼又何鹤之足言乎余因南翔之寺有感而为之记
　　谦守斋记
　　余既以谦守名周子宪章之斋或问谦守之义曰满损谦益之理备于书矣裒多益寡之训详于易矣我见人家有累世富盛者必其人战战兢兢常若履虎尾涉春冰自卑而尊人者也有方盛而忽衰者必其自尊大视其家若泰山之固磐石之安人无如我何者也此理甚明但人家子弟生长富厚不能如创业之人更歴事变不知稼穑之艰难往往骄溢为父兄者亦末如之何此无他术惟使多读书观古今盛衰之故则知自谦矣知谦则知自守矣亦有读书而愈长其傲增其骄者则以其不知读书之法视圣贤之书不过为干禄之具而不实体之身心不实验之人情世变窃其皮肤润色为文章谓可取富贵如拾芥不自觉其傲且骄反不如不读书之人犹知有所畏惧此则又君子所深病而非读书之咎也吴磊斋先生有言子弟一读书则百病皆除防哉言乎由是观之谦也者守家之本也善读书者又谦之本也宪章以谨厚起家退然若不自足真有得乎古人之谦者欲使子孙永保此风以守其成以昌大其门则莫如读书矣其必有味乎斯言
　　困学斋记
　　好生周子名其读书之所曰困学斋谓余记之余以为困而学非难知困为难夫人心苟有所困心溺焉身汨焉胶固而不可拔方且自以为适岂知困哉吾见今天下之学者不陷溺于佛老则迷没于词章舍坦途而入荆棘困莫甚焉然肯自以为困耶今吾与好生幸读程朱之书知其大纲彼之迷溺而不自觉者吾知矣然天下之困人者非独此一心之微日用之间利害得丧爱憎毁誉困之者尝四面而至乘间伺隙受其束缚而不知能开柱下天竺之云雾而或不能不徘徊于一官一爵之得失能破姚江金谿之籓篱而或不能不犹豫于一锱一铢之有无能埽顔谢徐庾之绮丽而或不能不动色于闾巷匹夫之喜怒一有入焉则吾之学皆为其所困呜呼知之者岂不难哉然则如之何曾子曰吾日三省吾身能省然后能困知困然后能学日用之间凡接于吾耳入于吾目发于吾心者必察之必防之知其在桎梏之中则必思所以脱于桎梏矣知其在波涛之内则必思所以出于波涛矣圣贤居敬穷理之学虽欲倾刻离之而可得耶遂书之以为记当与好生共勉焉孔孟程朱岂逺乎哉
　　退思堂记
　　灵寿县堂之后曰退思堂盖取左传进思尽忠退思补过之义余既重修斯堂而深有味乎其名夫忠者尽我心之谓也尽我之心者宜若可以无过然天下事有定理轻重疾徐寛严厚薄各有其分过与不过其辨在毫厘之间而人常不及觉夫惟圣人见理明而处事熟随其心之所发无非至善不待思而自无过自圣人而下大贤如顔子虽曰如有所立卓尔然犹不能保其无几微之差顔子而外又无论矣非慎思之而善补之末由去也故孔子告子张曰主忠信徙义主忠信者进思尽忠之谓也徙义者退思补过之谓也彼谓致良知之説者谓致吾心之良知而事事物物皆得其理是知主忠信而不知徙义知进尽忠而不知退补过者也其为学术政事之害可胜道哉坐兹堂者毋曰我尽我心而已其亦思轻重疾徐寛严厚薄果各得其中乎不蔽于气质乎不囿于习俗乎不矫枉而过正乎不因噎而废食乎有时独断者不为荆公之执抝乎有时从众者不为苏氏之模棱乎如射之有的不中其的皆过也如匠之有绳不中其绳皆过也思之而补之而后吾所尽之忠庶几可以无憾不然自谓能尽而毫厘之间稍有偏倚其害于民将不可胜言呜呼尽我心而犹不能无害于民而况其不能尽者乎可不惧哉可不惧哉
　　活泼泼斋记
　　天地间惟道无不在鸢之戾于天也鱼之跃于渊也莫不有道焉其于人也穷达贵贱尊卑惟其所遇而道随之昔孔子居乡党则有乡党之道为大司寇则有大司寇之道为委吏乘田则有委吏乘田之道道岂须防可离者哉故子思谓之上下察程子谓之活泼泼地使其须臾可离则不得谓之察与活矣渊明之辞曰倚南窓以寄傲吾谓渊明未闻道也傲之非道亦明矣何地何时何事而可以傲哉如南窓可傲则是道可须臾离岂察与活之谓耶余亲家王子天市官于上谷其署中燕息之所旧题曰南窓寄傲愚请易之曰活泼泼地窃以为善学渊明者莫如斯言也渊明之为人高风峻节卓荦古今虽朱子亦重之然能操持于君臣父子之大而不能涵养于视听言动之际知傲之为达而不知其为病傲之一字伏于胸中而形于四肢气质用事而不觉嗜欲横行而不悟湎于酒躭于菊闾巷鄙夫之所谓快心适意者而不免涉猎乎中自以为潇洒自得而不知其沉溺锢蔽束缚拘囚与所谓活泼泼者相去逺矣古之君子知道之无不在也戒慎恐惧息有养瞬有存貌则思恭言则思从视则思明听则思聪犹惧其隠微之际私意潜滋而须臾离道也于是乎有慎独之功有内省之法惩忿窒欲迁善改过惟恐其或怠也正谊明道主敬行恕惟恐其或懈也是以用力之久则义精仁熟充乎中而达乎外气禀不得而拘嗜欲不得而蔽习俗不得而溺塞天地横四海而无所碍活之至也呜呼是岂渊明之所知也哉知活之味则知傲之病有渊明之节而傲犹为君子所鄙而况不如渊明者乎以程子之活易渊明之傲斯为善学渊明也夫
　　崇明老人记
　　吾家某于九月廿六日在洙泾周我园家与云间佳士王庆孙同席庆孙述曾至崇明县中见有吴姓老人者年已九十九嵗其妇亦九十七嵗矣老人生四子壮年家贫鬻子以自给四子尽为富家奴及四子长咸能自立各自赎身娶妇遂同居而共养父母焉卜居于县治之西列肆共五间伯开花米店仲开布庄叔开腌腊季开南北杂货四铺并列其中一间为出入之所四子奉养父母曲尽孝道始拟膳每月一轮家周而复始其媳曰翁姑老矣若一月一轮则必歴三月后方得侍奉顔色太疎复拟每日一家周而复始媳又曰翁姑老矣若一日一轮则歴三日后方得侍奉顔色亦疎乃以一餐为率如蚤餐伯则午餐仲晩餐叔则明日早餐季周而复始若逢五及十则四子共设于中堂父母南向坐东则四子及诸孙辈西则四媳及诸孙媳辈分昭穆坐定以次称觞献寿率以为常老人饮食之所后置一櫉櫉中每家各置钱一串每串五十文老人每食毕反手于櫉中随意取钱一串即往市中嬉买果饼啖之櫉中钱缺则其子潜补之不令老人知也老人闲往知交游或博奕或樗蒲四子知其所往随遣人密持钱二三百文安置所游家并嘱其家佯输钱于老人老人胜辄踊跃持钱归老人亦不知也亦率以为常盖数十年无异云老人夫妇至今犹无恙其长子年七十七嵗余子皆颁白孙与曾孙约共二十余人崇明总兵刘兆以聨表其门曰百龄夫妇齐眉五世儿孙绕膝洵不诬也康熙二十二年十月十六日某为余备述庆孙之言矍然不胜景仰赞叹因援笔而记之以告世之为人子者
　　按崇明老人壮而鬻子自给老犹博奕樗蒲虽克享大年不过碌碌庸人耳所可敬者其子四人厮养卒也不读书不知理义乃父母鬻其身而不怨及拮据成家惟知孝养其亲不特能养口体且能养亲之志焉盖亦难矣呜呼世之有亲不能养养而不能曲尽其道者覩此能无愧乎







　　三鱼堂文集巻十
　　钦定四库全书
　　三鱼堂文集巻十一
　　赠内阁学士陆陇其撰
　　墓表　墓志铭　圹记　传
　　中宪大夫江南布政使司防议分守苏松常道加三级方公墓表
　　分守苏松常道防议方公讳国栋字干霄号艾贤以康熙十六年冬没于位其政迹在口碑其家世生平在公子共枢所述行略及翰林院编修汪公所作墓志铭中其初仕也由举人授蠡县教谕迁国子监助教进博士迁刑部江西司主事歴云南司员外郎福建司郎中出为广东按察司佥事分廵海北道迁整饬宁武兵备防议裁缺改分守苏松常道其在广东也擒雷连巨冦邓耀而招徕其余党白诸富人寃而却其金其在宁武也以法饬武弁而尽谢絶其馈遗其光明磊落寛严有节所至如一彰彰在人耳目固无容复赘一辞矣至其在吴也正值闽粤用兵羽书旁午之际方是时大吏当轴者惟以能办事为贵不暇问民生疾苦有司承风防朘削穷民皮骨几尽使无人焉覆翼噢咻之势穷力极揭竿斩木而起如明季之祸不难见也寇横于外盗起于内又纪纲尽废人不复知有廉耻天下事尚可为哉公独于干戈扰攘之中事事思与民休息每遇急征从容布算镇之以静刍茭糗粮之需卒借以辧而民宴然严饬属吏无朘民生而摧其力自是郡县稍稍知以百姓为根本不敢尽力排击剥割当义所不可正色峻拒虽临利害不肯委曲假借中朝贵人遣幸伶入吴怙势纵恣大吏争折节下之公独不少屈纲维不至扫地者公为之中流砥柱也公既以仁爱培国本以廉耻维风俗一时精掊克甘脂韦者或不以公为然然卒无如公何公既没之二年逆臣授首四方渐次削平鹰扬貔貅之士奏功于朝皆以为神器震而复宁者师武臣力也孰知贤者弭变于无形抚辑残黎固结人心使腹内安堵而后将帅之臣得以成功于外譬之治病然披坚执鋭从事疆塲者治其标者也正已率属潜消祸变者固其本者也本不固则外病未除而内病杂作虽有良医岂能为治然则公之毅然持正于举世若狂之时安民生而挽頽俗以为郡县倡使封疆大臣无内顾之忧而以次平定祸乱其功顾不大哉公之在位也陇其适待罪嘉定为公属吏得亲炙其休光公不鄙其不肖而特嘉其朴拙时引掖奬劝之及陇其罢归公为扼腕太息方欲以闲散之身从公于政事之暇从容尽叩公之学且欲问公家相国文端公中朝故事以定千秋之疑案而公忽溘然弃世矣公子共枢既葬公于顺天府大兴县方家庄祖茔而以其行畧墓志示陇其谓陇其曾备员公之宇下且尝蒙公奬叹能知公之心不可无一言以表之陇其学疎文陋岂能阐扬公盛徳特尝慷慨世变叹今之论治者皆争其流而不知其源独公能于严霜坚冰中嘘以阳春消弭祸本可谓得其源者推其功实与颇牧之徒相表里而人顾不知也陇其故不复论其他而特表其卓然独立于吴中而关天下安危者以备史官之采择云
　　孝廉系宣曹公墓表
　　公讳颖洙字系宣别号住寒暮年寓怀也公父之罘讳绎祖蚤嵗游庠孝友承家举丈夫子五咸知名士公其长子也赋性沉毅介然自持且伟度修髯望而知为有道者陇其尝遡公生平窃深企异之公年十五母王孺人蚤世恪遵庭训一灯坐繐帐中诵读无倦色阅十五年后母陈孺人亦故形神惨澹而至性依依则萧然一韦素也甫游黉序即登丁卯贤书时公父方壮上而高曾光禄公侍御宾湖公暨仰宾公咸慰焉声先华萼交善嘤鸣及卜宅郡城天星湖又辟烟雨南庄书屋拟看杏苑之花旋奏鴈羽之防彷佛比美扶风则卓然一典型也庚辰之役魁副南宫乃辞特典愿以薄禄捧檄永丰经艺治事士之游其门者多有濂洛声则俨然一严师也运当鼎革播迁百粤歴瘴雨蛮烟幼子家人零落逮尽不免瞻岵生悲黍离同叹则累然一孤臣也迨乱离初定两度还家为问昔时郡室湖庄俱成幻境遂息倦飞之翮栖止祖庐力行敦睦培子侄之孤弱拯父党之旅羇复祀田所以尊祖廓祠基将以收族凡亲戚故旧洵生平一日歴事变当阽危必匮乏相周患难相恤恳恳未尝或置膜外则慨然一仗义士也而公岂欲独善其身哉明季申酉间偕仲弟携妻孥跋涉山澨者数载公则一氊江右仲则糊口穷途彼时故乡蝶梦宪檄吹求几虞不保且公父耄疴季弟臻来辈尚少脊令是亟得保堂构于依然非公之感孚同气者深而洽比乡党者素不至此尝然书训以示弟仲宣蘅芳遗孤曰孝弟谨信亲爱学文立身之根本弗视弟子之小学也古人所谓宁刻鹄毋画虎者非耶公素不攻释家言于所居左额不限堂憩息其中自谓饘粥可供竹牀可卧杖头钱可给求木鸡是养杜忘一切则终翛然澹然一山林遯逸人也公生平出处大畧如是公与先伯父济南公同乡荐则陇其固年家子也而余壻宗柱为公犹子闻之熟而知之详又以公之令嗣名驾乘者请羽言于余故不愧言之谚而少文为叙次其生平云
　　施孟达墓志铭
　　施子玉符以其考孟达府君状来请铭据状言施氏之先自浙之秀州迁于苏又自苏迁崇明洲之西沙代有显者是皆在宋元以前其自崇明迁疁之大塲则君之高祖讳秩又自大塲迁今所居之罗店则君之曾祖讳鈇鈇生勲勲生三子其长讳宿则故进士兵部主事讳凤仪字孟翔之祖诰封文林郎讳三益之父其季讳宰则君之父也君讳于徳生而孝友与弟天长儒学训导于政俱业儒自以为颖悟弗及弟乃喟然曰弟横经兄服贾不亦可乎岂必兄弟皆贵耶遂操奇赢权子母家以是益富厚然非仅知有富者亲没与其弟哀恸过礼凡丧葬之事争先措置而财产则互让视世之死其亲而惟利是争者霄壤也佃户有负租者夷然不较曰彼贫耳非本意也宁令负已不忍直于有司尝出手书一册焚之皆田产积逋也计九千有奇越数年又出一册焚之倍于前其存心寛厚不忍以财物伤人如此崇祯辛巳岁旱道殣相望慨然太息曰人我一也彼僵而仆而我独饱食可乎尽出其积储散之仓廪一空顺治甲午岁复祲率先煑糜疗饥力劝乡里有力者共相济赖以活者甚众呜呼世之富人积粟藏金丝毫不肯假于人视其亲戚乡里若秦越之不相关少有负于已则跳跃叫号以为万不可已其视施君度量相越为何如也然君以度量容人人亦感其意不忍负之家事亦卒不终落当鼎革之际邑有奴变羣仆结党横行以索劵为名焚掠无虚日君从容呼其众仆检契还之仆皆流涕不肯去亦其生平寛厚有以感人也君其他善行甚多如奉邑令委踏勘沿海坍荒分别全坍坍残临坍井井有条既竣不受旌奬皆人所难余独喜其寛厚能容人有古人风宜其积厚流光子孙蕃且昌也故因玉符之请而为之志铭君生万厯癸巳没于康熙庚戌其配朱孺人沈孺人皆贤克成君之志俱先君卒子三人长麟祚次麟定皆庠生季麟瑞即玉符恩贡生孙男九人宗阆宗箕宗岐麟祚出宗嵋宗岏宗嵘麟定出宗峄宗峤宗峘麟瑞出女七人孙女九人麟祚等以壬子十二月二十日葬君于隠和府君宰之昭穴铭曰
　　世滔滔兮咸锥刀之是争君独扩然有容兮若汪汪之千顷君既享有遐龄而子孙绳绳家其日赢积善余庆兮岂不信而有征
　　陈母侯孺人圹记
　　孺人姓侯氏世为商邱人前朝户部尚书侯公恂者孺人之祖尚书子方域字朝宗世传壮悔堂集者则孺人父也孺人年十五归于陈子子万子万世为宜兴人祖少保端毅公讳于庭直节详于国史父定生先生讳贞慧以徳行重天下与朝宗为莫逆交甲申之乱朝宗避地宜兴因缔婚焉朝宗既北归寻捐馆舍而定生亦寻即世家日落徒四壁立子万防防无依遂就婚商邱孺人生而端庄不妄言笑长循妇道虽世家女能以礼自范子万之至商邱也伶仃踯躅孺人安之不以为苦子万既壮务读书好交游孺人常竭力操作以供不时之需不以为厌子万作丞黎城令安平孺人皆随之任遇覃恩受封家道寖盛然益务俭约不轻用一钱不轻翦一币子万称孺人之言曰妇人所贵在徳不在翘珠鸣玉男子所重在品不在拖紫纡青霜臼雨薪钗荆裙布吾分内事也又曰世事何真惟做好人是真其所见卓荦如此故能歴艰辛遇通达而喜愠不形以宜其家以相其夫子使子万得以磊磊落落之才处则优游于坟典出则鞅掌于民社无室家米盐之累牵制其胸襟者孺人力也彼世之生长闺阁不识稼穑艰难不识礼义穷而怨达而侈使其君子内顾郁抑常扰扰于衷甚则毁廉隅蹈罗网以徇其无涯之欲者闻孺人之风岂不可愧也哉孺人生于崇祯十五年六月初三日没于康熙二十八年三月二十六日既没而子万痛之甚非独其笃于琴瑟盖孺人之贤实超越世俗而年不永宜子万之感悼无已也孺人有子五而皆不育有女七多方为子万置妾有螽斯不妒之风焉临没犹惓惓嘱子万爱身育嗣亦世俗所难哉子万寓书于余求所以不朽孺人者余不敏非其人也承吾友之命且心重孺人之贤不敢辞故叙其大略以复子万使识于其圹非敢附志铭之例也
　　先府君圹记
　　先府君讳元一讳标锡字叔因姓陆氏系出唐宰相宣公代有显者详家乘中自五世祖春坡公讳东始居平湖县之泖口其地一名顾书堵高祖讳美字仰春妣姚氏曾祖讳尧防字友唐妣戴氏祖讳锡字绍唐妣姚氏考讳瀗号泰交妣李氏自五世祖以下皆以儒术有名庠序泰交公四子府君行第三府君生于万厯己酉正月初二日自幼孝友能文早年入庠数竒未达康熙乙卯以男陇其恭遇
　　覃恩封文林郎府君性寛和生平未尝有疾言遽色虽尝有横逆相加者絶不芥蒂于胸中好坦直不喜为城府入与家人言出以告于人未尝有二也一生惟以真诚寛厚为主宁濶畧于节文而不欲矫饰以欺世宁过于和平而不欲立崕防以自异府君少时家道殷盛长兄墨涛公又显仕然处之淡如也及遭丧乱家业尽落徒四壁立亦不以为意授书武塘者凡十有六年安之若素虽未尝达而在位而常以苍生为念每语子弟云贪与酷皆居官大戒然贪而酷人皆知恶之若恃廉谨而刻以绳人人慕其风节竞相仿效祸不可言矣读书必究极源委深恶俗学卑陋尤不喜务虚名顺治间士子沿明季旧习互相标榜号曰某社某社时陇其初入黉序未知其病也府君每切戒之常举海盐吴忠节公语示之曰居官不入党秀才不入社便有一半身分此至言也儿谨识之居常教子弟必令笃实务本每喜称述祖徳及盛衰兴废之故津津忘倦晩年深虑宗族繁衍子孙不能自知其支派乃修族谱义例精核族人赖之康熙戊午九月二十一日以疾终于正寝享年七十配钟氏同邑太学生衢水公讳成纯长女生万厯丁未闰六月初二日终于天啓丙寅十一月初一日续配曹氏隆庆戊辰进士漳州府知府景坡公讳铣曾孙女万厯丁酉举人荆州府通判芝亭公讳蕃孙女处士越凡公讳棻长女生万厯丙午三月初五日终于崇祯癸未正月二十七日皆有妇徳皆以康熙乙卯
　　覃恩赠孺人副室石氏三男皆曹孺人出长陇其康熙庚戌进士江南苏州府嘉定县知县次肇熊后府君四十日而卒次承勲一名坦女二长适同邑庠生张光熹次许字娄县陈嘉防孙男二人定征宸征皆业儒孙女四人一适太学生金山李铉一适同邑庠生曹宗柱一许字同郡庠生张金城一幼未字以康熙庚申十二月十一日合葬于朱童港北余圩祖墓之东亥山已向不孝孤等不能显扬其考妣谨识其生平大畧如此昊天罔极呜呼痛哉
　　亡弟尚桓圹记
　　此吾弟尚桓之圹也其世系详先府君圹志中弟讳肇熊生崇祯壬申十二月二十四日少余二嵗吾年十四而丧母弟才十二孤苦相依备极酸辛弟幼读书未成辄遭乱离我与先府君皆糊口于四方弟独在家无师友切磋之功学遂不成吾先府君家法子弟不能读书则当执一业农工商惟所宜不得为天地间闲食人以辱祖宗故弟既废书遂习于农备歴艰难弟性亦淳朴安之不厌及予举于乡防于南宫遵守祖训不敢猎取不义为父母羞家贫如故弟之自食其力如故也及予为吏江南不欲变其初心家贫如故弟之自食其力又如故也方冀稍有余俸使弟得息肩孰意其不能待耶戊午闰三月之十二日我应
　　诏入都既拜先府君于堂上弟送我入舟孰知此一日即为我父子兄弟永诀之日也先府君属纩之日弟病已笃闻变匍匐至牀下一恸几絶家人扶至房中遂不复起临没时嘱家人云我病不能成服我死当以衰绖敛我家人遵其言故今在棺中者斩焉凶服之人也以礼言之弟方至九泉日夕侍二亲旁不应衰绖然弟之惓惓于垂没者岂非其天性之不容已耶一息尚存不忘痛亲此一念何可没也又语家人云吾死停吾殡于室毋出也待吾兄归呜呼哀哉卒在戊午十月二十九日后府君之没才四十日耳配李氏终于康熙己酉十一月二十七日继娶冯氏皆无子以陇其次子宸征为嗣二女一育于陇其许字同郡庠生张金城一幼未字今于康熙庚申十二月十二日同李孺人合葬于先府君墓之右穴呜呼痛哉兄陇其抆泪谨识
　　两婴儿圹记
　　此两婴儿者一为遇龙姓陆氏生崇祯丁丑冬我幼弟也其生也有梦龙之祥故名焉我父母皆钟爱之不幸我母没而弟无所依时有常熟陆平侯者为守备于杭州与先府君有故以弟寄养焉在杭半载而痘殇时癸未秋也柩归寄祖墓旁舎者四十一年其生卒之日月皆已不能详一为兰征姓陆氏生康熙丙午十二月初三日我次子也其生之夕我时北上夜泊苏州梦戴兰于首芬芳异常以为有郑穆公之祥不幸甫五嵗而痘殇时康熙庚戌六月十二日也柩寄尔庵僧舍者十有二年二子皆有异兆皆聪明过人而竟夭殇可哀也哉逢家多故久未克葬常痛于心今于康熙癸亥四月朔日合而寄葬于尔庵僧舎之后隙地叔左侄右庶几相依以永久焉
　　传
　　越凡曹公传
　　外祖曹公叔芳讳棻越凡其别号也世居华亭之东千里祖景坡公隆庆戊辰进士福建漳州郡守父芝亭公万厯丁酉顺天榜第四人湖广荆州别驾芝亭公生四子外祖行在第三生长华胄不修贵介之容游学京师数载公见尊人科名坎坷伏阙上书奔驰水陆者无暇晷屡试于有司不得志杜门读书意泊如也荆州公挂冠归公承意色养家庭愉悦不自居孝弟之名躬行无忝而已佳晨夕探荆州公所乐见之客折柬相邀或赋诗饮酒或啜茗弹琴以相娯性不能饮而喜客饮更喜与父之客饮所为承欢者殆何如也公性坦适不耐尘嚣独处斗室中无求于人亦无累于人浩浩落落作逍遥齐物之观近于老氏之学而不欲废弃一切以鸣高疏水曲肱浮云富贵其中有真乐识者服公精于养生之术云娶大防杨公讳钦孙女是为我外祖母女徳淳备相敬如宾终身不闻谇詈之声诚贤母也生三子三女长女即为我母归先府君以孝敬为妯娌式母舅三人长説若公讳黙游平湖庠有声胶序娶高氏次舜遗公好学食贫娶李氏早卒季桂生公娶翁氏以舌耕奉养好植名花异卉挿槿编篱艺菊数十种每当秋风木脱与二三知己觞咏于东篱盘谷之间不愧清白吏子孙也陇其幼时随我母归宁外祖抚之膝上每曰此儿举止沉静不逐羣儿嬉戏异日必成廉泉让水之名儿其勉之至今书绅不敢忘庚戌获隽以来两为县令簿书鞅掌之余凛然如奉外祖之训即我母之训也陇其匏系一官母舅寓书云族谱告成愿得一言为先人传陇其痛我母之不得奉养又痛我父不得邀一命之荣以没也又何辞以谢外祖哉然外祖有隠徳而不彰是予小子之责也故拜手略陈梗概云
　　席文学熙庵传
　　熙庵姓席氏始祖讳温唐末避黄巢乱卜居莫厘山三子曰尚曰常曰当常三十传而至熙庵云熙庵讳啓祥字五云熙庵其号也幼聪颖授书过目辄晓大意下笔滚滚千言立就弱冠补博士弟子员声名借甚然熙庵不喜标榜惟下惟攻苦当明季时娄东张西铭倡始复社海内翕然趋之士以不得及门墙为耻熙庵独不屑也自与其友读书山中互相切磋博览经史百家之言去娄东不二百里若不知有西铭者性又慷慨倜傥有大略知天下将乱喜与里中侠少年游亲党皆窃笑之及乙酉变起逺近鼎沸而熙庵家独晏然安堵以诸少年感其平昔意气谨衞之也江南初定玉石未分有诬山民不轨请兵搜山者一山皇皇惧不保然皆畏缩无敢向当事白之熙庵独挺身见主兵者侃侃数言一山获全顺治庚寅辛夘间嵗大祲道殣相望是时熙庵家渐中落矣慨然倾囷赈之平生周人之急解衣推食无所吝惜尤喜引掖寒素之士延接款餽游扬之恐后初熙庵父养虚公家故饶钟爱熙庵欲其力学一切家事不使与闻故熙庵自幼不问生产更负气数忤富豪为凌轹以故家日益落然熙庵廓然不以介怀也未尝有叹息扼腕之声晩年留心禅学徧阅传灯録诸书一时浮屠大师皆与之游咸推为有得云康熙已未以病卒寿六十四
　　赞曰迹熙庵生平若三变然始而儒继而侠终而禅然侠不至于捍文网则非朱家郭解之侠也禅不至于废彝伦则非慧逺宗杲之禅也其始终皆读书通儒术之效欤不然方娄东以声利招致后进一时浮薄之士蚁聚其门非定力卓识乌能不餔糟啜醨于其间耶










　　三鱼堂文集巻十一
　　钦定四库全书
　　三鱼堂文集巻十二
　　赠内阁学士陆陇其撰
　　祝文　祭文
　　宿庙文
　　窃闻幽明异治征应攸同人鬼殊途感孚则一上帝区疆画土端属神祗朝廷分职授官尤严牧守灵邑向称沃壤今嗟瘠土在灾祥休咎神实司之惟疾苦颠连余有赖焉从来宿庙祗应故事在今对越实矢中忱愿五风勿愆而神无伏阴愿灵雨其时而神无亢旸愿洽于时和而民无夭札愿惕于明威而民无愆慝愿虎驯于林鳄驯于泽而神戒其逺愿父慈于家子孝于室而神听其聪余也不明神其啓之余也不廉神其董之余也不惠神其警之狱有沉寃神牖余智山有伏莽神侑余威钦哉帝命毋陨而越余其惩哉庶无后忒
　　誓神文
　　维年月日陇其谨昭告本县城隍之神曰惟神聪明正直吏之善恶神必知之民之休戚神必知之陇其受
　　简命来莅兹土勤恤民隠是其职掌苟或弃其生平素守贪求货贿曲徇情面不惜小民不顾是非神其殛之至于啓其思翼其行俾兴利除害无窒碍阴佑百姓俾年谷顺成疾病不作盗贼不兴黙夺潜消神之赐也惟神鉴其愚诚有感必应谨告
　　告城隍祷雨文
　　窃惟神奉上帝之令以莅兹土陇其受
　　天子之命以宰是邑职在庇民而已陇其不恤其民则为旷官神不恤其民亦为尸位其何以答帝心而副上意今灵邑之民困甚矣其所恃以输国税而活父母妻子者惟禾麦是赖乃几月不雨叶萎根枯四望郊原若不毛也陇其知之神宁不知之陇其悯之神宁不悯之苐民之所依惟神与陇其而雨露之恩非陇其所司则惟神是望耳今禁约甫颁密雨随下土肤虽润犹未霑足神其为民
　　请命于帝必得大沛甘霖庶俾禾麦郁起则民困其苏神亦无忝厥职矣神尚鉴之谨告
　　告城隍谢雨文
　　前以亢阳聿怀惨怛沥情于文载牲于俎斋戒越宿将干神听岂其未祷灵雨先零因念神休无待于请乃民未餍仍告于神神不为凟复宣厥灵自昼而夜甘泽再澍优渥霑足深入土脉徂隰徂畛禾黍翼翼陇不敢私敢酬神徳
　　祭京江张太夫子文
　　惟公抱臯防伊傅之蕴不欲尽试其急流勇退而以其盛徳大业付之我宗伯先生我宗伯先生方将成赓歌飏言之治致凤仪兽舞之休尧舜其君民拜手而献于高堂而公顾不及待耶公之英声茂实炳于国史照耀于宇宙固不以存而增不以没而减而我宗伯先生立徳立言立功之盛成于亲在之时与成于亲没之后则有间矣继自今而往丹徒之膏泽润海内浸生民为国家霖雨舟楫为百代高山景行而公皆不及见矣呜呼哀哉且公家麟凤满堂文窥班马之室学探洛闽之奥者接踵而起皆思随宗伯之后奋其六翮高翔逺视羽仪天下文章事业不可限量胡公皆翩然莫顾耶陇其不敏辱在宗伯之门下乙夘之秋侍公于京口谆谆教诲无非正谊明道之言陇其奉以周旋恒恐失坠正欲赖公鞭策以翼其懦以啓其愚而何泰山梁木曾不少留耶承乏恒阳闻讣惊悼既悲失我典型而又惜涑水之父不得覩元祐之相业魏公之亲不获见治平之元勲极盛之中有遗憾焉千秋万祀曷其有极不腆芹仪用申痛悼冀公之灵不我遐弃
　　祭座师柏卿魏公文
　　自世道微政与学分儒生矻矻务崇虚文词章记诵是精是勤经济家言重在功勲簿书期防以答其君其于大道总未有闻繄惟夫子絶类拔羣惟政惟学咸得其真发挥坟典埽除积尘洛闽遗言借以不泯以此成已以此泽民秉宪宅揆上佐枫宸无非斯道磅礴薰甄文章事业赫赫彬彬载在国史永永无湮竹帛钟鼎不能殚陈知统一编尤后学津发蒙起瞆指示谆谆陇其不敏迷于道垠常恐汨没与俗胥沦得依门墙自庚戌春自喜燕雀获附青云庶赖典型荡除夙氛命蹇时屯遭遇纷纭留滞南服十载有零微言大义勿克常聆癸亥之冬承乏于灵欣仰高山近在郊坰手书提诲炳如日星谓治无他尚徳缓刑如盖公言民乃获宁赖兹明训心常惺惺书绅服膺作座右铭方期报政从容授经如何泰山忽焉其倾厌弃世网归于蓬瀛虽大圣贤千秋常生坦然九泉何虑何营在我及门常切墙羮自今以往何所取正栋折榱崩安能忘情闻讣惊悼不觉失声薄具牲肴防酒兕觥顾不我弃鉴兹微诚
　　祭蔚州魏公文
　　当今天下主持正气俾直道不泯于斯世者非先生倡之欤先生出而后在朝者知以营私为耻在野者知以干禄为羞虽未能尽如先生之志而礼义廉耻一线不絶者先生之功也微先生则世道之变幻更不知当如何矣自古居高官大位文章事业彪炳宇宙者何代无之而一心之光明洞达可以对天地质鬼神反之幽独而无惭考之诗书而不愧者盖难其人焉如先生者岂非间气所钟哉陇其浙西之鄙士江南之贱吏也蒙先生之知最深有不可解者方陇其待罪疁城于先生未尝有一日之雅先生千里贻诗奬其葑菲而策其驽骀且昌言于朝不以为嫌闻其罢黜则搤腕不平不顾恩怨即陇其亦不知何以得此于先生也及戊午入都始得仰见高山陇其之朴讷无能如故非有高谈伟论可以惊动四座方且以负大贤期许自惧又未几以忧出都即胸中所一二畧知者亦未能尽吐于左右也意先生必咎告者之过顾反喜其朴而嘉其拙谓滔滔世俗中自立正当如此遂直荐之九重复其旧职陇其又不知何以得此于先生也及癸亥到都补官谒见先生陇其又不敢效世俗之感恩报谢见先生如平常先生不以为傲顾愈益喜愈欲荐达之是皆有不可解者岂非光明洞达之胸襟忧世之深悯世之切故其取人也宁朴毋华宁拙毋巧苟其朴且拙也虽无足重轻之人犹取之如此而况其足为轻重者乎陇其自承乏畿南以来无尺寸之效可以报知己者惟朴与拙弗敢有变而已方将学十亩之诗人退守先人之敝庐于浙西策蹇过蔚再一望见顔色开其茅塞而胡意先生遂至于斯耶中心痛悼曷其有极祥麟威凤不可复睹景星卿云不可复作呜呼哀哉薄具牲醴驰奠几筵悲来填膺不知所云
　　祭某封翁文
　　呜呼公以昌明俊伟之姿笃生我太史羽翼王家表仪当世天下瞻仰太史之名业皆愿公享无涯之寿以睹令子之成而竟止此耶太史为当代伟人徳日崇而业日进方将以啓沃我君者承欢我亲而遂遘此忧耶夫期颐之数存乎天显扬之业存乎人在天者虽圣贤莫必在人者原存没如一自今以往辉煌竹帛太史之名何莫非公之名赫奕鼎钟太史之功何莫非公之功祥麟威凤太史为国之瑞即公之为国瑞景星庆云太史为世之祥即公之为世祥泰山北斗人莫不重太史则莫不重公光风霁月人莫不爱太史则莫不爱公公之身虽没而公之正气常伸公之形虽往而公之盛徳常存以韩范富欧之事业寄于后人与行于一身何异以洙泗闽洛之学术付于后人与积于一身何异陇其海滨下吏辱太史之知爱既悲公之仙驾骤升欲攀辕而无及又知公之克昌厥后虽已逝而犹生既悲太史之终身孺慕虽公卿之尊不能易其一日之戚又知太史之孝思不匮不能保其亲之长享眉寿而能必其亲之光耀千古敬具生刍用表微衷
　　祭郝某翁文
　　呜呼先生明哲之裔贤圣之徒宜享遐寿以挽頽波胡天不佑大命遽罗维公之先侍御翩翩痌瘝是念世道是肩东粤三吴政绩绵聨维公继之家声愈宣克敬克孝惟恐陨颠公之学问刘陶后先嵇山浙水名声阗阗耻袭章句固陋拘牵微辞奥义是阐是笺常居讲席折疑破坚如抽茧丝如观涌泉晩尤好易屡絶韦编否泰剥复变化万千一心防之俱契其全悠然有得目无前贤公性厚惇接人以真赈穷赒乏不厌其频非徒亲党施及邦人义仓平籴久以制湮维倪文正与公讨论周密纎悉以活贫民计公生平超絶等伦以徳则懋以学则纯在家则孝在邦则仁公之获祉宜炽宜醇志安衡泌未及大伸麟凤踵起郁郁彬彬咸敦诗礼咸秉朴淳或赫黉序或掌丝纶为国祯瑞为世宝珍公顾而喜庶慰苦辛昔宋明允轼辙垂绅亦越窦氏簪缨列陈从古大儒不于其身往往子姓勲业缤纷天监成徳亦既不棼但公耉老舆望正殷宜耄宜耋为世卿云胡天不吊幽明遂分孰开羣蔽孰阐典坟羲文大义孰究孰闻滔滔世俗孰遏其氲颠连孤寡谁慇谁懃所以闲讣皆心如焚余也不敏搴英浙滨见公令子文章雅驯知其家学必有所循及询渊源是钦是寅不谓典型遽尔其沦公视斯世若脱埃尘追遡凖绳能不悲辛有防者酒有腯其牲公如有灵庶鉴其諲
　　祭同年周进士义扶文
　　呜呼造物何夺我周子之速耶忆昔与公相遇长安温乎其容蔼乎其顔听其言侃侃訚訚昔诵其文今见其人如饮醇醪如坐春风既防而别相隔数年有道之思时往来于胸中乙夘之秋承乏练祁不喜得官喜得亲公公来迓我防于舟中欢然话故不惟契濶之慰亦谓公能训我以徳迪我以政而朂我不及也继而公游京师归来未久又复入都两年之间聚首无几方且翘足而望冀公南旋孰谓造物竟夺之速耶计公生平恺恻为心束修励行与物无竞与世无争所谓仁者之静非耶静者宜寿而止于斯何为乎壮举于乡晩而登第宜若天之养之以厚其徳而大其用乃养之难而摧之易又何为乎世俗滔滔竞于浮嚣老成持重庶或挽之岂天不欲回狂澜而颠陨摇落曾莫之惜耶夫既不欲展其用又何为予之以文章授之以甲第使之若遇若不遇耶天道茫茫不可究问从古而然我独悲良友之云徂失我典型亡我凖绳能不涕泗滂沱而哀不能自胜公归九泉遇先圣贤言流俗之日非生民之日蹙相与请于帝黙持阴护俾返于淳厐而跻于仁寿其亦有意乎否乎公卿先达如侯如黄生为正直没必为神公往依之切磋砥砺庶几正气长存天地敬具一觞奠公几前公其知耶其不知耶
　　祭应潜斋先生文
　　先生唐之许由晋之陶潜高风峻节可与比肩然许则高矣峻矣而文采无闻陶则文采表见于后世矣而沉于麯蘖不可以训是皆千古遗憾也先生闳览博物澹泊宁静许之所无先生有之陶之所有先生无之卓然独立高视古今岂非宇宙正气所钟哉陇其仰止高山有年辛酉之夏始防于武林道徳之气肃然蔼然如饮醇醪使人心醉先生不鄙懦劣出其著述从容指示易诗书礼皆有成编往往发先儒所未发展巻读之不觉神往先生又命二子访我于西湖之浒意取其刍荛之见以相切磋盖我既重先生之学而先生又爱我之朴私窃自喜谓庶几得借典型以开豁其愚蒙而范围其身心癸亥四月余又至武林先生见之益复欣然纵论古今亹亹不厌孰意一别之后遂成永诀呜呼先生之学其精到处固已卓然可不朽其未成之书二子皆好学深思必能卒其父业在先生固可无憾于九原余独悲我之失其良友读古人书往往以不得见古人为恨幸而得见今之世有如古人者乃随得而又随失之呜呼哀哉余方留滞恒阳未得亲哭几筵敬寄一芹纳诸灵前先生有知其不我弃
　　祭曹系宣先生文
　　呜呼公遂厌世尘而长往乎自古正人直士之后类多磊落俊伟之人以扬其祖徳而绍其家风而最难者守其正而不至于亢秉其直而不至于激有磊落之概而无其迹使前人之正气阴接于恬静谦退之中则其所以纲维乎世道而振起其门祚者如元气之运于四时而人不觉其生也人仰之其没也又乌能不痛悼之无已也维公之先自侍御公以劲节显天下子孙皆有秉正不阿之风而公则更敛锋韬锷不欲以气加人接其容蔼乎其可亲也聆其言呐呐然如不能出口也少登贤书声名翔于艺苑人皆服公之才而公抑然如弗有也壮而驰驱王事歴艰险而弗渝人皆服公之节而公歉然若弗克也晩年杜门谢客宁自托于赤松王乔之术而户外事一切弗与也笃于孝友惟以道义与羣从昆弟相砥砺而荣辱得丧之间澹如也呜呼公盖以恬静谦退而接前人之正气者乎使侍御公之遗泽绵延于后嗣无亢无激以世其家声者非公也耶近世非无名公钜卿抗节于一时其后人不知祖父之深心大用而徒袭其迹正直之风一传而为矫激再传而为暴戾者比比而是而侍御之子孙英英济济卓然自拔于流俗而无忝于前人者方出而未艾则公之所维持者实多矣人徒见公之退焉若无能而不知其所全之大徒见其漠然无所为而不知其所系之重使更永其年以至于耄耋则其所陶铸又岂可量也哉而胡竟溘焉逝也公之举于乡也与先伯父济南公实同籍则陇其固公年家子也而公之弟臻莱又辱与陇其结朱陈之好方将亲典型以自淑庶几先民之不逺而天何遽夺之速耶临丧感悼不能自胜敬申芹奠哀哉尚飨
　　祭李君修林文
　　呜呼悠悠彼苍眷佑有常如何不测俾我心伤惟公之徳宜福宜祥夙秉忠厚耻为薄凉门内雍肃有条有章世俗滔滔公独自强守我朴实以化于乡公心则慈公貌则庄世尽如公何尤何殃少登庠序厥声煌煌遇虽未达学则弥彊常手一编诵声满堂束髪受经白首不荒众谓公迂何事茫茫公笑不答此味难忘人生读书何必庙廊嗟嗟此志犹高且臧髣髴古人顔乐曾狂辱公不弃俯谐晋秦以公嗣子纳币寒门谓我先世世笃殷勤自今以往克慰前人方仰盛徳是淑是甄庶几驽钝亦克日新于嵗三月始用成婚有光其仪有贲其纁皆公亲画小大维寅公时尚健不惮劳辛丁宁子妇维俭维勤克昌克大祖训是遵一生拮据始慰厥心众为公庆公亦欣欣谓宜上寿如冈如陵以陶以咏以康以宁如何昊天不永其龄薤露易晞壑舟遽移昔升公堂笑语怡怡今升公堂素帷凄凄公之临没惺焉不迷从容言去如往东西公则长逝无碍无羁赤松浮丘相从娱嬉顾公家事孰剔孰厘公之嗣子孰提孰携嚣嚣之俗孰为之隄悲来填膺能不噫嘻公去防防不可复追愿顾后人黙佑黙培俾昌俾炽以克永绥庶几公徳亦永有徽束刍絮酒奠公几筵愧不成礼意则孔防
　　祭陈翁虞亮文
　　呜呼公与先君子之结为婚媾也皆康强无恙也将耄耋是期孰谓三月之内俱罹大故至于此极耶腊月之初不孝陇其遭家不造匍匐南还公在疾中犹遣令子奠于先君桂酒椒浆秩然有章谓公已瘳孰谓旻天不吊竟至斯耶天之佑公不为不丰数十年来不震不腾兰芽凤雏亦既在庭若再加以数年子壮有成然后偕浮丘赤松跨鹤骑鲸问道昆仑庶无憾焉胡须臾之不能忍而遂降此闵凶耶公以辛勤起家以寛厚与人平生正直之风啧啧乡里不孝陇其方在苫块之中不能颂述其万一独是先君与公为丝萝之好易箦之际闻公病笃犹惓惓为念公如少延庶可慰先人于地下而竟溘焉长逝耶呜呼痛哉公之临没经理家事井井有条嗣子虽幼能知父志又有犹子左右维持寖昌寖炽自可无疑公至九原遇我先人幸相慰怿无以弱女幼壻为念陇其防防在疚闻讣惊悼欲执豆笾一恸灵前在礼居丧不吊不敢违越敬遣豚儿薄具牲醴致之几筵
　　祭表叔顾苍岩文
　　陇其与表叔生同里壮同学同举于乡同防于南宫同出于黄冈蕲水之门踪迹之密未有如我两人者也乙卯以后陇其仕于江南表叔仕河南暌隔者数年耳嗣后陇其读礼于家表叔以秩满需次归里又复欢聚癸亥孟夏陇其将入都表叔造我庐而送焉偶不相值自谓天涯仕宦终当快晤何图遂有今日耶上年八月陇其以公事到京师有自南中来者微言表叔之凶闻犹觊其非真孰意其信然耶表叔知深勇沉同人莫不仰其文章学问然表叔不自以为能求进之心无已迩来益鋭志于洛闽微言尝取清澜陈氏学蔀通辨之书刋刻流传谓学者入门必先辨别异同方免于认贼作子其崇正辟邪之念卓然出于流俗之上不可摇夺陇其深喜吾道有助方将与表叔讲求居敬穷理之方下学上达之法息邪距诐庶几先圣大道勿委于草莽乃表叔厌尘世而遽去耶山河悬隔未知何疾何日临没何言老亲弱子何以为情丧礼家务孰维孰翼南望涕零痛曷有极一芹附奠庶几来格
　　祭曾叔祖仲坚翁文
　　呜呼公竟逝耶公虽寿考尚可久存胡遂溘焉天人永分二三宗党闻讣抚膺公既长逝孰为典型公自弱冠聿登贤书恂恂翼翼终始如兹世竞以伪公则肫如世竞以嚣公则恬如公尝叹息世变日滋礼义廉耻孰维孰持宁敛无肆宁朴无侈庶几古道不坠如丝每举祖徳以劝后生维孝维弟恳恳勤勤有守先训公则欣欣闻有败徳蹙然不宁吾宗渐繁赖公维闲虽有才干对公则慙有忿必愬有急必咨非谓公能服公无私振铎休宁多士咸钦义利之辨凛若丝纶化人以实不徒以文有师如此今则罕闻归来杜门课子弄孙有琴一张有兰一林逍遥其侧以永夕晨饘粥每缺不以撄心吾安吾贫如饴如醇奔走污浊以谋饱温以公视之何啻渊星遡公生平曰惟一诚以此处已以此接人服官居乡睦族辑婣机械尽去皎然见情无大无小叹公之真公之粹白宜佑于天位未称徳当永其年如何苍苍曾不少延公则长去生顺没宁与化俱来与化俱升顾予宗人哀莫能胜而今而后谁法谁程淳朴日散孰则留之浇诡日生孰则防之有疑莫决孰则剖之有争莫息孰则平之临公之丧涕泗横纵非独世道实悯哀公公归在天左右祖宗俾我后人克振古风愿翼其贤愿啓其聪薄者归厚污者复隆庶几祖徳永永无穷有防者酒有苾其殽奠公之前对公长号公其知耶其不知耶
　　告长子定征文
　　壬戌除夕灯下父收泪告汝定征之灵曰呜呼吾年三十有一而始生汝至于今二十有三年尔父尔母鞠汝育汝辛苦百千冀汝成立以亢厥宗以干厥蛊孰谓中道而逝重为我悲汝生颇慧读书学文日益加进吾不欲以俗学课汝欲引汝到圣贤路上宁拙毋防汝亦深知吾意不肯以苟且自期待吾心内喜谓可大望孰意其竟至此耶汝旧年始婚汝妇进门一家皆称其贤淑汝既夭折又未有子留汝妇以奉舅姑稍佐中馈见妇犹见汝矣何汝丧才四十七日汝妇亦遂弃世岂汝不欲其久为未亡人而率之去耶抑命耶两月之内叠遭变故房闼如旧帏帐依然而物是人非心非木石岂能堪此是皆尔父不徳获罪于天天降大罚遗祸汝夫妇非汝夫妇之咎复何言哉复何言哉汝为吾子虽未能尽慰吾望弃吾而去然戊午之秋尔祖见背吾时在都饭含袭敛之事皆不及视非汝吾益不得为人吾之资汝者多矣不虚生汝矣吾在苫块之中共汝读礼王郑之同异二戴之奥义赖汝质问时有阐发夜看纲目治乱得失常相反覆啓吾实多汝助吾学亦不浅矣旧年吾旅食虞山门庭之事悉汝承当规画诸务多中条理汝于家亦不为无功矣安心九泉无以不得终事父母为恨汝之英灵宜不即泯灭但当常住在家依傍祖宗平生所读圣贤言语当常记忆古今经史家中所藏者当常依恋于此虽生死殊路然正气胜者其精神必固生则为圣贤没则为明神其理一也汝其勉哉至于汝之嗣续俟汝弟有子即当立为汝后苟使家道兴隆则汝夫妇烝尝之事非所患也此又在尔父徳之厚薄能格天与否而无与汝事汝亦不必悬念汝之书籍器物吾皆收拾以待汝有后而付之汝但当坦然于防防之中无悲无虑一嵗既终汝弃世已百有七日汝妇弃世已六十有一日触目伤心不能自己聊书以慰汝





　　三鱼堂文集巻十二
　　钦定四库全书
　　三鱼堂外集巻一
　　赠内阁学士陆陇其撰
　　奏疏　议　条陈
　　畿辅民情疏
　　题为敬陈畿辅民情仰祈
　　圣鉴事臣本外吏荷防
　　皇上拔置台班苟有一得之愚皆当次第敷陈以仰佐圣治之万一顾臣官畿辅者久知畿辅之民情敢先为皇上陈之畿辅边山一带土瘠民贫异于他方荒多熟少自昔而然加以康熈十二年以后军兴紧急杂派繁多民困滋甚丰年仅可支持一遇水旱流离万状幸数年以来
　　皇上加意抚绥禁止私派不惜蠲赈鸠鹄之民得苟延残喘然以言乎家给人足则尚未也臣观自古丰亨之治皆非一日而成唐虞之世其初亦不免黎民阻饥尧舜兢兢业业积久而后烝民乃粒汉自髙惠而后多方休养至于文景然后天下殷富唐之太宗日夜讲求治道至贞观之末然后民食充足今天下平定犹未久也而又叠遭水旱故虽
　　皇上之勤恤民隐而百姓犹未免于艰难无怪其然矣求其殷富亦无他道惟在
　　皇上常持此勤恤之心期之以积久而勿责效于旦夕恩已厚而不嫌其更厚心已周而不厌其更周则家给人足之盛庶乎可望矣至于目前所当议者臣见上年畿辅荒旱实异寻常其被灾各州县内虽闲有未被灾之处亦不过稍有升合之获差胜于被灾者耳初奉
　　上谕将二十八年及二十九年上半年钱粮尽行蠲免已经抚臣出示晓谕后因部议分别被灾州县中有不被灾地亩不准概蠲百姓甚苦抚臣不得已题请秋后带征地方得以粗安然虽今歳秋收稍稔既徴其新又徴其旧臣恐非积贫之民所能堪也虽曰丰年所入几何谷价又贱其值无几私债之迫索者衣服之典当者已去其大半仰事俯育仍忧不足又可责其兼完新旧之粮乎若非
　　皇上曲加垂恤臣恐地方有司惟知考成之是急不顾民力之难胜甚非
　　皇上蠲免之初意此臣所目击地方情形不敢不为皇上陈之伏祈
　　睿鉴施行
　　论夺情疏
　　题为孝道为万事之本夺情非治世所宜仰祈
　　圣断以维纲常事臣办事衙门闻九卿科道防议湖南巡抚于养志在任守制一事臣以资浅不在防议之列不知所议若何及询问与议诸臣谓会议之时昌言其不可者固有其人而依回不断者比比而是臣窃怪之此明白显易之事有何可疑而依回若是夫治天下之不可不以孝易明也在任守制之非所以教孝易明也天下正当承平之时湖南又非用兵之地无借于在任守制易明也
　　皇上以孝治天下在廷诸臣沐浴于
　　皇上孝治之中久矣何难一言以直断其不可耶且臣不知议者以于养志为何如人如其非贤者耶则固不当使之在任守制矣如其诚贤者耶则必不肯安心于在任守制矣在督臣代为题请或从爱惜人才起见然臣以为使之解任全孝正所以深爱惜之况
　　皇上一日所行天下万世奉为法程者也若使一抚臣因督臣之题请而留将来督抚之丁忧者皆将援此为例其不思侥幸夺情者鲜矣名教自此而弛纲常自此而坏此端一开关系天下实非浅鲜至于湖南一省之人是则是效不复知有父母又无足论矣窃以为督臣所请无容议可也臣不知九卿作何启奏理应静听
　　皇上之定夺但恐众论参差两端易淆敢从名教纲常起见少効刍荛縁系条陈事理字稍逾格伏祈
　　睿断施行
　　请速停保举永闭先用疏
　　题为请速停保举之捐永闭先用之例清仕途以安民生事臣伏见臣同衙门御史陈菁疏请停捐纳保举而开先用之例部覆俱无容议奉
　　防九卿詹事科道会议具奏臣窃以为保举之捐不可不停而先用之例不可开也敢为
　　皇上陈之夫捐纳一事原非
　　皇上所欲行不过因一时军需孔亟不得已而暂开复恐其贤愚错杂有害百姓故立保举之法以防弊为虑深逺矣近复因大同宣府运送草荳并保举而亦许捐焉则与正途无复分别甚非
　　皇上立法防弊之初意且保举所重莫重于清亷故督抚保举必有清亷字样方为合例若保举可以捐纳则是清亷二字可捐纳而得也此亦不待辨而知其不可矣若夫前此有捐纳先用一例正途为之壅滞至今尚未疏通故
　　皇上灼见其弊久经停止虽前九卿因运送草荳会议酌开事例亦未及此盖诚知其为选途之害而不敢轻议也且捐纳先用之人大抵皆奔竞躁进之人故多一先用之人即多一害民之人此又不待辨而知其不可者矣在九卿自必有正大之见但恐众论不一故敢渎陈刍荛惟
　　皇上采择臣更有请者臣窃见近日督抚于捐纳之员有迟之数年既不保举又不叅劾者不知此等官员果清亷乎非清亷乎抑或在清浊之闲未可骤举骤劾乎夫既以捐纳出身又不能发愤自励则其志趋卑陋甘于汚下可知使之久踞民上其荼毒小民不知当何如故窃以为不但保举之捐纳急当停止而保举之限期更当酌定不但目前先用之例万不可开而从前先用之人不可不行稽核伏乞
　　敕部查一切捐纳之员到任三年而无保举者即行开缺听其休致庶吏治可清选途可疏而民生可安縁系条陈事理字稍逾额如果臣言可采伏祈
　　睿鉴施行
　　编审人丁议
　　恊理浙江道事四川道试监察御史臣陆陇其仰遵
　　上谕谨议得直地方今岁当编人丁之时宜痛除积弊以苏民困查旧例人丁五年一审分为九则上上则徴银九钱递减至下下则徴银一钱以家之贫富为丁银之多寡新生者添入死亡者开除此成法也无如有司未必皆能留心稽查惟凭旧册为成案或听甲长户头之开报故有豪强隐匿而无立锥之民不免于当差此之在不均者一又相沿旧习毎遇一审有司务博户口加增之名不顾民之疾痛必求溢于前额故应删者不删不应增者而增甚则人已亡而不肯开除子初生而责其登籍沟中之瘠犹是册上之丁黄口之儿已入追呼之檄始而包赔既而逃亡势所必然是故一审一溢户口日加而民困日甚此之求在溢额者一请饬该抚令各州县编审务求均平应开除者即行开除勿得苦累穷民其有荒瘠州县开除之丁多而新收之丁少不免稍有缺额者当据实详明听凭部夺亦不得滥将防独无告之民充数及将死亡逃絶责令里甲包赔庶鹄面鸠形者得免于剥啄而逃亡可息亦感召和气之一端也臣陇其谨议
　　请蠲免旧欠议
　　谨议得直隶地方有康熈二十八年下半年及二十九年上半年未完钱粮原因二十八年遭遇竒荒其已经题报者业奉
　　上谕尽行蠲免其被灾而或稍有升合之获有司未经册报及防勘之后始行续报者部议不准概免抚臣不得已题请秋后带徴及至秋收虽号稍稔然所入亦有限当大荒之后私债之迫索者衣服之典当者已去其大半仰视俯育仍忧不足又责其兼完新旧之粮实所难
　　堪故臣于上年十月闲具有敬陈畿辅民情一疏题请豁免未防部允近见直抚郭世隆题称宣府荒后残黎两月之内三季并徴势难完纳则因宣府一处而各处之民情可知又见直抚题叅无极县知县范永嘉将新旧钱粮并徴以致百姓不堪则因无极一县而各县之催科可知夫畿辅者天下之根本畿辅之民不可使稍有失所当二十八年大荒之后目今又雨泽愆期二麦难望新旧并徴实非民力所能胜且此项钱粮自上年秋收开徴之后至今已经半年苟力可完者必无不完至今而未完者皆系眞正穷民虽日事敲扑终难上纳是无益于国课而徒苦于小民臣以为此所当急议豁免者也
　　捐纳保举议
　　谨议得天下之根本在民生民生之休戚在县令故县令一官关系非轻未有县令贪汚而百姓不困穷者也近因有捐纳一途县令之中遂不免贤愚错杂幸皇上洞见其特立保举之法以防之近复因军需孔亟并保举之法而亦捐纳焉则贤否全无可凭矣业经臣同衙门御史陈菁条请停止现奉部议然尚有未尽者敢再陈之夫保举所重莫重于清亷故督抚保举必有清亷字样方为合例若保举可以捐纳则清亷二字可以捐纳而得也此亦不待辨而知其不可矣臣窃怪近日督抚于捐纳之员有迟之数年既不保举又不叅劾不知此等官员果清亷乎非清亷乎如以为清亷则当即保举矣如以为非清亷则当即叅劾矣即或有在清浊之闲未可骤举骤劾者然既以捐纳出身又不能发愤自励则其志趋卑陋甘于污下可知使之久踞民上不仅贻害小民亦且上干天和故以为不但保举之捐纳急当停止而保举之限期更当酌定乞
　　敕部查捐纳之员到任三年而无保举者即行开缺听其休致庶使吏治可清而选途亦可稍疏此亦感召和气之一端也
　　复议捐纳保举
　　谨议得捐纳一途实系贤愚错杂惟有保举一线可防其弊虽不敢谓督抚之保举尽公然犹愈于竟不保举也今若并此一线而去之何以服天下之心即贪污之辈或自有督抚之纠叅而其侥幸免于纠叅者遂得与正途一体陞转国体之谓何恐未可云无碍也虽有次年三月停止之期然待至次年三月而后停则此辈无有不捐纳者矣即无有不一体陞转者矣澄叙官方之大典岂不荡然埽地乎此臣请速停保举捐纳之议似亦难无容议者也至于设立保举而不定限期则不肖之员多因循一日百姓多受累一日亦非
　　皇上爱养斯民之意议者或因限以三年而无保举即令休致恐近于刻不知此辈原系白丁捐纳得官其心惟思捞其本钱何知有
　　皇上之百姓踞于民上者三年亦已甚矣又可久乎况休致在家仍得俨然列于缙绅其荣多矣何谓刻也即云设立限期或反生其营求之此在督抚不贤则诚有此若督抚贤则何处营求臣不敢谓天下必无一贤明之督抚也即使督抚不贤亦必不能尽捐纳之人而保之此臣请定保举限期一议亦从吏治民生起见未有吏治不清而民生可安者未有仕途厐杂而吏治能清者似亦难无容议者也
　　时务条陈六欵
　　直隶眞定府灵寿县为谘访利以资政事以安民生事本月二十日奉廵抚直隶都察院于宪票前事内开照得本院初令乐亭再任通州歴年甚久直隶地方之利民生之困苦知之有素但自康熙二十一年陞任江宁之后迄今三载有余不无因革之处今防
　　皇上特简抚绥畿甸陛辞复承
　　天语谆谆惟以民生疾苦为念凡利所当兴所当除务在实力举行上副
　　宸下慰民望恐地方辽阔耳目不能周徧合行谘访为此票仰该县官吏照票事理即将所属地方利何者当兴何者当除凡有益于国计民生者胪列具详以凭酌夺务须秉公确查实在可行不得视为故套剿袭陈言无禆实政亦不得有所顾忌畏惮而不直陈尽言也望切望切等因职捧读之下欣喜敬慕伏见宪台虚怀至诚不遗葑菲之心苟有一得之愚敢不罄竭以仰佐髙深职书生也何知天下事但尝静观今日之时势百病之源起于民贫非无忧民之吏怀痌瘝乃身之志而民卒不免于冻馁者拘于法而无如何也得
　　君如宪台可为民请命于法之外矣敢略陈一二以备采择
　　一缓徴之宜请也自古税敛必于秋成稼穑登塲而后上供可办此一定之理亦必然之势也今则以兵饷之故正月开徴民闲尚未播种而追呼敲扑急逾星火矣有余者尚可勉强支吾不足者势必转贷完官富豪之家乗其急迫重利盘算及至秋成子金积累一歳所入不足以偿债何暇论仰事俯育转眼改歳而新徴又至所以闾阎日穷一日逃亡日多一日地亩日荒一日鹄面鸠形者满野鬻妻卖子者接踵也二月卖新丝五月粜新谷古人犹以为苦今则新丝不待二月而卖新谷不待五月而粜矣尧舜在上何可不念及此也方兵兴之际国用浩繁固无可如何今四方宁谧司农不至告匮上请缓徴此其时矣户部若可通融总计一歳春夏二季兵饷若干上年拨剰之银若干以上年所剰之银暂抵本年春夏之饷俟秋成催解以补库额上无损于国赋而民力以纾富豪之家不得乗机盘剥逃亡可复敲扑可省一转移之闲而其利无穷先试之畿辅次推之天下兴唐虞三代之治此其首务也伏候宪裁一垦荒之宜劝也畿辅各州县荒田累千百顷
　　朝廷屡下劝垦之令而报垦者寥寥非民之不愿垦也北方地土瘠薄又荒熟不常近山之地砂土参半遇雨方可耕种稍旱即成赤土近水之区水去则略有田形水至则一片汪洋一报开垦转盻六年起科司农按籍而奏销丝毫不得拖欠有司执簿而追比时刻不可稽迟所垦之地已枯为石田荡为波涛而所报之粮一定而不可动始而包赔继而逃亡累有司之叅罚责里长之摊赔所以小民视开垦为畏途宁听其荒芜而莫之顾也且报垦之时册籍有费驳查有费牛种工本之外复拮据以应诛求非中等以上之家不能开垦何怪乎报垦之寥寥哉职窃谓此等荒地原与额内地土不同与其稽查太严使民畏而不敢耕何若稍假有司以便宜使得以熟补荒如该管内有额外新垦之地复荒者听有司查他处新垦地以补之其荒粮即与除免不必如额内地土必达部奉
　　防始准豁除无赔累之苦无驳查之烦民不畏垦之累自无不踊跃于垦矣其已垦成熟者或更请寛至十年起科使得偿其牛种工本之费然后责其上供亦所以劝垦也伏候宪裁
　　一水利之当兴也欲民之富在于垦田欲田之垦在兴水利北方土性燥烈灌溉易涸虽于南方不同然使川泽流通随便灌溉犹愈于听其焦枯而莫之救也职窃观古人沟洫之制至精至密故孔子谓大禹尽力乎沟洫而周礼遂人匠人之职备载其制今一切置而不问听其自盈自涸一遇旱潦束手无防何怪乎民生之日蹙也但古人沟洫之制随时修理故不觉其烦费今以久湮久塞之河道一旦欲疏其壅而防其溃工费浩繁势难卒办又当公私交困之时州县钱粮一丝一忽皆有款项不敢擅动民闲十室九空正供钱粮尚难完办安有余力以成此艰巨之事若不量时势不计赢诎骤然兴举其为扰害必甚水旱职窃思屡年以来
　　朝廷悯恤灾荒州县议蠲议赈所费钱粮不可胜数与其蠲赈于既荒之后何如讲求水利于未荒之前蠲赈之惠在一时水利之泽在万世今宪台抚临畿辅欲成久逺之业无有大于斯者矣宜通查所属州县水道何处宜疏通何处宜隄防约长阔若干工费若干彚成畿辅水利一书进呈
　　御览请司农度钱粮之赢诎以次分年举行永成万世之利而不扰于民以一时言之虽若不免于费以久逺言之比之蠲赈所省必百倍或鼓舞官吏绅衿能开河道若干者作何优叙作何奬励此亦一防也伏候宪裁一积谷之宜广也今功令最重积谷定有议叙之例所以为穷民计至深逺矣然欲谷之多当广开谷之源今止有捐输一途故积者寥寥在富豪之邑犹可鼓舞劝捐若山僻疲罢如灵寿者既无富商大贾厚藏之家比户皆鸠形鹄面虽悬奬励之典以劝之其谁能应耶职窃谓此等穷县当稍为之通融使得广积以备赈如该管县内有荒地可开垦者许有司设法募人开垦收其所入贮仓备赈勿责其起科其一切河淤地亩虽已入粮原非额内者许其量留积谷吏员应纳银者许其入谷县仓即准报充不必起解牙帖杂税原额外新増者编审人丁溢额者悉许留本地方积谷诸如此类推广行之庶几疲僻之邑皆可有谷以救灾荒若止借捐输一途其能有济者鲜矣即就捐输言之徒令二三有司哓哓劝谕所得有几巧者隂派之里下名为捐输与加派无异又非
　　朝廷爱民之意是宜请
　　防酌定旌奬之例使绅衿富民皆乐于捐输将不待劝而粟自多至于在仓之谷宜听有司之酌量支放如遇凶荒则先发后报平时出陈易新听从其便勿因不肖之侵欺而尽掣贤者之肘则鸠鹄之民庶有頼矣伏候宪裁
　　一存留之宜酌复也查赋役全书旧额有一项人役则有一项工食有一项公务则有一项钱粮盖未有用其人而可不予之以食办其事而可不费一钱者也用人而不予以食则必至于卖法辧事而求不费钱则必至于派民自兵兴之际司农告匮将存留款项尽行裁减由是州县掣肘贪墨无忌私派公行不可禁止百之源皆起于此自康熙二十年以后再颁
　　恩诏渐次奉复海内始有起色然尚有应复而未复者敢为宪台陈之如衙役犯赃之律甚严而书办之工食独不复不知此辈能枵腹而奉公乎抑将舞文弄法以为仰事俯育之资也给以食而犯法虽杀之无憾也不给以食使之不得已而犯法加之以刑其肯心服乎此其当复者一也心红纸张修宅家伙此州县所必不能免者也既奉裁革不知天下有司皆能捐俸而自备乎抑或有责之铺户派之里下者也有正项开销虽贪吏无由借端苛派无正项可动将借口以责之于民朝廷之所省有限而小民之受累无穷此其当复者二也上司过往下程中伙杂支供应此州县所必不能无者也既奉裁革不知上官之临州县皆能自备供应自发价値乎抑或有不能不资借于地方者也有司之懦者恐触上官之怒百计逢迎贤者亦恐失事之体多方
　　补苴无米之炊不知其安从出也此其当复者三也存留尽复则私派可禁私派尽禁则百姓可足在主持国计者惟知复一项则费一项之金钱不知裁一项则多一项之掣肘掣肘之害层累而下总皆小民受之小民疲罢逃亡其害仍自国家受之此留心民瘼之大臣所当急请酌复者矣伏候宪裁
　　一审丁之不宜求溢额也直隶旧例人丁五年一审分为九则上上则徴银九钱递减至下下则徴银一钱毎遇编审有司惟恐部驳必求溢额非尽民庶而富加于其旧也亦强以防独无告之民充数而已王成伪增户口处处皆然且编审既定五年之内即有逃亡死絶不得开除夫防独无告之民而责其毎年出银一钱已不堪矣况已逃已絶而犹不得除乎职窃观直隶各州县现在之丁已不为不庶但求无缺额足矣不必更求溢额也一审一溢日积月累不知何所底止或果有丁盛而额溢者宜命有司留为积谷之用不必入额如五年之内遇有逃亡絶户即以此之溢补彼之缺如此则鹄面鸠形者得免于剥啄而甲长户头无包赔之苦矣其荒残州县无溢而有缺者得随时报上于奏销时量准蠲免倘或虑不肖有司将溢额之银侵入已槖无缺而揑作有缺则自有纠劾之典在总之寛一分在州县即寛一分在穷民州县之不肖者固有贤者实多上之搜求于州县者无余地则州县之搜求于穷民者亦无余地不肖者固乐于搜求贤者亦不能不搜求而民之涂炭日增日益矣伏候宪裁
　　右所陈无非书生之论然欲为国家固根本培元气必先从此数端下手孟子所谓王道之始也伏惟宪台不以其迂腐而忽之则生民幸甚至于一切刑名钱谷务持大纲而止无益烦文俱宜省去如钱粮册籍厘毫丝忽之差可以即行改正者无庸驳诘刑名案件明白显易之事可以即行完结者无庸提解多一畨驳诘则多一畨需索多一畨提解则多一畨拖累吏胥所深喜而小民所深苦也汉盖公有言治道贵清静而民自足此虽非中正之论然事之烦简当随乎其时时病在太简者宜济之以烦时病在太烦者宜济之以简今之功令稍烦苛矣去烦就简此正所谓时中若夫乡约保甲之当重也土豪衙蠧之当除也陋规杂派之当禁也俱地方利之所在以虚文视之则皆故套也以实心为之则皆仁政也今之论治者类能言之无待职之赘陈为此备由开册具申伏乞照详施行







　　三鱼堂外集巻一
　　钦定四库全书
　　三鱼堂外集巻二
　　赠内阁学士陆陇其撰
　　表　防
　　拟
　　上临雍释奠礼成
　　驾幸彝伦堂
　　命祭酒司业坐讲周易乾卦尚书尧典仍
　　勅谕师儒勤修学业羣臣谢表【会墨】
　　伏以圣帝右文四海烂星云之色盛王崇学百代开礼乐之光阐精义于羲文爰绍千年之遗绪绎微言于谟典一空近代之肤词辉溢成均祥生寰宇臣等诚惶诚恐稽首顿首上言窃惟帝王图治必以尊儒重道为先国家化民尤以劝学崇儒为务故米廪瞽宗之制创自虞夏以前而陈书访范之仪屡见殷周之世使庠序不设虽勲华难以登庸而坟典不亲即汤武无以成理自嬴灰起而法律为师至汉蕞兴而诗书安事所急在兵刑钱谷而学较止为美观所感在土木神仙而师儒目为迂阔既钜典之罕重遂大义之渐湮施孟梁丘分镳羲画之内夏矦张霸竞争孔壁之中马郑为注疏之宗仅传章句于末学濓洛定性命之凖徒标奥义于诸儒虽太牢之祀曾举于西京然非有崇文法古之思则牲帛止成故事即白虎之辨盛传于东汉然非有尊闻行知之实则讨论亦属繁文唐宋皆设讲筵孰可绍百王之心法元明俱敦学制畴为接四代之遗规未有肇举隆仪修文因以修实聿兴大典师古因以励今如今日者也兹盖伏遇
　　皇帝陛下敦敏性成徇齐天纵神圣文武之徳逺迈乎昔王寛仁恭俭之猷黙符于往帝声敎徧流沙之地咸推有道圣人车书通蟠木之乡人诵太平天子顾念太学为风俗之本不临以九重之赫濯惧其亵而不尊先师乃道徳之宗不加以一人之尊严惧其习而忘重遂举临雍之典因行释奠之仪鳯辇朝驰瑞气偕牺尊并集鸡人晓唱祥光共爟火同辉犹谓奉玉帛而告防孰若遗编之亲炙对俎豆而生敬何如大训之聿宣爰命祭酒司业诸臣敬陈周易尚书之要道隂阳者莫若易毋徒贵象数之杂陈述政事者无如书勿徒为谶纬之兼进惟干画居六十四卦之首元亨利贞无一义之不关主徳尧典为五十八篇之祖钦明文思无一字之罔禆君心执简而前晓然于吉凶悔吝之故正色以讲昭然于治乱得失之原羣情方踊跃而呼曰稽古之学莫盛于斯
　　圣主犹焦劳之念曰日新之功岂容有闲
　　予一人深宫考道固当凛良玉未琢之忧尔师儒学舍潜修何可贻宝鉴失磨之诮其务勤修夫学业用以共佐夫升平臣等徳愧顔曾才惭游夏诵伊川涵养薰陶之句敢吝敷陈读紫阳正心诚意之言恒怀向往幸遇盛时不草相如封禅欣逢治世得歌班固辟雍伏愿法自强之义成恊和之休以上圣为必可几功勿闲于寒暑以至治为必可及念勿渝于始终聚天下之精神于礼经乐纬之中而无取乎雕龙吐鳯致一代之教化于仁渐义摩之内而弗尚乎月露风云将见徧戴日戴斗之区而灵辉普耀抚卜年卜世之歴而神器常安矣臣等无任瞻
　　天仰
　　圣激切屏营之至谨奉表称谢以闻
　　治法【乡墨】
　　古之圣王所以能涤烦袪而跻一世于仁寿者必有画一之规以齐天下之耳目必有寛大之意以系天下之人心惟其寛大之意足以系天下之人心然后其画一之规足以齐天下之耳目从古立法未有不顺乎人情本乎忠厚而能俾民寡过垂之永久者也苟立法者徒求画一之规而不本乎寛大之意其始也不度天下之情而为一切之法以整齐之其继也法不足以绳天下而天下反借法以生于是上之人不能不变法以维其后是故法溢纷而治益杂然则欲定一代之治法者与其屡变于法之后不若详审于法之先与其转恃乎法而法反未必行不若不尽恃乎法而法自无不行周汉唐所以称盛于前而良法美意非后世所及者由此道焉耳今
　　皇上恭已励精承
　　祖宗之业而光大之思所以立法而跻一世于仁寿者生以为其道无他亦惟以寛大之意定画一之规而已所谓寛大之意者非有寛而无猛之谓也非有缓而无急之谓也未尝无文告而文告之所及必行乎人情之所乐而无行乎人情之所苦未尝无禁令而禁令之所加必为人情所易行而无为人情所难行未尝无刑威而刑威之所至必使天下羣以为当然而不使天下以为可不然故有时寛以行之而不失为寛大有时猛以行之而亦不失为寛大有时缓以行之而不失为寛大有时急以行之而亦不失为寛大夫我之所行既有以顺天下之情则天下之人自无不从于我天下之人既无不从于我则我不必更有以防天下之人如是则可行之一二人者亦可行之千万人可行之一时者亦可行之万世不必有更张之迹而自成画一之规以之涤烦而烦无不涤以之袪而无不袪以之教化天下而一世跻于仁以之休养天下而一世跻于寿
　　皇上所以觐光扬烈与民休息而成一代之治法为继体守成之极者其道诚无逾此矣虽然欲行寛大之法又必本于
　　皇上寛大之心心存于爱养斯民而法之寛猛自得其宜心存于永绥斯民而法之缓急自得其当以一心之寛大者为体以立法之寛大者为用将见法即成康之法治即成康之治而刑措之风再见今日矣何汉之文景唐之贞观足云哉
　　理气
　　天下一气而已天下之气一理而已气不能离理而理亦不能离气天得之而为天者人得之而为心古今圣贤之所发明者不越此理气不越此理气之在天地与理气之在人心者已耳但其言有就理气之浑沦言之者有就理气之散殊言之者有就天地而言其浑沦散殊者有就人心而言其浑沦散殊者此源流分合所以若不相一而实无不一也愚生虽不敢自负于尽人达天之学然源流分合之际亦尝窃闻之矣请因执事之问而条晰之执事所引易之继善正防之太虚程子所谓形体主宰性情邵子所谓道为太极此就天地而言其理气者也其于穆不已而循之不见其端者天地之理气之浑沦其万物各得而着之莫穷其际者天地之理气之散殊虽其名递变而其所指未尝变易之言固无异于程子之言程子之言又无异于邵子之言也执事所引子思之言未发孔孟之言心张子所谓合虚与气合性与知觉邵子所谓心为太极此就人心而言其理气者也其无思无为而巻之退藏于密者人心之理气之浑沦其随感随应而放之则弥六合者人心之理气之散殊虽其言互殊而其所指未尝殊子思之言固即孔孟之言而张于邵子之言又即子思之言也是故以其在天在人者言之则在天者为源在人者为流以在天在人之浑沦散殊者言之则天与人又各自有源流言天言人虽分而天之所以为天人之所以为人未尝不合也言浑沦言散殊虽分而浑沦者即在散殊之中散殊者不出浑沦之外又未尝不合也天人之原性命之蕴可一言贯之矣然而学者所贵乎根极性命者非徒欲闻性命之说也贵实得乎性命之理则执事所谓存心以尽性达天者其功又可得而详之盖心之或出或入而不存者其病非一端故圣贤所以制其出入使之有存而无不存者其功亦非一事心之不存者以其伪而不诚故周子予之以诚心之不存者以其肆而不敬故程子予之以敬心之不存者以其私而不公昧而不明故张子本之于无沗匪懈朱子本之以格物致知凡此者皆所以存其心而不可或阙皆所存其心以达天尽性而不可偏用者也学者诚有得于此而操持不倦以古人各指其一端言之者合而致之我心则于尽人达天之学亦庶几矣至于鼓舞引掖使天下人人以濓洛关闽为已任而性命之理昭彻宇内则在朝廷之敦崇正学以为天下先乎
　　刑礼
　　帝王所以化导天下而使之各得其性者惟中所以范围天下而使之不戾于中者惟礼所以整齐天下而使之不违于礼者惟刑故礼也者所以纳民于中者也刑也者所以纳民于礼者也礼者天下之大范刑者天下之大防可相有而不可或无也但礼禁未然之前刑禁已然之后禁于已然者人皆见其效而以为不可废禁于未然者人或不见其效而以为有可缓于是礼轻而刑重自礼轻而刑重而为治者徒思所以整齐乎天下而不知所以范围于天下徒思以整齐天下者禁民于已然而不知以范围天下者禁民于未然欲民之恊于中也难矣然则求帝王之治者无他亦惟灼然于刑礼之辨而不淆于异论而已今
　　国家制作尽善秩然有等而又勒成律例为一代之令其于刑礼之用亦既兼施而罔偏已愚生复何所指陈其闲但恐
　　朝廷虽知刑礼之相辅而天下之为异论者不能不以礼后刑
　　朝廷虽知刑礼之同原而天下之为异论者不能不以刑绌礼异论出而取舍淆取舍淆而治术偏矣则所谓刑不可一日弛礼必百年后兴者请得为执事析之夫礼者不可斯须去者也君臣之闲斯须而无礼则凌悖之端生父子之闲斯须而无礼则孝慈之恩薄故礼之渐渍于肌肤者固必待于百年而礼之范围于日用者则不可或缺于一日今以一日不可缺之礼而误以为百年待兴之礼礼果若是其可缓乎生愿
　　国家断然以刑礼为相辅而勿悮听于百年后兴之说则民之恊于中者庶有日矣抑所谓三代文质异赏罚先后不同者又请得为执事析之夫三代之各异者文质三代之不异者礼也三代之先后不同者赏罚三代之无不同者礼也故礼行于尚文之世而服物可以生恭敬礼行于尚质之世而俭素可以养诚慤礼行于先赏后罚之代而匪颁之节无非以别尊卑礼行于先罚后赏之朝而郊遂之移亦可以教祗徳今以其文质赏罚之殊而谓其礼之殊礼果如是殊乎生愿
　　国家断然以刑礼为同原而无误听于三代文质赏罚之说则民之恊于中也又有日矣此则所谓审取舍之术而化导天下之至要也若夫刑之或当轻而或当重礼之或当损而或当益刑礼之或当互有轻重互有损益是在
　　庙堂之上斟酌于古今之势风防之变而出之以不忍行之以恭敬以求合于天秩天讨而已
　　明史
　　为一代之史者必先明致治之大原而后备观其行事之是非不观其行事之是非则一代盛衰兴替之故不彰而无以垂鉴于后不明其致治之大原则一代创业守成之模不具而无以为法于今故观两汉之史者必先观髙光之所以创业文景之所以守成而后武宣以下桓灵以上之是非可得而备论也观唐宋之史者必先观贞观建隆之所以创业开元庆歴之所以守成而后永徽以后熙丰以还之是非可得而备陈也盖一时行事虽其盛衰兴替所系而至于一代所以凝承天命永绵厯服者则尤视乎创业守成之际有以维持而培植之故帝王考监前代以为法戒虽一事之微而不敢忽而所尤重者创业守成之原也今
　　国家纂修明史以备千古法戒生请先举夫洪永之所以贻谋宣孝之所以绍前烈而后备论其一代之是非焉夫洪永之所以贻谋者不在法令之严密而在乎政体之寛大不在国势之富强而在乎教化之肫笃宣孝之所以绍烈者不在乎纷更祖宗之制而在乎谨守祖宗之旧不在有以振摄天下之人心而在有以维持天下之风俗是故轻徭薄赋而国愈富恤狱缓刑而民愈服安常守故而纲纪愈肃天下相渐以忠厚亷耻之风而相洽于深仁厚泽之内此固当为法于千古而上继三代之治者也至于金川之事无异建成元吉之事君子不以贞观之治而轻恕于太宗则亦不能以永乐之治而曲讳于成祖虽瑕瑜不掩可也曹石之事无异五王之事然五王以行权而再造夫唐室曹石以行权而启衅于明时虽谓之无功有过可也以兴献为异于濮园可也而入庙称宗则已过以国本而阻其并封可也而语侵宫禁则已诬三案之兴主之者未必皆小人而不觉其为小人所附会东林之起主之者寳皆为君子而其始也不免以君子而过激其继也不免以非君子而妄入此亦纪纲之坏风俗之衰势激使然而非尽诸臣一时一日之咎也夫纪纲与议论相为盛衰者也纪纲盛则议论衰议论盛则纪纲衰其始以议论而绌纪纲其继且以纪纲之屈而无所庸其议论得失之故亦可鉴矣若夫二正之宜亡而不亡者辅理之得人也神熹之宜覆而不覆者祖宗之徳泽尚未絶也末季之正气衰靡者追其本则由于靖难而考其亦由于正学日衰人心日漓洙泗濓洛之说不信于天下而浮文以夸于世者多也生之所论一代之是非者如此至于致治之大原可以上佐
　　宸聪下济苍生为今日所当效法者则于洪永宣孝之贻谋绍烈加之意可也
　　绥辑
　　国家安初附之人与安久附之人异安初附之人而其众止于千百与安初附之人而其众至于亿万又异何则久附之人止在有以奠其居而初附之人则在有以谋其生初附之人而止于千百可聚可散而安之也易初附之人而至于亿万散之有不易散之势聚之有不可聚之忧而其安之也难夫所附之人既众则安之之法不当执一术惟善用其安之术而不致以我之安之者反生彼之不安亦不至以彼之安者使其土著之不安斯则绥辑之要也今
　　皇上声教诞敷而呉越闽广之向化者数十万执事兢兢焉思所以绥辑之术生谓绥辑之者无他亦惟度其人量其地审其势而无务为一切之法而已则聚而为兵之说可用也但聚之则当度其人之精锐与老弱而以其精锐资干城之用勿以其老弱滋冗兵之累且减緑旗之冗耗者补以投诚之精锐者有增兵之利而无益饷之累斯两得之道矣抑散而为农之说可用也但散之则当量其地之边与腹而处之腹地之闲旷如荆襄川陜之城勿处之沿海之边地如闽广两淅之境使之知耕屯之可乐勿复知有风防之故习斯永安之术矣
　　抑令归原籍之议可用也但归其有可归者勿归其无可归者使生于闽者归闽然有生闽而闽无可归者勿强之使闽生于粤者归粤然有生粤而粤无可归者勿强之使粤斯善全之防矣夫如是则可兵而兵可农而农可聚而聚可散而散在彼之求安者不一其情在我之安之者亦不一其术在我既无强而安之之扰在彼自无不安其所之念上则不以冗食者病国下复不以搔扰者病民生故曰度其人量其地审其势而无务为一切之法也不然而区区焉挟一术以处之使之为兵则愿为兵者安矣而不愿为兵者不且以行伍为困乎使之为农则乐于为农者安矣而不乐于为农者不且以耒耜为苦乎使之归籍则有可归者归矣而无可归者不且以桑梓为累乎以云强置则可矣岂所语于柔逺之硕画也哉
　　保泰【会墨】
　　自古明良相与未有不各尽其心而能成泰交之盛者也故在上者必有鼓舞之实而不徒恃乎下之精白在下者必有精白之心而不徒恃乎上之鼔舞夫诚尽乎鼓舞之实则虽中人且知自励矣况其本能精白者乎诚尽乎精白之心则虽中主且必感动矣况其本能鼓舞者乎使上之人不知有鼔舞之实而徒欲以精白望之下下之人不知有精白之心而徒欲以鼓舞望之上其始也上与下有相诿之念其既也上与下有相伺之心而欲以保泰也难矣故唐虞三代之盛也吾不徒曰唐虞三代之君为之亦不徒曰唐虞三代之臣为之汉唐宋之盛也吾不徒曰汉唐宋之君为之亦不徒曰汉唐宋之臣为之盖其君臣能各尽其心焉耳今我
　　皇上孜孜图治日与诸臣讲求治理可谓有鼔舞之实矣在廷诸臣啓沃献替定大议决大疑可谓有精白之心矣然生以为鼓舞之道无穷精白之心亦无尽则所以保泰而成一徳一心之治者诚不可不求其道也夫上之御下其道不一而莫贵乎诚下之事上其道不一而亦莫贵乎诚向者治化初基积习难尽上不能无综核之心下不能无顾忌之念故内外臣工推诿之意尝多而担荷之力尝少身家之虑尝重而忠爱之情尝浅今
　　皇上坦然一出于寛大在廷莫不感激思奋矣生以为保泰之道无他亦惟
　　皇上即此寛大之心而广之与天下相绳于名法之中不若与天下相渐于礼义之内也与天下相习于猜疑刻急之风不若与天下相安于坦易含之化也虽寛严繁简随事不同而要无一日不以忠厚长者之道待其下则上之待下诚矣抑惟诸臣即此感激之意而纯之以尧舜吾君自矢而勿徒避乎文法以匹夫不获为耻而勿徒思保其禄位虽将顺匡弼随事不同而要无一日不以靖共匪懈之志事其上则下之事上诚矣下之事上诚而上不感其精白者未之有也上之待下诚而下不感其鼓舞者未之有也上之鼔舞足以感乎下下之精白足以感乎上是即古都俞吁咈拜稽飏言之盛
　　也是即古之陈治安而进十思十渐三劄五规之风也而犹患堂陛之或隔交孚之无具欤故曰泰交之道在各尽其心而已矣
　　察吏
　　今之言安民者无不知其本在察吏矣顾不得察吏之人则吏不可得而察也不善乎察吏之法则察吏之人亦不得尽其察吏之能也察吏之人则督抚是矣察吏之法则考成之条是矣以察吏责督抚而督抚所守者考成之法也考成之法严则督抚不得不严矣考成之法寛则督抚不得不寛矣考成之法寛而寛之
　　中有严则督抚亦可严以济寛矣考成之法严而严之中有寛则督抚亦可寛以济严矣故督抚不得其人固足以病考成而考成之法未极其善亦足以困督抚而使不得展其能然则今日为察吏计督抚固不可不择而考成之法亦不可不稍为变通也欲择督抚则在严之廷推之时而勿徒拘其资格澄之甄别之时而勿徒循其故事使为督抚者皆公正而不私则贪墨可以尽纠贤能可以尽举预征杂派可以尽禁察吏之实在是矣然督抚能察吏而不能违考成之法以察吏考成之法向惟重乎钱谷盗案今则兼重乎兴亷夫使天下皆亷吏则自能抚字以厚民生而钱粮可以无缺敷教以善民俗而盗案可以永清故兴奬亷吏即所以为钱粮盗案计法诚善也然亷吏虽有益于钱粮盗案而不能必其目前无丝毫之欠与夫一夫之未获督抚虽心知其贤而有违乎考成之条则不惟不敢举而叅罚且随之天下见亷者之不尽举而不免乎叅罚则不知亷之足重是以举亷之令虽下而吏不加劝窃以为考成之法当权其轻重以为寛严于至严之中不妨稍有所寛使亷吏有以自见而为督抚者亦可以伸其举亷之意今夫钱粮盗案固不可不重然其丝毫之欠与夫一夫之未获不足为钱粮盗案病而其人卓然有守可以风励天下则宜令督抚破格奬荐不为文法所拘天下见吏之亷虽有小疵犹为上之所拔则自踊跃于亷相与勉为贤能而耻为贪墨民风日淳民生日厚钱粮自清盗案自靖既无谷贱伤农之患亦无纵盗讳盗之其与夫拘牵文法使亷吏困阨而上下交病者果孰得而孰失也诚欲实兴吏治以仰副
　　皇上奬亷之至意道无逾此矣
　　治法
　　治天下不可无画一之法以垂之久逺也然欲垂之极其逺必先讲之极其精讲之之道亦折于人心之所安而已盖天下之大百世之逺其事变纷纭不可以预度而人心之所安者则一也得其心之所安故定之朝廷而天下莫敢易定之一日而百世莫敢易非天下后世不能易其法也不能易其心之所安者已耳周礼一书为古今治平之准而汉唐之法或大纲正而万目未尽举或万目举而大纲未尽正是岂汉唐之法独逊乎周哉周之所定合乎人心之所安而汉唐之所定未合乎人心之所安也我
　　国家本以淳简致治而迩来条例日增上未知所守下未知所从一法不效辄更一法法之变未有已也则仿会典旧例勒为全书以昭一代之制诚今日急务矣然生以为非折于人心之所安则今之所谓画一者未必非即异日变更之端而求其简要者适滋其繁丛也夫欲折于人心之所安则其心必至公公则能尽合好恶之正而不徇乎已私其心必至虚虚则能愽访利病之源而不执乎成见其心必至慎愼则能曲当乎事理而不忽其细微是惟
　　皇上以至公至虚至仁至愼之心总持于上而大小羣工各靖其心以佐议于下然后合古今之制而叅之酌新旧之例而定之视前代法之善者何在则从而法其善其者何在则从而革其旧例可从则不妨舍新而从旧新例茍善则不妨置旧而从新寛严必得其中也缓急必揆其当也详略必审其宜也见其利也而兴之而兴利者或即为害之所伏则无徒徇乎目前之利见其也而去之而去者或又为之所生则无徒徇乎去之名如是则其所因者皆人心所欲因者也所革者皆人心所欲革者也行之一时而一时安焉行之万世而万世安焉虽与周官相表里可矣又何患条例之日增而参差窒碍也哉虽然治天下者法也行法者人也法可以预立而人不可以预定故一明之会典也洪永以之而治啓祯以之而衰非法之有异行法之人有异耳夫欲法可世守则在乎酌古准今欲人之能世守其法则在乎广教化重诗书是又惟
　　皇上与羣工明道敦伦以兴起百世则法立而子孙世世守之不替矣
　　养士
　　士之气系乎上之所养也上之养士又贵因乎其气盖士之气不能有正而无偏有纯而无杂惟上之人因其气之所在而有以养之使偏者皆归于正杂者皆归于
　　纯此虞周所以盛也茍不知所以养之其始也任其偏且杂焉及其则从而尽矫之故有一时焉其偏且杂者在是则又有一时焉其偏且杂者在彼士气愈变而愈下此战国两汉晋魏所以不振也虞周之养士也教之于未用之日而防之于既用之后直寛刚简使各协于中而止使战国承春秋之末士尚竒谋而以凌铄王矦为事其气傲西汉矫战国之辱儒慢士使天下之士俯首而就功名其气懦东汉矫西京之崇奬髙尚使天下之士抗志而言名节其气激晋魏又矫东汉之贱礼法而崇恬退其气放方其也惟恐其矫之不速及其矫之而又甚于前由是观之则善士习者与其矫之而愈逺于正何如养之使渐归于正也与其矫之而愈至于杂何如养之使渐底于纯也我
　　国家初承明季之习士气浮夸不得不稍示裁抑而士风日趋于下砥砺亷隅者百不得一而刓方为圆者比比而是茍可以获利不知复有礼义也茍可以进身不知复有亷耻也向以激昂为髙者今且以逢迎为髙矣向以虚名为尚者今且以贪鄙为尚矣生窃以为前之矫之者似乎太过而养之之道不可不尽于今也养之之道其原在学校其要在铨选而尤在
　　皇上之一心学校者士之所从出也学校之所重在笃行而无取乎浮文则士必以节操为尚矣铨选者士之所自集也铨选之所重在端方而无取乎奔竞则士必以卑汗为耻矣而
　　皇上于正直忠厚之士时有以爱惜而保全之略其小过而取其大节法令所加要以抑其浮夸而止而勿过为摧折使士之方严者常进依阿者常退则士气日振士风日古而礼义亷耻以劝惩维之有余矣虽然劝惩者可以维其外未足维其内天下之士因劝惩而丕变虽能自纳于礼义亷耻之中而未必其心之所安也则养之以劝惩又不若养之以教化乎诚端极于上而又务崇正学以风示天下使士知中正之道不可一日而离
　　相与勉为忠厚而耻为浮薄勉为正直而耻为茍容则虽虞周之化无以加兹矣
　　治河
　　自河淮之合也而治淮即所以治河治淮以治河者惟在淮之能制河而已盖淮自桐栢而东至清口而与河合淮之势足以敌黄则合流而东自可以无患茍淮弱不足敌黄则清口必淤淮不能东出而且溃而南矣即清口未淤而淮退则黄进淮愈退则黄愈进黄淮合而倒灌于髙寳之闲则淮扬一带民罔宁居而运道遂由之而梗固其所也然淮之势有强弱者非尽水势之自然而人事有以致之盖淮自清口以下则欲其易泄而在清口以上则又不欲其旁泄淮流尽出于清口其势所以强也旁泄于清口以上其势所以弱也故前代于鳯泗闲多筑闸坝凡以遏淮之流使俱出于清口耳自凤泗之闸坝不修而淮流分矣淮流分则清口之势微而淮弱不足敌黄固其所也今欲使黄淮之顺其道则莫若使淮足敌黄欲淮之敌黄则莫若使其上流之不泄欲淮上流之不泄则莫若修凤泗之闸坝凤泗之闸坝修则清口之流盛矣清口之流盛则黄淮之势顺矣此今日治淮以治河之要务也然海口未濬则淮虽能与河合于清口而未必能与河同入于海下流既淤则上流必溃淮溃而南河溃而北则桃宿以南髙寳以北未有宁宇也故疏濬海口之说亦今之不可不行者矣然河之溃也必由于沙淤故善治河者必以隄束水以水刷沙使河常无沙淤之患则滨河州县自无河决之患故筑归仁隄遏睢湖诸水以入白洋河口亦今之不可不行者矣诚使河上诸臣酌其缓急择其势之至急者行之而以次徐及焉不必拘贾让之三防不必泥宋礼刘大夏之成迹惟使淮治而河治河治而漕治则淮扬之民可免昏垫漕艘且安行而入董口岂不国与民交受其利而可释我
　　皇上宵旰之忧哉然而不议其经费专其责成则民虽免于河患而不免于治河之患是又当合漕臣与河臣总计之委曲以措办专任以图功而勿轻开加派之端勿竞生推诿之途则防之善者矣夫既有治河之利而又无治河之害则平成之绩虽与神禹同称可也岂区区塞瓠子塞东郡者可比量也哉
　　殿试防【庚戌科】
　　臣对臣闻圣王之治天下莫先于正人心人心正然后法度可行法度行然后天下可得而治也唐虞三代之法非有异于后世也然法立于上而治效即臻者盖其时上之道徳隆而教化洽其感人也深而道之也至天下之人渐摩于礼义亷耻之中者盖已久矣是故立法以安民则人莫不守其安民之法立法以兴贤则人莫不守其兴贤之法立法以一文武则人莫不守其一文武之法立法以饬吏治裕国用则人莫不守其饬吏裕国之法此所以世运亨而治臻于郅隆也使唐虞三代不能先正其人心则其法之亦与后世等耳法寛而可生于寛之中者法严而即伏于严之内法无定而人得因其无定者以为奸法有定而人即因其有定者以滋虽有圣人岂能善其后哉然则治天下之道从可知矣未有法不立而能治者也未有人心不正而能行法者也是故恃法不如恃徳议法不如议教徳教立则人心正人心正则法无不行矣钦惟
　　皇帝陛下智勇天锡寛仁性生重道敦伦文教诞敷于四海立纲陈纪声灵丕振于九围固与尧舜并其光华与天地同其髙厚乃徳虽至矣犹以为未至治虽盛矣犹以为未盛进臣等于廷谘以安民兴贤之道一文武饬吏治通漕运之方以臣之愚陋何敢轻言天下之得失然狂夫之言圣人择焉泰山不弃土壤河海不择细流
　　陛下有泰山河海之量臣敢不尽其土壤细流之益臣闻孔子曰道之以政齐之以刑民免而无耻政刑者法之谓也所以束人之身者也又曰道之以徳齐之以礼有耻且格徳礼者修于身而教于人者也所以感人之心也束其身则人不敢犯感其心则人不忍犯其为不犯同也而浅深难易之闲不可同年语矣先王知其然故其为治也不在乎以法整齐天下而在乎以徳化导天下不在乎使人畏吾法而在乎使人服吾教今
　　陛下立法更制九年于兹矣有意于安民而民至今犹未尽安有意于兴贤而贤至今犹未尽兴而且文武未获实效吏治未获澄清漕运未能以时修濬意者求于法者详而所为崇徳教以正人心者有未至乎伏读
　　制防有曰欲家给人足以成丰亨乐利之休何道而可臣观今日安民之法不可谓不至矣逋欠之时蠲也赈恤之时闻也预征私派火耗常例悉禁也即今之法安今之民天下之民宜无不可安矣然惠之出于上者未必尽被于下禁之立于上者未必尽行于下功令之所着郡邑违之郡邑之所行猾胥挠之上之设法以利民者无不至下之为以戕民者亦无不至由是观之则天下之民非区区之法所能安也伏读
　　制防有曰士风尚未近古以致吏治不清民生未遂臣观今日兴贤之法不可谓不至矣经术之已崇也科目之已重也颁于学宫者莫非古造士之方登于天府者莫非古辟门之制即今之法兴今之贤天下之贤宜无不可兴矣然贤者不必尽登登者不必尽贤禁钻营也而钻营因之而愈甚抑浮伪也而浮伪因之而愈生正谊明道者众指为迂阔寡亷鲜耻者共赏其适时上之课士者屡易其法下之奔竞者亦屡易其术由是观之则天下之贤非区区之法所能兴也伏读
　　制防有曰礼乐之彦韬钤之臣兼收并重何以简用得人臣观今之所以责成文武者其法亦不可谓不至矣制科则兼重也事权则不相统也有督臣以总摄之有抚提以分辖之有京察以核文吏有戎政以核武弁有不时之纠劾以震摄文武之心即今之法用今之人宜乎文皆亮采之佐武尽干城之选矣然在文吏则推诿之意尝多担荷之力尝少在武弁则身家之虑尝重宗社之计尝轻上之求之者以实下之应之者以名由是观之则文武之臣亦非区区之法所能用矣至于督抚守令之系于民生也黄运两河之关于国计也皆天下至重而朝廷之设法以责之者亦已至矣然在督抚守令则以防蔽为老成以党同为敦厚茍可以合考成之条则朘民膏而不惜茍可以避叅罚之咎则残民命而不顾在黄运两河则有修之名未必有修之实有濬之名未必有濬之实一隄方成一隄复溃一水方通一水复塞由是观之则是二者亦岂区区之法所能责其效哉夫法者治之迹而非所恃以为治也为治而责恃乎法自古及今未有能治者臣非欲
　　陛下废法而治也窃以为法之及人也浅徳之及人也深法之禁人也难教之化人也易故有徳不可无法有法尤不可无徳有教不可无法有法尤不可无教此万世不易之理亦当今救时之急务也今日之治茍非崇徳教以正人心虽日议法无益矣伏愿
　　陛下日新其徳以尧舜禹汤文武之心为心以尧舜禹汤文武之学为学兢兢焉翼翼焉有勿言言则必可使天下共法也有勿动动则必可使天下共则也如此则朝廷之上四海之内莫不仰
　　圣徳之髙深不待家谕户训而人心已动矣于是务敦教化一如古者司徒党正三物六行之制尽其实而勿徒循其名天下之人既动于上之徳而又习于其教则自相渐以仁相摩以义相勉以忠厚而耻为浮薄相劝以正直而耻为邪僻不待法之驱而人皆有君子长者之心由是立法以兴利则人莫不安于上之所兴立法以去则人莫不安于上之所去行一法而有一法之利者更一法而有更法之利天下之民由是而可安天下之贤由是而可兴天下之文武由是而可用以之饬吏治则督抚守令必不敢欺上以剥下以之通漕运则黄运两河必能以时而修濬郅隆之治庶乎其可成矣此正人心之效也使不先正夫人心而徒恃乎区区之法议法者日益精而刓法者日益巧一法不效辄更一法法之变未有已也虽然臣犹有进焉夫天下之人相遁于法也始于其心之不正亦由于其用之不足书曰凡厥正人既富方谷管子曰衣食足而礼义生今之大吏禄薄不足以给其费则思借法以自肥今之小吏俸微不能以养其家则思干法以为奸其罪可诛而其情可悯夫人方戚戚不能保其生则虽有徳化岂能发其礼义亷耻之心哉宜乎法出而奸生令下而诈起也是又在
　　陛下仿古待臣之礼稍重其禄使之有以自给而又禁其淫靡定其车舆服饰之制严其宫室饮食之节勿使耗于无用夫既有以养之又无以耗之则为士大夫者皆充然有余无皇皇不足之忧自然奉公守法竭心力以效忠于
　　陛下然后徳教可行人心可正而郅隆之治可成也夫养以先之教以继之徳以动之法以董之四者缺一而能治者未之有也
　　陛下诚加意于臣之言务其全勿务其偏则治道备而治化成万世子孙长享
　　圣泽于勿替矣臣草茅新进罔识忌讳干冐
　　宸严不胜战栗陨越之至臣谨对










　　三鱼堂外集巻二
　　钦定四库全书
　　三鱼堂外集巻三
　　赠内阁学士陆陇其撰
　　防
　　交泰
　　君臣之交莫贵乎其诚诚也者积于上而孚于下者也故主用术则臣多挟私矣主用诚则臣多竭忱矣三代之时其臣非必尽性忠义不顾私不罔上者也然而有一徳之美无乖忤之虑一时腹心大臣固皆竭其股肱保其勲名始终无闲而在廷诸臣上自六卿之长贰下至酒浆醯醢之职亲而文昭武穆疎而殷献宗工近而侍御仆从逺而庸蜀羌髳与夫誉髦之多士赳赳之武夫莫不尽力以从上命勤其政而恤其民何哉禹汤文武以至诚之心感之而一时诸臣亦以至诚之心应之由是言之则诚也者洵万化之源而御臣之枢机也是终始之所以一也是尊卑之所以睦也是亲疎之所以恊也是逺近之所以孚也是异同之所以泯也后世人主惟不能尽其诚而参之以术而一徳一心之美遂不可复觏至于一徳一心之难觏乃慨然曰古今臣不相及也孰知其一念之不诚以至此哉然则谈交泰于今日舍诚其曷以耶
　　皇上与二三大臣同心图治罔有闲隔固以诚开其始矣尤愿以诚保其终夫大臣者与人主共休戚者也如手足之于腹心原不必其存形迹故茍有益于国家勿以专行而疑其擅茍有利于民生勿以树恩而罪其私我苐无猜忌之心则纳其嘉谟而不嫌于屈即参以独断而亦不病于乖我苐秉忠信之情则尊以禄位而天下共羡其宠荣即示以裁节而天下愈见其无间上以一心遇其臣而臣不以一心报其上者未之有矣至于公孤庶尹其职分不同而可以诚感则一也果待之以诚使为公孤者无掣肘之虞为庶尹者无阻隔之患其谁敢自旷厥职焉满臣汉臣其习尚不同而可以诚感亦一也果待之以诚无以满臣而固抑之以示公亦无以汉臣而概疑之以为党其谁敢自分涯域焉若夫内外诸臣非所以翼辇毂即所以备藩宣也文武诸臣非所以备顾问即所以効干城也孰非股肱而可不以诚遇乎孰无心膂而不可以诚动乎果皆待之以诚考课之法无闲彼此升迁之例无分异同其谁敢不共输忱悃对扬休命焉总之御臣之道用恩可用威可用寛可用严可而独不可以不诚不诚则将杂出乎权术上以术御下亦将以术应一人之术必不足以胜凡为下者之术欲望其一徳一心共矢励翼也岂不难乎唐太宗参用术者也唐徳宗纯用术者也参用术故以刘洎之贤而不能保其终纯用术故内惑于卢杞裴延龄而不能觉外制于朱泚李怀光而不能克不诚之一至于此魏郑公所以有去形迹之论陆宣公所以有贵诚信之奏也崇论闳议无逾于斯在
　　皇上存之勿替而已抑愚犹有进焉人主诚于待臣必先诚于爱民何则人臣受主之眷必将视其主之所寤寐思服者以求称其意茍徒以赤心待其臣而无恻怛为民之意则臣之求报称者亦将惟主之欲而不暇及于民生之大计故愚愿
　　皇上以实心为民然后以实心待臣使羣臣知
　　皇上于为民之外别无他欲而人臣于为民之外亦别无可以报主则将矢心励翼共图康济民生安而治化成三代之隆可计日而俟矣
　　经筵
　　从来君徳之成就在乎亲近君子而君子所以成就君徳者在乎使其心一于敬何则亲近君子则近正事闻正言而涵养薫陶之益积于平日者深是故有言必入有谏必从心一于敬则声色之不溺货利之不殖而清明强固之气凛于夙夜者严是故言一事而万事之理毕达言一物而万物之理毕通此古之帝王所以自成其徳而古之人臣所以致君于明圣者由此道也使不能亲君子于平日而欲责啓沃之功于一时平时渐渍于宦官宫妾之习而一旦进以仁义道徳之言其不以为愚且诬者鲜矣即能亲君子矣而其心不主于敬则进以一事止一事焉已耳能达于所进不能达于所未进告以一物止一物焉已耳能通于所告不能通于所未告将事事而进之不胜其烦也物物而告之不胜其纷也自古君徳之成者莫如成康自古人臣能辅成君徳者莫如周召迄今读召诰立政诸书其所兢兢至愼者缀衣虎贲之职也至其所操以进君者一则曰疾敬厥徳再则曰王敬作所由此观之则君所以成就亦可知矣今
　　皇上神明天纵度越古今而执事所以啓沃之术固圣益求圣之至意也顾言啓沃而不归其要于亲君子敦其本于主敬则经史典籍之言能必其陈之而悉听乎古今因革生民休戚能必其陈之而不以为凟乎正谊明道之说正心诚意之谈能必其陈之而不以为迂乎且夫无穷者天下之事理有尽者臣下之嘉言以有尽之言发无穷之理言之所至幸而听矣言之所偶不至而误者徳不且因之而隳乎故窃以为经史文籍当研究讨论也然不必经筵之时始研究讨论也深宫宴处无地不当亲君子则无地不可研究无地不可讨论古今因革民生休戚当条晰敷陈也然不必经筵之时始条晰敷陈也深宫宴处无地不当亲君子则无地不可条晰无地不可敷陈正谊明道正心诚意当言也亦不必经筵之时始言也深宫宴处无地不当亲君子则无地不可言道谊无地不可言诚正诚于满汉诸臣之中择其老诚端谨博通经史者俾其出入侍从朝夕顾问以仁义道徳之言优游渐渍于旁则
　　圣徳之成有莫觉其然而然者而其本则尤在
　　皇上之心一于敬敬则声色玩好之物不足以惑此心而经史典籍自见其防趣也敬则丰亨豫大之境不足以荡此心而古今因革生民休戚自得其利也敬则权
　　谋功利之说不足以蔽此心而正谊明道正心诚意自觉其非迂也夫然故众君子共进于朝而不以为党一君子独进于前而不以为矫有时闻君子之言而悉通其防有时未闻君子之言而已得其理此圣学之源圣徳之本而职司啓沃者所当加意也不然而屑屑焉徒经筵之是恃将经筵之时暂而不经筵之时常也经筵之时端拱而陈者不过一二人而不经筵之时乗闲而进者不知其几人也经筵之人则人主所敬而疎之人而不经筵之人则人主所狎而亲之人也欲望君徳之成也岂不难哉
　　修省
　　天之爱人主与爱天下之人不同天之爱圣主与爱庸主又不同天下之人其所行有得失止及其一身耳至于人主则固天所生之以乂安元元者也而圣主者则尤天所笃生以寄其乂安之任者也任之者重则其望之者不得不深望之者深则其责之也不得不切故一有失焉则变异随之矣一不警焉则怪异随之矣是非寛于天下之人而苛于人主也非寛于庸主而苛于圣主也天若曰是人也吾何如任之而未能称吾任也吾何如望之而未能塞吾望也为之变怪以警惧之或者其终能称吾任乎或者其终能塞吾望乎由是言之天之厚爱之者将以厚责之也天之厚责之者又所以厚爱之也故为圣主者茍遇灾变必悚然而惧惕然而省务修其徳而改其政以迓天休是以虽有灾变而不能为害乃者彗星地震先后叠见愚以为其灾其祥皆未可知所可知者惟
　　皇上之能省而已自古人主当灾祲下降未尝不颁罪已之诏未尝不下求言之令然而天变未必尽弭天意未必尽囘则今
　　皇上之省有益无益亦未可知所可知者惟
　　皇上务省之实勿务省之名而已省之之实执事所谓崇源综要是也崇源之道在正身综要之道在寛赋敛缓
　　刑罚振士气何谓正身盖人主之身天心所系属也身有淑慝而天象因之故一动念必自省曰此可以对天乎一举步必自省曰此可以对天乎一饮食一衣服一宫室必自省曰此可无咎于天乎事事不敢忘天念念不敢忘天则修省之源得矣何谓寛赋敛古之治世者必以富民为先而今也惟催科之是急非有水旱饥馑之灾而民不给于藜藿此宜天心所悯也夫军国之需固不可阙矣岂无冗兵冗费可减以纾我民者乎岂无污莱弃地可辟以寛我民者乎今不务议此而苐蠲其逋赋逋赋者是奸胥汚吏之所侵渔而非良民之所负也蠲之适以惠奸人而何足以囘天乎是故逋赋可不蠲而正赋不可不议渐减也何谓缓刑罚古之用刑者反覆戒谕其臣惟恐其滥于无辜也今也失出者有罪而失入者无咎法吏惟恐获罪则务为深刻所坐愈大深刻愈甚虽豪猾大憝多伏其辜岂无寃抑而自诬者乎岂无株连而可悯者乎近虽奉
　　诏肆赦而事涉重大仍不在赦例则是无辜者终无以自雪也无乃非上天仁爱之意乎是故罪果确当者虽轻可不赦而罪在疑似者虽重不可不赦也何谓振士气古之为治者必曰重士谓其能诵法诗书者也谓其能守正不渝者也谓其知天下大体者也故虽他途不妨参用而必不使并于士虽取士之法不一而必使士常重于他途今也裁其进取之数艰其铨选之途使讲道论业之儒偃蹇而不得进进而不得用其气郁而不伸亦足以致天变是故士习当敕而士气不可不振也此皆修省之要也
　　皇上诚以实心为之以此诚民即以此敬天天下之人孰敢不革心易虑以称我
　　皇上之意而共邀天眷然则赦条颁而有司之不奉行非所患也嘉谟陈而部议之不采取非所患也中外羣工不能洗心涤虑直省督抚不能洞烛幽隐非所患也何则
　　皇上者羣臣之准四海所视而效也故修省之实不在有司不在部寺不在中外羣工不在直省督抚而惟在
　　皇上未有祁寒暑雨之咨日切于宸而有司敢匿其仁慈者也未有悬鼗止辇之忱日切于堂陛而诸臣弗体其虚者也未有省躬责已视民如伤之意日笃于深宫而内而百僚外而督抚不能仰体君心者也万一有之黜而去之可也责而儆之可也去一以励其余可也其何足虑之有诚如是行且灾消变弭天心昭格曰是果能称吾任也是果能塞吾望也虽谓彗星地震祥也非灾也亦宜
　　治法
　　帝王之道中而已矣惟中故缓狱措刑而不厌其寛诘奸锄暴而不厌其严治具纤悉而不厌其烦独持大体而不厌其简以之为政则和而平以之为法则顺而祥以之振风俗感人心无所施而不得其宜此唐虞三代之治所以卓然于万世而莫与京也茍不审其中而徒徇于一偏方其寛也则奸宄肆行而不知诘方其严也则无辜触网而不知恤方其烦也则天下多事而吏弗能纪方其简也则教弛法废而上弗知饬安在其能振风俗而感人心乎汉唐宋之所以有古治遗意者则以其寛严烦简偶合于中也其所以不如三代者则以合而有未尽合也治乱之故盛衰之理一言以蔽之矣今
　　皇上绍承先烈思所以整齐风俗和辑人心则寛严烦简之闲诚不可不加之意然愚窃谓今日为寛严烦简之说者皆未得其要而徒徇一偏者也故见周礼之委曲烦重则以为宜用烦见太公之三月报政则以为宜用简见汉髙三章之约则以为宜用寛见诸葛严峻之治则以为宜用严夫周公之治周诚烦矣然其闲岂无简者存乎太公之治齐诚简矣然其闲岂无烦者存乎汉髙孔明诚一以严而一以寛矣然寛者岂无用严之处严者岂无用寛之处乎盖寛严烦简者为治之大体因乎时者也寛严并用烦简互施者为治之大要随乎事者也故善为政者贵因时而知变又贵因事而知变茍谓时可寛而一乎寛或可严而一乎严犹未知寛严之变者也谓时可简而一乎简或可烦而一乎烦犹未知烦简之变者也
　　皇上垂统方新比之于周则正成康制礼作乐之会也其道宜用详拟之于汉则又文景与民休息之会也其道宜用寛此今日之时则然也然以其事论之则又有不可概论者愚请得指其一二而其他可以类推焉今日之宜详者莫大乎尊卑上下之差别宜简者莫要乎簿书文移之虚名宜寛者在钱粮之诖误诏狱之株连宜严者在吏胥之舞法守令之贪污尊卑上下之辨所以节淫侈定民志也今胥得与缙绅同服商贾得与公卿齐饰而法制不立其闲将何所底止乎宜命礼臣酌其差等不厌精详务为定式庶贵贱不逾而
　　朝廷之名器足为重于天下此以详为贵者也簿书文移上下所凭以为信者也然今上之施于下者非必其尽行也以应故事而已下之申于上者亦非必其尽行也以应故事而已而徒使奸豪得借以为资而成其所欲此可不思所以省之乎宜务在必行不为虚文庶官吏得尽心于职业亦以少损奸豪之虚伪此以简为贵者也钱粮之催徴不可寛矣然以分毫之拖欠而遭黜革以限期之稍逾而加谴谪不已甚乎诏狱之审録有不得已矣然以一事之蔓延而累及千百以一人之有罪而祸及亲属不已甚乎此宜以寛为贵者也吏胥之舞法亦既屡申饬矣而舞法者自若守令之贪污亦既屡申饬矣而贪污者自若岂非舞法贪污者未必尽发觉发觉者未必尽加诛乎此宜以严为责者也故愚尝论之曰寛而详者为体严而简者为用此今日之中道也致治之谟无逾于此虽然犹有进焉夫寛严烦简者治之迹而非治之本也治之本在
　　皇上之一心汉唐宋所以不如三代者非独其政之未尽适中亦其心有未纯焉是故以至仁为心而无杂乎偏私以主敬为心而无入乎怠弛此又
　　皇上用寛用严用烦用简之本茍无是心虽施之政事者尽得其中亦汉唐宋之治而非唐虞三代之治也岂天下之所望哉
　　谋断
　　天下之事未有不由独断而能成者也亦未有不合众议而能断者也以断而成其议则是非一而不患有聚讼朋比之纷以议而济其断则众论谐而乃以见师济一心之盛三代之隆其时议论不尽见于诗书然尝由周官所云议事以制者推之则知当日建宫画井凡国家大典必博访羣臣各陈得失然后诸大臣裁断于上不因其纷纭滋扰而厌之惟断之以理而不惑于似是是以政成事立而天下便之向使止任一已之见而不参考于众论参考于众蹐而或厌其滋扰使之顾忌而不敢尽言则利害必不能尽晰是非必不能尽当虽聪明齐圣之君秉徳廸知之相亦岂能致天下之治
　　如当日之盛哉三代以下治不古若无他或众议纷纭而上不能决或君相多忌而公论郁塞是以知者不敢言言者不敢尽而政日以乖然则议论之得失其闗于时政岂浅鲜耶愚窃观今日议论之与前代异前代之在议论之多今日之在议论之少
　　国家创制立法斟酌古今羣臣章奏未尝不下部议事稍重大未尝不下诸大臣防议然愚以为议论之少者何也前代议论惟其执偏挟私而不欲言则已茍其胸中所欲言则未尝有所忌讳今
　　朝廷虽大开言路无有忌讳而议者未能深体上意往往局蹐而不敢尽是以虽章奏日上而试问引裾折槛者何人也碎首玉阶者何人也言及乗舆而
　　天子改容事闗廊庙而宰相待罪者何人也惟其角立门户者则言之浮泛塞责者则言之至于社稷之大计生民之利病则固未尝尽陈于上议论既少上之人虽善断亦岂能尽晰其利害尽烛其是非而罔或不当哉故愚以为今日要务非有以大破其忌讳之见而广开议论之门不可议论之门既广其闲虽不无蓄疑怀私雷同诿卸者杂然并出然在上之人有以断之耳非所患也今人皆曰宋人议论多而成功少所以不振然熈宁元佑之败坏者议论也庆歴嘉祐之致治者亦议论也洛蜀朔党之分争者议论也韩范富欧之相济者亦议论也议论果何负于人国哉若夫断之之道则愚又得而言之矣天下事未有不讲究于平日而能独断于临时者也不讲究而能断者其所谓断亦断其所断而非圣君贤相所谓断也是以古之帝王虽聪明天亶必亲师传必诵诗书正直之士未尝一日离于侧也规诲之言未尝一日絶于耳也而其大臣亦相与考究古今洞晰事几是以事至而不惑言入而即辨此三代之世所以能总众论而归于一也今
　　皇上将总揽万几宜勤御经筵留心典坟而又选方正博闻之士日侍左右与之讲道论徳究晰民瘼执政大臣
　　亦时时亲近儒生考求义理虚访利病天下之事既熟悉于中一旦临事出其所素定者断决于上必能使众论归一疑似不淆既无盈庭莫执之忧又无偏僻自用之病以此为政何政不成以此图事何事不立是文武再见于世而周召毕散韩范富欧复生于今也亦在君相加之意耳岂忧天下事之不可断哉
　　铨政
　　人才不患其壅滞也天下之才无穷而朝廷之官有限以有限之官给无穷之才前后相守歴歳月而不能即登庸者势也是惟上之人有以鼓舞之使已仕者乐于其职而不见有陞转之难未仕者安于在下而不觉其选授之迟上之人徐择而用之才愈多则官益得人用之愈迟则天下之才益磨厉而有以效于上故鼔舞之道得则壅滞之端泯善用才者患无以鼔舞之不患无以疏通之也自古人才之多者莫如三代建官之少者又莫如三代然三代之时不闻有壅滞之患者无他鼔舞之道得焉耳后世之人才非加多于三代也建官非加少于三代也然而常患其壅滞者无他鼔舞之道失焉耳今
　　国家选法初授者以考定先后为序陞迁者以歴俸多寡为序一出于至公矣乃出缺有限选途日艰宜执事鳃鳃以壅滞为虑而欲求疏通之法为鼓舞之道也然愚以为今日之铨政当以鼔舞为疏通不必以疏通为鼓舞鼔舞之道莫若于循格之中行破格之典使中才不得越次而进以守铨法之常而英流闲得超擢以登以通铨法之变天下之士将争自磨厉以求赴上之意而不见有壅滞之形窃以为凡今在籍候选之人宜令所在督抚每歳各以其职业考之举其最者一人上送吏部使得越次而选而郡县有司亦令督抚歳举其最者一人使得越次而陞越次而选者一省不过歳一人既无碍于选法之常而英流之士得以及锋而用中才者亦将勉自涤励而不至于委靡自弃选授之期虽遥而皆有旦夕可陞之望则不见其遥陞转之途虽难而皆有旦夕可陞之望则不见其难如此尚何壅滞之足虑哉此所谓于循格之中行破格之典以鼓舞为疏通者也今日铨政之要也若夫就疏通言疏通则又有其道矣一曰入仕之途宜清也夫今仕路之所以壅者以流品之太杂也自科目而外有任子又有例监有投诚有府史杂流此固
　　朝廷所以广用人之途而不可偏废也然其中岂无冐滥而当核者乎宜严其例使一才一艺皆得踊跃于功名而不至开侥幸之门一曰考课之典宜严也夫不肖者安于其位则贤才不得上升宜令督抚察所属贪汚者不时纠叅而考课之时不特一二等之擢者不得滥施即平常留任者亦必奉身寡过有吏习民安之便而后使之久于其任一曰辟召之法宜叅用也汉法长官得自辟曹掾一时文学才俊之士皆出其中宜仿其制令天下长官得辟有出身士人为掾吏既可息奸猾之风而士之未就职者亦得少展其才此三者皆今日疏通铨政之道也
　　察吏安民
　　谈吏治于今日欲舍钱谷刑名而讲安民之术迂矣然置安民之术而止求全乎钱谷刑名恐民不得安而所谓钱谷刑名亦不可得而全也夫钱谷刑名者必民安而后其效可奏未有民不安而钱谷刑名克奏其效者也故善为吏者求钱谷刑名于安民之中不求钱谷刑名于安民之外故其始也见有民不见有钱谷刑名其继也民治而钱谷刑名无一之不治此两得之道也不善为吏者求钱谷刑名于安民之外不求钱谷刑名于安民之中故其始也见有钱谷刑名不见有民继也民敝而钱谷刑名无一之不敝此两失之道也然则课吏之法无他亦惟以民之安不安课其钱谷刑名而已今国家课吏钱粮之稽迟者有罚刑名之失出者有罚此此亦欲其就安民之中兼全乎钱谷刑名非欲其舍安民而止求钱谷刑名也乃奉行者不察止顾钱谷不问民力止顾刑名不哀民命茍可以合考成之条则朘民膏而不惜茍可以免降谪之科则致民枉而不悔此甚非所以奉宣
　　朝廷徳意而致天下于治平之域者也夫治必随时而变法必因而革向者明季之吏治在徇名而忘实为吏者借安民之名而置钱谷刑名于不道究之钱谷日耗刑名日弛而民愈不得安故
　　国家立法不得不微重在钱谷刑名重在钱谷刑名者所以求安民之实效而无溺乎安民之虚名也今日之吏治在徇末而忘本为吏者以钱谷刑名之故而日困其民究之民困于钱谷而钱谷愈不可治民困于刑名而刑名愈不可治故今之立法又不得不重在安民重在安民者所以正钱谷刑名之源而无徇乎钱谷刑名之流也则所以稽吏治能否而合于古之所谓吏者其法有二一曰于钱谷刑名之中课其安民之效夫钱谷之催徴固急矣然必催徴之有法而不至以催徴病民者方为钱谷之最刑名之问拟固急矣然必问拟之平允而不至以问拟病民者方为刑名之最此则就钱谷刑名为安民者也一曰于钱谷刑名之外课其安民之效夫钱谷固不可缓而钱谷而外如劝农课桑诸务古有其制矣独不可举而行之乎刑名固不可轻而刑名而外如读法宪老诸务古有其典矣独不可举而施之乎此则舍钱谷刑名为安民者也夫如是将民安而钱谷日丰是安民即所以为钱谷而不必问拟之是急也何吏治之不可登何古治之不可复是在察吏安民者一举而振之而已不然而役役焉所重在彼所轻在此民生敝而逋欠益繁奸宄益出非所以为斯民计亦岂所以为钱谷刑名计哉
　　漕运
　　漕运之法三代以前无有也以漕运而裕国秦汉以来不得已之防耳夫以京师之重而仰给于遐方天下无事则有侵渔迟误之天下有事则有咽喉中梗之虞此甚非所以久安长治也谋国者当以三代为常而以秦汉为变经其变所以为一时之利复其常所以为万世之计故窃尝以为漕运无得失也漕运之多寡即其得失汉之初漕山东粟以给中都歳不过数十万石至其后则歳六百万唐之初歳不过二十万至其后则三歳七百万宋之初亦不过数十万其后四河所运至五百五十万夫其所以不得不多者何哉养兵之太多也冗员之未尽去也西北之荒田未尽垦也茍不去其所以不得不多之原而驯复于不漕自裕之法乃区区讲于漕运之得失不已末乎
　　国家定鼎燕京仰给东南漕运最为重务今欲骤然废漕其势固必不能而以为裕国之本专在于此则非愚之所敢知也愚请先就漕论漕而徐探其本计可乎夫输挽之所以愆期者以沿途之留滞也欲沿途之无留滞则莫若责之督粮诸臣旗弁之所以侵没者以收纳之不精详也欲收纳之精详则莫若责之仓塲诸臣若夫海运与河漕并行此固元世已行之事然愚以为海运不可行也元虽获海运之利而今歳飘没若干明歳飘没若干数十年中民之纳于鲸鲵之口者不知凡几矣至其季世终以不给海运之效亦可睹矣以明祖之深谋逺虑岂不知海运速而河运迟海运省而河运费岂不知河海并运可以无咽防之变然卒舍海而就河者盖亲见元世之利害而不欲以民生国计试之波涛也况今海氛虽静余孽未尽而可冐险以争区区之利耶河之害漕者在牵漕河诸水尽泻入海也故河决之世陆则病水水则病涸发则病水去则病涸齐鲁病水漕河病涸治之之法以漕避河不若以河避漕夫河之势合则易溃分则自杀诚于河之南北相其地势析其支流条分而派别之大者为川浍小者为沟洫则势分而河安河安而漕安此皆就漕论今日之良防也而裕国之本则不在是焉裕国之本其必垦西北之闲田而寛东南之输挽乎垦田之所以无成效者非垦田之难而未得其人未得其法也天下之大岂无能罢骑兵留屯田如赵充国其人者乎岂无能大治诸陂穿渠溉田如邓艾其人者乎岂无能就髙为堡列栅二十如韩重华其人者乎诚能重爵位以尊之一事权以委之久任使以俟之必有竭尽忠力出而称
　　朝廷之防者然后为之清其疆理【缺】
　　风俗
　　世运之盛衰风俗实为之而所以维持乎风俗使之淳而不浇朴而不侈者则惟视乎上之政教何如耳三代之时非无浇漓侈奢之民也然而道徳一而风俗同者其政教得也汉唐宋之时非尽浇漓侈奢之民也然而世风渐靡不能返于隆古者其政教非也三代之时经制定于上其车服有等其宫室有度其饮食器用有制虽一寸之微一丝之辨必为之厘定而颁布之而又为立大学以教于国设庠序以化于邑日夜以孝弟忠信磨励其民人其有竒邪荡泆之民则乡大夫州长闾胥之徒以时纠而去之故民之生也所见皆仁俭之风所闻皆仁俭之训少而习焉其心安焉一有不如是者则乡里相与怪之栗焉而不宁浇漓侈奢何自而生乎若夫汉唐宋之时其所重者在簿书期防所急者在钱谷兵师而凡先王所以导民之具则以为迂阔而不暇为闲有贤君发愤而行之亦不能如三代之详密则其俗之不古若也岂不宜乎由斯以观则政教者风俗之本原也不深加意于政教而徒咎风俗之不古曰吾民不如三代之淳不如三代之朴噫是果民之不如三代耶抑所以导民者其本原犹未得耶
　　国家承明季之衰其浇侈之习已非一日宜执事慨然思欲为之所愚以为欲反今日之俗而登之隆古无他亦惟以三代所以导民者导之而已愚非敢谓三代之法可一一施之今也然其大体固有不可得而易者其一则经制宜定也民之所以不敢厌纵其耳目者有上之法制为之防耳茍法制所不及则何惮而不为今民闲冠婚丧祭之礼宫室饮食衣服之节初未尝有定制也惟其力之能为则无所不可富者炫耀贫者效尤物力既绌则继之以贪诈故靡丽日益亷耻日消诚宜画为定制使尊卑上下各有差等不得逾越庶几俭朴可兴贪诈可弭其一则学校宜广也民之所以不入于淫荡安其朴素者以其知礼义之可重耳茍礼义不足动其心则朴素必不如奢靡之可乐忠厚必不如淫荡之可慕学校者所以教民礼义也今惟州县有学又止及于生徒而董其任者亦止掌其册籍核其进退未尝有所谓礼义之教人不知以行谊自重则惟以服美为荣何怪风俗之日浇日侈乎宜选方正有道之士为州县之师长重其禄秩而又仿古里塾党庠之制以农隙教导其民使知礼义之可重而无慕乎浇侈其一则赏罚宜审也民之所以从上之令者以其赏罚行焉耳赏罚不行而欲其从令不可得也今
　　朝廷之赏罚亦綦严矣而独于奢俭淳浇之际未见有赏罚行焉胥吏被文绣富贾为雕墙而有司不问子弟凌父兄悍仆侵家长而有司不问而其忠厚朴素不随时好者则徒为笑于乡里不闻有所奬励如此安望其不为浇侈乎宜勅有司以时访于境内举其尤者赏罚之而即以风俗之淳疵为考成之殿最庶有司不敢忽良民知所劝而莠民知所惩凡此者皆所以导民之具而风俗之本原也诚一一举而行之而
　　皇上以恭俭之徳端化源于上公卿大臣树惇守素奉宣徳意于下寰海内外有不返朴还淳去奢从俭其登三代之盛者未之前闻倘曰簿书期会钱谷兵师今日之急务何暇为此迂阔愚恐风俗之日浇日侈所谓今日之急务者亦将理之不胜理也


　　三鱼堂外集巻三
　　钦定四库全书
　　三鱼堂外集巻四
　　赠内阁学士陆陇其撰
　　防
　　郊祀
　　郊祀分合之议自汉以来纷纷莫定久矣窃以为皆执其一偏而未博观乎古人之礼也夫不博观古人之礼则各操所见而不能相通主乎分者以分为是既知有分而不知有合主乎合者以合为是复知有合而不知有分按其说则皆有可行之理究其归则皆有难通之失宜其歴千百年而纷纷莫定也夫古之郊祀不专主分亦不专主合周礼所谓冬至圜丘祀天夏至方泽祀地此固主分矣然圜丘而外有孟春祈谷之举左氏所谓啓蛰而郊是也有孟夏祈谷之举左氏所谓龙见而雩是也有季秋大享之举月令所谓季秋大享帝是也一歳而祭天者四而又有因事告祭之举如舜之类上帝武王之柴望此其闲有分有合有其合者以见父母之当并崇而王者事天之心以尽有其分者以见母之不得抗乎父而王者事天之义以备此古人之礼所以尽善而无闲也今不考其全而见其合也则以为是必不可分见其分也则以为是必不可合分合之论互峙而不定而典礼之晦也久矣故窃谓今日郊祀之礼分与合当并用不当偏循也分合并用而时势有难行者则法古人之意而变通其迹可也古者天子出入仪卫简省而所治不过王畿千里得以尽力于齐祭之事故一歳数出不以为烦后世海内为一皆统于上机务之繁亿倍于古而又仪物滋多兵卫盛众非可一歳而数出也夫分合既当并用而一歳又不可数出莫若以其合者每歳举之以其分者五嵗举之分之歳则不必举其合合之歳则不必举其分既可伸其父母并崇之念而又无母抗乎父之嫌既得古人分合并用之意而又无一歳数出之扰尚何有异论之难一而典礼之不可定也哉然愚更有进焉盖今日郊祀之礼宜讲求者不独一分合之议也唐长孙无忌曰三代以来无父子同配明堂者故周不以文王配天者避稷也则配享之义古有定论矣今
　　国家既尊
　　高皇帝而殷荐于南郊必尊
　　章皇帝而侑享于明堂则当折而论定者此其一也礼曰周之始郊其月以日至其日用上辛则郊之用辛古有定论矣后儒徒泥日至之文而不考用辛之义遂使对越上仪行于闭关不省之侯则当折而论定者此又其一也夫既有以定其分合之议又有以尽其配享之文正其上辛之吉则郊祀之礼庶乎万世不易而承天子民之道胥于是焉在矣
　　经学
　　六经者圣人代天地言道之书也六经未作道在天地六经既作道在六经自尧舜以来众圣人互相阐发至
　　孔子而大备不幸火于秦微言大义几于湮没至汉兴诸儒索之于烬煨之余得之于屋壁之中收拾残编断简相与讲而传之于是言六经者以为始于汉矣然汉儒多求详于器数而濶略于义理圣人之遗言虽赖之以传而圣人之精微亦由之而湮歴唐及宋至濓洛关闽诸儒出即器数而得义理由汉儒而上遡洙泗然后圣人之防昭若白日而六经之学于是为盛是故汉宋之学不可偏废者也然其源流得失不可不辨矣辨其源流犹易辨其得失则难辨汉儒之得失犹易辨宋儒之得失则难欲辨源流取两汉儒林传及伊洛渊源録考亭渊源録阅之一展巻而昭昭矣易之始于田何分为施孟梁丘而定于王弼又定于程传朱本义也书之始于伏生分为欧阳大小夏候而定于孔安国又定于蔡九峰也诗之分为齐鲁毛韩而定于郑康成又定于考亭集传也春秋之分为公羊谷梁左氏而定于何休范甯杜预又定于胡文定也三礼之始于高堂生戴圣刘歆而定于郑康成又定于朱子之仪礼经传通解也汉宋两代之儒折角夺席于千有余年之闲者可歴歴数诸掌也若论其得失则必有高于诸儒之识然后可辨诸儒之惑有大于诸儒之力然后可以断诸儒之误即未能大且髙而不甚相逺然后能窥其堂奥而见其精髓程子所谓身在堂下焉能辨堂上之是非此与徒辨其源流者难易悬殊矣然而辨汉儒犹易辨宋儒则难者汉儒之所争者不过郊坛之分合禘祫之大小明堂世室之制臯库雉应之位祥禫之月日律吕之上下皆有迹可寻有数可稽故虽烦而易究至于宋儒之所争者每在于太极之动静先天之顺逆理气之离合知行之先后其得者足以救汉儒之支离其失者遂入于佛老之虚无一字之误认而学术由之而顿变一言之谬解而风俗由之而尽移易所谓失之毫厘差以千里者非好学深思不能辨也然愚谓此不难辨先儒固有定论矣自尧舜而后羣圣辈出集羣圣之大成者孔子也自秦汉而后诸儒辈出集诸儒之大成者朱子也朱子之学即孔子之学故黄勉斋蔡西山之徒从之于前眞西山魏鹤山之徒从之于后无异词也在元则许平仲呉草庐从之在明则薛文清胡敬斋曹月川罗整庵从之无异词也自姚江之学兴而目之为支离指之为影响甚且诋之为杨墨而学者遂惑于所从然其也至于流俗败坏人心陷溺天下崩溃其明效大验亦可覩矣故愚尝谓今之论学者无他亦宗朱子而已宗朱子者为正学不宗朱子者即非正学汉儒不云乎诸不在六艺之科孔子之术者皆絶其道勿使并进然后统纪可一而法度可明今有不宗朱子之学者亦当絶其道勿使并进朱子之学尊而孔子之道明学者庶乎知所从矣
　　道统
　　天下之盛衰自道统之明晦始君子之欲维持世教者亦必自辨道统始唐虞三代之世其道不待辨而明者统出于一也唐虞三代而后不辨则不明者统散于下也故董子曰诸不在六艺之科孔子之术者皆絶其道勿使并进然后统纪可一而法度可明居今之世而不明道统之所自在上者何以为临民出政之本在下者何以为立身行已之方乎今日道统之辨遡其源则本于洙泗而求其要则必宗于宋儒洙泗之学晦而道统息矣宋儒之学晦而洙泗之统息矣明自洪永以后迄于成其君相之所奉以为政学士之所禀以为式曷尝不宋儒是兢兢哉故其治隆俗古夐絶汉唐无何异端纷出持身者流入于晋魏讲学者迷溺于佛老以方正为迂阔以传注为尘腐教弛俗败而宗社随之生尝推论及此未尝不叹息痛恨于嘉隆以来诸儒也今国家方表章圣学而执事以道统下询且殷殷于有宋诸君子也此眞知天下之本务者矣生请因明问而极言之自宋以前非无发明洙泗之传者也然或语焉而不详或驳焉而不纯荀卿之僻陋也杨雄之艰深也文中子之昧于进退也其不得与道统之传固无论矣最高者莫如汉之董生唐之韩子然董知正谊明道之防矣而不免杂于隂阳韩知道徳佛老之辨矣而不免昧于性善向非周程张邵朱六子者崛起于宋室则道统或几乎息后之人虽欲闻洙泗之传其孰从而辨之故夫此六子者非特有宋一代之光实千百年道统絶续之所系也若论其先后难易则周子倡之于百家异同之时而有廓清之难朱子集之于统绪未一之日而有会通之难二程张邵倡和发明于邪正未判之际则有翼戴之难是六子之统有先后而未尝有难易也论其始终同异则周子主理而理即数之所起邵子主数而数即理之所寓明道寛和而寛和之中未尝无严厉伊川严厉而严厉之中未尝无寛和露才者张子也而才要本于敬则其才为张子之才而非一切浮竞之才主敬者朱子也而敬自发为才则其敬为朱子之敬而非曲学小儒之敬是六子之学有始终而未尝有异同也但非周程张邵则洙泗之学不明非朱子则周程张邵之学不明故生以为汉之世当尊孔子而今之世当尊朱子朱子者周程张邵所自发明而孔子之道所自传也尊朱子即所以尊周程张邵即所以尊孔子尊孔子而非孔子之术者皆絶其道勿使并进尊朱子而非朱子之说者皆絶其道勿使并进四书五经之注固学者所当奉以为式不敢稍叛矣而凡太极图通书东西铭皇极经世诸书为朱子所表章者皆列于学宫俾学者肄而习之而又选敦厚有道术者为之师表使之不惟诵其言且法其行如是则天下晓然知宋儒之学为天下之正学为洙泗之眞传而向之嘉隆以来之学得罪于圣教得罪于国家有君国子民莅官临政之志者当摈而絶之不可稍有入焉者也将见濓洛关闽之儒接迹于世而凡一切章句之习异端之诬不待痛斥而息矣道统明而国家无疆之休从此出矣愚生窃有望焉
　　防学
　　帝王之取士也考之以言试之以功不以功则人之能否不可得而见不以言则人之愚智不可得而辨此对防之制所以古今不可易也虞书曰敷纳以言又曰敷奏以言此即对防之始矣但其时有防之实无防之名至汉鼂错公孙董仲舒之徒以防显于时世遂谓对防始于汉其实非也防之体与奏疏相为表里自其立朝之时因事上献者则谓之疏自其进身之始承问敷对者则谓之防就汉言之如贾山之陈至言贾谊之论治安此疏也即防也若鼂错公孙董仲舒所对此防也即疏也对防之制诚古今不可易乎今
　　皇上罢黜八股特崇防学此直上法唐虞非特为汉唐所为而已然欲收防之益必去防之欲收其益而不去其则将羣而为剽窃为空疏为杂霸为迂阔如执事所虑者虽然愚以为此不足虑也但在主试者严去取辨眞伪则其自去矣何则士之所以为剽窃者以剽窃之售也剽窃之所以售者以其似于淹博也夫剽窃
　　之与淹博易明也淹博之文出入今古而不嫌其烦究极天人而不嫌其奥钜细毕陈精粗悉备而不嫌其杂剽窃者窃其貌不能窃其神饰于此不能不露于彼迥然不侔也诚有以辨之而去取之则淹博者出矣淹博者出则剽窃者退矣而何有于剽窃之士之所以为空疎者以空疎之售也空疎之所以售者以其似于清通也夫空疎之与清通易明也清通之文浅言之而自深质言之而自文粗言之而自精空疎者举其一不知其二见其偏不知其全迥然不侔也诚有以辨之而去取之则清通者出矣清通者出则空疎者退矣而何有于空疎之士之所以为杂霸为迂阔者以杂霸迂阔之售也杂霸迂阔之所以售者以其似通达似正直也夫杂霸之非通达迂阔之非正直易明也通达之言必依仁义而杂霸则刻核而已正直之论必切时宜而迂阔则尘腐而已迥然不侔也诚有以辨之而去取之则通达正直者出而杂霸迂阔者退矣何有于杂覇迂阔之愚故曰此皆不足虑也若夫愚之所虑则有在矣夫士之抱所学以进献于上者非徒贵明其理又贵养其气气不壮则虽有积学鸿儒退缩而不敢言何自而陈于上上之人又何自而收其益乎欲养其气则必释其所忌使之无所疑畏然后其气壮而其言得以自尽士气壮而言尽然后
　　朝廷有以收其益而不至为无用之虚名愚观今天下之士犹不能无所讳忌对防之际往往务合上意上之所是防亦是之上之所非防亦非之要以得第而止而主试亦兢兢磨勘是惧一有所触不敢复登如此则气何由得壮而言何由得尽乎故愚以为今日防学之不惟患其剽窃也患在有眞实之见而不敢陈不惟患其空疎也患在有精详之识而不敢献不惟患其杂霸迂阔也患在有正大切直之言而不敢进
　　圣人在上而天下不得尽其所欲言是岂独一防学之得失哉窃恐自兹以往相习成风苟合取容何所不至故愿
　　皇上以大开言路为取士之本苟有益于国家勿嫌其戅苟有裨于民生勿恶其直虽有小疵勿轻弃之以养其敢言之气虽有可疑勿深督之以劝夫能言之人朝廷有悬鼗止辇之风则天下以缄黙为羞公卿有折槛引裾之节则四方以阿谀为辱天下之士晓然知
　　皇上无所忌讳莫不奋而思进其所学气壮而言尽而主试亦得以取其忠直无所屈折今日能直言得失于风檐寸晷之闲他日即能直言得失于堂陛森严之地今日之防即他日之奏疏行见臯防之典谟伊周之训诰将出而共助
　　皇上无疆之治区区汉之董贾宋之欧苏何足并驱方驾也哉
　　弭盗
　　古今弭盗之术无他治于既炽之日不若治于未炽之先絶于既萌之日不若絶于未萌之先何则盗之初固
　　吾民耳民非乐为盗也衣食之不给赋役之不时礼义之不知夫是以陷于盗而不能自免使其未为盗之先上之人有以引之于礼义使无迫于饥寒而无困于赋役则天下安有所谓盗哉故善弭盗者不于其终于其始不于其着于其微唐虞之诘奸宄周官之严守望固弭盗也稷以播谷契以明伦者亦弭盗也司徒教稼穑酂长趋耕耨者亦弭盗也用力不过三日起役无过一人者亦弭盗也不足有补不给有助其于恒赋用其一缓其二者亦弭盗也家有塾党有庠术有序使其父与父言义子与子言孝少而习焉其心安焉者亦弭盗也唐虞三代所以化行俗美外户不闭者以其弭于未盗之先有此具耳三代以下则不然上之人平居固非能教其民也所尚者虚名也固非能安利其民也所急者赋税也幸而歳丰无事则坦然四顾以为盗赋无自而有一遇水旱之灾饥寒无知之民蹶然而起不可禁止待其既起然后设兵以御之责官以诘之勦以威之抚以怀之申保甲以防之严缉捕以求之惩积窝以絶之此数者非不可以靖雈苻清潢池然孰非吾民不能使之安其生及防乎罪然后从而区处之乎故前史所载龚遂虞诩张纲李崇之徒其弭盗之功非不啧啧人口然愚尝鄙之以为非盛世之事也今天下一统海不扬波可谓治平矣而江浙之闲政烦赋重歳书大有而藜藿不充者比比也吾君吾相可不为之所乎故愚以为天下有不足忧者有大可忧者兵不能御盗不足忧官不能诘盗不足忧勦抚不得其方不足忧保甲不行缉捕不严积窝不惩不足忧教化不敦大可忧税敛日增大可忧农桑不登大可忧所谓不足忧者非谓其无关于天下也数者之不理一盗未获止一盗耳一方未靖止一方耳若夫起于一盗而有不止一盗之势起于一方而有不止一方之势此则所谓大可忧者矣是故教化不可不敦也教化者非必如古学校之制率草野之民尽教以师儒也但在
　　朝廷示之以义申之以礼使知货利为轻廉耻为重则风俗之淳可计日而俟矣税敛不可不薄也薄之者非必如古蠲租减额也但在寛其期限勿使今歳而完来歳之粮絶其侵渔勿使加耗而半正供之额则憔悴之民可安枕而卧矣农桑不可不劝也劝之者非必如古省耕省敛也但使农夫红女恒尊于富贾豪胥无扰之以非时之役无加之以非罪之刑则污莱之区自不令而垦矣诚如是民何乐而为盗万一有之则所谓自作不典者也所谓凡民罔弗憝者也所谓天降威者也夫然而兵以御之可也官以诘之可也或剿之或抚之或申保甲严缉捕惩积窝以治之可也欲兵之御盗而不为盗则在制之以良将欲官之诘盗而不讳盗则在纠之以督抚勦可施于渠魁而不可施于脇从抚可宥其生而不可滥以恩申保甲严缉捕惩积窝可以诘奸民而不可以扰良民此弭于既形之法也夫既有以弭于未形之前复有以弭于既形之后而世不登于唐虞人不跻于三代闾里犹有緑林之警往来犹有暴客之处未之前闻
　　东南水利
　　治水于东南与治水于西北异治水于今日之东南与治水于昔日之东南又异西北多平原广野阡陌之制久废沟洫之制久湮欲疏而导之也难东南一泽国也无地非水无地不可行水浚而通之易耳昔之东南声教犹未尽通也疆域犹未尽一也疏于此者不能不塞于彼疏于一时者不能不湮于异日今之东南皆一王之版图也疏瀹排决惟上所令耳然则今日兴东南之水利以为农桑之本者亦在乎
　　朝廷加之意而良有司奉而行之耳非烦八年四载之劳也生请因明问而极言之生闻地利无盛衰也政教之所详则盛政教之所略则衰秦汉以前西北盛而东南衰者其政教略于东南而详于西北也晋宋以来西北衰而东南盛者其政教略于西北而详于东南也自汉季迄于六朝中原多故而江左偏安贤士大夫皆尽力于东南则其势始盛唐之季也李氏钱氏保安而休息之则其势又盛宋自建炎以来其君臣尽力而经营者东南数州也则其势又盛然则地利岂有常哉朝廷诚加意于生民而务博其农桑时缉其隄防而疏浚其沟渠则天下一也何旷废之虞而东南西北之异哉若今浙西诸郡歳苦淹潦者生以为此疏凿之不时经画之未详耳浙西之利害在震泽震泽之通塞在三江三江者震泽之咽防而江旁诸浦则又三江之肘腋也顾昔之为江者三而今则仅存淞江矣昔之为浦者三十有六而今则仅存白茅黄浦诸浦矣其已塞者未易修举其仅存者时浚而疏之亦宜不至于大患也前代治东南之水者宋莫详于郏亶单锷而明莫详于夏原吉郏亶主于筑隄捍田而单锷主于涤源濬流亶之说可以防一时之害而锷之说可以规百世之利故急则宜从亶而缓则宜从锷二者相时而举之可也至于原吉之相地利濬诸浦民不劳而功不废此非尤近事之可举者乎然此不过就东南论东南耳若欲兴万世之利而建久安长治之业则执事所举虞文靖之防不可不急讲矣夫三代之世未闻取给于东南也而汉唐以来始以东南之粟食西北之士既有转输之苦又有不虞之忧此可不为之虑哉故生以为文靖之防其利有五西北获一石之粟东南省数石之费利一沟洫既成水有所泄外可以防海患而内可以防河患利二阡陌既成宼盗不能驰骤利三江淮有警无咽防之虑利四由畿甸而推之河北由河北而推之关陜上下殷富南北同风利五诚如是则成周三十年之通西汉粟红贯朽之盛可计日而俟矣岂惟东南之人实受其赐也哉
　　贾董优劣
　　天下之士惟才学兼至者为上不幸而有所偏胜与其才胜于其学也毋宁学胜于才何则才胜之人明于事而熟于势人君用之则国体立焉国势安焉然其失也纯驳兼施义利杂用有可见之功而未必无可忧之虑学胜之人守于理而秉于义人君用之或迂而罕效焉或拘而难达焉然其得也道足以格主而操足以范俗无一时可着之效而有积久可恃之功明乎此者可以辨贾董之优劣矣贾生者汉之名臣也董生者亦汉之名臣也当文帝之时诸侯强于内中行说之徒谋于外而朝廷所以厉风俗厚徳泽固根本正体统者又皆未有其具上下恬然不知忧戚乃贾生独为痛哭流涕于其闲考其所陈皆凿凿可行此固绛灌之所不能言而鼂错袁盎之所不能知也则贾生者岂非一时之杰哉武帝之时主骄而臣谀所事者征伐所尚者聚敛所用者严刑峻法见其利不见其谊计其功不计其道而董生独持正议于其闲观其廷对之言于礼乐教化之际未尝不反覆而陈之也于公私义利之辨未尝不正色而道之也于伤肌肤断支体之习未尝不咨嗟而戒之也此固公孙石奋之所不敢陈而张汤孔仅之所不欲闻也则董生者岂非一时之杰哉使贾生之防用于前则汉有久安长治之业董生之防行于后则汉有更化善俗之休是二子者固未容优劣也然尝试以其言考之贾之言多及于利害而董则主于义理也贾之言多至于激烈而董则穆然和平也激烈者其中犹有浮躁不平之意而和平者其源本于庄敬诚恪之余涉于利害者与世运争胜负而一害去未必无一害兴主于义理者与性情为流通而义中自有利义中自无害贾之言其最精者在审取舍定经制而已所谓道之大原出于天者有之乎所谓正心以正朝廷者有之乎所谓正其谊不谋其利明其道不计其功者有之乎董之所蔽者独隂阳灾异之说耳使并此而去之虽与关闽濓洛比肩可也董岂贾之所及乎盖贾生者以才胜而董生者以学胜才学之分优劣之辨也鼂错之才近于贾生然其才益露而其败立见其学贾生而不得者乎贡禹匡衡之学近于董生然其学益拘而其业益卑其学董生而不得者乎学董生而不得犹不失为迂阔之儒学贾生而不得则功利夸诈而已末流之又优劣之辨也要之贾生亦何可及也以圣门言之董生狷者也贾生狂者也夫子思狂者而不得然后欲得狷者而见之盖狂而不学则不如狷狂而学焉则固出狷之上也呜呼使贾生之才而加之以学又岂董生所可及也哉
　　云台二十八将
　　人臣佐主非饬躬励行之为难而定其规模之为难非攻城野战之为难而立其根本之为难何谓规模豪杰归心羣材辐辏是也何谓根本元元归命海内向风是也规模诚定根本诚立虽寇盗未息土宇未一而天下之势固已牢固而不可拔人君而知此则于君为特优矣人臣而知此则于臣为特优矣以此为品品莫髙焉以此为业业莫隆焉若夫励其亷隅守其谦退内之有守城捍御之劳外之有斩将搴旗之功此可谓之贤臣能臣矣将以冠于羣臣之上曰特优则未也是故汉髙之臣特优者吾不曰韩信黥布之徒而必曰萧何光武之臣特优者吾不曰寇恂冯异之徒而必曰邓禹何则定其规模立其根本者何与禹也何之告汉髙曰养民以致贤人禹之告光武曰延揽英雄务悦民心是二人者其心同其识同其品其业亦同知此可以论云台诸将矣考之汉史云台诸将皆与禹不相上下平赤眉定关中威震三辅禹不如冯异斩张丰破隗嚣执法不贷舍中儿禹不如祭遵守河内而转饷不絶守頴川而盗贼不作禹不如冦恂降朱鲔走青犊破五校禹不如岑彭贾复北定彭宠东攻张步西取公孙述禹不如耿弇呉汉他如任光邳彤李忠万修之追随蓟北也王梁盖延景丹之击贼以归诚也铫期之威信着于魏郡也陈俊之坚壁以困贼王霸之诡辞以安众刘植之据城以迎师也耿纯之请正帝号朱祐之奏除王爵也臧宫马武之鸣劒而志驰伊吾坚镡马成之缮障而身当矢石也杜茂刘隆傅俊之平鴈门讨李宪击王寻也孰非一时之俊而感会风云称为佐命者耶其品其业岂遽出禹下哉然此不过定一方陷一阵效绩于一时耳而天下之规模根本则不在焉盖光武所以得天下者有数端而皆自禹发之尊贤下士耿况以此服从矣黜陟官吏能否除王莽苛政河北以此喜悦矣平王郎烧弃文书反侧以此畏服矣命将不必略地屠城要在平定安集之赤眉以此破散矣首以卓茂为太傅以奬循吏民生以此康阜矣所谓延揽英雄者非耶所谓务悦民心者非耶此固寇恂冯异之所不能言耿弇贾复之所不能知也此固智谋勇略所不能并而拔城陷阵之功所不能比也向微禹孰啓之而孰相之方其杖防追随之时一言而定治安之略一日而决兴亡之机河北未平中原未靖陇蜀未臣而天下之势固有所在矣论品品莫髙焉论功功莫隆焉愚故曰光武之臣特优者禹也是故虽有髙陵之败不足为禹损虽有宜阳之遁不足为禹贬虽屈于延岑误于冯愔不足为禹咎何则其规模诚定而根本诚立也若夫定河东复长安垂髪戴白满其车下此特禹一时之功耳事母至孝天下既定常欲逺名势亦禹一节之善耳诸将人人能之岂吾所以优禹哉光武之不得不首禹犹高祖之不得不首何也髙祖不以百战百胜之信越加于养民致贤之上光武不以折冲奋击之耿贾加于延揽英雄务悦民心之上此其所以终有天下欤后之帝王程功计品者当视其规模根本之所在以为髙下唐之凌烟阁长孙无忌为首夫无忌虽有定难之勲然所以定规模立根本者不如房杜逺矣而居房杜之上何足以服天下耶然则太宗之见其去髙祖光武不亦逺哉
　　马援
　　帝王之爵赏惟其至公而已不以疎而加薄不以亲而加厚其薄之者必其人之当薄者也而我何心于薄其厚之者必其人之当厚者也而我何心于厚夫是之为至公若夫有心于厚之非公也有心于薄之亦非公也爵赏而不以公何足为万世法乎异哉汉明帝图功臣而马援以椒房之亲不与也夫谓之功臣者亦问其能披坚执锐拔城陷阵否耳问其能运筹帷幄决胜千里否耳问其能拾遗补阙裨辅朝廷否耳使其人而无此数者则固当摈而抑之不得以椒房之故而滥与也其人而有此数者则自当尊而显之亦安得以椒房之故而不与哉考之史传马援之功为不少矣坐制公孙防图隗嚣者援也西平羌乱南破交趾者援也内之则聚米以陈形势外之则据鞍以示矍铄者援也计其功烈即不得与冯邓比肩乎亦何至出铫期坚镡下哉且夫援又非如信布彭越之徒恃功骄恣而功不掩过者也虽气冠三军而恂恂儒雅有退让君子之风假令援而尚在帝虽置之辅弼可也冠之百僚上可也如窦婴霍光之以懿亲秉政可也况区区一云台之图画引而列之其谁曰不然而奈何以椒房之故而摈不与耶噫朝廷之名器必舍椒房之亲然后可则是涂山不得显于夏申吕不得显于周矣帝王之褒宠必舍椒房之亲然后可则是虞賔不当与师济之列尚父不当防鹰扬之称矣大道之为公必舍椒房之亲然后可则是文祖之受足以累重华丹书之拜足以累宁考矣噫所谓公者果若是耶帝徒见椒房之亲为患于前吕产吕禄椒房之亲也霍山霍禹椒房之亲也王鳯王莽椒房之亲也故以为宁屈元勲而无开宠幸宁抑贤豪而无生乱阶宁使人谓功因亲掩无使谓爵以亲崇此帝于援所以宁薄无厚也帝以为是可以示公于天下矣而庸讵知有功不报非所以为公耶庸讵知功同而报异非所以为公耶庸讵知有心厚之与有心薄之俱非所以为公耶推帝之心不论贤否不问髙卑非亲者禄为戚者退虽有被坚执锐拔城陷阵之功置而弗问虽有运筹帷幄决胜千里之功置而弗问虽有拾遗补阙裨辅朝廷之功置而弗问幸而邓禹冯异未有椒房之亲耳使禹异而有椒房之亲则亦不得与矣幸而寇恂贾复未有椒房之亲耳使恂复而有椒房之亲则亦不得与矣且援亦止于援耳等而上之使援为伊吕周召亦将不得与为臯防稷契亦将不得与由此观之公耶否耶夫天下之道惟其公故可以垂法万世而无有功必録有罪必诛此天下之至公也有功而不録则亦将有罪而不诛其曷可胜道哉是故有云台不与之马援势必有杀都郷侯畅而不问之窦宪势必有拔扈不可制之梁冀孰非明帝有以啓之耶后之帝王欲示公于天下者亦循其理之当然可矣愼无有心以求之哉
　　姚崇十事
　　大臣之事君也必先有以坚君意而后天下之治可成也君意未坚而欲与之图治则吾以寛仁进而君且流于残薄矣吾以弭兵进而君且溺于好大矣吾以防防杜渐轻赋节用之说进而君且不胜其牵引矣吾以尊贤敬士开诚布公之说进而君且目为迂阔矣是故始乎坚而终乎怠者有之矣始之不坚而能成其终者未之有也三代以来如伊尹傅说之于商管仲之于齐商鞅之于秦虽其王伯异趋纯驳异致莫不于其始进之日有以得之其君是故功成而不劳彼唐之姚崇其亦知之矣考崇所陈十事不过因当时所急者而言之彼见夫垂拱以来用法刻深罗钳吉网纷纷于时也而曰政先仁恕见夫边隅未靖突厥吐蕃未可力臣也而曰不幸边功见夫武韦之祸几危宗社而俳优宦寺乗宠恣肆也而曰监禄莽阎梁之祸曰戚属不任台省曰阉人不得与政曰佞幸犯法无寛见夫神龙之世赋敛无度奢侈淫佚公主婕妤多营佛寺也而曰絶田赋外贡献曰絶佛道营造见夫五王被戮萧岑继诛而王魏直諌之风日逺也而曰接臣下以礼曰使諌官无忌讳凡此者因当时所急言之治天下之事固不止此而人臣之効于君亦不尽于此独其能以十者要说于上使人主之意既坚而后徐起而图之呜呼此其所以成开元之治也欤君志既定于寛仁则张汤赵禹之徒不得以严刑惑矣君志既在于弭兵则大宛月支之使不得以开边诱矣君有防防杜渐之志则外庭之事必不决于官闱尚书之柄必不属于外戚恭石显不得主枢密张放李明不得侍游宴君有轻赋节用之志则雉头之裘不以入内府湘宫之役不以烦将作君有尊贤敬士开诚布公之志则黥劓之罪不上于大夫放逐之祸不及于台谏极天下之治皆始于吾君一念之坚而实始于大臣之有以坚之也是道也固伊尹傅说之所以成其王而管仲商鞅之所以成其伯也是故开元之时宋璟韩休张九龄皆称贤相而吾必以崇为首何也坚帝意者崇也使崇无以坚之则明皇之荒晏不待天寳而九龄之徒又何所施其力欤虽然崇能必之于开元而不能必之于天寳何也曰崇知有以坚之而未知所以养之也君志固不可不坚而又不可不养坚之者存乎一日而养之者在乎平居古之为大臣者日以道徳仁义进其君而又多选天下端人正士为其左右使其君日就月将而不贡于非几凡此所以养之也夫是以坚者愈坚虽有奸邪不能惑之故曰惟大人为能格君心之非明皇之惑于李林甫杨贵妃也是其养之者未至也不然岂其二十年忧勤之主而一女子一小人能使之顚倒回惑而不可收拾也耶君子是以不满于姚崇也
　　刘晏五事
　　言利之臣君子所不取也而其事有可法则君子亦未尝弃焉非谓一言利之臣其事遂足为天下法也由其事而推之则治天下之法不越此耳是故管仲之治齐也其人不足取也然其务农贵粟虽君子不能不法矣商鞅之治秦也其人不足取也然其强本节用虽君子不能不法矣李悝之在魏也其人不足取也然其平粜齐籴虽君子不能不法矣秦汉而下人臣以利乱天下者多矣君子放而絶之惟恐其不峻而苟其事有足法则亦安得而不取哉唐刘晏之领盐鐡度支也先儒谓其有可法者五事此所谓不取其人而取其事者欤夫晏一聚敛之臣耳在汉则桑羊孔仅之流耳在唐则杨愼矜皇甫鏄之徒耳何足为君子法且其所谓善理财者亦不过济一时之急非能致夫粟红贯朽之盛也非能致夫三十年之通也未几而有脱巾之呼矣未几而有奉天之困矣未几而有梁州之厄矣晏直一聚敛之臣耳何足为君子法晏而可法则均输平准之臣亦可法也晏而可法则闲架阡陌之臣亦可法也晏而可法则青苗市易之臣亦可法也岂君子所以峻义利之防而为万世有天下者训哉噫是知其人之可摈而未知其事之足取也吾尝叹后世之天下所以不可为者有五而晏庶几免焉胥吏之奸蠧日甚法出而生令下而诈起不可为也闾阎之生计日困欲抚字则虞亏国欲催科则虑残民不可为也度民非加众而计官则益增政令纷然民不能堪不可为也计功则欲其广度费则欲其节官吏无赢余之乐而有鞅掌之苦不可为也法令繁密吏弗能纪事久而蠧益生令久而诈愈起不可为也乃观晏之出纳必委士类而胥吏之蠧庶几止乎晏之理财以养民为先庶几以抚字为催科乎而且知官多则民扰而且知大事之不可惜小费而且事无闲剧必决于一日则庶几政令之不纷官吏之不苦于鞅掌而奸蠧之不及生乎使唐常循晏法而守之则亦可以无脱巾之呼可以无奉天之困可以无梁州之厄是虽同一聚敛也而与均输平凖之臣异矣与闲架阡陌之臣异矣与青苖市易之臣异矣如曰是出于晏也而概弃之则岂圣贤取善之义而亦岂明于天下之治体者哉噫此君子所以不取其人而取其事也虽然晏于五事亦眞能尽也耶其所谓士类不过用果锐少年而所谓养民不过袭常平遗法耳所谓官多民扰者不过指盐塲之一二冗吏耳所谓不惜小费者不过于船塲多给缗钱而所谓决于一日者不过任一已之聪明耳岂能如成周之府史胥徒皆俊乂而取民无过什一乎岂能如周官三百六十而量入为出者乎岂能以义制事而无疚于心者乎故曰法其事者非谓其事遂足为天下法也由其事而推之则治天下之法不越此耳










　　三鱼堂外集巻四
　　钦定四库全书
　　三鱼堂外集巻五
　　赠内阁学士陆陇其撰
　　申请公移
　　运军行月粮详文
　　为请查漕项旧例以苏民困事窃惟漕粮借卫军以济运卫军借行月以自资行月旧例均派于各州县未尝专责之一方也今查江南嘉定编有苏太镇三卫运军行月粮折银伍千陆百陆拾两今此各州县所无而嘉定所独也考其由来起于顺治十八年总漕蔡因各省卫运军行月口粮半本半折折价不敷疏请加给务期本折均平部议行粮向系本色今改半本半折每石壹两贰钱月粮向系本折兼支除本色一半外折色一半旧额每石折银伍钱今改每石壹两此加增之银止应从原派折银州县加给或均摊有漕州县可也乃竟永派高淳安东兴化泗州嘉定溧水六州县就六州县中嘉定之为数独多始则奸蠧乘机横派至伍万叄千捌百有奇后因里长倪国柱陆秀德等赴京叩阍得减至贰万陆千防百有奇查嘉定当年本为土瘠无米而折漕今反为土瘠无米而倍漕既供原派苏太镇三卫之行月又增派省卫之行月初派之时卫军得之望外赴县支领或俟之春夏或俟之秋冬小民得以从容完纳尚为缓项今则编入考成随漕支给刻不容缓遂为急项初派之时军至县支领尚为存留之项所给不过正额今则彚解粮道给军遂为起解之项初派之时民力尚可支持今则势穷力尽难复支撑此瘠土穷民万万不能当也窃思江南数十州县若以此贰万有零之数均派各州县所增不过亳末若萃于一县则极重难堪伏祈查从来漕项独累一县之例酌议均派使军额不亏而民困得苏有裨于民生国计不浅也
　　辞平山署印文
　　为疲邑难以兼理恳赐转详另委以免旷职事卑职庸碌下材防简摄篆诚各宪不遗葑菲之意自应感激自奋但卑职待罪灵邑以土瘠民贫之区又承屡年荒旱之后鸠鹄满目虽尽心抚字民气难复催科稍急则恐相率逃亡概从寛缓又恐赋额不登一切利病不力为厘剔既恐积习难除欲骤为更张又恐惊骇耳目疲罢之民愈不聊生譬之尫羸之症须刻刻防维渐渐补救庻几元气可复客感可去稍一不虞百病交作虽若简僻无事其实比之冲烦之地更难下手卑职所以日夜焦思惟恐调剂不得其宜有负各宪之知遇若使复摄平篆彼此兼营必致旷职伏乞宪台念疲邑之不易理另委贤能以管平篆使卑职得尽心于一邑庶几获免于瘝职感沐鸿恩更无穷矣
　　申平山县典史文
　　为衙官肆行无忌事卑职于本月内奉宪委署平山县印随奉有井陉县代署之文自某月某日起至某日止在任几日一切利俱未及详查但有典史某卑职素闻其在县横行擅受民词作威作福无所畏忌人人侧目卑职因受事不久未能得其实款不敢以风闻凟报窃有一事大可骇异不得不为宪台陈之卑职自到平邑不敢轻出一票不敢轻派民间一物而典史某公然出票私派行户且公然于年月上硃标印字与堂官无二现有仰纸铺行票可证即一票而其所标之票不知凡几闵然不知有功令之可畏百姓莫辨其伪竟以为事出堂官是卑职且代为典史受罪也非奉宪威惩饬则疲邑穷民岂能当其毒耶
　　派灰车详文
　　为运灰一岁已周见值旱伤之余援例吁宪详请拨换以均劳逸以拯灾邑事卑职随查得前防各宪票派灵夀县车五辆赴灰厰运灰此系
　　钦工紧件庶民子来之义自不敢辞但灵邑地瘠民贫凋敝情形俱在上台洞鉴中灰车费用浩繁运灰五辆计用骡脚三十余人夫十余名经年盘费约六七百金山僻疲罢之邑万难支持所以前任董令一详再详哀恳免替未防宪允卑职到任之初鹄面鸠形之众环立呼号皆言本邑自康熙十八年秋旱水灾逃亡殆半十九年又报秋雹灾二十年又报夏旱灾二十一年旱灾未报二十二年夏秋无雨麦禾尽焦西北一带又被雹伤俱经董令报有成灾在案旱荒如此又经
　　大差
　　圣驾巡幸五台协济夫一千二百名车二十辆又有芦席方砖牛车等费又陜西防兵经过协济车五十辆又现奉部派寳砂一万觔又有此灰车五辆小民筋骨已尽卖男鬻女难以供应卑职目击情形委实难支若非宪台矜悯将来逃亡盗贼势所必至除各项疾苦卑职渐次申详外查灰车一项如定州新河栢乡等县止防派车二三辆不等则灵夀小邑原派五辆本属过当况赴厰已经一年原有更换休息之例伏乞宪台俯怜穷邑查于未拨州县中转移更替转详咨部俾灾黎得稍
　　息肩均享宪仁更生之赐矣
　　请免灰车详文
　　为民力万分难支请垂格外之仁以救残黎事卑职查看得灵夀一邑地止一十四里不过大邑十分之一又半系沙压水冲之地叠经荒旱频遇大差民生憔悴不可言状上年防宪派灰车五辆较之大邑反多费用浩繁实难支持迫于宪檄勉强供运一岁之内卖男鬻女筋骨已尽今岁万难再运卑职前经两次具详请替未防宪批本月初六日奉宪票仰该县勉力照旧供运一邑之民惊惶无措敢再冒昩上请伏乞宪台格外垂仁俯赐转详倘以灵邑地方稍僻不比冲途故派车独多则又有说焉州县之中有冲而大者譬之强壮之夫虽处风霜之中犹能负荷重担若僻而小者譬之尫羸之人虽安居一室四肢无力寻常举步待人扶持况任之以百钧之重其不立毙者几希若止论冲僻不论大小是犹责怯夫以乌获之任求驽马以千里之程也卑职极知冒渎之罪然情急势迫万不能已如防宪台怜悯穷民使免狼狈虽将卑职罢黜亦所甘心矣
　　复请免役详文
　　为民力万分难支敢再沥情上请恳赐转详更替以救残黎事切照灵夀弹丸小邑地瘠民贫更兼荒旱频仍大差接踵之后其小民颠连困苦之状久在宪台电鉴中卑职不敢复赘陈上年正月间案防防理道宪鲍分派灵邑灰车五辆较之别邑独多事干
　　钦工紧件小民勉力供运脚骡费用浩繁承值维艰业经卑职屡次备文详恳更替未防宪允今供应十有八月为时已久穷黎之典鬻殆尽骨髓俱枯捧读原详奉有拉运年余者轮值更换之宪批卑职极知冒渎之罪不可逭然民力已竭万不获已合再详请宪台俯念穷黎供运已久准赐转详更替俾灾民稍得息肩延喘感沐宪仁无穷矣
　　编审详文
　　敬陈审丁缺额縁由恳祈宪鉴事照得灵夀人丁旧额顺治十四年赋役全书载三等九则通折下下人丁一万四千七百零二丁歴年递增至康熙二十二年赋役全书实在下下则人丁一万五千六百八十八丁查其递增之故则非尽民庶而富加于其旧也因编审者惟恐部驳必求足额故逃亡死絶者俱不敢删除而摊派于现存之户且又恐仅如旧额犹不免于驳也必求其稍益而后止更复严搜徧索疲癃残疾鳏寡孤独无得免者沟中之瘠犹是册上之丁黄口之儿已登追呼之籍小民含辛茹苦无所控愬加以屡岁荒旱上年又被水灾现在强壮之民饥寒切身不能自给而又责其包赔逃亡之粮代供老防之差所以民生日蹙闾井萧条卑职编审之际号呼满堂不忍见闻然亦恐缺额太多不敢尽数删除其间逃而有着落可招抚者即不除亡而有地亩遗下即量加于承受之人而不除孩童而有产业者即不除老而有产业者即量加于子孙而不除穷无寸土而未至垂毙者即不除惟是逃亡之无踪迹老防之无立锥者鸠形鹄面而奄奄一息者虽欲不除不得不除因复搜求新增之丁冀其不失旧额而应增之数不足以抵删去之数共计现今审定丁数较之赋役全书之额缺一千五百五十六丁此等缺额之丁实因屡年编审有增无减今若照旧摊派以求无缺恐非宪台轸恤穷民之意而卑职一点良心亦不肯自昩不敢不据实详明谨将增除数目造册呈报伏候宪裁
　　覆驳编审详文
　　查看得灵夀一邑土瘠民贫丰年则苟延性命荒歉便相率逃亡饥寒疲罢之众长养甚难摧折甚易频年以来叠遭水旱丁倒户絶者比比而是然所以一审一增者非编审之官无爱民之心也止以拘于旧例惟恐部驳故有顶替者始准开除无顶替者不敢轻删而甲长戸头数年以前虽甚艰难犹尚可勉强支吾甘自包赔亦不敢求免包赔愈久穷苦愈甚积至今日正筋疲骨尽之时虽欲再勉强承认万万不能卑职非不知额不可缺但处不得不缺之势故敢据实详请亦非有意破从前之积习也至宪票内开应作何料理上不亏课下不病民卑职窃思裕课之道亦惟爱恤穷民使之充足逃亡日少自然国课日增若目前形势实难就筋疲骨尽之民求其无缺伏祈宪台垂鉴格外转赐详院鸠鹄残黎永沐宪恩于无既矣至于卑职自为民牧平日失于抚绥以至户口缺额听候上台另自处分以为溺职之戒可也
　　请题减税详文
　　为敬陈税银迟解縁由恳乞宪慈俯鉴疲邑情形酌请垂恤事查得灵邑房地税一项旧额七十七两五钱康熙十六年复增银一十五两五钱共银九十三两征收之法每民间交易价银一两完税三分此九十三两之税须有交易价银三千一百两方得如额灵邑地价每亩止一二钱不等民居多系草房泥屋所值尤无几一岁之内弹丸之区安能有如许交易所以每年税银常苦不及额旧多派之里下苦累不堪卑职到任不敢违例私派有不及额多系垫解故每稽迟如二十五年额银直至今年四月终旬始得完解本年春季应解额银完者寥寥将来万万不能及额捐垫亦不可为常势必仍派之里下此实地方一苦累伏恳宪台轸念荒瘠之邑与通都大邑情形不同无论续增之十五两零赔累堪怜即旧额之七十七两零亦竭蹷难完官不能赔必至苦民合无题请量减庶国课早完不致压欠官民永戴高厚无疆矣
　　请除派辧井陉道执事详文
　　为请颁宪禁永除地方苦累事查灵邑赋役全书内载有每年井陉道更换桌围额支存留银五十两自顺治十二年奉裁银四十两顺治十四年奉裁银十两此项存留久已全裁解部歴年奏销在案而每逢新道到任所有安设等项仍责之原派地方从前皆系里长供应苦累不堪不但制办各项工费浩繁其交纳之际不免需索之苦即额银不裁尚苦不敷况额银全裁无米之炊艰难万倍幸逢近来各任道宪俯轸下情每从寛恕不至大累　前任井陉道刘莅任恒阳尤加体恤疲邑官民得免掣肘离任之时一应旧执事俱检留本衙门丝毫不以自随将来新道宪到任可以一无所累但恐本衙门各役相沿旧习借口修理朦胧催办或仍问之原派地方则卑职仍不能堪或另派之别州县则是卑职以邻国为壑皆未可定伏乞宪台批行井宪将前道刘所留执事等项责成本衙门各役收管如有毁坏各役自行修理不许派之州县永为定例则鸠鹄穷黎长沐宪慈于勿替矣卑职谢事之时为地方他日之虑故敢冒昩渎陈伏候宪裁
　　监生捐纳米谷借贷穷民详文
　　为敬陈地方赈后情形恳祈宪鉴曲赐矜恤事窃照灵邑上年叠遇夏秋二灾小民苦状万千歴经详明在案幸遇
　　皇仁浩荡既蠲且赈仅延残喘不意今岁复遭风霾肆虐二麦无收亦经卑职将夏灾情形报明在案目今虽幸遇甘霖秋田尽种然屈指西成尚须两月有余前之赈者已经吃尽岂能枵腹以待两月之后近虽奉有宪檄劝蠲煮粥然灵邑山僻穷县素无大商富贾蠲者有几卑职又现在奉文造册听候交盘无俸可蠲目击心伤查现有生员傅支装呉达俊秀安日强陈某四名蠲纳监生共计米三百二十石例应贮仓恳乞宪檄仰署印官确查至极无路饥民每名借给若干令其秋后还仓既无损于贮仓报部之数而鸠鹄之民得济眉急所全实多卑职即日谢事因从地方起见敢冒昩渎陈伏候宪裁
　　申直学院文
　　为申送讲义事照得士子学问莫先于讲明书理文风卑下皆由书理不明士习不端亦由书理不深卑职自
　　莅任以来每于簿书之暇到学命诸生讲书疑者开之舛者正之一则欲端其举业之根本一则欲引入圣贤之门路冀稍有补于学政积有讲义百余篇所见浅陋未能尽发圣贤之精蕴合行上呈宪览乞赐裁之
　　又
　　为申送书籍事照得今之士子穷年累月止知用力时文而一切经史皆不暇读所以学无根本而士风日陋故选先正制义数十篇名曰一隅集为之指点其开阖虚实之法使之略知时文路径而以其暇日依程氏分年读书日程肆力于经史庶几学有本原而真才可出或稍补士风之万一除一隅集先经申送外其程氏分年读书日程旧板多讹今为校定付梓分给诸生合将样本上呈伏宪裁为此备由具申伏乞照验施行须至申者
　　季考示
　　照得灵邑山川盘结地气郁葱自昔多材如乐曹之功业巍焕千古维绛之科第彪炳一时今岂无其人乎亦在人之自奋何如耳士果有志则何事不可为以豪杰自期则豪杰矣以圣贤自期则圣贤矣古人之成法具在也微言精义昭然经史也身体而力行之岂患不为天下第一等人哉苟志不立甘为庸愚拘于气囿于习迫于饥寒陷于功利溺于异端荡于辞章学术愈卑人品愈下即欲如乐曹如维绛且不可得而况过此以往圣贤事业哉如是而曰地不生材岂地之罪哉本县承乏兹土为朝廷宣教化厚风俗作人材是其职掌愧未之能也窃乐观尔多士之志焉谨择本月几日举行季考凡在学生员暨阖境儒童务期毕集各抒懐抱使本县知尔多士平日之所学若何能不移于气习否能以古人自期待否将拔其尤者以为一方之仪型庶几相磨相砺人材日出而本县亦得借手以报朝廷焉虽其所以相期者不在文艺之末然言者心之声也观其言可以知其心韩退之不云乎仁义之人其言蔼如也尔多士果能志圣贤之志上窥周孔之奥下入程朱之室以正谊明道为学以先忧后乐为心发而为文其不与流俗之文相去霄壤者未之有也本县当拭目以观尔多士其勉之
　　垦荒示
　　为劝民垦荒事照得务本力穑乃备荒之上防硗瘠之土苟可播种皆足资生查灵邑两次奉
　　防蠲除荒田粮额防
　　朝廷浩荡之恩固甚厚但此等荒田虽系瘠壤其中岂无可略施播种收升合之利为糊口之资者乎尔民或虑一行播种便当起科一行起科则所收之利不足以完公税播种之利有限起科之害无穷所以逡巡而不敢种耶不知此不足虑也
　　朝廷所欲起科者乃膏腴沃壤永逺成熟之田若尔灵邑荒田皆系边山滨河冈阜之区边山者遇雨则略可种植逢旱则尽成石田滨河者水去则略有田形水至
　　则依然浩至冈阜之所半土半石纵有种作不成片段此在尔民辛勤拮据耕得一升可免一日之饥耕得二升可免二日之饥
　　朝廷岂与尔民争此些须之利耶为尔地方官长者苟非病狂丧心岂肯将此瘠薄不堪水旱无常之土勒尔起科以贻尔无穷之累耶尔民但放胆耕种勿有所虑与其出加倍之息借贷富室债负日积生计愈促何如取之地利之无穷也与其忽遇凶荒号呼无防何如及此雨泽调和尽力耕耨苟家有三年之蓄虽遭水旱可免流亡父母妻子始为我有万福之源皆自此始里长乡老其徧谕村民及时努力苟有寸壤可种植者皆勿得荒弃其不可种谷可种枣梨等物者即行栽种以广生计如怠惰不耕及里长不行劝谕者查出一体究治或有刁民将前项荒熟不常之地指为熟田挟仇索诈者当以诬告论从重治罪
　　禁赌博示
　　为严查赌博事照得赌博之禁屡经各宪申饬本县谆谆出示晓谕良善之人无不改易辙近访闗厢内生员之家竟有公然开塲赌博者聚集无赖深藏密室之中地方保长既不敢问昼夜呼卢罔顾法纪独不思既列宫墙之内何甘为不肖至此纵然侥幸不露为乡党所鄙薄虽忝列衣冠实与盗贼无异清夜自思何以自安况本县严行访拏断不令此败行之徒污玷黉序除一面访确申究外合行晓谕为此示仰保甲人等知悉如甲内有前项劣生开塲赌博者甲内人即据实呈报本县审实立刻申宪黜革惩究如甲内人畏势隠匿不报本县自行查出地方甲长一并治罪法在必行各宜凛遵
　　又
　　为严禁赌博事照得灵邑地瘠民贫非勤非俭不能过活为农者当力于稼穑为商者当精于贸易各守恒业庶几可望渐至丰亨本县下车以来乃访闻尔民有不务生理专事赌博什伍成羣如醉如狂岂良民善众之所为合行严禁为此示仰阖邑人民知悉除已往不究外自今日始尔民当洗心涤虑尽易前非该方总甲不时稽察如有前项赌博之人立拏报县以慿究治并具方内并无赌博甘结如容隠不报该方总甲一体治罪此县内第一恶俗本县痛心疾首执法如山断不姑贷各宜自爱毋贻后悔
　　又
　　为赌风不息民累日滋再申严饬以安地方事照得赌博为盗贼之源纵赌则纵盗根本不清其流无已灵俗浇竞成风民失恒业因而游手荡徒以赌为事饥寒所逼势必为非本县不忍以赤子陷于迷途将来即为祸阶业经颁行条约谆谆劝谕近乃批阅词详或因赌而雀角兆争或因赌而殴辱毙命构嫌结怨事非一端皆由尔地方人等视为具文以致无籍棍徒引诱良民开塲囮赌放利抽头博陆呼卢无分昼夜是父兄之教不先子弟之率不谨保甲不稽查隣里不举首尔等不思此风一炽小而穿窬大而截刼窘迫无聊从此民无宁宇矣言之发竪除现在察访并发示严禁外合再严行申禁为此示仰该地方军民人等知悉嗣后共相戒劝各安生业该地方不时严查不许无籍棍徒局赌诱惑酿成盗患致害地方仍月出具并无赌博甘结呈报如頽风不改仍前赌博倘经告发或被访闻立刻严拏究治地隣不首一并连坐照律治罪决不姑恕凛遵毋忽
　　禁打降示
　　为严禁行凶殴打以慎法纪以保身家性命事照得俗尚淳厐礼崇谦逊今灵邑之民赋质强悍好勇鬬狠习以成风本县下车以来每阅招情屡见凶徒懐挟私忿輙恃强凌弱慿多暴寡横行殴打或折人手足或揉人眼目割耳劓鼻无所不至且有伤重致死毕命于俄顷闲律法开载鬭殴杀人者抵命伤人致残笃疾与剜眼折指抉耳鼻等项分别充军流徒煌煌
　　国宪何可轻犯乃不忍一朝之忿害人自害未定罪名先受囹圄桎梏敲扑惨刑已定罪名重则正法轻亦遣戍由此而田园鬻尽衣物变空供费不给饥寒迫身上则累及父母下则累及妻孥且隣里亲属干连在内隆冬盛暑往返解责旷时废业怨恨无已至此地步悔当何如故消仇解怨忍人让人乃保守身家安全性命之良法切勿争强逞雄止圗泄忿于一时不顾无穷之祸患也拟合通行饬禁为此示仰城市村庄居民人等知悉恪将本县之言时时省惕各保身家性命倘有干犯法纪恣行凶暴者立拏重究以正其罪以免无干牵累若里邻不举私自讲和一并严行惩治该地方勿视优游以长悍风各宜凛遵毋忽
　　息讼示
　　为劝息讼以厚风俗事照得健讼之风最为民间大害每因一时小忿不能忍耐一讼在官势不由已经年累月守候公门受吏胥之侮不敢出声求逞其小忿而反受无数恶状不甘于此而甘于彼何其愚也又有所争不过铢两而讼之费反过于所争甚而破产荡家者有之故欲争气则讼之受气愈多欲争财则讼之破家更甚智者必不为此即幸而胜亦成一刻薄无行之人仁人君子所深耻而况其未必胜耶此皆由唆讼刁民喜于有事乘两造之小衅因而怂慂成讼希圗取利愚民不知而入其网罗本县每见此等恶习未尝不痛之怜之灵夀一邑向称醇朴寡讼然本县未入境之前已有抱讼牍而控于道旁者诚恐此等习气日进月长浸成恶俗为此示仰境内人民知悉除人命盗案万不容已者方始告官其余户婚田土小小忿争务宜忍耐听亲族劝息勿听人唆且如有一事吾固无理耶固当开心见诚自认不是吾固有理耶退让一步愈见高雅与其争些小之利何如享安静之福本县虽设有三六九告状日期然但愿尔民为耕田凿井之民不愿尔民为匍匐公廷之民但愿尔民为孝友婣睦之民不愿尔民为便给善讼之民乡长保长宜转相告谕俾咸体本县此意相与勉为君子而耻为浮薄则人心和而天意动荒旱之灾亦可因而消弭矣其有向来惯为刁唆诬告起灭词讼者亦宜痛自省改洗心易业倘或怙恶不悛本县访知定行按法重处决不姑贷
　　禁图赖人命示
　　为严禁轻生以重民命事照得某邑风气刚劲人每轻生或因口角微嫌或因睚眦小忿輙寻自尽投缳溺井服毒而死者比比皆然原其意谓一死以图赖他人殊不知自尽无抵命之条人未尝坑害而已死不可复生抛其父母撇其子女永絶夫妇之好举家号恸惨目伤心死而有知不识其追悔当何如也古人云死生亦大矣又何可一朝之忿自行戕贼致死哉此皆愚夫愚妇一时短见不知此身所闗之重也父母生我则我之一身为父母所倚赖我生子女则我之一身又为子女所仰给轻生自尽耄年父母何人奉养防小子女何人抚育人虽至愚莫不有爱父母怜子女之心何其忍于抛弃乎故死之重比于泰山惟男死于忠女死于节烈乃为得所若因微嫌小隙愤恨而死男为顽蠢女为泼悍不孝不义非节非烈枉死而不得善名徒贻人以讪笑由此思之其亦可以猛省矣至于奸恶之徒指尸讹诈纠众毁人房屋碎人家伙抢人衣赀逢人乱打凶暴等盗贼轻生之人谓有此一番可行故命之念所由起也拟合严行禁饬为此示仰城市村庄军民人等知悉慎勿因一时嫌隙短见轻生倘有投缳溺井服毒身死者指告他人概不准理若以自缢自溺自毒自刎揑为谋故殴打情词即坐以诬告之条若不经官纠众私行打抢借端讹诈一概拘挐治以抢夺之罪各宜凛遵毋忽
　　禁重利示
　　为严禁重利以苏民困事照得小民穷苦至极终岁勤动办完国课尚虑不敷而富室大家悍卒土豪或开当网利或放债盘占吸髓吮脂为富不仁小民当窘迫之际即物值一两而质当不过一二钱银不足色秤戥又轻未出门时已耗加一及至取赎足色大戥又违禁取利五分者或六分者不等公然行之无忌至放债之家非写房地作抵即勒子女为质每月五分以至加一稍一过期即利上起利重重盘算必至房地子女尽归其手富者益富贫者益贫甚而官粮不完反完私债不独病民兼之病国莫过于此合行出示禁革当铺放债悉遵定例行利不过三分不许利上起利盘人房地子女穷民省得一分即受一分之惠又与富者无损而赤贫沾恩靡既矣为此示仰阖邑军民人等知悉无论当铺放债如有行利三分之外者立拏解宪律法如山断不姑贷速宜易辙毋自贻戚
　　县赏购盗示
　　为悬赏购盗以期必获事照得律文凡常人捕获强盗一名窃盗二名者各赏银二十两此正重赏之下必有勇天之意今盗案累累而未闻有常人获盗者縁小民不知律文孰肯犯难缉捕而为此有害无利之事不苐平日不肯捕获即当救防苟非孱弱可擒者不过驱之而已诚恐血口扳害拖累无穷伙贼暗算后患莫测所以捕获者寡而盗不能终无也合无仰请宪台通饬阖属州县印官出示晓谕徧贴乡村嗣后有能捕获强盗一名窃盗二名者无论当塲平日各赏银二十两当堂给散外加花红鼔吹以鼓舞之如获盗之后或本犯指扳或日后伙贼诬陷皆不准理若暗害报复既严保甲复不夜行又何足患如是则人人贾勇莫不争先恐后以阖村之众奋击一二十之贼徒奚啻探囊取物即有兎脱邻封亦必堵截获之势难奔逸矣此本县陈弭盗安民几款之一防抚院宪批通行各属饬遵在案除转饬外合出示晓谕为此示仰诸色人等知悉凡有盗贼即各鼓勇擒拏务使匪类敛迹安居乐业共享升平
　　禁违禁取利示
　　当铺本是便民为商原欲取利本县岂不知之但立心须平如此地向来有加利至五分六分不等者贪多务得不特有干功令抑且大犯隂隲尔商人谋利不过欲为子孙计为性命计若残忍至此虽得厚利子孙岂能享用耶性命岂能保其牢固耶本县惓惓欲尔商人减息非特为穷民计抑亦为尔商人性命子孙计也据呈商人亦自有苦处然穷民之苦不更百倍于商人耶因已之苦而厚取于穷人所谓但知有已而不知有人可乎不可乎宜听从本县将心放平重利不如轻利之为安多得不如少得之为美天道昭昭报施不爽诚从清夜一思自知本县之言不诬倘谓隣封皆然何独灵邑当轻则尔商人当学好样不当学不好样在尔商人中昏明不一明者应先倡率务为公平则人人喜悦皆愿到其典中得利未必不反多况天心眷佑积防子孙更自无穷乎其深体本县之言毋忽
　　乡约保甲示
　　为申明乡约保甲以挽頽风以靖地方事照得乡约以劝善保甲以惩恶即古比闾族党之遗法而行之未善或有其名无其实甚则苛细骚扰反不如不行之为愈是非法之不善行之者未能讲求尽善耳昔人云乡约实行自无奸凶犹有奸凶是乡约未尝行也保甲实行自无盗贼犹有盗贼是保甲未尝行也本县承乏兹土愿尔百姓尽为良民风俗淳美狱讼衰息盗贼屏伏闾阎宁谧惟是力行二法庶几可有成效而人痛恶苛扰恐反累地方今与尔百姓屏除烦文讲求实政为此示仰阖境民人知悉除乡甲条约渐次申明外择于几月某日先于在城举行乡约随即查点保甲以次单骑亲往各村庄悉照在城例凡本县所到之处严禁骚扰丝毫不累我民如有借端生事者立拏重处其乡约保长等务须实心任职倡导乡民稽查匪类如有仍前视为故套苟且塞责者革除不用外仍治其怠惰溺职之罪各宜自奋互相劝勉以副本县期望尔民之意毋忽
　　申禁差人示
　　为申禁差人以安民业事照得当差人每多无籍惟知利已奚顾他人受累虽不奉差尚欲空手防权何况得票入手势如狼虎恣意索诈不满其壑不止如催粮则不计拖欠多寡惟计酒赀轻重重则虽多放松轻则虽少带比如拘审则原被证佐任其播防遂其心者多方幇衬拂其意者每事刁难至若多受人贿赂即害人性命亦所不惜小民畏法遥望青衣至门无不神惊胆丧积荒遗孑
　　朝廷尚且蠲逋减赋以爱养之反为若辈呑噬情何以堪差人下乡虽经禁止然日久法弛亟宜严饬催粮拘审一案催粮责之现年拘审即原告带审庶尔民各安耕凿闾阎获宁矣为此示仰诸色人等知悉如有阳奉隂违私自下乡扰民者一经访闻法在必行
　　严禁冗牙示
　　为禁革冗牙以便民情事照得牙行之设原因小民负物到市价值不一恐人争竞设立牙行以主交易诚不可少至于纎微之物价值明白小民自能贸易原不待牙行者自应听从民便乃有无籍棍徒希图射利如鸡卵零星等物亦皆假借牙行名色把持货物任意低昻穷民受累合行严禁为此示谕后开各行知悉自示之后各务归农不许赴集评价其有从前朦胧请帖者俱行缴销如敢阳奉隂违仍假借牙行名色把持市物者查出定行重究不贷
　　禁演戏示
　　为实心敬神严禁恶习事照得敬礼神明在实心不在虚文愚民无知乃以演戏为敬神不知此乃防渎神明不敬之大者岂有聪明正直之神肯喜此游戏不经之事必遭殛罚决不眷佑为此示仰城镇乡村人民知悉今某月某日本邑城隍诞日尔民当实心敬礼不得仍蹈向来恶习如有倡首演戏防渎神明者定行重究决不姑恕至期本县率领士民拜神讫即于庙中举行乡约宣讲六谕尔士民各专心肃听将此六谕句句思惟字字体验如有平日素行与此不合者翻然改悔洗涤肺肠庶免天谴其素行与此相合者务益加劝勉以徼神眷此乃敬神之大者本县深有望焉各宜凛遵毋忽
　　行查示
　　为行查事照得分莫切于师弟礼莫重于死丧未有师长病故为弟子者漠然安坐不行一拜不奠一爵者也有儒学训导某没于官已经半月诸生竟有若罔闻知者是可忍也孰不可忍也本县身在地方有维持礼法之责合行查饬为此票仰儒学门斗逐一查明凡在学文武生员孰到孰不到备悉开列报县限三日内回覆如有仍前漠然安坐者即以行劣论定当详报学院处分决不姑恕
　　禁止夜行示
　　为禁止夜行以免截刼事照得保甲若清则居民之盗可以无虞至于道路之间猝然相遇殊难防范然白昼截刼茍非积年贼冦不敢轻发每见道路失事非早即暮或赶集夜归或攒程早起宵行旷野孤踪踽踽贼遂乘间肆刼此实自取而盗案贻害地方若皆日出而行未晩而息虽有强徒从何下手合无仰请宪台严饬阖属州县文武各官晓谕沿途泛兵日将落无许人行水路无许舟行乡地歇店日未出无容客走驰驲差员不在此例栅门辰开酉闭遵行勿失自无后患倘有行客昏夜被截必须根究于开栅之人治以通贼之罪断不寛假则夜行无人而截刼之患可除矣此本县条陈弭盗安民几款之一防抚院宪批通行各属饬遵在案除转行外合再出示晓谕为此示仰军民人等知悉务期恪遵共享敉宁勿视泛常自贻后悔
　　劝谕监犯文
　　尔等犯人这身子也是父母生下的当初父母生你的时节也望你成家立业望你养老送终望你荣宗耀祖谁想你今日到这个地位这皆由你一念之差不安生理好吃酒好赌钱交结匪类遂做出这个事来其中也有穷极了没奈何去做的也有家里尽可过得道这个是好生意不肯收心自恃势力无敢发觉放胆为非毫无忌惮希圗分得财物大家快活不知天理难容王法难躱一朝败露披枷带锁淹禁牢狱在官府岂不知爱惜你一样的皮肉只是法上去不得了没奈何只得将刑罚加在你身你等遂受尽了苦楚若是强盗则尸抛旷野头挂路旁固不必言就是窃盗也有窃盗的刑罚有何趣味你的妻子在家里悲啼你的父母在家里痛哭又对人羞耻说不出来真可酸心回想当初若不是一念之差守分安贫听天由命就是呑饥忍饿强如今日受这般苦楚如今悔也迟了然天地间人也没有一定苦海无边回头是岸只要你等将这个心改正了痛悔向日的不是一心要守分安贫如今若得出去再不敢吃酒赌钱再不敢交结匪类再不敢做这样非为的事将圣谕六言时刻在念头上转你若有了这个心即使今日便死也做一个好鬼若侥幸出去便从新做个好人日逺一日人只见你后来的好处渐渐忘了你向日的丑行依旧可以成家立业依旧可以养老送终依旧可以荣宗耀祖不枉了父母生你的心切不可说我今日已做壊了索性做一个不好的人罢如此则永逺无出头日子了然更有一说你今日要将这个心改正也不可看容易了须要将主意挐定方才改得若主意不定旁边匪类的人将不好的话来引诱你你被他引去了向日不好的念头重新发出来了切记切记我今这一番话真个是你们对病之药无非哀怜你们一样是父母所生的故谆谆劝化你你们也动心麽你们这一防动的心便是做好人的根基切不可轻看了努力努力


　　三鱼堂外集巻五
　　钦定四库全书
　　三鱼堂外集巻六
　　赠内阁学士陆陇其撰
　　诗
　　乙夘候选北上途中偶吟
　　屯亨随遇去迟速总平常我今跨骡北万事正难量所赖此方寸养之有微长执巻对先圣犹如在家乡
　　途中遇雨
　　湖水正弥漫风雨复连绵路上泥深尺仆夫不肯前天晴何可期日中强加鞭长隄无极一步一盘旋整辔坐骡背栗栗恐陨颠寄语当途者须知行路艰
　　清水潭纪事
　　去岁波涛上今年成坦途东隄虽未竣功成良已多羽书旁午至暂从浮桥过粮艘仍湖行安澜未可歌庙谟正焦劳莫忧久蹉跎
　　有仪轩歌【有序】
　　昔年嘉定有署事公倪伯屏者我邑人也曾有德于民民因建报德祠其内有假山为余前任赵尹雍客移置署中有仪轩轩虽美观而祠几废予故有感而作
　　吁嗟有仪轩其石何离奇问石何自来来自故侯祠闻昔祠初成吏民竞祝厘或持觞酒劝或献万年辞翼翼堂与室尊严若神祗孰知祠中石一朝迁在斯废兴诚可叹此理岂微我闻召公棠周人永勿移翦拜各相戒千载以为期动之何如耳今古岂异时感应捷桴鼓圣贤宁我欺恭寛信敏惠斯须不可离反躬而己矣何叹亦何疑
　　夀倪母仲孺人七十【有序】
　　余昔奉教于贞吉先生佩服典型高山景行常在心目而贻孙以英年克绍前矩门风之美甲于吾邑天下祯祥孰大于是兹值仲太孺人七十诞辰以家范占之眉夀其未有艾乎敢述徽
　　懿用当忭祝不足云诗也
　　至圣有懿训慈孝家之祥物则有麟凤器则有琳琅孰若慈与孝太和斯洋洋吾友抱奇质生长当湖旁家门多蔼吉蓄极生辉光手持尺素来示我兰芷芳曰予有慈母恩重如穹苍襁褓失所恃慈母勤抚将辛苦常万千不能一一详寳我如珍珠惟恐寒暑戕严君当耄期往往伏枕牀汤药躬调奉日夕常无方又恐子妇知每诫勿徬徨诚心贯上下事事萦肝肠今年七十载精力幸康强愿借君子辞庶几进一觞我闻起竦立展巻觉芬香君家和气积福履正未央我昔挟陈编肄业君东堂朝夕君乔梓铭刻在中藏爱必计深逺敬则及梓桑慈孝相感嘘盘结成光芒澹泊与宁静古道犹不亡积善有余庆斯言岂愚狂况复贤慈母令德自当章纯嘏皆自有期颐亦寻常何必少室芝乃足庆无疆寳此万石风何往非康庄愿借君家矩埽除声利塲嚣竞永不作天地长平康
　　祝杜母朱太夫人七十夀
　　滔滔鸳湖水日夕流不穷自昔产英杰卓荦光鼎钟今兹清淑气爰萃少宰公学贯千秋上令德四海宗经术陈丹陛正色率羣工朝野竞欢羡昭明日有融夀母顾之喜有子慰我衷我昔相夫子一经常苦攻兢兢守祖德岂敢冀亨通源盛流自大穮蓘必有丰何以报
　　圣恩惟有勉靖共仁义我家学拳拳服心胸薫莸务分别鸾凤必尽庸风俗登三古事业臯夔同恭闻至圣训显亲孝乃隆期颐吾自有慎勿念尸饔燕山千万仞峨峨极苍穹佥言愿夀母遐福如山崇
　　田家行
　　谁云田家苦田家亦可娯上年虽遭水禾黍多荒芜今年小麦熟妇子尽足哺所惧欠官钱目下便当输昨夜府檄下兵饷尚未敷里长惊相告少缓自速辜不怕长吏庭鞭挞伤肌肤但恐上官怒谓我县令懦伤肤犹且可令懦当改圗阳春变霜雪尔悔不迟乎急往富家问倍息犹胜无田中青青麦己是他人租闻说朝廷上方问民苦荼贡赋有常经谁敢咨且吁不愿议蠲免但愿缓追呼
　　滹沱篇赠灵邑贡士马子隲兼示诸生二十二韵
　　我来滹沱滨滹沱水盈盈浩气所盘结贤哲常挺生屈指数前献往往移我情迩来教养弛人才多圮倾诵虽不辍实学苦难明马子秉秀质文词丽且清鏖战黉序中每试輙先鸣
　　天子临曲阜慨然思治平有诏搜俊杰选防贡于庭马子首应选光耀满荒城余闻喜不寐匪为相知荣方正者获进庶几吾道亨愿言益努力圣学是经营一胜何足言所志在大成男儿生天壤当学朱与程兢兢务主敬致知且力行天理烂熟时万事鸿毛轻古今艰钜任皆于我身擎山川亦生色千秋常铮铮勿谓世滔滔何妨亦裸裎勿谓圣域逺近在墙与羮我闻先民训致曲能有诚
　　赠安平令陈子万兼访中州名集十四韵
　　君家世忠贞况复盛文章代有风雅才海内共称扬君生震泽畔长在阏伯乡南北清淑气君兼有其长喜与君作吏同在恒山阳愿言资切琢示我以周行闻说古商丘自昔圣贤塲人才常济济史册多芬芳近代风未泯作者亦锵锵君为我访问俾得瞻辉光堂奥虽难言庶几药其狂时事多棘手愧我学未详借君广闻见或得起膏肓勿谓掣肘中何用寻粃糠
　　赠阜平令潘价维视灾灵邑十四韵
　　与君生南服作吏恒山阳君质如鸾凤君器如珪璋区区樗栎材视之若望洋所与君同者惟此恻怛肠荒邑遭洪水四野尽苍茫束手正无防中夜起徬徨喜君捧檄来痌瘝若身痒慷慨告大吏不救民且僵闾阎鸠鹄情遂得达庙廊君马自喂养君仆自赍粮有酒不敢饮有肉不肯尝知君怜沟瘠意不在豆觞可以报大德惟有中心藏悠悠滹沱流此念固不忘
　　颍川行赠同寅景翁并夀
　　颍川太守黄次公卓荦不与凡吏同八载颍川无他技力行教化赡贫穷耕桑树畜不厌烦田者让畔狱长空亭猪乌肉特余事所尚不在夸明聪是时百姓苦吏急桑孔张赵声隆隆独用寛和称长者治去泰甚何妨聋户口岁增治第一凤皇神爵鸣雝雝有诏赐爵闗内侯黄金百斤旌其庸太傅御史次第拜起家谒者丞相终谒者丞相亦偶尔可喜得之寛平中乃知持法不贵刻俗吏严酷真蒙蒙夏侯尚书洵有用经术原与吏治通煌煌班史循吏传读之不觉生清风
　　赠陈安平子万并夀
　　束发诵汉史仰止博陵崔亭伯既翩翩子玉亦多才实也少沉静卓然出尘埃惟读政论篇不能不徘徊文以严致平兹言何为来王道尚寛仁岂尽欺我哉解网非罢软斯民良可哀子真激一时无乃未细裁陈君宰兹土膏泽日益培借问何以治闻赋山有台申韩非我学视民如婴孩一破崔生论俾我心目开君常持此念阳春为君回心与造化游千秋常恢恢
　　表贤母闾
　　越岁在龙蛇风景偶告愆畿南及畿北处处民苦癫黍苗尽枯槁农夫空胝胼草根尽充食斗米三百钱恒阳有贤母恻然心悯怜我赖先世德诸子聿翩翩声名溢中外冠缨满堂前当此旱魃虐千里多罄悬天子尚咨嗟忧形云汉篇况吾桑梓情忍视无突烟前宪有遗则我愿一追搴郑展出钟粟黔敖陈粥饘岂不惜钱财其如心郁邅我食可无肉我衣可不鲜但无沟中瘠我便安食眠出我饔飱资一一陈路边务使鸠鹄形残喘得茍延闾里竞欢呼何啻甘露零歌祝遍遐迩直达九重天有诏出丹陛伐石南山巅特表贤母闾芳声俾永传寄语厚积者勿徒务戋戋苏兹菜色人胜于买良田
　　夀叔祖话山翁七袠
　　忆昔总角时屈指里中贤卓荦固多人叔祖实翩翩自兹窃向往服膺常拳拳每一接绪论輙复意欣然私喜黄叔度近在家庭前中岁逺宦蜀召杜声流传一朝赋归来优游茂叔莲身隠名愈震年高德弥坚陇也愧不敏留滞在幽燕尝思脱尘网追随当湖边时闻老成训庻几箴其偏窃怪汉伏生九十便多愆空劳鼂大夫不能辨百篇孰如我叔祖终日常干干有诏问尚书一一能口宣
　　赠崔平山
　　闻说古王母遗迹在房山简编莫可考纷纷传里阛岂愿从八骏来观礼义闲抑是穆天子挈之游人寰区区白云篇大雅久欲删况兹益讹传千载疑信间君子贵令德何必逺追攀瑶池咫尺耳无事西出闗恻隠满腔子胜似仙人顔不见崔使君视民如恫瘝自从兵戈来闾阎日若艰一自君下车逃亡渐次还啧啧歌颂声往往流山湾充君恺弟念召杜直等闲此德何终极滹沱水潺潺
　　梁溪咏题潘贞女奔丧记
　　夙昔闻梁溪蔚为贤圣乡赫赫高与顾发愤立大防埽除末俗态奕世有辉光至今儿女子亦知重纲常制行有偏全此道犹未亡卓哉潘贞女志操严秋霜未识夫壻面永矢不敢忘于礼似为过挚性逾共姜不惜一生寡斯志良可伤我从贞女弟得一闻其详示我奔丧记满纸觉芬芳人生茍努力何事不可彊剧秦美新者是诚何心肠
　　孤松吟送佥宪梅崖李公解任还都
　　孤松生高冈夭矫挺奇形虽遇大风起不随众草零大风有时息孤松长青青人生有屯亨自昔多变更所贵学道者猝加之不惊毁誉任纷哓吾独守吾贞不见黄次公歴尽通与穷忽从廷尉议忽并丙魏崇荣落有何常万事真梦梦所以董江都明道不计功下帷是吾事升沉惟上穹勿忧世崄巇但愿吾道隆俯仰无愧怍何虞众论讧路旁多叹息竞欲问太空谁知君子胸霁月与光风
　　箕山
　　吾闻古箕山云在嵩高旁又闻许由迹乃在郤谷乡孰是孰非欤往事多渺茫不识勲华世何故有留良岂见共驩辈意气犹扬扬所以甘高蹈不愿任栋梁不知臯与禹日孜孜庙堂懐襄劳拮据饥溺在心肠之子若闻知应愧独翺翔我友产洛水筮仕恒山阳宰相箕裘在膂力况方刚努力崇明德前途正未央鸠鹄赖扶持四海仰休光应令箕山客俯首谢疎狂
　　光武台
　　咄咄光武台遥接堂阳城当年冯邓辈竭力相扶撑功勲垂竹帛至今有休名世道方隆平无事谈战征儒生思报国惟在六经明敷之为吏治膏泽徧苍生人心永固结胜是求干城王子抱经术洞悉闾阎情弦歌徧四境村农安凿耕方且搜文献逺追先民程但愿行君学何忧潢池惊为谢云台将无劳费经营
　　寄山西范进士彪西
　　闻道汾水滨大儒又笃生弓旌不能屈逺追先民程发愤寻絶学非为求名声卓卓辛与薛时时在墙羮家学有渊源丕承愈益精著书满箧笥吾道赖干城愧吾风尘中未获随景行河津既己逺谁人开我肓愿言去世网窃附在嘤鸣勿嗤下里音如何属韶英
　　送鲍湖叔南归
　　仕宦如奕棋胜负何足论所贵有天爵到处自长存所以古先哲三己色常温不见宋考亭一生明六经登朝九十日谣诼满中庭著述仍不倦身退名愈馨莫恨一书生不得作公卿古来书生业往往胜蓬瀛高山众所仰千秋常铮铮愿言志大道一切鸿毛轻埽除词章习佛老并扩清濓洛与闗闽时时在墙羮孰云三径中不可追咸英
　　读宋布衣集
　　伟哉宋布衣文词何陆离气呑云梦泽举世皆披靡遗编十存一光芒若鼎彛磊落真可爱胸中无一疵男儿当如此何庸学脂韦所惜圭璋质未经琢与追洙泗既云逺狂狷多陵夷魁梧奇伟人汨没酒与诗展巻一庄诵慨然思仲尼
　　赠宗冀州意园并夀
　　咄咄宗使君分符来信都喜君在众中慷慨发訏谟曰余同舟人所贵相匡扶有善宜竞劝有过莫面谀卓哉君斯语回与流俗殊自从大道隠人各谋自腴吏治日益杂民生日益劬茍能充君言相应如鼓桴臯夔可攀跻龚黄何有乎愿我百君子人书置坐隅同寅而协恭相率游康衢埽除晩近态直上追唐虞借问何能尔皆君所感孚兹德视恒山千秋永勿渝
　　赠潘子逺亭尊人夀
　　锡山潘逺亭秉志何芬芳作吏恒山南逺迩称循良一朝赋归来意气殊洋洋益励青云志精进不可当问君何能尔渊源正孔长有亲未白头寄迹在戎行少小耽经史志在追黄唐孝友着族党才器重珪璋偶因感世变一试黄石方挟策上幕府慷慨当危疆转战常岳间洞庭波不扬数奇未封侯荷戈帝京旁兵民相错杂一一歌平康卫霍何足论直希渭滨姜尝闻过庭训男儿须自强文当赞化育武则务匡襄不必计利钝但祈此心臧余闻起竦然所见何堂堂宜吾逺亭子志操如鸾凰愧余朴遬材不能颂琳琅幸昔托同舟得一睹光芒捉笔述梗概聊当进一觞
　　赠曹翁臻莱七十
　　自从出门来不觉七八春头发强半白勉强涉风尘羡君秉奇质豪迈超等伦儿孙多英拔不啻太丘陈优游谈诗礼终日常津津门风雍以肃古道赖未泯屈指君甲子七十今才旬七旬何足言眉夀正无垠愧余樗栎姿幸托在姻亲磋磨亦有年犹然徒苦辛常思脱轩组逍遥当湖滨从君问竒字日啖鲈与莼左手握芝兰右手携凤麟各出青箱业仔细论道真箕裘告成就世风亦返醇君应倍欣然陶陶同大椿
　　赠张长史庶常
　　自余来京师喜与君周旋仓皇颠沛中感君意纒绵相期在千古知君念己坚惭余学卤莽不能有所宣徒与俗龃龉自省亦多愆幸遇浩荡恩得放早归田自此共野老耕凿安尧天但乐闻贤者所学益精专正谊明道志皎然日月悬茧丝牛毛理直接先民传正学既昌明爝火尽弃捐统纪从兹一王道惟平平始信俗可移只在日干干村农亦狂喜光耀满林泉
　　赠某十四韵
　　舟发潞河头朔风初飕飕济汶正浩瀚河淮水悠悠喜逢素心人晨夕共优游世网何足言邈然念前修君方际休明尚当展嘉猷舟楫盐梅效行将次第收司马洛中园恐难许久留我归安耕凿村农是吾俦一经付豚儿坦然便无愁君住防江上自昔多名流闻说汉董生作相在此州正谊明道语直追孔与周遗风犹在否为我一访求
　　赠姚亘山
　　丈夫志四方此言须细详四方虽云乐何如在家乡况复多变态前途更难量网罗到处有不可不慎防所以先圣训教人善行藏进礼退以义穷达视彼仓滔滔虽皆是我必择康庄人生贵知道岂必登庙廊君不见诗人拳拳十亩桑子陵老布衣咄咄胜侯王尧夫安乐窝至今仰耿光此中有真味难与世人商君诚熟反覆知吾言不狂
　　赠周敉宁尊慈陈太孺人七十夀
　　我友抱竒质矢志学周程不逺三千里翩然来帝京不入金张室不逐纨绔行不求印累累不羡金满籯但愿闻大道归慰夀母情夀母长名族椒兰由性生况复归高士家世笃忠贞鲍车与梁案闾里传相惊白头无他愿惟愿儿学成无使邹孟母独擅千秋声所以令子心自爱若琼英必欲琢成器不敢惮逺征长安多名杰人间之蓬瀛先猷或不逺庶几在墙羮愧余朴遬姿平生徒硁硁承君来相问不能一发明无已有一言敢愿为君倾恭闻古圣贤其道惟立诚人心与道心苗莠不并荣朱子白鹿规若射有鹄正夙夜常念兹名实自俱宏勿谓俗滔滔何妨亦裸裎归求有余师无事逺经营六经昭日星只在一与精慈帏应心喜期颐顔如婴
　　题灵邑南寨村佛寺二絶
　　亦是聪明奇伟人能空万念絶纎尘当年可惜生西土未听尼山讲五伦
　　偶怜愚俗多狂惑敷衍轮回俾骇听若知同泰舍身事应悔当年语不经
　　读张文潜江上诗因嘲
　　宛丘先生学颇坚惜从苏氏杂狂禅莫道纷纷浑似梦人生何事可茫然

　　三鱼堂外集巻六
　　钦定四库全书
　　三鱼堂外集附録
　　清故文林郎四川道监察御史陆先生行状
　　贯嘉兴府平湖县华亭乡二十四都异字圩
　　曾祖锡妣姚氏
　　祖瀗妣李氏
　　父元封文林郎妣【钟氏曹氏】赠孺人
　　先生讳陇其初名龙其后改今讳号稼书姓陆氏裔出唐宰相宣公世为浙之平湖人宋季有靖献先生正以学行闻于时元初程文海至江南访求贤材以正与张伯淳荐正独不起寻又与刘因同征固辞不应隠居著书详具邑旧志靖献曾孙宗秀明永乐未以贤良征仁宗引见于便殿奏对称防以疾辞赐钞币还正统中倾粟麦赈饥勅旌尚义子珪景泰中出谷千数以赈者再赐爵迪功郎自后子姓繁衍科第贵盛孝义雍睦迄今以礼法甲邑中迪功孙溥为丰城县丞尝督运夜过采石舟漏跪祝曰舟中一钱非法愿鱼腹漏忽止旦视之则水荇裹三鱼塞之人以为盛德之祐溥子东始迁居泖上筑堂名三鱼今先生文稾率称三鱼堂者以此东四世孙瀗先生祖也瀗长子灿崇祯甲戌进士济南府推官戊寅岁被兵城陷阖门殉难今祀于乡贤第三子元先生父也邑庠生以先生贵勅封文林郎继室曹实生先生先生端重静嘿聪颖过人儿时封公授以左氏传稍有芟节先生举所芟尽读之诘朝暗诵不遗一字后授六经子史輙上口成诵少长励志圣贤之学专意洛闽诸书尝点勘四书大全参以防引存疑浅说之要而一折衷于朱子每读一句必反覆玩味俟其贯通其于科举之业功名之防泊如也先生少食贫尝授徒嘉善馆席一楼下楼久就圮先生作危楼文以见志有李氏欲延之托友道意先生曰我固愿往但馆谷不可有加使我有以谢主人其审义利决取舍一介不与一介不取之节素所树立固如此顺治丙申补邑弟子员寻食饩康熙丙午举于乡庚戌成进士需次里居则益肆力于学凡程朱之文集语録以及有明诸儒之书莫不咀其精英抉其瑕疵至于嘉隆以后阳儒隂释改头换面之说亦皆悉究其微而尽烛其蔀于是居敬穷理履仁蹈义粹然一出于正矣乙夘授嘉定县知县嘉定为滨海大邑土高乏水民多逐末以故城居者少而富商钜室散处市镇武断暴横相沿成俗富者竞奢丽贫者舞刀笔喜事健讼又夙有饶裕名旅客圗润囊槖者往来如织胥役土豪倚为奸利不可方物号称难治地不产米漕粮例任之他邑而代输其折色故征银倍于他邑积逋动以万计令率坐是落职先生至叹曰民不输赋大率以贫也其所以贫风俗为之也譬如少年以游冶伤其元气力不能服劳为父兄者禁其游冶则元气自复不禁而予以饮食抑末矣今且不为饮食而又督过之则官与民俱病固其所耳故其治一以锄豪强抑胥吏禁侈靡变风俗为主大贾汪姓者素交结长吏横行邑中先生莅任适其仆占卖薪者妻卖薪者来控先生命拘汪仆匿弗出益遣役捕之讯得其实以妻还卖薪者汪大恐令所识探意先生曰人无不可自新茍为善即善矣汪平日所为我知之若毋犯我自新未晩汪感泣果不敢有犯市镇少年数十为朋以拳勇殴击为豪用细民畏苦之先生尽廉得其名遇有控者责而械于门时时劝谕之视其情色果悔则释不匝月其党悉解散民有告其子不孝者讯之果然即涕出自讼曰我德薄无以化汝令汝父子至此因委曲晓譬娓娓逾时其父泣其子亦泣乃慰而遣之大塲镇民有兄贫称贷于弟不应輙舁弟物以去弟贿巡检司以报盗先生怒曰是可以为盗乎讯之乃其弟妇翁所为遂痛惩之因呼其弟曰彼兄也乃听妇翁谓兄盗不悌也责之又呼其兄曰汝为长贷弟弟不应而径取之陷汝弟不悌是汝不友也亦责之咸感服而退俗素浇父子兄弟不相顾恤者日见告自后遂无一来控者先生折狱不甚拘于律听断时孝悌忠信之名不絶于口和平恻怛以至情相感动使人心悦而诚服有耻而且格逾年后讼者亦絶少案牍几废惟上官以他邑事属讯者日至孔子谓听讼不难使无讼为难先生殆庶几焉嘉邑胥役向以千数先生至官未几易业自去者过半葢邑所辖地广而事剧势不能不多役先生惟输解上官乃遣役絶不令至民间有不获已则戒其需索酒食役心服先生洁己爱民莫不恪守其戒民亦信先生之爱己常不待役至先期而赴地虽广不啻臂指事虽剧率咄嗟而办故多役为无用而相率自化呉俗尚侈靡邑尤甚富室宴防穷极华缛娼优猱杂费以百十计贫者转相仿效至有方丈对客而防下乏薪粟者婚丧皆盛鼓吹酒食稠叠以多费相夸胜缞绖醉倒不以为怪博奕游手献笑觅食之辈多于四民谓之清客市井子弟日遨游街肆以布衣为耻用是财益匮乏逋赋日积先生痛禁饬之恳切教戒且以身先俗乃一变稍稍知礼法贱惰游啬衣食急赋税催科不迫督而自集矣前此催科者惟事敲扑贫民业窘于输而一遇限期偿杖钱又数倍先生至为立甘限法令应输者自限输若干届期及半即得宥以故絶不用杖而输者争至在任二年逋尾絶少惟接征前任者止十一二先生之意欲更休养一二年使给足好义决不尚有逋赋然竟以此不获于上官先生始至时巡抚为广宁马公有亷名颇爱重先生静宁慕公继之亟称先生治行略嫌其儒术迂缓丙辰
　　上允晋抚议暂抽市肆钱一年佐饷例不及巷先生如例造册报征慕公不悦疏言时方多事该令当列侍从从容讽议非应变材部议遂引材力不及例降二级调用嘉民大骇罢市日号巡抚门乞留巡抚不自安为再具疏请复未及下而先生又以盗案落职矣盗案者邑民张与汪姓者以小隙讦讼汪赴理夜遇盗伤归谓其弟曰张遣杀我言讫而絶汪弟遂以雠杀控先生疑小隙无杀理而张亦不似杀人者汪以不刑讯张大哭于庭先生乃以实报谓是盗是雠未敢遽定俟缉获凶犯定拟而一面遣捕役缉之寻获真盗七人谳上部议以先生初不直指为盗疑有讳匿引例革职而不知先生固从命案勘出盗案非原词称盗而讳之为雠杀也人谓先生盍辨诸则曰是咎诚在我邑有盗长吏固宜罪且夜半杀人于路果雠亦盗也而我不能断议黜不枉奚辨为嘉邑益大震耆老士绅悉诣督抚为辨卒莫省里民扶老携幼填塞街市为先生呼寃以薪粟餽者麕至号泣请受先生尽慰而遣之即胥史舆儓宜幸其速去者亦无不涕泗霑臆委巷悉架枅结防然烛额手以送逺乡之民各刻木为位旌幢鼓吹迎归以祠者日数辈凡两月乃己四方人士竞为诗文以传之彚为公归集邑有陈生者老矣未尝与先生相识特蠲脩脯授诸梓至今邑人言及先生皆泣数行下谓建县五百年所未有也适
　　诏举博学鸿辞同郡工部呉公凖庵遂以先生名荐防丁父忧不果应试蔚州魏公环极晋总宪首抗章言先生寃再疏举亷吏十人县令居其二一即先生也奉
　　防复原官先生虽被荐复职服阕后雅存誓墓之志徘徊再三郡县敦迫乃起又素懐秉铎之志且慨当世任教职者多非其人赴部时欲求改选教授遴诸生之有志者而训之铨部以方奉
　　特防不便改授而止癸亥冬补灵夀县知县灵于真定最为硗瘠易患水旱迫近畿辅多徭役俗强悍善鬬少讼而轻生先生曰民富而后可以教轻生之习禁令尤严然未尽絶者民贫而不知义也嘉定可使富而不及为灵邑又非嘉定比奈何力言于上官非大恤民力不可时派运上供石灰骡车灵以五辆视他邑独多前令争之不能得民以病告先生首以为请至以去就争乃得更代邑北负太行南滨滹沱不毛之土十三而赢顺治康熙间两奉
　　防尽蠲其征后以言者复申隠地处分之例州县畏罪稍有首报由是倚山濒河之地间可耕获者亦相戒不敢垦先生掲示遍晓谓荒地虽系瘠壤岂无略可播种收升合之利为糊口计者尔民或虑一行播种便当起科所入不足以完税利有限而害无穷然
　　朝廷决不与尔民争此些须之利尔民但耕种勿虑于是渐有辟者先生在任七年竟无一亩首报灵邑额丁万四千有奇例五年一编审必增数十丁至先生审丁反亏额一千五百有奇葢前此为令者以溢额为功逃亡死絶不敢复除而摊派包赔之累日甚先生谓如是是驱之使逃也具以实闻上官且曰裕课之道惟有爱恤穷民使渐充足逃亡日少则国课日增若目前形势实难就筋力疲尽之民责其无缺也适巡抚于公谘访利先生遂调陈六事略曰职静观今日之时势百病之源起于民贫非无忧民之吏懐痌瘝乃身之志而民卒不免于冻馁者拘于法而无如何也得君如宪台可为民请命于法之外矣敢畧陈一二以备采择一曰缓征宜请也自古税敛必俟稼穑登塲而后上供可办向以兵饷之故正月开征有余者尚可勉强支吾不足者势必转贷所入不足以偿偾何论仰事俯育所以闾阎日穷逃亡日多地亩日荒今四方宁谧司不至告匮若可通融总计以上年拨剩之银暂抵本年春夏之饷俟秋成催解以补库额一转移间而民力以纡矣一曰垦荒宜劝也
　　朝廷屡下劝垦之令而报垦者寥寥非民之不愿垦也地土瘠薄荒熟不常一报开垦转盼六年起科所垦之地己枯为石田荡为波涛而所报之粮一定而不可易所以小民视为畏途听其荒芜而莫之顾窃谓此等荒地原与额内地不同与其稽查太严使民畏而不敢耕孰若稍假有司以便宜使得以熟补荒如新恳复荒者听有司查他处新恳地补之其荒粮即与除免其已垦成熟者请寛至十年起科民不畏垦之累自无不踊跃于垦矣一曰水利当兴也垦田在兴水利古人沟洫之制随时修理故不觉其烦费今以久湮久塞之河道一旦欲疏势难猝办然屡年以来议蠲议赈所费不可胜数与其蠲赈于既荒之后何如讲求水利于未荒之前宜通查所属州县水道何处宜疏通何处宜隄防约长濶若干工费若干彚成一书进呈
　　御览请司农度钱粮之赢绌以次分年举行以一时言之虽若不免于费以久逺言之比之蠲赈所省必百倍一曰积谷宜广也
　　功令最重积谷然止蠲输一途在富饶之邑犹可鼔舞劝输若山僻疲罢如灵夀者虽悬旌励之典其谁能应当稍为通融如荒地可开垦者许有司设法募人开垦收其所入贮仓备赈勿责其起科一切河淤地亩虽己入粮原非额内者许其量留吏员应纳银者许其入谷不必起解牙帖杂税新增者编审人丁溢额者悉许留本地方积谷诸如此类推广行之庶几疲罢之邑皆有谷以救灾荒至于在仓之谷宜听有司酌量支放先发
　　后报平时出陈易新听从其便勿因不肖之侵欺而尽掣贤者之肘则民庶有赖矣一曰存留宜酌复也自兵兴之际将存留款项尽行裁减由是州县掣肘私派公行不可救止百皆起于此康熙二十年渐次奉复然尚有应复而未复者如衙役犯赃之律甚严而书办之工食独不复不知此辈能枵腹而奉公乎抑将舞文弄法以为仰事俯育之赀也心红纸张修宅家伙州县必不能免既奉裁革不知天下有司皆能蠲俸自备乎抑或责之铺户派之里下者也上司过往下程中伙杂支供应州县必不能无既奉裁革不知上官之临州县皆能自备供应自发价值乎抑或不能不借资于地方也在主计者惟知复一项则费一项之金钱不知裁一项则多一项之掣肘掣肘之害层累而下总皆小民受之小民疲罢逃亡其害仍自国家受之又其一则谓审丁不宜求溢额也且曰果有丁盛而溢额者宜命有司留为积谷之用不必入额遇有逃亡絶户即以此补之其无溢而有缺者得报上蠲免或不肖有司无缺而揑作有缺则自有纠劾之典在总之寛一分在州县则寛一分在穷民上之搜求于州县者无余地则州县之搜求于穷民者亦无余地不肖者固乐于搜求贤者亦不能不搜求而民之涂炭日增日益矣末又言一切刑名钱谷务持大纲而止无益烦文俱宜省去如钱谷毫忽之差可以即行改正者无庸驳诘刑名案件明白显易之事可以即行完结者无庸提解多一畨驳诘则多一番需索多一番提解则多一番拖累吏胥所深喜而小民所深苦也先生所陈皆筹画久大之谋非徒为一时补救之术真有如于公所称许者己巳夏大旱无麦秋大风陨霜禾尽槁奉
　　防蠲免钱粮发帑金兼支仓粟赈济灵邑贮谷仅二百石有奇而饥民核有二万三千八百余名口奉拨帑金三千两先生躬为部署驱驰山谷夜以继日而府檄以限单至不许逾额先生不顾卒尽散之几欲责令先生赔补仅而得免先是甲子夏雨江总制于公薨于任
　　上临朝痛悼问九卿詹事科道今天下清亷官如于成龙者有几人于是九卿等以直巡抚格尔古德部郎范承勳苏赫江南学道赵仑扬州知府崔华充州知府张鹏翮灵夀知县陆陇其对时虽未即擢用然七人者后多至大官有声名
　　上固己心识之矣及莅灵一年巡抚格公荐先生清操饮冰爱民如子题请擢用庚午夏科道员缺
　　上面谕部院官各举所知于是工部尚书张公敦复左都御史陈公说岩兵部右侍郎李公厚庵礼部右侍郎王公昊庐交口论荐遂奉
　　俞防行取先生念灵邑频年饥馑未有起色正供犹恐不支而杂税泛徭未尽除减将永为民累业当谢事乃于数日内尽为申请首乞缓征又乞房地税句系垫解不可为常势必仍派里下题请量减又乞上司供应久奉全裁宜永逺革除又乞将贮仓米谷不时借放饥民巡抚于公报曰以谢事之时为灾黎起见真仁人君子爱民至意临行邑民哭送者数万竪碑志遗爱如去嘉定时是年秋补四川道试监察御史遂上疏曰臣官畿辅久知畿辅之民情边山一带荒多熟少自昔为然康熙十二年以后军兴紧急杂派繁多民困滋甚赖
　　皇上加意抚绥禁止私派不惜蠲赈鸠鹄之民仅延残喘然言乎家给人足则尚未也臣观自古丰亨之治皆非一日而成惟
　　皇上常持此勤恤之心期之以积久勿责效于旦夕恩己厚而不嫌更厚心己周而不嫌更周则家给人足庻乎可望至目前所当议者上年畿辅荒旱实异寻常虽间有未被灾之处亦不过稍有升合差胜于被灾者耳初奉
　　上谕二十八年及二十九年上半年钱粮尽行蠲免后因部议分别不准概蠲百姓甚苦抚臣不得巳题请带征虽今岁秋收稍稔既征其新复征其旧恐非积贫之民所能堪也葢先生任灵夀时征粮地九百三十余顷未被灾地止七十余顷后又以彚册失开秋灾地三百余顷虽奉全蠲其实止半致
　　圣恩不得下究故首疏言之未几湖广总督以抚臣在任守制请举朝颇右之先生上疏曰臣辧事衙门闻九卿科道防议湖南巡抚于养志在任守制一事昌言其不可者固有其人而依违不断者比比而是臣窃怪之此明白显易之事有何可疑而依违若是夫治天下之不可不以孝易明也在任守制非所以教孝易明也天下正当承平之时湖南又非用兵之地无借乎在任守制易明也
　　皇上以孝治天下在廷诸臣沐浴于
　　皇上孝治之中久矣何难一言直断其不可耶且臣不知议者以养志为何如人其非贤者耶则固不当使之在任守制矣如其诚贤者耶则必不肯在任守制矣在督臣代为题请或从爱惜人材起见然臣以为使之解任全孝正所以深爱惜之况
　　皇上一日所行天下万世奉为法程者也若使一抚臣因督臣题请而留皆将援此为例其不思侥幸夺情者鲜矣名教自此而弛纲常自此而坏此端一开闗系非浅至于湖南一省之人是则是效不复知有父母又无足论矣寻有
　　防如先生言辛未夏
　　上以久旱
　　谕诸臣协同防议直陈利先生遵上三议其一言直被灾带征钱粮当急豁免一言直编审人丁宜求均平一言蠲纳保举之法断宜停止皆切中时既又上疏曰夫蠲纳一事原非
　　皇上所欲行不过因一时军需孔亟不得已而暂开复恐其贤愚错杂有害百姓故立保举之法以防之虑深逺矣近复因大同宣府运送草荳并保举而亦许蠲焉则与正途无复分别且保举所重莫重于清亷故督抚保举必有清亷字样方为合例若保举可以蠲纳则是清廉二字可蠲纳而得也此亦不待辨而知其不可矣若夫蠲纳先用之人大抵皆奔竞躁进之人故多一先用之人即多一害民之人此又不待辨而知其不可者矣臣更有请者臣窃见近日督抚于蠲纳之员有迟之数年既不保举又不叅劾者不知此等官员果清亷乎抑或在清浊之间未可骤举骤劾乎夫既以蠲纳出身又不能发愤自励则其志趣卑陋甘于污下可知使之久踞民上其荼毒小民不知当何如故窃以为不但保举之蠲纳急当停止而保举之限期更当酌定伏乞
　　勅部查一切蠲纳之员到任三年而无保举者即行开缺听其休致庻吏治可清选途可疏而民生可安及奉
　　防同往防议又献议力争曰蠲纳一途实系贤愚错杂恃保举一线可防其今若并此一线而去之得与正途一体陞转
　　国体之谓何恐未可云无碍也虽有次年三月停止之
　　期然待次年三月停止则此辈无有不蠲纳者矣澄叙官方之大典岂不荡然埽地乎此臣请速停保举之蠲似难无容议者也至于设立保举而不定限期则不肖之员多因循一日百姓多受累一日即云设立限期反生营求之此在督抚不贤则诚有此若督抚贤明何处营求臣不敢谓天下必无一贤明督抚也即使督抚不贤亦必不能尽蠲纳之人而保举之此臣请定保举限期一议似亦难无容议者也时大兵草荳需运甚急计臣方恃蠲纳一项以济国用当轴者亦颇以为便治标治本各持一见与先生既相水火而富室储赀日夜俟开例希进者相率弹冠不啻饥渇即诸臣以蠲纳进者内外都有先生于疏议中痛诋斥之由是都士大哗部议以先生拘执资格致蠲纳之人犹豫观望迟误军需饰虚词紊政事负言官之职拟革职谪奉天安插于是朝野有识之士莫不代为叹息扼腕时庶常张君昺向欲从先生受教未果至是恐遽失之即日执贽为弟子而先生曾无几微见于顔面泰然处之将促装就道顾
　　上心知其无他特原宥之俾仍旧职是年冬试俸满遂从改调归论者以先生持论太严进言太骤致丛众怒席不暇暖以去使稍和平委曲相时而动其所树立殆未可量然枉尺直寻未有不至枉寻直尺者也故宁直道而三黜必不枉道而徇人从古圣贤道理如是先生惟知秉义以自处守正而不渝利害得失岂所计哉先生既归屏居泖口足迹不一至城市闭户食贫读书课子茅屋数椽不蔽风雨布衣蔬食泰如也先是先生嘉定罢归工部席君启寓相延至家至是复恳延先生先生欣然往与学徒论制举业踽踽若故寒士凡有就正者必为之阐明义理辨晰精微诲人不倦先生有焉在馆一年貌加腴色加晬人方谓先生涵养自然中和备至天必将以其身任明道之责成继往开来之功其年夀正未有艾孰意腊月馆归偶感寒疾一日遽卒四方学者闻之莫不痛伤泣下悼丧其师而嘉定之民相率至先生祠哭吊者踵相接也先生于世俗嗜好一无所留意惟济人利物之念不释顷刻未第时语及民生困穷风俗浇薄必愀然于色两为县令尝以程明道一命之士存心利物之言横于胸中及任御史侃侃正言直声震天下遭遇
　　圣明庶几一展其志而在外既不得志于上官在朝复不见采于当轴特立独行几陷大戾赖
　　上恩得释再起再踬卒不究其用以死惜哉先生之学绳尺考亭以居敬穷理为要谓穷理而不居敬则玩物丧志而失于支离居敬而不穷理则将埽见闻空善恶其不堕于佛老以至于师心自用而为猖狂恣睢者鲜矣自有明中叶姚江倡良知之说鼔动一时而圣人下学上达之法所以为规矩凖绳者尽决裂破壊邪说诐行蠭起蔑礼法放名教人心大坏而国运随之陷溺之害至今而未己故为今之学者必尊朱子而黜阳明然后
　　是非明而学术一人心可正风俗可淳尝着学术辨三篇又与河南汤宗伯潜庵山西范进士彪西书往复辨论夫白沙阳明之病今世学者亦类能知而言之至于泾阳景逸固宗程朱固斥陈王而谓其偏于主静近于禅学是非先生深入阃奥辨析秋毫岂能为此极论哉先生在灵夀时率五日一至学宫集诸生讲四子书谆谆于义理邪正之辨彚为松阳讲义百余篇而其言曰今之为世道计者必自羞乞墦贱垄断辟佛老黜阳儒隂释之学始一编之中三致意焉其卫道之心可谓严且切矣先生天性孝友迎养封公于嘉署定省温凊备极肫朴以奉荐入都不获视含敛为恨孺慕哀泣几不欲生居丧不作佛事服阕犹不忍肉食至于友爱兄弟虽堂从如一教之若严师恤之若慈母欢好无间祖殡未举独任之不以及诸弟亲戚无后者輙为之殡少壮时能饮酒不乱后以仲弟有酒过遂絶饮冀以化之未几而仲弟殁先生遂终身不饮居常容止慤敬一言一动皆有法度坐必端正立不跛倚行必正以庄语必徐以简燕居斋如若对严宾事无钜细皆极诚敬自少至老无惰容率性自然不由勉强人谓其恭而安家故贫及登仕籍贫益甚人所不堪先生絶不为意衣足以蔽体食足以充腹不辨美恶祁寒盛暑不炉不扇宾客往来披襟忘倦倾所有具鸡黍前辈讲学之书未经见者輙赁衣易之虽晡粟不继不顾也先生性情谦谨和厚善气袭人虽告戒僮仆亦煦煦若子弟及辨正学术分别是非则反覆痛快不少回防至于民生之休戚政事之得失忠爱迫切尤抗言极陈不暇顾忌坐是与世龃龉但以戅直结
　　九重之知终以激烈来众口之怨而至于事后则虽嫉先生者又未尝不心服其言而谅其心也先生为令时上官有欲招致门下者坚执不允用是失欢又尝以公事至都门政府欲一见之接淅而行即魏公环极荐先生于朝亦不先自私谒其履蹈不茍又如此先生雅不喜以辞章自鸣然经史淹贯义理粹精其发为文章皆昌明博大纯正有体有德者必有言非世之絺章绘句夸多鬭靡者比也所著述有灵夀县志松阳讲义及评选国防去毒五十篇手定先正一隅集己刋行其箧中所遗有问学録一编日钞二十巻尚有语録若干文集若干方在彚缉俱未授梓先生生于明崇祯庚午十月十八日卒于康熙壬申十二月二十七日年六十有三配朱氏封孺人子二长定征娶曹氏先卒次宸征娶王氏初继仲弟先生未卒前一日命季弟以其次子继而宸征仍为先生后女二长适太学生金山李铉次适太学生平湖曹宗柱抚仲弟之女一适太学生秀水张金城宸征寝处苫块心志瞀乱不能撰次先生行事家复清贫即兆宅之卜亦尚有待而二三戚友暨及门之士惟恐先生之嘉言懿行日久而渐有遗忘因属崇朴为状崇朴自惟识见卑陋词理荒浅不足以传先生之万一顾尝歴览史传大凡理学著称者未必尽娴治术循良表异者未必悉励纯修故儒林循吏分途各见求其大成无憾者惟朱子能全之惟先生克继之葢先生之学朱子之学也先生之志朱子之志也故先生之宰嘉定宰灵夀仁育义正吏畏民懐即朱子知潭州知南康之治理也先生条奏三疏直陈三议勤恤民隠饬厉官方即朱子经筵劄子便殿奏劄之议论也先生之筮仕嘉定擢拜台中俱甫一年旋遭罢黜即朱子登第五十年仕于外者仅九考立朝才四十日之出处也至朱子正心诚意之奏輙尝称善先生孝道为万事之本一疏亦荷允行总以忠诚恳恻上邀主眷亦无弗同者卒之直道不容忌之者众虽有推之之力终不敌挤之之工然其所可挤者身也不可挤者道也所以朱子之道愈逺而愈光则先生之道歴久而后显理有必然无可疑者失今不传其何以明当时信后世故不敢辞避辑録见闻述其世系爵里出处之详与夫学问政绩言论行事之大以俟当世大人君子志之墓石载之
　　国史以垂不朽谨状康熙三十二年四月内阁中书人同郡后学柯崇朴状













　　三鱼堂外集附録
　　【附】魏总宪叅劾疏
　　题为吏治渐壊公道宜彰据事直陈以警将来事窃惟进退赏罚国家之大权是非可否天下之公论进一人赏一人而天下知劝退一人罚一人而天下知惩葢有合乎天下之公是公非共可共否也故孔子曰举直错诸枉则民服举枉错诸直则民不服洵不诬也
　　皇上用人致治以大公至正之道出之满汉内外惟取贤良而督抚大臣受上之恩自当体
　　皇上之心为心亷介者宜举而不宜黜溺职者宜黜而不宜举贪酷者宜掲叅而不宜徇隠略指一二事所当严饬以警将来者为我
　　皇上陈之如原任江南嘉定县知县陆陇其者廉介之官也知县任内清操饮冰爱民如子贤声传播于都下臣心窃重之谓异日可步于成龙之后尘者此人也乃未几而该抚疏称陇其守絶一尘才非四应德有余而才不足部议降调又有被盗一案该督抚疏称陇其据汪
　　标首告仇杀审明仇杀无据请缉结案获盗过半原无诡饰与武官竟不报闻者迥别正以开报职名迟延部议革职例之所在臣俱不暇问但县令中有此亷介爱民之官正当为羣僚作榜样为百姓作慈母今之有司惟守与德为难耳既知其守与德矣何不即留以长养百姓虽该抚再疏奏称陇其委系氷操不染一尘励其素守策效将来部覆不允终以例拘万民怨恫为之罢市去之日攀辕号哭执香遮道去之后家家尸祝比于父母乃行李一介而萧然归去矣又如原任江南镇江府知府刘鼎者溺职之官也知府任内全无才能叅罚至五十案其停陞及戴罪督催者三十余案降俸者四十余级应追银两无完者二万三千两有竒应追米麦无完者五千九百石有竒此一官者溺职之极乃保陞苏粮道该督抚从何见其才能一旦尽销叅罚停陞之案而脱然陞去矣又如原任绛州知州曹廷瑜者贪酷之官也知州任内贪如虎狼敲骨吸髓捐纳员外因而酷以济贪听信衙蠧拨置将富民之妻王氏指称私盐名色锁禁署前神庙吓诈银两纵役淫汚氏不允从羞愤自缢合州士民告伊贪纵恶迹平阳知府李廷梅匿不掲报反令本府防官亲身赴州以讲和为名将廷瑜拥防出境以致士民不敢具告现今公愤寃词竪碑于州此一官贪恶之极竟不报巡抚纠叅而飘然飏去矣夫
　　朝廷所以鼓励人才澄清吏治者惟在赏善罚恶进贤退不肖耳况当公道昭明之日乃将亷官与贪官叅处同例尽职与溺职保荐无分岂
　　皇上励精圗治激浊扬清之盛心哉若不严加申饬则前者不戒后者不警下官可以欺上官上官可以欺
　　皇上上下相防使亷吏灰心贪风日长臣切鳃鳃虑之也伏乞严饬各督抚大破积习躬先率下表正则影直源清则流洁荐举必首亷介叅劾必协舆情于以肃官方而励人心民命庻其有瘳乎縁为指陈事迹字数逾额如果臣言不谬伏乞
　　睿鉴采择施行
　　【附】魏总宪举亷疏【己未】
　　题为遵谕举亷以惜人才以励官方事臣谬任风纪不能激浊扬清每一抚心惶愧无地前随诸臣之后跪听
　　上谕谆谆以用得其人为要以操守清正为本又于本月初四日随吏部满汉诸臣面奉
　　上谕更见进退黜陟务祈确当之盛心臣思用人者在知人惩贪必先举亷谨按周官六计吏曰亷善曰亷能曰亷敬曰亷正曰亷法曰亷辨咸冠以廉也京察大计册开四柱曰守曰才曰年曰政以守为先也人生大纲有四曰忠曰孝曰亷曰节是亷吏与忠臣孝子节烈并重也迩来吏治不清贪以为能廉以为拙虽风俗渐染寔由臣等不能表率所致今
　　天语既宣之后砥砺名节者必当跃跃而兴起其在天语未发之前谨守廉隅者亦未可泯泯而无闻也孔子曰举尔所知臣虽不才无所知识又曷敢没人之善以负我
　　皇上至公至明至虚之心哉除诸臣见在部院等衙门皆圣心洞悉者臣不敢举其在外各官己经防议令督抚将现任清正贤良者荐举臣亦不必举臣谨将侍郎以下素有清亷之名者满汉得十人为我
　　皇上陈之原任户部侍郎雷虎满洲人老成戅直清名甚着臣在户部时司官言及此人无不叹服臣虽未识其面尝慕其人今请告在旗闻其年齿稍衰原任户部侍郎班迪满洲人居官清正臣曽共事二年又奉
　　防查户部各司见其念念为国复差江西臣不知因何事处分今降级随旗上朝原任督捕侍郎达哈塔满洲进士清谨自守四壁萧然人有醇朴之风行无奔竞之习今京察降级原任刑部侍郎高珩山东淄川县进士性甘淡薄志絶俗尘并不自有其身安知世有富贵告病在籍年过六旬原任大理寺卿胡密子满洲人清谨自
　　守家道甚贫素闻安静之风兼有读书之志今京察降级随旗上朝原任吏部郎中内陞宋文运直南宫县进士清而且直守正不阿掌选之时铮铮有声臣与同时内陞识其一面今候补在籍原任翰林院侍讲萧惟豫山东德州进士督学畿辅大着清名士子至今颂之臣虽不识其面曾闻其人终养在籍原任湖广布政司未任告病毕振姬山西高平县进士歴任部郎道员臬司清操絶世才略过人请告十余年躬耕百亩犹读古不辍臣前以有体有用荐之左副都御史刘揵亦荐其操守清严一尘不染其回籍之日一马一仆而外了无长物真学行兼优之人系臣丙戌同榜年过六旬原任直内黄县降调知县张沐河南上蔡县进士清操惠政深得民心有古循良风因诖误鑴级去之日老防追送临河尚不忍舍其爱戴如此臣虽未识其面曾闻其人今保举军前用原任江南嘉定县革职知县陆陇其浙江平湖进士清操饮氷爱民如子因诖误被革万民怨恫未去而皇皇罢市既去而家家尸祝又闻与妻同驾一舟惟有图书数巻其妻织机一张而己前荐举博学到京臣有一面之识今丁忧在籍以上十人有候补者有用者有告病者有终养者有降级者有革职者臣祗就平日之清操仰陈于座右俾天下晓然知此等清帘之人当世所轻者而朝廷特重之其曾任京官者原在器使之中擢一人而四方观感其曾任外官者虽无起用之例褒一字而千载光荣皆非臣之所敢必也若臣所举非亷有违天下之公论臣自不敢辞咎矣统祈
　　睿鉴施行




　　三鱼堂外集奏疏
　　灵夀县遗爱碑记
　　顷者
　　天子采公卿言征海内吏业之最闻者入补侍御之职吾灵夀令当湖陆公被玺书入朝邑人士不克留共勒石镂状而亭之五父衢庶一举目而若睹公而后其思稍慰焉灵邑介在瘠陋灾防频仍岁在己巳夏旱麦不登秋旱霜杀禾民间终岁勤动不获粟升斗相与劚树刈草而食流离野死者相属公为疾首蹙頞以劳求于野亟绘灾民之状告救于郡二千石及中丞以下邻邑传诵其牍者多至痛哭焉所请格于上不惮再三卒守初议
　　天子俞所请下全蠲岁租之诏发帑金为赈于是公遍歴山谷旅宿不归者阅月按邑之被灾者为三等躬为部署而均之逺近帖服无复怨咨复为简词讼省文书慑奸宄搜盗贼招流亡大约仿古十二荒政之遗而节约其概灵邑数万垂死之饥民一一从公恩勤鬻闵中特与以更生再造也他如兴学课农减丁缓赋省刑恤孤绳奸饬胥葺淫整废公听断罢追呼自昔书史所载仁心质行之君子所以推诚御物者公且博采而兼收之葢公赋仁智之性传圣贤之学规画措置一出于经术之正故能专剧肩难略不以利害夺其志也公之赴召也在庚午五月间新谷未登公所讲荒政未及竟民之依公者方如鱼之于水鸟之于木欲仿古者借冦故事上书以闻而谋之父老解事者父老曰朝廷咨于九卿谋之宰相征海内循良仅得如公者四人吾侪宁得遮留之公之入为台谏言官也言行道亦行也
　　圣天子必不以一邑之啼号而故漠视乎四海且吾邑之所未竟者公必有以处此矣以是徘徊不能己共疏遗爱于碑且徐圗肖貌奉祠以垂千百世之祀焉公名陇其字稼书浙江平湖人力学著书传道统之正登庚戌进士两举亷在灵夀日家人纺绩以佐薪水其去也实不能具行李云















　　三鱼堂外集碑记
　　三鱼堂外集跋
　　先生居敬穷理好学力行闇然自修不尚文采虽晩年道明徳立终不敢著书以自表见若诗古文词尤不屑为也故每以世之滥刻文集者为戒以为司马之癖相如之俳犹见讥于有道况下此者乎故易箦时箧中并无遗稿然考其一生著述散轶人闲者于文章诸体己无不备先生虽无自揣必传之意但其中长篇累牍片纸只词凡出于先生之笔者皆所以阐明学术陶淑人心维持世道之文而絶非无用之空言则又不可不亟为表章而听其或存或亡也【礼徴】故与二三同志旁搜广缉彚成是编练水侯子大年略访朱子昌黎文集分类而前后之琴川及门席氏汉翼汉廷伯仲复加审定出帑付梓遂得告成以垂不朽吁是岂可与风云月露之章同类而讥之哉康辛已季春侄【礼徴】谨跋


