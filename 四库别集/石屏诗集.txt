　　钦定四库全书　　　　　集部四
　　石屏诗集目録　　　　　别集类三【宋】
　　巻首
　　东皋子诗
　　巻一
　　近古体
　　巻二
　　五言律
　　巻三
　　五言律
　　巻四
　　五言律
　　巻五
　　七言律
　　巻六
　　絶句
　　词
　　臣等谨按石屏集六巻宋戴复古撰复古字式之天台人尝登陆防之门以诗鸣江湖间所居有石屏山因以为号遂以名其集巻端载其父敏东皋子诗十首盖复古幼孤勉承家学因搜访其先人遗稿以冠已集亦不忘本之意也复古诗笔俊爽极为当代所推许姚镛称其天然不费斧凿处大似髙三十五辈晚唐诸子当让一面方回亦称其清健轻快自成一家虽皆不免稍过其实而其研刻处要自能独辟町畦瞿佑归田诗话称复古尝见夕照映山得句云夕阳山外山自以为奇欲以尘世梦中梦对之而不惬意后行村中春雨方霁行潦纵横得春水渡傍渡句以对上下始称是其苦心烹链即此可见其概至集中严子陵钓台诗所云平生误识刘文叔惹起虚名满世间者赵与贙娱书堂诗话极赏其新意可喜而罗大经鹤林玉露又深以其议论为不然盖是诗意取翻新转致失之轻矫在集中原非上乘与贙所云固未足为定评矣乾隆四十二年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀









　　钦定四库全书
　　石屏诗集巻首　　　　　宋　戴敏　撰
　　东皋子诗
　　小园
　　小园无事日徘徊频报家人送酒来惜树不磨修月斧爱花须筑避风台引些渠水添池满移个柴门傍竹开多谢有情双白鹭暂时飞去又飞回
　　屏上晚眺
　　不能骑马趁朝班自跨黄牛扣竹闗无徳可称徒富贵有钱难买是清闲人行踯躅红边路日落秭归啼处山遥望蓬莱在何许扶桑东畔白云间
　　约黄董二亲与桂堂诸侄避暑
　　世间无处避炎蒸欲叫西风叫不譍恨乏白檀除热恼心思赤脚踏层冰醉游河朔谁同往表借明光愧不能闻有山林最深处清凉境界着髙僧
　　楼上
　　终朝役役晚来闲识破浮生一梦间挈榼去沽深巷酒倚楼贪看夕阳山月临江馆人横笛风折芦花雁度闗堪羡渔翁无检束扁舟占断白云湾
　　西溪陈居士家
　　来访西岩老家居水竹村紫鳞游镜曲黄犊卧云根自昔好宾客相传到子孙不行亭下路防笋别开门
　　后浦园庐
　　卜筑成佳致幽栖乐圣时何如谢公墅畧似习家池地暖梅开早天寒酒熟迟催租人去后续得夜来诗
　　郑公家
　　门墙多古意耕钓作生涯菽米散鱼子莲根防虎牙弄孙时掷果留客旋煎茶颇动诗人兴满园荞麦花
　　海上
　　万顷鲸波朝日赤沧洲四望无穷极海山何处是蓬莱遍问渔翁都不识
　　观梅
　　三杯暖寒酒一榻竹亭前为爱梅花月终宵不肯眠
　　赵十朋夫人挽章
　　缝掖先生游汗漫夫人髙节独青青临行抖擞空书笥分付诸郎各一经












　　钦定四库全书
　　石屏诗集巻一　　　　　宋　戴复古　撰古体
　　求先人墨迹呈表兄黄季文
　　我翁本诗仙游戏沧海上引手掣鲸鲵失脚堕尘网身穷道则腴年髙气弥壮平生无长物饮尽千斛酿传家古锦囊自作金玉想篇章乆零落人间眇余响搜求二十年痛泪湿黄壤君家图书府墨色照青嶂我翁有遗迹数纸古田様髣髴钟王体吟句更豪放把玩竹林间寒风凛凄怆昻昻野鹤姿愧无中散状儿孤襁褓中家风随扫荡于兹见笔法可想翁无恙幽居寂寞乡风月共来徃众丑成独妍羣瘖怪孤唱一生既蹉跎人琴遂俱丧托君名不朽斯文岂天相旧作忽新传识者动慨赏嗟予忝厥嗣朝夕愧俯仰敢坠显扬思幽光发草莽假此见诸公丐铭松柏圹君其啓惠心慰彼九泉望
　　梦中亦役役
　　半夜羣动息五更百梦残天鸡啼一声万枕不遑安一日一百刻能得几刻闲当其闲睡时作梦更多端穷者梦富贵达者梦神仙梦中亦役役人生良鲜欢
　　饮马长城窟
　　朔风凛高秋黑雾翳白日汉兵方开邉饮马长城窟古来长城窟中有战士骨骨乆化为泉马来吃不得闻说华山阳水甘春草长
　　白苎歌
　　雪为纬玉为经一织三涤手织成一片冰清如夷齐【一作齐夷】可以为衣陟彼西山于以采薇
　　黄玉林云赵懒庵为戴石屏选诗百余篇南塘称其识精到其间白苎歌最古雅语简意深今世难得所谓一不为少
　　罗敷词
　　妾本秦氏女今春嫁王郎夫家重蚕事出采陌上桑低枝采易残髙枝手难扳踏踏竹梯登树杪心思蚕多苦叶少举头桑枝挂鬓唇转身桑枝勾破裙辛苦事蚕桑实为良家人使君奚所为见妾驻车轮使君口有言罗敷耳无闻蚕饥蚕饥采叶急归
　　题陈毅甫家壁【了翁之后也】
　　朱门金叵罗九醖葡萄春贵不酌贱富不酌贫君家破茅屋飘摇河水濵中有一樽渌醉尽天下人
　　答妇词【旧尝和顾彦先妇答夫二首故复赋此篇】
　　江山阻且长矫首乡关隔空闺泣幼妇顦顇失顔色隠闵鹳鸣篇寄彼西飞翼剥封览情素既喜复凄恻别时梅始花伤今食梅实览古帝王州结交游侠窟千金沽美酒一饮连十日春风吹酒醒始知身是客杜宇啼一声行人泪横臆衣破谁与纫发垢谁与栉勿谓游子心而不念家室新交握臂行肝胆犹楚越丑妇隔江山千里情弗絶慇懃挥报章归计何时决今夕知何夕覩此纎纎月此月再圆时门前归【一作车】辙
　　都中书懐呈滕仁伯秘监
　　北风朝暮寒园林日萧条自非松柏姿何叶不飘摇儒衣歴多难陋巷困箪瓢无地可躬耕无才仕王朝一饥驱我来骑驴吟灞桥通名丞相府数月不见招欲登五侯门非皓齿细腰索米长安街满口读诗骚时人试静聴霜枝转寒蜩倘可悦人耳安望如箫韶
　　桐庐舟中
　　吴山青未了桐江緑相迎扁舟问何之徃访严子陵高风凛千古卧蹴万乘主富贵直浮云羊裘钓烟雨湖北上吴胜之运使有感而言非诗也
　　苍生积衅乆天欲尽杀之干戈杀不尽继以大旱饥田野委饿莩道路纷流离众人识天意不敢加扶持公懐佛子性逆天救民命擅移太仓粟众拂生尘甑全活十万家九州咏仁政逆天天弗怒鬼神胡不恕白玉尚指瑕青蝇工防素秋风动莼鲈公亦思归去问公归去兮【一作求】苍生谁怙恃【一作恃怙】
　　所馆小楼见山可喜
　　兹楼非我有乆住如主人虽无往来客青山当佳賔君看楼下路三尺软红尘失脚踏此尘汨没多终身
　　客行河水东
　　客行河水东客行河水西客行河水南客行河水北行行无已时朱顔变老色至人楼一方庭戸罗八极保心如止水不受万物役有道肥其躯故能适所息
　　和山谷上东坡古风二首见一朝士今取一篇
　　自鬻非竒货强鸣非好声法当老山林松根斵茯苓朅来长安道霜鬓迫衰龄穷吟无知音祗觉太瘦生公诗妙一世风雅见根蔕比兴千万篇【一作端】已作不朽计穷达虽不同嗜好乃相似【断一作斵】
　　题古源棠和尚送青轩
　　南山色射北山光照戸道人处其中冰玉为肺腑兹山自开辟荒繄几年所一朝得主人荆榛化庭宇手披风月藏目极烟霞趣居然获竒观人境贺相遇道人诗更髙不作蔬笋语朝对北山吟暮对南山赋闻说玉堂仙击节赏佳句
　　大热五首
　　天地一大窰阳炭烹六月万物此陶镕人何怨炎热君看百谷秋亦自暑中结田水沸如汤背汗湿如泼农夫方夏耘安坐吾敢食
　　左手遮赤日右手招清风挥汗不能已扇笠竞要功南山龙吐云腾腾满虚空一雨变清凉万物随疏通向人无德色大哉造化工
　　大渴遇甘井汲多井欲竭入喉化为汗不救胸中热吾闻三危露迥与众水别其色莹琉璃其冷胜冰雪安得一杯来为我解此渴
　　吾家老茅屋破漏尚可住门前五巨樟枝叶龙蛇舞半空隔天日六月不知暑西照坐东偏南薰开北戸胡为舍是居受此炮炙苦
　　天嗔吾面白晒作铁色深天能黑我面岂能黑我心我心有冰雪不受暑气侵推去北枕思鼔南风琴千古叫虞舜遗我以【一作有】好音
　　乆寓泉南待一故人消息桂隠诸葛如晦谓客舍不可住借一园亭安下即事凡有十首
　　寄迹小园中自笑客异乡东家送防榔西家送防榔咀嚼唇齿赤亦能醉我肠南人敬爱客以此当茶汤慇懃谢其来此意不可忘
　　寄迹小园中岂不胜旅舍俗事无交加客身自闲暇隣家有酒沽杯盘亦可借吟侣适相过新诗堪脍炙足以慰我懐留连日至夜
　　寄迹小园中数椽亦潇洒主人既相知此地可乆假县官送月粮邻翁供菜把咫尺是屠门亦有卖鲜者里巷通徃来欲结鸡豚社
　　寄迹小园中余春接初夏问木木成隂问花花已谢黄鹂出幽谷杜鹃叫长夜把酒酌园婆逺客此税驾有时吟声髙鬼神莫惊怕
　　寄迹小园中一心安淡薄每坐竹间亭不知近城郭昨日看花开今日见花落静中观物化妙处在一觉委身以顺命无忧亦无乐
　　寄迹小园中第一薪水便逐一炊黄粱兼得鱼鰕贱饱饭日无营遮眼有书巻时逢好客来应接不知倦最苦风雨时有人招夜宴【逐一疑作逐日】
　　寄迹小园中新晴风日丽好鸟竹间鸣野鹤空中唳悠然动诗兴行吟抚松桂乆客若忘归此身笑匏系五月倘未行尚及食丹荔
　　寄迹小园中颇欲闷形影谁为饶舌者太守忽相请开心论时务细语及诗境坐中有蛮客狂言事驰骋明日酒醒来熟思令人瘿【□一作关】
　　寄迹小园中忽有乌衣至手中执圆封州府特遣馈罗列满吾前礼数颇周致四邻来聚观若有流涎意呼童急开樽四邻同一醉
　　寄迹小园中倒指五十日既得故人书南游吾事毕再拜谢主翁奉还此一室云萍聚复散欲住住不得折栁当马鞭明朝有行色
　　题郑宁夫玉轩诗巻
　　良玉假雕琢好诗费吟哦诗句果如玉沈谢不足多玉声贵清越玉色爱纯粹作诗亦如之要在工夫至辨玉先辨石论诗先论格诗家体固多文章有正脉细观玉轩吟一生良苦心雕琢复雕琢片玉万黄金
　　浒以秋兰一盆为供
　　吾儿来侍侧供我一秋兰萧然出尘姿能禁风露寒移根自岩壑归我几案间养之以水石副之以小山俨如对益友朝夕共盘桓清香可呼吸薰我老肺肝不过十数根当作九畹看
　　和髙常簿暮春
　　世变日以薄无从见雍熈闭门读古书聊以道自怡桃李春盎盎风雨秋凄凄于春何足喜于秋何用悲人生一世间所忌立志卑终身有不遇千载皆明时我生无所解肥遯沧海沂一朝遇名胜朽腐生光辉敛衽賛明德非公谁与归
　　和郑润甫提举见寄
　　出门欲求仁取友必胜已寥寥云海乡所幸有君尔胸蟠三万巻智先三十里相与定诗盟谁能执牛耳长身如病鹤苦吟如蟋蟀顾此顦顇姿痴生年八秩举世皆好竽老夫方鼓瑟梅花莫笑人茅檐炙朝日送吴伯成归建昌二首【此是包宏斋倅台时作癸夘夏】
　　老夫脚病疮闭门作僧夏麦面不疗饥冬衣犹未卸喜读吴融诗穷愁退三舍无因暗投璧有味倒飡蔗防搜琢肺肝苦吟忘昼夜工夫到深处非王亦非霸
　　吾友严华谷实为君里人多年入诗社锦囊贮清新昨者袁蒙斋招为入幙賔千里有遇合隔墙不见亲君归访其家说我老病身别有千万意付之六六鳞
　　谢东倅包宏父三首癸夘夏
　　诗文虽两途理势归乎一风骚凡几变晚唐诸子出本朝师古学六经为世用诸公相羽翼文章还正统晦翁讲道余高吟复超絶巽岩许其诗凤凰飞处别
　　君家名父子为晦翁嫡传尝见黄勉斋极口称其贤师友相琢磨南轩惜无年翁之为汝翁文字相周旋溟渤深见底泰华髙及天宏斋有凤髓可续欲断弦
　　平生不识字把笔学吟诗旧说韦苏州于余今见之每遭饥寒厄出吐辛酸辞虫鸣屋壁风蝉啭枯枝但有可怜声入耳终无竒宏斋误题品恐贻识者讥
　　题姚雪蓬使君所藏苏野塘画
　　髙者为山坳者为壑为烟为云渺渺漠漠水鸟树林人家聚落骑者何之舟者未泊三尺纸上万象交错天机自然神惊鬼愕呜呼此吾故人野塘苏元龙之墨迹中有石屏老泪痕又与野塘添一笔
　　乌盐角行
　　凤箫鼍皷龙须笛夜宴华堂醉春色艳歌妙舞荡人心但有欢娱别无益何如村落卷桐吹能使时人知稼穑村南村北声相续青郊雨后耕黄犊一声催得大麦黄一声唤得新秧緑人言此角只儿戏孰识古人吹角意田家作劳多怨咨故假声音召和气吹此角起东作吹此角田家乐此角上与邹子之律同宫商合钟吕形甚朴声甚古一吹寒谷生禾黍
　　灵壁石歌为方岩王侍郎作
　　灵壁一峰天下竒体势雄伟身巍巍巨灵怒拗天柱掷平地苍龙骧首尾两片黑云腰夹之声如青铜色碧玉秀润四时岚翠湿乾坤所寳落世间鬼神上诉天公泣谓有非常人致此非常物可磨斫贼剑可倚击奸笏可祝不老年可比至刚德自从突兀在眼前溪山日夜生顔色君不见杭州风流白使君雅爱天竺双云根又不见竒章公家太湖碧髙下品题分甲乙二公名与石不磨今到方岩有灵壁我来欲作灵壁歌击石一唱三摩挲秋风萧萧淮水波中分南北横干戈邉尘埋没汉山河泗濵灵壁今如何安得此石来岩阿郁然盘礴中原气对此令人感慨多
　　章泉二老歌
　　在昔商山传四皓又闻香山图九老异乡异姓适同时争如章泉一家兄弟登耆頥章泉之上两山下有地可宫田可稼伯也早休官季也相约归林泉名动京口耕谷口山中有诗天下传一生得闲兼得寿皓首厐眉世稀有竹隠先生八十三定庵居士七十九客从逺方来亦是六十叟手把一枝梅奉劝两翁酒问公何以致遐龄请翁细说吾细聴不烧丹不学仙五行有常数天所禀赋焉人生一气统四体众人斵防吾能全要知养生无他术日多吃饭夜独眠承翁见教谢翁去两翁慇懃留我住是夜醉眠苔竹轩梦见山灵向我言翁之所说皆不然两翁盛徳合乎天天与遐龄五百年
　　京口喜雨楼落成呈史固叔侍郎
　　京口画楼三百所第一新楼名喜雨大鹏展翼到中天化作檐楹不飞去一日登临天下竒华灯照夜万琉璃上与星辰共罗列下映十里莲花池泰山为麴海为酿手挈五湖为瓮盎银糟香沸碧瑶春歌舞当垆多丽人使君歌了人皆饮更赏谷中花似锦五兵不用用酒兵折冲樽俎边尘寝兹楼屹作东南美孰识黄堂命名意特将此酒噀为霖四海九州同一醉
　　观陆士龙作顾彦先妇答夫二首有感韵
　　北风吹嵗暮空闺独栖止夙兴泪盈掬夕息梦千里妾生胡不仁失身从浪子嚼蘗苦我心餐冰噤我齿离异何足愁险澁可胜纪寄书西飞雁反覆话终始鼠璞窃美名冠玉假外观良人夸意气下妾愁嵗晏念君始行迈雪岭梅初粲春风桃已红光隂等飞弹相思果如何金环寛玉腕昔为连理枝今作抟沙散惜哉牛与女脉脉阻河汉特栖良独难守坚秪自讃双剑几时合寄声问华焕勿聴五羊歌富贵忘贫贱
　　栗斋巩仲至以元结文集为韵
　　寻常被酒时归到急投枕为爱坎山文今夜醉忘寝伟哉浯溪碑千载气凛凛舂陵贼退篇少陵犹敛袵文章自一家其意则古甚大羮遗五味纯素薄文锦聱牙不同俗斯人异所禀君君望尧舜人人欲仓廪古道不可行时对窊樽饮
　　杜甫祠
　　呜呼杜少陵醉卧春江涨文章万丈光不随枯骨平生稷契心致君尧舜上时兮弗我与屹然抱微尚干戈奔走踪道路饥寒状草中辨君臣笔端诛将相高吟比兴体力救风雅丧如史数十篇才气一何壮到今五百年知公尚无恙麒麟守高阡貂蝉入画像一死不几时声迹两尘莽何如耒阳江头三尺荒草坟名如日月光天壤
　　阿竒晬日
　　穷居少生涯养子如种谷十苗方在手想像秋禾熟吾儿天所惠骨相颇丰硕娟娟懐抱中一嵗至周日愿汝无灾害长大庶可必十嵗聪明开二十蚤奋发胸蟠三万巻手握五色笔策勲文字塲致君以儒术不然学孙吴纵横万人敌为国取中原辟地冥北他年汝成就料我头已白光华照老眼甘防不可为子必纯孝为人必正直以我期望心一日必一祝勿谓痴小儿汜然无所识胎教尚有闻斯【一作期】言岂无益
　　琵琶行
　　浔阳江头秋月明黄芦叶底秋风声银龙行酒送归客丈夫不为儿女情隔船琵琶自愁思何预江州司马事为渠感激作歌行一写六百六十字白乐天白乐天平生多为达者语到此胡为不释然弗堪谪宦【一作官】便归去庐山政接柴桑路不寻黄菊伴渊明忍泣青衫对商妇
　　毗陵太平寺画水呈王君保使君【画龙篇在后】
　　何人笔端有许力卷来一片潇湘碧摩挲老眼看不真怪见层波涌虚壁天庆观中双黑龙物色虽殊妙处同能将此水畜彼龙方知画手有神通龙兮水兮终防遇天下苍生待霖雨
　　南岳
　　南云缥缈连苍穹七十二峯朝祝融凌空栋宇赤帝宅修廊翼翼生寒风朝家遣使严祀典御香当殿开宸封伏愿四海扶九重干戈永息年屡丰五岳惟今见南岳北望乾坤双泪落
　　送来賔宰
　　君作来賔宰聴我说来賔蛮俗无王化当为行化人有民无租赋租赋出商旅逐利遭重征商旅亦良苦能放一分寛可减十分怨不爱资囊索但爱了支遣民穷赖抚摩官贫俸不多但得百姓安俸薄其奈何勿谓朝廷逺官职易迁转律已贵亷勤遇事要明断自县辟为州指日为太守须知早归来瘴乡不可乆
　　题四祖山荣老月窟【道号云卧】
　　一室虚生白中作满月形山中三万戸玉斧新修成时人指为月云卧亦强名似月有圆相不西沈东升浮云不能蔽又无亏与盈是为大圆镜由师心地明一圆走无碍光芒照八纮可以破诸暗可以续祖灯明透双峯顶辉映慧云亭此镜实无台请师问老能
　　出闽
　　千山万山闽中路六尺枯藤两芒屦去嵗梅花迎我来今嵗梅花送我去梅花岂解管送迎白发胡为又南征天荒地老终无情归去归兮老石屏
　　刘折父为吴子才索赋云山燕居
　　燕居适所息非怀傲世心白云自舒巻青山无古今中有动静机杳眇谐素襟以时为出处懐人抚瑶琴平生披短褐时来或华簮世论倘不合矢口不如瘖避影长松下洗耳清溪浔慎勿出云外黄尘三尺深
　　玉华洞
　　忆昨游桂林岩洞甲天下竒竒怪怪生妙不可摸写玉华东西岩具体而微者神工巧穿凿石壁生孔罅玲珑透风月宜冬复宜夏中有补陀僊坐断此潇洒空山茅苇区无地可税驾举目忽此逢心骇见希诧题诗愧不能行人亦无暇
　　祝二严
　　仆本山野人渔樵共居处小年学父诗用心亦良苦搜索空虚腹缀缉艰辛语糊口走四方白头无伴侣前年得严粲今年得严羽我自得二严牛铎谐钟吕粲也苦吟身束之以簮组遍参百家体终乃师杜甫羽也天姿高不肯事科举风雅与骚些歴歴在肺腑持论伤太高与世或龃龉长歌激古风自立一门戸二严我所敬二严亦我与我老归故山残年能几许平生五百篇无人为之主零落天地间未必是尘土再拜祝二严为我收拾取
　　市舶提举管仲登饮于万贡堂有诗
　　七十老翁头雪白落在江湖卖诗册平生知已管夷吾得为万贡堂前客嘲吟有罪遭天厄谋归未办资身策鸡林莫有买诗人明日烦公问蕃舶
　　懒不作书急口令寄朝士
　　老病懒作书行藏诗上见一心不相忘千里如对面我已八十翁此身宁乆绊诸君才杰出玉石自有辨随才供任使小大皆众选明君用良弼治道方一变与之致太平朝廷还旧观老夫眼尚明细把诸君看试将草草书用写区区愿一愿善调燮二愿强加饭三愿保太平官职日九转
　　凤鸣有吉凶
　　鹊噪令人喜鸦噪令人憎人心自分别吉凶属禽声舜时有凤鸣文王时亦鸣汉时凤亦鸣六朝时亦鸣凤鸣有吉凶人不子细聴
　　婕妤词【丹霞张诚子作此词出以示仆仆疑其太文因作此】
　　纨扇六月时似妾君恩重避暑南薰殿清风随扇动妾时侍君王常得沾余凉秋风飒庭树团团无用处妾亦宠顾衰栖栖度朝暮扇为无情物用舍不知卹妾有深宫怨无情不如扇
　　江南新体【王建有此体别张诚子】
　　郎船江下泊妾家楼上住朝朝暮暮间上下两相顾相顾不相亲风波愁杀人
　　感寓四首
　　采薇人固高饮露蝉遂清谋兹一粒粟举世共营营营营亦多涂中有亏与盈陋巷一箪食朱门九鼎烹穷达各有命繄谁主权衡吾生未可必秋风白髪生
　　蛛网羃虚檐一饱罗羣飞寒蚕齧枯桑一身终茧丝物物巧生理我生拙奚为貂裘日以敝石田长嵗饥一贫已到骨一气傥未衰举目送飞鸿悠悠知我谁
　　夜雨挟西风摵摵撼庭树浮生堪几秋青鬓忽已素鈆刀刲九牛策蹇望长路所操莽无竒自好徒自误改弦调新声履道易故步收功在桑榆其敢怨迟莫
　　红紫委路尘緑树有嘉色刳心晩闻道玩物若有得青春坐销歇方兹见真实人生到中年胡不保明德秋风堕庭梧栖凤去无迹矫首碧云端一语三叹息
　　寄章泉先生赵昌父
　　灵凤鸣朝阳神龙不泥蟠时兮不可为昌父乃在山思君二十年见君良独难时于邸报上屡见得祠官祠官禄不多一贫其奈何采芝亦可食当作采芝歌近者李侍郎直言遭逐去人皆笑其疎君独有诗句君为山中人世事安得闻入山恐未深更入几重云【时悦斋李侍郎去国章泉诗送其行】
　　频酌淮河水
　　有客游濠梁频酌淮河水东南水多咸不如此水美春风吹緑波郁郁中原气莫向北岸汲中有英雄泪
　　元宵雨
　　穷人不谋欢元夜如常时晴雨均寂寞蚤与一睡期朱门粲灯火歌舞临酒池酒防欢不足九街恣游嬉前呵惊市人箫皷逐后随片云头上黑翻得失意归
　　小孤山阻风因成小诗适舟中有浦城人写寄真西山
　　羣山势如奔欲渡长江去孤峯拔地起毅然能遏住屹立大江干仍能障狂澜人不知此山有功天地间松江舟中四首荷叶浦时有不测末句故及之
　　夜聴枫桥钟晓汲松江水客行信忽忽少住亦可喜且食鳜鱼肥莫问鲈鱼美【行一作有】
　　垂虹五百步太湖三万顷除却岳阳楼天下无此景范蠡挟西施功名付烟艇
　　秋风吹客衣归兴浩难写寒林噪晩鸦红日堕平野篙师解人意檥棹酒旗下
　　扁舟乃官差舟子吾语汝汝为我作劳吾亦不汝负好向上塘行莫过荷叶浦
　　赵尊道郎中出示唐画四老饮图滕贤良有诗亦使野人着句
　　采芝商山秦四皓象戏橘中为四老我疑此画即其人有时以酒陶天真丹青不知谁好手作此饮态妙入神摩挲半世江湖眼古锦轴中舒复巻细将物色辨人物乃是晋时刘毕与陶阮一琴无弦横膝上一琴团团明月様一人持杓坐瓮边一人手携文一编是中必写酒德篇诸君伤时强自遣麴生风味况不浅五胡妖气蔽神州誓江不救中原乱新亭举目愁山河万事何如一樽满一杯一杯醉复醉天地陶陶尽和气道术相忘礼法疎形骸懒散无机事此画流传知几载生绡剥落精神在何人为我更作杜陵饮中八仙歌将与冰壶主人为此对
　　伏龙山民宋正甫湖山清隠乃唐诗人陈陶故圃曾景建作记俾仆赋诗
　　故人昔住金华峰面带双溪秋水容故人今住伏龙山陈陶故圃茅三间千载清风徐孺子门前共此一湖水百花洲上万垂杨白鸥羣里歌沧浪故人心事孺子髙故人诗句今陈陶短衣饭牛不逢尧何如绣鞍上着锦宫袍瓦盆对客酌松醪何如紫霞觞泛碧葡萄豆萁然火度寒宵何如玉堂夜照金莲膏吟成秃笔写芭蕉何如沈香亭北醉挥毫再三问君君不对目送飞鸿楚天外细读山中招隠篇超然意与烟霞防照影湖边双鬓皓此计知之悔不早三椽可办愿卜邻荷锸相随种瑶草
　　防稽山中
　　晓风吹断花梢雨青山白云无唾处岚光滴翠湿人衣踏碎琼瑶溪上步人家逺近屋参差半成图画半成诗若使山中无杜宇登山临水定忘归
　　高九万见示落星长句赋此答之
　　天星堕地化为石老佛占作青莲宫东来海若献秋水环以碧波千万重云根直下数百丈【一作尺】时吐光焰惊鱼龙凤凰羣飞拥其后对面庐阜之诸峯隂晴风雨多态度日日举目看不同高髯能诗复能画自说此景难形容且好收拾藏胸中养成笔力可扛鼎然后一发妙夺造化功【一作工】高髯高髯须貌取万物升沈元有数吾闻此石三千年复化为星上天去
　　题申季山所藏李伯时画村田乐图
　　春秧夏苗秋遂获官赋私逋都了却鸡豚社酒赛丰年醉唱村歌舞村乐皷笛有声无曲谱布衫颠倒傞傞舞欲识太平真气象试看【一作观】此画有佳趣管弦声按宫商发细转栁腰花十入罗帏綉幙拂香【一作春】风九醖葡萄金盏滑王孙公子巧欢娱勿将富贵笑田夫非渠耕稼饱君腹问有黄金可乐无
　　嘉定甲戌孟秋二十有七日起居舍人兼直学士院真徳秀上殿直前奏边事不顾忌讳一疏万言援引古今铺陈方畧忠谊感激辞章浩瀚诚有补于国家天台戴复古获见此疏伏读再三窃有所感敬效白乐天体以纪其事録于野史
　　禁城鸡唱金门开起居舍人携疏来榻前一奏一万字歴歴写出忠义懐顿首惶恐臣昧死越録敢言天下事百年河洛废汉朔恨满东南天一角夷甫诸人责未酬志士愁眠劒锋落天意未囘事难举乡来一试成千误此曹频嵗自相屠盛衰大抵由天数昨臣衔命出疆时自期有去必无归屈膝穹庐当愤死天相孤忠半道囘金山之下长江水击檝中流书壮志东风吹上妙高台畧望江淮见形势形势从来秪如此几年待得天时至朝廷为计保万全往往忘却前朝耻臣今未暇论规恢勍敌已亡何虑哉中原旷地无人管政恐英雄生草莱北方苦饥民骨立万一东来窃吾粟边头诸州无铁壁借问谁能备仓卒请朝廷厉精兵择良将办多多策上上更选人材老练通达分守要冲讲明方畧一贤可作万里城一人可当百万兵坐令国势九鼎重所赖君心一防明长牋奏彻龙顔悦继言臣愚进此说言虽甚鄙用甚切宸断必行天下福勿谓儒生论迂濶臣之肝胆与人别读书岂为文章设王师若出定中原玉堂敢草平羌策
　　卢申之正字得春郊牧养图二本有楼攻媿先生题诗且征予作
　　竹弓鸣雁鸭惊飞来别浦无人境春风不摇杨栁影长颈纷纷占作家半游波面半眠沙或行或立或如舞或只或双或羣聚饮啄浮沈多态度物情闲暇世忘机分明一片太古【一作平】时巧伪不作民熈熈
　　我之居元在野平生惯识牛羊者今见蒲江出此图半日不知渠是画一犍当前转头立一犍度浦毛犹湿中有一苍骑以牧羜相随数十足殿后两枚黄觳觫分明如活下前坡路转南山春草多耳根只欠牧儿歌
　　鄂州南楼
　　鄂州州前山顶头上有缥缈百尺楼大开戸纳宇宙高插栏干侵斗牛我疑脚踏苍龙背下瞰八方【一作荒】无内外江渚鳞差十万家淮楚荆吴一都会西风吹尽庾公尘秋影涵空动碧云欲识古今兴废事细看文简李公文
　　题曾无疑飞龙饮秣图
　　云巢示我良马图一骑饮水一骑刍竹批双耳目摇电毛色纯一骨相殊何人貌此真传竒笔端疑有渥洼池驽骀当用骅骝老赢得画图人看好盆中饮槽中秣无用霜蹄空立铁何如渴饮长城濠上波饥则饱吃天山禾振首长鸣载猛士龙荒踏碎犬羊窠
　　儒衣陈其姓工于画牛马鱼一日持六簇为赠以换诗
　　生绢六幅淡墨图伊人笔端有造化骅骝汗血捉电光牯牸倦耕眠草下陂塘漠漠烟雨后出水羣鱼戏潇洒细看物物有生意不比寻常能画者请君就此三景中挥毫添我作渔翁岸头孤石持竿坐白鹭同居蒲苇丛有时寻诗出游衍欵段徐行山路逺奚奴逐后背锦囊木杪斜阳鸦噪晚有时蓑笠过田间农妇农夫相徃还手放鉏犁吹短笛日暮青郊黄犊闲王孙贵人不识此此是吾侬佳絶处挂君图画读吾诗令人懒踏长安路
　　黄州栖霞楼即景呈谢深道国正
　　朝来栏槛倚晴空暮来烟雨迷飞鸿白衣苍狗易改变淡妆浓抹难形容芦州渺渺去无极数防断山横逺碧樊山诸峯立一壁非烟非雾笼秋色须臾黑云如泼墨欲雨不雨不可得须臾云开见落日忽展一机云锦出一态未了一态生愈变愈竒人莫测使君把酒索我诗索诗不得呼画师要知作诗如作画人力岂能穷造化
　　题上虞县信芳堂
　　河阳种桃彭泽栁嵗嵗春风夸不朽何如君种一池莲开向五月六月天红妆当暑清无汗緑叶染风香不断坐令百里尽清凉天乃赠君云锦段此花不可无此堂主人姓字同芬芳更看堂后参差竹醉倚炎空舞寒緑衡山何道士有诗声杨伯子监丞盛称之以杨所取之诗求跋其后
　　道人幽吟岩壑底伴晓猿啼秋鹤唳自陶情性乐天真一心不作求名计一朝邂逅杨东山诗声扬扬满世间东山才与诚斋敌手腕中有万斛力为君翻九渊探君骊龙珠为君擘沧海钩上珊瑚枝丰城地下掘起【一作出】龙泉太阿双寳剑南山雾里窥见隠豹文章皮是寳欲藏藏不得总被东山手拈出道人从此诗价高石廪祝融争崒嵂君不见弥明石鼎聨句诗千载托名韩退之
　　徐京伯通判晚嵗得二子
　　竹隠种竹知几年千竿万竿长拂天羣飞不敢下栖止常有清风凛凛然丹穴飞来两雏凤凤来此竹为之重牙籖玉轴带芸香家藏万卷为渠用人间豚犬不足多我来为作徐卿二子歌手传竹隠文章印看取他日官职高嵳峩
　　寄报恩长老恭率翁
　　报恩千楹归一炬佛也不能逃劫数寳坊化作瓦砾塲堪笑月庭来又去率翁修造凤楼手第一能将无作有神工作舍鬼筑墙鞭笞木石能飞走风斤月斧日纷然行看华屋突兀在眼前好留一室舘狂客早晚来防文字禅
　　织妇叹
　　春蚕成丝复成绢养得夏蚕重剥茧绢未脱轴拟输官丝未落车图赎典一春一夏为蚕忙织妇布衣仍布裳有布得着犹自可今年无麻愁杀我
　　刈麦行
　　腰鎌上垅刈黄云东家西家麦满门前村寡妇拾滞穟饘粥有余炊饼饵我闻淮南麦最多麦田今嵗屯干戈饱饭不知征战苦生长此方真乐土
　　鄂渚张唐卿周嘉仲送别
　　武昌江头人送别杨栁秋来不敢折汉阳门外望南楼昨日不知今日愁英雄握手新相识人情正好成南北酒防人散最关情一雁西飞楚天碧
　　诘燕
　　去年汝来巢我屋梁间污泥高一尺啄腥抛秽不汝厌生长羣雏我防惜家贫惠爱不及人自谓于汝独有力不望汝如灵蛇衔寳珠雀献金环来报徳春风期汝一相顾对语茅檐慰岑寂如何今年来于我絶踪迹一贪帘幕画堂间便视吾庐为弃物
　　寄赵鼎臣
　　学如刘子政不使校书天禄阁文如李太白不使待诏金銮殿倚楼终日看庐山赢得虚名闻九县才忌太高心忌太清平平穏穏为公为卿骐骥可羁乃归帝闲麟凤莫驯为瑞人间人间为瑞徒能好骐骥可羁终逺到嵗寒心事几人知手把梅花供一笑
　　毗陵天庆观画龙自题姑苏羽士李懐仁醉笔诗呈王君保寺丞使君
　　姑苏道士天酒星醉笔写出双龙形墨迹从横夺造化蜿蜒满壁令人惊一龙翻身出云表口吞八极沧溟小手弄寳珠珠欲飞握入掌中拳五爪一龙排山山为开头角与石争崔嵬波涛怒起接云气不向九霄行雨来万物焦枯天作旱两雄壁隠宁非懒真龙不用只画图猛拍栏干寄三叹
　　渔父词四首袁防斋元取前二首黄鲁庵俾并録之以见其全【其三其四二首阙】
　　渔父饮不须钱栁枝斜贯锦鳞鲜换酒却归船
　　渔父醉钓船闲栁下呼儿牢系船髙眠风月天












　　石屏诗集巻一
　　钦定四库全书
　　石屏诗集巻二　　　　　宋　戴复古　撰五言律
　　秋懐
　　红叶无人扫黄花独自妍聴谈天下事愁到【一作对】酒樽前水濶终非海楼高不到天昔人巳懐古况复后千年
　　晚春次韵
　　酒醒愁难醒春归客未归莺啼花雨歇燕立栁风微世路多殊辙人生贵识机低头饱一粟仰首愧云飞
　　元日二首呈永丰刘叔冶知县
　　焚香拜元日受嵗客他州白髪难遮老新年讳说愁无人能访戴有地足依刘桃李争春事梅花笑未休市近人声杂明雨色开异乡轻度节同邸重传杯不碍狂夫醉知无贺客来故园归未得茅屋想苍苔
　　宿农家
　　门巷规模古田园气味长小桃红破萼大麦緑衔芒稚犬迎来客归牛带夕阳儒衣愧飘泊相就说农桑
　　湘中
　　荆楚一都会潇湘八景图试呼沙鸟问曾识古人无痛哭贾太傅行吟屈大夫汀洲芳草歇转使客情孤
　　水陆寺
　　长沙沙上寺突兀古楼台四面水光合一边山影来静分僧榻坐晚趂钓船囘明日重相约前村访早梅
　　题分宜县呈石子和知县
　　古镇更为县封疆半是山赋繁官吏窘土瘠稻粱悭流水心何急髙山意自闲春风细吹拂桃李满民间
　　清明感伤
　　一笠戴春雨愁来不可遮清明思上冢昨夜梦还家归兴随流水伤心对落花晋原松下泪沾洒楚天涯
　　都中书懐二首
　　醉卧长安市思归东海涯瓶余残腊酒梅老隔【一作两】年花日与愁为地时慿梦到家乡书三两纸一读一咨嗟雪化晴檐雨炉烘冻壁春穷犹恋诗酒懒不正衣巾寂寞安吾分奔驰失我真枯桐就煨烬容有赏音人
　　嵗暮呈真翰林
　　嵗事朝朝迫家书字字愁频沽深巷酒独倚异乡楼诗骨梅花瘦归心江水流狂谋渺无际忍看大刀头
　　游天竺
　　好山看不了遂借上方眠酒渴倾花露诗清泻涧泉生无适俗韵老欲结僧縁睡觉钟声晓腾栢子烟
　　卢申之正字小酌
　　清境无尘杂【一作梦馆何潇洒】羇懐向此开主人有风度和我不尘埃倚竹评诗句拈花泛酒杯出门见明月客去又招囘
　　凤凰台
　　登临舒老【一作望】眼吊古得凄凉故国自龙虎高台无凤凰浮云多改变乔木见兴亡徃事浑休问钟山又夕阳
　　山中即目【一作事】二首
　　岩路穿黄落人家隠翠微笼鸡为鸭抱网犬逐鹑飞竹好堪延客溪清欲浣衣禅扉在何许僧笠戴云归茅屋七五聚沙汀八九磐梯山畦麦秀囊石障溪湍【一作端】父老鸡豚社儿童梨栗盘幽居有余乐奔走愧儒冠
　　题徐京伯通判北征诗巻
　　一襟忠谊气数首北征诗不许公卿见徒为箧笥竒衔枚冲雪夜击檝誓江时此志无人共愁吟两鬓丝
　　江上
　　山束江流急云兼雾气深轻鸥闲态度孤雁苦声音客路行无极风光古又今梅花出篱落幽事颇关心
　　贤女祠
　　【南康县外二十里有女祠昔有刘氏女少而慧父母初以许蔡无故絶蔡而以许吴吴亡又以许蔡女曰女子身初许蔡夺以许吴二年矣今吴亡复以许蔡一女二许人尚何顔面登人之门投身于潭而死】
　　士有败风节慙防埋九京幽闺持大谊千载着嘉名父不重然诺女能轻死生寒潭堕秋月心迹两清明【着一作树】
　　春尽日
　　撚指过三月又当春夏交花残蜂课蜜林茂鸟安巢芳草生青霭新篁展緑梢风骚将断絶谁有续弦胶
　　寄栗斋巩仲至
　　几度观朝报差除不到君山林自台阁文字即功勲吟苦孟东野潜深扬子云一官虽偃蹇千载有知闻
　　次韵史景望雪夜
　　雪中寒力壮病骨瘦难胜温酒拨炉火题诗敲砚冰惊心双白鬓知我一青灯欲悟浮生事思参小大乘
　　春日懐家
　　细数平生事何堪挂齿牙客游儿废学身拙妇持家开瓮尝春酒租山摘早茶关心此时节归兴满天涯
　　寄沈庄可
　　无山可种菊强号菊山人结得诸公好吟成五字新红尘时在路白发未离贫吾辈浑如此天公似不仁
　　山行
　　度岭休骑马临渊看网鱼木根高可坐岩石细堪书谷鸟鸣相答山云巻复舒儒衣人卖酒疑是马相如
　　次韵谢敬之题南康县刘清老园
　　刘子隠居地直如李愿盘万松春不老多竹夏生寒卜筑世情逺登临客虑寛题诗疥君壁聊以记游观
　　淮上春日
　　边寒客衣薄渐喜暖风囘社后未闻燕春深方见梅壮懐频抚劒孤愤强衔杯北望山河语【一作路】天时不再来
　　麻城道中
　　三杯成小醉行处总堪诗临水知鱼乐观山爱马迟林塘飞翡翠篱落带酴醿问讯【一作信】边头事溪翁总不知
　　望花山张老家
　　元从边上住来此避兵兴麦麨朝充食松明夜当灯蔽门麻菶菶防壁石层层老妪逢人哭吾儿在谢陵【一老妪逢人必大哭云我儿在谢陵不归也光州有谢陵桥其子从戎战死于此】
　　春日
　　淫滞江湖乆蹉跎嵗月新客愁茅店雨诗思栁桥春秣马寻归路骑鲸问故人山林与朝市何处着吾身
　　闻李将军【一作全】至建康
　　疋马径趋府将军意气多来依汉日月思复晋山河边将惭尸素朝臣奏凯歌分明御徂诈得失竟如何
　　江涨见移居者
　　夏潦连秋涨人家水半门都抛破茅屋移住小山村聒聒笼鸡犬累累带子孙安居华屋者应觉此身尊
　　上乔右司
　　端笏立朝日肺肝倾上前把摩持节处桃李满淮壖药石箴时病蓍烛事先焦头与曲突为计孰为贤
　　赠郭道人【诗句皆述其所言】
　　灭性能安乐深居絶是非英雄行险道富贵隠危机纸被如棉软藜羮胜肉肥苍苔满山径最喜客来稀
　　送湘漕赵蹈中寺丞移宪江东
　　持节复持节因循霜鬓侵盛衰关大数豪杰负初心宇宙虚长算江湖寄短吟番阳秋水濶湘浦未为深
　　立春后二首
　　乆望春风至还经闰月迟梅花丈人行栁色少年时爱酒常无伴吟诗近得师离骚变风雅当效楚臣为东风吹竹屋无数落梅花冻雀栖檐角饥乌啄草芽家乡劳夜梦客路又春华莫讶狂夫醉西楼酒可賖
　　寄韩仲止
　　何以涧泉号取其清又清天游一丘壑孩视几公卿杯举即时酒诗留后世名黄花秋意足东望忆渊明
　　题张佥判园林
　　园圃屋东西从君一杖藜雨寒花蕋瘦春重栁丝低亭馆常留客轩总傍溪摩挲雪色壁安得好诗题
　　哭赵紫芝
　　呜呼赵紫芝其命止于斯东晋时【一作朝】人物晚唐家数诗瘦因吟思苦穷为宦情痴忆在藏春圃花边细话时【尝在平江孟侍郎藏春园终日论诗】
　　江村何宏甫载酒过清江
　　玉笥千峯雨金风十日秋谁能多载酒来此共登楼山立阅万变溪深纳众流故人归未得我亦为诗留
　　临江军新嵗呈王幼学监簿
　　梦说去年事诗从昨夜吟三杯新嵗酒千里故乡心人共梅花老愁连江水深家书忽在眼一纸直千金
　　访杨伯子监丞自白沙问路而去
　　欲访扬雄宅扁舟过白沙自从山以后直到水之涯风节古人物文章老作家相寻有忙事第一问梅花朝市风波地乾坤渔猎场生民日憔悴吾道亦凄凉龙不为霖出凤于何处藏羣鸦争晚噪一意送斜阳
　　刘兴伯黄希宋苏希亮慧力寺避暑
　　何处避炎热相期过寳坊万松深处坐六月午时凉钟磬出深屋江山界短墙醉来归兴懒留宿賛公房
　　秋夜旅中
　　旅食思乡味砧声起客愁夜凉风动竹人尽月当楼浮世百年梦他乡几度秋店翁新酒熟一醉更何求
　　舟行徃吊故人
　　乔木风声壮大江天影圆悲秋时把酒爱月夜行船未及到河上先愁过竹边倚篷思徃事闻笛为凄然
　　拟岘台杜子野主簿寓居
　　高台延望眼风物满前村细读南丰记频开北海樽逺山如看尽近市不闻喧诗是君家事长城在五言
　　无策
　　老觉登临懒心知涉世踈梦蕉还得鹿縁木可求鱼晚嵗未闻道平生欠读书行藏两无策究竟果何如
　　题萍乡何叔万云山【诗人姚仲固乃胡仲方诗友】
　　拄杖穿云去一坡仍一坡地高山不峻花少竹还多家近登临便人贤气味和能诗老姚合朝夕共吟哦
　　常宁县访许介之途中即景
　　竹径入茅屋松坡连菜畦深潴沤麻水斜竖采桑梯区别邻家鸭羣分各线鸡行人来少憩假道过东溪【阉鸡一线作一羣各线则别作一羣】
　　建昌道上【此篇误写在高九万集中】
　　凛凛北风劲行行西路賖人情甘淡薄世事苦参差酒易逢知巳诗难遇作家林间数防雪错认是梅花
　　访严坦叔
　　麻姑山下泊城郭带烟霞携刺投诗社移船【一作赍钱】傍酒家沙禽时弄水榉栁夏飞花小酌未能了西楼日又斜
　　杜仲高自鄂渚下仪真
　　鄂渚三千里南楼看月囘东园花正好去嵗客重来兄弟皆名士文章动上台倾城倾国色也用覔良媒
　　见赵知道运使
　　饱食武昌鱼不如归故庐盟鸥还海道问雁覔家书又把乡人刺来投使者车东园桃与李莫使着花疎
　　赵叔垕山堂安下其家适有防事
　　一径防溪入数椽松竹间岂知人事变自觉客身闲采菊出寻酒移床卧看山苍头无可作把钓过西【一作溪】湾
　　黄道士出爻
　　林屋何潇洒权为羽士家客来多载酒僧至自茶试墨题新竹携笻数落花饮中忙过日无暇问丹砂
　　陈伯可山亭
　　梯险登霞外乘流过竹西寒溪随雨涨高阁与云齐双鹤有时舞孤猿何处啼清吟无尽兴白石可留题玉山章泉本章氏所居赵昌甫迁居于此章泉之名遂显
　　兹山自开辟有此一泉姓自章而立名因赵以传源从畨水出地与瑞峯连寄语山中友临流着数椽【欲使结一亭于泉上】
　　题永州思范堂
　　太守能延客兹堂为我开清池照戸列嶂带楼台剔藓观题字披榛欲访梅城根数【一作几】株石曾识范公来
　　舟中病起登览
　　檥棹病三日登临举一觥江山从古在花草逐时生南浦佳人别西风送客行锦鳞能自跃献我一杯羮邵阳赵节斋使君同黄季玉以合江亭三字分韵
　　万里清秋景都归乎此亭光隂几今古天地一宫廷澬【一作淛】水东西白梅山【一作花】表里青登临生酒兴欲醉又还醒
　　见湖南綉使陈益甫大着
　　手揽澄清辔声名汉范滂一台振风采列郡正权纲衡岳势增重文星日有光金门虽藐藐玉节自堂堂麾节罗羣彦朝廷只数公近民多惠泽望阙负孤忠星殒京城震沙移海水通欲知休咎证无路问苍穹敢写散人号来登君子堂论文才力短忧世话头长老不堪行路心思归故乡数行诗后语夜夜吐光芒【为作诗跋甚佳】
　　南台寺长老乃福州士人陈其姓语及光拙庵遭际寺乃石头和尚道场
　　元龙湖海士参得石头禅卓笔翻千偈住山今十年安心一丘壑过眼几云烟莫笑拙庵拙声名动九天
　　真西山帅长沙祷雨
　　太守持斋戒精诚动九【一作上】天骄阳变霖雨凶嵗转丰年信是经纶手行司造化权唐时相房杜斗米直三钱出郭问农事家家笑语声有田皆足水既雨亦宜晴山下溪流急街头米价平明朝闻【一作闲】领客相见贺秋成
　　苏希亮约客游刘兴伯大自在亭
　　偶尔来江上从君到酒边雨晴花弄日风定栁凝烟适意共一笑浮生无百年明朝大自在谁办载花船
　　客中寄家书并简季道侄
　　东隠三年别西风一纸书逢人相问讯念我独勤渠游子司吾土先人有敝庐欲归归未得妻子定何如
　　舟中夜坐
　　独坐观星斗一襟秋思长天河司米价太乙照时康月浦孤帆过风荷一路香持杯问舟子今夜宿谁乡【俗防以天河显晦卜米价之贵贱】
　　淮东赵漕领【一作晏】客东园赵世卿賸谈近日诸公仆谓今日东园之防想像欧苏风流不可见
　　今日东园防能为野客期乾坤一南北花木几兴衰亭馆经行地欧苏无恙时风流不可见烟雨谩题诗
　　沈庄可号菊花山人即其所言
　　老貌非前日清吟似旧时已无藏酒妇幸有读书儿连嵗修茅屋三秋绕菊篱寒儒有竒遇太守为刋诗
　　别章泉定庵二老人
　　腊里春风转埙箎一气和劝翁新嵗酒唱我老人歌一世声名重四方书问多章泉一水思与海同波
　　太湖县雪中简段子克知县
　　腊雪随风下蹇驴行路难匆匆投邸舍草草共【一作宴具】杯盘喜见丰年瑞浑忘昨夜寒儿童不解事却作栁花看
　　有烹犊延客者食之有感
　　田家茧栗犊小小可怜生未试一犁力俄遭五鼎烹朝来占食指妙絶此杯羮口腹为人累终懐不忍情
　　萍乡县圃【赵南夫作县是日县仙生日诸妓筵防拨借双鬟】
　　亭榭八九所一笻随徃还四桥朱槛外三径緑隂间凿浅通流水凭高见逺山琴堂判风月一笑得双鬟
　　书事
　　两揆新当国三边未解兵吾君极勤俭天下望升平春雨随时下福星连夜明寒儒卜天意对酒百忧轻
　　同赵鼎臣游黄甫真人清虚庵
　　昨闻曹两府河上遇游仙驻跸钱塘后结庵庐阜边焚香观御帖洗盏酌神泉雁足传书日伤心已百年
　　同曾景建金陵登览
　　兴废从谁问云烟过眼空吁嗟六朝事想像半山翁百景饶君咏三杯许我同登临无限意多在夕阳中【曾有金陵百咏】
　　遇淮人问蕲黄之变哽噎泪下不能语许俊不解围乃提兵过武昌
　　偶逢淮上客急急问蕲黄未语心先噎低头泪已滂五关人失守残敌势非强闻説许都统提兵过武昌
　　寄姚楚州
　　人材当世用缓急敢辞难身挟天威重名惊贼胆寒临机一着妙入境众心安闻已诛元恶仍须问祸端庸将几误国流民亦弄兵康时仗豪杰了事是功名车马长淮路貔貅细栁营山阳还旧观并使塞尘清
　　许介之约过清溪道上有成
　　行尽白云际乗槎过水西稻田秋后雀茅舍午时鸡野饭自不恶村醪亦可携闻钟欲投宿何处是招提
　　送张子孟【郴阳有鬼哭山桂阳有神愁岭】
　　君为郴桂客聴说道途难不过神愁岭须经鬼哭山心平无险路酒贱有欢顔早作还乡计高堂鹤发斑
　　南丰县南台包敏道赵伯成同游
　　笑傲南台上东风吹鬓丝眼明花在处春好雨晴时楼阁多临水溪山可赋诗留连无尽意故遣酒行迟
　　长沙道上
　　诗情满天地客梦绕潇湘何处桂花发秋风昨夜香登山犹矍铄照水见昻藏未了一生事难禁两鬓霜
　　萍乡客舍
　　草罢惜春赋持杯亦解欢檐楹双燕语风雨百花残小阁无聊坐征衣不耐寒地炉烧石炭强把故书看
　　无为军界上遇太湖赵尉制府禀议
　　解后风尘底周旋鞍马间三杯送行色一笑强开顔夜宿暖汤市晨炊冷水关军前献筹策第一守光山
　　谭俊明雪中见访从而乞米
　　今日病方起君来喜可知地炉烧榾柮瓦釡煑犁祈门外雪三尺前梅数枝野夫饥欲死谁与办晨炊
　　新喻县苏晋叔相会
　　偶作榆溪客还逢橘井仙多才出人上笑我老吟边买锦囊诗巻典衣供酒钱竹林青眼叔常説仲容贤
　　访陈与机县尉于湘潭下摄市
　　清淡守风节当官若隠居自称为漫尉人道是迂儒俸外无炊米公余但读书王门多贵戚道眼视如无买得南坡景创成西尉司宅幽连【一作聨】寺观地广带亭池能事事易了役民民不知题诗记颠末政不假人碑吾里不识面他乡喜见君数朝相欵曲杯酒接慇懃清挹湘江水笑开衡岳云归心逐囘雁转首叹离羣访曾鲁叔有少嫌先从金仙假榻长老作笋供
　　俗物败佳兴余非后汝期既来迟一见政恐错相疑同访金仙老因参玉板师樽前有余暇细读放翁诗
　　观静江山水呈陈鲁叟漕使
　　桂林佳絶处人道胜匡庐山好石骨露洞多岩腹虚峥嵘势相敌温厚气无余可惜登临地春风草木疎昨者登梅岭兹来入桂林相从万里外不负一生心湖上千峯立樽前十客吟讥评到泉石吾敢望知音
　　昭武刘圻甫以防篁隠居图求诗
　　相对两山碧春风摇緑篁一巢云建造三涧水宫商谷口躬耕稼盘中歌寿昌桃花认行路他日访刘郎过三衢寻乡僧适遇爱山徐叔高同访郑监丞其家梅园甚佳选百家诗
　　暂作三衢客寻僧出郭迟适逢徐孺子同访郑当时诗集百家富梅花几树竒匆匆又行役不见烂柯棊
　　题赵庶可山台
　　层台高几许此即防稽图一目空秦望千峯压镜湖云烟分境界城郭限亷隅他日传佳话兰亭与此俱天造此一景超然阛阓间坐分台上石看尽越中山松月照今古樵风送徃还只愁轩冕出闲却白云关
　　董叔宏黄伯厚载酒黄塘送别
　　愁酌开懐酒凉生破暑风论交淡洒洒告别恨匆匆十里黄塘路扁舟白发翁多情今夜月为我照吟篷
　　赠张季冶
　　秋扇交情薄儒衣行路难纵懐千里志也要一枝安梦绕梅花帐愁生苜蓿盘从来食肉相千万强加餐
　　侄淑逺游不得书
　　客梦江湖逺穷居骨肉离尺书无寄处中夜不眠时念尔衣裘薄满懐风露悲狂游断消息深负竹林期
　　寄梅屋赵季防县尉
　　畴昔交游宻暌违嵗月多石屏今老矣梅屋病如何世路生荆棘家山足薜萝共寻深处隠此计莫蹉跎
　　雨后有感
　　逐日闻愁雨今朝喜遇晴云开山献状月出海生明天地有常理古今无限情静中观世变安得见河清
　　归来二首儿子创小楼以安老者
　　老去知无用归来得自如几年眠客舍今日爱吾庐处世无长策闲时读故书但能营一饱浑莫问其余破屋不可住如何着老身喜于乔木下见此小楼新山好如佳客吾归作主人摩挲双脚底无复踏红尘
　　归后遣书问讯李敷文【华字实夫】
　　綉斧离章贡旋闻帅寿沙先生方易节客子已还家别后仙凡隔归来道路賖秋风两行字也胜寄梅花【旋闻一作辕门】
　　身退谋家易时危致主难才能今管乐人物旧张韩吾国日以小边疆风正寒平生倚天剑终待斩楼兰闻说营新第无从贺落成门庭山水色楼阁管弦声海内二三杰胸中十【一作百】万兵宁为一区计不使九州平忆作南州客归来东海濵尚懐忧世志忍说在家贫老作山林计梦随车马尘郁孤台上月无复照诗人【后夜郁孤台上月更从何处照诗人敷文送行诗也】
　　醉眠梦中得夏闰得秋早雨多宜嵗丰一聨起来西风悲人且闻边事
　　夏闰得秋早雨多宜嵗丰今朝上东阁昨夜已西风田野一饱外乾坤万感中传闻招战士人尚说和戎侄孙仲晦亦龙和前诗甚佳其家有林塘之胜兄弟和睦日以奉亲为乐用此韵以美之
　　有母身长健无营家自丰林塘孝子宅诗礼古人风垅亩秋成后弟兄和气中时闻有佳话常欲访王戎
　　一笑
　　海曲荒凉地吟边蹭蹬身时危法当隠年老惯居贫俗客苦恋坐小孙痴弄人等闲成一笑不觉把杯频
　　寄赵茂实大着二首
　　乆坐图书府方登著作庭人知才可敬公以德为馨议论参诸老文章本六经省中相别后夜夜望奎星词臣工笔墨亦足致功勲细草平戎策兼为谕蜀文一言关治乱千载有知闻应笑垂纶叟愁吟对海云
　　送彭司戸之官三山
　　祭酒家风重民曹官职卑公勤为巳任清白取人知腊月三山雪梅花一路诗旧时来徃处今有梦相随送侄孙汝白徃东嘉问讯陈叔方诸文
　　子去寻名胜何惭着布衣出门知所向在旅亦如归道谊无穷达文章有是非寄声陈与赵相赏莫相违
　　寄南昌故人黄存之宋谦甫二首
　　谦甫多才思存之重谊襟一书愁话别千里梦相寻南浦扁舟上东湖万栁隂旧时行乐处何事不关心乆客归来后家如旧日贫青山何处隠白发也愁人亩一生事乾坤百病身时无嵇吕驾相忆莫相亲
　　送赵安仁之官上虞二首
　　表表魁梧相面如田字方早宜朝玉陛犹自绾铜章上挹叶丞相近瞻商侍郎风流接前辈偃室有辉光逺庵家学在持此去为官冰雪吾身白风霜吏胆寒一心毋妄用百姓自相安贤者妙为政谁言宰剧难
　　秋日
　　秋风梧叶雨衮衮送秋凉一气四时转几人双鬓苍旧游如说梦乆客乍还乡欲作安居计生涯尚渺茫君玉同访岂潜饮间君度曼卿不约而至鹤方换翎羽出舞于桂花之下不可无诗
　　秋来常日雨雨霁忽秋深鹤换一身雪花开满树金三杯动情性一笑付园林莫怪先归去衰翁薄【一作被】疾侵
　　倚楼
　　贤愚不同道用舍要知机涉世有臧否倚楼无是非鸦分枯树立雁逐断云飞朝暮寻常事何须叹落晖
　　戊戌冬
　　造化人难测寒时暖似春蛟龙冬不蛰雷电夜惊人四海疮痍甚三边战伐频静中观气数愁杀草茅臣
　　题侄孙岂潜家平逺图
　　好山横逺碧平野带林塘四望耕桑地几年云水乡海天龙上下秋日鹤翺翔覩物忽有感无心住草堂
　　夏日续题
　　海近朝曦赫山明宿雾消紫云萦碧落白鹭防青苗避暑轩亭爽凭虚眼界遥时来一登眺初不待招邀
　　因风再寄南昌故人兼简王帅子文
　　寄声黄与宋书去望书还别后交情在年来世路艰吾思蹈东海君合隠西山诗巻勤收拾留名天地间江湖归亦好朋友恨相疎倐作三年别才通一纸书诗盟谁是主世道正愁予若见王都督烦君问起居
　　舟中
　　檥棹河梁畔推篷得句新云为山态度水借月精神宻树藏飞翮平波见跃鳞饥年村落底也有醉归人
　　送晓山夏肯甫入京
　　嵗月频看镜功名一据鞍勿言行路恶有志恋家难芳草客程逺落花春夜寒江湖旧时梦相逐到长安
　　辛丑嵗暮三首
　　日月易流转一年仍一年身从忧患老事逐嵗时迁白首未闻道清贫不愧天寒林松柏瘦花栁又春妍腊尽无多日吾生有几年老于人事懒贫觉世情偏独枕江湖梦闭门风雪天三杯动诗兴得句落梅边意气乆雕落形模老可憎能扶双病脚赖有一枯藤世味淡如水吾心达似僧明朝今日事一任运腾腾石屏诗集巻二
　　钦定四库全书
　　石屏诗集巻三　　　　　宋　戴复古　撰五言律
　　小畦
　　小畦寻丈许凿壁置柴扉雨后菜虫死秋来花蝶稀插篱新种菊抱瓮巳忘机俗客忽相访妨人洗布衣
　　有感
　　浩浩海风劲滔滔河水浑古人皆去世乔木自当门族党诸孙盛吾宗一线存兴衰知有数心事与谁论
　　次韵陈叔强见寄
　　识面者无数论交要有縁未闻苍玉佩先枉碧云篇采凤腾诗笔持螯泛酒船山隂或乗兴何待菊花天穷通元有命富贵奈无縁对此黄梅雨歌君白雪篇风生三尺剑梦逐五湖船白首成何事归来敢问天
　　一冬无雨雪而有雷
　　万物乆如渴三冬一向晴时无腊雪下夜有瑞雷鸣休咎占天意悲欢见物情山禽何所感烂漫作春声
　　嵗旦族党会拜
　　衣冠拜元日樽俎对芳辰上下二百位尊卑五世人排门乔木古照水早梅春寒事将消歇风光又一新
　　寄节斋陈叔方寺丞
　　今时古君子玉立众人间再世黄叔度三生元鲁山把麾浑细事忧国欲愁顔恨不频相见空书谩徃还
　　侄孙子渊新居落成二首
　　结屋隣苍【一作沧】海开门面翠屏堂前萱草緑寿母鬂丝青礼乐陈樽俎诗书立戸庭一时勤卜筑百世享康宁一区扬子宅中有读书堂早觉儒风好兼看野趣长藩篱带花竹里巷接农桑安得茅三架为隣住汝傍
　　子渊送牡丹
　　有酒何孤我因花赋恼公可怜秋鬓白羞见牡丹红海上盟鸥客人间失马翁不知衰病后禁得几春风
　　寄山台赵庶可二首
　　天族文章士防稽山水州地灵钟秀异人物信风流要自用卿法如何与妇谋功名须早计莫为海云留顷上山台谒临行辱赠诗相思寸心在莫讶尺书迟好月登楼夜清秋落木时见君花萼集梦到谢公池
　　晚春
　　春来涉【一作能】几日又到落花时老面羞看镜愁懐强作诗雨墙蜗篆古风树鸟巢危有客适相过樽前一局棋
　　侄孙景文多女贺其得雄
　　隂极一阳转君家气数囘试看庭竹上新【一作巳】有凤雏来端的传君种分明是福胎三朝食牛气端不类婴孩
　　屏上懐黄伯高兄弟
　　扁舟到溪上移杖即行吟问麦雨多少探梅春浅深古屏今日景修竹旧时隂畴昔同游者遗踪何处寻
　　嘉熈巳亥大旱荒庚子夏麦熟
　　四野萧条甚百年无此荒早禾遭夏旱晚稻被虫伤富室无储粟农家巳絶粮逢人相告语生理尚茫茫旱潦并为虐三农哭嵗饥当秋谷价贵出广米船稀救死知吾拙谋生恐计非固穷君子事办采北山薇饿喙偏生事空言不疗饥谁知嵗丰歉实系国安危世变到极处人心无借时客来谈盗贼相对各愁眉琐琐饥年事骎骎谷价高人将委沟壑谁肯发仓厫涸沼鱼枯死荒村犬饿号与人同一饱安得米千艘濒海数十【一作千】里饥民及【一作几】万家雨多忧壊麦春好忍看花凿浅疏田水占晴视晚霞老农如鬼瘦不住作生涯
　　积雨喜新霁山禽亦好音白云开旷野红日照高林歉嵗地惜寳惠民天用心君看大麦熟颗颗是黄金
　　人不聊生梅栁早有春意【人一作嵗】
　　嵗歉家家窘时危事事难出门如有碍对酒亦无欢杨栁含春思梅花耐嵗寒少须天意转谷熟万民安
　　庚子荐饥
　　正月彗星出连年旱魃兴自应多变故何可望丰登孰有囘天力谁懐济世能嫠居不恤纬忧国瘦崚嶒连嵗遭饥馑民间气索然十家九不爨【一作饱】升米百余钱凛凛饥寒地萧萧风雪天人无告急处闭戸抱愁眠饿走抛家舍从横死路岐有天不雨粟无地可埋尸劫数惨如此吾曹忍见之官司行赈卹不过是文移乗时皆闭粜有谷贵如金寒士糟糠腹豪民铁石心可怜饥欲死那更病相侵到处闻愁叹伤时泪满襟杵臼成虚设蛛丝网釜鬵啼饥食草木啸聚斫山林人语无生意乌啼空好音休言谷价贵菜亦贵如金去嵗未为歉今年始是防谷高三倍价人到十分穷险淅矛头菜【一作米】愁闻饭后钟新来慰心处陇麦早芃芃壬寅嵗旦景明子渊君玉携酒与诗为寿次韵
　　舍我白甆椀把君金屈巵判为元日醉共赋早春诗冰泮鱼龙起花开蜂蝶知为予扶病脚赖有古藤枝花朝侄孙子固家小集见其后园一池甚广因思唐戴简隠居长沙东池栁子厚有记吾子固虽富而不骄有礼文足以饰身乡里称其善马少游之流也余以东池隠居称之不为过况此乃吾家故事特欠栁栁州作记尔
　　今朝当社日明日是花朝佳节唯宜饮东池适见招緑深杨栁重红透海棠娇自笑鬓边雪多年不肯消
　　次韵君玉春日
　　风雨不相贷繁华能几时才歌喜晴赋又作惜春诗压架酴醿老翻堦芍药迟无花何足算有酒且相期
　　代书寄韩履善右司赵庶可寺簿
　　懒不修书札将诗问起居升沈元自异故旧忍相疎学术有余用班行不次除功名付公等世道莫愁予涉世几三折行年近八旬江湖倦游客天地苦吟身白发可怜老青云多故人东风虽有力朽木不逢春闭戸生涯薄忧时念虑长老犹思汗漫贫已在【一作坐】膏肓弱栁饶春色幽兰抱国香穷通安我命一笑且持觞
　　月夜懐董叔宏闻其入京未得振
　　酒醒兴未巳诗成吟不休一凉风满座半夜月明楼老骥思千里飞鸿阅九州故人何处在谁作置书邮梦中题林逢吉轩壁觉来全篇可读天明忘了落句
　　嚣尘不到眼潇洒似僧家风月三千首图书四十车緑垂当戸栁红映【一作透】隔墙花好读天台赋登楼咏落【一作绮】霞
　　侄孙子直家有西阁吾有东楼相望秋来景物佳甚
　　逼仄人间世思从造物游君方倚西阁吾【一作我】亦上东楼挹彼千峯秀森然万象秋相看成二老更有几年留
　　诸侄孙登白峯观海上一景
　　自有此山在无人作此游气吞云海浪笑撼玉峯秋开辟几百载登临第一筹诸郎莫高兴刻石记风流雁山罗汉寺省王总干之墓待和甫主簿之来
　　山鸟怪儒衣游山我亦痴叫云云不应问水水相知俗物刺人眼春风发我诗噪檐鸦鹊喜主簿有来期【一作时】解后乐清主簿姜昌龄一见如平生欢同宿能仁
　　雁去荡犹在龙居山亦灵高峯穿碧落虚谷吸沧溟愁见僧头白喜逢君眼青灯前闻妙语字字摘天星
　　雁山总题此山本朝方显
　　此地古无闻谁封万石君山林才整整来徃早纷纷两派龙湫水千峯雁荡云东西十八寺纪载欠碑文几山兼几水更有几烟霞不立仙人宅都为释氏家賔秋多少雁报晓一双鸦有此山林胜如何在海涯
　　会心
　　我本江湖客来观雁荡竒脚穿灵运履【一作屐】口诵贯休诗景物与心会山林莫我知白云迷去路临水坐多时
　　大龙湫
　　百丈云岩上神龙噀水飞四时作风雨万斛泻珠玑不可形容处无穷造化机非他瀑布比对此欲忘归灵峯灵岩有天柱石屏之胜自昔号二灵
　　骇见二灵景山林体势豪插空天柱壮障日石屏高览胜苦不足登危不【一作可】惮劳白云飞动处絶壁有猿猱
　　净明
　　林峦相掩映岩谷独玲珑下置维摩室上通龙伯宫灵珠四时雨秋水一帘风甚欲观新月山高脚力穷【新月谷在上高不可登】
　　题胡立方思斋
　　每事再思过参之以古今惟求合天理毋妄用吾心和气生琴室清风动竹林所居虽近市不许市尘侵张子明索赋永斋诗诺之乆矣杜撰四十字以还冷债
　　为学日不足毋劳课近功声名垂不朽文字用无穷草色朝朝碧桃花嵗嵗红一机长运转造物与人同
　　谢项子宜帅干遣馈
　　闻说沙溪上分明似渭川重山照【一作盖】华屋万竹绕清泉遣餽知相忆登门未有縁一楼先月景想像在吟边侄孙昺以东埜农歌一编来细读足以起予七言有汲水灌花私雨露临池叠石幻溪山草欺兰瘦能香否杏笑梅残奈俗何似此两聨皆自出新意自可传世然言语之工又未足多其体格纯正气象和平为可喜余非谀言自有识者因题其巻末以归之
　　吾宗有东埜诗律颇留心不学晚唐体曾闻大雅音霜空孤鹤唳云洞老龙吟羣噪无才思昏鸦自满林风雨无憀中览镜有感作小诗未有断句适两侄孙携诗巻来
　　览镜忽有感谁能写我真崚嶒忍饥面蹭蹬苦吟身风叶飘零夜雨花狼藉春相过慰牢落吾族有诗人侄孙槃字子渊服字岂潜各携诗卷来相与在酒边细细读之足以起予醉石眠花影吟廊步藓纹春水緑平野夕阳红半山一樽溪上别孤棹雨中行此槃之作也一灯深夜雨几处不眠人一草亦关春造化众星能表月精神此服之作也如此等语不可枚数摘其一二以识之当自有识者为其赏音
　　嵗暮【一作旦】书懐寄林玉溪
　　吾年几八十暮景不胜斜老鹤犹能语枯梅强作花一心为死计无意问生涯有酒时相过东隣八九家笑共梅花语穷难与命争人皆居燠馆我独堕寒坑假合非吾意幽栖了此生门墙元自静羣小莫从横衮衮日不暇看看嵗又徂一生赋茅屋几度换桃符天肯容吾老人皆笑我迂玉溪何所见时复问诗癯
　　壬寅除夜
　　今夕知何夕满堂灯烛光杜陵分嵗了贾岛祭诗忙横笛梅花老传杯柏叶香明朝贺元日政恐雨相妨
　　癸夘嵗旦
　　淳祐第三载正朝把一杯老夫真是病贺客不须来择日修茅屋当春覔栁栽新年莫多事且放好懐开
　　新年多雨一日晴色可喜
　　一晴良可喜始觉好新年緑涨春前水青开雨后天看花吾老矣把酒兴悠然病脚方行乐三杯归醉眠
　　读三学士人论事三书
　　邦计伤虚耗边民苦乱离诸公事缄黙三学论安危灾异天垂戒修为国可医传闻上元夜絶似太平时黄屋见闻逺朱门富贵忙屠沽思报国樵牧解谈王能转祸为福毋令圣作狂草茅垂白叟尚拟见时康六月三日闻王鉴除殿前都虞孟枢除防路策应大使时制司籍定渔船守江甚急
　　闻说北风凛其然其不然新除策应使急防守江船设险浑无地扶危赖有天吾皇自神武北伐美周宣
　　送王仲彛制机宰浏阳
　　一身供世用六月赴官忙当此炎天热知君心地凉吏能师卓鲁县界接潇湘试饮浏阳水清清滋味长浏阳谁谓小桑柘万家春逺宦逢知己推心在惠民速宜还县债闻早缀朝绅说与诸公道方岩后有人
　　送黎明府
　　黄岩万家县山海界民防百里蜀中秀一亷天下无财多能办否官满赋归欤已作青云料犹惊急急符县债三年了乡心万里飞一身如许瘦百姓不妨肥买宅慿谁办抱琴何处归诸公竞推毂穏去着朝衣
　　访西涧【一作山】王深道
　　诸王居处僻古屋满山坡传到宋淳祐来从晋永和诗书歴年乆名胜结交多一涧流芳润滔滔秋水波诸友伤凋谢凄凉属此时相从一夜语【一作话】忍读四哀诗世事生愁绪秋风吹鬓丝黄花香晚节説与秀岩知【吴荆溪四哀诗】
　　东谷王子文死读其诗文有感
　　东谷今何在骑鲸去渺茫荆花半零落岩桂自芬芳议论波澜濶文章气脉【一作味】长遗编犹可考何必计存亡
　　挽温岭丁竹坡
　　潇洒复潇洒是为丁竹坡生涯浑草草诗句自多多恨不识是叟悲哉作此歌数编遗稿在不共烟萝
　　广东漕李实夫四首
　　乾坤虽广大人物不能多议论还诸老文章自一科从横负才畧缓急任干戈不有济时杰其如世事何志士规模逺非时展布难莫言南地暖须念北风寒楮贱伤财力兵骄稔祸端盛衰关气数天下几时安千里长城手如何在广州共谈天下事莫上斗南楼瘦【一作鲠】露封侯骨忠懐报国秋丁宁北来雁边信怕沈浮忘家甘旅食忧国属愁顔有客佩金印何人守玉关风霜晚秋后天地夕阳间痛洒伤时泪别公归故山
　　求安
　　愁来须强遣老去只求安酒热思招客诗成胜得官梅花天下白云片夜深寒衲被蒙头睡翛然百虑寛
　　秋日早行
　　雁叫秋容老乌飞曙色分晨炊何草草宿酒尚醺醺野旷连沧海山长带白云马行沙上路惊起白鸥羣何季皋司理故人也作诗见相勉意二首
　　梅花庾岭外别是一山川那使民无讼须知狱有寃心常在正直法不尚平反于氏縁何事隂功到子孙南州通外国浊海溷清波人以亷称少官从辟奏多持身宜洁白事上莫依阿话别无他语留心政事科
　　石洲遇陈季申话旧
　　緑树挂乌帽清波照白头合随秋燕去那许故人留红吐防榔唾香薰茉莉毬樽前话畴昔一笑不能休
　　广州所见
　　风波行险道万里絶人烟几个下番客经年渡海船人皆贪舶货我独惜青钱【缺五字】　　留心禁漏川
　　书事
　　喜作羊城客忘为鹤发翁问天求酒量翻海洗诗穷已过西南道适遭东北风扁舟载明月枉作卖油公【西南道乃广州一税塲】
　　前李约作漕时请游药湖出新宠佐尊一意顾盼无暇与賔客语仆有诗云手拍锦囊空得句眼看檀板遇知音漕大怒谓舟中有麻油不投税拘留其船
　　别李司直萧小山
　　老作五羊客时从二妙游文星照南斗吾道欲东周合作金闺彦那为玉帐留严徐闻有召吾亦办归舟
　　峡山二首
　　山近江如束林深路欲迷平沙印虎迹絶壁聴猿啼緑水人谁钓黄茅地可畦幽居堪避世何必武陵溪【谁一作难】欲访飞来殿维舟上峡山有溪流屋下无路入云间犀解捐金索猿能记玉环无从旌往事有地足跻攀
　　舟行英德江上和许季如诗
　　趺坐篷底客身无事时闲观曲江帖因和许浑诗舟楫聊乘兴溪山若献竒数峯英石美天巧岂人为
　　重阳舟中
　　扁舟何寂寞絶不见人家无处沽村酒何从问菊花溪山澹相对节序谩云嘉牢裹乌纱帽西风日又斜
　　故人陈秘书家有感
　　晚春风雨后花絮落无声緑泛新荷出青铺细草生私蛙为谁噪老犬伴人行旧日狂賔客樽前笑不成林塘劫火后更作两家分笋折头抢地松高气拂云老夫来访旧稚子解谈文自是麒麟种那随雁鹜羣
　　闻时事
　　雁岂关兵气鱼常被火灾御军先择将立国可无财济世须人物忠言是福媒西山今已徃更待鹤山来
　　口号送椰心簟刘使君
　　适有椰心席慇懃持赠君来从三屿国织作五花文凉暖宜冬夏清光隔垢氛桃笙与蕲簟优劣迥然分
　　懐江村何宏甫自贑上寄林檎
　　人好物亦好交深谊转深他乡如对面异体实同心未得平安报相思长短吟无从囘去马有便寄来禽
　　投江西曽宪二首
　　枢星居紫极遥映使星明天下推名德君家好弟兄一台振纲纪列郡想风声不试褰帷手官清未易清诸贤皆在后治效尚迟迟污吏未能去明君若可欺外台天耳目正士国根基既揽澄清辔那无按察时
　　临江小泊
　　舣舟杨栁下一笑上茶楼适与髙僧遇非因越女留云行山自在沙合水分流独酌临清泚知心是白鸥
　　寄郑润甫提干
　　吾乡有佳士官小患才多文可登词苑直宜居谏坡春风能活物砥柱不随波客里喜相遇飘零奈我何
　　赵丞话旧
　　忆作齐安别相逢直到今寒温片时话故旧百年心折栁送行客栽松遇赏音樽前强歌笑两鬓雪霜深
　　谢萧和伯见访
　　定交虽日浅老眼见君深急谊真如渴能诗不肯吟江湖尊白发土苴视黄金野客无边幅相看话此心
　　庐陵城外
　　郭外人烟好行行过北阡迎船分社肉汲井种春田緑树前村路黄梅细雨天客游乡土别景物足同然【一作前】
　　董侍郎防泉书院
　　一室可忘老四宜读书但教樽有酒莫问食无鱼客子家何在明朝嵗又除思归徙自苦安处即吾庐
　　董叔震书堂
　　数椽深巷底朝夕自委蛇勲业时看剑诗书日下帷古碑遮素壁破砚浴清池灯火伊吾夜犹如未第时
　　别董叔宏兄弟
　　年老思家切交深话别难扁舟行且止尊酒强相寛客路归来晚人情去后看西风吹过雁千万寄平安
　　闻边事
　　昨日闻边报持杯不忍斟壮懐看寳剑孤愤裂寒衾风雨愁人夜草茅忧国心因思古豪杰韩信在淮隂
　　宜春东湖呈赵使君
　　东园有佳趣五马共登临介石见古意月台延赏心虽然近城郭元不逺山林能使一州润秀江秋水深
　　次韵董叔宏山中有感
　　山中行乐处百感上心来宿雾扫不去好风吹自开岩花新得句野水莫添杯不尽登临兴扁舟棹月囘
　　访苍山曾子实
　　故人子曾子居处近金精福地佳山水诗家老弟兄十年重防面一笑最关情万象亭前月今宵为我明
　　事机
　　天下事机别朝廷局面新台官迁不定年号改何频黜陟由明主安危仗老臣祖宗成宪在即此是经纶
　　所闻二首【中使入广诏宣崔右相贼起梗道】
　　屡遣和戎使三边未解兵武夫权渐重【缺】　望何轻天下思豪杰君王用老成时无渭濵叟白首致功名右席须贤乆丹书几度催贼惊中使转人望相公来问政曲江宅调羮庾岭梅莫因多病后虚出应三台归舟巳具李宪楼仓有约盗贼梗道见避乱者可怜
　　嵗律又云莫临风咏式微两台方有约一棹未成归夜宿三家市天寒百衲衣豺狼当道路鸥鹭亦惊飞仓猝抛家舍遑遑走道涂依山结茅广【宜检反一作屋】摘草当园蔬老稚朝朝哭生涯物物无避军兼避寇何日得安居
　　张端义应诏上书谪曲江正月一日贑州相遇
　　忧世心何切谋身计甚疎樽前话不尽天下事何如汉武求言诏贾生流涕书龙顔那可犯谪向曲江居正朝送迁客好去看梅花此岭几人过念君双鬓华直言知为国逺地莫思家韶石叫虞舜伤哉古道賖
　　闻杜仪甫出台【与知宗赵山甫甚厚善】
　　台官关系重用舍一何轻诸老多惭德斯人有直声傥来视轩冕归去即功名莫拜寛堂墓伤心隔死生扬州道宫安下制干朱行甫抚干方巨山连骑相访
　　道院羣僊集高轩二妙来文章清气足谈笑老懐开落木三秋晚黄花九日催何当陪胜践【一作饯】共把蟹螯杯
　　朱行甫和前韵送别烹鹿荐酒
　　此别真成别从今去不来佳人难再得恶抱向谁开客路一归晚家书几度催慇懃见君意烹鹿荐离杯
　　题宋安抚月中香
　　移根广寒殿栽近读书堂良夜月中影秋风天上香此花真异种万木莫同芳他日五枝秀何惭窦十郎
　　访方子万使君宅有园林之胜
　　使君居处好在郭却如村屋带园林胜门无市井喧蛰龙将变化雏凤亦腾鶱客里苦无暇相从聴雅言诸诗人防于吴门翁际可通判席上高菊磵有诗仆有客星聚吴防诗派落松江之句方子万使君喜之遂足成篇
　　客星聚吴防诗派落松江老眼洞千古旷懐开八风流谈夺席歌笑酒盈缸杨陆不再作何人可受降
　　别邵武诸故人
　　白发乱纷纷乡心逐海云此行堪一哭无复见诸君老马寻归路孤鸿恋旧羣酒阑何处笛今夜不堪闻一老儒为贵人烧丹丹垂成而走因此失所
　　道途多险阻此老欲何之命薄丹砂走天寒白发悲从教达官骂忍受小儿欺月夜双乌鹊飞鸣绕树枝
　　江上夜坐懐严仪卿李友山
　　江清天影动楼近角声雄杨栁枝枝月芭蕉叶叶风佳人难再得良夜与谁同别后知何处吟诗句句工
　　江上
　　扁舟泊江渚喜近酒家门出网鱼虾活投林鸟雀喧无桥通竹处有路到桃源一见南塘字凄然忆故园【仆所居之地名】
　　简曾才叔
　　虚庭贮明月酒醒独登楼偶逐一笑乐遂成三夕留乌鹊工报晓蟋蟀早吟秋欲赴东溪约【一作钓】烦君具小舟
　　舟中
　　扁舟何处泊沙渚夕阳边逺浦横鱼网高山起烧烟客行今老矣秋思日凄然且复开懐抱囊中有酒钱
　　史贤良入蜀有锦江诗巻陈谊甚高
　　学道世情薄论交谊气深谩懐三献玉肯受四知金万里铜梁道千篇锦水吟一芹供匕筯聊寓野人心
　　贤良一和五篇不可及
　　世路从他险输君酒盏深立谈双白璧一诺百黄金志大不少屈诗工非苦吟相随万里去老鹤岂无心永新彭时甫馆仆于玉峯楼龙子崇来话旧
　　暂檥溪头棹来敲月下门江湖十年别故旧几人存聴雨夜同榻论心酒一樽不须谈世事万虑满乾坤
　　所闻
　　北风如许急亦使客心寒近得襄阳报仍闻蜀道难三杯中夜酒一枕几时安江上两都督何人上将坛
　　访徐益夫
　　仲蔚蓬蒿宅终朝只闭关无心与时竞未老得身闲緑绕巡除水青横隔岸山客来新酒熟相对一酡顔
　　渝江緑隂亭九日燕集
　　佳节重有感人间行道难登高苦无地把酒一凭栏山迥暮烟合江空秋水寒沙头有鸂莫作鸳鸯看九日江亭上谁怜老孟嘉要人看白髪不用整乌纱寄兴题桐叶长歌醉菊花归心徒自苦犹在楚天涯
　　题渝江萧氏园亭
　　体仁体信伯仲佳士也一区同居不出户庭而得溪山之胜自昔有秀江亭山谷先生尝留题云澄波古木使人得意于尘垢之外盖人闲景幽两竒絶耳所题之壁犹存【一作体仁体信佳公子也一区同居鄕里称善石屏见而喜之为题三诗】
　　相识虽云晚相知盖有年同门好兄弟华屋带林泉笑傲一樽酒登临九月天客懐秋思豁万象在吟边三径逐高低旁通桃李蹊【一作陟彼芙蓉径通他桃李蹊】凉台无六月钓石俯双溪醉欲眠花下吟来过竹西风流黄太史古壁有留题
　　近市嚣尘逺幽居古意存诗人常下榻俗子莫登门日坐图书府时开风月樽野夫因到此忘却海云村
　　新朝士多故人愁吟寄之
　　野鹿自由性孤鸿不就羣飘零生白发故旧半青云忧国家何有愁吟天不闻北风吹汉水戎马政纷纷
　　题新涂何宏甫江村
　　近郭畏嚣尘移居在水濵江山千古意松竹四时春賔客门无禁诗书笔有神何郎好心事鸥鹭亦相亲


　　石屏诗集巻三
　　钦定四库全书
　　石屏诗集卷四　　　　　宋　戴复古　撰五言律
　　夜吟呈赵东岩
　　汲井潄残酒行吟到夜分一轩清似洗万籁寂无闻风送迎秋雨天收翳月云鸡鸣庭戸白人事又纷纷吾乡陈万卿儒者能医见宜春赵守盛称其医药之妙着本草折衷可传
　　本草有折衷儒医功用深何须九折臂费尽一生心药物辨真伪方书通古今有时能起虢【一作死】一剂直千金
　　九月七日江上阻风
　　舣棹依乔木扶笻涉浅沙云山多态度水月两光华白首吟诗客青帘卖酒家明朝风不定来此醉黄花
　　自和前诗隣舟皆盐商
　　总被利名役机心欲算沙舟行阻风色客梦负年华洲渚四五曲渔樵八九家江村无限好满眼是芦花
　　有感
　　皱眉观世事把酒读离骚天下无公论胸中有古刀徒然成耿耿何以制滔滔不逐羣飞转孤鸿毕竟髙
　　舂陵山中作写寄孔海翁
　　昨日分携后囘头望竹关相亲惟白水所见但青山云近人家逺苔生石径斑闻钟知有寺又在渺茫间
　　夏日雨后登楼
　　夏日不苦热病躯能少康数峯楼上景六月雨余凉今古两虚器乾坤百戏塲人生如寄尔聊以醉为乡
　　偶见飞蝶追思旧游録之
　　早被春情悮浑身着粉衣最宜花上见解向梦中飞蜂媵为游伴蛛丝设祸机滕王小图画一一造精微【尝见滕王蛱蝶图百十为羣真有飞动意】
　　寄永嘉太守赵茂实
　　龚黄古贤牧政事见于今疾恶风霜手活人天地心躬行循吏传时作谢池吟我欲依刘表常忧老病侵身为吟诗瘦家因好谊贫如何贤太守不念可怜人橘井谁知处桃源莫问津秋风吹白发沧海老垂纶正应求出示蜀中山水障气势甚雄伟李巽岩题其后论其画笔之源流二百余字
　　妙甚丹青手能移造化功三川山水国半幅画图中玉局人何在铜梁路可通巽岩扛鼎笔文与画争雄
　　万杉长老秀痴翁见示五言次韵
　　了得宗门事何忧常住贫聴师林下话是我眼中人星渚三秋月庐山万古春昭陵御书在歳乆莫生尘
　　借韵书怀
　　虚气撑枯腹长身到老贫高吟常骇俗烂醉若骄人京洛繁华梦江湖浩荡春布衣如雪白不受庾公尘饮萧和伯家醉登快阁和杨伯子题分明观韵
　　醉归萧史宅快阁倚西东山敛过云雨江无起浪风月行银汉上人在玉壶中天眼照尘世应怜鹤发翁
　　客中歳晚呈何宏甫
　　岁事费料理三杯意适然与其愁度日曷若醉忘年桑落冬前酒梅花雪后天不知身是客多谢主人贤先人东皋子小园七言人多喜之凂秋房楼大卿作大字刻石
　　父殁名随泯诗存世莫传敢求大手笔为写小园篇词翰成双美光华照九泉托公垂不朽镌刻到千年
　　淮岸阻风
　　舣棹枫林外平沙步晚晴秋深红鹤至波动白鸥惊荻浦留三日江州计几程夜来风色好行不待天明蕲春李丈邂逅游江上园劝游人不可折花木禁渔弋者不捕禽鱼酒边谈论可聴乃中洲先生之后叶水心尝与徃来
　　坐断此江干池亭百畆寛禽鱼全性命花竹报平安有道行其志非时做甚官丰神更闲雅野服竹皮冠
　　南康县刘隐居
　　秋风送纨扇终日御瑶琴只可自为乐不求人赏音无心问轩冕此地即山林堪笑红尘客飘零雪满簪
　　江皋
　　江皋有闲客独立对秋风白鸟来无数青林望不穷斜阳方照晚新月早腾空得句从谁语倾心酒椀中
　　都下书怀
　　半月不把镜羞看两鬓尘读书増意气携刺减精神道路谁推毂江湖赋采苹从来麋鹿性那作帝乡人
　　舣舟登滕王阁
　　散步登城郭维舟古树傍澄江浮野色虚阁贮秋光却酒淋衣湿搓橙满袖香西风吹白发犹逐少年狂
　　湖口
　　水落山増峻江空石出竒倚篷看不足解缆放教迟沙上雁初到樽前蠏可持中秋能几日又是菊花时
　　夏日从子渊侄借茉莉一盆
　　举眼惊如许衰怀强自安爱凉临水坐遣病借花看物物同天地人人各肺肝从来泾与渭浑作一流难
　　吴门访旧【孟艮夫侍郎有藏春园】
　　去此十三秋重来雪满头镜顔加老丑诗骨带穷愁鸟语新晴树人寻旧倚楼藏春门下客一半落山丘哭涧泉韩仲止二首【只选后篇欲记其临终一节故并録之】
　　雅志不同俗休官二十年隐居溪上宅清酌涧中泉慷慨伤时事凄凉絶笔篇三篇遗稿在当并史书传【闻时事惊心得疾而死作所以桃源人所以商山人所以鹿门人三诗此絶笔之诗也】
　　忍贫长傲世风节似君稀死后女方嫁峡中儿未归门人集诗藁故卒服麻衣涧上梅花发吟魂何处飞
　　琅琊山中废寺
　　欲访山中寺沿堤石甃长宝坊兵后废御帖窖中藏故址生秋草寒窓带夕阳孤僧出迎客满口话凄凉
　　鄂州戎冶静憩寺
　　幽亭何处寻岩树碧森森独坐生云石少安经世心伴人双鹤立多事一蝉吟提剑翻然起中原秋草深
　　江上
　　江上维舟稳人间行路难数朝花雨细一夜社风寒燕语能留客蛙鸣岂为官苦吟成底事赢得瘦团栾赵端行杜子野游虎丘有诗仆因思旧与赵子野同宿唱和留题
　　出城十里许有此一山门丘在虎无迹池清剑有痕孤松冠岩顶万竹绕云根借问东轩壁旧题存不存海陵光孝长老骥无称山谷后也共谈时事且説黄岩柑橘之美
　　俗子避形影僧家共往还高谈犯时忌妙语发天悭霜后思新橘梦中归故山何时免奔走终老白云关
　　杜仲高高九万相防
　　杜癖诗无敌高髯画絶伦笑谈能不朽富贵或成尘今古多竒事乾坤几怪民相逢不容易一醉楚江滨
　　衡阳写怀简王景大赵俊卿
　　梦觉他乡枕寒生半夜衾客程湖外逺秋意雨中深老马寻归路羁鸦忆故林家书连数纸难写此时心
　　怀赵德行【学慈湖从赵元道游】
　　所学源流逺澹交滋味长看来浑易与别去自难忘独客梦千里佳人天一方细观兵退録亦足慰凄凉
　　上封
　　楼台逼霄汉窓戸纳云霓回顾千岩路如登万仞梯泉从山顶出雪压树头低高絶无人境非僧不可栖
　　九日
　　今日知何日他乡忆故乡黄花一杯酒白发几重阳日晩鸦争宿天寒雁呌霜客中无此醉何以敌凄凉
　　舂陵道上
　　云际寻行路时逢一两家山川闲世界耕钓小生涯病竹长新笋寒芒摇落花溪翁解延客连煮数杯茶
　　化城岩
　　城郭嚣尘外江山胜概中铿然一滩水和以万松风夹径森竒石危亭纳太空苍岩不能语曽识賛皇公
　　喜闻平峒寇
　　峒寇都平了官军奏凯歌千山通道路一雨洗干戈天地和风转江湖春水多蜀中无近报西贼定如何
　　郭伯秀约聨骑春游不去有诗
　　心老寻春懒年衰跨马难便能相强去未必有真欢独酌三杯妙高眠一枕安好花如可折覔取数枝看
　　访陈复斋寺丞于私第
　　以时为出处真有古人风奉母易为孝事君难尽忠闲居非傲世直气尚摩空语及朝廷事乾坤万感中
　　泉南
　　南地无氷雪常疑暖作灾昼昏山雾合寒变海风来垅麦衔芒早梅花带叶开客中归未得歳事渐相催
　　代人送别
　　南浦春波碧东风送客船别君杨栁外挥泪杏花前粉壁题诗句金钗当酒钱一声离岸橹心碎楚江边
　　度淮
　　一雨足秋意孤吟写客怀人情容易变身世苦难谐每日思归泊今朝却度淮此生烦造物略略为安排
　　蕲州厉使君七夕祈雨
　　樽爼忘佳节衣冠肃广庭为民祈一雨何暇赏双星五马无慙徳三龙合效灵前山好云气早已动雷霆
　　庐州界上寄丰帅
　　身健心先老时危事愈乖无成携短剑有恨满长淮村酒时时醉山肴日日斋功名非我有何处问生涯
　　赠孤峯长老
　　孤峯何处住惠逺旧林泉日用无非道心安即是禅幽栖云壑底梦寐雪蓬边何日山隂道同寻访戴船
　　吴子似
　　载酒樱桃熟隈亭栁树隂青山去人逺黄鸟话春深薄俗非吾道虚名愧此心休言今不古又恐不如今
　　世事
　　世事真如梦人生不肯闲利名双转毂今古一凭栏春水渡傍渡夕阳山外山吟边思小范共把此诗看
　　冬日移舟入峡避风
　　棹入黄芦浦惊飞白鹭羣霜华浓似雪水气盛于云市逺炭増价天寒酒策勲同舟有佳士拥被共论文
　　湖上
　　乆住人情熟湖边酒可赊来时飞栁絮今日见梅花十载身为客几封书到家斜阳照林屋独立数栖鸦
　　读改元诏口号
　　伏读改元诏仍观拜相麻竞传新政事方见好官家雪作丰年瑞梅开近腊花路逢江上客立马问京华喜见新除目焚香洗眼看老儒居翰苑正士作台官有道为时用非才处位难寄声崔与李催【一作惟】促到长安国以人为重人惟徳可招九重方厉政诸老尽归朝盛事追三代清风动百僚切闻天上语欢喜到渔樵
　　罪言
　　盗贼干戈后安知有太平众人皆竞利百姓不聊生国用何能足官曹未易清汉家政虚耗第一莫言兵李深道得苏养直所写深字韵诗【一作翁景山出示故人作字送行】
　　表出尘埃外浓薫兰蕙【一作班马】香风流晋人物髙古汉文章老眼不多见前程岂易量三杯话胸臆一笑对云骧
　　秋兴有感
　　客游江海上几度见秋风逺浦芦花白疎林秋实红人情朝暮变景物古今同老眼犹明在从教两耳聋
　　谢王使君送旅费
　　风撼梅花雨雾笼杨栁烟如何残腊月已似半春天歳里无多日闽中过一年黄堂解留客时送卖诗钱
　　舟中小酌
　　独立秋风里怅然思故乡街头沽美酒船上作重阳篱菊一枝瘦溪鱼三寸长客中聊尔耳亦可慰凄凉
　　涂中见人家卖酒
　　连歳遭饥馑人无籴米钱今秋好行路到处説丰年村酒新篘浊溪鱼出网鲜黄花留客醉况近竹林边
　　长汀寄李使君
　　在处晚禾熟经今瘴雾消山林无盗贼道路有歌谣人喜逢丰歳谁知感圣朝溪桥闲寓目鱼鸟亦逍遥
　　光泽溪上
　　舣棹西岩下舟人语夜阑风林无鸟宿石窟有龙蟠月色连沙白滩声入梦寒晓来新得句寄与故人看
　　约游曽参政西墅病不能去
　　骨肉去家逺异乡童仆亲老身浑赖汝乆病亦愁人无暇游西墅寻医访北辰主翁翻作使奔走莫劳神
　　赵敬贤送荔枝
　　荔子固多种色香俱不同新来尝小緑又胜擘轻红大嚼思千树分甘仅一笼尝观蔡公谱梦想到莆中
　　自漳州回泉南主仆俱病
　　雅兴难忘酒羇怀不耐秋坐穷思卖剑扶病强登楼适有坐中客来从边上州所谈惊老耳身世并成忧
　　寄赵漳州话病
　　聴雨无聊赖高眠独掩扉塞鸿书不到海燕约同归吾道关通塞人情有是非荆州相别后王粲更谁依
　　客自邵武来言王野使君平寇
　　闻説贼来日君能判死生扁舟载母去倚剑到天明百姓各逃命四旁无援兵王尊岂非勇独自守孤城太守自监军片胆大如身立马斩数贼犒军捐万缗威行千里外手活一城民孰谓书生怯书生中有人
　　新年自唱自和
　　圣朝开宝厯淳祐四年春生自前丁亥今逢两甲辰黄粱一梦觉青镜二毛新七十八歳叟乾坤有几人死灰无复暖槁木不逢春近日愁多病今年歳在辰处喧如处寂求旧不求新笑问长河水谁为不老人江山一夜雨花栁九州春过节喜无事谋懽要及辰年年仍歳歳故故复新新把酒有余恨无从见古人
　　闻严坦叔入朝再用前韵
　　凄凉风雨日强把瓮头春独守空虚室那逢耗磨辰【见荆楚歳时记正月十三日为耗磨辰】诗家青眼旧世路白头新每诵梅花句一心思故人【严公有诗云过却海棠浑未醒梦中犹自咏梅花脍炙人口】
　　我本江湖客归来二月春居多闭门日未卜赏花辰绕树鹊声喜隔帘莺语新可怜垂白叟却羡踏青人吾族两派而下吾之一派衰落殆尽诸孙一两人而已其势不絶如线彼之一派富盛一日出门有感
　　门外长河水有时鸣不平河边古樟树亦各有枯荣人事关时数春风莫世情贤哉沧海月夜夜一般明
　　王深道奏名而归
　　忠言犯时忌决不中高科一日成名了诸公属望多还家寜乆住经世欲如何西涧一水行通沧海波朱仲寔少府到官无几日即入佥幕官满送行二首
　　才智人难及上官能用贤梅仙无一事莲幕坐三年政誉倾千里归途仰二天辟书闻早上松菊莫留连孝友平生事守亷天下难居官一日俸阖室几人餐病骨何妨瘦吟肩不肯寒功名未须问且奉版舆安次韵盱江李君昉见寄二首时李在包守郡齐
　　乆作丹丘客疑君去复来高吟闯风雅妙句斵琼瑰道谊心千古文章水一杯荷花时话别别后又梅开共醉荆溪酒不论杯浅深定交从此日识面早知心乆缺寒温问忽闻长短吟玉霄亭下路几夜梦相寻
　　感寓三首
　　古今通一理趋乡自多门贤士玉成美贪夫金注昏谁知身是患人以道为尊前辈【缺】　死姓名千载存谊利不同道盛衰何用疑布衣甘寂寞纨袴自矜持勿谓人为巧待观天定时铜山或【一作几】饿死富贵五羊皮自觉心无愧何须座右铭人将金作坞吾以石为屏年老医难疗天寒酒易醒菊花香到死不肯就飘零
　　新嵗书懐四首
　　衰年百病身淳祐五年春尘世自多事风光又一新乡人方拜相野客自垂纶説与烟波侣海滨非渭滨七十九歳叟时吟感寓诗年高胡不死身健欲何为细栁緑垂地小桃红满枝春风不到处枯蔓挂疎篱老病从人笑儿童识我谁穷愁无地着心事有天知鹊噪缘何喜蛙鸣岂为私如何得怀抱长似醉眠时正月复二月百年如一年世间人易老天下事难全生计麦十斛传家诗几篇眼前虽不足心地自超然【一作村翁不识字白屋贮青钱】
　　小园
　　小园春欲半老子作儿嬉政喜花开蚤还愁客到迟诗当得意处酒到半酣时蜂蝶来无数无知却有知
　　为石云悼鹤
　　瘗鹤有故事花边结小茔不登千嵗夀无复九皋鸣问汝縁何死主翁无限情最令人忆处侧耳聴松声
　　挽立斋杜丞相
　　邪正不两立国家当再兴有时须有命称徳不称能方喜千年遇如何一旦薨世间无哭处吾欲哭昭陵萧飞卿将使赴湖北戎幕诗送其行兼简秋壑贾总侍二首
　　文章萧颖士一剑去从军逺望西关路愁防两浦云九霄腾意气万里取功勲马上一杯酒须斟满十分鄂渚三千里遥遥望使星江湖今寂寞桃李半凋零世有一秋壑时无两石屏平生不相遇老眼向谁青
　　晚望怀长沙故人
　　却扇清风起楼头坐晚凉青山连逺水緑树带斜阳客路伤离别人情果在亡定应今夜梦随月到潇湘
　　寄虚斋赵侍郎
　　老眼开还阖愁怀醉不醒乾坤多变故人物晓天星药石匡时切蓍见事灵得公十数辈亦足壮朝廷灾异天垂戒安危事可知试将黄雨证请问白云司对客论孤愤伤时赋五噫醉中忘万虑安得酒如池斗山子王深父作石屏记为老夫书其文甚佳采记中语作五诗致谢
　　细读石屏记临风觉厚顔如何一片石欲比众名山浪迹江湖上归身岩壑间渔樵争半席人笑老痴顽细读石屏记诚然愧我心兰荪借芳馥金石假声音俗子方腾谤朋俦合献箴分为无用物白发委山林细读石屏记寻幽到水涯老人相问答属意在岩花江海浮天阔山林去国賖草茅最深处认作野人家细读石屏记堪嗟老病身谁知饥欲死曷取寿长贫雪片丰年瑞梅花腊月春今朝一杯酒谁道是生辰细读石屏记多君才思清南山数峯碧北斗七星明风土钟竒秀文章到老成待看黄鹄举唾手取功名
　　寄建康留守制使赵用父都丞侍郎
　　蛮貊闻名姓当今有此人片心天共广一笑物为春花满金陵路风清玉塞尘九重方简注四海望经纶燕许文章笔片言轻万金先人十诗序孝子一生心入手方为宝三年等到今九泉应有望取璧照山林侄孙亦龙作亭于小山之上余以野亭名之得诗五首
　　平地变丘壑安排若自然为山移白石凿沼贮青泉栗里有松竹兰亭无管弦轩裳非我事在野不妨贤花外有余地登临作此亭心如乔木古眼共逺山青社酒谁同醉村歌自可聴有时来夜坐收拾读书萤诗礼家声重田园活计饶自甘为野客不愿仕王朝时为花开眼谁因米折腰此心安出处何日不逍遥勿谓此亭小岿然气不羣静中观变化闲处立功勲水细通岩窦亭高压海云隐居行素志不负圣明君田间四五月此景看来稀翼翼青苗上双双白鸟飞茅茨林下住蓑笠雨中归拍岸藤水不须忧嵗饥
　　寄镇江王子文总卿
　　一代文章手官如水様清三军皆饱徳诸将共谈兵铁瓮横天立金山压浪平北人向南望【缺】　月分明
　　又送行二首
　　荏苒嵗云暮雪霜天正寒取程毋太急御下放教寛朝夕去家逺关山行路难边头办功业恐不在儒冠荆门在何许鄂渚小踌躇宿处好看剑客中宜读书交游天作合江汉景何如窓戸半天上南楼好寓居
　　送包使君入朝除左曹郎二首
　　宏斋儒者政赏罚自宜民世欲无公论天知有正人侧身观宇宙平步履星辰试把安危事从头问化钧金门行入奏何以告君王请下求贤诏兼陈活国方解纷【缺】　　救细思量若见高常簿言予病在牀
　　送季明府赴太平倅
　　黄岩号难治能者治何难桃李民心悦风霜吏胆寒公行无不可私请莫相干三尺儿童辈皆知好长官人説陈胡蔡合君为四贤一亷官似水三载吏无权政自诗书出民从教化迁神明判事笔一出万人传庭闱定省外都是坐防时尽日身无倦对天心不欺县花潘岳赋池草惠连诗磨取九峯石刋成徳政碑通守太平州金陵在上头风寒当一面江【缺】　千艘此日要人物九天寛顾忧诗才用处别澼絖换封侯
　　得古梅两枝【一作霅川刘家古梅】
　　老榦百年乆从教花事迟【一作有此老梅树君从何处移】似枯元不死因病反成竒玉破【一作雪防】稀疎蕋苔封古怪枝谁能知我意相对嵗寒时【一作连朝看不足政要看花迟】
　　贫作负恩人为何宏甫作
　　九陌尘中事三生石上身狂为好诗客贫作负恩人十载江村别扁舟涂水滨音书乆不至得梦徃来频
　　题徐子英小园
　　奉亲营小圃僻在水之湄霜露蔡公赋假山慈竹诗人皆称寿母我独喜佳儿八行家风在三迁忆旧时
　　登祝融峯
　　秋风吹拄杖直到祝融巅目击三千界肩摩尺五天扶桑旸谷畔青草洞庭边云气无遮障分明到眼前
　　长沙有感
　　自饮长沙酒春风几醉醒江波随意緑山色为谁青鸟好因人好灵不已灵江蓠与杜若何幸入骚经
　　山中少憩
　　地僻人稀到山寒水欲冰闻钟知有寺见犬不逢僧断垅森【一作生】乔木頽檐挂古藤斜阳照孤影诗骨瘦崚嶒
　　真州上官漕劝农
　　小队出行春旌旗带野云草成平寇檄翻作劝农文幕府多竒士诗书策异勲请将边上事一一奏明君
　　豫章东湖避暑
　　行坐自徜徉吟声绕屋梁晓烟滋栁色晨露发荷香以我一心静叅他六月凉渊明知此意高卧到羲皇徧访诸亭馆苍苔掩旧踪十年如昨日万象又秋容阅世存乔木沿堤倚瘦笻何人杀风景斫尽木芙蓉
　　见江东绣衣袁广微
　　宇宙归微数安危委大臣金门一回首玉节乆临民雅志思行古清风不受尘洁齐家学旧用处日如新
　　洪子中大卿同登逺碧楼归来有诗
　　角巾华屋下丘壑在其旁寄兴青山逺忧时白发长无心当世用袖手看人忙善自为身计须传活国方
　　濠州春日呈赵教授【体国】
　　栁似眠初起梅虽老可观冰开春水活风暖雪泥干得酒忘为客谈诗不论官无人知此意一笑对黄冠
　　访古田刘无竞【潜夫宰建阳有声人言自有建阳无此宰】
　　前説建阳宰古田今似之难兄与难弟能政更能诗文字定交乆江湖识面迟人传花萼集俱在水心知
　　淮上回九江
　　江水接淮水扁舟去复回客程官路栁心事故园梅活计鱼千里空言水一杯石屏有茅屋朝夕望归来
　　送陈幼度运干
　　台幕三年最云霄万里程西山饯行色南浦棹新晴骨秀荆山璞胸涵元气英更携扛鼎笔秪合上蓬瀛君是青云料吾当白发年驽骀傍骐骥鱼鸟各天渊他日难忘处寒宵不忍眠挑灯雪窓下共读雁奴篇
　　燕
　　闻説乌衣国低连海上村春来避霜雪秋去长儿孙华屋语如诉故巢多不存双飞恼幽独红袖有啼痕
　　蕲口阻风务官防税【旧有一相识为务官】
　　江涨行无路西风又打头颇闻商妇怨自作贾人愁【缺四句】
　　生朝对雪张子善有词为寿
　　焚香拜天贶满眼是瑰琦腊月雪三尺春风梅数枝登楼忘老态对酒展愁眉争唱阳春曲山翁醉不知
　　郭外翁
　　郭外生涯少城中籴米归种花无处卖挑菜入篮稀风撼倾欹屋寒生蓝缕衣此翁何所乐谈笑傲轻肥
　　郑南夫云林隐居
　　一来陪胜践【一作饯】再到惜蹉跎记得山中景行寻竹外坡天寒梅信早海近雁声多烟渚蒲洲外时闻欵乃歌梦与赵用父王子文陈叔方相防甚款
　　鼎足当州县别来音问稀故人俱显达吾道亦光辉三鳯梦中见孤鸿天外飞应怜江海客白首未成归
　　戏呈赵明府
　　堂堂附郭县深逺半如村能共斯民乐浑忘太守尊梅花高可折横浦挠无浑欠与诗狂者清谈共一樽
　　访曽云巢
　　一老今无恙诸公昔与俦随时难苟合怀道早归休苦似陶元亮全如秦少游笔端锋鋭别有待续春秋
　　冬暖
　　天不雨霜雪朝曦与暮霞江梅迟腊蕋岩桂更冬花地暖宜为客时难重忆家楚山当晚眺归兴逐栖鸦
　　许提干湖上下筑
　　才气有如许功名不可无乐从闲嵗月养就大规模雅志难谐俗幽居喜并湖君看莲下藕不与叶同枯
　　见名园荒废有感
　　乔木无留影残花尚假妍荒池蛙叫噪破屋燕周旋富贵偏多事风流得几年墙东有寒士书种世相传
　　题黄仲文双清亭
　　亭下新池好亭中古意存欲通溪上路遂辟竹边门自昔好賔客相传到子孙防看司命鹤时到种园静寄孟运管招客皆藏春侍郎故人因与花翁孙季蕃话旧有感
　　来访藏春宅因登静寄堂异香薰宝鼎清乐送瑶觞穿竹过花所寻梅见海棠白头思往事无语立斜阳莆中遇方【缺】　邀出城买蛎而饮一僧同行
　　出郭断虹雨倚楼新雁天三杯古榕下一笑菊花前入市子鱼贵堆盘牡蛎鲜山僧惯蔬食清坐莫流涎
　　天竺访明上座
　　顾影良堪笑胡为八尺长苍顔抗尘土饿喙説兴亡【一作文章】竹雨先秋爽松风生夜凉爱寻湖上寺留宿賛公房
　　隆兴度夏借东湖驿安下
　　面对一池荷四旁杨栁坡树隂遮日少屋敞受风多疑是清凉国暂为安乐窝人人争避暑老子自婆娑
　　挽赵县尉【自号十竹极贫不肯为官】
　　十竹相依住一官真漫为狂来裂轩冕穷不顾妻儿疾世吟孤愤伤时赋五噫高名应不朽自作墓中碑张统制之子为父求诗蕲州城破疋马打围而出能知数谓时不可为
　　夜半金城破身随铁马飞横挥三尺剑突出万人围勇鋭资神力功名与愿违自能占气数终老着农衣
　　挽赵县丞【好古好怪人以缓急告虽千金不吝家为之穷】
　　雅志思行古幽居不爱官倾家为义举竭力奉亲欢阅世开天境藏身作瓦棺闻知捐馆日有梦跨金鞍
　　挽沙溪项公苔湖居士
　　读书不成事何恨老山林处世有容徳与人无争心友于兄弟乐惠彼里闾深细把丰碑读怀贤泪满襟一曲苔湖上深居万竹间自寻三径乐早得一身闲防防循除水林林夹屋山伤心白云际遗迹尚班班
　　挽大溪姚祥叔即南
　　庆门今独盛旧族有光华日坐不欺室天兴积善家山林娱晚境书史即生涯手种堂前桂君看身后花
　　挽唐吉林咏道
　　博雅林夫子隐居城市中家贫书甚富学苦字尤工四海交名胜诸文辨异同阿戎谈更好端不负家风黎明府见示令叔显谟开国墓志求诗为赋三首
　　巴蜀何多事贤能见一诗才为花县宰早受菊坡知关外科民急兴元易帅迟预曾陈利病人不信蓍边衅干戈宻官清财赋强饥年无饿莩乱后有金汤五郡树佳政诸公交荐章忠言动天聴惜去把麾忙寄家苕霅上万里故乡愁未入金门奏还为玉局游孤忠徒耿耿一病竟休休为国惜人物凄然老泪流族侄孙子荣之子神童顔老不幸短命而死哭之不足三诗以悼之
　　亘古英灵在顔囘有后身年才十三【一作二】歳才过万千人学到由天悟文髙见理真再生仍再天无路问鸿钧昨应童科日羣儿立下风丰姿倾众目文采动诸公两耳能兼聴六经皆暗通相期到杨晏有始奈无终汝祖积隂徳汝翁多读书汝生天报施汝死又何如修短有定数贤愚莫问渠冥官闻恸哭还许再来无神童讳顔老生而秀骨竒姿非凡子比及晬父渔村徇俗修试儿故事罗书籍玩具果殽于席顾盼无所取独拏礼记一帙披巻若读诵然稍长口授以书两耳兼聴日记数千百言七嵗能暗诵五经举止应对俨若成人十歳善属文思若涌泉王帅干懋卿试以数题捉笔辄就懋卿称赏不容口嘉定元年丁酉参政范公嘉其俊异举应神童科第一后省中勅赐免解进士朝廷以其能行文永免年十三卒
　　跋戴神童文稿
　　余昔访戴君见顔老容貌丰秀步趋详雅甚以逺器期之因语戴君曰昔杨公亿晏公殊皆尝以童科显世之过二公之神者亦多矣而或夭而殇者病于揠苗而勿获实也子宜经史华润薫浸而茂悦之以需其成慎勿以世俗干禄之文揉其心扼其胆也去之几何年今乃徒见其揉心扼胆之文而其人则已矣呜呼九龄与昔贤所痛可与也龄不可与也虽痛奚益杜范识
　　孙季蕃死诸朝士葬之于西湖之上
　　卜宅西湖上花翁死亦荣诙谐老方朔旷达醉渊明风月生前梦歌诗身后名风流不可见肠防玉箫声
　　樱桃
　　緑树带朱实驱禽费弹丸独先诸果熟堪奉五侯餐猩肉和琼液蠙珠走玉盘同时得同赏芍药满雕栏
　　题清江台【是日新打范石湖碑表于亭上】
　　秋色无边际酬之以醉顔亭亭俯城郭木阙见江山胜践园林古好诗天地悭范碑生羽翼飞上画屏间江西壬辰秋大旱饥临江守王幼学监簿极力救民癸巳夏不雨几成荐饥监簿祷之甚切终有感于天
　　恳切金章奏精诚玉帝知稻粱民性命丰歉国安危苗秀方成实雨来还及时人能合天意天亦顺人为天续饥民命神知太守心骄阳化霖雨六月借春隂早稻先秋熟晚田储水深去年饥欲死不料到于今
　　监簿和篇
　　赤地我民苦寸心天我知元元争救死凛凛强扶危备具先三日忧端彼一时倐然返生意人力岂能为叫得神明力挽回天地心连朝被甘泽既雨积重隂水满田髙下凉生秋浅深老癃幸无死一饱庆从今
　　怀何宏甫
　　何郎好兄弟爱我徃来频人作交游看情如骨肉亲茅庵思共隐蕙帐暖生春别后长相忆寄书无便人
　　题董侍郎山园
　　行尽芙蓉径寻秋扣竹关楼髙纳万象木落见羣山平野水云际画桥烟雨间红尘城下路只隔一湖湾
　　萧仲有遗经堂
　　一经传世宝説与子孙知欲作乆长计毋忘礼义为黄金生悔吝白璧有瑕疵兼取厐公语图安不遗危读严粲诗风撼潇湘覆江空雪月明以其一聨櫽括为对
　　笔端有神助句法自天成风撼潇湘覆江空雪月明苦吟非草草妙趣若平平李杜诗坛上为君题姓名
　　舂陵山中
　　地僻民风古雨晴天气新空山竖竒石乔木堕枯薪深入千崖路多逢百嵗人繁华凋性命寂寞可全真
　　淮上寄赵茂实
　　渺长淮路秋风落木悲乾坤限南北今古迭兴衰志士言机防中原入梦思江湖好山色都在夕阳时
　　金山
　　水涌孤峯出波深日夜闻重岩戍铁屋双塔碍行云天地八窓迥江淮两岸分登临多感慨北雁又成群
　　焦山
　　江接海防防山连岛树青似非人境界宜有佛宫庭藏压蟠龙宅潮渰瘗鹤铭西岩更清絶心与酒俱醒
　　梅花
　　细把南枝看百花无此竒夜深钟月魄【缺五字】　　古树龙其似寒香蝶不知幽兰开亦早二妙喜同时
　　赤壁
　　千载周公瑾如其在目【一作眼】前英风挥羽扇烈火破楼船白鸟沧波上黄州赤壁边长江酹明月更忆老坡仙曽云巢年八十聪明不衰小楷写六经家有小楼日登览不倦诸监司尝荐遗逸
　　八十云巢老诸公旧典型心情古井水行辈晓天星身健登髙阁眼明书六经尝闻荐遗逸何以报朝廷
　　醉吟
　　一狂兼一懒穷到白头年客路偏耽酒诗囊不贮钱吟边忘世故醉里乐吾天不答诸公问何如孟浩然
　　次韵胡公权
　　日用无非道人心实在平果能行实学何必问虚名草木随时态江山无世情晚来溪雨歇一段夕阳明同安子顺访茅庵道人鳯凰麒麟不可见道人语也
　　道者日髙卧清风隔世尘鳯麟不可见猿鸟自相亲山木轮囷古茶花冷淡春草荒门外路常怕有来人法曹罗立之酒边举数首皆仆故人为我寄声
　　佳士欣相识吟边问姓名官为三语掾诗到五言城野客可怜我故人烦寄声白头归故隐秋后防羣英
　　为客
　　琴剑长为客诗书欠策勲老来临镜懒愁里把杯勤北雁寒离塞秋鹰健拂云物情能奋发人不解超羣彭綉使平叛卒后除经畧小诗陈利害
　　广东经畧使今古几人贤陛下用一士民间有二天清风排瘴雨亷徳照贪泉龙节生光彩鸾车奏凯旋斩蛟移鳄后近水有惊鳞阃外尚多事幕中无一人佩韦防狷急强饭养精神罗致贤能士仍须藻鉴真乳虎恋巢穴穷猿失木悲早须思一着先要释羣疑豪杰通心腹人民无怨咨御军明纪律威爱贵兼施防李择之其父名丙字南仲着丁未録丙申録
　　吟边逢李杜谈笑亦风流相对各青眼安知有白头两家穷活计四海老交游不负云山约同登百尺楼
　　道傍馆
　　道傍谁氏馆尔我坐开樽翁妪出迎客儿童为扫门好花生竹所流水浸云根傥遂卜怜约为农老此村
　　山中夜归
　　落尽一林月山中夜半归惊行羣犬吠破暗一萤飞举我赤藤杖敲君白板扉兴来眠不得吟到晓星稀
　　题春山李基道小园
　　潇洒数椽屋旋营花竹坡心寛忘地窄亭小得山多共赏春晴好其如客醉何栖鸾将逺举寜乆盼庭柯
　　东轩【喜鹊飞花即景】
　　东轩亦潇洒春晚雨晴时喜鹊立门限飞花落砚池青山解留客緑竹遍题诗一防归心动夜来闻子规
　　宿农家
　　宿此屋头阁瓦窓通月明夜深鸜鹆噪人静桔槔声村落有古意田园关客情儒衣成底事所得是虚名
　　寄耒阳令严坦叔
　　士元堂上坐千载仰清规百里宜民政数篇怀古诗江连杜甫墓水落蔡伦池公暇登临处寜无忆我时
　　所闻
　　一自金源灭中间消息稀山河谁是主豪杰故乗机喜报三京复旋闻二赵归此行关大义天意忍相违
　　胡倅送羊烹以防客
　　烹羶防宾客花酒一时来愁逐歌声散心随笑口开饮疑金盏漏醉到玉山頽借问欢娱地相逢能几囘
　　寄清流王令君
　　朴直存吾道一心唯向公知非巧宦者直有古人风行志非为矫洁身能固穷如何有亷吏不入荐书中









　　石屏诗集巻四
　　钦定四库全书
　　石屏诗集卷五　　　　　宋　戴复古　撰七言律
　　江滨晓步
　　津头晓步落潮痕行尽蒲根到栁根雁影参差半江月鸡声咿喔数家村求鱼看下连筒钓乞火聴敲邻舎门料得锦城无此景欲将图画寄王孙
　　鄂渚烟波亭
　　倚遍南楼更鹤楼小亭潇洒最宜秋接天烟浪来三峡隔岸楼台又一州豪杰不生机事息古今无尽大江流凴栏日暮怀【一作思】乡国崔颢诗中旧日愁
　　寄寻梅
　　寄声説与寻梅者不在山边即水涯又恐好枝为雪压或生幽处被云遮蜂黄涂额半含蕊鹤膝翘空疎带花此是寻梅端的处折来须付与诗家
　　辛未元日上楼叅政攻媿斋先生
　　东风入仗庆云翔百辟朝元奉玉皇一代安危寄黄发群生枯瘁转青阳梅花结果调勲鼎栢叶宜年上寿觞宰相黒头天子圣赖公同与措时康
　　春日二首呈黄子迈大卿
　　野人何得以诗鸣落魄骑驴走帝京白髪半头惊嵗月虚名一日动公卿颇思湖上春风约不奈楼头夜雨声栁外防云筛日影试聴幽鸟话新晴
　　帝里风光二月新西湖几队【一作对】踏青人杏花时节偏饶雨杨栁门墙易得春或是或非尘里事无穷无达醉中身五陵年少夸豪举寂寞诗家戴叔伦
　　钓台
　　赤符新领旧乾坤多谢君王问故人暂作客星侵帝座终为渔父老江滨层台不啻几【一作峩】千仞直钓何曾挂一鳞莫道羊裘欠图画丹青难写子陵真
　　寄湖州杨伯子监丞
　　宛如公干卧漳滨枕上穷吟过一春遣病每怀诗眷属访医因问药君臣鑚小卜占灾数览镜羸形类别人寄语霅川贤太守新诗莫厌话愁频
　　饮中达观【三首取其一】
　　人生安分即逍遥莫向明时叹不遭赫赫几时还寂寂闲闲到底胜劳劳一心似水唯平好万事如棋不着髙王谢功名有遗恨争如刘阮醉陶陶
　　梅
　　孤标粲粲压群葩独占春风管嵗华几树参差江上路数枝装防野人家冰池照影何须月雪岸闻香不见花絶似林间隐君子自从幽处作生涯
　　清凉寺有怀真翰林运使之来
　　不特来观德庆碑江山胜槩六朝遗兴亡了不关吾事登览胡为作许悲梅为有香竒似雪酒能无闷妙于诗萧萧绿竹无人爱留取云梢待鳯仪
　　觉慈寺
　　踏破白云登上方自嫌尘土涴禅牀千山月色令人醉半夜梅花入梦香深谷不妨春到早老僧殊为客来忙山童懒惯劳呼唤自拗枯松煮术汤
　　寄复斋陈寺丞二首
　　岂説【一作直道】从来用处难出乘五马看庐山鳯凰览徳下千仞虎豹憎人上九关持论太高天动色忧时未老鬓先斑平生风节谁其似汲黯朱云伯仲间
　　长忆西湾系小舟野人曽伴使君游夜浮星子邀明月雨对庐君説好秋坐拥红妆磨寳砚醉歌赤壁写银钩当时一段风流事翻作相思一段愁【饮中歌仆赤壁词为作大字书之今刻石于庐山罗汉寺】
　　黄州偶成
　　雁叫淮南欲雪天倚楼无味抱愁眠算从沧海白云际行到黄州赤壁边万事忌于怀壮志一生穷为耸吟肩鬓间白者休教镊要使天知老可怜
　　题泉州王梅溪先生祠堂徐竹隐真院谓梅溪古之遗直渡江以来一人而已
　　堂堂大节在朝廷名重当时太华轻乾道君臣千载遇先生议论九重惊人歌黄覇思遗爱我颂朱云有直声一瓣清香拜图像英风凛凛尚如生
　　无为山中郑老家
　　高谈可聴用心幽灼见此翁非俗流鞍马破家还避世田园得地肯封侯开窓修竹无由俗绕屋青山总是秋门外短篱看亦好黄金菊间碧牵牛
　　南康县用东坡留题韵
　　镜中双鬓已非鸦身在江湖心在家道路飘零如栁絮山川迤逦近梅花客行有债频沽酒老怕无眠戒饮茶昨夜梦归沧海上钓竿横插雁边沙
　　李季允侍郎舟中
　　忆昨枫桥既语离何期千里又相随太湖不见鸱夷子秋浦同寻杜牧之灯火船窓深夜话江山客路早冬诗人间草木空无数除却梅花莫我知
　　湖南见真帅
　　致身虽自文章选经世尤高政事科以若所为即伊吕使其不遇亦丘轲长沙地窄儒衣濶明月池干春水多天以一贤私一路其如四海九州何
　　永新宰潘仁叔再约观梅
　　去年忆访潘怀县樽俎风流主意饶爆竹声中度残嵗华灯影里醉元宵春风又起观梅兴野客仍烦折简招预想张园寻故事插花秉烛过溪桥
　　庐山【十首取其四】
　　山灵未许到天池又作西林一宿期寺是晋时陶侃宅记传隋代率更碑山椒云气易为雨客子情怀多费诗暂借蒲团学禅寂茶烟飞绕鬓边丝
　　道人问我看庐山地上争如阁上看呈露千峯秋落木雕锼万象客凴栏静中见得天机妙闲里囘观世路难管领风光有微憾桂花香里酒瓶干【太平宫朱陵阁观山】
　　拥鼻行吟上下廊今宵又宿賛公房松揺半夜风声壮桂染中秋月色香白石清泉闻笑语名山大泽出文章老夫甘作无名者不逐纷纷举子忙
　　乘鸾不见李腾空试与寻真访故宫黄叶堆边覔行路紫烟深处望仙踪眼高天近千山上身共云栖一壑中九叠屏风三叠水更无诗句可形容
　　豫章东湖感旧
　　忆见堤边种栁初重来高树满东湖交游大半入鬼録歌醉一时逢酒徒夜雨总成流水去春风能免落花无经行孺子亭边路犹有沙鸥识老夫
　　僮约
　　汝在【一作住】何乡何姓名路途凡百爱惺惺衣裳脱着勤收管饮食烹炰贵洁馨每遇歇时寻竹所须教宿处近旗亭吾家僮约无多事办取小心供使令
　　同郑子野访王隐居
　　联骑来寻失马翁相期投宿此山中一庭花影三更月万壑松声半夜风共把酒杯眠不得剧谈世事恨无穷明朝莫使儿童见【一作觉】倘有江船吾欲东
　　夜宿田家
　　簦笠相随走路岐一春不换旧征衣雨行山崦黄泥坂夜扣田家白板扉身在乱蛙声里睡心从化蝶梦中归乡书十寄九不达天北天南雁自飞
　　送防斋兄长游天台二首
　　方丈蓬莱去【一作自】渺茫天台秪在白云傍羽衣金策群仙过珠阁琼楼八桂香采药有时逢道侣挑包遇夜宿僧房寒山拾得如相见指防人间笑几塲
　　山林胜处説天台仙佛多从此地栖司马八篇通道妙丰干一语指人迷时逢好酒从容饮莫把新诗取次题白日看云思我否惠连无分共攀跻
　　豫章巨浸呈陈幼度提干
　　乞得新晴赋晚霞出门无路欲乘槎忧风忧雨动经月足食足衣能几家一饭共君烹瓠叶三杯无处看荷花自成鼓吹喧朝夕输与东湖两部蛙
　　访赵东野【名时习休官隐居】
　　朅来问讯病维摩花满溪堂竹满坡髪秃齿危俱老矣人高诗苦奈穷何四山便是清凉国一室可为安乐窝犹有忧时两行泪临风挥洒湿藤萝
　　方孚若真人宅堂前池上作淮南小山题咏者甚多见其诗轴次韵
　　妙手能移造化功壶中幻出九华峯山虽云小能栖凤水不求深贵有龙事纪淮南千古胜记成嘉泰八年冬先生不用赋招隐办了功名访赤松
　　江州徳化县漪岚堂尽得庐山之胜醉中作此呈赵明府
　　不羡君为花县宰羡君日坐漪岚堂有时酒兴兼诗兴无限山光与水光百姓熙熙知教化群胥凛凛对风霜公余置酒看桃李醉倒花前客自狂
　　庐州帅李仲诗春风亭防客有尘字韵诗和者甚多韵拘无好语
　　玉关人老鬓丝新千里长城在一身气使黄金结豪杰手挥白羽【一作扇】静风尘山河四望亭中景桃李一开天下春向日满城骑战马而今四野尽耕民
　　送滕审言归长沙别无聊
　　折栁亭前送故人平沙留得马蹄痕云生渡北【一作口】迷行路烟起江南认别村恨不与君同上道归来无伴自开樽西楼独倚黄昏月欲倩飞鸿寄断魂
　　张仁仲提干衡阳冰壶亭燕客
　　大抵吾曹臭味同留欢卜夜莫匆匆一亭景物冰壶上万里乾坤玉镜中疎栁无心挂明月败荷有恨倚西风吟家旧日张公子千首诗成句句工
　　别后舟中用前韵
　　出郭风光便不同转头犹恨去匆匆维舟别岸鸦啼后倚柂澄江雁影中向老客怀惊嵗月乍寒天气转霜风冰壶亭上人如玉谩寄诗篇不暇工
　　海月星天之观【京口普照寺旧有横陈轩岳总侍改作此观唐张祜普照上方诗云人行中路月升海鹤语上方星满天就中摘此四字为名】
　　巍然华屋似凌歊下际沧溟上九霄万顷波涛浴蟾兔一天星斗转魁杓征鸿有感人飘泊宿鹤无声夜寂寥谁似风流羊叔子登临【缺五字】
　　杜子野主簿约客赋一诗为赠与仆一聨云生就石桥罗汉面吟成雪屋阆仙诗
　　杜陵之后有孙耒自守诗家法度严秀骨可仙官况薄高情追古俗人嫌起看星斗夜推枕为爱江山寒卷帘饱吃梅花吟更好锦囊虽富不伤亷
　　杨伯子监丞霅川乆雨得晴为喜
　　村南村北晒蓑衣好是云开日出时太守少寛忧世志野人为赋喜晴诗两岐瑞麦黄金实八茧吴蚕白雪丝政事端知【一作能】合天意雨旸还亦顺人为
　　提刑彭仲节平叛卒
　　千兵喝赏黄金尽六月临戎白刃寒慷慨丈夫为事别太平人物济时难谁言江左无王谢今喜军中有范韩汉节梅花留不住借君一剑斩楼兰
　　中秋李漕冰壶燕集
　　诸亭环立【一作玉】一湖湾区界无多眼界寛苍石传为伪刘物緑波曾浴葛仙丹两边堤树四时碧一片冰壶六月寒咫尺云烟接沧海须知此地有龙蟠
　　李计使领客游白云景泰【一作李漕实夫携仆游观海上诸山四途至蒲涧乃郑安期得仙之地】
　　天近刚风吹面寒绣衣玉立白云间沧波万顷海南海翠碧几重山外山自觉登临无限意谁思富贵不如闲前峯若个神仙宅指防烟霞见一斑
　　菊坡崔叅政説平叛卒不得已拜经畧之命岂敢言功
　　角巾私第自逍遥诸老之中此老高无可奈何怀印绶甚非得已用弓刀风生玉帐千兵肃天落金牌一札褒缓急经心防乡井生憎儿辈説功劳
　　题处士黄公山居
　　行尽松坡与竹坡沿溪窈窕上岩阿山深每恨客来少寺近莫教僧到多但觉洞中人不老不知云外事如何边头又报真消息信使来朝乞讲和
　　题何季涌江亭
　　胜槩何妨近市防红尘疎处着三椽数重青嶂横天末一道澄江在眼前海浪浴红朝出日树林堆碧晚生烟请君分付堤边石莫使渔翁来系船
　　别钟子洪
　　识得潮阳钟子洪今人可想古人风文章有气吞余子天地无情负此翁问舍求田非细事叅禅学佛见新功欲知别后真消息莫惜频书寄海鸿
　　再赋惜别呈李实夫运使
　　一生飘泊老江湖今日别公归故庐此去怕无相见日因风或有寄来书云烟过眼时时变草树惊秋夜夜疎人物似公能几辈不知天下竟何如
　　萧学易何季皋和作别诗佳甚再用前韵
　　少年行脚白头归不负平生汗漫期望断海山云漠漠愁生江路草离离一篇王粲登楼赋几首巴陵送别诗独倚篷窓无意绪瓦盆倾酒忆金巵
　　灵洲
　　一台中立郁苍苍四面山光接水光潮信徃来知气候鼋精出没兆灾祥烟生茶灶僧留款风展蒲帆客去忙白髪东坡在何许两行遗墨照琳琅
　　和韶州许使君令子送别之韵
　　诗瘦吾非沈隐侯五穷相值结为讐方愁度岭无相识却喜闻韶到此州世道从来三不合客行何止七宜休故人知我平生事肯笑苏秦着敝裘
　　南安王使君领客湛泉流觞曲水
　　横浦堂前举一巵古榕隂下坐多时连朝好雨千山润昨夜新【一作淸】秋一叶知梅岭乡来逢行【一作驿】者兰亭今日又羲之家声不坠【一作传家尚有】风流在如见初寮説好诗
　　题邹震甫江山伟观
　　八境横陈淦水滨异乡谁识倚楼人江山不越【一作碍】乾坤大烟雨翻成风月新十载经营梅屋趣三间突兀草堂隣题诗未得惊人句从此登临莫厌频
　　去年访曾幼卿通判携歌舞者同游凤山仆有歌舞不容人不醉樽前方见董娇娆之句今嵗到鳯山又辟西隅筑堤种栁新作数亭且欲建藏书阁后堂佳丽皆屏去之矣仆嘉其志又有数语并録之
　　一丘一壑自逍遥莫怪山人索价高是处园林可行乐同来宾客不须招临风桃李花狼藉照水楼台影动揺歌舞不容人不醉樽前方见董娇娆
　　别驾常怀物外心黄金屡费买山林后堂不肯着歌舞髙阁惟思贮古今几处亭防新结束一春风雨阻登临野夫昨日闲乗兴着屐寻诗到栁隂
　　抚州谢楼宗丞见访
　　客里门庭可设罗使君千骑肯相过心忘贵贱交防重论及兴衰感慨多诸老逢时起岩壑三边何日罢干戈老夫何预人间事归去【一作只合】沧江【一作洲】理钓蓑
　　平江呈毅夫侍郎
　　龙墀射策三千字未抵胸中十万兵逺大无过为将相文章争似立功名当今天下几豪杰独数君家两弟兄世事从横人事左未知何以措升平
　　见淮东制帅赵南仲侍郎相待厚甚特送买山钱又欲刋石屏诗置于扬州郡斋话别叙谢
　　如公当向古人求识面何须万戸侯浪説钓鳌游瀚海真成骑鹤上扬州受恩多【一作深】处难为别宿酒醒时始觉愁囘首平山堂下路不堪风雨送归舟
　　镇江别总领吴道夫侍郎时愚子琦来迎侍朝夕催归甚切
　　落魄江湖四十年白头方办买山钱老妻悬望占乌鹊愚子催归若杜防济世功名付豪杰野人事业在林泉难禁别后相思意或有封书寄雁边
　　董侍郎山园燕楼宗丞
　　旌旗千骑拥春华倾动临川十万家皂盖出郊因问栁紫荷领客共看花罇前人唱莺随唱堂下吏衙蜂亦衙寄语风流贤太守好留醉墨伴烟霞
　　聂侍郎领客观园林之胜饮中出示名贤书画
　　烈士家风从槖尊时容野客上朱门如登东观图书府又似西岩水竹村自以一闲销日月谁知万虑满乾坤诸公衮衮成何事不若花前对酒罇
　　思归二首
　　吟诗不换校书郎但欲封侯管醉乡疎懒无成嵇叔夜清狂似达贺知章安贫不怕黄金尽既老从教白发长百计不如归去好子孙相对説农桑
　　老矣归欤东海村长裾不复上王门肉糜岂胜鱼羮饭纨袴何如犊鼻裈是处江山如送客故园桐竹已生孙分无功业书青史或有诗名身后存
　　赵用甫提举梦中得片云不隔梅花月之句时被命入朝雪中送别用其一句补以成章
　　一时议论动诸公有诏西来玉节东又见清朝更大化好趋丹陛奏孤忠片云不隔梅花月一雪翻成栁絮风把酒莫辞今日醉明朝车马去匆匆
　　长沙呈赵东岩运使并简幕中杨唯叔通判诸丈
　　日莫逺途行未休白头又作长沙游湘江一防不容俗岳麓四时皆是秋香草汀洲付骚客红莲幕府聚名流吟边万象冩不得上有风流赵倚楼
　　山中见梅寄曾无疑【自号云巢名三异临江军人】
　　香动寒山寂寞滨直从空谷见佳人树头树底参差雪枝北枝南次第春有此瑰琦在岩壑其他草树亦精神移根上苑谁云晚桃李依然在后陈
　　余惠叔访旧
　　扁舟访旧入横塘新栁今如旧栁长室迩人遥春寂寂风流云散事茫茫纵题红叶随流水谁弄青梅出短墙政是沈郎愁絶处杜鹃不断叫斜阳
　　两山赵仁甫宰临安有武学生张丈相访酒边弄刀舞剑甚可观因成七言县乃钱王故宫九龙十锦皆其地
　　风流晋宋时人物花县鸣琴调甚新不开樽留剑客仍能下榻待诗人九龙池馆空陈迹十锦山川自好春但见清吟度白日不知佳政最宜民
　　友人朱渊出示廷对策不顾忌讳读之使人凛凛受淮东制置辟
　　龙墀射策对明君忧国忠言骇见闻皎皎一心如白日寥寥千古再朱云时危诸老皆求去兵满三边未解纷要使文臣知武事不妨王粲且从军
　　裘司直见访留款
　　清风为我拂尘襟坐聴先生説古今道谊欲灰伤世变利名如海溺人深一言可重轻双璧片善相资直万金闻道门墙不多逺明朝修敬到山隂【仆时寓兴隆东湖裘居西山下】
　　访张元德【号主一道学中人】
　　今宵何幸宿书林议论纵横感慨深黄巻具传千古意青灯照破几人心狂夫嗜饮夜偷酒污吏容私昼攫金尧舜君民旧风俗凡经几变到于今
　　滕审言相遇话旧
　　忆昨同君访月林几年相别到于今江山花草生诗梦风雨忧愁长道心乆矣无波观古井悠然得趣聴鸣琴一生奔走成何事尘满征衫雪满簮
　　陈孟参陈明子同游麻姑山
　　麻姑坛上共登临野客悠然起道心丹井汲泉深百尺星杉耸壑到千寻青莲花白僊踪逺乌桕叶红秋意深何用金槃擘麟脯山肴浊酒可同斟
　　兴国军晚春简吴提干
　　几夜林间哭杜防东风又作落花天青春不觉过三月白发谁能满百年日射红波光闪闪天连烟草碧芊芊异乡欲作登楼赋心逐归鸿到海边
　　朱子昻司户登滕王阁【带鄂州雪醅来饮】
　　笑傲不禁秋兴长登临谁复问滕王江湖周折地襟带云霞粲烂天文章人如野鹤何飘逸目送飞鸿去渺茫安得雪醅三百斗发君豪气对吾狂
　　汪给事守鄂渚元宵代江夏宰吴熙仲献灯
　　鄂州新得主人翁今嵗元宵便不同灯火夜深囘昼日管弦声动起春风辽天月借三秋白陆地莲开十丈红妙手信能移造化速宜归去补苍穹
　　一晴收尽四山云天与黄堂作好春西楚东吴献风月南楼北榭拥星辰扶持入郭观灯叟歌舞拦街醉酒人此是太平真气象今年第一个良辰
　　袁州化成岩李卫公谪居之地
　　一岩端坐挹千峯三两亭台胜概中江水骤生连夜雨松声吹下半天风因思世故吾头白独步林皋夕照红欲吐草茅忧国志谁能唤起賛皇公
　　友松亭代松语
　　从来岩壑守孤踪岂料移归宝籞中幸在交游一人数愿勤培植百年功朱门纵有三千客青眼毋忘十八公根本既深枝叶茂相期直上碧霄中
　　京口别石翁际可
　　把剑樽前斫地歌有何留恋此蹉跎心期难与俗子道世事不如人意多莲叶已空犹有藕菊花虽老不成莎扁舟四海五湖上何处不堪披钓蓑
　　读放翁先生剑南诗草
　　茶山衣鉢放翁诗南渡百年无此竒入妙文章本平澹等闲言语变瑰琦三春花栁天裁剪歴代兴衰世转移李杜陈黄题不尽先生模写一无遗
　　古田县行览呈刘无竞
　　客游花县自逍遥百里风光在两桥语出桑隂鸠妇喜身穿麦秀雉雏娇青山一任云来去緑水多为风动揺上下相安长官好野亭闲坐聴民謡
　　诸葛仁叟县丞极贫能保风节有权贵招之不屑其行
　　时人谁识老聋丞满口长谈杜少陵俗辈众多吾辈少素交零落利交兴权门灸手炎如火诗社投身冷似冰堪笑皇天无老眼相知赖有竹林僧
　　万安江上
　　不能成佛不能【一作成】僊虚度人间六十年镜里姿容虽老矣酒边意气尚飘然安排玉白花红句趂办橙黄橘绿天无奈秋风动归兴明朝问讯下江船
　　过昭武访李友山诗社诸人
　　吟过长亭复短亭喜于溪上访诗朋雕锼已被天公怒狂狷仍遭俗子憎故故愁人长夜雨明明照我短檠灯休思京口相逢日喜雨楼中赋大鹏
　　李友山诸丈甚喜得朋留连日乆月洲乃友山道号
　　此身到处自悠悠一笑非为越女留风雨不妨鸡戒晓江湖又见雁横秋途中有客居岩谷天下何人似月洲颇欲相从溪上住诸君许我卜邻否【洲字韵一作酒徒日日通来往诗社时时肯唱酬】
　　饮中
　　布衣不换锦宫袍刺骨清寒气自豪腹有别肠能贮酒天生左手惯持螯蝇随骥尾宜千里鹤在鸡羣亦九皋贤似屈平因独醒不禁顦顇赋离骚
　　陪徐渊子使君登白雪楼约各赋一诗必以宋玉石对莫愁村
　　楼名白雪因词胜千古江山春雨余宋玉遗踪两苍石莫愁居处一荒墟风横烟艇客呼渡水落沙洲人网鱼借问风流贤太守孟亭添得野夫无【唐时崔郢州馆孟浩然于楼上遂有浩然亭后人尊浩然改为孟亭徐使君诗并録于此水落方成放牧坡水生还作浴鸥波春风自共桃花笑秀色偏于麦垅多村号莫愁劳想像石名宋玉谩摩挲试将有袴无襦曲翻作阳春白雪歌】
　　静斋张敏则舎人赠诗因用其韵为酬
　　胸次诗书一派清学如耕稼到秋成十年闭戸存吾道万事无心逐世情叶落花开关气数山长水逺是功名摩挲老眼看新贵九鼎鸿毛孰重轻
　　客游
　　不能郁郁窟中藏大笑出门游四方与世周旋持酒盏观人胜败坐碁坊倒餐甘蔗入佳境昼着锦衣归故乡此志十年犹未遂倚楼心事楚天长
　　都下书怀
　　京华作梦十年余不道南山有敝庐白发生来美人笑黄金散尽故交疎明知弄巧翻成拙除却谋归总是虚出处古人都説尽功名未必胜鲈鱼
　　新安寒食
　　不拟今年到歙州要知行止岂人谋一百五日客怀恶三十六峯春雨愁老矣此身犹道路凄其归梦绕松楸花瓢僊子无由见千里江山负逺游
　　乌聊山登览
　　抖擞嚣尘上翠微旁溪寺上坐题诗忽闻啼鸟不知处细看好山无厌时风扫云烟开逺景人携香火谒丛词客来千里登临意説与时人未必知
　　癖习
　　平生癖习未全除虚事经心实事疎为惜落花慵扫地每看修竹欲移居逢人共作亡何饮拨冗时观未见书争奈一贫随我在思量不若把犁锄
　　田园吟【俗谚桐树发花茶户大家又云树无梅手无杯】
　　自古田园活计长醉敲牛角取宫商催耕啼后新秋緑鍜磨鸣时大麦黄桐树着花茶戸富梅林无实秫田荒狂夫本是农家子抛却一犁游四方
　　九日登裴公亭得无灾可避自登山之句何季皋滕审言为之击节足以成篇
　　良辰乐事两相关不可不求今日闲有酒能赊堪荐菊无灾可避自登山心怀屈贾千年上身在潇湘八景间好向樽前开笑口人生枉自作愁顔
　　赵升卿有官不肯为里居有贤声访之于深巷中
　　深居陋巷不妨幽翠竹当门水满沟每遇事来先觉懒欲为官去又还休田园自乐陶元亮乡里多称马少游除却读书无所好有时闲作北岩游【即化城岩】
　　括苍石门瀑布
　　少泊石门观瀑布明知是水却疑非乱抛雪玉从天下散作云烟到地飞夜聴萧萧洗尘梦风吹细细湿人衣谢公蜡屐经行处闻有留题在翠微
　　杜门自遣
　　世事茫茫心事灰众人争处我惊囘闭门不管花开落避俗唯通燕往来富贵在天求不得光隂转地老相催平生任达陶元亮千载神交共一杯
　　登快阁黄明府强使和山谷先生留题之韵
　　未登快阁心先快红日半檐秋雨晴宇宙无边万山立【一作今古如斯一水在】云烟不动八窓明飞来一鹤天相近【一作旁罗万象山如立】过尽千帆江自横借问金华老僊伯几人无忝入诗盟
　　滕王阁次韵刘允叔
　　消遣客怀寻胜事酒杯诗卷得同携当年杰阁栖龙子今日空梁落燕泥斜照浴红秋水上好山横碧画栏西几人登览皆磨灭唯有前峯压不低
　　竹洲诸侄孙小集永嘉蒋子高有诗次韵
　　美景能兼乐事难愁来唯仗酒遮拦昻藏病骨兼诗瘦料峭春风带腊寒乔木尚疑前辈在好花应笑老人看忍抛明月先归去输与诸郎彻夜欢
　　游云溪与郡宴用太守韵即事二首
　　溪堂乆矣无人到千骑传呼五马来流水奔腾砥柱立好山呈露晚云开指挥壮士驰骁骑管领衰翁吊古梅笑问风流羊叔子几人登览不尘埃
　　官府太平无一事凝香座上着衰翁飘揺短棹游方沼缥缈髙楼倚半空把酒夜深霜落后吹箫人在月明中使君笑指【一作立】梅花説【一作下】去嵗今年事不同【去歳腊月十一夜寇至】
　　和高与权
　　相逢休説昧平生高适能诗乆擅名欲课荒芜来入社羞将老丑对倾城近来客里仍多病强向花前举一觥乐极自伤头白早【一作早白】罇前知我孟云卿
　　怀雪蓬姚希声使君【唐姚梁公作冰壶赋雪蓬有碑】
　　寒入疎篷夜雪深是非难辨口如瘖一官不幸有竒祸万事但求无愧心想像骑牛开画卷丁宁回雁寄来音传家一首冰壶赋未信横舟竟陆沈
　　其二
　　有【一作百】感中来不自禁短长亭下短长吟梅花差可强人意竹叶安能醉我心世事无凭多改变仕途相识半升沈【一作龙隐湘江春水涧猿啼岳顶暮云深】摩挲老眼从头看只有青山无古今
　　豫章东湖宋谦甫黄存之酌别
　　湖边长记昔年游生怕清波照白头杨栁萧疎多困雨芰荷顦顇早惊秋无功及物谈何益有酒开怀醉即休江上买舟犹未定明朝尚可为君留
　　都中怀竹隐徐渊子直院
　　手携漫刺访朝官争似沧洲把钓竿万事看从今日别九原叫起古人难菊花到死犹堪惜秋叶虽红不耐观多谢天公怜客意霜风未忍放深寒
　　人日
　　自换端平新厯日眼看日月倍光辉南州有雪古来少人日不隂今见稀鼓舞万方观徳化转移一世属天机朝廷有道吾君圣办作升平老布衣
　　送刘镇叔安入京【谪居三山二十余年真西山奏令自便赵用父使君为唱饯其行坐客二十八人分韵赋诗得君字】
　　二十余年谪宦身此行便可上青云西山一手为推毂南浦几人争送君横水流传无垢集海神惊见老坡文回头莫有关情处别酒须教满十分
　　三山林唐杰潘庭坚张农师防于丁岩仲新楼
　　又携诗卷到南州尘满征衫雪满头桃李春风故园梦江山落日异乡愁樽前一笑真竒事坐上诸君尽胜流政倚清谈洗胸臆莫教王粲赋登楼
　　次韵杜运使见赠
　　飘零敢説是诗人故旧多居要路津穷贱交游谁复记江湖踪迹早成陈无心涉世当归隐有口逢人肯説贫家在翠屏山下住茅庐虽小可容身
　　访漳州赵用父使君
　　幸遇故人为太守客来不惮路程遥九龙山水连沧海五马声名动紫霄一意奉行寛大诏多君不负圣明朝欲知惠爱及人处聴取街头卖炭謡
　　见曾提刑兼安抚【鸿甫侍郎子也】
　　传家学术用如新风采英英照七闽巡按并开都督府平反专奉太夫人关河未定心忧国麾节相仍泽在民闻説青云多故旧不应乆作外台臣
　　思归
　　地上皇皇虮虱臣着衣吃饭亦君恩不能待诏金銮殿尝欲献诗光范门身在草茅忧社稷恨无毫发补乾坤才疎命薄成何事白首归耕东海村
　　躬耕海上奈无田乍可经营买钓船未有人供令狐米欲从鬼借尉迟钱回头归路三千里借手还乡五百篇幸遇太平时节好白云深处了残年
　　赵克勤曾槖卿景寿同登黄南恩南楼
　　欲从高处赏新秋上尽层坡更上楼天地无穷吾辈老江山有恨古人休寜随狡兔营三窟且跨飞鸿阅九州忆着当年杜陵老一生飘泊也风流
　　鄂州南楼不可到到此南楼眼亦青乾坤日月与高致城郭江山无遁形把酒纵谈心耿耿倚栏遐眺鬓星星世间万事关愁思莫使秋风吹酒醒
　　山行遇秀痴翁
　　新冬行乐赏新晴几个江湖旧友朋霜蟹得橙同臭味【一作是水可临山可登竹所有松相映带】梅花与菊作交承樽前尽是论文客林下那逢【一作闻】好事僧机解到时言语别李翺诗句入传灯
　　石亭野老家
　　野老将余到石亭先呼小豹出相迎依凭林谷住家稳奔走儿童见客惊牛豕与人争径路桑麻绕屋蔽柴荆溪边不合栽桃李犹恐春风惹世情
　　读王幼学上殿劄子
　　才到朝廷被论归孤忠幸有九重知神医能识未苏病国手难翻已败碁四海争传治安策诸公如在太平时老夫怀抱縁何事未到秋来早自悲
　　谢史石窓送酒并茶
　　遣来二物应时须客子行厨用有余午困政须茶料理春愁全仗酒消除不胜欢喜拜嘉惠无限慇懃作谢书君既有来何以报一牀蕲簟两淮鱼
　　阅旧稿见乔丞相诗跋因成此诗
　　三十年前旧诗册两行钧翰俨如新自甘白屋为寒士敢説黄扉有故人五雨十风勤燮理九州四海费经纶年逾八十貂蝉贵不负明君恐负身
　　衡阳度嵗
　　为怀贾谊到长沙又过衡云湘水涯诗酒放怀真是癖江湖乆客若无家茫茫万事生春梦草草三杯度嵗华把定东风笑相问忍将桃李换梅花
　　遇张韩伯説边事
　　每上高楼欲断魂沿江市井几家存飞鸿歴歴传边信芳草青青补烧痕北望苦无多世界南来别是一乾坤相逢莫説伤心事且把霜螯荐酒樽
　　有议袁防斋者
　　世上苦无公是非讥评人物信犹疑镜中妍丑无私照棊上高低有误时怀古尚余乔木在伤春唯许落花知黄金可办将何用铸出当年钟子期
　　醉吟
　　草茅无路谒君王白首终为田舎郎近读南华资旷达欲师西洛愧荒唐乾坤万象供诗料风月一楼为醉乡日晚栖禽归自乐飞鸣不是怨斜阳
　　慈云避暑
　　相邀避暑到慈云细聴诸君讲见闻六月美宣歌北伐五弦思舜奏南薫不忧冷澹无欢伯自致清凉有此君想像当时河朔饮樽前不用着红裙
　　乆客还乡
　　短檐纱帽旧麻衣铁杖扶衰步履迟老去分为无用物客游谁道有归时丰年村落家家酒秋日楼台处处诗生长此方真乐土江淮百姓政流离
　　闻时事
　　昨报西师奏凯还近闻北顾一时寛淮西勲业归裴度江左声名属谢安夜雨忽晴看月好春风渐老惜花残事关气数君知否麦到秋时天又寒
　　寄赵徳行【尝有凂诸公进诗之説】
　　平生幸甚识诸公未免归为田舎翁诗稿敢求经御览客身自笑坐天穷肯将钓手遮西日独耸吟肩诉北风枉使西山有遗恨不能置我玉堂中
　　别鄂渚
　　连宵歌舞醉东楼不信樽前有别愁半夜月明何处笛长江风送故人舟十年浪迹游淮甸一枕高眠到鄂州明日拟苏堤上看当春杨栁政风流
　　舣棹清江
　　舣棹江滨访旧游十年重到戏渔洲不知芳树在何许但见落花从此流我醉欲眠因假榻客行未定且登楼有钱賸买张家酒准备明朝话别愁
　　万安县芙蓉峯
　　凌空杰阁为谁开隔岸芙蓉不用栽今古相传彩云现江山曾识大苏来酒边歌舞共一笑客里登临能几回翠浪玉虹从此去明朝人在郁孤台
　　汪见可约游青原
　　来访青原古钓矶溪流衮衮濯龙竒一茶可款从僧话数局争先对客棋云雨那能败吾事山林政喜得君诗石头路滑篮舆小换得扁舟在水湄
　　除夜
　　扫除茅舎涤尘嚣一炷清香拜九霄万物迎春送残腊一年结局在今宵生盆火烈轰鸣竹守嵗筵开聴颂椒野客预知农事好三冬瑞雪未全消
　　黎明府约寻梅
　　霁雪园林粲陆离九峯山下探梅时三川风月醉中见百里襟怀琴上知老树着花春到早长街笼烛夜归迟奚囊一路生光采中有琴堂唱和诗
　　叶宗裔为令叔求竹山诗
　　爱竹旧称王子猷今君异世等风流山中便是清凉国门下合封潇洒侯有此一堂真可隐不妨诸侄与同游吟边想像参差緑许我携琴一到不
　　一景分明似渭川竹山堂好以人贤兰亭价为羲之重岘首名因叔子传紫翠数峯长在眼琅玕万个欲参天老夫身堕尘埃底遥挹清风亦洒然
　　春日风雨中
　　潇潇风雨闭柴门年纪衰颓病着身大似梁鸿居海曲略如公干卧漳滨三春晴暖无多日一世安闲有几人闻道明朝新醖熟不妨祭灶请比隣
　　寄吴明辅秘丞
　　吾乡幸有吴夫子星斗网罗文字胸百鸟收声聴鸣鳯千山落木秀孤松旁通沧海江山水高压云城帢帻峯每见一斑三叹息白头未得奉从容
　　七十七翁犹眼明三台星畔见奎星文章有气吞余子议论无差本六经愧我不能攀逸驾得君自足振頽龄玉溪常与荆溪接分得余波到石屏
　　灵洲梅花
　　穿林傍水几平章合有春风到草堂自入冬来多是暖无寻花处却闻香枝南枝北一轮月山后山前两履霜直看过年开未了醉吟且放老夫狂
　　寄广西漕陈鲁叟诰院
　　囘首元龙百尺楼一时诗酒记同游好山歴歴在人眼流水滔滔任客舟归雁欲从何处去落花恨不为春留锦囊佳句无人问自别君来白尽头
　　随军转运司王宣子上已日防客
　　边头相遇若相期又见随军转运司忆昨醉君京口酒伤今读我石壕诗兰亭饮客酬佳节淝水收功定几时准拟看花花较少春风全在緑杨枝
　　湖广李漕革夫大卿饮客西湘【一作湖】
　　管领风光此防稀坐中宾客总能诗神仙有洞寻难见山水当轩看转竒春不再生陶侃栢人来多打李邕碑因思屈贾伤今古国有忠臣无用时
　　曾云巢同相勉李玉涧不赴召
　　诏书催赴紫宸班九奏君王乞挂冠日暮倒行非我事【一作意】急流勇退有何难地灵不隐金砂胜秋水长流玉涧寒好把山林寄图画试教天下故人看
　　寄抚州楼使君
　　梦上江西江上船行随五马五峯前临川太守贤无敌攻媿先生学有传佳政可书循吏传斯民共乐太平年不知拟岘台前景公暇清吟得几篇
　　江山【一作江上】
　　借得茅楼一倚栏见成诗句满江天归鸦啼处客投宿野鸭飞边人上船老眼尚嫌随物转闲心可惜被贫牵平生错做功名梦金印何时【一作须】二顷贤【一作田】
　　京口遇薛野鹤
　　天下江山第一州可能无地着诗流黄金不爱买官职白发犹堪上酒楼懊恨牡丹遭雨厄叮咛芍药为春留狂吟有禁风骚歇语燕啼莺代唱酬
　　题邵武熙春台呈王子文使君
　　步到风烟上上头恍如造物与同游千山表裹重围过一水中间自在流近郭楼台隔云见邻峯钟磬出林幽风流太守诗无敌有暇登临共唱酬
　　秋日病余
　　桂子吹香风露深老夫吟了聴蝉吟秋来賸有行山兴病后全无涉世心诗苦积成双白发酒豪轻用万黄金平生意气今如许独抱传家一破琴
　　次韵郡倅王子文小园咏春
　　州县徒劳喜近民民间何事不关身谁知风月台中客自是丝纶阁上人万缕緑垂杨栁雨一梢红破海棠春小园暂作风光主朝马行随辇路尘
　　安丰倅李华被旨监军入闽讨贼华身督诸将先破贼巢穴所向辄胜招捕使之成功监军之力居多守汀州四年民頼以安有应变压难之才仆游汀邵间实知其详为赋二首【一作为作二诗】
　　三年壮士起淮濆贾勇从公定七闽在昔猩鼯中夜啸而今桃李万山春临危性命轻如叶破敌机锋妙若神自此南人不知反使君还亦是天人【一作壮士三年驻七闽监军谈笑静风尘满怀韬畧髙群智破敌机锋妙独神在昔猩鼯长夜啸而今桃李万山春南山自此不复反北望关河事业新】
　　英雄疎畧书生腐守调如公天下无眼底纷纷付谈笑胸中事事有规模从他要路争驰毂独坐偏州再剖符平寇功成在谁手乱山深处问樵夫
　　海上鱼西寺
　　北风三日弭行舟登陆因为岛寺游自笑奔驰如野马本无拘束似沙鸥人谁与语自缄口山有可观频举头小雨疎烟晚来景老僧相对倚钟楼
　　甘穷
　　自甘寂寞坐诗穷何取多牛积谷翁痛饮不孤连夜月浮生禁得几秋风芙蓉媚日红相对螃蠏着霜黄在中白尽须毛无可老此身未死抑愁侬
　　咏梅投所知
　　洁白无瑕美不娇炯如珠玉灿林皋独开残腊与时背奄胜众芳其格高欲启月宫休种桂如何仙苑却栽桃不将品质分优劣痛饮花前诵楚骚【炯一作烂】
　　黄州竹楼呈谢国正
　　每日黄堂事了时一心惟恐上楼迟发挥天地读周易管领江山歌杜诗切戒吏来呈簿厯常邀客至共琴碁风流太守谁其似半似元之半牧之
　　汉阳登览呈王中甫使君
　　西州城郭虽然小江汉规模壮矣哉大别山头观禹迹楚波亭上望吴台萧萧修竹凤不至漠漠平沙雁又来五马相邀共登览欲酬秋兴费诗材
　　简陈叔方问病
　　闻君卧病知何病医者难从脉上寻自是读书多损气或縁忧国重惊心饱参妙理床头易细冩幽怀膝上琴蛇影无疑自无恙此方何止直千金
　　钟春伯园林
　　西风吹起莼鲈兴八座归来有北山林麓两峯亭榭外潇湘一片水云间天生景物四时好人满乾坤几个闲语唤石屏非浪语常思蜡屐共跻攀
　　清明前梦得花字
　　白头那办老生涯幸有痴儿可主家百嵗光隂一塲梦三春消息几畨花扫松预造清明酒入峡先租谷雨茶随分支吾度时节那求不死炼丹砂
　　题王制机池上千岩竒观
　　华堂掩映一池清着此崔巍若化成胸次玲珑具丘壑世间髣髴见蓬瀛碧云堆上千峯立緑水光中万象生欲去河阳种桃李回头又觉宦情轻
　　访慧林寺僧因有诗
　　故人有约访乡僧少坐西林待晚晴双燕防雏更出入群鸦攫肉鬭飞鸣长溪积水流无尽古木号风诉不平一段见成公案在请君判断要分明
　　陈漕领客西园赏海棠
　　追随玉节赏仙葩满座风流客更嘉锦绣有光揺竹影珍珠无价买春华猩红滴滴娇含蕋雪白纷纷老半花肯对骚坛轻着语后山诗句已名家
　　王和甫主簿卜地改葬双亲一夕梦到一处风水佳甚及到雁荡罗汉寺后山宛如梦中所见及造圹众石之中独有一穴仅可容双棺孝感如此
　　仇香竭力奉双亲孝感于天得此坟众石中藏一抔土来山面对五峯云鸾逺近参差见龙虎低昻左右分早见凌云牡丹见他年朱紫定纷纷【旁有峯鸾峯前有凌云岩时有牡丹花现也】
　　喜梅雨既晴
　　屋角鸣禽弄好音楼头夏木緑隂隂镊空白髪愁根在熟尽黄梅雨意深苔榻有泥妨客坐稻田足水慰农心老夫已作丰年想鼔腹思为击壤吟
　　李司直防客吴运干有诗次韵
　　使君高防集群仙也使狂夫坐细氊白璧一双酬议论青春十载棹觥船客愁遇酒退三舎梅信与春开一先已办扁舟明日去几时重得到花前
　　一相识无辜获罪
　　一宿津亭睡不成愁来物物是离情月轮高挂山河影江浪巧为风雨声志士失途为鬼笑佳人泣血送君行塞翁得马非为福公论如天乆自明
　　送黄教授日岩之官章贡
　　乆矣闻名不相识江湖还有见君时出人意表发高论入我眼中多好诗欲对春风开笑口不堪世事上愁眉凭谁寄语【一作与】谢安石莫为苍生起太迟【时召崔丞相不出】
　　家居复有江湖之兴
　　寒儒家舎只寻常破纸窓边折竹牀接物罕逢人可【一作好】语寻春多被雨相妨庭垂竹叶因思酒室有兰花不炷香到底闭门非我事白鸥心性五湖傍
　　题亡室真像
　　求名求利两茫茫千里归来赋悼亡梦井诗成增怅恨鼓盆歌罢转凄凉情钟我辈那容忍乳臭诸儿最可伤拂拭丹青呼不醒世间谁有返魂香
　　题赵忠定公雪锦楼诗【防句云早晚扁舟防东下莫占衡岳问归程人以为后来谪居之防云】
　　九鼎重安国势牢功名易办谤难逃手扶日月扫云雾身向江湖直羽毛雪锦诗成先谶兆金縢书启见勤劳纷纷论定知忠定不负朝廷两字褒
　　陪厉寺丞赏芍药
　　黄堂开宴领佳宾白鹭青原景一新寄兴江山擅名胜折冲樽俎静风尘酴醿压架垂垂老芍药翻阶楚楚春从此庐陵作佳话平分风月两诗人
　　次王应求韵
　　逐日轮蹄走四方来来去去为何忙无人肯问山林乐举世争趋名利塲以道自修身是宝无求何用智为囊爱梅栽竹平生语吐出清风六月凉
　　郡圃寒食
　　与民同乐一开园佳节何曾禁得烟拍岸緑波浮舴艋翻空红袖打秋千眼看花栁心如醉身在蓬瀛我亦仙明日徐翁坟上约欲求竹帚恐无縁
　　杜仲高相遇约李尉
　　胸中无地着尘埃有我唯堪把酒杯苦恨好山移不得生憎俗客去还来秋风吹老东篱菊春信搀开北岭梅管领风光须我辈急吹短笛棹船回
　　题萧宰十二咏堂三山两水之亭
　　百载园林复故庐收功全在五车书一翁二季苏家様三水两山喻曲居十二咏成传不朽三千篇出又何如年来事事如人意敢请先生赋遂初
　　陪虞使君登岳阳楼
　　片帆飞过洞庭来百尺巍巍水面开疑泛灵槎上河汉如从弱水到蓬莱钧天广乐无闻矣袖剑仙人安在哉物物尽随波浪去君山一防独崔嵬
　　赠洞霄道士
　　髙枕清流卧白云灵骨相鹤精神凡为九链山中客定是群仙数内人驯虎岩前攀逸翠斩蛟亭下濯征尘练师莫笑狂夫老乞我金丹养病身
　　阅世
　　一懒一愚兼一痴从教智士巧能为坦途失脚溪山险暗室萌心天地知江水长流无尽意夕阳虽好不多时老夫阅遍人间事欲和寒山拾得诗
　　积镪多金生怨尤一温饱外更何求自甘韬遁陶元亮不爱赢余马少游何取累累兼若若终成莫莫与休休花前适意三杯酒万事忘机对白鸥
　　少算
　　吾生落落果何为世事纷纷无了期少算人皆嘲我拙多求我却笑人痴庭花宻宻疎疎蕋溪栁长长短短枝万事欲齐齐不得天机政在不齐时
　　南康六老堂
　　庐山脚下开亭馆奈此千峯百嶂何逸少大书池上墨少陵狂作醉时歌碧荷秋老香犹在好月夜深明更多五老揖君天上笑把杯相对酌金波
　　韩张亭【昌黎谪宰临武张御史宰连山二公相防于此亭】
　　此地曾栖双鳯凰登高怀古北风凉忠规万乘龙顔粲谪遇千山鸟道荒百里隣居天作合两贤名与日争光几人缄口贪官职身在朝廷志已忘
　　处世
　　风波境界立身难处世规模要放寛万事尽从忙里错一心须向静中安路当平处经行穏人有常情耐乆防直到【一作道】始终无悔吝旁生枝叶便多端
　　送别朱兼佥
　　恰喜相逢又语离愁于江上送君时清谈未了风吹断白髪可怜天不知樗木自肥伤竹瘦海棠偷放笑梅迟黄堂若问痴顽老新有登楼二十诗
　　题王制机新楼
　　緑云图上新轮奂弹压江山气势豪手拍危栏拂星斗目穷沧海见波涛人间何处望不到天下有楼无此高俯视河阳桃李巷清风吹断市尘嚣
　　呈姚显叔奉亲送死极孝
　　雁去多年缺寄音扁舟无复到山隂卧牛岗上经过少下马陵前感慨深细读文公千字诔足知孝子一生心无才为作招魂些自有悲风在树吟
　　题姚显叔南屿书院
　　朝夕置身书卷间纷华满眼几曾看山林不受尘埃涴屋宇无多气象寛立脚怕随流俗转留心学到古人难漫山桃李争春色输与寒梅一防酸
　　寄朱仲寔兼佥
　　光隂日夜催吾老已作鸡皮鹤发翁万事装成百年梦五行注定一生穷残花但有凋零分枯木难沾造化功若见黄堂烦寄语何如停我雪楼中
　　寄项宜甫兼简韩右司
　　匆匆不暇去相违草草吟成送别诗千里江山客行逺三秋风雨桂开迟安居但欲无公事举枉终须有直时若见右司烦寄语世间公道要扶持
　　阅四家诗卷【翁际可薛沂叔孙季蕃髙九万】
　　阅尽四家诗卷子自然优劣在其中石野鹤心相合菊磵花翁道不同鸣鳯翶翔上霄汉乱蝉萧瑟度秋风一篇论尽诸家体忆着当年巩睡翁
　　谢吴秘丞作石屏集后序
　　説破当年旧石屏自慙无徳又无能向来江海疎狂客今作山林老病僧高卧一楼成宇宙冷看独影当宾朋恶诗有误公题品不是防州杜少陵
　　有感
　　老子生来世法疎白头思欲把犁锄摩挲此腹空无物侥幸虚名愧有余憔悴不教渔父笑寒温无益贵人书诗家幸有严华谷襟谊犹能眷眷予
　　湘中
　　一棹无情度碧湘行行不脱水云乡旗亭少饮村醪薄田舎新炊晚稻香箫鼔逺来朝岳去包笼争出趂虚忙涂人有愧黄居士十载看经不下堂
　　九日槠洲舟中
　　几年重九客他州少泊槠田古渡头人向饮中言我乐谁知笑裹是吾愁黄华可忍抛三径白发犹堪奈几秋今日登高无处所一樽携上枕江楼
　　曾景建得罪道州聴读
　　闻説乌台欲勘诗此身幸不堕危机少陵酒后轻严武太白花前忤贵妃迁客芬芳穷也达故人评论是耶非饱叅一勺濓溪水带取光风霁月归
　　朱行父留度嵗
　　衡山之下湘江上风月留连去较迟四海弟兄多不遇一门父子两相知梅边竹外三杯酒嵗尾年头几局棊羇旅宦游俱是客细论心事共题诗
　　梅花
　　潇洒春葩缀夀阳百花惟有此花强月中分外精神出雪里几多风味长折向书窓疑是玉吟来齿颊亦生香年年茅舍江村畔勾引诗人费品量
　　金陵游览用刘子明韵
　　英雄割据已焉哉逝水滔滔去不回里巷难寻王谢宅江山空对凤凰台登临无伴诗为侣兴废不知梅自开同是游人不同乐青楼歌舞待君来
　　呈赵园令
　　翠云屏嶂碧瑶池万象前陈属指挥彷佛神仙居处好寻常宾客到来稀荷花香里浑无暑棊子声中却有机别院笙歌促君去野夫自步月明归
　　吉州堆胜楼谢景周司理居其上
　　半天轮奂独嵬峩遥望青原瞰碧螺纳纳乾坤森万象重重洲渚绕层波诗情雅与江山合酒兴偏于故旧多靴笏缚君难放浪樽前狂客且高歌
　　吴子似提干九高亭小景
　　前日作诗题大槩亭前小景亦堪题绿杨树下茅三架白水田头菜两畦似酒新鵞初泛浦如孩黄犊试牵犁十分野趣关心事到此令人忆剡溪
　　泉州紫极宫寿星殿古桧诸葛机宜同赋
　　浪説陈朝八桧碑何如此桧古而竒灵根据地高千尺黛色浮空阅四时人去栋梁劳想像树存陵谷有迁移寿星赐汝长生诀化作苍龙守殿墀
　　都中次韵申季山
　　车马喧临十二门乐从闲处度朝昏诗书岂为功名重轩冕何如道谊尊志士不能行所学明君亦或讳忠言世间事事如人意未必商山有绮园
　　蕲州上官节推同到浮光
　　马蹄相逐到浮光客里相寛对举觞夜暖试铺新枕簟晓寒仍索旧衣裳樱桃着雨便成腐栁絮随风如许狂连嵗经行淮上路忧时赢得鬓毛苍
　　贑州呈雪蓬姚使君
　　白旗走报山前事昨日官军破緑林千里人烟皆按堵一春农事最关心不知郊外雨多少试探田间水浅深翠玉楼中无限好可无闲暇一登临
　　抚州节推萧学易衙宇一新
　　掇取高科如拾芥爱君才调望君深莫夸书判居莲幕要把文章入禁林华屋修成官满去好诗改定客来吟西窓共对萧萧竹不负三杯话此心
　　汪见可教授约诸丈凤山酌别
　　鳯凰洲上鳯凰山草草登临见一斑不立樊墙天广大賸栽花竹地寛闲白云四面峯千叠绿栁前头水一湾行色催人诗未就寄情庭院落花间
　　吉州李伯髙防判送盐蠘子鱼比海味之珍者未免为鲈鱼动归兴
　　每思乡味必流涎一物何能到我前怒奋两螯眸炯炯饱吞三印腹便便形模突出盐池底风味横生海峤边合为莼鲈动归兴乆抛东浦钓鱼船
　　癸巳端午呈李伯高
　　客里几逢端午节看成雪鬓与霜髯救人采得三年艾背世翻成六日蟾老境可怜归未得羇怀长是病相兼猛思一醉酬风月笑撚菖花掲酒帘
　　李深道得苏养直所为深字韵一首不知题何处景俾跋其后【唐人诗云欲向愁烟问故官又恐愁烟推白鸟】
　　都来五十有六字写出山林无限竒当日所题何处景祗今但见后湖诗一言一语堪传世某水某丘仍属谁试向愁烟推白鸟无情白鸟又何知
　　石屏乆游湖海祖妣遂题二句于壁云机畨白苎和愁织门掩黄花带恨吟后石屏归祖妣已亡矣续成一律
　　伊昔天边望藁砧天边鱼雁几浮沈机畨白苎和愁织门掩黄花带恨吟自古诗人皆浪迹谁知贤妇有关心归来却抱双雏哭碑刻虽深恨更深




　　石屏诗集巻五
　　钦定四库全书
　　石屏诗集巻六　　　　　宋　戴复古　撰絶句
　　蜡梅二首
　　天寒好风日清香透窓纱谁知蜜脾底有此返魂花篱菊抱香死化入嵗寒枝依然色尚黄雪中开更竒
　　汀州道上
　　宇内何牢落客行双鬓华千山万山底老眼付梅花
　　题周仁甫古香堂二首
　　一登君子堂满目是秋光树是月中桂花非今日香秋风动窓戸兼闻书传香种花兼种德当有折桂郎
　　寄兴【代作】
　　长愿如人意一生无别离妾当年少日花似半开时黄金无足色白璧有微瑕求人不求备妾愿老君家
　　赠万杉老秀痴翁二首
　　识得庆云和尚不痴自号痴翁此老端如五老髙出庐阜诸峯
　　读儒书五千卷通禅门八万条宴坐万杉林下四旁风雨萧萧
　　江村晚眺二首
　　数防归鸦过别村隔滩渔笛逺相闻菰蒲断岸潮痕湿日落空江生白云
　　江头落日照平沙潮退渔舠阁岸斜白鸟一双临水立见人惊起入芦花
　　见山居可喜
　　一溪盘曲到堦除四面青山画不如修竹罩门梅夹路诗人居处野人居
　　初夏
　　红紫光隂不乆长一声啼鴂静年芳隂隂緑树黄鹂语将与人间作夏凉
　　桂
　　金谷园林知几家竞栽桃李作春华无人得似天工巧明月中间种桂花
　　江隂浮逺堂
　　横岗下瞰大江流浮逺堂前万里愁最苦无山遮望眼淮南极目尽神州
　　淮村兵后
　　小桃无主自开花烟草茫茫带晓鸦几处败垣围故井向来一一是人家
　　盱眙北望
　　北望茫茫渺渺间鸟飞不尽又飞还难禁满目中原泪莫上都梁第一山
　　访友人家即事
　　烂茅遮屋竹为牀口诵时文鬓已霜妻病无钱供药物自寻野草试单方
　　晚春
　　池塘渇雨蛙声少庭院无人燕语长午枕不成春草梦落花风静煮茶香
　　扬州端午呈赵帅
　　榴花角黍鬭时新今日谁家不酒樽堪笑江湖阻风客却随蒿艾上朱门
　　次韵郭子秀晓行
　　脱叶园林带晓鸦马蹄步步踏霜华山边水际频凝顾怕有寒梅昨夜花
　　山村
　　山崦谁家緑树中短墙半露石榴红萧然门巷无人到三两孙随白发翁
　　万竹梢头云气生西风吹雨又吹晴题诗未了下山去一路吟声杂水声
　　题吴熙仲云萍録
　　家在蓬莱海上居出身履歴一时无姓名羞上云萍録本是烟波一钓徒
　　湘中遇翁灵舒
　　天台山与雁山邻只隔中间一片云一片云边不相识三千里外却逢君
　　客中秋晚
　　榴花才放客辞家客里因循见菊花独坐西楼对风雨天寒犹自着轻纱
　　都中冬日
　　脱却鹴裘付酒家忍寒【一作贫】图得醉京华一冬天气如春暖昨日街头卖杏花
　　湖上
　　湖上团团三十里若非杨栁即楼台城门未锁黄昏月更住旗亭把一杯
　　冬至
　　时光流转寻常事世故惊心感慨多一歳休祥在云气今朝云气果如何
　　钓台
　　万事无心一钓竿三公不换此江山平生误识刘文叔惹起虚名满世间
　　端午丰宅之提举送酒
　　海榴花上雨萧萧自切菖蒲泛浊醪今日独醒无用处为公痛饮读离骚
　　同蕲州上官节推登光州增胜楼
　　増胜楼中共倚栏平原渺渺接青山夕阳明处人烟少铁骑曾来闯五关
　　次韵梅花
　　百花开遍莫如梅更向羣芳缺际开寒冷怕行门外路为渠踏雪过山来
　　酴醿
　　东风满架索春饶三月梁园雪未消賸馥何人炷兰麝桑枝无力带琼瑶
　　次韵卢申之正字野兴
　　芋圃蔬畦接井湄茅檐四面槿篱围门前尽日无人过牛渡横塘野鸭飞
　　题黄州谢深道国正山庵
　　就荒山竹重抽笋新种池荷晚着花意象全然似村落又添茅屋两三家
　　题郑子寿野趣
　　菜花园圃槿花篱麦满前坡水满池野老横竿拦鸭过牧儿携笛倚牛吹
　　山中见梅
　　踏破溪边一径苔好山好竹少人来有梅花处惜无酒三嗅清香当一杯
　　湘西寺观澜轩
　　东岸楼台西岸山潇湘一片在中间红尘不到沧波上僧与白云相共闲
　　道乡台
　　万里南迁直谏臣世间无地可容身夜冲风雨过湘水赖有青山作主人
　　定王台
　　长沙米换长安土筑此崔嵬寄逺观客子登台千载后倚栏亦欲望长安
　　陶侃栢
　　四絶堂前枯栢树晋人栽植宋人吟无枝无叶无吟处聊寓一时怀古心
　　东池【戴叔伦隐居之地】
　　来寻吾祖隐居处嫋嫋春风吹酒旗手把梅花寄愁絶东池只是旧东池
　　寜乡道上遇张伯声
　　山禽调舌待春哢江雨收声开晓晴偶遇故人同杖屦梅花树下一诗成
　　初夏游张园
　　乳鸭池塘水浅深熟梅天气半晴隂东园载酒西园醉摘尽枇杷一树金
　　鄂渚解缆
　　日日言归不得归今朝真个是归期西楼烟水南楼月别后何人更有诗
　　别许李如
　　乆不相逢喜盍簮相从未乆又分襟扁舟自逐便风去却恨无情江水深
　　船过桐江怀郭圣与
　　只言君在桐江住及到桐江不见君日莫空山独惆恨不知又隔几重云
　　买归舟篙子请占牌戏成口号
　　诈称官职不如休白板无题又可羞只写江湖散人号不然书作醉乡侯
　　书事
　　打鼔行船未有期恰如江上阻风时诗中一段闲公事幸不妨人吃荔枝
　　緑隂亭自唐时有之到今五百年卢肇二三公题诗之后吟声寂寂乆矣亭前古木不存绿隂之名殆成虚设今诗人李贾友山作尉于此实居此亭公事之暇与江山风景应接境因人胜见于吟笔多矣友人石屏戴复古访之相与周旋于亭上题四絶句以记曾来
　　五百年前作此亭亭前古木緑隂清而今古木无存者赖有新亭系旧名
　　秋风吹客襟唐人遗迹宋人吟浮云世事多迁变不独此亭无緑隂
　　逺【一作千】山横碧一溪清白鸟飞边落照明吏散庭阶一无事緑隂亭上又诗成
　　政是国家多事秋渝川县尉亦风流吟诗不废公家事坐使孟郊输一筹
　　次韵谷口郑东子见寄
　　闭门覔句饭牛翁囊有新诗不怕穷十里梅花生眼底九峯山色满胸中
　　不管家居四壁空琢成佳句有神工谪仙防有金銮召莫道诗人命不通
　　相看俱作白头翁出处规模自不同我走江湖作狂梦君能面壁课成功
　　一生飘泊客途中扶技从人类百工白首归来入诗社犹思渭北与江东
　　吾乡自昔诗人少委羽先生后有翁坐客无氊君莫笑云台有集继家风【郑谷有云台集】
　　自笑诗人多好酒君能不饮任樽空劝君莫倚醒醒眼却笑傍人醉面红
　　寄后村刘潜夫
　　朝廷不召李功甫翰苑不着刘潜夫天下文章无用处奎星夜夜照江湖
　　拥节持麾泽在民仰看台阁笑无人刘蕡一策传千古何假君王赐出身
　　客游仙里见君时拥絮庵中共説诗别后故人知我否年几八十病支离
　　中秋李漕冰壶燕集
　　把酒冰壶接胜游今年喜不负中秋故人心似中秋月肯为狂夫照白头
　　登楼絶句和者甚多又从而用韵择其可録者録之
　　劳生百计不如闲合把人间比梦间天与老夫供享用一楼风月两屏山【有前屏后屏】
　　心地清凉日日秋怕沾尘土莫低头置身不在众人下处处皆成百尺楼
　　小楼题了又还题一段风流在水西白鸟飞来知向背青山元自有高低
　　富贵于人造物悭出门又觉世途艰楼头适意三杯酒禾末清风雨后山
　　寄上赵南仲枢宻
　　贵为公相不如归一夕飘然去不知乐在五湖风月底扁舟载酒对西施
　　能为明哲保身谋富贵功名总罢休早向急流中勇退归来闲伴赤松游
　　初夏
　　等闲过了一年春雨后风光夏景新试把樱桃荐杯酒欲将芍药赠何人
　　覔芍药代简岂潜
　　照映亭池芍药春红红白白鬬精神与其雨打风吹去争似慇懃折赠人
　　赵苇江与东嘉诗社诸君游一日携吟卷见过一谢其来
　　白首无聊老病躯一心唯覔死头颅时人误作梅花看今日枝头雪也无
　　得早梅一枝携访酒家
　　旗亭沽酒少徘回左手梅花右手杯眼见枝头开数蕋春风自我掌中来
　　巾子山翠微阁
　　双峯直上与天叅僧共白云栖一庵今古诗人吟不尽好山无数在江南
　　赠饶叔虎谈易论命多竒中
　　中年多病早衰翁诗不能工枉受穷郊岛五行君识否要知我命与渠同
　　招山乃诗人刘叔拟故居朱清之得其地清之赴南宫中道而返就招山卜筑不乆亦去世
　　半路袖回攀桂手一生才遂买山心要知此老风流处来向刘郎吟处吟
　　有钱可买沧浪景无术能还梦幻身一段江山寄愁絶百年不见两诗人
　　湖南漕李革夫被召乃丐归
　　浪説归朝归豫章新居万栁百花傍何如表奏明光殿乞取东湖作醉乡
　　轩冕难遮两鬓华官居虽好不如家一心懒上朝天马要趂春风归种花
　　清明感伤
　　客中今日最伤心忆着家山松树林白石冈头闻杜宇对他人墓亦沾巾
　　次韵李伯高
　　莲幕高吟冰雪篇天才秀发思华年千金买得惊人句落在鸡林渡海船
　　岳市胜业寺悦亭
　　寻幽揽胜老犹勤但觉吟身瘦几分浄洗一生尘土眼细看七十二峰云
　　访旧
　　欲寻西舎问东隣两巷都非旧主人惟有桑边石池在依然春水碧粼粼
　　代简答夏肯父
　　六七十里不为逺百书不如一防面之子相期十日间要与梅花并相见
　　寄刘潜夫【时在建康作制干唐人诗芳誉杳名满数车】
　　八斗文章用有余数车声誉满江湖今年好献南郊赋幕府文章有暇无
　　周子益年八十赴殿【所居牓曰渔村】
　　七尺渔竿八十翁钓丝轻袅荻花风功名未遂英雄老人道磻溪即个中
　　抛却渔村老钓竿手遮西日上长安青衫着了寻归路莫过羊裘七里滩
　　观捕黄雀
　　披绵争啄晚禾秋决起森然网扼喉一饱等闲输性命知机万不及沙鸥
　　九日
　　醉来风帽半敧斜几度他乡对菊花最苦酒徒星散后见人儿女倍思家
　　雪中观梅郑子寿畏寒不到
　　孤负溪桥雪与梅怕寒不肯出门来欲邀郑老同清赏争得梅花六月开
　　郑子寿野趣烧烛醉梅花
　　古瓶斜插数枝春此即君家劝酒人移取堂前双蜡烛花边照出玉精神
　　东湖看花呈宋原父
　　团团堤路行无极一株一步杨栁碧佳人反覆看荷花自恨鬓边簮不得
　　贑州上清道院呈赵雪蓬
　　短墙不碍逺山青无事烧香读道经时把一杯非好饮客怀宜醉不宜醒
　　无题
　　忆闻春燕语雕梁又聴秋鸿叫断肠一缕沈烟飞不过两楼相对立斜阳
　　到西昌呈宋原父伯仲黄子鲁诸丈
　　一秋无便寄平安新雁声声报早寒昨夜捡衣开故箧去年家信把来看
　　扁舟几度到南昌东望家山道路长醉里不知身是客故人多处亦吾乡
　　入闽道中
　　山中寂寞去程賖莫惜频频到酒家行李萧然还不俗担头颠倒揷梅花
　　严仪卿约李友山高与权酌别
　　江天惨澹日凄凉木未经霜叶未黄今日楼头一杯酒明朝行客在谁乡
　　李敷文酌别席上口占
　　客子明朝早问程樽前今夜苦【一作若】为情使君亦恐伤离别不使佳人唱渭城
　　李友山索诗卷汀州急递到昭武
　　清时无事更年丰两地风光诗咏中可是山前无警报旗铃千里递诗筒
　　题牛图
　　牡丹花下连宵醉今日闲看黒牡丹得此躬耕东海曲一贫无虑百忧寛
　　既别诸故旧独黄希声徃曲江禀议未回不及语离
　　别尽诸君不见君客愁多似海南云一声何处离群雁那向江村静处闻
　　老年怀抱晚秋天欲去思君重黯然闻道归来有消息江头错认几人船
　　林伯仁话别二絶
　　别酒三杯醉不知梅邉岭外故人稀片心暗逐白云去日日向君行处飞
　　茉莉花边把酒巵桄榔树下共谈诗醉来一枕西窓下酒醒方知有别离
　　题陈景明梅庐
　　手栽梅核待成林慈母当年属望深梅未成林人已往空酸孝子一生心
　　思亲如海渺无涯观物惊心感歳华谁见诗人心苦处年年挥泪看梅花
　　题蔡中卿青在堂二首
　　潇潇洒洒屋三间日日开门见好山但使青青长在眼一毫尘俗莫相干
　　几人富贵不能闲夜运牙筹日跨鞭役役一生忙里过不知屋上有青山
　　刘子及赠瑞桂
　　秋光防防明人眼不比寻常岩桂花天与刘郎作嘉瑞枝枝金粟间丹砂
　　寄玉溪林逢吉六首【癸夘春】
　　经年不见玉溪翁百里江山万里同无计相从话心曲时挥一纸寄西风
　　问君那向城中住赖有清风濯市尘门外数根杨栁树细看别作一家春
　　心腹相知防面稀一春未有盍簮期西窓风雨愁眠夜梦到君家赋小诗
　　陋巷深深屋数椽以文为业砚为田一觞一饭常留客知是君家内子贤
　　老夫时作白头吟爨下焦桐孰赏音敢望荆溪作诗跋自慙敝帚享千金
　　王建不能怜贾岛吟边怀抱向谁开扶病欲迎新太守不知千骑几时来
　　重阳
　　茱萸半紫菊花黄时节催人日夜忙便使老夫年满百无过二十二重阳
　　题梅岭云封四絶
　　东海边来南海边长亭三百路三千飘零到此成何事结得梅花一笑縁
　　淮南得道岭南行岭上回头作麽生传得祖师心印了鉢盂何必与人争
　　凿破青山两壁开石头路上踏成埃梅花自与白云笑几见夷齐出岭来
　　南迁过岭面无慙前有东坡后澹庵儿辈欲知当日事青山解语水能谈
　　戏题诗藁
　　冷澹篇章遇赏难杜陵清瘦孟郊寒黄金作纸珠排字未必时人不喜看
　　昭武太守王子文日与李贾严羽共观前辈一两家诗及晚唐诗因有论诗十絶子文见之谓无甚高论亦可作诗家小学须知
　　文章随世作低昻变尽风骚到晚唐举世吟哦推李杜时人不识有陈黄
　　古今胸次浩江河才比诸公十倍过时把文章供戏谑不知此体误人多
　　曾向吟边问古人诗家气象贵雄浑雕锼太过伤于巧朴拙惟宜怕近村
　　意匠如神变化生笔端有力任从横须教自我胸中出切忌随人脚后行
　　陶写性情为我事留连光景等儿嬉锦囊言语虽竒絶不是人间有用诗
　　飘零忧国杜陵老感寓伤时陈子昻近日不闻秋鹤唳乱蝉无数噪斜阳
　　欲叅诗律似叅禅妙趣不由文字传个里稍关心有悮发为言句自超然
　　诗本无形在窈防网罗天地运吟情有时忽得惊人句费尽心机做不成
　　作诗不与作文比以韵成章怕韵虚押得韵来如砥柱动移不得见功夫
　　草就篇章只等闲作诗容易改诗难玉经雕琢方成器句要丰腴字要安
　　词
　　望江南【壶山宋谦父寄新刋雅词内有壶山好三十阕自説平生仆谓尚有説未尽处为续四曲】
　　壶山好博古又通今结屋三间藏万卷挥毫一字直千金四海有知音　门外路咫尺是湖隂万栁堤边行处乐百花洲上醉时吟不负一生心
　　壶山好胆气不妨麄手奋空拳成活计眼穿故纸下工夫处世未全疎　生涯事近日果何如背锦奚奴能检防画眉老妇出交租且喜有赢余
　　壶山好文字满胸中诗律变成长庆体歌词绰有稼轩风最防説穷通　中年后虽老未成翁儿大相传书种在客来不放酒樽空相对醉顔红
　　壶山好也解忆狂夫转手便成千里别经年不寄一行书浑似不相疎　催归曲一唱一愁予有剑卖来酤酒吃无钱归去买山居一向作狂徒【壶山有催归曲赠仆甚妙】
　　仆既为宋壶山説其自説未尽处壶山必有答语仆自嘲三解
　　石屏老家住海东云本是寻常田舎子如何呼唤作诗人无益费精神　千首赋不救一生贫贾岛形模元自瘦杜陵言语不妨村谁解学西昆
　　石屏老长忆少年游自谓虎头须食肉谁知猿臂不封侯身世一虚舟　平生事説着也堪羞四海九州双脚底千愁万恨两眉头白发早归休
　　石屏老悔不住山林注定一生知有命老来万事付无心巧语不如瘖　贫亦乐莫负好光隂但愿有头生白发何愁无地覔黄金遇酒且须斟
　　锦帐春【淮东陈提举清明奉母夫人游徐仙翁庵】
　　处处逢花家家插栁政寒食清明时奉板舆行乐使星随后人间稀有　出郭寻仙綉衣春昼马上列两行红防对韶华一笑劝国夫酒百千长寿
　　醉落魄【九日吴胜之运使黄鹤山登高】
　　龙山行乐何如今日登黄鹤风光政要人酬酢欲赋归来莫是渊明错　江山登览长如昨飞鸿影里秋光薄只有黄花觉牢裹乌纱一任西风作
　　栁梢青【岳阳楼】
　　袖剑飞吟洞庭青草秋水深深万顷波光岳阳楼上一快披襟　不须携酒登临问有酒何人共斟变尽人间君山一防自古如今
　　行香子【永州为魏深甫寿】
　　万石崔嵬二水涟漪此江山天下之竒太平气象百姓熙熙有文章公经纶手把州麾　满斟寿酒笑撚梅枝管年年长见花时佳人休唱浅近歌词读浯溪颂愚谷记澹岩诗
　　木兰花慢
　　流莺啼啼不尽任燕语语难通这一防闲愁十年不断恼乱春风重来故人不见但依然杨栁小楼东记得同粉壁而今壁破无踪　兰臯新涨緑溶溶流恨落花红念着破春衫当时送别灯下裁缝相思漫然自苦算云烟过眼总成空落日楚天无际凭栏目送飞鸿
　　鹧鸪天【题赵次山鱼乐堂】
　　圉圉洋洋各自由或行或舞或沈浮观鱼未必知鱼乐政恐清波照白头　休结网莫垂钩机心一露使鱼愁终知不是池中物掉尾江湖汗漫游
　　浣溪沙
　　病起无聊倚綉牀玉容清瘦懒梳妆水沈烟冷橘花香説个话儿方有味吃些酒子又何妨一声啼鴂断人
　　肠
　　临江仙【代作】
　　误入风尘门戸驱来花月楼台樽前几度得徘徊可怜容易别不见牡丹开　莫恨银瓶酒尽但将妾泪添杯江头恰恨北风回再三相祝去千万寄书来
　　祝英台近【别李漽之诸丈】
　　泛杭州临尘水几日共游戏歌笑开怀酒醒又还醉奈何一旦分携连宵风雨剪不断客愁千里　水云际遥望一片飞鸿苦是失群地满眼春风管甚闲桃李此行归老家山相逢难又但一味相思而已
　　鹊桥仙【周子俊过南阙问讯宋吉阙黄有之兄弟】
　　西山岩壑东湖亭馆尽是经行旧路别时相见有荷花还又见梅花歳暮　宋家兄弟黄家兄弟一一烦君传语相忘不寄一行书元自有不相忘处
　　又
　　新荷池沼緑槐庭院檐前雨声初断喧喧两部乱蛙鸣乍得似啼莺睍睆　风光流转客游汗漫莫问鬓丝长短醒时杯酒醉时歌算省得闲愁一半
　　大江西上曲【寄李实夫提刑时郊后两相皆乞归】
　　大江西上郁孤台八境人间图画地涌千峯揺翠浪两派玉虹如防弹压江山品题风月四海今王谢风流人物如公一世推也　一片忧国丹心弹丝吹笛未必能陶写西北风尘方澒洞宰相闲归緑野月斧争鸣风斤运巧不用修亭榭紫枢黄阁要公整顿天下
　　减字木兰花【寄钦州刘叔治使君】
　　羊城旧路檀板一声惊客去再拟重来白发飘飘上越台　故人居处曲巷深深通竹所问讯桃花欲访刘郎不在家
　　又【寄五羊钟子洪】
　　天台狂客醉里不知秋发白应接风光忆在江亭醉几场　吴姬劝酒唱得亷颇能饭否西雨东晴人道无情又有情
　　又
　　阻风中酒流落江湖成白首歴尽艰关赢得虚名满世间　浩然归去忆着石屏茅屋趣想见山村树有交柯犊有孙
　　清平乐【兴国呈司直】
　　今朝欲去忽有留人处説与江头杨栁树系我扁舟且住　十分酒兴诗肠难禁冷落秋光借取春风一笑狂夫到酒犹狂
　　又【嘲人】
　　醉狂痴作误信青楼约酒醒梅花吹画角翻得【阙】




　　石屏诗集巻六
