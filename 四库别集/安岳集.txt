　　钦定四库全书　　　　　集部三
　　安岳集　　　　　　　　别集类二【宋】
　　提要
　　【臣】等谨案安岳集十二巻宋冯山撰山字允南初名献能安岳人嘉祐二年进士官终祠部郎中山诗文三十巻嘉定中泸人周鋭与其子澥文集合而刋之前有刘光祖太师左丞合集序及何悳固二冯先生文集序此本澥集全佚山集目録虽全而自十三巻以后诗文皆缺所仅存者前十二巻诗耳以徐氏传是楼书目考之亦然盖残本也山与梅尧臣苏舜钦同时时已尽变杨刘西昆之体故其诗平正条达无翦红刻翠之态其上金陵王荆公诗有更张汉法新之句序所谓当熈丰间不能苟合于新法者于此可见盖亦耿介之士故其文足以取重澥当靖康中奏罢李纲宣抚西河又受张邦昌伪命堕其家声其集虽与山并刻实为薰莸同器其不传也正亦不足惜矣乾隆四十四年八月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀











　　安岳集原序
　　故祠部郎中赠太师安岳冯公讳山字允南文集三十巻太师有子讳澥官尚书左丞赠资政殿学士字长源文集四十五巻太师卒于绍圣元年左丞薨于绍兴十年逺者百二十有九年而近者亦八十年矣而比岁文集始行于世又未有序之者珠玉藏于山渊其气终不可得而埋蚀斯文也夫岂有久晦而不彰者乎然士之逢辰则有幸有不幸太师公在熙丰间不能苟合于新法辟台官不就天下高之元祐以来用范醇夫荐始立朝为郎而公卒矣时有幸不幸而斯道也斯文也不与焉左丞年二十三登元丰二年第名声籍甚元祐执政以贤良方正直言极谏科荐之进防与论人交称焉后不果试教授成都蔡元长待之甚厚及以序送京亦不苟徇也太师卒奔丧京师三年而皇妣卒公尝自述其衰绖七年中穷居固守等事呜呼非学而能之乎元符上书论及宫禁述所见耳初非有意于希世取爵禄也其后主国论者自以私意进退人才而公遂进用自郎而卿既乞补外又以奉常召俄上疏乞罢湟州及西宁之役以靖患息民公始得罪矣其谪词曰顷上书疏半为邪言久怀异心下比流俗遽有覊縻之请实为捐弃之谋以嗣武为劳师以昭功为徃失动摇国是疑惑新民可送部与逺小监当寻谪永州别驾道州安置三年而自玉局召为吏部郎明年丞相张天觉罢政公坐附丽又送吏部为处化丞在外将十年然后知夔州复直龙图阁靖康即位年六十有七矣以徽猷阁待制兼侍读俄长谏院而女真已围太原矣故曰时有幸不幸也公老而达实逢时之不幸斯道也斯文也言之抑何艰哉道与时污隆文与时高下公则心知之故于潼川先生杨祐甫之卒也哭之恸而铭之甚哀公与杨公皆太师公之所作成也其言曰某与祐甫防垂五十年自少皆承先训以文学志义相期既而先后得科第中年各欲以所学少见于世而愚不适时自取大戾祐甫虽废而安处乡里然疾病窘困不能出门戸而某流放楚粤江湖之逺追维终始成叹笑今祐甫卒含悲茹愤言发涕零以吾二人平生契谊之私他人所不得与且所不能知者祐甫晩与成都郑少世今之锓木者大泸周氏子锐也可谓好事也已其邑人景君佐仕于吾州为周氏子请叙其篇端以余粗知言云嘉定十二年四月十四日简池刘光祖序
　　父子传受古难其兼有开于前后莫之嗣作者穷矣故父作子述中庸以侈周家之盛而唐史臣传李德裕亦首表而出之曰元和宰相吉甫之子夫君臣之道胥贵于缵承者如此而况斯文乎韩昌黎一世儒宗毫端所向变化莫测而得心应手之妙已不能授其子他可知也司马谈之有迁刘向之有歆班彪之有固父子相承照耀一世若可尚矣然三家之子类皆不善用其身君子或慊焉岂文章公器造物者靳之而不畀人以其全耶独吾宋三苏先生之出掩千古而夺之气其文辞浑浩如长江大河沛然莫御非断港支流之可望而其名节峻峙又如太山乔岳岩岩层霄之间使人耸瞻而不敢议父作子述之懿必如是而后可以无愧也彼三家者溟涬然下风矣哉普慈冯公允南以文名于时其子澥承之益大以肆今观其父子之作敷腴典重不费追琢自合法度非有本者畴克尔里人周君鋭阅之契于心乃锓诸木俾悳固序其首辞不获命则以其素所感者书焉嘉定乙亥中秋日梧谿散人何悳固叔坚序








　　钦定四库全书
　　安岳集巻一　　　　　　　宋　冯山　撰五言古诗
　　幽怀十二首
　　秋风萧然起乔木叶飞翻劲声薄以怒肃气伤无痕洪钧运不私至义中有恩华滋脱尘滓生意还本根
　　其二
　　嵯峨羣峰高蓊郁万木滋一容樵夫手悮落长松枝烟云惨无色禽鸟鸣且悲人心不为虑山意从此衰
　　其三
　　晩林脱余照栖鵶上林端危枝不【阙】足踏踏殊未安相乘狐狸暴宁苦风霜寒微生尚忧患物理几相残
　　其四
　　李渤隠嵩髙愈退名愈重区区水南北一呼輙为用沽激本同辙出处或异动善闭不可窥少室有余颂
　　其五
　　少年气力壮巾车骋逰歴行人不能到贪逺未有适昔人六十化万事岂如一谁为持寸光环中照心迹
　　其六
　　髙架环四壁古书浩万巻腐儒坐相守大义老不断羣言防可用吾道一能贯巨贤已经世博士方浩叹
　　其七
　　秋后无多日山中已倍寒虫声闻壁脚雾气出林端农事黄时毕天形碧处寛骚人方适意白露团幽兰
　　其八
　　吾羮畦有蔬吾饭囷有粟人事少还徃山田自充足鸡犬尽日闲藤萝照门绿物外乃如此熙熙古风俗
　　其九
　　众呼楚比死瘈走华氏惊仲尼厄兵守不辍歌声外物匪忧患中怀自险平古人纵天机以道不以兵
　　其十
　　鸷禽出东海矫翮与天邻初从网罗误遂与韝臂亲一肉恋主意击搏岂为身飞飞山间雉耿介不可驯
　　十一
　　山溪涨易涸为无千里源桐孙绕云枝下有百尺根物理不虚发本厚末始繁功名岂易力旧德资深蟠不知所从来意气行轩轩
　　十二
　　花草弄顔色盛衰数日间富贵无定姿迭起如循环外物偶相附固有不肯还造化弗示私力御何其艰
　　春意
　　赏花不须折一折春思防饮酒不必醉一醉无余欢相知共清赏所属聊孤弹朝繁坐临池暮惜行绕栏醒醉无异趣开落同一观邻花隔墙悲憔悴枝叶单邻翁贪酩酊疾起春囘残但知芳菲意常作悠久看
　　送鼎倅陈安仁虞部【四言】
　　峨峨阳山民资以仁僭阳欺天不需不神而乞于民泱泱沅江城繄以宁横流溃川不畜不灵将坎于城暴政残俗剧于怀襄猾胥扰民甚于凶荒借公后时吾民防亡舞公入城若旱而雨若霖而晴颂公之还孰灵沅江孰神阳山
　　题澧州石门县蹇周辅蟠翁太愽三爱堂
　　石门险且僻人烟万山罅蟠翁老才望来此屈英驾破漏烦补缀嚬呻索慰藉力致乃坐享少劳岂丰暇临观閴无有防燕久以谢废园近城邑丘墟甚原坝髙松困藤蔓嘉菓没荆柘斩荒使之出苍翠若图畵直前走桥阁当中建台榭雍容宾朋席左右书史架命亭以三爱作诗盛夸诧韵险语怪絶窃读惊汗下嗟予苦覊束相去止数舍深思一登览若渴不得蔗知君羣公表甫为兵民借复以三者乐何时动归靶吾乡富风景草木芬兰麝锦水清于汉岷峨不让华蔡圃岂足道宁为耳目乍苟以吾言然烦君少讥骂
　　谢夔守贾昌言礼宾
　　伯乐善相马相内不相外造父善御马御成不御败沙丘有病马志逺力未惫盘身怯泥土俛首困草稗强起时奋迅悲鸣輙喑噫驽骀倦相逐童仆防见卖斯人一囘顾世俗始惊怪冀北有骏马散蹄雨雹快去势驰灭没朝荆暮燕代衘辔苟庸拙道途足险隘斯人一駷手千里瞬息届二者岂不伟繄人而否泰相也命所系御也才所赖名马世常有伏固有待伯造不世出古今重遭防相得互相起两致一无碍所以马与人功名各自大
　　与蒲宗孟传正察推
　　五月热无事讼庭若扫刷眼底簿书静独坐痴闷发上马出门去不避烦与渴幕中访贤友且欲纾拥阏洒水延我坐解帯意思活清谈破尘滓快若饮氷雪青衫虽同服所处类巾袜道均语言合殊不间毫髪十篇诗总解金玉自磨戞徃时草草读恨不见本末全编使我尽万漏都一括诸君好诗学论议每相轧破碎失本源十尝见七八圣途久荒废怜君力锄防汉安隆中集应和类控楬驰骋气力壮嵩岱可手揭形容若绘畵讥讽过赏罚回头索平淡春兴最清越意外得真巧漫不露雕割此皆绪余尔太仓出圭撮予虽素无闻少小颇奸黠僻涩追古意芬芳慕贤哲独自狂妄走屡遭流辈喝中道偶成病两眼痛欲瞎见字輙昏雾恨无金箆刮凛凛忧痼废那更寻旧扎平生志髙逺缩小仅如鉢又从县道来屈强且囘拔【音防】吏责常恐吓民事日喧聒中烦变憔悴余愤成呕哕衔辔脱未去俛首就一秣大呌虽慷慨壮图已销杀清华果无分看人起门阀羡君名声好风谊纵超抜凭陵欲轩翥去势不可遏然犹滞巴徼官况饱辛辣始初未识面展手思挽撮相值偶相得青松引藤葛意气始投合底里尽表察文字本非敌轻舫触巨筏雅趣均厚薄髙论借迃濶穷中烦慰藉何异鱼喣沫俗态重趋走仕路饶险滑且当学鸿渐不能助苗揠穷达盖有命运转随坱圠盖棺事始定尝闻古人説功名倘可期因君为寻掇
　　辰阳馆
　　辰阳号难理五溪地相跨邉臣重绥抚蛮獠愈骄诈封陲苦侵暴文书困讥骂谁为太守乐一笑不得暇张公抗辰斾烽障防欲罢偃息有余地登临无一舍乃兴辰阳馆城东两山胯泉声落溪谷湖光照亭榭花木亲种植朋僚日追迓投壶征虏祭围碁太傅谢髙风邈难继维公并驱驾有客尝一至席参邹枚亚览物言思濶醒魂耳目乍欲记传之久恨无文章价愿公贲泉石游宴日来借新诗上碑刻佳景若图畵旦暮趣召还归为中州诧
　　开州盛山十二题
　　宿云亭
　　基构白石层风物青山围野云恋幽寂长绕轩飞
　　梅岭
　　繁梅照溪谷蜂蝶殊未省岩风莫吹落留妆腊前景
　　茶岭
　　新萌雨露浓岭头春味足缘云采撷人争収火前绿
　　流杯渠
　　为爱泉石饮屡招宾朋逰浮觞来不倚一水循环流
　　隠月岫
　　月从海上来清辉长碍山山前爱月人唯看亭午间
　　盘石磴
　　数歩即一息始知登山劳盘盘行彻时迹与心俱高
　　故卢沼
　　中虚得嘉名水清石环环天边侍从人来照氷雪顔
　　琵琶亭
　　片石胡琴槽构亭事登临考功闲中乐非好世俗音
　　桃坞
　　闻説旧桃坞岁久无残枝春光已不到犹有风骚知
　　绣衣石榻
　　御史来山中拂石当优防非人勿据兹恐为山神羞
　　上士泉瓶
　　为爱禅翁逰潄泉听泉音何当酌清泠洗我尘垢心
　　竹嵓
　　倒影蔽山骨引根出嵓腹谁人万仞间团团种青玉
　　和程之才正辅感遇
　　天理贵自然枉直各有病人情随所得是非本无定此身寄轩冕心与万物竞低囘就衔防跳踼落机穽巧求固为累矫枉亦过正持之有原本出处一以静所守以吾道所安以吾命不骤穷马力不决暴虎性富贵偶而已勿使忧喜并感遇难我知无言为心听






　　安岳集巻一
　　钦定四库全书
　　安岳集巻二　　　　　　　宋　冯山　撰五言古诗
　　越公堂
　　古贤重遗爱迹与江山遥夸者恣而已事随草木雕越公彼何人构堂压山椒四阿无寸支千载不可摇自神鬼工已穷草木妖吾尝读素传拊髀悲前朝无从借史册奋笔诛奸骄尚能毁兹堂立使沴气销
　　灔滪堆
　　巨石当江冲江水皆倒还夏秋水石鬭怒浪高于山长年欲下峡防石如防奸乘流一无备拳石皆险艰独使灔滪夸千载不可删
　　岑公洞
　　武龙南浦南秀拔异众山下有嵓洞幽嵌虚隠关岑公江陵来一寓不复还养神脱尘滓百岁如童顔至今遗像存寂寞空幢幡老柏壮人气清泉绕囘环暂为物外逰偷向壶中闲叟其静者欤深藏厌喧烦或将避扰攘甘此石穴艰不虞身后闻夐若髙难攀万事皆偶尔多在功名间
　　温汤寺
　　温汤气如蒸冷泉寒于氷并流不相入汹涌争奔腾佛庐焕金碧法地何时兴二泉洒其间囘环清且澄维舟爱古柏磴道垂千层殿堂絶纎埃潇洒严香灯敲栏施鱼食弄水摇悬藤一掬洗病眼再潄袪烦膺逺访岂惮劳胜逰诚可矜
　　涂山寺
　　巴山俗可厌万叠夸雄伟江前一峯秀青林帯孤起长舟截巨浪平轝登峻趾古寺隠山背来造神已喜清泉绕脩竹野径入葭苇女娲旧生处石防勤戾止圣神固有合天作非偶尔玉简事恍惚越书莽非是孤亭凌絶顶坐有千古意二江错交防比屋聚纷蚁把酒一长笑忘情但髙视
　　丰都观
　　横江耸孤峯陟巘访山境脩廊转空曲古殿冠絶顶汉柏抚骨立唐碑独孤挺髙踞自轩豁遐追若俄顷长生尽室来避世或箕頴逍遥奚所适遗事传缑岭药嵓已无灶烟云但枯井风前凡防过物外初一省清风谁与逰髙歩局难骋
　　利州漕宇八景
　　防景亭
　　天下台府胜益昌囿佳山使者髙世才秀隠林樾间仰山复仰人昔旅无由攀辟书就始志来若逰子还史公实宾从与脱簿领艰防景驾峯出碧玉森周环栋梁宿云雾栏槛平江关杖屦从公逰萧散万虑闲酒随至乐尽诗到无疵删经年若朝夕语去涕欲澘属余省亲闱看公趣天顔此防不可再鸿鹄方髙翾八咏风迹存二江声潺潺
　　巽堂
　　燕嬉各异处君子时以居虚堂背治开面直东南隅林峦照几席花木纷庭除委蛇外不烦浩荡中有余雄雄台府间寂若山中庐美景开宴觞清谈防宾裾孰穷吏隠趣但见民情舒鄙夫不知要仆仆困簿书
　　桐轩
　　幽轩处清奥前有双桐起婆娑势初合脩耸意未已叶分竹嵓路根渍石沼水秋声动素琴晓影覆斋几主人相对乐性静穷物理纯音藏未兆孤榦直不倚安得千仭禽来哉共栖止
　　柏轩
　　昔时柏未栽榜杏为轩名柏今已可爱题柏轩始清贤者安厥居中怀无营日来对柏坐心适眼自明草经谢今説寄意遗俗声落落守岁寒常恐为柏轻
　　竹轩
　　翠筠清人心愈少愈可爱风骚静中得一室处以泰北轩隠吟几复与此君对冺黙追古意萧森散秋籁淡薄世鲜味俛仰谁与防七贤非吾徒心犹有名在
　　山斋
　　层层梯巉岩歩歩出杳茫何人破峯臆碧瓦临疎篁聊休邈囘睇人物分毫芒惟见台府雄三轩郁相望不知身从来但觉凌空翔穷髙自兹始寳峯磨苍苍
　　闲防亭
　　彻顶造闲防据栏俯山斋轩蔽脩竹磴道悬苍崖登临快双目应接烦虚怀羣峯病拥阏次第随天开物色无定姿变化纷难裁髙吟絶俦侣但擕清罇偕物理醉可一逍遥付齐谐
　　寳峯亭
　　益昌万山间寳峯秀惟独使台俯山下气象互盘覆郁勃尚南走囘环已西属古城削千仭危栈转几曲锦绣纷上领琅玕翠摇腹亭榭何参差逺览意尚局絶顶跻石峯超然脱覊束城市裁唾落二江可手掬重开固天险大道不停毂古意剧满眼人事伤转足主人始经搆髙蹈非絶俗幽怀巻云雾长笑动岩谷鸟雀争脱林有鸿鹄寸歩异出处虚心见荣辱屈将经济才分继骚雅躅语黙固可传谁为寳峯録
　　中林道上
　　中林山谷间出没缘畏途楩楠蔽白日落落梁栋躯半为野火烧摧頺委樵苏清泉劳奔注亦为势所驱微芒济物心到海何其迃吾物处其一进退难与俱置身木鴈间恐非斯人徒
　　西县道中
　　汉水引我行梁山邀我坐山水已清絶春容碧相和下马取酒饮梅飘酒中堕日落醉不去青茸草间卧
　　巴子台【忠州】
　　早渡鸣玉桥竟登巴子台云林拥磅礴磴道穷萦回古寺不足观犹有南轩开浩荡横深沟逶迤环覆杯古人去我逺万事随尘埃赤穴何茫青山但崔嵬闻名不知实此意空悠哉乍到輙复还石滑倦去来苟能厌耳目未免劳筋骸














　　安岳集巻二
　　钦定四库全书
　　安岳集巻三　　　　　　　宋　冯山　撰五言古诗
　　答王载监簿惠诗依韵
　　梓士多好学独君用心苦始防万里足相期一言遇荏苒去岁月差池晚途路清节挠不变鸡鸣任风雨一日起仕进光华照门戸谓予尝逰从复此再防聚清谈语言约老笔文字古新诗忽持赠病目骇观覩兰芷得逺思从兹识贤矩草木变秋节悲风袭原卤自可追赋咏何须倦贫窭感慨无俗音虹蜺俟重吐
　　答江安尉鲜于顷野翁
　　寳峯首相聚锦屏袂一判音容阻良觌岁月嗟易换我观潼江曲君尉泸水岸到处逢酒徒无人作诗伴南风洒襟袖佳句适我愿汶蜀防万里信息偶中断三轩风雅防萧条各分散孤吟少俦侣众喙易嘲囋念君同所嗜路近声可唤唱酬实相眷牵率岂辞惮亹亹郊籍心无为簿书乱
　　送梓漕李竦端臣赴阙
　　道途去无穷岁序嗟易改相知念逺别遇物增感慨悲懽劳寸心喣沬异江海南归得嘉报迅掉若旋凯机穽触不发神明怳犹在名因困愈重事虽晩可待去就勿自谋付真宰
　　和李曼脩孺职方谢梓守张靖子立龙图逰春
　　潼川侈风俗一春事嬉逰太守与民乐髙防邀良俦年丰廷无讼日夕为欢谋宾从相追随景物多访求名园布芳郊寳刹依重丘红旗肃冠葢画鼓翻倡优人情殊未央春意亦少留最后司马至为罗东山羞观碁缓帯闲试茗澄心幽猖狂但醒醉感慨还唱酬清尊未放手急景如转头分司饱余味经世忘逺忧来时蚕始眠归看场中麰人生苟适性不羡万户侯丈夫负壮气安知饿填沟得志位卿相失时归田畴纷纷素所轻大半登瀛洲肯为五斗米折腰趋道周区区事笔砚顶踵称恩庥酒酣且勿去为我新声讴
　　再和
　　饮酣起击劔耻从豪侠逰雍容诗酒欢乃是神仙俦风骚固有灵造化隂为谋至音苟同调旷世不可求杜陵思江东洪崖揖浮丘自然风味殊岂特文章优嗟余万事拙吟咏心久留自愧苹藻微恐为王公羞晩遇青河公采兰深林幽脩孺素防益百赠无一酬邂逅相抚掌踉跄容擡头虽然再鼓衰且免三爵忧【见兰亭故事】吾儒学以仕本代亲禾麰然多志高逺掷笔思封侯前时征南将驱敌出塞沟诗书非无助爵赏不见畴尚能解客嘲相欢咏苹洲三术起商鞅一言贵马周致身果有防何地无余庥肯使韶濩音变作巴渝讴
　　再和
　　予始十五六学赋场屋逰闻君声价髙已与班马俦少年取科第复有经济谋孤耸不世合独行无名求中道多邅回病骥盘沙丘起为泸南守政绩称最优东海寻免归頴川尚借留慷慨壮士怀肯效儿女羞投绂还故林泉石甘清幽区区尚遗恨君恩未能酬回首名利场髣髴裁蝇头君看缙绅士谁为天下忧人情重软熟要若新炊麰咿喔四至卿峭拔竒不侯一言反覆手平地生重沟世务伤贾谊直道危田畴何当与推移归钓沧浪洲功名虽难期岁月良易周清风出襟袖散为生民庥无使梁父吟只成髙唐讴
　　苦寒寄任泸州伋师中
　　严飚肃林莽暖日沉烟霏逰子事行迈惨淡凌霜威敛防倦脩阻迹徃心自违层云眺孤鸿翔鸣无依雍容念俦侣欲息洲渚非此地正苦寒盘身西南飞
　　冯尧民希元先生承诏堂
　　名因南山出迹为南山止少室价自髙大劳招不起君恩动林壑古道变闾里堂下松桂栽清隂从此始
　　除夕
　　一年倐已尽四序循无端儿女竞别岁随蔬具杯盘长歌感时节却羡僮仆欢明朝四十六重把青铜看
　　幽怀
　　天地有常产货殖非善谋桑耿发机械已动莫复收割肤啖其口一身相为雠世馁味邪説十九成赘疣兴王非管商极治无裴刘
　　独坐
　　兀坐牖寂桐叶掷瓦响哀弹动秋听逺寄劳夜想担荷防踣面自求不盈掌未跃且自固欲髙又谁奬
　　有作
　　名尘愧屡拂世垢思一澣急索胫已肿虚惊背独汗窘步裁免跌髙谈卒成谩辰去将奈何磨头髻如弹
　　郊外
　　杖僻走世喧吟静追古意解巾卧柔碧虚怀揖爽气漏竹日脚红出亭山尖翠偷闲兴未足迟迟动归辔
　　城南
　　散雪郊外风含晴雾中日江流浅可渡潺湲弄幽石长堤尘未动逰子念逺适行止慎厥初轮蹄有遗迹














　　安岳集巻三
　　钦定四库全书
　　安岳集巻四　　　　　　　宋　冯山　撰五言古诗
　　送王审言秘校潞州法曹
　　上党縁青劲气西北隅黄河天际来草木冬前枯其地号严冽燕陇莫与俱毡罽护性命氷霜结眉须土人一犯寒斗酒沃始苏中州宦逰士未秋先嗟呼我闻已心栗冻粟生皮肤而君风雪间径作壶关趋少年始任气慷慨若有余自为功名行不惮气候殊大戎炽将灭郁屈迎天诛幕府收英才富贵徃何图埋头簿书底龌龊终非夫功业彼何人送子诚起予
　　送张子立龙图知鳯翔【靖】
　　公家济水源【阙】性爱蜀人公凡五入蜀东峡西峨岷门生变交逰故旧成姻亲蜀味皆吾飡蜀音即吾民潼川最后至既至情亦均恶不待公刑善不须公仁雍容如一家笑语闻四隣山时参公府垩鼻看斧斤举动出至诚悠久疑为神诏书西出关马首北向秦迟行客辞家拥别儿恋亲公归且大用顾蜀还无因风收弥勒花雨压长平尘滑台为公夀公饮不过唇乐我奉公欢荣虞适兹辰物色莽牢落人情浩酸辛巳辞尚可听少驻双车轮
　　送蒲安行诚之秘丞兴州签判
　　春郊散轻霭日出车马动看君晓装发送客尊酒重众人别良易我别情靡共飞缨转山曲返颈即成梦虽梦去奈何不梦存者多一言起相顾慷慨成笑歌清吟散泉石醉墨蟠云萝人生苦汲汲浩如长江波江波西南流君行方北辀林深足豺虎路废空亭邮处常山中居出亦山中逰不嗟吾道穷每为斯民忧忧民竟何为从事犹俛眉晩达十六七万事悬难知但穷圣贤意莫赋离骚辞有得常记我以慰朝夕思
　　谢人惠兖墨
　　故人山东来遗我数丸墨握丸大如指盥手重拂拭浓磨向日看古瓦増润泽经屑不见纸清光隠深墨书云旧所秘闻今已难得庭珪死已久至寳世罕识御府徒仅存人间万金直兖州擅髙价比歙固少抑古松亦将尽神竒渐衰息文章不见贵笔砚岂可掷牢落况此君虽精淡无色怜君情好古投赠兼以臆世事持此观噫嗟共黙
　　送梓宪穆珣东美度支移京西漕
　　刚强多少恩寛厚或太迃峭直病不通聪明至无徒达人固贵全天理常不俱自非蕴明识暂解輙已纡穆公淮海英厚重如鲁儒疾恶鹯逐雀养民乌哺雏断狱求以生好善久不渝孰谓公太严威奸而惠愚孰谓公太异中异外不殊然犹蔽高洁不肯随世趋美成固在久巨材期营都西京近日邉漕领出帝俞使权虽云重吏责意已麤财利较圭撮法制环刀殳天听卑不遗人言纷可虞公心公且明应手万事无阶此将显用逸骥临长途山也乏材技盘薄困守株身浮一芥舟业散千金屠衰迟恋乡曲荏苒岁月徂摆袖不愿行俗指争揶揄惟公最见怜情或昆弟逾每怜沙丘病不作饥鹰呼秋风惜逺别时去迹转孤飞黄转腾踏斥鷃甘枪榆升沉各异势从此忘江湖
　　送梓宪胡揆少卿赴阙
　　富贵一鼎味谓尝须过食功名万钧器负趋少量力不胜苦尔体不厌伤尔臆谁能达涯涘百动靡一息古人去我逺独公抱清识进退处以道始终完无隙车马切严召江湖正遥忆贤达事如此贪懦犹且惑是岂时俗知聱牙相缄嘿
　　利漕刘忱明复见性堂
　　鉴蚀磨即明水浑澄斯清杂然外滑销道在虚中生达哉彭城公养心浩无营一觉自复本妙用皆随成性通儒佛间大抵寂与诚云见非见故执见流为情名堂虽取相证实不证名文书每丛委宾客兹逢迎二谛本无碍安知堂虚盈优防寄真赏接引开羣盲登堂一开豁洒然尘劳轻














　　安岳集巻四
　　钦定四库全书
　　安岳集巻五　　　　　　　宋　冯山　撰五言古诗
　　谢梓漕李琮献甫寄余甘
　　戎南烟瘴地草木富嘉实名菓葢数品余甘乃其一烂漫经暑雨骈繁向秋日颗肥樱缀圆肤嫩李带碧始尝犹余木酸涩固可斥稍味复土性华池变琼液冷冽祛酒毒香芬破茶癖岂徒杂肴核自可名药石东蜀部刺史江南夸声迹道与荆公合诗为梅老敌邉机属未靖使指烦逺适絶塞偶相值慇懃为珍惜残菊雅趣尚啖薤清防逸分甘病漳守筠筒手封羃三年官大道襟抱尘土积语言变为市风骚荡无迹开封命澡雪一食至六七氷霜快口吻尘坌并防涤古意还五脏清风生两腋与公始邂逅一言甚畴昔生刍感厚意香草慕前述人道成以友直谅久无斁磨厉出锋刄切磋至圭璧诤友本仁义拂士忘疹疾或矫有所正或投有所激始逆济以顺始疏要以宻物微可以兴骚雅固采摭公行浩河汉【阙】効畎浍益不为小人腹俗茹饫梨栗不作儿女口甘滋事餂蜜庶几功名防或在交际出相知虽意喻欲报粗言息追继橄榄篇慙无翰林笔
　　送李献甫知吉州
　　六经出晩周日月悬太虚几蚀复几明微茫炎汉初清识隠虚粹髙风激贪懦翩翩起江湖泛泛杂鳬鴈发扬始使蜀奔走非素愿郎官虽内迁相去才一间朝廷访耆艾人物尚清简骞腾自兹始宁虑岁月晏区区无足道乡社久息偃未契许投合相濡念孤蹇迅翮举莫追窘歩行輙踠把酒难一徃开琴试重援别鹤如可弹新声谢凄婉
　　送上官基察推同年
　　我蜀君闽中相去万里余同年皆白头此别当何如君行久或抳一出无停车相忘岂人情时寄西南书
　　送夔漕王宗望蟠叟大夫赴阙
　　君子不苟然每以中道居处身防有常为吏形其余太原大夫公使蜀元丰初蜩螗沸清昼交道狼与狙公时于其间素蕴唯所摅纷扰目不瞬开济心自如蜀人恃以安至今芬名誉更驾漕三峡应手民瘼除适逢惠泽新禁网濶且疎攫噬化为麟奔驰不能车公无异他日法度方得梳均齐即人心简易平徭书天边促严召岁晚巾归舆老成坐庙堂收实攘浮虚有常岂易得得见将已欤行看歩台省自可风簮裾非才共封略况旧逰门闾赠行期有知知公当知予
　　和利漕徐师旦之才文龙山水之秀
　　腊雪洗顽碧晴鳬浴澄物色互磨错清辉深不变沧浪与少室幽人罕兼见少憩托高怀囘头簿书倦
　　题范亦顔圣邻同年集后
　　圣邻生西南豪杰如山东倜傥负竒节脱身起蒿蓬文章学西汉不作雕篆工东京太学生议论倾羣公髙适逰大梁马周隠新丰酒酣吐素蜺意气横烟空翻身落州县束手如儿童无人解秋隼磨天看飞冲黄鹤垂两翅饮啄鸡鹜笼始知命使然甘作终资阳数尺坟万事随秋风相从嘉祐初击发每儿防死生虽云异坎坷略已同然犹有子弃孤芳秀珍丛慷慨悲父书收拾尘土中兰山四百首玉佩清玲珑余文隠圭璧夜气如长虹古人身后名乃是不世功蜀士志不朽存者唯卿雄有子兼斯名昔否今始通聊书附篇末相与传无穷
　　爱石堂【并序】
　　熙宁八年七月安岳冯山允南至梓始逾月出箧中文字笔砚求置闲燕处得爱石堂乃前倅府事秘书丞嘉阳李尧俞所建而石无有也访之得双石笋于北垣下丛条隂翳中上有王舍人克真八分书郑祠部文寳玉箸篆皆自冩其铭记与诗也拂拭洗剔复归于堂之中庭屋以版环以苦竹每公退次第取书巻略略读诵倦则抚石看王郑字法清风萧然古气袭人既而又得李记于西庑下噫竒石古字葢无事于世俗之用虽时或见赏而废弃常多岂物理固然耶因系之以诗刻于李之碑隂
　　双石非梓石厥初置者谁埋没不知岁复有贤者知王分逼汉邕郑篆源秦斯今人竟未及墨本收清竒文字相称古铭记兼以诗铁画隠石骨鬰屈蟠蛟螭李丞嗜竒古见石喜且悲眈眈建华屋落落刋丰碑尔来三十年堂在石已移幸未仆作桥上有车马驰缺折从瓦砾叠为垣墙基一见丛篠间若与平生期清泉去尘垢始露金玉姿殷勤还兹堂如母逢厥儿对以古书巻环以秋竹枝胜舍结高义出处相与随夷齐秉达节颠沛不少亏岂事燕处玩可为终身规嗟嗟石何有三赏百见欺好恶凡在人显晦若有时官满当舍去弃置无复疑聊书告神物为我当护持
　　送二十二舎弟赴金堂簿【丹】
　　巴中倦奔走岁暮增惨戚瞻望几奋飞那能季行役距家才十舍身苦万里适临老如别何相看数归日















　　安岳集巻五
　　钦定四库全书
　　安岳集巻六　　　　　　　宋　冯山　撰七言古诗
　　青塜行
　　郊外日暖春溶溶十里不断人相从填填车马上坟去踏尽青草行人踪松柏影重楸叶开一区冢舍全家来展看酹酒聚头哭哭尽更把松楸栽隔溪青冢高巍巍塼片露出空余碑子孙因官徃南北温暖时节无人知虚有官阶又无食旧日松楸已荆棘不及防常百姓家泉中却得儿孙力休休休有子莫愿为公侯有孙莫令从官逰每到年年寒食节尚有一杯羮来到坟上头
　　邻家妇
　　邻家妇一贫复一富舅姑爱憎苦不常憎贫爱富多心肠富妇初嫁时身上晔晔生辉光舅姑好财不好义妇道无复较短长不如贫妇巧且勤巧能养家勤养亲君不见古来烈女传徃徃多是贫中人邻家妇一为乌一为鸮贫妇慈孝富妇骄
　　侠少行
　　山东自古多才雄辍耕陇上羞为农乡兵名在万选中一日声价闻天聪十石弩力三石弓殿前野战如飘风白锦战袍腰勒红诏容走马出阊阖都人仰看如飞鸿归来意气人谁及道逢刺史犹长揖邯郸白日袖劔行振武青楼乗醉入传闻留后收兰州姓名御笔亲防抽府金百镒轻一掷且向塞外随遨逰自此锄犂变任侠夜事椎埋昼驰猎有田无人耕有子不养家田间父老长咨嗟
　　采樵行
　　朝霞朦胧入林坞零星背篝腰破斧田家无田有门戸不免将身犯豺虎禽惊鹿寒木丁丁一篝数枝千万声严风裂肤催出白入涧饮水饥肠呜缝无尺布舂无粟菜根扫叶燃难熟留柴趂市将输官一钱不救长饥寒年年采樵樵渐少官家苗役无时了
　　路傍柏
　　路傍有柏千尺髙数夫连臂环周遭十里烟云护苍翠一天风雨寒萧骚纵横万蛇入土鬭扶摇千骑盘空走岂能霜雪岁寒知自有江山神物守五月炎光烧草木柏影重重似华屋徃还不择贵与贱借与清凉解炎酷本来无情栢与人偶然相值如相亲贵侯余资万钟禄不到流离亲骨肉前时仗节徒东归观望风彩争奔驰族中俛首弹指意安用富贵摩天为谁人试从贵侯道莫从此路争荣耀恐为路傍柏轻笑
　　黔江
　　黔江逺从思播来黔中五溪此其一东出涪陵与涪防日抱岚光照城壁去年黔安方解缆久倦﨑岖喜飞疾惊湍骇浪或当道万马奔驰两锋镝偶然划过脱重险千悔中流无路出瞿塘乗涨秋下峡猿啸穿流夜投驿鱼腹未葬身尚在虎牙屡磨魂已失巫阳一岁却归来还向江前酒重沥
　　八阵碛
　　永安宫前瀼西碛万流峡口争奔激秋涛巻地裂山谷水落依然阵图出阵形聚拳六十四传是武侯亲手迹斯人管萧岂足道身在巴东心汉室从容所遇皆法制浩荡胸中万分一隂机暗与天地合壮气曾将鬼神役至今千载矻不动莽防深难致诘岂徒豪杰重嗟赏应有神灵长护惜庙偏裸裎七壮士酒炙纷纷走巫觋万事颠倒皆偶然卧龙无处沾余沥
　　哭景馆吏立之
　　去年四月二十七亲见进之没磝盘今年二月十三日又闻立之死白身膏草野心为谁区区身后犹谗疾进之一子久乃得立之一子称特恩死封疆臣古所重千载烈士多衔寃立之才武世少敌胸中意欲呑河湟将军一剑义自决塞上扰扰多奔亡前功委弃不复收李蔡下士皆封侯生人欺鬼不解语天道反复终相雠昨得二月三日书犹云持重破贼锋等闲人事只十日使我泪落亲书踪【书云董氊兵在境上终不肯舍山林而来此持重以待之凡七日矣食尽当走】儿痴母老女未嫁实事无一虚名存相知抱恨宁复论谁为徃吊洮西魂
　　答中江程建用知县
　　嘉陵水落沙带霜舟师治舟还故乡中江一别三四年人情风物俱依然故人寄我江前吟幽兰调高无报音流水茫茫恨空防防合合江江溉下
　　送满夷行秀才赴太学
　　汉唐诸儒经术浅事业不及文章多六经意义失原本次第疏凿成江河圣朝羣公尽禹力注海一导横流波渊源太学得至寳洗出光耀犹防磨圣贤德业贵简易一气自在生中和鍼医马蹄凿浑沌或恐纯粹成雕讹君方茂年已知道归渉浩登嵯峨置身爵禄庆赏外人迹断处逢丘轲

　　安岳集巻六
　　钦定四库全书
　　安岳集巻七　　　　　　　宋　冯山　撰七言古诗
　　送江衍巨源提举赴阙
　　潼川昔迎公西来益昌今送公北回常平使者岂公志远地久淹经济才三年风绩不胜颂欲别有赠心胸开江阳夷蛮互雠格边将生事惊风埃连兵巨费久乃定得失未可相偿陪去秋西师出四路欲举夏冦除根荄精强挽运一蹉跌十存四五良可哀河南数州人封略恶土弃壤如尘灰传闻敌气渐衰弱阃外复委将军裁借将贺兰作都护戍守尚恐难栽培况今秦人极疲敝菽粟贵重如琼瑰诸军零落气未振肯听号令传风雷看唐南诏吐蕃传徃徃因循成祸胎太上神明照幽隠广谋博访无嫌猜近臣从容合公议忍使汉地生蒿莱【关中麦地多不布种】每思一饭三四起感慨与语何人哉防公还朝方进用不侍讲殿归霜防泸南关右饱闻见讵肯戯笑随童孩对扬上前苟可道愿持此语排奸囘平生磊落致君意岂虑言出为身灾
　　果倅赵衮良弼平江亭【良弼作】
　　文公昔记滕王阁气象终天拂寥廓崔颢留诗黄鹤楼今日声华还磊落安汉城头有佳处江山清气归帘幕少陵无人谪仙死不遇材豪终寂寞苍苔满地荆棘生梁栋尘埃喧鸟雀风流贤守一登临久倚栏干情不薄夜来风月觉澄清天意人心如素约仙葩当见浮空来几百年来无此作嗟予好古今白头到底支离材力弱木桃或见致琼瑶免对江山负惭怍
　　允南和
　　牛峰絶顶凌云阁形胜潼江照开廓涪水台中隠凡庵坐对西山横碧落顷尝登览放怀抱钩挂轩卷帷幕气酣景熟状不起一片风骚情索寞充城累身倦未出无事门亭可罗雀翠筠五瑞扫尘土澄照清风易椽薄平江最好最后到隠几凌云仅依约屏星主人局闲散长句森森邀我作漳滨病起吟魂耗中散慵来笔锋弱铿金入木将奈何手把新篇空愧怍
　　送赵良弼知广安军
　　巴黔万山横楚封洞庭碧海蛟龙宫潜灵蓄秀天疏通楚人自古多材雄江陵故都当其胸人物萧爽驰英风良弼崛起声其中宏伟浑厚如山东才思婉娩春华融论议慷慨无约丰高歩壮领辕不容徊翔盘纡巫与嵩拏舟向蜀防涪潼嘉陵一曲城古充鹰隼倒臂宁久笼南荣霹雳醒愚聋归来破裳未及缝籍才檄起如旋篷瞿唐故交复相从始适抱子今皆翁天真逍遥饮量洪世事歴遍诗尤工有时语酣笑未终环顾四坐皆虚空寒飚戚戚凌疎桐去路山逺秋溟蒙临老合散情易攻岂免泪下如儿童髋髀始见斤斧功鹓鸾一息荆棘丛广安地卑局飞冲席恐未暖行忩忩平时物理相磨礲郡乐不在卑与崇唱酬自可轻开忠无事日夕翻邮筒
　　求刘忱明复龙图为画山水
　　晋唐诸公重小笔髙价直与才名俱然多华丹少泉石清格徃徃人间无至今百存无一二存者真伪难分区营丘李成称絶迹峰嵓秀拔非常模穆之洒落亦其亚玉堂屏上潇湘图董屈许范凡数辈隠隠俗气藏肌肤乃知山水系絶品笔墨造化非功夫要之文章之绪余世上真巧归吾儒益昌台府少文字见性文室谈毗卢龙门雪景生坐隅山潜水奥争奔趋倚空直干鬭孤耸縁险古道盘萦纡拥衲禅僧对寂寞擕琴朝士来﨑岖主人肆笔聊自娱新言黙与天机符公家清白传数世经济满腹氷霜壶一言不用輙掉臂五年蜀使甘驰驱时将素毫冩胸臆宁复意外分精粗复古虽清尚许格【复古有诗道宁格疑其学许也】与可亦壮非燕徒【文与可学燕穆之然未至也】岂如公思【去】脱覊束破碎嵩华倾江湖穷冬从公熟窥看爱重不觉声嗟吁灵峰北菀助萧爽雪不到地风号枯平生好画已成僻宁借不喜临与摹出公门下欠公笔有类客海遗明珠愿公乘兴一挥洒束绢数幅光芬敷异时解组还故庐皎洁将伴林泉躯
　　寄题荣守岑象求嵓起太博清富楼
　　南荣太守传诗邮诗题清富城西楼楼中风物略已尽行欲摸咏难为酬怜公谪官不累意如与万象同优防偏州随分与山水好景散漫无人收昔人知宴不知赏俗气未断烟云羞凌灵把酒独长啸岁久此地才风流公防南国走欲遍耸秀浩荡皆穷搜归来耳目殊未厌尚恐胜槩遗遐幽九疑嵓洞识元叟三湘泉石逢柳侯名贤到处适所寓非事笔砚防林丘五年留梓恣登览百刹照水江环州得公新篇似相约正上兜率吟清秋尘中嗜好屑可鄙恨不径徃追公逰他时三老期一笑爱闲岂是平生谋
　　送程嗣恭正基提刑赴阙
　　从来贵阀多豪俊失在矜持骄与泰白屋寒门亦有人徃徃穷愁损英槩得时旧恩报不暇安能与语功名防骅骝摆首倦衔防一蹶中途为伤駃簮缨要重畎亩壮所养既完发亦大磨礲寳刀挫圭璧更向天资才术外正基太师丞相后学愽文清古冠带天机不露骥盘云气虽升蜃沉海平生胸中未一出万事食间宜少待语黙机巧孟轲盗顔色睢盱次山丐世故未能以身徇家声欲传道犹在远别相知试一言不是向人歌慷慨
　　和蒲安行题鲜于秀才
　　羣峰屋背猿乌啼二江门前鸥鹭飞雅闻君居颇竒絶长恨不到心依依仙翁落拓少拘检解舞石上凌秋辉整冠投袂或云起尘土一踏何时归
　　和任师中舟中见示
　　经年雅音旷不闻客衣彼此俱红尘六月赤日火照地仙舟舣在支江滨君年四十已显官去去荣路无涯津丈夫未死功业在但使道富何忧贫【师中诗多言贫故云】


　　安岳集巻七
　　钦定四库全书
　　安岳集巻八　　　　　　　宋　冯山　撰五言律诗
　　寄上金陵王荆公【元丰六年】
　　圣贤遗陈迹文章隠至神北天开盛际南国起斯人兼济希先觉公传袭大醇卑飞随世俗黙观养经纶僶俛怀铅椠翔表缙绅英声摇海岳髙歩出风尘去就迟难进谋猷久未伸两朝虽顾遇大节每逡巡四海倾台辅千龄偶圣辰有为今道德无间古君臣雕琢唐文盛更张汉法新风霆传信令束防解生民所志惟膏泽当除亦斧斤寸心劳远御独手助洪钧钟鼎无前迹江湖自在身功名非雅意出处自天真鸿雁云霄势芝兰道路春轲雄平可驾房魏浅非伦江汉无良产衣冠窃滥巾才非当世用仕为有时贫衔防驱驰久风波出没频古心终少合老态强难驯名教谁依托文书但隠沦师门常耿耿相府旧循循万里音容濶诸生气义均绛纱瞻楚泽白髪倦漳滨鄙俚虽能达精微岂尽陈青云如可附何处更求仁
　　寄上颍昌范蜀公【元祐二年】
　　大老归真主前朝遗数公精神时一防出处道皆同起潞仪刑地烦温燮理功及观光禄表深见古人风聘币来何厚安车愿不东光华膺政殿僶俛就祠宫论议高逾武文章逺继雄退身无少憾忧国有余忠几杖诚先觉衣冠为一空千龄重际遇二圣极优崇将相交防盛朝廷礼数隆一星容处士四海望鸿箕颍纷嚣外岷峨气象中楚词清更适舜律逺相通【公以古律定雅乐】庭玉连城价孙枝百尺桐圣贤今日是河汉几时穷晚辈徒瞻仰先生葢始终氷霜严皎洁尘滓坐销融信史知将贵声诗恨不工东齐如见録光彩附垂虹
　　蜀公和
　　镇伏承提刑朝散逺贶佳作仍有舜律逺相通之句因复次韵寄呈幸垂采览
　　盛旦真明圣平生仗至公遭逢不世出覆露与天同谅直诚多勉谋猷愧罔功后王明若日夷夏庆同风喜气中兼外欢谣北至东敢图严密禁擢处太清宫峻拔山形大高明地望雄起居无忘古坐卧只思忠论乐嗟沦废求音扣寂空大和非隠伏至理自穹崇暧昧幽还显卑尊降复隆使人思舞鳯如弋慕飞鸿世事安清谧人心处正中至醇当直诣精义故旁通本自关瑶律还须抚素桐天材由圣作物理要人穷徃古为经始来今是考终云为极微妙襟抱贮冲融敛聚隂阳气窥观造化工因君説乐事诗咏照光虹
　　和文侍中锦鸡
　　微生非自异翠樾愿深藏谷口逢罗人间重采章全身珠缀络一项锦成囊易警乌啼早难驯雉性刚仅能逃鼎味何幸识台光黄阁恩优厚青山思茫鹦言来陇坻孔翠别炎方既获安栖地宁须忆故乡
　　和梓漕陈帨诚伯弭节堂
　　妖氛慿絶塞皇武慰羣情并命儒臣起同谋将略明前锋殱丑虏降仗委高旌拓境新图展收功寸草横投戈宜偃息奠枕觉澄清广榭宏经构羣公共落成唱酬风月冷谈议鬼神惊锦绣移将合琅玕种即生南方天外濶【出师表云今南方已定甲兵已足】北斗坐间倾且享忧勤乐除书恐再更
　　阆中蒲氏园亭十咏
　　方湖
　　蒲柳春隂重禽鱼晚景多轻舟乘酒去明月扣舷歌
　　清蟾桥
　　石面苔封合波心月照空仙翁行道处清影露华中
　　芙蓉溪
　　野景宜花看秋芳近水多溪流光不断千尺粉红罗
　　莲池
　　叠叠波纹緑摇摇雨气香菱歌谁与发秋兴似江乡
　　朝真台
　　耸秀山岗合囘环斗柄临焚香无俗虑一息见天心
　　白莲堂
　　平池风菡萏照岸雪玲珑无限骚人意栏干霁色中
　　涵碧亭
　　日影摇吟笔烟光落酒杯犹嫌池外俗移入镜中来
　　鱼池
　　活水停无滓嘉鱼养不惊休言濠上意秋鲙与春羮
　　稻畦
　　物外溪山乐穷中岁月优斯人招不起十顷稻田秋
　　草庵
　　竹影摇金翠泉声响佩环庵前春日落人向定中还
　　偶成
　　长歌咏考槃洒落正休官爱竹临溪倚擕书坐石看足烦犹解屦髪秃自忘冠愿为无多欲持身到处安
　　溪行
　　野景久不见溪行如有逢长苔梳緑髪浅水卧青龙石出沙仍带桥危柱半舂日欹犹下马赤脚洗尘踪
　　春闲
　　好景虽心赏多情半睡降春声蜂绕屋晴意鸟临渐老依花径无机付酒缸人生求适性何苦自枞枞
　　即事二首
　　闭戸尘縁息忘机眼病除就闲因教子临老更知书摆亚风前稻婆娑雨后蔬穷中方得趣门外已巾车
　　其二
　　旧病花浮眼衰容雪到眉风尘怜客久筋力恨归迟所得真如梦无厌固巳痴不知縁尽处犹有防多时
　　渔翁
　　短棹拨轻舟风恬江上游机心重浪底生计一钩头尽日不多得中怀无寸忧夜深何处宿孤屿笛声秋
　　野涧
　　苍莽长江逈纡囘小涧幽势寻山脚转声傍草根流暴雨沙汀涨清风岸苇秋行行须到海毋为曲湾留
　　和鲜于顷秀才见题小轩
　　一室仅容拙新年尤好闲翻书消白昼隠几有青山人事少迎合英流长徃还此心犹有恨半在史文间
　　和蒲安行诚之见喜新受梓倅
　　故国连芳草吾亲在白云荣归慙主父虚语类终军劔阁虽吟恋潼江亦喜闻惟愁良友别分手复何云
　　击瓯楼
　　石上辞人赋城高古郡楼能将天外意冩尽曲中愁湘瑟曾谁听巴江只自流倚栏吟月午临下更迟留
　　龙门洞
　　古洞嵌岩活青山气象浑应龙常隠处流水不知源鬭险双峰秀凌虚古木尊怪藤寒覆坐脩竹尽当门混沌谁开凿云烟自吐吞深盘通海脉横透露天防日影循崖腹泉声绕石根江前尘不到物外景常存避地仙踪迹清人俗梦魂功名归未得囘首谢嵓阍
　　题灵溪寺
　　野寺无俗气胜游方此回水清巴字近僧慧锦屏来秋阁山要【平声读】起溪门竹引开尘踪不须扫留恨寄苍苔
　　曲细道中
　　一溪流石色万木耸山隂地僻有佳景眼明劳寸心坠猿犹挂壁惊鸟忽移林莫问去程远行人方苦吟
　　巴州圣夀寺小阁
　　危阁已可爱野僧仍见邀滩稀逢水静城近觉山朝露发秋光润风吹雨意销巴童不知我孤兴在渔樵
　　广滩驿寄知县卢大年职方
　　转歩异南北一程千万盘将身试豺虎无路出林峦数屋近相接孤城犹认看囘惶中夜发况守二年官




　　安岳集巻八
　　钦定四库全书
　　安岳集巻九　　　　　　　宋　冯山　撰五言律诗
　　咏雪
　　半夜风威壮今朝瑞雪呈徊翔如有待附着不胜轻叠叠云筛下番番雨簇成雕鑴非众巧融结似无精河汉潜欺没乾坤欲混并漫空虽结白触处已纵横枯茂全妆出洼隆一槩平参差相掩覆散乱或逢迎逺岫依稀失髙松独自荣光明通鬼穴肃杀下天兵挥霍偏随马慿陵或绕城威棱生劔防物色俨冠缨楼阁危将堕乌鸢噤不鸣岩封蹲豺起岸断蛰龙惊地轴犹疑折林梢不易擎秾寒排瘴毒和气入春耕虽学峨峨势其如薄薄名暗销知地暖坐对觉神清交互当门舞玲珑照眼明味宜茶品试力与酒权争佳景谁能赏幽吟似有情开罇烦防缀喣笔为题评旧説三农庆量深一尺盈忧民心正切击缶助欢声
　　和普守勾士良辅元大夫见寄二首
　　相知思命驾见教每书绅咫尺去无路奋飞嗟此身贪廉虽异操出处幸为隣肯笑刘郎病前头万木春
　　其二
　　溪边洗俗尘林下解朝绅车马慵应客渔樵暂寄身置书烦有位酿酒畏比隣又欲西州去峨眉看一春
　　和眉守周尹正孺端公春逰醴泉
　　捧拥行飞葢嬉逰立避骢风烟寒食近笑语故人同乐转诸天外川平一掌中囘头相与愧容易出尘笼
　　和周正孺郡园新霁
　　湖上多幽景囊中尚赐金清尊宜北海嘉节又山隂晓日云轻放林花水倒沉朅来相伴醉应防主人心
　　和程濬治之秘监赠杨竦中立朝散
　　身似悲鸣骥家如濩落瓢买居悲粪壤数俸怯薪樵夀隠三家近征商百歩遥无心随所寓尘滓自氷销
　　和吕开少防提刑家园茶
　　蜀品固难名家园未有声晓蓝亲手撷俗客尚心轻瑞雾吹还合仙风坐欲生因知栽植意留与子孙清
　　和张若愚子发秘丞同年见寄二首
　　岁月磨将老蛟龙蛰未伸文章俱不意功业竟何人孤迹每一辙衰乡余防春扁舟思共济沧海濶无津
　　其二
　　意气同归趣生平防合离遥怀初得信相喣似忘机世态分难合人情老自知莫将身徇物憔悴变须眉
　　和湖州文同与可学士见寄
　　闻乞湖州去交亲不与谋京尘收马足汴水放船头试茗春归渚题诗月满楼散人吟不尽苕霅一溪秋
　　送利漕刘明复朝议
　　中山元魏后数世十三传皆在河南葬初从代北迁中书谋定防【环嶲字仲贤魏中书侍郎】大理力扶颠【坦字寛夫隋大理卿】渝国乘机日【政防封渝国公】唐公起义年议高都尉识【字深之太宗驸马都尉】名累侍郎贤【竒天官侍郎死罗织狱】原武输期集东阿旧俗悛【聚字文秀东阿令】河隂才被诏【藻茂实河隂令】戸部志绳愆【符字端朝户部侍郎】八子生中叶【符有八子崇黾崇彜崇望崇鲁崇纂玕珪崇黾字子长岭南节度使崇望字希徒左仆射崇鲁字郊文翰林学士】三台共一躔洪洞城不下【玕】工待政无前【珪】昭辅书仪集明宗礼意全【太常卿】中丞安出处艺祖首详延学士清台阁咸平起涧瀍斯文醇复古宏议自摧坚江汉源何巨公侯兆已圆信辞师鲁志佳气尹樊阡秘监花儒将缑山酒地仙看公承逺构发迹向孤骞浩荡穷经笥纵横信笔椽巾箱遗紫绶【见谱】伯仲袭青毡辨论多兵略澄清累使权鳯鸣雄屏翰鹑首富刀泉诏自南台下车随北斗旋鹓鸿思旧侣嵩少望归鞭师节频轻仗兵尘未一湔朝纲今省户古道日经筵尽是徊翔地行承咫尺天门施唐防冠珥汉貂蝉阀阅谁如此功名盍勉旃慎无从子晋轻去恋伊川【因公之志而云】子立栖迟久深知义气然人情尝岁月物色自风烟士要文章别诗因谱第编碑隂如可附青玉为雕鑴
　　送王求柬之寺丞归戎州
　　喜作送君诗戎南人物稀文章詹首变锦绣助先归门巻容高葢江山照防衣不须攻错节雕鹗自横飞













　　安岳集巻九
　　钦定四库全书
　　安岳集巻十　　　　　　　宋　冯山　撰五言律诗
　　效皮陆体药名诗寄李献甫
　　半夏劳奔走当归计未成向乌头雪白虽逺志澄清白屋逰偏早青云梦数惊预知皆系命无患可伤生泉水怀乡国灵仙得古城萎防差病力安息媿民情兰草园池静槐花道路平野翁宜散诞故纸任纵横问话思黄叶论文忆长卿余粮添瓮盎乱髪散簮缨紫蒨江山秀婆娑桂柏荣枫香余雨气桐叶变秋声险语尝钩吻昬瞳屡决明鸬鷀闲自酌琥珀向谁倾莨宕官资浅螵蟏活计轻每将苏子校多谢使君名满把黄金屑知音白玉英青箱空聚古败将敢论兵苦练诗方就旁通笔未精前贤如及已海藻愿题评
　　道中咏怀奉寄利州允南使君邓润甫
　　交印夔人国分襟汴水堤十年难防合一梦顿乖暌官序潘生诎诗文庾信齐诸公多汲引宪府屡提携不肯乘骢马那能出寳鸡安恬轻世味洒落见天倪照物聪明浃为邦问望跻笑谈清岸狱暇豫劝耕犂不忍为钩距何尝设町畦燕堂传夜烛游毂碾春泥众服题鹦鹉畴将食駃騠草黄思隼击梧碧值鸾栖欲问无来使开编有旧题君方安玉垒予亦逺金闺地隔江波濶书传鸟翼稽岂知双鬓白相见两当西内顾微他技殊私牧逺黎辞亲愁不断叱驭意空迷吴苑飞云杳秦城北斗低南山千里雪劔阁万盘溪夜宿星边驿朝行石上磎深疑窥地轴高骇蹑天梯看岫时欹帽听泉或杖藜萧萧黄叶下防防冷猿啼蜀道无艰险人心慢惨凄永怀持从槖遥想缀朝圭直北瞻天日征西叠鼓鼙相期郡斋冷清话看挥犀
　　和新成都知府邓润甫温伯内翰道中见寄【与邓奉节交承】
　　画舸秋离峡长江水齧堤郡楼高送别客袂掺分睽前后声难继升沉分不齐私心常有待得意幸相擕千里闻鸣鳯三年倦割鸡一哀纒性命万事错端倪英俊联翩起清华直上跻平生依笔砚俛首失锄犂同嗜飱秋菊忘言病夏畦精粗分玉石去住即云泥近列多鸳鹭谁人享駃騠徊翔趋鳯阁隠约驾鸡栖训诰资温润衣冠出品题风流清宪府威鳯肃朝闺戏彩江湖乐观涛岁月稽还朝垂拱北易帅华阳西旧德倾中外欢谣浃庶黎忽闻旌近顿解簿书迷一笑何胜喜髙谈为少低长篇追杜老余论及曹谿把酒听新阕寻山傍小蹊欹斜行叠嶂空旷上危梯拾掇留樽俎萧疎愧糗藜故人难防遇壮士合悲啼物理纷无定年华去可凄王师行解甲盟府重盘圭劔外声文铎关中息战鼙时清数相见宁望胯金犀
　　和邓内翰逰乌奴寺
　　万险初离峡三程未到关相欢才把酒偷暇更寻山古意登临外人生笑语间一茶逰兴尽箫鼓欲催还
　　和徐之才雪
　　农事方春作田苖待雪催忽从天外降尤胜腊前来枯槁全妆饰勾萌暗养培格清徒自照体弱不胜挼有势离还合无情去却回乾坤迷境界造化始元胎气凛侵帷幌身轻寄草莱匿瑕漫粪壤衘巧缀条枚空际如难集毫端已共偎浓寒流逺蜀嘉兆叶清台既浑山兼泽宁分石与瑰饥鸢蹲木杪冻虎卧岩隈积恐江城满重疑栈阁摧谁居梁宛右或遡剡溪洄凝隂虽胜沾濡旱可推雕鑴穷物象皎洁离风埃雨脚纷犹杂云头重不擡豪门张燕席贫灶拥寒灰且喜防膏泽仍知免沴灾斯民争庆贺高防与欢咍把酒看宜醉洪炉守至煨传闻诗句好罢听乐声嗺洒落吟情健玲珑霁色开营丘无复见谁为冩皑皑
　　和徐之才浮萍
　　潇洒春容静飘摇水性柔根从何处起身任此生浮得地轻依托随波旋去留潢污深不采溟渤望空悠花蘂看还落蕉心久未抽岂知经夜雨便欲障江流晩入吴歌唱晴邀汉女逰翠连芳草渡寒映緑杨楼碎剪神工巧平铺泽国幽微躯焉足道浪迹更谁收踏破闲行鹭冲开暖上防但能知委顺何用校稀稠谩欲通河汉宁虞践马牛迸从菱芡密如把芰荷揉寂寂苔成阵纷纷芥作舟屈骚遗故事湛赋壮前猷蛙跃沾双股行蔽六眸联居如有守逺近亦无求别浦千重恨吟塘万防愁生涯随所寓细域浩难筹野色宜茶灶仙姿泛酒瓯清芬传涧沚余思满汀洲暗与莼丝结多为荇蔕钩岂专嬉雁防自可覆蛟虬助赏名园侧含凄古道周纡回差胜梗汨没尚怜沤赴急如趋市逢枯类转沟吉祥兴霸业美荐格神休为爱常青眼难题防白头新篇盈巨轴牵强岂能侔
　　和徐之才巡按见寄
　　扪参趋逺道首蜀下青泥江绕萦纡帯山盘屈曲梯何时岩腹断自古客心低峡尽逢宁武天寛类寳鸡东穷巴岭北南转梓潼西地共猿猱食居同鸟雀栖风霜传一檄玉帛走千蹊力责多佣父穷输或嫁妻上忧分使节佥议辍朝圭素志施膏泽虚怀去町畦垂鞭防马惫含哺止儿啼夜寝无宁席朝飱或茹梨驱驰宣诏令歌舞慰童齯按部经双劔迎壶满见溪政清氷出凌民附水滛堤指穴收毚兎搜羣去狠羝吏悛藏乳虎人乐戯春麛驿转悠千里秋霖动一犂忧劳如有病暴露欲生黧委箧书争报封囊药自题茶尘思鸟觜羮野忆駞蹄过雁晴逾呌残蝉晓更嘶万愁休入耳数酌且温脐圣治防仁夀宸衷念庶黎呻吟裁药石亢旱得云霓驹有苗场食鸾无枳棘栖明公深履歴清望絶乖睽盘错居常试安恬久自迷汉貂方促召贾论息言提寳阁隣天仗星闱侍女奚功名当少俟岁月尚能稽末路忻依托先期虑觧携荣封虽絶迹归意共含凄自笑身谋拙曾将物理齐倒行嗟黾勉仰望局攀跻易足篱边鷃难驯水上鹥稻粱谁计鹤车马未安鼷诗战逢诸帅文声鼓万鼙白徒虽自奋黄馘岂容批怒臂犹轻展惊魂已暗挤续貂无取者附骥亦荣兮巧拙其如性天机不可倪
　　和徐之才宿孔溪亭驿早行【一云和刘漕】
　　孔忧宁暖席刘髀不禁鞍夜永无归梦山深正苦寒行钲催早发晨鼎荐芳酸谁识驱驰意忧民万事端
　　和徐之才春晴偶成句皆双关
　　云容收雨意草色妬花妍诗苦是真乐酒醒方烂眠园亭无限景笋蕨不论钱耳目因成僻江山似有縁
　　寄高梁守勾辅元
　　北按经时出南归计日趋幽花明涧水细雨润春途就歇开新醖催行趂早餔故人休问吏相见且欢娱
　　发新安驿
　　偃蹇随鸡起衰羸索酒扶风钲严道从雾烛转﨑岖迎马开熊帜环舁簇虎殳山中耳根静清晓厌驺呼
　　武侯庙
　　四百源流尽三分气高西州称险隘德夸英豪统正图王防关张汗马劳相雄争胜负所得仅毫当世安危虑斯人智识滔潜身规去就择主事逰遨仗顺亲归汉平凶首问曹河间屠血肉江表战风涛雅意存中国单师静不毛安知深政术指画露兵韬顾托情尤重君臣义可褒南征才解甲北伐遽投醪渭水开营壁祁山拥节旄乾坤悲拆裂荆棘誓锄薅逺结孙权援亲将仲达鏖刘宗难再起郭坞已长号家国犹殷富衣冠亦俊髦中途亡辔防束手类猿猱事业垂千载风流尚一陶民思夔子国庙枕蜀江臯夀史徒讥议裴碑自固牢丹青严壮观松桧尽萧骚邻敌终为患长弓未见櫜吁嗟擒纵术祠下涕霑袍
　　瞿塘峡
　　胜絶瞿塘险西陵古地形巴江深洞穴蜀主旧门庭王气吞三峡神工出五丁斜长天一线相对石双屏瀑击岩峦瘦云蒸草木腥众流趋灔滪逺意防沧溟顾盼如无地幽隂似有灵白盐悬日月黒石鼓雷霆镵凿余防在高深巨势停鱼龙慿险怪烟雾鎻沉念昔穷探赜尝言骇观听波涛真激箭舟楫遽奔星倒挂伤猿足横飞羡鸟翎死生期一瞬出没类浮萍叶上慿忠信胸中混醉醒人烟逢瀼岸语笑落沙汀沥酒重滩下囘头万仭青停桡询故老借笔润图经二孟连称帝三川恃建瓴关防虽巩固基业旋飘零艺祖收长防神旗指不宁彦畴空死节曹翰首开扄五岭刘归国重湖马就刑磨崖谁刻此逺续孟阳铭
　　东阳滩
　　蠢防山穷处东阳石鬭间数倾舡簸荡万触水囘环逰子真亡命忠臣固厚顔舍舟途入险平地防时还
　　施州道上遇雪
　　易下山中雪初寒塞上途邮灯催客起涧水杂猿呼密缀林惊秀轻防石变枯无人来冩取十幅李成图
　　宿水转寺【又云封水寺在通泉县剰垅镇】
　　殿阁逢僧刹烟岚防路隅径深羣栢老溪转一峰孤已到身犹耸才闲气便苏巗禽知客意临晓解相呼
　　丁卯除夜
　　庭罢驱傩戯门收爆竹盘酒香添腊味夜气杂春寒岁序张灯守人情遇节欢明朝五十八消息近休官











　　安岳集巻十
　　钦定四库全书
　　安岳集巻十一　　　　　　宋　冯山　撰七言律诗
　　黄甘寄李献甫
　　果山多果遍林丘惟有黄甘格最优繁结防经秋雨熟完滋宜带晩霜收霞余防缀青林逺星散玲珑緑叶稠秀色盈衢争委市秾香浮水半通舟金苞烂漫差三等乳蔕龙钟占上防一宴尝珍皆絶品万钱要【平声】价或轻酬盘筵皎洁如圆盖棃栗麄凡似赘疣蕴借佳宾忻共赏芬芳醇酎雅相投殷勤食指尝先动顾盼馋涎已自流花瓣琼瑶纷落爪云腴氷雪冷侵喉蒲萄鎻碎终非匹荔子肥甘仅可俦但效儿童贪磊落不知牙齿怯飕飗力蠲消渴多年病清酿骚吟一腹秋属餍且行犹掌上闷余虽卧亦床头肤轻渐【平声】密衣犹重种好悬囊子尚留憔悴瀼西三寸小酸寒东望一枚休柽均奴仆知郎贵橘类砆砥比玉羞美实旧嗟遗贡禹嘉名今愧下温州多栽厚利羸栀茜一熟经时汗马牛晩岁幸为安汉守眼明重到洞庭逰已将滋味千时好宁免苞苴徇世求大嚼有谁能快意素飱无事却成忧徐陵奬识诗辞古胡济矜夸赋笔遒愿得新篇聊假借庶防声望出遐陬
　　送宋构成之运判赴阙
　　曾留先帝紫宸班髙议雍容数刻间使节光华金口赐【公登对移数刻面奉圣旨除擢监司差遣】乡枌歌舞绣衣还鑪锤应手皆良法斤斧投虚輙大奸坐席贤劳殊未暖归轺严召遽难攀豪曹自是青云器骐骥应无白日闲苏孺故人聊养拙君公行部每开顔新知邂逅情犹在逺别逡巡涕欲澘人事去来宁可问试看庄叟道中环
　　送徐之才赴洋州
　　三河使指皆精选八座郎官最上逰防手看人趋要职息肩随分领偏州遐方暂屈严明府旧部争迎郭细侯常爱昔人为郡乐不妨循吏与民休枌榆指顾秦川近台榭周环灙水流阙下子牟心感慨天涯宾客老淹留方将振羽趋庭鹭岂便忘机狎海鸥青汉绕山迎隼斾北风吹雪犯貂裘从来恩馆深仁遇依旧隣封窃庇庥逺别不惟思酒盏相忘何事更书邮郢中无和阳春曲时寄新声欲强酬
　　和刘明复铁老君观
　　放辔逍遥物外情登真一境照人清巍然道德元像传得胚浑太古精造化工夫应黙运神仙仪相自随成江山地胜空遗迹圣智长存即久生寂寞黄冠犹好事微茫丹灶不知名淮南英胄来瞻仰骤起清风化蜀氓
　　寄潭州何正臣君表待制二首
　　绣指初从劔外还文章开府冠羣仙忽闻五管传边警又出三湘领使权偃息湖山非久计翺翔鸿鹄待殊迁不同宣室因循召台辅明时属少年
　　其二
　　髙卑鹏鷃分难攀岂意相知邂逅间北海旧时曾荐鹗愚公终日尚移山平生泯黙无他技一顾差池已厚顔犹有功名心尚在鑪锤当手待公还
　　寄上范蜀公二首
　　去就人兼众美难侍郎高望肃衣冠每寻当世羣公议更在清流絶等看楚屈辞多谁谤国汉疏名重只休官求仁已得无余憾自向着羽翰
　　其二
　　拱极星文动少微西南风物重光辉平生亲友倾心望共庆功名毕手归车马欢声传里巷松楸佳气杂烟霏长卿儿戏扬雄拙未足公前较是非
　　蜀公和
　　小马轻舆蜀道难身披裘褐顶峩冠已从林下幽人徃犹作朝中旧德看渔钓喜欢新得侣道途瞻顾尚呼官多惭乡友贻清唱天外鸾音与鳯翰
　　其二
　　常望乡山忆翠微此来时节更春辉林间怨鹤久招隠花外啼鹃仍劝归云似随人飞缥缥雨如先道洒霏霏回思仕宦平生事六十三年始悟非
　　寄上北京文侍中
　　四纪三朝防遇同陪京犹望节旄雄欲知元老经纶迹尽在生民鼓舞中汉府重归黄阁相商山难访紫芝翁陶钧末士慙无报惟解声诗写至公
　　和东川吴防复辨叔朝议见寄
　　幕府参差恨莫追公车才下我亲闱髙谈乍听曾心死前防难寻但肉飞千里有时重咳唾一言何处尽精微惟思旌棨趋严召双劔西南望落晖
　　和陈图南道中见寄
　　故人重见老相看江上秋风已薄寒曾约浮沉俱里社岂期侥幸亦侯籓休嗟华髪多年别且喜清罇数日欢惟有旧逰难得处风骚遗恨满三轩
　　和李献甫见寄
　　别肠囘转似车轮千里相忘一水滨自愧卑飞徒衮衮过防髙义最恂恂已违兰养三经岁犹恐期再见春趋府何当听约束分为膏泽与乡民【蜀中四路皆谓之乡里】
　　和朱牧宣德
　　英防相聚日相欢休唱还家蜀道难为爱尊前文字饮不知门外雪霜寒酒酣依约羣仙梦谈剧飞扬巨海澜从此追随频语笑莫教憔悴耻儒冠
　　运使李献甫有书云千山万水之间泥泞劳苦不可胜言者因以诗答之
　　使车东按宕渠还霖潦千山万水间为把仁恩行郡国肯教愁色到容顔髙贤本为苍生起良骥应无白日闲从此促归天上去翺翔鹓鹭紫宸班
　　送梓宪巩彦辅中散二首
　　宏才髙望出簮裾尤向持平意豁如辇毂声名三辅最西南恩惠十年余诸公每恨归朝晩美职行闻半道除今日老成应不次中台烦剧在刑书
　　其二
　　绣衣三峡始归来孤迹青天道上囘牛马经年驰使檄云霓终日望行台鹓鸿去势看千里桃李遗芳占一栽都邑羣公如见问漳滨衰病已难材
　　和知资州许广渊泽翁同年朝奉见寄
　　每思同榜多零落忽见新篇慰寂寥今日抗尘俱白首当时联翮共青霄休嗟逺地犹沈俊况是深知已满朝饥渴未能亲一笑祗忧严召促归轺
　　和周正孺逰醴泉寺蚕丛
　　衰迟犹有少年心十里名蓝共访寻抹緑郊原逢雨后残妆桃李觉春深諠哗歌舞随流俗潇洒溪山忆故林一醉不辞繁上酒簿书回首费光隂
　　和周正孺春逰
　　路入江村五马逰江边生俗弄春毬客愁无地时分请乐看能俳预防抽趂赏不辞花欲老劝农偏喜雨新收经年多病无欢意强逐双旌一举头
　　和李曼脩孺戸曹
　　青云囘首即红尘且向卑官事隠沦衮衮泥途方索足区区天地不容身前头功业安知命满腹文章未称贫深愧相知空握手羽书边上辍嘉宾
　　和徐之才囘纹
　　行轺使指屡襟分路去重看思纠纷清夜峡前江照月霁天郊外劔横云情多苦近归褒汉景物应难防见闻荣虑俗縁因刺按燕堂虚愧有移文【见闻二亭】
　　和刘泾巨济教授
　　巻地严风动马蹄忽闻投馆到鸡栖路随黄鹤翺翔逺诗压青山气象低我已衰年思故国君方高歩陟丹梯迟留且伴临江醉剰听清猿峡口啼
　　和吕少防蚕市
　　何处青衣旧俗酣峨嵋东畔蜀江南从来岁首争为市大半民间已不蚕防日笙歌常继烛晩春桃李尚仍蓝嬉逰果获神明助太守虽贫亦荠甘【公库迫而春蚕丛燕逰之费为多故云】
　　徃时与今钱唐蒲资政传正脩史邓内翰温伯同和唐韦考功张水部盛山十二咏畀开江吴令使榜于宿云亭二十三年矣因縁登览感慨畴昔复为短篇以纪故事元祐二年正月二十八日安岳冯允南
　　曾继唐贤旧唱酬宿云亭传为迟留韦温石上寻遗迹蒲邓天边忆俊逰亭榭寂为闲处所溪山清带古风流神交漠相知逺重把狂吟此暗投
　　中岩封崇寺【在云安上三十里】
　　万竹林间一径升满岩金碧静香灯飞泉散乱垂千尺危阁欹斜拥数层雨气或从檐际落风光时向坐中凝荒碑文字那能读合眼煎茶问老僧
　　扶欢驿王衮居也梁承秀居今隆化县李光吉居今荣懿寨皆土豪犯法禁以取夷灭
　　僭田收尽连蛮徼旧版从来实汉民草染华风能不瘴山离污俗自无尘连城解丧吴王濞钜积终刑石季伦一代英豪犹不免咄嗟三叛尔何人
　　三家兄书报荐起楼屋喜而有诗
　　临街楼观百余年司马辛勤五世传凡在子孙俱肯构敢忧门户或先颠亢宗本是先人意干蛊成于伯氏贤他日举杯相属处为留书阁井东偏
　　寄陈蓬州图南
　　临老蹉跎来劔阁故人留滞在蓬池光隂一别六七载功业半生多少时谪宦可怜嗟子骏径归难学羡诚之何当江上重携手同到三轩看旧诗
　　和邓温伯二首
　　不独髙文耀世竒曾将宏议振天维谁人才术能争首自古功名贵及时暂别鹓鸿蓬海上少留旌斾蜀江垂西州笔砚虽衰落防有中和乐职诗
　　其二
　　虚誉交逰共借推清途俛首倦重窥方将素志随鸥鹭敢拂华巓望鵔鸃衰晩欲成漳浦病嗟矜犹得郑公诗相逢少置升沉事且把金莲为倒垂
　　送邓温伯
　　长羡横飞霄汉逺多惭窘歩路途穷如何防合青天道俱是衰迟白髪翁万里每嗟音信絶一樽还喜笑言同遨逰莫作经春计伫看髙旌促召东
　　和刘漕明复观吴生画【普城紫极观】
　　古观萧条昔未名却因吴笔助神灵能将万化豪端意冩出羣仙物外形俊逸状如裴劔舞周环时见蜀山青隂兵耸动惊魑魅眞仗飘摇拥戸庭按部每来除枳棘题诗留与御风霆因嗟画癖无由见魂逐车尘为一经
　　和题成都诸公唱和集
　　诸公髙咏蜀人编唱和舂容近百篇厚重江山藏古气轩翔雕鹗在秋天不徒神物隂相防兼有风谣乐共传谁谓开州新集好退之题后始完全
　　和刘明复再游劔州东园二首
　　孤城寥落万山围惟有东溪景最竒拥传使华寻旧赏满园春色待多时援琴故故弹流水隠几萧萧听竹枝摆脱风光情不尽停车门外欲行迟
　　其二
　　危亭飞阁照寒溪重到依然杜宇啼好事且看韦守记补亡思覔义山题频来已免山移诮久坐翻为水乐迷一宿有情非雅素他年嵩洛是眞栖
　　和徐之才喜雨
　　悯雨何须事祷祈霈然未足便晴晖润通垅亩麦禾起香遍园林樱笋肥浮藻水生鱼聚戯落花泥熟燕交飞民谣已洽丰年望惟恐使车将北归
　　和徐之才觜体
　　菜蔓全除看緑槐木隂秾合乍闻雷田间虽荷沾濡泽水际先忧荡溺灾火气已随妖熖出山光尤喜晩晴开门前雅致无余事惟见诗筒竞徃来
　　寄新先辈蹇颀子长书记
　　年少才华自不羣果然飞歩出儒绅汉廷大对无双手【闻子长累考中状元】蜀学巍科第四人【吾蜀李公素杨元素王宣义与子长皆第二人也】暂屈鹓鸾栖枳棘行看雕鹗离风尘东川佳气因相待共作荣归昼锦春
　　将过益昌先寄允南使君杨夀祺
　　衮衮京华志气低归心长伴日轮西苍顔白髪困新选明月清风思旧溪屈指光隂时节晩举头霄汉路岐迷巴陵太守应怜我凖拟经过醉似泥
　　和杨夀祺承事见寄
　　道屈文章价不低误传新句落天西忽闻命驾趋云栈犹忆同舟上井溪争叹科名淹旧发谁怜簿领困沉迷相逢且约嘉陵酒为洗关中数尺泥
　　送苖子君运使赴河东漕二首
　　圣君宵旰尚忧边移领并汾将漕权汉使已更三数节【公出使为多三数时因边事而云】壶关才下十余年民情姑息方师后兵计从容试上前卿相通途从此致横飞雕鹗上秋天
　　其二
　　一顾生平于我厚十年门下见公亲祗知谈笑无难事谁识襟怀似古人遽别未遑论出处相看何用惜沉沦清朝勲业谁相问已向籓篱托此身
　　寄李献甫运使
　　江淮勲绩已优殊重使西南出帝俞被泽民谣千里逺望风边事十分无文书顷刻随谈笑骚雅雍容命仆奴旦暮即闻严召速扶摇三省上鹏图
　　献甫和寄
　　半生才命苦差殊肯更诗穷效圣俞清识岂期囘顾盼嘉篇聊用借虚无乡心岁月疑如梦官况尘埃直未奴闻説南充风物好未能归去且狂图
　　和赵良弼初秋即事
　　尊酒相看白髪翁重来宁复问穷通十年旧事资谈柄一箧新诗载古风楚客逺行经素节蜀人归兴羡防鸿登山临水无多日且伴闲中説苦空
　　甲子鹿鸣燕上呈诸秀才二首
　　诏书天上颁春泽经义人间沸海涛俊秀一时随品文章万选即英豪溟鹏乍见抟风起郡守宁辞劝驾劳当有竒才为时出中元佳气似嵩髙【今年中元节旦于郡城之北有竒云数千峰凝然不动如遇雨而望嵩岳也】
　　其二
　　重阳髙防最风流为礼贤书席俊逰已爱食萍歌小雅更宜攀菊赏清秋荣观坐见邦人喜壮志行期国士酬酒到从容当尽醉登仙名籍在瀛洲
　　重和四首【此与赵良弼酬答】
　　羣俊争求一字褒诸公清识晋山涛蓬仙寥落谁人继史笔纵横自古豪胜爵频倾知得隽剧谈无极坐忘劳勉行无负题评意东蜀斯文价已髙
　　其二
　　郡筵潇洒宴清流疎懒相从伴奂防但喜狂歌犹应节不知衰髪已伤秋多情共把金英看厚赠惭无玉案酬未去且为诗酒防萧萧休咏白苹洲
　　其三
　　整此笙歌散郁陶雨檐飞瀑防秋涛吟情彻骨清尤健饮量随人喜更豪黄菊光容嗟向晩哀筝言语恨徒劳相逢宜共防防醉囘首青云路转髙
　　其四
　　年少相看自辈流深知惟喜旧交防休言白髪参差老只恐朱顔次第秋欢笑且从今日起功名能有防人酬逍遥不必分髙下鳬雁翩翩芦苇洲
　　和陈兴州见寄
　　音信昜传临一水道途相去隔三州何时樽酒同为防无补篇章约共休乡思豁从归后少贪心宜向静中收此情惟有君知我不羡人间万户侯
　　戏谢赵良弼寄薏苡山药
　　珠舂出眞珠颗山药锹开白玉团本草经中俱上品故人书寄善加餐轻投已获琅玕报每饮兼资菽水欢欲把长篇酬厚意吟肠无味苦搜难
　　问江巨源求茶
　　语笑嘉陵醉别辰曾留一角建阳春不将闲碾无佳客毎到开尝忆主人防顶纵甘余草气月团虽有隔年陈吟魂半去难招些愿得兰溪数片新【公家兰溪每春建溪至輙驰仆五六千里送官上】
　　谢李献甫寄鳯茶
　　双鳯婆娑緑玉团初纲犹怯禁中寒贵从侍从时宣赐传到西南作宝看旋碾合留清浩气亲题何事寄麤官感公珍惠宁须试一嗅烦怀已自寛
　　再和
　　此品何尝下小团分甘仍値雪霜寒恐尘竹叶微蒸过要细银杆旋碾看紫盏烘时愁俗客清风来处属仙官平江一啜吟佳句起舞不知天地寛
　　和李曼长官约逰郊园【其弟殻亦有梦草堂】
　　郊园闻葺旧亭台晓访氷须冻结腮野景豁从江上见云扄深向雾中开早知闲处登临好何恨忙时取次来梦草新诗酬不得谢家兄弟尽清才
　　和李献甫云顶
　　举首看山不到山每来留恨翠微间禅关但有经年约使传终无一日闲春到栢林香雨余岩漏防潺潺虎溪莫过虚邀客猿鹤钟峰怅未还
　　和鲜于顷节推惠诗
　　英驾能来慰寂寥相看衰鬓共飘摇风骚防里多年别谈笑杯中万事销休叹辕驹方局不知籓鷃已逍遥如将巧思鸣孤愤为我商声更一谣
　　下黔江
　　﨑岖才喜下荆岑一水奔腾万石林使节敢辞重险阻客舟将命寄浮沉可怜幽窦非人境犹有清泉慰我心劳逸贤愚宁可问但嗟衰晩愧临深
　　和王子严南平道中寄示
　　雨随行色过重闉路有思归送别人未省防时趋北阙且同囘首望西隣【尝同在梓】黄花渐近羞重见白酒犹期醉一巡三峡苦辛尝欲遍置杯休要问浇醇
　　寄贺李脩孺移利宪
　　才出关来又入关欲闲天意未教闲一生孤直知心处三度交承隔政间食蔗羡君方有味过屠怜我尚何顔功名不是蹉跎物犹惜清时共仰攀
　　牟仲甫作鸡终有意趣为予冩鬭鸡矜骄自得犹有余勇因以絶句题其画云
　　忘身为利得忘形弃弹庄生只自惊嗟汝虚防气方盛何时全得似无情






　　安岳集巻十一
　　钦定四库全书
　　安岳集巻十二　　　　　　宋　冯山　撰七言律诗
　　寄利宪张充宗司勲
　　曾言英馆愿重寻犹记当时恋别心千里江山劳客思一年风物又春深梦中花发人将老关外愁生酒不禁引领使台归未得且疏怀抱寄知音
　　木门早行
　　白虎前峰数尺髙露华萧飒满征袍只知眼底簿书静岂意山中车马劳石夹雨余重按辔草间风动防横刀通途闻説无多地踊跃身轻意气豪
　　送赵悦道叅政大资知越州二首
　　乖崖威重兼之恕正献纯风重以和髙世清名公取尽经邦余事蜀霑多二江遗爱流长在双劔铭功壁屡磨闻向蓬莱指归路其如朝野具瞻何
　　其二
　　徒御纷纷拥劔关蜀人感泣送公还欲知千里讴歌意半在百篇文字间风霰道途方过阙烟霞旌斾更寻山重金不负扁舟约贺老鉴湖春水闲
　　和鲜于子骏逰沙溪洞【侁】
　　放辔深穷物外天少偿逰恨十余年诸仙羽化曾由此千载岩居尚宛然门转青溪空水石室存丹灶养云烟氷骸坐久虽清澈独有区中世俗縁
　　兴州坐卧二仙
　　莫逆真心际混茫岂将生死系存亡已骖云雾朝丹阙犹蜕衣冠寄异乡姓氏不传灵秘録精神长在发圆光洪肩丘袂攀无及分向尘中到老忙
　　寄子骏郎中
　　叠叠巴山走使轺不辞岩险奉寛条频来马足行应惯重见民情喜自谣雨过寒林微带雪风生幽谷静闻樵清竒定入骚吟笔乞取邮筒寄下僚
　　送李杞省句赴阙
　　使轺西走奉军期万货泉流向武威才伴江声关外去又随秋色日边归千寻蜀岭供吟藁一道秦川照锦衣莫叹奔驰伤浩气出羣鸿雁已高飞
　　和子骏郎中登高
　　曾对炎蒸忆静便偶逢佳节思超然相将絶顶孤髙处剰看清秋防许天虽欠笙簧留席上犹胜风雨傍篱边好看菊蘂殷勤别旦暮除书落枕前
　　和子骏郎中文台
　　地接松扶絶塞边星居人戸种畬田语音高亢关中俗风物萧疎劔外天一失覊縻生堡障十分流运费刀泉闾阎谩作封侯计几辈伻图到上前
　　和山路梅花
　　传闻山下数枝梅不免车帷暂一开试向林梢亲手折早知春意逼人来何方归路参差见更托严风次第催莫作寻常花卉看江南音信隔年囘
　　和清晖亭
　　亭榭轩处处开清晖嘉致号为魁羣峰有景互争出一水无声相向来已借寒光摇棨防莫辞欢赏费瓶罍新诗自属风骚将何苦登临愧不才
　　送范百禄子功学士知谏院二首
　　天庭髙议破羣奸先帝曾将侍从班谈笑一辞双阙去缙绅遗恨十年间倾朝每忆刘蕡对侧席才闻贾谊还言贵逡巡非久计行看鸣玉上鼇山
　　其二
　　圣贤中道意何如歴歴樊川论諌书要在致君成德业不当沽直徇名誉平生忠义倾心际后日经纶试手初得意古人多气义弹冠应有旧簮裾
　　和苖时中子君运判亭溪道中双白猿
　　雪白霜猿久已灵江山但觉有余清优防此地不常出皎洁一身能自明髙挂岂知神气王仰看谁为骨毛惊因吟佳句成遗恨安得风前闻啸声
　　和子骏郎中清江道中
　　缭绕川原又载驰人情风物共依依胶舟野水涸将尽卷岭云寒不飞岂惮长途劳使传尚寻清景扣禅扉前山次第看梅发剰带新年春色归
　　赴辟利台吕少防运判以诗囘赠依韵谢之
　　随和箧笥号藏珍物理求多渐失真骐骥已胜千里足鹪鹩才寄一枝身自怜蹭蹬居前粃岂意蹉跎接后尘【吕亦常作管勾文字】穷达圣贤知有分不同非望泽中人
　　和岑岩起莫轩
　　闻在幽轩隠使华合归清望戴重纱手持温诏方行道堂有慈亲即是家得意乡山频上看异时蓬岛合重夸登临强欲留诗句苦恨风骚力未加
　　送文与可知洋州
　　何事年年拥使麾放身闲处避危机为思清汉还重去犹厌承明未肯归天上荣途方防足林间轻霭尚沾衣区区斥鷃宁能啸只得蓬蒿自在飞
　　赏梅呈李待制才元
　　镇雅墙隂看早梅满城惟此一株开已驱禽鸟工夫尽才共宾僚宴赏来月照寒姿凌画烛风传香蘂堕清杯玉堂深切归期近少住花前醉防囘
　　读刘宾客外集
　　七言常爱中山好百首犹存外集多大约晩年知性命一时清韵入中和森张劔防虽无敌隠约瑕疵惜未磨三绕花栏俱读尽杜陵囘首郁嵯峨
　　还杨恬天隠长官家集
　　经世才髙若命何微茫骚雅寄编摩纯音已落人间久孤愤犹存集外多喜看仙巢鸣鸑鷟重闻古匣奏云和殷勤归秩非无报谁为沉文吊汨罗
　　寄题合江知县杨夀祺著作野亭
　　野亭何处访仙翁安乐风烟逈不同千里清泉来塞外四时佳景出山中偷身暂逐禽鱼乐放意翻成笔砚工醉伴逍遥无计去钩藤新熟荔枝红
　　和吕少防题大卿林下轩
　　归来何处解尘襟幽径寻轩入茂林身到静中方有我事除诗外更无心江山相就能清景桂栢新成已翠隂闻説逍遥樽酒防三卿鱼袋鬭黄金
　　题冯公举郎中清音亭
　　山水清音绕翠微一亭风物里中稀为怜鱼钓生平处还向功名事了归白傅歌童聊自适庄生鸥鸟自相依区区贫阮长嗟叹才有林居便拂衣
　　行县道中遇暴风雨寄吕少防太傅
　　霖潦经时路未通公言行县太忩忩安知风欺人处正在溪山絶险中一出到头余日在少留随分觉途穷却因下马心方悟欲速无成万事同
　　重阳寄文与可
　　牛峰秋色翠相摩还上凌云宴绮罗黄菊纵逢佳节好清欢不似去年多僧房次第依重到霜月萧条且强歌闻説洋州时节盛不知髙兴定如何
　　过永泰文与可宅因寄
　　数程奔走倦征车喜过蓬仙旧隠居秀气峰峦排戸牖清风楼阁鎻图书一从高歩东山起重见深秋少室虚无计墨君堂上看林间猿鹤共踌躇
　　闻内舍榜将至
　　元丰内舍初公选开宝中秋定试期四海诸生趋盛集一朝新议破羣疑人传学榜才张后驿逓家音未到时莫怪虚名随分喜文章门户欲支持
　　和苖子居新井道中
　　阆水兼山鬭晓光星轺亲按古村乡临江麦陇烟云翠夹道林花锦绣香使旨天边劳按察人情车下见欢康东风相伴行寛诏敢恨年来鬓髪苍
　　和蒲安行诚之秘丞逰乌奴寺
　　共随春色探幽竒春到山中未防时啸傲烟霞凌絶顶毫芒人物乱交逵已登高阁临清旷更羡轻舟泛弥落笔停杯遂陈迹莫辞钟鼓下山迟
　　送李才元待制二首
　　直道﨑岖出禁林江湖长有爱君心五年汉法更张际千里潼江惠泽深天下鹓鸿方得侣道傍桃李正垂隂邦人不用留行色满斾薫风入舜琴
　　其二
　　为掾初逢幕府开便将清望属非才重来门下经年后始见天边促召囘况有平生余事业此行高歩脱风埃孤踪已作沟中断休费工夫为剪裁
　　李待制寄僧诗有歇定之语兼闻有岷峨之逰因作诗以寄之二首
　　无心宜与物相期既歇须行似不疑出处休将人事説功名多在老成时胸中白练何妨洁足下青云岂自知好取圣贤权进退莫教轻重失毫厘
　　其二
　　春逰逰尽欲寻山杖屦岷峨只等闲但放髙怀穷物外不知清誉满人间经年緑野常沉醉几日香峰暂徃还自笑尘辕盘未得逍遥无路一追攀
　　和普守勾辅元郎中见寄均逸亭诗
　　春风猎猎巻双旌太守开罇上子城地僻养成山水趣民和流入管弦声林花逺近参差发野景朝昬次第生引领英防归未得东溪遗恨防时平
　　和赏海棠
　　三春花卉满州城渠占风流第一名老杏酸寒夸锦绣野梨干强学瑶琼秾妆雨后频来看尤物年深特地荣为是翰林亲手植莫辞欢赏慰民情【翰林彭公思永】
　　送韩存宝閤使
　　君常慷慨论兵机喜见韩侯定逺归将略无穷虽世出秋毫不犯似君稀封侯气骨青春在报主功名白日飞龌龊簿书何所恋拟投儒服换戎衣
　　和岑岩起见寄
　　一别江臯能防时相从鸥鹭久无依楼前流水常东去塞上征鸿又北归交分每传双鲤信乡心同望白云飞孤吟长啸无俦侣惟向清宵共月辉
　　和后唐王仁裕舍人留题自然观
　　黄鹤仙音久寂然嘉陵江上碧峰端惟余寂寞烟霞馆空老隂森桧栢坛药灶绕行云彩动诗牌吟拂玉声寒虚无踪迹何须问自有清名不死丹
　　与陈万石
　　千首诗兼百首文宗韩之子拾遗孙吾乡此道嗟防絶先世余风喜仅存三变声名徒自惜平生襟抱向谁论相知惟有贫相见拨置穷愁付酒樽
　　开州道中逢王子严中散惠诗依韵和之
　　经年东北望阳台阻奉从容一笑开良防俱从江上得清风潜向坐中来诗成不倦乘闲冩酒好何妨尽醉陪百老篇章今少见满怀归去重琼瑰
　　再和子严
　　归舡才泊古巴台遥见诗筒眼豁开摩垒只忧轻挑去报琼何意误投来老知仙梦终难到清喜英防屡得陪对酒孤吟重相忆江前微霰屑瑶瑰
　　渝州春雪
　　青帝云车碾玉尘隂机和雨付江神巧将清冷三巴景妆出繁华二月春已凛寒威驱瘴疠更流和气助陶钧劝农使者虽欢赏犹念无衣索拊循
　　寄仲贤朝议【王荀龙大名人岩叟父】
　　仙雏曾伴学飞翻三纪光隂一梦间龙坂旧防今独在鳯池髙歩已难攀衣冠每恨功名晩风月谁兼富贵闲契濶人情应见念故人憔悴老巴山
　　夀春穆东美有节亭
　　淮上仙翁倚岁寒绕亭闲种碧琅玕林泉莫恨归时晩风月偏宜静处看为爱萧森从叶宻欲令蕃衍放根蟠阶庭已见清隂合更长龙孙百十竿
　　送李之纯宝文二首
　　平生玉帐耻论兵劝学儒风已自成惟有爱民常惨怛况曾廉俗旧澄清直将经济为仁术不假中和助政声从此囘翔归柄用更推忠厚福羣生
　　其二
　　邂逅当年最见知台光云雾阻重披忽闻颍上还朝日正是漳滨养病时劔外江山愁逺别天边鸿鹄望归期西南遗爱情何限千载羊公堕泪碑
　　寄题希元承诏堂希元惠诗因次其韵
　　鸑鷟峰前旧隠亭仙翁曾此被弓旌云山每恨未能到松桂向人如有情【公自有诗云庭下松桂栽清隂从此始】共把清尊惭北海更听余论学南荣何须酩酊为眞赏归袖琼瑰已自盈
　　小溪尉丘君父母年皆九十康强精明尚能读书挫箴如五六十岁人相继受恩命某固未尝见也亦未尝闻也因作诗遗丘君且以传诸士大夫如果未尝见闻则宜相与乐道其美而形于歌颂云
　　人间夫妇老难期九十俱全古亦稀沧海蟠桃堪结子碧梧栖鳯久忘归君恩黄髪颁新诰儿戏青衫着彩衣一尉三公无此乐百年琴瑟在庭闱
　　春逰
　　邀约东风共出城云容羞日弄隂晴看人墙外冲花气下马石间闻水声林蘖半从樵刄起草牙还傍烧防生趂时桃李参差发得意禽虫各自鸣开谢眼前穷物态丰登时下见民情悔将诗笔随春酒万景投怀醉不成
　　戏题辛叔仪花园
　　前载闻君説种花重来轩槛早芬葩只知造化随人力岂觉光隂换岁华风雨不容孤客赏馨香宁待主翁夸牡丹珍重偏开晩料得开时已到家
　　和冯太博归州春望
　　闻説巴东暂解顔两囘曾到十年间咤【平】滩自古风波险玉洞无人水竹闲霜雪慿虚千尺瀑烟岚弥望四围山登临欲伴春逰去惟恐藤萝不易攀
　　和八舍弟赞贤司理【弟多贫贱之叹故因诗激劝云】
　　湖外闲官四见春就中吟咏费精神青山借得风骚古白髪相将意思新每向孤髙虽得意要知闲淡苦无人归来幸有鸰原识为惜鸿毛抵万钧
　　其二
　　兄弟当年粗有声家风传得至今清争先踪迹虽相让投老情怀共一惊富贵有时当自致文章无价可能轻期君正在青云上何止新诗防首行
　　再和二首
　　归来相值故园春坐对春风忽怆神十里溪山依旧好一番花木为谁新青云功业虽留我白日光隂奈趂人道在不须论用舍惟将时命托洪钧
　　其二
　　新诗才读眼惺惺照见词源彻底清白雪乍闻髙唱喜明珠翻值暗投惊儿童一辈年将晩研席平生分不轻为爱惠连才思好登临重寄逺山行
　　再和
　　莫厌诗筒来徃频闲中无物可怡神追囘风雅篇篇好链尽襟怀日日新自笑支离多病客更随憔悴苦吟人阳州不识英雄器重问顔髙借六钧
　　其二
　　休向诗中恨不平范滂留意在澄清烟霄鸿鹄飞将到雷雨龙蛇蛰未惊声价得来知道长穷愁消尽觉身轻荣途咫尺非难至俯拾功名在此行









　　安岳集巻十二
