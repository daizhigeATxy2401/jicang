　　钦定四库全书　　　　　集部三
　　提要
　　竹隐畸士集二十巻　　别集类二【宋】
　　【臣】等谨案竹隐畸士集二十巻宋赵鼎臣撰鼎臣字承之卫城人自号苇溪翁元祐间进士绍圣中登宏词科宣和中以右文殿修撰知邓州召为太府卿其集见于宋史艺文志者四十巻陈振孙书録解题云其孙纲立刋于复州本百二十巻刋至四十巻而代去遂止是在当时板行者已非完本刘克庄后村诗话又云竹隐集十一巻多其旧作暮年诗无枣本所纪巻目多寡颇不合疑克庄所称十一巻者乃専指其诗而言也鼎臣宋史无传其家世无可考独集中有缴进其父元祐末所上河议奏状一首今考宋史河渠志元祐绍圣间水官建议回河独转运使赵偁不以为然力主北流之议疏凡数上言皆切直与鼎臣奏状相合是鼎臣即偁之子渊源有自其后尝往来大名真定间与苏轼王安石诸人交好相与酬和故所作具有门迳能力追古人刘克庄称其诗谓材气飘逸记问精博警句巧对殆天造地设畧不防人喉舌费人心目其推挹甚至今克庄所摘诸句已多佚其全篇而即所存诸诗观之工巧流丽其才实未易及克庄之言故非溢美至其杂文刻意研练古雅可观亦非俭陋者所能望其项背惜原集久经失传谨就永康大典各韵中搜采彚辑勒成二十巻诸体具备蔚然可观虽未能齐轨苏黄然比于唐庚晁补之诸人则不啻骖之有靳矣乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀















　　钦定四库全书
　　竹隐畸士集巻一　　　　宋　赵鼎【臣】　撰赋
　　邺都赋【并序】
　　仲尼有言质胜文则野文胜质则史扬子云亦曰事胜辞则伉辞胜事则赋盖赋者古诗之流也其感物造端主文而辨事因事以陈辞则近于史故子夏叙诗而系以国史不其然乎虽然文不害辞则辞不害志以意逆志其要归止于礼义者诗人之赋也两汉而下词人之赋始为丽淫竞相祖述至左太冲则讥之以谓卢橘非上林所植海若非西京所出辞不称事指为诟病然观其论魏也举禅代则以谓虞舜比踪述风化则以谓羲熊踵武非尧誉桀诞谩滋甚夫辨物或失其方记事之小疵拟人不以其伦立言之大蔽昔有独夫既殄天下同归于周明王不作海内莫强于秦然犹伯夷抗登山之志仲连懐蹈海之义相与耻而非之况乎助卫君之奸国褒吴楚之僣号以古揆今壹何相去之邈也方且笑昔人之未工忘已事之已拙欲使览者信之过矣尝因暇日读相台志盛言山川之美宫室之富爱其博而讥其杂于是感三都因相台志又颇裁其伪体削其醲词略前载之已详补后来之未备总折衷以有宋之制命曰邺都赋云尔
　　赵子与客游于三台之上以望邺都之城客曰乌虖壮哉豪隽所宅市朝之区三啓覇邑四成帝都子亦尝闻旧史之传观相台之志乎赵子曰未也相台志何言哉客曰魏之初基厥惟冀野中奠邺而居相始冠冕于诸夏世虎踞以龙蟠亘千龄而髙跨其左则浩浩洪河犇涛涌波汇以清渊之聚为黄泽之涡东崓嵚岑而突兀西陵屹嶫而陂陀其右则太行隆虑玉泉天平擎据穹壌蔽亏日星隐若叠障巍如置屏斩晋脊以中断连代襟而外萦其阳则宜师之沟司马之泊交荡羑之浸润互淇泉之脉络矗大岯以中峙障惊澜而犹却猗緑竹以弥望丰邦储而利博其隂则近控漳滏逺连常碣水东逝以委带山西倾而坠玦广迳方轨平原四逹豳扼吭以形茹赵咋喉而气夺若乃厥赋上上土厚水深穜稑蔽野桑麻耀林顷必万秉畆皆百金错轮毂于涂中资菽粟与缣纴有葛屦之遗化故虽富而不淫尔其雅俗推重尚气矜节三晋之豪四君之侠顾眄刄挺喑呜眦裂驱市人而一战可挞秦而系越故其物伙财阜兵雄势张择要塞以胥宇据膏腴而造邦思重闭以固国务崇宫而濬隍笑前帝之阨廹图后王之炜煌悭瑶台而吝琼室讵数阿房与未央盖其号也前则铜爵金虎显扬太武后则凉风清都鸳鸯鹦鹉鬬鸡戏马之榭赤桥紫陌之籞耸飞阁之千雉联危谯于百歩玉壁珠帘银楹金柱不可亿记而指数岂直千门与万户伟鳯阳之特建饰翔离之双鸟何帝子之懐彼亦矜能而护巧物太盛以弗禁假飞柯而匠夭怅灵质之难驻忽遡波而孤矫伊仙都之肈造恢华林之旧规倾地产于土木殚心计于般倕嗟燕翼之败度反歆羡于穷黎谅习侈以玩富岂艰难之与知故其制创之广博缔构之穹隆藻饰之瓌丽观眺之防通升而瞰之则翼翼眈眈云储雾涵泰华仅形于培塿辰极才映于楹櫩类竦身于天表迷不悟于北南仰而瞻之则炳炳欝欝烟霏日出但闻丝竹之音环佩之声似蓬宫之仿佛于是孟德季龙之际慕容渤海之俦鹿既获于嬴氏羊方絷于宗周则燕则誉以遨以游莫不宰割区宇分裂华夏邀乙发以计功揖髙光而第课正南面以居尊袭冕旒而朝羣下于时鞮女畏力旄倪戴仁来享来贡或臣或宾彼孙马之旅拒潜窜迹于江濵如黒子之廑着亦何与于藩邻若乃泛览九原周流四坰求故老之謡咏访先民之典型过羑里而太息悲伯昌之絷囹圣人发愤以储思演防言而作经则天人之学所由兴也邦有滛祀西门发之野有巨浸史公决之或蠡或贼岑君遏之生歌死哭齐民悦之则守令之贤有善称也周鼎既震尉迟抗钺隋歴方季尧生挺节墓藏太尉之骨衣溅侍中之血力殉庙社气凌氷雪凛芒采以映世虽身摧而志洁则忠谊之士蔼令名也吐实为秋掞华为春雕刻造化鑪锤鬼神唱则应刘徐陈和则邢魏子升俨思王以独歩若众星之拱北辰则文章之美擅英声也尔其洞宂漫汗仙灵屈竒絶伎之所兴起肥遁之所幽栖酒千里以噀火丹一丸而疗饥孙登放浪于谲诡佛图巧幻而瑰琦森逸驾与隽轨差难得而备知若仆者徒捃摭于旧志譬犹万钧之一厘故言其地则四境莫及论其人则一邦有余古在前以不足今居后而岂如首相亶甲起踬奋跲当涂继兴遂城遂堞三髙厉吻以旁噬二石磨牙而外猎率皆禆壊补敝披图案牒据之则防去之则怯得之则为妇失之则为妾緜奕姓以传祚常鋭锋而不慴夫岂代无僻主哉亦云形势之所挟也是以文命敷土厥载惟冀美哉山河武侯所伟逺兆朕于听音迩萌芽于望气故张宾慷慨以揆防崔光恳激而纳説元氏弗康卜雒之阳曽二帝而乃蹶信人谋之不臧逮夫李唐中叶有震且业彼庆绪之孤童奋螗肱而拒辙由借险以凴固故王师之不渉以是观之人无贤愚而地有厚薄兵无利钝而势有强弱诸葛家蜀而破宣尼用鲁而削故仆以为冀不常重于天下而钜邺独雄于河朔也岂不谓然哉于是赵子慨然而叹有间而荅曰异乎吾子者之撰夫登髙能赋者非以耀文所以辨义也陈诗观风者非以娱目所以验俗也故陟景山者见中兴之美馆雒汭者思平成之功未闻商颂有固圉之谈夏谚啓崇墉之论也今客诵糟粕拾腐余掉三寸之舌美六尺之躯指金汤为仁寿之域谓干戈为礼义之涂长王追貊主盟裔俘遂欲覇燕赵而帝齐魏兄二京而父三都是犹防鸠豕虱择蹄而系苇自以谓有王侯之乐安土之娱曾不知风摧火燎率虀粉而遽焦枯也褊居晋鄙狭隘沮洳子迁姬系灭迹失据虽无忌之杰黠亦何延于天祚炎风不竞典午委驭故使阿瞒与贺六得防张而防扈况值羯胡与鲜卑岂正余分而闰序当建安之考室兾日月以齐光奚三马之不戒俾一槽之遽亡彼季龙之侈忲摐地防以天崩曾僵胔之未腐遂流水以飘零凡此皆莫绍其终无传于始三光之所不纬五行之所不纪危朝菌之待暮徒倐生而忽死而吾子则美之岂其惑于旧贯欤胡取舍之不韪也自昔属辞之士缀翰之徒不务明五典之常道九畴之盛符乃惟夸国炫域度城计郛较广狭以诽訾无异商防与贾区盖尚东都者以伊洛为帝王之里主西京者谓崤函为天子之居甘泉逺防于西海上林左引于苍梧将誉美而章恶信欲近而返踈左生﨑岖遵迷遂诬拏三国以等竞角蜗牛之所庐不独陵轹岷蜀诋諆句吴而已又将超秦越汉污唐渍虞尊盗臣以拟圣谓羲熊之可逾客又实之岂不过欤仆病木讷而倦于谈虽然请为客粗陈其靡者子独不闻皇宋之光宅清汳之规摹乎背澶面谯挈郑提曹非宛非邺不瀍不崤邦畿千里坦然四郊环万国以面内类百川之海朝厥初生民纉唐之绪纷纶后辟昜代以五咸罔堪于顾天乃眷命于艺祖当此之时陵谷昜处天地否闭野有舆尸室无噍类国靡一定之民朝乏委质之士冀媮食以终夕敢燕居而卒岁帝用不蠲既薙既薅扫欃枪于一皷荡浇豷于崇朝援赤子而出涂炭谒大命于旻霄蚩蚩遗黎不徒去乱即治诛蓬刈蒿乃复慈母游乐郊安太平之后笑悔既徃之先咷既而人获更生时有逺虑成周饰阙以望幸西镐清宫而请御臣怀良敬之防士献班张之赋咸荣古以陋今脗雷同而景附天子穆然载思而未俞也乃规干矩坤与神合契灵谋睿谟尽屈羣议即故国以营基懋皇图于亿祀盖谓洞庭梦薮曷若以四夷为守未央章华孰若以六合为家方且陟岱勒华裒神翕河建道德以为营卫讵论丘垤与污沱至于体国经野之法宫室苑囿之制寝不逾庙菲不废礼姑以备一王之轨仪同百姓之欲利固无伪采与滛泰畴克夸诩而奢丽若乃风俗之纯懿政教之缉熈人物之磊砢货殖之陆离既立谈而未判且非创业之枢机徒尚口以哗众亦鄙人之不为也皇皇百年显显七世尧父舜子神传圣继无增尺帛之奉不益十家之费晏然磐石而覆盂若天维而地置遂使豫里辍险雍郊弛防江靖建业气清南阳洞外阖以不闭咸变雍而乐康于维此邦陶醇化醲川润岳峻旁薄虚空蒸粹炳灵降为英雄作我国栋时惟魏公勲在社稷行铭鼎钟非后牧与伊稷畴并芳而比崇兹乃相之所以隆也客遂畧之鲸鲵陆梁峻宇雕墙葅醢庻类黥灼一方斯乃邺之所以亡也客顾乐之意者非相人之志盛德之事缙绅之所宜谈国史之所可记也客又不闻嬀氏陶渔三年成都商盘五迁邑无奠居安有择地而化被简民而信孚者哉将吾子未之思乎于是客乃词殚辩屈不悸自栗泚颡却避懵然若失
　　尧山赋【并序】
　　尧山在县北十里不甚髙大四望皆平川而居中岿然特起按图经尧尝登此以望洪水后人思之立庙其上故以名山因以山名县元祐已已冬余以童子侍亲过之追感遗迹为赋以叙之
　　当季冬之严凝兮驰燕路之骎骎揽征辔而踌躇兮过尧山之嵚岑按图牒之所传兮得遗迹而追寻曰尧尝登于兹山兮望洪水之湍滛嗟皇天于艰难兮在圣人而忧患物何生而不乐兮独水行之漫漫曽九载之莫息兮舞鱼龙于波澜惟圣心之焦劳兮念元元之不食举鳏民于侧陋兮登咎防与禹益虽羣后之奏功兮匪自安而用逸登兹山而四顾兮忧盖深于已溺余诚无心于黄屋兮哀赤子之将鱼茍一身之可济国兮固何有于捐躯赖文命之底绩兮卒大安而晏如嗟殷季之怠荒兮侈天位而自康峻瑶台于深宫兮民或亡于盖藏犬马饫夫梁肉兮士或未充于糟糠惟口腹以纵汰兮孰防民之否臧既上下之覆隔兮终沦胥于防亡仰尧帝之孔仁兮轸父母之至慈流惠泽而到今兮民愈乆而慕之即山巅之崔嵬兮尚经营其神祠俨衣冠与环佩兮犹髣髴乎天日之姿瞻遗像以兴叹兮故老对余而嗟咨怅徘徊而不忍去兮夫孰知余之所思
　　学古堂赋【并序】
　　秉之主宝应簿书之明年新作燕堂而大夫石侯名曰学古为记以掲之于是鼎臣方侍亲于京师闻而慕焉思欲从下客之后尘追二公之英游自以谓不可得也乃为赋曰
　　秉之将庆学古之成乃诹吉防刚陈壶洁觞肃厥僚友燕于新堂酒中乐酣客有言者曰猗欤美矣经始伟矣卓哉显矣寓意逺矣孰登斯堂而昧其谊我即于名爰得其志今也方策古之圣贤蹔俯仰以万世忽顾瞻而亿年炳徃行以不没粲流风而具传宜乎髙居以拱揖燕坐而周旋有以师典常而取训不徒侈游憇以相先也椎轮于室不量辙而自通察影于鉴不度形而自同虽世忽晦显道常汗隆有礼乐以治性有仁义以饬躬行既徃以无敝播方来而靡穷固可骛精思于物表挹芳馨于彀中矣在官彬彬拊循吏民退休愉愉讨论诗书朝而出以古为律夕而居与古为徒得于内者充我之不足发于外者推吾之有余吾闻古人学无终始旦安穷阎暮都显仕居廊庙以仪众斡魁枢而自已讵不虑而遽能哉良素修之有以也今使来者歴阶得从政之方举隅佩入官之谊仁见之而隆仁智见之而睎智蚤夜黾勉起居顾眎由此而为公为卿有爵有位资古道以长民懋儒风而廸世亦不出于函丈之席而数楹之地也然则后之君子能无乐于是欤乃系之曰于乐有堂匪奂且轮兮若古是训如见其人兮既种乃德将惠我民兮来者勿怠益绍以新兮
　　寄傲斋赋
　　赵子新作寄傲之斋既成客有见而笑者曰噫嘻嗟夫环堵之墟瓦砾所储髙裁隐顶广劣容躯白日穿漏寒风啸虚褊浅廹仄闷若囚拘先生学不足以稽唐宪虞行不足以左规右模势不足以濡干润枯谈不足以出有入无动廓落以无偶居寂寞以无徒风吟雨呻饥膓呌呼饭不满腹见嘲妻孥众将傲子以弗忍顾子反寄傲于谁欤赵子曰吁是则然矣而客责之不已甚乎吾侪小人志不愿余在山而樵在泽而渔或跣而步或乘而驱随所寓以皆适吾又安知夫穷逹之所殊贫与贱吾不侮富且贵吾不谀将修敬以不给顾何傲之敢图在隂则惨在阳则舒凛霜雪之戒候追葵藿而起余遡爱日以择地得幽人之所庐匪斵匪雕既治既除信容膝以有裕廼左诗而右书时纵目以流视追茫于古初友圣贤乎千载同古今于一区有治有乱有贤有愚有得有防有隆有污有去取以为之宠辱有褒贬以为之赏诛或云而龙或泥而猪或憔悴于邱壑或荣华于国都前哲纷纷以既徃后生皇皇而益趋森万物之情伪了坐判于锱铢无异登蓝田而采玉据合浦以求珠凡世之所谓壮观巨丽者固已尽载于吾居矣吾俯而入若沧海之浩浩黙而坐如夏屋之渠渠不知天地之广大日月之疾徐轩裳之照曜爼豆之萧踈将以是而寄傲也何如客曰唯唯于是乃顿足而歌曰吾不如驺侏儒钱多粟饱兮偷以腯其肤吾又不如防之夫附炎炎兮貌愉愉独衣被于简防兮咀前载之膏腴嗟来此寄傲之室兮此中聊可以与娱








　　钦定四库全书
　　竹隐畸士集巻二　　　　宋　赵鼎臣　撰四言诗【案四言诗共二首俱集诗句】
　　喜晴【并序】
　　吏滋不德以为神忧闵旱而获雨愁霖而得晴其求纷然而神终不之责暴之秋阳讫我穑事岂惟吏之幸将民与国家实欣赖之谨再拜受赐
　　我田既臧零雨其蒙嗟我农夫忧心冲冲谷旦于差薄言徃愬谓天盖髙上帝临汝杲杲出日有嘒其星获之挃挃我仓既盈薄采其芹于彼行潦神之听之无德不报
　　昔我徃矣思君子也髙阳之从事过瀛之野作河广诗而匿其名使者唐侯独见而知之故赋是诗
　　昔我徃矣作爲此诗凡百君子谅不我知惟彼硕人眷眷懐顾彼何人斯可与晤语召彼故老周爰咨询予忖度之所谓伊人实获我心将恐将惧顔如渥丹畏此谴怒维彼硕人顾我则笑如切如磋匪怒伊教自古在昔哀鸣嗸嗸襃如充耳莫我肯劳嗟我农夫出自幽谷如蜩如螗其何能淑维彼硕人追琢其章欲报之德不可弭忘
　　五言古诗
　　宣和四年五月辛亥诏以神宗皇帝所书鼎説十二字藏于延英阁臣鼎臣赋诗以纪其事
　　孤臣生苦晚仅及熙寜初虽霑化育恩不覩衣冠余呜呼丕显哉谟训存诸书议论畧秦汉制作追唐虞每闻父老言太息涕泪濡不意垂老年观此河出图禹鼎沦泗水异説纷相诬蔽之十二言一洗诸儒迂天意盖若曰世定后圣无要当纉禹功千载与之俱各力所未遑翼子其付诸崇寜果图功继志若合符屹然奠九鼎四海安覆盂此书天所锡制噐实权舆岩岩宝阁尊万灵所依于嗟尔九州民跂行与蹶趋瞻之必稽首过者当下车
　　余少时尝种竹于所居之南号竹隐今二十年矣而隐之志葢未遂也孙志康善篆尝欲得竹隐二字题其上因叙所以为诗以乞之且呈好事诸君子各乞一诗以为旧隐光华
　　先君昔谢事勇退不待年区中五亩宅郭外二顷田归装无一金买书费万钱余时老莱衣方冠絶可怜赐第殿东厢弃官天北边【余元祐六年赐进士第调真定府户曹参军以亲老不赴】耕耘具甘防采掇求兰荃积竹南墙下清隂颇萧然谓此可隐矣曰余其老焉人事喜龃龉壮志诚迁延身遭患难余仕为饥冻牵浮舟客江湖仗劔临幽燕儿女道路长岁月鞍马捐一与故隐别逮此成华颠传闻箨龙儿一一长刺天出处令人悲太息夜不眠同舍有孙楚笔势何翩翩未甘丞相后不许中郎前何以慰此君匄子翰墨妍持归榜吾隐不翅青玊镌异时傥过我物色扬雄防贫家何所有满林玉碧鲜渭川已太广淇澳空自贤君看青琅玕知我非臞仙
　　次韵滕子济礼部考古图
　　苍史失古法赤刀有遗书经毁秦汉后噐追禹夏初古人不吾接有感谁与祛尚怜盲左生文字记鲁壶哀哉泗水没不复知鬼魖英英华省郎攟摭收遗余异书人不识善本手自摸壁中发科斗海底出瑚篆籀既识职钟鼎各应圗要当知百世何止举一隅似逄东里生张华与之俱谈倾河海江下巻郑白渠我老尘埃中牒诉惨不舒思陪种栁潜愿逐耦耕沮锦囊不应开欲和聊复徐颇怜平生心用意真僻儒识字恨不博块焉无与虞图书许借否髯滕意何如莫作骊龙仙靳吝五色珠防夷或未办当奉酒一盂【诗序虞与娱同古语云借书是一防防夷酒器古人虽假借必有礼以将之今流俗误以防为痴非是】
　　读史戱作
　　相如故倦游偃蹇临卬市主人敬嘉賔供具邀车骑酒酣乐未防跪进丝桐戏勉鼓一再行四坐皆心醉潜有知音人独会求凰意倾城不待媒半夜行云至忽驾软轮车遂抛沽酒肆建节还故乡拜爵文园吏卫霍老疆场严朱死谋议揺头唤不前日髙花里睡
　　即事
　　昔日同门生頍弁彯华缨当年总角彦束带扬王庭故人怜我顽千里特寄声开缄亦何言终篇歌鹿鸣举手谢友人愧君郑重情鹏鷃各有适枉寻余所轻
　　杨时可作十诗以寄河间诗之所及非吾僚则吾友也因悉次其韵以和之又以其所以赠我者复赠时可作还字韵
　　久伏东海濵窃慕暴公子一朝乃吾僚幸防有如此白髪裹青衫谁要相料理吾犹及老成余音闻正始【右孙志康】仕宦百僚底文章两汉间著书虽寂寞此生那可攀结交论意气恨别阻河山屡过扬雄宅令人载酒还【右杨时可】霍侯尘土中衣破露两肘一锥聊自置四壁初何有长安可得官髙门日奔走问君求之欤顾我揺其首【右霍子磐】翰林门户壮九子贤至今楩楠及豫章磊落皆成林恨不徧识之此郎倾葢深傥封降胡檄冀子披其襟【右钱逊叔伯言】
　　形骸本蘧庐况乃妻子累朝市无恬波山林有深意可怜箕山孙骨体真不媚归欤定何时寄我招隐字【右许少伊】髯也伏盐车乃实千里足其学本孔孟乱以佛所録捕景而系风虽辩吾不欲如髯真絶伦恨此持论曲【右刘仲忱刘尝与余论世一二士大夫颇不相契故以此为戯异日可拊掌也】
　　词源倾江河坐觉畎浍褊王郎清如氷腹有谈天辩闭置邱壑中名誉当自显而况金其声行矣侍从选【右王履道】俗儒守一编贱目则贵耳不识古人书岂识天下士君防李长吉可但州县已异时鳯来仪故自阿阁起【右赵伯山】济济八才子醒借有此郎交情苦疎豁子职甚温良一为江南行书疏颇相忘媚妇乃如许盈盈不下堂【右张伯元伯元娶妇未归】
　　叅军喜吏事咄嗟能轾轩短小精悍姿使人醒睡魂他年解千牛妙絶难寄言堂堂圣献肃吾犹识诸孙【右向仲告】
　　次韵志康病起
　　八十用鹰扬万里封燕颔一掷遂成卢再索仅得坎命也天所司欲言吾不敢不见孙先生有羮长不糁何曽少卑之坐是得坎窞平生读书苦求味在橄榄凛然刚毅姿身大不及胆满堂进羶荤长跪出昌歜嗜好苦乖殊持此欲谁览贻我病起诗慨叹发悲感君看彼棼丝见用即衡紞得失付天公吾属可无憾
　　病目无聊因游慈云寺作诗呈诸友
　　造物本儿嬉万彚同一甑阴阳烧煑之有此生老病我今知命年过二不为盛【孔文举云公为始满融又过二】此身付天公穷逹听其令胡为生纎云翳此秋月浄坐令盲老翁悲歗杂歌咏医云肝乗母交恶若周郑欲知罍不耻要在瓶毋罄至言若金箆刮膜除蔽映咄哉耕田夫所得已负乗当求扬一防遂卜蒋三径闭目存黄庭燕坐收双胫囬首谢蓬莱问路安敢更
　　次韵杜公美【充】赠张永锡
　　平生喜交游臭味在笔墨身居大梁下家寄黄河北异哉长安市一日见双璧相逄尘埃中过眼我独识从今裋褐姿不复憔悴色更复许言诗赐也当避席
　　李汉老【邴】见过不及见以诗谢之
　　埋没簿领中气结不得吐官栁欲飞花春事遽如许骑马出东城意若鸿鹄举独行虽少味自足寛靡盬归来儿女曹恠事説覼有客适过翁身骑五色羽自非翺瀛洲恐是翔紫府云来乆踌躇鹤去迷处所我老俗吏中人物谁比数赖独有故人慰藉能伛俯一臂乃失之遇事真龃龉朝来益痴絶物色徧庭宇尚寻履迹余用意毋乃鲁
　　郡僚出塘泺唱和诗次其韵
　　水穷瘴海南陆尽狼胥北祖宗受之天以为冠帯国维时耶律氏好乱乐祸贼夜动鼠穴中隂计屡以黙廷臣请加兵薄伐陈徃则尧舜仁如天一言羣议塞幽燕亦吾民此意多不识至信及豚鱼深恩被动植古来战塲地父老今力穑耘夏水泱泱获秋禾翼翼当年守边将至今犹血食乌虖战危事胜败有失得祖宗讳言兵隂功千万亿不见陂塘上沟塍如组织传闻天骄儿颇亦知帝力祖孙相付授日夜自约勒慎勿负中原天地父母德
　　秉之兄受代还京师余送行次甘陵雨三昼夜不止十二日乃雪平地几尺木压而折者十三四十五日既别秉之于南郭赋其事以寄王履道王时在大名
　　季秋霜未降草木尚华滋萧索重阳雨黄菊共凄其谓此肤寸泽杲杲行复晞那知三日霖滛潦方在兹我行既龃龉我车遂逶迟僧房耿不眠半夜寒侵扉开门怪事发积雪满前墀雨师技止此更复出新竒儿童呌踊跃僮仆惊嗟咨云此太早计有眼省见稀天公岂怪我不乐愁何为幻此千顷玉伸我一寸眉呼儿覔酒家典衣具醇醨醉中见乡社命驾将言归忽忆剡溪友径吟招隐诗嗟余兴岂尽无因谒戴逵
　　送李侗诱中将漕江东
　　顔驷老为郎三世终不遇奉春脱挽辂暂见若平素功名岂不佳用舍真有数况逄尧舜朝士多无着处赫赫金门开燕子皆鹓鹭天顔若春温战栗心恐怖奏事幸无他求福安敢预李侯衡湘来朝谒苦未屡入对明光宫爽气回天顾立持使者节褒语宣朝路自结明主知千载实旦暮富贵在子耳江南那乆住努力加饭餐穏上青云去
　　送唐通叟东南铸钱通叟尝摄度支员外郎职事与之同舍累月
　　簿领丘山堆胥吏鳬鹜进不湏持酒巵正自得醉困赖逄同舍郎照眼珠璧润堂堂质肃公劲节森万仞吾犹识诸孙王谢有孤韵时时议论余尚作前軰峻我老无町畦出口见方寸端湏防疵瑕未可失瑜瑾奈何不少留舟楫犯蛟蜃山泽宝欲兴虞衡职方振想常开鸿鑪不复费游刄明年水衡钱地应无可防防勲便封侯朱紫安足论来趋未央朝故人应许认疾走当避公铜臭不可近
　　次韵李萧逺送叶少协赴官陈州【叶梦龄】
　　簿领动移日尘埃纷满城空令牛马走坐见鄙吝生文章虽小技不激安能鸣邂逅得之子接语意已惊谈锋苦豪放心地实坦平凛如君北斗嘒然吾小星忽闻补吏去曽不与我评长啸登扁舟心逺气甚英先师仲尼父昔尝泥此行寄声陈父老君葢何当倾湏知此客佳馆谷幸少宏富贵亦土苴名声忌峥嵘请谢郭子横去矣勿觥觥
　　犹子奕赴官中山竒作诗送之因次其韵
　　人生贵天真圭角何必露肮脏世虽憎岂弟神所许嗟尔守一官十年不改故儿寒屡号朝妻饥数啼暮又随五斗米逺向千里去中山貔虎屯北鄙咽喉据我昔少年游梦景堕飞雾犹思鴈塔凉尚爱石文主迨汝闲暇时寻我经行处聊因起遐想会自有佳趣此外姑置之勿改平生度功名无巧手富贵有夷路徃复版筑中时来犹举傅
　　犹子竒从江淅经置陈伯亨之辟八月十日登舟饯之于郊外作是诗以送之
　　于越本夷蛮弄兵篁竹中吏士懦不武未尝更战攻私忧顾妻子闻贼内已讧咄哉林武将一旦先望风遂令六州民老稚遭闵凶天子怒赫然王师出罴熊聊弹一指端电灭纷已空疮痍今尚新噍食若未充如更大病余防视湏良工平生陈太邱经济蟠心胷久持四方节未食千户封功名真有时仓卒果奋庸嗷嗷百万家赖此白头翁汝今从其招緑水依芙蓉勿以贱自嫌王事当匪躬江湖日已清公归列防龙行持酒一篘迎汝国门东
　　送林德祖致政归吴中
　　士论常苦髙出语讥古人至其取与间未足了一身官爵细事尔臭腐实与隣奈何夸者徒薄暮犹逡巡平日相语此反覆甚谆谆顿输一着先夫子固絶伦乞身夜上书妻子不暇询翩然东南去笑别平生亲江山已在眼邱壑俄生春聊湏震泽水洗此京洛尘萧条西湖上处士迹已陈夫子今继之凛然两逸民疏公不足髙贺老不足珍他年仙骨换坐叹倾葢新期我吴市门复见梅子真【林逋处士旧隐西湖】
　　崔德符作湖园诗以寄邢子强次韵
　　吏道如棼丝坐觉意味少我岂无一箪当食自不饱邂逅崔子真霜林挺孤篠十日九闭门想见独倾倒悠悠四十年识君恨不早晤言曽几何告别惊草草昨枉湖上作盛賛池亭好平生邢子才投分纻与缟政当乐濠鱼定不惊鸥鸟解榻念君来此意不待晓似闻百花洲一雨浄如扫【邢乃湖园主人园中有百花洲】
　　次韵陈修仲题会稽宋尉澄晖亭
　　鉴湖绕君家近在门前路置亭昔未善对面无覔处胜地天所储造物费陶铸惟昔居者谁熟视不知措会逄赏心人卓荦见深度踈朗引湖山豁逹去屏户开轩明月来解榻清风驻初无结驷劳恠此咄嗟具更得黄绢词当烦神物防
　　乙未寒食前一日陪姚季一吴和甫登崇德寺阁赋诗以驾言出游以写我忧为韵分得我出二字
　　东风日夜狂草木困掀簸墙角数枝红春事亦到我平生喜追游虽老意尚颇况逄两飞黄共欲参蹇跛喟余麋鹿姿章服强包裹出门天宇寛自视觉磊砢士峻则少通务逹乃多可悠悠何必然所得葢么麽不如全其天旷荡出缰鎻东臯幸可耕太息愿未果
　　髙阁切浮云仰观势嵂崒兴来偶攀跻意若凌超忽壮哉洛阳都宫殿耸突兀城中十万家古来豪侠窟楼观何轩昻花竹争炳蔚澹澹烟霭间俯见孤鸟没缅懐中令君节钺耀衮韨镇守极膏腴割剥到肌骨黄金不却老晩节顾佞佛陂陀何为者嵗乆尚竒崛空令吾党士登践许仓卒踌躇不忍归待得星斗出【崇德寺石守信所建】
　　五月十八日陪同舍诸友游慈云寺
　　室如蜗牛庐气若炊饭甑身无六尺长当午意已病今朝忽破顔伙此佛宇盛长廊引雄风爽气囬秋令老僧喜客来簟竹铺緑浄书生苦昜足妙兴发觞咏枯棋响雷雹新唱杂雅郑放懐百念空纵饮双瓶罄我衰本芜葭玉树纷照映忽惊渉瀛洲骤喜陪鹤乗日昳尚踌躇欲去不忍径归来掩关卧汗雨复流胫赐沐幸许休命驾何妨更
　　八月二十日晚凉可喜秋思浩然乗兴独游至崇寜寺谒湏上人表以【按表以二字疑有误】次元闻而造焉既归而作是诗
　　秋风日已佳今我何不乐出门念所之兴至不待约言乘独徃愿偶信登山脚道人心似灰白首无住着经旬不下堂为我蹑芒屩茶瓶既徐进涧水亦屡酌谈从青山逺思与孤云薄俯观市上人扰扰何纷泊向来簿领中岂复知寥廓两侯天下士皎若云间鹤肯作哙等伍此意真不恶少年悦纷华寒士守寂寞譬如氷与炭志亦言其各请为东土游一继支许作
　　二十日发都门二十三日次颍昌过故府张几仲旧居
　　入门见华屋怆然伤我神堂堂想平生英气犹逼人园花与槛竹种植手自亲爱之不忍触欲去輙逡廵缅懐大观初幕府参下賔前驱列貔虎后乘邀徐陈纵猎辕门晓赋诗瀛防春何曽有天骄安若儿女驯至今帐下吏徃徃驱朱轮凄凉十年内梓树忽轮囷惟余一书记白首走埃尘猥忝刺史符愧彼吏与民公门那敢辱徃戒犹书绅
　　发颍昌留别韩次律苏叔党
　　行迈日久逺亲旧日已踈眼中惟牙官从我走道途俗状谁使汝渐赤由近朱颍川多名士古来豪侠区歴代愧不能叩门韩与苏酌我瓮头春舞我闺中姝清言发谈笑嘲戯颇不无使我面輙阔自忘官职麄斐然欲从之文字相与娱我行未渠央欲驾复踌躇人生如寄耳聚散安可图区区惜别离此志乃非夫临风但相思有使即寄书
　　九月八日晓起絶粮舟中读书
　　饥肠彻夜鸣梦乱不能好口腹故累余勉起不待晓贫家无宿粮庖厨净如扫力耕可得食此计真不早居然懐抱恶坐使百忧绕聊复读我书百家观浩古人骨已朽熳烂列华藻其言忽起予一览意自了飒然惊短鬓怒立何草草壮心激衰懦豪气变枯槁捧腹故便便不食今自饱方知道义力非但文章巧吾命岂真穷吾书可长保从今复何事读诵以终老不须哀王孙为谢淮隂妪
　　夜行见懐
　　家无儋石储日费千钟饮避谤醉为乡嗜眠书作枕忘机鸟已驯有道鱼不淰栖迟天一涯浪漫岁三稔日月渐悠悠肺肠空凛凛平生师孔孟夙昔陋顔沈膺门感恩义哙等荷题品【仲修先生大夫之门人也】报德力未能量已事已审新诗辱雕镌浩叹忘食寝但愿酒不空何事文如锦
　　赠翟二淳老
　　去乡今几时未易诘晦朔但闻苇溪头稚栁皆把握老岂私我哉浸润不顿觉揽镜忽悟渠鬓雪颇斑駮喜闻贵人来文字得商搉故人五十满髪黒面丹渥乃知出处间相去如许邈新诗愈豪放谈笑出飞雹留之不肯住告别意苦确嗟我独何愚斗米尚俛啄诗书久遗忘志气日龌龊讵堪剸剧繁所愿斸墝埆归田不湏谋老圃安用学东臯防相从共醉村酒浊
　　次韵李祖武道中见寄
　　江南緑水幕塞北黄金台方当汉道隆威灵畅九垓从军岂不乐顾我非其才十年尘土中满胷贮黄埃主人恩义重弹劔思一来居官自忝冒揣分岂邅徊免识翰林孙一见青眼开不许执手版便容持酒杯题诗逺寄我欲及未开梅北枝寒已甚正待使君回
　　方时敏以茶饷李萧逺因作诗止茶其弟元若允廸闻之谓茶不可止和其诗复以茶二饼寄其兄三子皆余所善也时敏既止茶不当复受允廸之饷而萧逺巍然亦不得以独飨也故次其韵以请二子
　　得士一防足我独交两方腹有书五车家无钱一囊人皆不堪忧愠色渠未尝大冯河梁上正作头藏西山挹爽气北窗傲羲皇对茗不肯饮醉倒温柔乡泮宫有臞仙野鹤姿昻昻少年苦书滛壮岁惟诗昌平生重取与一介分毫芒受况独不辞大啜意甚长我本田间人虽老尚木强边韶请割席陆羽愿升堂破铛杂姜盐煎煮我所当匄子龙鳯骨浇我藜藿肠
　　既和时敏止茶诗矣而允廸所饷犹未及请再次韵求之
　　钩绳异曲直凿枘殊圆方蛤死不脱殻锥颖要出囊风蛇互矜怜蚌鹬相探尝纷然天壌间巨细靡不藏孰能使之齐贤哉我未皇付之将毋同蛮貊犹故乡方生天马驹头作千里昻平生刚褊心立朝慕周昌置之岯山下所用乃针芒苦憎茶扰人能妨春梦长季也谓不然辨理殊坚强我欲两可之笙磬同一堂楚人固失矣齐论亦岂当请归亡是翁文字搜枯肠
　　允廸和诗吝茶弗出而约以棋取之再次韵
　　仙人烂柯山坐隐多竒方我昔梦见之正争紫罗囊岂独寸筦窥固已一脔尝至今不语妙了了皆中藏陋哉王积薪亦复干帝皇逺矣羊保恨不同闾乡谁与子方子忽作鬬鸡昻居然镗其鼔甚矣子之昌吾师乃庖丁未尝婴刄芒遥知吾髪短不必终缨长明朝受敌降筑坛千歩强沙溪委道周北苑陈中堂想复闻我言怒欲奋臂当竟无百胜防空有九回膓
　　余以防鸡饷彭子发初不知其皆雌也既而易之其谬如前子发有诗因次其韵
　　家贫苦厌鸡粱稻费畜养群居颇狼籍庻类日崇长持以赠东家料择増卤莽经旬黙不鸣先生为拊掌马也牝而骊逹士有遗相望之似木鸡何尝防技痒当令守其雌不必厉清吭开笼郑女防对舞江妃两索我于形骸见为无乃爽聊复相解頥风来闻笑响
　　中秋夜杨时可与狄端叔载酒见过月下联句
　　月固不可得客亦未昜逄【鼎臣】相看且一笑剧饮湏千钟【时可】石文事绮语辩口如劒锋【流】血指遇巧匠青蒿倚长松【鼎臣】平生所欣慕今夕获从容【时可】我出元白后敢蹑李杜踪【流】竞夸词激烈已觉醉防茸【鼎臣】虚文矜画虎利口极雕龙谁能望尘拜初不希侯封【时可】云披蟾影白露浥桂香浓【鼎臣】河汉淡无色乌鹊迷所从要为青女约从使蜚亷攻【时可】渡河天女懒捣药玉兎慵【鼎臣】秋凝霜悒悒晴解云重重论功有词客误晓惊惰农兴从庾亮发景为仲宣供【鼎臣】夜气凄以冷斗杓横复纵【时可】文章余所短翰墨子之丰酒渴思朝汲肠饥闻夜舂【鼎臣】寜尽杯中蚁勿听床下蛩【时可】思澁惭追骥篇成类采葑我眠君且去莫待鼓咚咚【鼎臣】












　　钦定四库全书
　　竹隐畸士集巻三　　　　宋　赵鼎臣　撰七言古诗
　　嘲春诗
　　天公是春父后土是春母风雨作春媒桃李为春妇桃李嫁春来几时春工不肯使人知昨夜小桃防破萼漏泄春情春不觉
　　骑立山祷雨
　　秦头东衘楚尾及奠方作镇神灵集他山迤逦尽徒趋中有一峯长骑立雨旸吁嗟走祠下神徃救之如跃马深中百丈寒潭底爵名上公地千里
　　次韵何徳之喜雪
　　北风半夜轩昻变倒泻天河飞似霰初惊弱质柔于氷稍意澄江净如练心知消息到杯盘坐觉精神生笔砚晓来竹下失青莎鹄立细长三四片似欺赵子躯六尺欲恼何郎书万巻诗泉要子涌三峡酒路许吾通一线可怜顷刻纵如花不奈消流终怯晛经尝凛冽合增嫌爱惜为余犹眷恋画莎江上真已竒歌曲郢中殊不倦自惭追琢费巧心欲为不托嗟无面
　　再次韵
　　何郎文章鲁之变句落毫端纷玉霰夜长乗雪出诗轴十里银光揺素练西山作笔锋已秃东海凝氷盖其砚欲搜月兎出三窟肯比昆瑶夸一片梁园词赋不收拾散落人间今几巻应怜我穷被雪压冷屋号寒命如线故将佳句发阳春昔也瀌瀌今覩晛白头嗜酒尚书郎日给二升心所恋不愁家作四壁空每得新诗便忘倦啼饥更自有痴儿妄想朝来天雨面
　　宋京宏甫见和再次韵
　　水花浮空出竒变散者为霙圆者霰天翁大是富家翁细碎剪云亲染练山隂晓起右军泣不见墨池安得砚从来縁水不充饥此日正堪批作片书生冷淡恶生活忍冻悲吟诗满巻不知北里富薰天舞袖对花裁圏线红炉炽炭坐生春本不畏寒那忆晛兰台赋风不赋雪好色岂殊蜂蝶恋不如诸孙艺且贤蜀烹啖客初无倦诸公速辩欲忘归尽磨东庄千斛面
　　十一月十七日大雪昼夜不止平地盈数尺十九日雪中与时可载酒相率出郊谒子庄因登爽亭临轩纵饮四望浩然澒洞一色真竒胜也孙志康畏寒不出已而有诗因次其韵
　　小阁仅堪容一席西望诸山天咫尺兴来踏雪共登临径醉何曾论斗石风前少皥陈堂堂万骑衘枚替戾冈倾河倒汉天上落蓝寳荆珍尽卷将海边属国寒到骨帘里夀阳花满房恨君闭户不好竒三人醉倒君不知须怜暖律易消铄行见芳洲生杜若肯捐冻死求一适聊畏思归老庄舄
　　洪谷值大风宿避贤驿诗
　　客行到防可独宿秋夜已长聊晏眠北风吹灯最无味明月照户真可怜儿女渐有婚嫁逼富贵久无名利牵欲归不决坐此耳展转悲歌一怅然
　　重阳前数日夜坐不寐偶思江南塞北旧游作诗呈志康诸友
　　昔在江东作重九斩新凉气生杯酒右军有宅山最髙嵗嵗与客登其首菊花弄蘂天未霜吴儿琵琶能断肠半天语笑中夜里山下人家惊走蔵禹穴探书无所得笑指燕然疑可勒燕南新筑黄金台乃复招我何为哉五年醉倒南楼上楼上黄花无处放将军喜气自生春尽释风霜作和畅美人低按小秦筝坐中劝酒一再行风前孟嘉防欲落席上孙郎句已成一生散诞无覊束到处容容尸斗禄况复今年值众贤珠玉在侧真可怜重阳更欲登髙去莫遣风流减去年
　　子庄出猎仆不与闻志康有诗次其韵
　　嵗穷于冬春未渉雪入田中余润接鹰鹯欲击胆方张狐兎正肥心已怯忽呼小队试周旋直并西山穷射猎将军约束金鼓震令尹指麾豺虎慑平原浅草阵横斜后劲中权旗晔晔林空肯使逸禽飞泽竭不烦追骑蹑正堪大嚼出馋涎安用千金酬笑靥风毛漠漠任教吹雨血纷纷谁所喋不容杜曲随李广顾肯桑间问灵輙庙谟不战方两阶边尘已静休三防酩酊如余乃醉仙雄豪似子真儒侠明朝得隽傥相过买酒尚堪吾倒箧子庄猎于近郊志康闻之盛赞如臯之举且督分鲜之饷再以诗徃而子庄不报夫践霜雪跨陵谷以从禽荒之游乐则乐矣然未必贤伉俪之所喜也不然鲜胡为而不至哉故余再次来韵以索其情
　　爱君谈兵如赵渉徃与西人锋刃接尊前或诋次公狂市上颇疑韩信怯忽然结束变轩昻驽马自驱千骑猎狐狸博硕正吾须鸟雀细防谁女慑风驰白羽歘惊飞火防红旗时一晔将叔无狃戒其伤君足正应防妇蹑千金之子不垂堂坐使颦眉羞美靥径当去劒释皮冠腥血淋漓休使喋贤如孟光不与谋搏兽于原毋乃輙闻君三日静思愆谢过莫如吾讣防熊膰兎首速分张好客庶几闾里侠归家一笑定卿卿止猎之书犹满箧
　　再次前韵戯志康
　　贾侯少日规原渉酒徒劒客交相接官成忽绾县令章文墨能令豪士怯满庭牒诉若沈迷过眼诗书聊领猎发狂正尔不能堪大呌赫然胥吏慑西城晓出颇怱怱日射围塲光有晔鹿伤鹤膝畏雕盘兎中鹘拳愁犬蹑获多意解始开顔暗觉防涡生两靥逡巡下令释前禽尚恐流殷人竞喋不知谁忽遣君知佐饔而尝心颇輙新诗不减子虚篇喜意似书城濮防更因乞肉苦讥嘲句险词夸终类侠莫瞠令尹少须之报聘已装珠一箧余数与同舍唱和而何亨老独否耿伯顺以诗挑之因次其韵
　　巧匠未尝夸所能解衣槃薄初不惊纷纷众史争防笔我独以此全其名坎其击鼓瓦釡閙黄钟大吕元希声扬雄有口吃不语长安小儿心欲轻一朝胷中吐白凤至今千载犹仪刑颇疑将军固多许衘枚十万蔵竒兵可怜吾党有壮士疾鬬不暇金皷鸣寄声大耿莫仓猝火急防渠夜斫营
　　次韵志康赠武得之得之余同年也
　　昔年曾伴南鹏击借我扶揺多少力君虽进寸我退尺安得扬扬好顔色忽然相逢不相识怪我摧頽凋羽翮念君家亦仍四壁谁信怀中有垂棘天寒雪冻行不息相属一杯空感激
　　梅花下置酒送潘廷立学正赴官京师因寄博士王尧明监簿刘仲忱
　　卧龙山下梅花发举杯半夜邀明月自从却棹酒船囘一十五年如电掣相逢忽在百花洲玉骨氷姿愈竒絶粲然顾我低欲笑敛袵对之那忍折应怜我老遽如许鬓发摧秃牙齿缺对花不饮可奈何急唤潘郎相暖热潘郎趣召许朝天昨日见之今日别莫嫌韩愈困虀盐防有王良收汗血同僚满屋多豪杰仓卒立谈难尽説请于主簿覔于思博士龙头如玉雪故人傥问我何如正被梅花恼不彻【余顷官防稽居卧龙山下并舍有梅一株甚盛盖屡醉焉今十五年矣尧明廷试第一仲忱美须髯故云】
　　均文屡约相过近得书輙迁延偶读予梅花诗次韵以趣北辕之约
　　江南仲御才英发身佩琼琚冠寳月骅骝未肯就缰衘乍蹋天街频齧掣忽然醉里谪三湘顿觉新诗愈超絶人疑夫子不堪忧豪气壮心当少折不知世故转磨礲凛凛太阿初不缺归逢北客笑无言但道湖南苦秋热许来过我已三书欲对清樽话离别可怜杨叶漫飞烟坐叹榴花空防血平生一诺季将军邂逅相逢应有説颇闻列屋尽蛾眉自教绕梁歌郢雪君能輙暇暂来无莫待新声都按彻
　　蔡兴兵曹谢曾秀才见和梅花诗复此韵为谢
　　诗如病疥歇复发最忌春花与秋月袖中缩手苦禁之技痒不堪时一掣雕肝琢肾神何苦故令眼乱心愁絶我生酒外百无能病不持杯被磨折暗香浮动正黄昏独坐悲歌唾壶缺麄官岂合赋梅花冷撰不惭中允热更烦属和骋姸词句怯虽殊才调别见轮学斵三十年十指淋漓漫流血忽逢匠扁过吾前心悟防言口难説冥搜角逐遂经旬不觉纷纷堕香雪尚堪火急醉其旁卜夜直须令晓彻【余贴职右文旧语有冷修撰热中允之语】
　　读李生诗爱而有作
　　少年似是贾才子作语便如欧少师后生可畏吾老矣下笔有神君勉之崩崖破壑水浩壊衔【按壊衔原本误作攘御今改正】掣辔驹权竒徐徐势定识归处要以古人为矩规
　　次韵朱琳天球
　　问君着鞭胡不忙天子正欲兴明堂不应止作燕雀伍何苦不追鹓鹭行请缨未欲事南粤献赋且可夸长杨奈何听讼独辛苦日与鳬鹤分短长
　　戱杨丞许尉
　　杨侯作书倚庭柱不觉震雷掀屋去许侯一盏便醺酣遮莫王公也箕踞两君落魄不堪闻愁杀当年郑广文看却聋丞并酒尉何曾敢説故将军
　　河间令尹
　　东家载豆如山岳西舍割禾无处着父老欢呼南陌头打皷吹箫相燕乐今年不复似常年防米都无百十钱新来长官政及我夜无吠犬人得眠公家力役防不免常苦里胥相扰乱里胥不出今几时我自输官不须叹秋风嫋嫋乐无涯枣有实兮菊有花闻道长官作生日相呼父老来排衙排衙奉上一杯酒再拜长官千万夀三年替去不须臾聊与斯民为父母
　　永锡生日以诗夀之【余与永锡同为清河公所荐】
　　酌君以御府黄封之酒泛君以江南白玉之巵祝君以嵗寒后凋之夀颂君以鲐背难老之词十年闻名不相识一日倾盖无复疑文如锦绣可贵重行似金玉无瑕疵诏书求贤意不浅严徐贾马争推荐大虫老鼠本殊科李耳韩非偶同传看君此举不怱怱白日青霄意气中上方未赐尚书履乌府先骑御史骢我当报罢归可必却向军中弄刀笔今朝判得一醉无请办黄封作生日
　　昔官防稽故侍讲吕公原明丈请以其孙揆中者娶余之长女旣受币矣无何揆中与余女未成婚而俱卒济隂簿本中则揆中之弟也近于同舍林徳祖处见其所与石子植唱和诗子植又余太学之旧僚也故次其韵因寄吕兼以简石且请徳祖同赋
　　我昔江湖百忧集侍讲寄书犹墨湿婚姻竟作覆手空日月真如跳丸急哀哉大耿已川逝秀矣小冯今玉立词源江海浩奔茫句法风骚森出入石郎与我金石交每怀见君嗟靡及种桑自比侯千户力田不愿爵一级颇闻杖屦约招携应许蓬茅助营葺欲讨明珠救子饥老矣安能发鲛泣
　　栾弃竒育皆赋集字韵诗再次其韵示之
　　我家不减乌衣集何曾以沫空相湿父兄共有清白传家世不于名利急稍侵老景何足道粗喜汝曹皆有立天路峥嵘在一飞承明翕习期三入乗时便可功业建发防岂为科第及连珠合璧竞名声九棘三槐争品级金门他日看汝游竹隐何年助吾葺男儿志气要轩昻肯作楚囚相对泣
　　送外兄张防之【并序】
　　外兄张大亨防之隐于当阳之野不出者三十年矣闻余至邓以一马二奴相访于百花洲上留十日而别因赋诗以送之
　　我见舅氏如母存舅氏之子吾弟昆昔年儿童今白发旧事岂复能追论乌乎外家久零落无复驷马乘朱轩诸甥独我偶未死投老得郡西南奔故乡隔逺亲旧少忽骑欵叚呼我门相逢握手问存殁流泪欲哭声复吞颇闻二顷皆负郭力田自可供晨昏儿婚女嫁都已了翁妪屡醉茅柴浑人生如此万事足便可送老三家村我行四方走万里十亩未有桑麻园欲置一锥无着处儒冠误我知何言买牛卖劒计已决家有竹隐堪负暄兄能逺来复过我当酿白酒烹鸡防
　　送张才元大临归髙阳兼寄杨霍
　　少年公子麒麟种使者选之来入贡文章到处是青钱谈笑有时飞白鳯留连太学滞逺业叹息南陵发归梦黄河一苇浩将徃太行诸山森欲动上堂嘉庆拜庭闱入户壎箎迎伯仲幕中济济尽应刘笔下翩翩皆屈宋四者能并盖已难一尊可饮何妨痛老夫久客兴愈防公子逺行情所重为见应刘借问看惟有月明千里共
　　送许少尹
　　春风无情自作恶桃花杏花总零落欲徃城西看海棠黄尘障天无住着城西有客不可留我挽其衣一颔头梦魂夜夜绕吴越便思飞到江南州满堂故人色欲动竞把酒杯相郑重请君一醉不湏辞尚有残春堪断送
　　忆昔行送彭子发【戢时为坐事免官】
　　忆昔黄粱炊未熟太学七人同日逐先生不免弟子嘲胯下颇遭年少辱古人髙谊今则亡惟有彭公色慨慷皇华已建使者节青眼尚看同舍郎三年牢落江湖上赖有故人相倚傍我穷凢鬼輙累公公复参差我何望世间荣辱何纷纷覆手为雨飜手云请将得失问北叟敢以喜愠观子文满斟滑盏如船大举酒属公公且坐看公骨相合封侯今日入朝明日贺
　　送同年王粹公受代还朝
　　昔年讲学城南舘君余二十我方冠读书兀兀敝精神刺口纷纷谈治乱集英赐第偶追随慈孝题名容齿间欲将歩武踵防龙肯以功名论管晏一时意气若风狂二纪光隂如梦幻青眼全稀苦贱贫白头太早伤忧患塞上逢迎心骨惊尊前太息容顔换哀哉田叔墓已拱老矣朱公人所慢分甘位下莫相怜赢得身强聊自谏君去方趋魏阙朝我归乍解军书绊河南河北地比邻春后秋前花烂熳兴来命驾岂吾难防访蓝桥容一盼
　　送张彦政归京师【仲纲】
　　官曹寂寞坐兀兀嚢无一钱贫到骨欲归未得住也难客子秋来颇萧瑟并州人情薄于纸覆雨飜云而已矣我顽不顾柰我何得酒陶然且欢喜府中别驾名公孙徃时阀阅推其门皎如双璧照闾里至今文彩风流存诸郎徃徃皆汗血超然别驾尤竒絶满前豪杰多少人独向我曹相暖热幕府辕门一事无五白争枭半夜呼但知得醉乃已耳颇复有客如此乎俗多我责君不然君今去我真可怜防官缚人不可脱五斗看来成几钱君还朝廷用决矣错节盘根谈笑里当权得意莫相忘要湏容此狂狷士
　　送赵延之亿送伴髙丽人归国
　　九州遗迹皆禹功髙丽之通自元丰元丰圣人汤勇智逺交欲断匈奴臂越裳九译何自来轺车不动丽人至至今航海输国珍稽首朝正礼甚驯吾皇寤寐率昭考宠以大国升为賔海上凌秋潮信熟去慿贾客船如屋诏书拣选尚书郎持节送之恩意缛东夷北敌世为邻久苦诛求夷甚贫愿归筦钥事天子厌以形势初无因颇闻天骄国方扰种落攻之天所讨附书慿子问三韩畏头畏尾何时了天兵吊伐那可期幽燕本自吾遗黎请将鸭绿酿为酒来犒王师古北口
　　送宋宏甫出守邠州
　　前年谬入文昌里堆案簿书如黑蚁左鳬右鹜去复来大呌发狂那得止开眼忽见同舍郎英气律兀髯而长时于谈间出妙语似濯大暑遭风凉自夸才髙足余刃屡以豪篇相折困我衰嚄唶安可当晋甲未兴齐已遯今年别我西入关意气峥嵘喜动顔秦山渭水笑谈里劒阁峨嵋指顾间古公去后风俗好南亩劝耕农事早一篇七月是图经不待下车心已了髯卿故自读书人想有仁风慰彼民班取新诗一千首闭阁莫开长饮酒【宏甫家成都尝为户部郎余时官度支相与同舍后自太府少卿出守】
　　得符先生作焚香寮东郡赵鼎臣赋诗以寄之
　　编蒲为帘竹为牀先生一室如僧房乞米未来朝食粥闭门不出坐焚香铜炉霏霏擢烟缕长伴诗翁作诗苦郁然百和入肝脾散落诗中出竒语昔年我亦预言诗裹粮问道今其时肯将司法尽传我愿与先生管香火
　　寄题遐观阁
　　子长南逰探禹穴自夸歴覧多所列归来落笔方著书意与素王争巧拙谪仙早亦勤四方沉浮江海遨齐梁腹中领略几万里文焰万丈如许长取之欲富观欲博贪多岂不如谿壑直将眼力徧八方逹者应悲用心错不如五柳宅边一老人家贫无钱常闭门时时矫首聊寓目但见倦飞之鸟无心云老人观之释然悟归去来兮从此赋勉旃为谢倚栏人着眼应须在渠处
　　属疾在告郡中诸公相继服药戱作病中九客歌
　　将军胆气凌秋天百札曾将一箭穿倒牀忽作儿女眼悲啼出泪如涌泉防稽令尹形悍坚新买蛾眉费万钱未容纎腰小囘旋径烦药饵亲调煎山隂大夫祖文渊弯弓射贼口垂涎壮士亦苦头风偏河润九里风化传坐令丞簿相牵联请医买药争后先剡中有宰正鸣弦携琴忽泛子猷船入城巵酒不下咽但饮柴胡如吸川沃洲公子黠可怜斩闗夜遁呼不前道中挥断九铁鞭抱病谁复能轻便铸钱短簿非凛然捧心欲效西子姸青衫从事世所捐亦遭病鬼相傍縁戯成嘲语如怪颠一读坐使沉疴痊
　　次韵洪琳父【并引】
　　中秋之夕余病因不饮闻洪琳父直宿省中亟以白酒饷焉洪有诗见谢而未及报也至九日犹不饮因次其韵复饷一杯为夀洪蔬食不茹荤尝约欲得余酒当以诗取之故见于卒章
　　平生见酒喜欲舞不惜淋漓身上衣尊中圣贤尽莫逆坐上賔客皆能诗陶潜欲眠无我责灌夫骂坐不汝疵世间乐事凡四者他人多耦我独竒今年病眠不敢饮坐负美景辜良时中秋明月漫皎皎九日黄菊空离离洪崖先生夙所慕文雅蕴借今阮嵇故持浊醪作胜供徃助脱粟陪羮藜先生学道早有得一车仅可如鸡栖相投木意不浅愿得琼琚以报之
　　余尝假酒于杨时可旣而偿之时可不受因以诗见饷次其韵
　　君家子云老无酒好事时烦亲与旧车边大腹载防夷从事督邮无不受诸孙今复可怜人官冷何尝堪炙手家虽有酒不自持横来浇我谈天口
　　犹子奕来乞酒戱以诗饷之
　　滏阳从事如瓠壶虽如瓠壶中不麤十围腰腹八尺躯出行不敢用肩舆马壮如牛形虎如载之喘汗蹶不趋倒牀甘寝鼻輙呼隐如雷霆惊里闾觉来长啸忽轩渠口吻咳唾出明珠诋嘲风月戱鸟鱼攟摭草木穷根须大声铿锵金石俱小声要眇韵笙竽泠泠清风濯暑余玉壶之氷列坐隅夷甫卫玠谈虚防庄执策筭有无乃知公孙不硕肤炯如列仙形甚臞瑶泉之酒出中厨时节贡献帝所须颇亦霑匄及吾徒知汝燥吻思江湖作书亟遣长须奴焦山未沃东海枯笑我一勺安可濡伯顺以歙砚饷我因用前韵谢之并简亨老以助致师之请
　　挟山超海吾岂能章服裹之麋鹿惊平生忍饥耕破砚字画仅能通姓名自传同舎有和璧未敢攫取先以声耿侯闻之頋且笑弃掷不啻鸿毛轻我穷正坐毛頴误恋着翰墨天所刑少不如人今老矣笔阵欲合隂借兵何郎持重欲困我坚壁不闻刁斗鸣明朝一阵气已了大将旗皷居吾营
　　次韵子磐悼畜马死
　　吾闻古者八骏图白义騄耳皆龙驹独嘶长风志万里意态自与凡马殊常时陆陆未足道一日致逺君应须朝秣幽燕暮吴粤頋视欵叚犹泥涂王良不生造父死校计岂复分毫铢忆君初应将军召随身惟以一马俱官曹卑防骑从少岂有负弩供前驱忽然据鞍欲有适老兵一诺费百呼空槽无刍但与饮坐令槁死城南隅天嫌此马非俊物如君岂合冉冉趋才髙不肯露头角有计甘学水中鳬故令驽蹇自毙踣欲君感慨求夷途当捐千金市絶足勿仗短防驱庸奴人生但可印如斗世上岂患骓无乌马骨朽时君贵矣颇应忆着敝帷无驿中燕北使戱成【案原本分作絶句二首非是此本七古当有二首今阙其一耳】
　　夜长更长睡复觉欲雪不雪寒且风人如胡越不觉异酒味圣贤聊复中客来不语虽礼简賔去献弓而爱同书生多口慎勿出累圣消兵在此中





　　钦定四库全书
　　竹隐畸士集巻四　　　　宋　赵鼎臣　撰五言律诗
　　寒日前二日直宿省中
　　古屋寒无禁幽眠梦不成鼠留窥砚迹风度响牕声人语天将晓春隂日未明起来搔短发端自有余清
　　雨中直宿
　　白日文书满清秋寓直频雨愁官路滑风喜夜凉新头里千茎雪胷中万斛尘不知穷列宿若个是吾身
　　伏日还府题王村铺
　　火候犹骑伏金行已立秋凉虽来缓缓热好罢休休嵗月随鞭棰尘埃老置邮年年禾黍熟吾道得无忧
　　六月十二日被檄诣边道中即事
　　驱马日尚早解鞍天向晨风虽排酷吏雨复滞行人保障连营逺陂塘发兴新荷花娇欲语愁絶故伤神
　　晋阳道中
　　路入羊肠里师行鼠穴中【李牧云地险狭譬如两防鬬于宂中】山田如越俗板屋类秦风形势无加损污隆有异同百年开夀域兴国太平功【太平兴国四年王师平晋】
　　岚谷道中
　　汗漫穿岩谷悠悠不计程林鸠呼妇宿驿马带驹行叶落知霜早禾登喜嵗成潺湲溪水急未暇濯吾缨
　　过武强渡
　　千里跨羸马一舟浮大河他郷故旧少长路徃来多心欲求田耳身如作吏何荒凉三径晚归计日蹉跎
　　过铜雀台吊魏武
　　慷慨勤王始艰难创业初英辞传乐府妙畧布新书逐鹿功虽在蔵舟计已踈一朝空繐帐爱子竟何如八月十一日山中早发薄寒凝氷马上重裘尚未能以御寒也时将中秋感旧而作
　　萧索岚州路天寒已着人可怜挟纩日不待饮氷辰凉夜更筹永清秋月色新去无河朔饮絺绤故相亲任邱道中值雪赠权邑宰曹弋取道曹河间同僚也
　　宿雾寒犹重浓隂晓未分山川连野暗鸡犬隔村闻浩荡天将雪朦胧酒半醺向来临易水长啸欲移文爼豆嗟何有櫜鞬病未能府中嘲短簿门下飬聋丞问路朝驰传逢人夕饮氷全家今饱满此禄惧难胜
　　骑立山祷雨诗二首
　　絶壁临无地飞泉落半天潭中看止水涧下响惊川江汉威南及嵩邙势北连寻山应最易骑立众峯前乞雨甘重茧瞻天剧戴盆无才修政事有腼傍祠门马足盘山肋泉声漱石根云霓如响答苹藻愿星奔
　　谢诸公惠喜雨之什
　　薄宦慙亡补髙秋恨不归况逢仍嵗旱犹着故时衣祷雨精诚竭忧民寝食非自惟存畎亩何以辱珠玑
　　喜雨
　　蹔举催科手来吟喜雨诗不徒人物惠且免吏民嗤三日霖随应千箱乐在兹为言农事好卒嵗保嘻嘻四月二十七日雨后诣府学道过辟雍不暇谒权朝美归以诗寄之
　　三日霖雨足四郊牟麦稠日长浑似夏风冷却疑秋璧水劳心曲车轮阻道周桃花如烂熳他日定来游
　　和钦止桐庐中道见寄二首
　　邂逅来随牒因循未拂衣江乡知旧少京国信音稀老废书千巻愁寛带十围故人鸿鹄举燕雀自卑飞昔忝同僚分深惭国士知发衰将得白衣素已成缁富贵君余事功名彼一时腊梅如可寄为折最南枝
　　次韵翟经国见寄
　　故国几乔木长歧数短亭日趋天阙绛坐失鬓丝青旧着归田赋新传酿酒经卜隣知有日烂醉不须醒
　　喜闻方时敏来
　　浙江为客久汳岸舣舟新未暇趋东阁先来覔故人碁应縁老退诗不为家贫土物惟襄锦堪为照乗珍
　　寄山隂隐者
　　闻道山隂老春来乐有余饥餐一盘饭闲读两行书竹里亲沽酒江邉自买鱼何曾入城市人事转生踈翟经国筑室于乡里人夸传以为盛其西吾苇溪也以诗戱之
　　故人髙隐处近在郭门西数仞檐楹敞满城门户低便当容驷马何止卜幽栖更请开三径时来过苇溪十二月二十一日雪取道置酒于清白堂林正仲有诗次韵
　　花飞何事急纨细不胜裁睡起明书幌妆成湿镜台多情调玉烛作意耻金罍授简何容易相如欲到来
　　泛舟席上次韵祖武闻笛
　　虎槛留春色龙吟入酒杯响从天外去妙向曲中来但可金罇满何劳暮皷催独怜覊旅客愁絶正徘徊
　　嘲咏诗
　　尧俗虽勤俭并儿可叹嗟井牵长颈盎山驾破辕车八月霜如霰三春雹似瓜头蓬非愿女膏沐欠油麻
　　披风
　　脩竹不受暑暗惊疑故人暂来聊解愠径去不惊尘汗湿衣裳雨书翻几案鳞快哉那独敢赠尔耦耕民
　　昼眠
　　枕瓷歌娅姹屏纸涨涟漪左角蜗休鬬南柯蚁正为静喧闲处失忧喜梦中移吐握真贤相相邀不计时
　　波流一首
　　波流非自性緑竹盖其姿坐得濯缨理还思垂钓时几人能乐水此处可无诗寄语尘埃客勤来一洒之
　　买花诗
　　老觉欢娱少愁惊嵗月频能消几日醉又过一年春陌上枝枝好钗头种种新买归持博笑贡自可怜人
　　竹
　　雨洗修篁浄风揺翠影森苍官投分久丹穴寄怀深窈窕蕙兰质轻狂桃李心【按此首末二句原本脱去】
　　无题
　　韵胜应难画肌香不受熏拂眉烟度柳梳鬓月侵云歌罢犹依扇闲来懒系裙最怜能赋客浑似卓文君
　　故大司成葛亚卿挽诗【次仲】
　　行义知名早云霄得路迟喜闻儒者用忽叹哲人萎故事留青鏁平生有素丝马鸣犹踯躅似记入朝时璧水除官日漳濵卧疾年贺书犹未报吊客已相先梦幻真空矣衣冠尚俨然平生诗满箧当自有人传
　　挽李待制浦五首
　　乡党推耆旧朝廷重老成闺门无政事孝悌有平生万巻常充宇千金不满籯种成兰玉后华发看升平晚持安世橐早挂隐居冠子贵年方壮家严色更难古今成俯仰歌哭异悲欢泪滴新阡上风吹不肯干就养今西府趋庭国柄臣上思耆艾久诏问起居频赠典河图贵佳城马鬛新丹青虽可画那复见斯人人物推河内英灵禀太行先生虽隐晦嗣子遂腾骧尧舜亲延接防龙日赞襄于门髙未了不惜更轩昻徃昔陪尊爼从容接话言骨虽如鹤瘦语尚作春温一梦人琴失流年日月奔空余华屋处愁絶向谁论
　　挽傅奉议三首
　　行义推乡里才华动搢绅六经常自醉一室故安贫未觉蒲轮晩俄悲薤露新他年儒学传莫谓史无人徃日调商鼎当年筑汉坛从容作霖雨谈笑斩楼兰每恐风流尽空余琬琰刋承家今已矣清泪一汍澜为儒嗟不逹射策竟知名爵命加黄壤诗书到后生髙年鸠杖贵故国锦衣荣他日兰亭防何由见老成
　　挽故致政大夫诗【齐贤十八嵗登科】
　　乍捧毛生檄初登贾傅年低囘成鹤发勉强用蒲鞭遗爱西州说清风古国传欲知隂徳处廷尉有青氊【赵两任大理丞其子嶙复继之】
　　系忝宗盟重交推父党尊凄凉思徃日邂逅识朱轓华屋耆年逝衡门稚子存大岯山下路愁句向谁论【元祐之嵗公守通利军时先人奉使河朔徃来黎阳中余以子职侍行盖尝识公云】
　　彭乐道挽诗三首
　　绛帐名虽早青衫位不登对囚常涕泣奏当极哀矜养气劳存想看书废寝兴短檠留案上不复夜桃灯法吏真鸡割儒衣叹陆沉官曹曾接武谈麈独倾心笑我趋时懒知渠味道深防言今已矣慷慨独沾襟身老羞干禄家贫喜著书妙虽穷比兴麤亦到虫鱼潘令官何拙虞卿意不踈传诗今有子应不废菑畬【乐道故为郡学官晚得天府狱曹掾非其志也其于书无所不读尤防于诗旦起讯囚暮夜必解诗一篇究其指归性淡泊少嗜好独喜道家吐纳存想之术自谓得其要妙颇常欲授余而未果故于哀挽之章三致其词以悲之余于乐道盖无所愧词者也】
　　刘孝叔挽诗
　　登科方欲冠谢病未当传欢喜荣亲日康强任子年入川将老矣返鲁遂终焉他日南城路囘车一怆然
　　唐康功挽诗二首【靖谷之子】
　　命也人难料天乎子可怜愁看一片玉埋向九重泉已觉荆枝悴空余防服鲜老亲今八十行路亦凄然意气闻他日声名盖此邦胆令奸吏破心使壮夫降顿失歆龙一仍存贾虎双风流嗟已矣洒泪向秋江
　　故太原郡太夫人李氏挽歌诗二首
　　德配平原盛【中奉王公尝守平原民至今思之】家传相国亲桂抽三笋茂玉种两株成【夫人二子尚书宣赞暨长孙侍郎咸赐科第而尚书与侍郎同时登侍从供养膝下】化劒中秋冷蔵舟半夜惊凯风从此去忍听自南声大郡开汤沐髙堂问凊温腰金仍及壻【夫人爱壻贾侍郎绍祖亦前此登侍从】持槖更连孙养极千钟富身兼五福尊从今隽京兆谁为赏平反
　　故安定郡太夫人郭氏挽诗二首
　　象服承恩日金牋告第初御前颁诏防天上写除书【初拜郡夫人上以金花五色牋御笔书诏】流水三春逝黄梁一梦虚七弦虽自足亡已复何如
　　卜塟开新兆从姑返旧茔二卿衘恤意八座悼亡情苹藻全抛却松楸已种成鱼轩相逐去非复是平生钦定四库全书
　　竹隠畸士集巻五　　　　宋　赵鼎臣　撰七言律诗
　　夜直宿有懐
　　坐爱王孙不嗣音东家芳草怨何深柳芽得雨皆青茁花叶随风故陆沉未可便成春去恨犹堪自强老来心直须淡墨题名了一醉相期到上林
　　二月八日以耤田职事雪中至郊外归过美之题于屋壁
　　簿领劳人不少休暂因王事得抽头不辞出郭辛勤去聊作寻春烂漫游酒兴欲狂无客唤雪花方急被风收銮舆不日临千亩鬰鬰天田瑞气浮
　　社日过美之兄
　　鸣鸠唤妇喜新晴旧燕寻巢乍入城雷送雨声逄甲子【正月甲子既雷乃雨】寒留春色到清明赏心未向桃蹊发饱意先从麦陇生觅句尽于南亩得麄官真自少风情
　　寒食前一日率赵伯山李汉老杨时可秦夷行刘仲忱游西池泛舟置酒分韵赋诗以每日江头尽醉归爲韵余得江字因即赋所见
　　老欲争春未肯降强陪诸彦倒空缸上林春景宜寒食水殿楼台胜曲江花里人家酤酒斗苇间钓艇买鱼双眼穿不见春风面翠袖依防半隠窗
　　寒食道中病目
　　今年已作暗寒食此日正如盲老翁病眼昏昏迷白黒幻花隠隠出青红人歌人哭千家里春雨春晴一梦中防放目光牛背上转头何事不成空
　　暮春东阳道中寄乡里弟兄
　　天末题诗望故乡碧云烟树两茫茫青山九折屡囬首杜宇一声还断肠别后已成千万恨书来不寄两三行江南春尽频相忆爲有杨梅欲共尝
　　仲秋席上呈张几仲
　　父老欢呼夹道周将军喜色在眉头临边已见三开府翫月何妨七倚楼盛事珠玑交履舄丰年酒肉到耡耰请公径作通宵饮今夜何湏秉烛游
　　九日张师席上次韵志康
　　重阳何处可衘杯瀛海新成百尺台白雁迎霜前日到黄花冒雨一时开篱边岁岁民同乐塞外年年上倚才况有登髙能赋客孙郎声价擅天台
　　次韵张衡父冬夕书事
　　横笛休吹且当挝幽人梦短不禁茶风琴不鼓自成曲雪蘂无香犹是花瑚琏少时轻子贡鹪鹩此日慕张华劳生正是南飞雁秋去春来讵有涯
　　二十二日泛舟曹娥江至蔡家山以晩潮将至趋陆至白宋堰遂复登舟
　　区区州县信徒劳今日天涯倍寂寥流水有溪皆赴海泛舟无处不乗潮登临初识山川险来往空悲岁月消但可此身长得饱不妨斗米折吾腰
　　九月一日舟次雍邱次翟静叔韵
　　砌下蛩声日夜催秋之爲气信悲哉西风不送愁归去白髪能将老到来涸辙乆知吾有命壮图今见子方开相寛更辱新诗句川上难忘逝者哀【余方哭子故云】
　　次岢岚军寄保德倅同年王粹公
　　一舍相望马不前秋风搔首故依然江湖流落三千里笔砚追随二十年叹我尘埃凋髪齿知君卜筑近林泉生涯粗足能归否老大何妨不着鞭
　　是日晩次晋祠日已暮矣有客呼门甚急问之则阳曲尉髙履伯祥也不鄙谓余置酒叙别感其志意以诗赠之髙尝客河间河间帅南阳公以一饭礼焉高每语余未始不感激也故见于卒章
　　匹马青衫忽叩门山前灯火已黄昏苍顔白髪身虽老白酒黄鸡意尚存醉里未尝呵李广逺来独肯送陈蕃要敦薄俗惟君可感激犹懐一饭恩
　　塞下
　　相逢奔走两河壖来往空惊月再圆王事敢辞同契阔客游还喜共周旋暮行野岸泥三尺夜宿人家屋一椽归看彭郎应大笑东轩何事不留连
　　任邱道中值雪赠权邑宰曹弋取道曹河间同僚也
　　骅骝终日在道路鹦鹉一生遭网罗诸公但欲选才耳明府其如多事何釡中烹鱼莫仓卒车下叩角徒悲歌寄书请问皇华使今日谁堪政事科
　　塞南塞北平如掌冬后冬前暖似春鸡唱晓声频送客雪藏归路苦留人论交自觉于诗薄投分谁知与酒亲恐被应刘来觅句故看子建乞诸邻
　　上恭祀圜丘天宇晴霁既庆成数日乃得小雪御制喜雪诗示羣臣代人次韵拟和
　　都人夹道袂成隂防驾争看万羽林放仗端门归内早飞花梁苑慰民深雨旸时若皆天意夙夜惟寅本帝心赤子但闻歌击壤未知何以报君临
　　代拟和御制喜雪诗【丙申正月】
　　朝罢正元改岁华都城飞雪夜如沙似知天上焦劳意来作人间散漫花和气与春生畎亩恩波随地彻荒遐君王只爲丰年喜二月何妨见草芽
　　喜雪上王尹【正月二日尹被召至阙下是日拜开封尹方及近郊雪大作】
　　一封细札下明光幕府匆匆夜促装天子赐书追贾马师臣草制拜龚黄东都已散随车雪西雒初留听讼棠三日造朝真未速方须杞梓构明堂【京尹制词太师所自草】
　　客舍喜雪呈邵稽仲
　　和气先来慰旅人中宵温暖便知春但疑造化回天地岂料风云动鬼神洗濯萌芽归草木扫除瘴疠入埃尘隔墙似听闾阎説邵父朝来喜色新
　　再和二首
　　天上纷纷地上匀搀先来作塞垣春不忧病客衣无褐要助诗翁笔有神且可留连遮瓦砾莫教容易杂泥尘悔将布鼓雷门过谢罪从今欲自新
　　冬来玉烛更调匀傍岁先教雪报春色借楼台呈气象力欺狐兎失精神故应桃李知隂德聊许氷霜作后尘不用渔蓑苦图画使君诗句自清新
　　次韵邵稽仲喜雪诗
　　真是银河落半空天公舍施作年丰巧心未到芳菲处饱意先归稼穑中积素乍凭风凛凛流膏应待日融融更须今夜邀明月要看清光几许同
　　去冬张若水伯奋以雪诗示余懒不暇和张屡趣之因谩谓张有雪当奉和二月五日平旦雪数寸遽作此诗
　　春分犹着御冬衣寒色凭陵暖自迟入眼未教花恼客断肠先被雪催诗酒中有圣曽何敢醉里寻乡自不辞柳絮因风佳句在报君已负一年期
　　悯旱
　　陌上行人欲饮氷常年四月未炎蒸热因常侍虽无据尘类元规自可憎南亩望云心激烈老巫当午气凭陵故应此旱由风伯讼汝于天岂不能
　　耿伯顺用趋字韵作苦雨诗次韵答之
　　天公作雨万龙趋倒卷黄河不用符鹤集东山兴妇叹水添北海助鹏图转縁泥淖嗟疲懦赓和篇章愧浅肤夜报灯花双蘂好忽惊檐溜晓来无
　　送韩存思诚出守永嘉并寄同年周恭叔
　　雁荡山前万壑趋故人新剖左鱼符眼中风物皆诗句到处溪山是画图柑子剰量金尺寸荔支逺致玉肌肤谢公岩畔因行乐借问周郎好在无
　　耿伯顺见和趋字韵诗次韵谢之
　　白头冉冉省中趋欲乞君王竹使符渐觉求田真上防絶知跃马太狂图不妨书籍时遮眼已免蚊防夜噆肤老矣尚思交胜友平生此意未全无
　　何得之见和次韵谢之
　　天府春来接歩趋立谈意气偶相符诗名高似三都赋句法严于八阵图数仭未容窥阃奥一斑犹喜见皮肤不嫌俗客尘埃甚时许篇章到我无
　　韩循之治守安阳以病求代诏以其子卫尉少卿肖胄似夫爲安阳守以诗送之
　　入戯莱衣问起居出班条教吏民趋韦平继世调金鼎父子同时合虎符一姓连书三守贵【魏王亦尝爲安阳守】两轓今见四轮朱须将盛事烦耆旧昼锦堂中作画图
　　送赵胜非出守潍州【士是】
　　五十専城鬓尚青左符分得意纵横吏民犹记孔北海宗室谁如刘更生秋到郡楼和月上花开后院带春行何时我亦驱千骑得傍三齐作附城
　　送何亨老以直秘阁出守毘陵
　　爲郎岁乆坐无氊梦想扁舟眼欲穿得郡更兼天禄阁逄人先説惠山泉欲知炙味余虽勇争下鞭梢子独先别后若爲相忆处大江南畔月婵娟
　　送李元量知池州
　　传闻喜色动周邦日日江边望节幢天下文章曽第一闗西材气本无双好栽红药归持槖却驾朱幡逺渡江千里不须劳笔力从来九鼎尚能扛
　　送柳叔逹侍知福州
　　山到瓯闽特地竒满城楼观碧参差胜游入眼如甘蔗喜色逄人説荔枝痛饮莫辜千日酒剧谈聊付一枰棋侍郎岂弟如慈父想见邦人不忍欺
　　送同舎朱君彦明奉使东南措置铜事【鄱人】
　　天边使节动星辰衔命归家得意新负弩不须烦县令挥金聊复燕乡人锦衣行处江天晓华表归时社树春暂试铜山陶铸手速应西上莫逡巡
　　送王取道二首
　　仁如尧舜圣天子孝似骞参贤使君拜章北阙墨尚湿刻印东州符已分从今懽笑对黄髪不复咨嗟看白云知公闭阁坐自了比屋孝弟皆欣欣
　　凛然孝子与忠臣恩义双全在一身来作防稽千里雨去爲东武万家春定将清浄安齐俗空有讴歌戴越民想过故乡须少驻晓行方见锦衣新
　　送蘓师德主簿领赴官和州
　　眼看汗血已成驹忽泛扁舟兴不踈官小自应亲簿领政成当遣乐樵渔举行诗礼爲家法收拾江山作俸余苹满汀洲相忆处秋风寄取一行书
　　美之得免西行喜甚以韵见报因贺之美之尝许候得报即置酒故见于卒章
　　喜报征车已罢休解鞍聊足放眉头异时安石难髙卧此日相如固倦游花恨春迟方半吐云欺风弱未全收正湏麴糵相料理万斛舟中试拍浮
　　次韵仲兄美之喜归二首
　　好在青山隠翠眉遥知不负芰荷衣越吟凄断终懐本宋鹢徘徊故倦飞世路百忧无似客人情万事莫如归况逢邺下多才子剰判流霞醉落晖
　　纎纎杨叶舞脩眉珍重烟光惹客衣碧杏梢头鸎百啭黄茅檐外鷰双飞自谙渔父醒犹醉莫怨刘郎去又归今日正南驱马首未饶隂藿向阳晖
　　张子仪以省员罢官若不释然者以诗勉之
　　折腰斗米笑徒劳薄宦何能损一毛他日未应忘令尹今年还是省东曹溟鹍得水鳞终变韝鹗逢秋势必髙隋岸春深好杨柳莫将归思滞江臯
　　次韵前南阳太守王傅翁
　　当年五马富才华百斛珠玑在咄嗟陌上行春迎晓日楼头待月送余霞屡闻田父歌遗爱时有游人指渐嘉笑杀即今痴太守二毛憔悴眼昏花
　　寄武景才
　　清漳北去水滔滔一舍相望倍欝陶腐肉岂宜撄利劔小鸡聊用试牛刀冯驩乆客弹长铗扬子多愁赋广骚无限秋风助佳兴故人不见我心劳
　　乡人胡舜举见和再次韵
　　咳唾珠玑出绪余旧传词赋压三都先生年軰如今少乡里人情似旧无睡思不禁诗作恼衰顔正頼酒涂【读荼】糊他年鸡黍陪乡社愧我空空一鄙夫
　　次韵翟二淳老见寄
　　十年不到鲁东门归梦长随酒半醺后进颇能欺俗吏故交独肯寄髙文老贪北阙千钟米兴在西山一叚云欲乞此身南亩去移书先报苇溪闻【苇溪吾隠也】
　　次韵翟淳老
　　白髪爲郎亦偶然戴盆何敢望青天簿书不足妨谈麈稍入聊能续防烟竹隠逢秋应怨鹤苇溪过雨欲生莲一筹太息输吾子老圃堂成在我先【余既罢天府窘甚得一官乃少蘓竹隠苇溪皆故庐所有也尝欲作老圃堂未果而爲淳老所先故及之】
　　次韵夏倪均父见和辕字韵诗六首
　　浩然骨冷但孤坟踈雨梧桐句法存忽见新诗来故里错疑夫子是诸孙江头春暖堪乗兴洲上花开不掩门日日城南望消息仆夫爲我取征辕
　　南都词赋旧传闻但有风流梗槩存花径逄春张绵绣竹林过雨长儿孙跨城楼观云连夜隔岸人家水映门正要子诗弹压在不应无事滞轮辕
　　织女机头五色纹裁成锦叚逺相存篇篇境界如甘蔗一一词章是外孙载酒有人曽问字谈诗无客敢登门可怜衰病南阳守强驾疲牛逐后辕
　　眼看花枝作雾昏年来无复壮心存酒杯屡諌愁听妇丁口新添喜到孙【余以病目止酒而子舍已得孙】揽镜自怜霜鬓叟闭闗谁顾雀罗门乗车强欲班春去野老擕壶许傍辕西郊不雨屡占云抚字区区志颇存未暇溉田如召父翻愁告籴遣臧孙愿闻滂沛流鸳瓦相见欢呼动荜门乞与髙文讼风伯卧龙何事敢停辕
　　何郎宿草已生坟常老题诗翰墨存陶令一生惟爱酒孟郊千古遂无孙【来诗念及何得之常子然二亡友得之嗜酒而子然无子】探花梁苑春骑马踏雪繁台夜叩门欲覔旧游何处在故人不见漫回辕
　　赠王正叔【持】
　　百年图史富纵横痛饮狂歌过一生稷下先生初应诏闗西夫子旧知名乗槎不觉侵霄汉枕石终思返钓耕好遣家童报消息晓猿无事莫相惊
　　少夷见和戯以其韵赠之
　　南郭先生心似灰一官偶向此间来诗才举世当归逊德行何人敢望回三径就荒知有命十年不调惜无媒更添贫病相料理颇遣黄花近酒杯
　　次韵赵伯山见赠
　　十年眉宇记清扬班列争看玉照行奏雅不应叅郑卫【伯山与数客唱和而索余诗】论交何必减潘阳老妻酿酒新知法稚子扶犂渐肯堂心计此身归已足不须辛苦问耕桑
　　寄杨时可许少尹时有从兄之丧
　　忧患相随不少寛出门赢得泪汍澜岂知桃李争春色但觉尘埃逐马鞍客里自应书问少老来尤念别离难故人曽解相思否乞取相思过眼看
　　余去冬赴南阳过尉氏以不获见孙少魏爲恨近于同僚处见孙诗次韵寄之
　　髪如黒漆未成翁野鹤孤髙不受笼踠足自疑天宇隘举鞭可但冀羣空闲吟秀句邀诗客自协新声按舞童已卜异时干典谒莫嫌俗士不教通
　　寄外兄张防之
　　与兄憔悴各他乡细数平生可断肠少日父兄俱过隙老来儿女忽成行梦游湖北心常折身在周南鬓已苍莫向秋风原上望脊令飞堕转悲凉
　　赠如璧长老二首【并序】
　　某昔官太学闻诸生饶节德操行义甚髙尝见其诗文竒之后二十年出守南阳一日香严长老璧公过余气貌清古有出尘之姿笑谓余曰颇忆太学时否我饶节也余喟然太息自恨其不可及乃作二诗寄之香严山中石上出菖蒲叶细如丝髪根节宛转如龙蛇璧所居庵号倚松尝约以今秋再访我于花洲之上故诗招之且以菖蒲爲请
　　少游太学饶夫子老倚清松璧上人好与惠休爲后嗣直疑贾岛是前身浮萍暂聚曽交臂独鹤孤飞遂絶尘肯念故人今白髪与云出岫莫辞频
　　自爲云山作主人更邀麋鹿作比隣一斋一粥今禅伯无姓无名古逸民尽了委縁心似水未捐习气笔如神匄师石上菖蒲节要度人间八十春
　　元祐中先人将漕淮南与长乐林旦次中爲僚其子硕儒肤与余游相好也后三十五年复相见于京师道旧涕泪已而复遣其爱子薿见过仍辱赠诗叙畴昔之好次其韵答之
　　往岁丁年戯防同别来几度茁葭蓬贫无负郭嗟吾拙老有名驹慰子穷云断太行双拱木鹤归华表两悲翁更怜头里千茎雪纵得春风不解融
　　韩次律在许下与叶少蕴唱和他日以寄余因次韵和之并以寄叶【韩琯叶梦得】
　　尺书不献罪何逃每读新诗胜读骚千里寄懐惟短梦十年饮德似醇醪次公治郡声方籍陶令抛官趣独髙【谓次律】俗吏无縁叅歩武白头终日漫尘劳
　　暇日过西曹谒何安中得之李倞冲季咸许出近诗而未也戯以诗索
　　眼看簿领生花共指墙隂待日斜水部诗名今独歩河梁句法旧传家未容碧海归深濶应许阳春办咄嗟莫爲琼瑶生校计古人初不废投
　　司令谢兢元赐以诗见索近文且叙世旧次韵谢之
　　少年识字是天刑妄意扶揺起北溟我似羸羊安可驾子如快劔不须硎汗传骥种方新赤氊付衡门只旧青满纸恶诗将底用爲糊新様小围屏
　　次韵朱琳天球
　　河鼓仙人喜欲狂云軿稍渡汉中央应嗟此夜成筈又待明年换雪霜乞巧本非吾軰事追欢已属少年场可怜愁杀朱夫子竟夕哦诗仰屋梁
　　春日燕百花堂有懐前太守许子大以诗戯之【百花堂子大所建今守蔡州蔡州城号悬瓠】
　　风流谁似许南阳人到于今尚不忘笔下涌成三峡水胷中葢就百花堂召公棠防家家满潘令桃蹊处处芳借问蔡州何所似瓠壶形势若爲长












　　钦定四库全书
　　竹隠畸士集巻六　　　　宋　赵鼎臣　撰七言律诗
　　顷官防稽与江彦文赵胜非爲僚葢二十余年于今矣前日相防于庭中道旧乐胜非许以家酿饷我乆而不至尝请爲后堂之客屡矣辄复未果意者殆余请之未坚也因以诗戯之并约彦文同赋
　　天上王孙驰誉早江南官舍结交深举头共惜湖山隔屈指空惊岁月侵青社欲颁从事酒绨袍尤见故人心絶闻列屋皆倾国何日纎纎手自斟
　　既以诗乞酒于胜非而彦文云吾酒殆不减渠当以饷子九日绕菊独对空罇而彦文使至因次前韵戯之
　　雨里黄花愁正絶篱边白酒意殊深曲拳自觉我无用然诺谁知公不侵便许餔糟真好事独令染指亦何心小哉正恨鸱夷腹倾倒聊堪一再斟
　　时可屡欲尝白酒防有客馈余因分以饷之既而惠诗讥酒噐之隘因复次深字韵爲答时可新买舞鬟甚丽而尚稚故云
　　解摈先生空傥【赵乙作解摈】草夫子独精深谈诗亹亹心常折使酒时时气颇侵欲炙已勤知子意投醪虽俭葢吾心端知皓腕如绵弱故遣涓涓只细斟
　　朱贡父自尚书郎领宪河朔防髙阳阙守因摄帅事以诗寄之且覔蟹螯
　　清渭三年伴浊泾鸿毛一举便冥冥帐前共听将军令塞下争看使者星四坐应刘邀俊彦两行燕赵列娉婷只知左手持螯美不念贫交正独醒
　　史东美置酒见招偶以释奠致斋不果往因爲诗戯之以请他日之约兼呈周与刘敏叔
　　登车未肯便埋轮置酒邀宾一笑春北海尊罍知意重太常官职恨斋频愁霖已逐清欢失胜槩空随好梦新唤取江潭憔悴客莫教偏作独醒人
　　闻蘓叔党至京客于髙殿帅之馆而未尝相闻以诗戯之
　　小坡不见二年余闻到都城信有诸雪里便回非兴尽鱼中不寄是情踈朱门但识将军第陋巷难逢长者车别后欲知安否在试凭青鸟问何如
　　走笔谢仲逹饷新橘诗
　　薄暮传呼使者忙儿童颠倒着衣裳花开铁树何曽识枣熟东家漫得尝厌客欲开丞相阁絶交先寄洞庭香直须载酒同君饮免使繁枝怨晓霜
　　代拟和御制睿思殿赐宴赏金橘诗
　　帝燕蓬莱月最良广寒仙部出中房浥霜火齐累累熟噀雾金苞冉冉香地向江南移茂苑人于天下醉清觞愿因嘉果论忠孝报国丹心敢暂忘
　　东坡兄弟应制举日各携砚一入对廷中而黄门之砚爲其甥文骥所寳好事者往往有诗文以请余故亦同赋
　　不见东坡老弟昆文章浩荡夫渊源眉山当日人何在曲阜他年履尚存试想研磨虽有处欲寻斧凿见无痕计功何必惭周鼎防使词林百恠奔
　　马宗玉教授自大名考进士归以诗赠之
　　清世谁人怨考槃喜闻明诏竞弹冠文章得路呈身易衡石当前下笔难尽防灵珠沧海暗独横长劔晓天寒知君故是抡才手拟抱焦桐一问看
　　辛丑二月二十四日以故事被檄诣贡院榜下诃止观者五皷至院前榜未出假寐门台之上忽忆秦夷行在院中因作小诗戯之预约西池之游秦出当以呈也
　　不妨肮脏倚朱门坐睡聊醒宿酒醺顾我尚犹堪御侮逢公那敢更论文水添池面今三尺花减春光已二分颇许韩非同传否西城行乐念相闻
　　榜出即事戯成
　　黄纸争看淡墨书人人自恐姓名无用心正似争蛮触出手何如得雉卢路入广寒人共羡防传城濮气争呼回思三十年前事华髪萧萧一病夫
　　竒将赴廷试用韵
　　忆昔先公一束书起家儋石向来无子孙但欲传仓库婚嫁何曽议郑卢孝弟一门贫自乐科名三世喜相呼【先公鼎臣洎竒七十年间相继以贡士登科】更须力献平津防夺取龙头慰老夫
　　育下第用前韵示之
　　人生当读五车书一第区区汝岂无但可三冬长足史何须一掷便成卢少年决战虽当力健将衔枚不用呼莫共痴儿论臊不能再鼓定非夫
　　容之在藁城闻欲从帅辟用前韵戯之
　　使者争飞荐鹗书论才何止朔方无从军更欲投毛頴仗劔还思跨的卢塞北吏民方眷恋晋阳耆旧已欢呼可怜公绰堪廊庙漫作区区薛大夫
　　再赋杉字韵呈美之
　　髙卧终朝对碧巉肯将志气逐尘凡眼穿斜谷双蓬鬓身在长安一布衫未把渔竿栖汉瀬定随霖雨起商岩明堂有日求梁栋认取凌云万丈杉
　　闰月中澣与诸客防于葆真宫郑顾道有诗次韵
　　野性宜将寂寞滨林间景物倍曽亲逢棋便可消长日下马何妨问主人雨过夏畦供馔美风来水阁送凉新重游更待秋风起净扫池头醉一巡
　　汪彦文以葆真韵见赠次韵答之
　　少年倾葢海之滨白髪相逢意转亲三伏偶乗偷暇日一枰聊作暂闲人官清已恠腰金晩诗好因縁梦笔新火急着成封禅颂属车方欲议东巡
　　七月朔集于河沙方免迪辞疾不至已而闻新买妾甚美用葆真韵作俚语戯之
　　解佩时时梦汉滨不将喜事报交亲围碁頼作争先客买妾方成得意人乍看梳装传内様剰供头面买时新须一醉金钗侧莫向罇前着暗巡
　　杨时可蘓在廷【元老】家有声伎之奉而又俱爲秋官属诸公方以诗请之余恨未尝识蘓然时可邀使同赋故亦用此韵
　　文章华翰九天开二妙同时在一台髙防竞看文阵合后堂新许客星来评诗故自当归逊在寝何容敢望回已请杏花留一笑不劳羯鼓横相催
　　贺韩子苍迁居【驹著作】
　　南邻歌舞北邻呼藏室仙人肯卜居着撰初无千斛米般移空有五车书乌来屋上看殊好燕集梁间喜有余莫把先生轻相料锦囊犹自可专车
　　山中即事
　　山谷﨑岖路寂寥我行今日是何朝春归阳木青先变雪落隂崖冻不消迟日映云犹未暖余寒挟雨尚能骄絶闻近舍村酤美野老相逄苦见邀
　　偶成
　　此身三十九年非髙论逡巡已少卑未解营生穷似虱不堪作吏钝如椎春光烂熳然心火愁绪牵连织鬓丝却羡耦耕人最乐只应沮溺是吾师
　　移疾
　　年来乐事不闗身藜杖绳床过了春穷在世间真有鬼钱于我处独无神稍谙药性都縁病尚恋官粮只爲贫不学小儿潘骑省逢人惊恠二毛新
　　不寐
　　秋光已向鬓毛催寒色仍从枕簟来天外角声风引去日边归梦雨惊回愁能醉客非闗酒老欲随人不待媒拟放此身无着处闲时只合且衔杯
　　寄题寳应县五柳亭
　　肯向明时事隠沦亭边五柳漫揺春当年未易胜今日此地还如见古人髙兴不随霜叶尽清风长与露条新何妨便着先生传一洗淮南俗吏尘
　　归雁亭
　　东风杨柳杏花飞曽伴先生酒一巵前軰风流那复见小亭烟雨漫相思城边春草路南北山下河梁人别离一尺短书湘水濶年年愁絶雁归时
　　锦绣亭
　　买花不惜万钱空防缀芳菲似画工十様锦机飜剑外一年春色在壶中醒来莫遣风吹碧醉里何妨烛映红待得他年成歩障寄书来唤苇溪翁
　　大司成葛雅卿挽诗
　　兄弟同升世所难公家伯仲尽鹓鸾甘泉侍从双狨坐国子先生两杏坛丹旐随舟千里哭丰碑表墓万人看白头故友空垂泪一纸新书墨未干【鼎臣得公手帖方旬日而闻公没】
　　五言排律
　　寄髙阳宰张即功
　　方丈仙山客髙阳辩士乡圣朝新命吏茂宰近爲郎烽火三闗戍尘埃百战场幽燕通聘问蕃汉杂耕桑政简人安堵刑清舍掩棠万家鱼蠏贱十里芰荷香置酒时多暇裁诗夜未央水揺天影乱风送角声长骤见秋云白相思塞草黄无忘寄消息看取鴈南翔
　　五言絶句
　　九月二十六日韩弼夫与十九娘赴官郢州之京山携家出饯于城南郝氏之园席上作小诗送韩儿侄咸和
　　西风吹叶落南浦送行人白酒难留客黄花不当春
　　自和
　　卞和三献后不复见斯人探得连城璧归时正及春
　　代弼夫和
　　京山虽百里何以慰吾人乞取蒲葵扇持归作小春
　　净名境界
　　老子方丈里先生缾鉢间须将爲实用过后没机闗
　　盘斋诗
　　退之送李愿归欤两山间而今乃有此坐能悦吾顔
　　清风峡
　　几被红尘误潜欣玉宇开主人贤若此欵待故人来
　　过霍子磐故居时霍已入都
　　月下一壶酒故人于此同故人今不见明月又成空
　　石井
　　山腰一石窟其深不可计静听水潺湲流作涧声细以双蠏杯酒饷阿寳作诗戯之【阿寳竒小字也】
　　双螯才映筯一勺仅盈瓯未足多沉湎聊堪小拍浮








　　钦定四库全书
　　竹隐畸士集巻七　　　　宋　赵鼎臣　撰七言絶句
　　侍耕诗三首
　　记取宣和第一年銮舆晓出劝耕田侍臣竞欲终千亩大半农夫不暇鞭
　　田头老父话生平不学终军漫请缨南亩未为遭遇晩亲逢天子问春耕
　　巍巍端拱圣曽孙束帛如山贲逺村千亩欲严宗庙礼三推亲屈帝王尊
　　和黙庵喜雨述怀二首
　　昨日江头晩雨天一舟如叶可扁然故人政自把锄急叹想当时子在川
　　一翻雨过艳阳天桃李无言还寂然解道春江断桥句旧时闻说徐师川
　　中走笔招唐臣徐子明饮
　　桃李纷纷落雨余愁看春色洗铅朱试凭髯许招徐邈颇复能中酒圣无
　　鴈荡山中逢雨戯成诗
　　试凭溪鸟谢青山莫遣愁霖碍往还身是江南趋走吏暂来能得防多闲
　　次韵杨时可雪中三絶句
　　雪里孤芳不自难花心炯炯向春单可怜风伯能痴妬故作无端分外寒
　　见睍消流似发防宿云归尽不禁风小桃洗面添光泽未防胭脂已自红
　　怕寒终日醉如泥强欲寻春意转迷栁絮榆钱从约勒桃红李白要提携
　　雪中寄丹元子
　　隂风一夜搅春防风定纷纷雪片零想见玉清真境上白虚光里诵黄庭
　　咏史
　　张汤忍死能偿怨苏季横尸防报仇利口有神君看取盖棺犹解作戈矛
　　咏史寄毛德修
　　将军舍下雀罗寛骠骑营前万马攒冷暖不随时俗变古今惟有一任安
　　被檄诣益津过谒城自和元日所题诗
　　燕舞鸎啼争窈窕桃红李白鬭尖新尽将锦绣遮阡陌春到田家自不贫
　　初见太行
　　已作盐梅济时了却收霖入山来当年富贵汾阳郭异代功名相国裴
　　暮宿戍楼诗【楼在李详寨塘泺之上】
　　蚊雷汗雨夜方初独卧谯门气少苏睡觉不知星斗落恍然防梦在江湖
　　过邢州栁溪中门扄鏁甚严隔户窥之见荷花烂然盈沼作
　　娇红娅姹不胜姿只许行人半面窥恰似姑苏明月夜水晶宫殿锁西施
　　渡河
　　野彴才堪一木支行人立马故依迟何须更作西征赋临水登髙尽有诗
　　至水口闻必欲买舟到怀安县
　　不使风防船可上篙工真是个中强明朝幸自顺流下醉卧从教溪水长【闽船不用防以竹为之】
　　仲春至王官铺壁间读时可诗戯次其韵云簿领堆中不举头坐令双鬓欲惊秋苍生未必须安石自为青衫作滞留已而时可见之复次韵解嘲十二月复过此重次前韵
　　微官相缚共低头两见燕南塞草秋说向苍生应大笑为谁奔走为谁畱
　　曲村骑置次子磐韵
　　谁教雾豹不归山文采时时见一斑奔走正忙诗更好此心何处得安闲
　　题穰东驿【并序】
　　元祐庚午岁余自京师将如襄阳取妻子防故人有客邓者遂由方城歴邓抵襄往来经穰东驿盖三十三年于今矣防恩守藩复过其地畴昔从我之人无一存者因诵韩退之诗云忆昨儿童随伯氏南来今只一身存眼前百口还相逐旧事无人可共论慨然久之盖可谓异世而同叹者也乃次其韵
　　邯郸枕里人何在华表声中鹤仅存世上悲欢三百载此怀当与退之论
　　送杨深道渊
　　髙牙大纛立门戸鸣玉腰金皆父兄读尽床头书万巻他年功业看纵横
　　次韵彭作少逸道中小诗
　　南北东西鬓欲斑临流太息未知还身居渔父篷笼底心在秋山爽气间
　　次韵杜公美奉使道中见寄
　　乗槎征路接天潢笑指龙沙一线长万里归来心似鐡岁寒松栢要经霜
　　京兆王持正叔以特诏至阙下除将仕郎放归山意若不释然者于其行置酒以饯之
　　偶然乗兴度幽关却驾柴车返旧山出处在君无不可岂縁飞倦始知还
　　百首新诗兴不疎锦嚢盈载出东都扁舟莫羡防夷子自有山堂敌五湖【王欲归山堂】
　　上王京兆
　　腰金入侍身逢主裂郡疏封禄逮亲雅俗坐如周重鲁偷儿争似晋奔秦
　　年来辇毂富欢声囹圄经今四度清路上遗金人不拾狱中茂草月长生
　　大道周庐满帝京怪来无讼里闾清数行诏令家家有到处如逢大尹行
　　少见奸人探赤白都无恶少掷枭卢西隣禴祭东隣学看却肥牛不敢屠
　　谒子约不遇戏书其壁
　　防年不识城东路今日相思特地来正使朱门堪炙手不能一为故人开
　　氷斋
　　生于水而寒于水都在君家燕座中只个从来堪受用何须更逺挹清风
　　九月十二日诣王信孺赐第因过书院怀李萧逺王尧明题于壁二君皆信孺客相继登第而王独第一故云
　　平原门下客三千桂籍连年得两贤毕竟文章归第一王郎后发独争先
　　郊行三首
　　柳边村径逐门成聊许闲人到处行去懒苦憎牛马走归迟生怯鳯凰城
　　马上寻春不见花藏红映緑苦周遮醉乡眼缬初何有赢得桃源梦到家
　　盎盎春泉自满溪花藏归路使人迷少年悮逐车轮去芳草斜阳何处隄
　　小桥
　　山接青天欲荡摩秋风骚客独经过怪来诗句无容和端为烟岚发兴多
　　饮方池诗
　　闻说髯卿酒屡中清尊惟与故人空醉穿驰道归家去十里花枝相映红
　　夜泛剡溪
　　剡溪清浅石棱棱夜半星稀月欲升独恨此间无可访不须野雪兴方乗
　　刘阮祠
　　采药偶从山里去寻家却自洞中归朝云暮漫愁絶古往今来果是非
　　双林寺
　　邂逅毎防诗巻往猖狂复带酒樽来逢春须作游山兴莫待红残吁可哀
　　犹子弃画盘谷图戏书其后
　　欲买青山未有钱毎逢佳处但垂涎一庵所占无多地賖我盘中数亩田
　　古意堂
　　破鼎如铛价万金古文科斗费推寻不须更待琴弦足防有幽人识此心
　　喜凉亭
　　小亭新筑藕花边为爱陂塘五月天最好一畨风雨过琼珠无数落清泉
　　独往亭
　　亭前旧种碧琅玕别后何人着眼看山下溪流接潮水时凭双鲤报平安
　　戏马子约
　　罗敷十六鬓如云五马徘徊动使君见说黄金难可意试慿青翼去相闻
　　歌
　　玎珰响铁未须敲更听清声彻碧霄最爱六么花十八索人起舞眼频招
　　余有鉴其制如书册戏号勲业簿取子美诗所谓勲业频看鉴者马子约题诗其上云勲业簿中频防检只添白髪与苍顔和之
　　人心各自如其面白首论交尚不情惟有个中真莫逆时时相对说平生
　　十五日冬至次长垣王强夫置酒雪大作醉中踏雪步行出西城登锦绣亭
　　萧萧冷木噪寒鸦未有春风发柳芽应为亭边无锦绣天公散水自成花
　　戏书纸尾寄犹子弃问锦绣亭春色
　　新年桃李渐胚胎锦绣亭边处处栽寄汝馆陶三尺素要知春色冩将来【弃善画】
　　赤尉苏太原寄半丈红走笔谢之
　　京兆官曹棰楚中今年春色又成空应怜头里千茎雪折赠枝间半丈红
　　游洪福不果入
　　愁风愁一春中无限芳菲转手空不到武陵肠欲断桃花可惜为谁红
　　棠棃
　　晓驱羸马日将中眼饱何曽念腹空可是爱花狂不彻棠棃树下覔残红






　　钦定四库全书
　　竹隐畸士集巻八　　　　宋　赵鼎臣　撰表
　　夏祭礼毕贺表
　　修礼地只义盖严于报本昭假烈祖志尤笃于奉先熈事备成和气充塞【中贺】恭惟皇帝陛下道该万有德备三无心正意诚一贯两仪之蕴天明地察再躬三至之祠丕显哉文王之谟何以加圣人之孝臣心存北阙身在南邦想汉殿之威仪望云殊逺助尧民之鼓舞击壤何多
　　天宁节贺表三首
　　天维显思载锡祖宗之庆岁亦阳止笃生尧舜之君属肇启于元辰共倾欢于率土【中贺】恭惟皇帝陛下躬契歴数生知徇齐不忍之仁每推恩于四海宜民之政方受福于无疆臣服宠至深奉使有守千官就列既阻于造朝万岁遥呼第勤于祝圣
　　千载一遇元首明而庶事康十月为阳圣人作而万物覩凢预戴天之烈咸倾向日之诚【中贺】恭惟皇帝陛下歴数在躬刚健其徳忠厚及乎草木孝悌通于神明时乗载夙之祥申锡无疆之福臣邈居江海注想阙庭俾夀而臧喜一人之有庆式歌且舞均万国之欢心
　　天祚明徳既圣圣以相承世有哲王实元元之共庆协此阳月之序眷吾真主之生凡目见与耳闻皆手舞而足蹈【中贺】恭惟皇帝陛下徳合天地功光祖宗垂尧舜之衣裳飨文武之逸乐属届生商之旦共倾撃壤之情臣将命逺方驰诚禁闼望清光而百拜莫遂捧觞效乔岳以三呼敢忘祝圣
　　谢复官表
　　失职之诛咎将谁执涤瑕之惠恩许自新载惟疎逺之踪获在记怜之域感虽有所涕乃无从【中谢】伏念臣吏事本疎人才甚下夤縁乏使冒昧选除虽惫心而疲精仅能补拙然拨烦而剸剧要自非常果骤速于大诃终亟防于恩贷此盖伏遇皇帝陛下惟刑之恤御众以寛日月丽天躬运神明之继雷作解时推旷荡之恩特弃夙愆稍还旧物臣敢不黙思侥幸深自激昂犹可噬脐盖前非于既往敢忘刻骨图后效于将来
　　赐笏谢表
　　象齿之珍具严臣礼御府所赐特出上恩宠过而慙感深以泣【中谢】伏念臣少尝执巻壮乃扶犂朝觐雍容心敢期于谷璧江湖放浪手粗识于鱼竿比再被于使令俄屡膺于锡予诏书褒异神明非黄霸之才赐服光华长短称少陵之意仍择满床之富重班拄颊之竒此盖伏遇皇帝陛下锡禹圭辑舜五瑞不独信赏必罚以立治功至于推食解衣莫非恩意曲示仪容之焕俾増搢绅之荣臣敢不奉以周旋饰其固陋逺嗤桐叶遽成茅土之封深愧甘棠惟愿子孙之守
　　太后还政代贺表
　　圣后谦冲德超今古诏恩汪濊泽徧华夷天地休明稚耋呼舞【中贺】窃以二帝之美在为天下而得人匹夫之情乃或豆羮而见色其度量如此之逺故载籍罕得而书未有独断阃闱坐安社稷功有万年之托政无朞月之畱盖自开辟以来莫如国家之美恭惟皇帝陛下钦承慈训寅御宝图崇德报功固且极九州之养推恩博施又将同四海之懽因寛庶狱之辜俾预满堂之乐臣幸司使事方摄边屯限拘符守之严阻奉阙庭之贺臣无任
　　代贺皇太后表
　　不世之功天下无以称德非常之泽圣人所以广恩道实旷于前闻礼必循于故事【中贺】窃以光烈明德之于汉其善不过于小亷太姜仲任之于周所纪或非其大节固未有躬值国家之变独成社稷之谋临朝贬损则如彼其谦复辟果断则若是之勇脱重负其如释避大美而不居皇情重违圣意先定恭惟皇太后陛下坤载万国母慈兆民拥佑嗣君上副裕陵之托推还朝政逺隆光献之风荡无能名皜不可尚臣侧闻大庆属在逺方莫预外庭之班抃呼北阙徒与塞垣之老鼓舞东朝
　　代贺元防表
　　履端于始正统纪于一元当宁而朝集贡珍于万国际天盛典亘地欢声【中贺】恭惟皇帝陛下德象春熈治因岁首内笃叙于正父仰钦若于昊天恩同庶俗之和肇举三朝之防车书共轨颁瑞歴于河湟贽币在廷格献琛于朔漠天人合应福禄来成臣迹逺周行躬持汉节望清光于黼座莫遂称觞布法象于属城敢忘体国
　　代慰袝庙表
　　臣某言伏准进奏院报今月某日哲宗諡号皇帝神主祔庙礼毕者易奠以虞既备送终之礼宁神于庙益増如在之仪凡逮照临讵胜感慕臣某诚哀诚切稽首顿首恭以哲宗諡号皇帝道存抚御躬致忧勤念甫閟于玉衣遽永藏于宗祏伏惟皇帝陛下孝深防极痛切因心愿少抑于圣怀庶大安于民望臣以守职在逺不获奔诣阙庭臣无任
　　代贺收复银州表
　　防盗弗賔自贻伊慼王师致讨所向无前天开日月之新地复山川之旧含生抃蹈逺俗昭苏【中贺】窃以夷狄盛彊衅由五季黎元涂炭坐阅百年版圗虽具于职方赋贡不输于天府俗既乐于姑息论因以为固然惟时睿主之兴克绍先皇之烈诞修邦政逺致天诛一将西驰系名王而东至灵旗朝指举连城而暮归矧兹银谷之饶实据秦川之要既深逼其巢穴将遂锄其本根崇朝之勲拭目以俟斯盖皇帝陛下布汤圣武体尧聪明欲万物皆得其宜惧一夫不获其所惟兹伐罪实在吊民下武继文已着昭先之美车攻复古洊收攘敌之功旷无前闻萃在今日臣逺持使节恭听吉音执锐被坚莫效鹰扬之力舞手蹈足空驰燕贺之情
　　代贺收复鄯廓州表
　　伐罪吊民兵以顺动攘戎复土师不留行仅于浃日之间坐收两郡之众功髙振古庆溢敷天【中贺】窃以本朝务在安边中国非乐用武蠢彼西域逖为匪民矧陇右之遗黎尽山西之故地惟宗暨祖曰圣与仁念一夫之向隅尝太息而拊髀裕陵致讨列郡县于熈河永泰徂征辟土疆于湟鄯方傒七旬之格俄闻一篑之亏逮睿智之绍休极旰宵而轸虑算皆先定役不再兴明明庙谟运神兵于堂上茫茫禹迹见征虏于目中用成破竹之竒殆若探嚢之易捷传万里威震四夷此盖皇帝陛下遹骏文声布昭汤武绍复先王之大业铺张对天之闳休永维西顾之劳实愍南征之怨暂勤方略俄致荡平争为箪食之迎喜若时之降黄童白叟尽袭衣冠葱岭玉关复颁正朔固宜告殊勲于清庙摅宿愤于先皇颁赏劳还洽恩荣于将士扬威耀德示祸福于氐羌谅无尺棰之烦行有长缨之絷臣逺司外服恭听吉音奉云陛之清觞莫陪都防想天顔之喜色犹忝近臣臣无任
　　代贺河平表
　　九叙载歌水宜润下百神受职河亦安流盖旷古之殊休实太平之盛福【中贺】恭惟皇帝陛下以政治国惟德动天崇明祀以礼山川广大孝而安宗庙用廸王公之懋克臻泾渎之宁臣幸寘周行获闻大庆莫预造廷之列讵胜撃壤之情
　　代贺九鼎赦书表
　　超越之绩丕冒于前闻旷荡之恩亟防于率土际天盛典亘地欢声【中贺】恭惟皇帝陛下以寛爱民周智创物独契一言之合坐成九鼎之安将敛福以锡庻民故推恩而及四海产祥降嘏既觉寤于黎蒸去杀胜残遂空虚于囹圄臣忝司外部获奉德音谨与吏民讲道国家之庆冀令闾里识知诏令之寛
　　代谢除侍读表
　　省闱清切慙非正长之材经幄深严辄备讨论之数德隆天而厚地心临渊而履氷【中谢】伏念臣见识迂愚素无誉望少尝涉学粗不废于家传壮益观书盖亲防于圣训所得仅通于口耳其习非有于渊源敢圗温诏之下临许与诸儒而入侍重念君臣之际防莫如父子之遭逢鸣玉腰金并缀严徐之列细旃广厦俱陪禇马之游求诸古以防希揆于臣而过幸此盖伏遇皇帝陛下好问则裕求善无餍日躬万务之繁时缉六经之奥天之髙矣每下济而愈明舜有大焉常乐取以为善俾殚蹇浅益助深崇臣敢不防绎旧闻激昂懦志不独分章摘句说至于千万言其亦考古騐今书取其二三防庶企圣墙之仭或收愚虑之千
　　代谢兼侍读表二首
　　改司天府未知举职之方入侍金华弥积尸官之愧宠荣稠叠慙惧并交【中谢】伏念臣占毕鮿生挈瓶小智夤縁章句之业冒尘俊造之科浸烦使以频仍稍清涂之眇邈丁寛传昜时但目以将军辕固为诗书乃同于城旦久失邯郸之步屡兴墨翟之悲独荷慈怜洞明底蕴人或轻于季路许以升堂言有谤于乐羊为之按剑曲示隆儒之宠俾兼劝讲之华此盖伏遇皇帝陛下大以善同裕而好问明虽齐于日月学每至于刍荛冀于口耳之传或有涓尘之益故虽謏闻亦许备员臣敢不防绎放纷激昂衰懦比赵张而居后实愧王尊陈尧舜以造前愿师孟子
　　具官臣某昨奉告命伏防圣恩除臣兼侍读寻具奏辞免今准诏书所请宜不许臣已于今月日供职者仰对明纶内慙虚薄入趋迩幄益负兢凌臣某【中谢】窃以书陈二帝之谟则曰顺考于古道礼称三代之学亦云习近于正人盖将恢广于猷为是必鉴观于往昔洪惟嗣圣纂绍先谋览上世帝王之书周知治忽选耆儒博硕之士悉俾讨论预陪清燕之闲敷述微言之绪往当厥职未易其人伏念臣少无頴防之才老有耄昏之累徒以荷四朝之奬育寖而假六职之典司以簿书刀笔之劳遂陞于要剧惟章句诵数之习获觊于清光骤膺宸扆之知擢寘经闱之列能非倚相使进读于典坟贵谢富平复得聫于簮槖莫遑逊避实冒荣恩此盖伏遇太皇太后陛下总览治纲周旋圣学思用该通之彦铺陈德义之经深惧颛侗难胜简防敢不温寻素业澡雪烦襟摘句上前其尽圣明之奥悉心官次不忘蚤夜之思傥有补于毫分誓不渝于始卒臣无任
　　代谢赐诏书表
　　大哉王言伟训词之深厚坦然帝制粲云汉以昭囘凢逮见闻不胜鼓舞恭惟皇帝陛下为政以德视民如伤深居九重之中坐见万里之外念更化定令之指皆经世御俗之宜吏或便文以自营政乃倚法而日削思警庶官之听躬形宝墨之文而臣叨奉使轺例膺诏札已礲磨于琬琰具刋着于典谟口诵尧言敢废观风之职目存牺画誓为刻骨之铭臣无仕
　　代谢转金紫表
　　纪前圣之宏休甫成大典班史臣之懋赏亟辱殊恩虽怀迁进之荣弥积满盈之惧【中谢】恭以哲宗皇帝庆当传启功实绍尧修明典章崇美法度大纲小纪何止于亿万事成功盛德具载于十六年臣以庸虚预闻缀缉滥吹屡更于国史汗青无补于皇猷逮终细绎之勤辄冒甄升之峻矧叨尘之素过致秩序之已崇缺然朽质之微登此庶僚之首第深局蹐何以克堪此盖皇帝陛下立爱惟亲因心则友祭焉如在感霜露于西宫思之不忘想规抚于绍圣洎信书之奏御躬睿藻以发挥冠乎帝典之严出自圣文之奥而编摩弗敏论次非长攘臂其间久耗三钟之粟无功而受又收百囷之禾仰惟慈怜容此侥幸臣敢不感恩思报居宠虑危蠧国已多方且食上大夫之禄杀身有益其敢忘古烈士之风
　　代谢除刑部尚书表
　　贰选曹之政事初乏建明长宪部之官聫顿成超躐情吁天而不获身蹐地以靡容【中谢】伏念臣以至庸极陋之质而遭遇于盛时以既冠方壮之年而叨尘于膴仕窃自甘于軰流之后俄见知于隐约之中询考其言亲临便殿训提以学躬被徳音亟升桂籍之华仍擢粉闱之峻天官务剧误被选除卿寺秩髙再容忝冒稍跻书殿遂陟从班辇毂慎于选才摄官者累月铨衡难于任职待罪者二年驱防尽出于渊衷处分悉烦于宸翰譬诸弱羽盖欲卵而翼之嗟此愚人可谓负且乗矣今宠私之若是冝报塞之谓何心在牛羊所期茁壮手翻簿领讵觉沈迷众人争笑其徒劳明主独怜其尽瘁岂图过误复此迁升雨露徧及于一门父子并登于八座趋防朝于班次乔梓低昂聴步履于声中弓箕先后竦士夫之歆艳旷古今而濶希此盖伏遇皇帝陛下百工允厘九徳咸事廸知忱恂而不蔽于能否之实因任原省而必稽乎黜陟之公防旒扆以深居凛神明而独断谓臣杇粪墙而雕朽木虽曰无以逾人察臣超北海以挟太山盖亦未尝择事因加奬擢务使激昂臣敢不铭以肺肝誓于顶踵楶棁之才甚下敢意功名犬马之力方刚愿图忠孝
　　代谢开封尹到任表
　　已试无状鼯鼠既难于五穷因任不移司马遂成于四至职参经幄朝列旧班前叨出綍之严预止循墙之请感深次骨厉极薫心【中谢】伏念臣本以孤生出逢盛旦章句训诂粗尝涉躐于笔砚之余岸狱捶笞未始发形于梦寐之内既防恩之过矣遂承乏以偶然一冒选除三临浩穰取充位而已不过碌碌俗吏之为有可观者焉曽无赫赫古人之绩中屡遭于哆侈辄仰赖于盖容俄钟陟屺之悲亟廹呼门之诏付之两郡察其羸瘠而不任留以五兵姑使雍容而在列岂图过误复玷使令官曹不改于平时僚属尚多于故吏归鸿未定笑汲汲以复来磨蚁何知自团团而不去第縁恩重不觉命轻此盖伏遇皇帝陛下清明在躬刚健其徳揽羣才而并用孚众志而不移老马无奔走之能尚怜识道聋丞有静拙之益聊俾効官洊加鞭防之勤示在记怜之域重念臣气縁忧耗术与才单数任使则众媢其専久习熟则民慢其令虽慈父之命敢择便安而明主之前所冝控告愿积防尘之効少须旬月之间驽马无竒力既殚于十驾深林有幸恩倘赐于一枝
　　邓州谢表
　　莅东壁之圗书黙惭忝冒剖南阳之符竹曲荷矜怜既聫书殿之华仍典帅藩之重恩深次骨感极薫心【中谢】伏念臣踪迹至孤品流甚下赐第十人之列昔盖偶然抗尘三纪之中今则老矣顷由踈贱误被察知既偶简于渊衷至仰烦于宸翰升诸天府寘以地官粤从铨总之司复亚浩穰之政数趋便殿屡奉清光圣心颇察其无他天语尝怜其久次遂解喧嚣之职俾从英俊之游岂谓妄庸重膺寄委惟邓故国实汉别都陂泽流通衣食自足涂路僻左贾客不来茍能奉法以抚民自可终日而无事海中三岛梦疑蝴蝶之飞洲上百花兴觉沧浪之逺静惟侥幸有此叨尘此盖伏遇皇帝陛下能否并观威福独运才有数端之取士无一介之遗奠九鼎而御明堂大兴制作朝西戎而臣北敌一统华夷而臣获齿搢绅初亲铅椠修泰山之祀阻陪汶上之朝守申伯之藩独起周南之叹顾所防之若此念欲报之谓何虽召父居前难继古人之髣髴然尧天在上实闻圣训之叮咛冀臻康靖之风不辜临遣之意
　　代杭州宇文侍郎谢到任表
　　分符百越偶及朞年易地三吴仅逾一水俗相安之颇旧令不戒而已孚仰荷荣恩伏深感涕【中谢】窃念臣素无学术端遇圣时便蕃清切之除寂寞事功之补念立心之有本粗守愚而不移不敢合党缔交惟义所在但知奉法遵职当官而行虽甚拙于身谋实尽关于圣聴一昨繇浙而左自江以东俗久玩于因循事不胜其灭裂动欲循名而责实窃耻便文而自营心虽小劳治亦粗办敢谓褒嘉之误重叨委寄之隆惟杭故都抑臣旧治昔暂游而若梦今复至以如归却父老之大钱已慙刘宠拥儿童之竹马深愧细侯由宠渥之过优致冒尘于非据此盖伏遇皇帝陛下允迪俊德灼知宅心増重神考之华追继泰陵之志日月所照思万国以咸宁雨露既濡惧匹夫之不被故于守土尤务得人而臣独以羇孤屡膺付畀责十驾于驽马望一割于铅刀虽地重人微不称湖山之气象而政平讼息冀无闾里之嗟吟岁傥计而有余老岂知其将至臣无任









　　钦定四库全书
　　竹隐畸士集巻九　　　　宋　赵鼎臣　撰劄子
　　代进瑞应图劄子
　　臣比因进对尝具奏请乞仿尚书礼部瑞应图之制将本府自春以来所获瑞应别为一书编録奏御幸防圣慈特赐俞允臣谨断自政和六年之防尽五月卒凡若干日以本府境内曁畿县所获甘露芝草珍木瑞麦之祥与夫囹圄空虚之日路不拾遗之人合若干厘为五篇目曰政和畿内瑞应记其当以形见者具图所以如左恭以圣徳昭明格于上下发祥降祉应图合牒不胜区区蝼螘誉尧之心无以自见輙缮写进上冒黩天听无任陨越昧死之至伏乞宣付史馆取进止
　　代乞驻跸府学劄子
　　臣恭以陛下乐育人材建立庠序开封府实辇毂畿甸之域天子所自治之地首诏执事并兴府县之学而有司推迁殆且十年博士弟子侨寄他所甚不称明诏意致烦陛下申以程督曾不逾年之顷黉舍完成生徒四集秋某月有金芝二本产于大成殿之木上而本学生杨汶等一千一百五十八人相与踊跃诵叹合辞而言以爲乗舆方躬郊丘之飨吾学乃辇路所经从今芝实挺生殆先圣先师蒸出瑞物以报吾皇之徳兹甚盛之举谓臣某默不以闻何也臣窃以谓郊祀庆成之日千乗万骑扈跸还宫虽道出府学之南惧非所以仰勤天歩之临也然而诸生伏清道之左聆属车之音奏名通谒抑有着令如蒙天慈矜其恳诚示以恩意少缓六龙之驱壹纡重瞳之顾如古式闾以宠新学则多士仰徳孰不竞劝四方闻风得以矜式以副陛下隆儒重道之意不胜幸甚臣待罪京邑职事所及有所见闻不敢缄默谨昧死以闻取进止
　　代奏陈畿内有行义孝悌之民劄子
　　臣恭以陛下身蹈曾闵之行生知尧舜之仁即位之初首以绍述之政倡于朝廷然后敦睦亲族表章八行躬制其法训廸天下士民竞劝风俗忠厚效见明白遐不作人京师实首善之地固宜有真贤实亷发闻于乡以称陛下之休德也检防昨据祥符县申举人贾髙有孝悌和睦婣恤六行里闾列状乞如诏令学官考验具如事实及据东明县申有民陈奉安自幼不食荤酒喜诵道书父亡庐坟今已三年谢遣妻子志操刻厉尉氏县张师厚兄弟并侄五人同居三十余年诣官自陈愿以所有舍业永不分异乞书之籍以付子孙咸有文状藏于所属臣谨按贾髙行义实应诏书所有陈奉安张师厚等皆田野无知之民非有师友渊源之资而孝悌自然勇于为义实皆陛下教化恻怛隂中其心故能卓然自入于善臣愚不佞备贠辇毂职在承流宣化目所观见不敢缄默谨具以闻取进止
　　乞外郡劄子
　　某供职以来到今累月职事黾勉偶逃旷败忽苦脾疾脚膝流肿屡在假告情不遑安太府要剧非养疴之地欲乞朝廷矜怜非敢避事特赐改授一近阙小郡或在外宫观差遣一次以安愚分
　　雪赵子岩劄子【按所雪者共三人应作雪赵子岩等疑脱去等字】
　　检防开祥两县令佐昨因常平官吉观国奏劾闪避不赈济奉圣防知县范祖舒赵彦臣先次勒停并佐官并令御史台取勘寻有臣僚论列吉观国喜怒自私误人之罪将开祥两县令佐妄行奏按奉圣防吉观国送吏部某契勘昨来被水之际开祥两县令佐并系本府分差使臣管押于逐头项应副救防各有排日食宿去处及随逐所差官职位姓名至于救防赈济了毕并无遗阙其常平官举发不当已防朝廷察见其非反罪之矣则两县官初无罪犯所有祥符县丞燕昭隣主簿吴友已据他司保明得防免勘讫独有范祖舒赵彦臣赵子岩三人未经除雪不作据逐官诣府陈诉委属非辜欲望朝廷详酌将逐官昨来所得指挥特赐改正施行
　　代开封尹奏获到防遗物劄子二首
　　臣契勘乃者上元之夕天府狱空及兵民以阑遗之物献于楼下陛下幸听羣臣班贺且命有司书之于史矣距今才一月日而本府左右狱相继再空并自闰正月十八日后来军民李青等凡若干人节次以所获阑遗金银驴马缗钱等物输之于官不敢有隐推原踪迹事状甚明长老叹息以谓自有识知以来咸所未尝闻见兹实陛下至仁盛徳和同天人教化深美风俗忠厚受报收功方在兹日而又适当寒食清明之间都人士女嬉游娱乐而狴犴廓然无有留狱吏卒束笞棰聚桎梏而昼睡行路之人舒愉胖肆意若委货财而寓诸国家也骏功伟绩于是殊特史臣所当续书而不厌者臣不胜大愿伏乞以今来本府寒食节日再奏狱空及续次受纳到阑遗事实宣付史馆取进止
　　又臣近于二月二十一日上殿曾具正月十八日以后本府所据诸色人送纳到阑遗金珠等物已逐一具名数进呈讫契勘自上件月日后至本月终计九月据军民傅质等纳到金银珠玑等物计八件凡一十有二人其尤异者新城门之外车辙之间人迹稀少而傅宥子得黄金钗以归其父宥不敢隐逺来诣府救焚仓卒之际寳货狼藉平时贪人所为揭箧以趋攫金而徃之秋也而张用刘祥得白金钗号于市中莫有应者因举以归之官小儿郭宜哥去家而迷不知所归妇人郑氏得之携至府庭请所付与仍愿姑育于家不受赡恤之直此皆髙义实亷人所至难而匹夫愚妇安而行之议者或谓去古浸逺俗益偷薄又谓三辅浩穰五方错杂吏治尚武不可以忠信期待今陛下一出防遗赏给之令而辇毂之民凛然竞劝效见如此与夫兎罝虽在中林不忘只肃较此量彼孰易孰难然后知向所谓唐虞三代之俗不可遽复者皆浅近妄人臣待罪天邑目所观见不胜蝼螘区区踊跃不避冒渎天听之频谨复具陈如左取进止
　　状
　　越州大禹寺奏请名额状
　　右州司契勘本州管下防稽县有夏禹之庙去郡城十里载在祀典千有余年祠旁有僧寺一所掌庙之管钥及其埽除基趾胜絶室宇完备而旧无勑额止曰大禹之寺因循相承有失奏请恭以朝廷方复禹绩疆理天下防稽乃禹之所葬图牒具存神灵冯依不与他比虽守吏承诏祭飨以时齐民畏威祈报以礼而主守不专防治不严未足以称国家崇明奉祀禹功之意今来欲乞朝廷详酌依崇宁二年十一月二十四日已降指挥特赐本寺一勑额歳许度僧一人使之承续洒扫世掌庙事凡祠宇之修缮草木之封植责以歳时毋敢有壊郡守县令时至而谨察之有不如令必罪主者庶几庙貎严饰明灵顾怀下以慰一方归向之诚仰以祝圣寿延长之庆臣等不胜至愿
　　代乞防赵提刑状【子谅】
　　伏覩具官某竭节公家尽心职事自临所部夙夜孜孜毫髪细防无不经意朝廷察知其勤命以再任子谅受诏感激益思竭尽以报所防昨于今年夏中因大名府内黄县羣贼作过子谅冒暑追捕不遑寝食贼旣穷防因悉就擒虽获于隣州其实子谅廹逐之力也比縁聚教保甲徧诣属县冲犯苦寒奔走道路行至蓨县感疾以卒病不获访医药没不获在家室勤事以死闻者泪流伏乞圣慈察其尽忠忧国忘身赐官其子使继禄食葬事所须量加给赐庶几尽瘁之吏知所激劝臣与子谅职事相聮而又死于臣部不敢缄黙谨録奏闻伏候勅防
　　代开封尹为徐积请諡状
　　某伏覩故楚州教授徐某行孝之美比迹古人经术之醇见推学者自顷擢第不复进仕操守坚正始末不渝昨崇宁初朝廷方兴学校之制某以本路提举学事蔡观之命委以计议首至楚州与积讨论究观条画皆有法度旣而有司大比淮南一路之学楚为选首今积不幸物故不获亲见圣朝学制之大成窃闻本州士人具以昨来兴学勤事之功请于部使者援张体例乞赐追諡部使者旣以闻于朝矣按积行义不在张之下如防朝廷特赐考察节惠易名贲及泉壤不独慰积之平生风于四方足以表劝某待罪辇毂不当僣越縁徃者推行学政与积共事今淮人之请实借以为言故敢妄冒干黩朝廷不胜下情惶恐之至
　　代辞免转官状
　　承命震恐以惧以惭伏念臣智虑本踈才用殊短猥蒙圣慈误赐驱防夙夜怵惕惧于不任乃者导河为梁适在本部复被推择委以应办都畿之右财用素绌仰体圣意不敢不勉凡金谷薪竹之物夫役之众以数计之殆四百万有竒相属于途仅及期防虽然臣以营缮宫阙事务众多前防指挥许以徃来应副今赖天之休河翕而右以贯大岯梁于山间利及万世此禹功所无有三代所不及实皆陛下圣功妙用之所立而羣执事奔走竭力之劳也臣坐而防成获免于戾顾已幸矣安可比肩诸臣膺受懋赏不惟有愧于私议抑恐遂速于烦言仰累至明其体不细所有告命臣不敢祗受已送河南府左藏库寄纳去讫伏乞圣慈追寝误恩以安愚分
　　代奏芝草状
　　据某处申送到芝草寻看验得数内九茎连十一叶者一双茎而连叶者若干形如层云色如紫金合大小凡若干本湏至奏陈右窃以国之西都守卫陵寝陛下圣徳钦明孝思深至前降诏防将躬欵谒之严而三川士民引领望幸上书诣阙者不知其几千人圣恩穆然而未俞也和气薰蒸震于珍物金芝煌煌布濩畿甸其尤异者九茎连叶骈生层出实为瓌玮竒特之观兹乃祖宗神灵顾怀孝飨思欲觉悟皇情启发天意前志所谓依类托寓谕以封峦者其符騐殆若是也臣等方司留务目覩嘉祥踊跃欢呼不敢默已谨以前件芝草若干本并绘画到图状若干轴诣阙进献以闻
　　荐霍侍禁换文资状
　　伏覩某官蚤游太学尝被教养中縁廕补遂受班行好学乐道行谊修饬文章博美词采炳然用之军旅实乖其志方朝廷长育人材程其器能之使如安国者傥得因其所长以自着见被之儒服宜有可观兼契勘昨来髙阳闗路安抚使司河北路转运司东路提防刑狱司官尝具奏请乞与安国换授文资未防施行伏乞圣慈特赐详酌许令安国换一文资别授合入差遣使其激昻足以劝善臣等忝备迩臣不敢缄黙谨録奏闻伏候勑防
　　缴进河议奏状
　　右臣伏以先事而言则言有难信之患后事而谏则事有不及之忧虽然忠臣虑国不谋其身孝子显亲思述其志言之先后一也顾当否何如耳伏念先臣某当元祐之末实为河北路转运副使方是时水官建议囘河盖以累年功之成者十旣八九独先臣居中罔敢阿徇请顺水性导使北流进言于朝至于再四奋孤忠触羣党抗单言遏众议谗锋谤熖几不获免尚赖陛下哀怜照察曲赐全防遣使按视旣施行矣不幸后来水官惑前议竟兴力役断塞北流奏功告成中外称庆已而先臣以病赐归退伏田里虽及困革不忘朝廷常慷慨谓臣曰河本无事妄人扰之耳今乃如是恐不三数年河无安定之理谁当复为上言之乎臣饮泪泣血退书其语刻之肌骨铭在肺肝方是时岂暇防后效计将然乎徒以不欺之诚着自平昔虽时有用舍而志不可无故也伏见去年河已东决举齐之西泛滥千里有司极力仅能塞之而积淤久高终不顺快迨及今夏沛然北流决于阚村如建瓴水陛下哀矜元元愍悼垫溺临遣谏大夫赈烖恤穷且俾台郎共视河事仁恩徳意逺近周浃流甿饿夫抃手涕泣虽未复故土瞻旧丘而人人悦欣咸自以为更生也臣窃悲先臣抱孤孑之志而事不获申建忠荩之防而言未及用遽先朝露赍恨冥漠今日已决之阚村乃先臣之所愿开者也今日旣淤之东流乃先臣之所力争者也往昔使万有一如先臣之言则河患广博虽不遽平而水得所归功必有渐决不至于败壊荡徙如今日之贻朝廷忧也囘河之役几年矣薪刍之所费力役之所用臣不敢为朝廷惜也金粟之所耗爵赏之所颁臣不敢为朝廷惜也所重为朝廷惜者两河数千里间有田不得种艺有庐不得归宿死者转体于沟壑生者寄命于道涂去嵗旣已若此今年又复如此谓之天灾臣窃以为非嵗之罪也恭惟朝廷清明议论公荩方遣使者出临河防宜有成谋定防归报于上然防臣区区犹抱遗说陈父书冒不测之诛而献刍荛之议者非以希荣于旣往而干泽于方今也诚以河溢臯陆垂二十年已失之机事不及悔将善其后必谨于先而先臣之言曩实误中奏草具在尚可推攷傥防朝廷俯赐采览鉴已然之得失察旣往之成败校短量长稽验当否于以裨赞大防协成绪功使长河底平得效尘露虽结草之报未易如此此先臣之遗志而臣之所不敢忘者也然后退伏鈇锧下见先臣使九泉之魂得以瞑目岂非臣之素心宿愿者乎臣愚不足以知河事窃独耳剽日久尝闻诸先臣曰河之可以一言蔽者趋下而已自横垅六塔商胡小吴宗城内黄百年之间水皆西决则地势髙下岂不可见今之大议不过东流与北流耳使河诚东而可以行则虽竭天下之力而囘之犹将请诸朝而不敢以为费也柰何地有髙下之形水有逆顺之势今年虽塞明年且决来嵗傥行后嵗必淤借使神禹临之亦将无如之何矣如或顺而治之则庶几数十年其无河患乎正今日之明效大验也然议者毎挟塘泊以为言不以近事观之河旣东徙而塘泊固已淤矣虽有司尝欲濬治之盖亦有所重为而未能也且其所浸害者独沧与干宁间耳使向之未尝有塘泊则将无以为御敌计乎臣有以知其不然也请得以事譬之据灵武之城则西戎稽颡次古北之口则北敌请命昔常恃此以为固矣今虽未能复之而西北两邉岂尝一日乏守备乎此尚人事之所及而犹可以力胜者耳水之为物非有情也柰何与之竞而不释哉先臣之縁河事进言者甚多臣不敢以徧举谨取最后乞治北流开阚村河门及申相度黄河利害所二状缮写投进伏望圣慈特赐睿鉴降付有司看详裁择施行冒黩天听无任陨越昧死待罪之至谨録奏闻谨奏
　　书
　　与修史舍人手书
　　某惶恐再拜修史舍人内翰阁下某不肖愿见门下之日久矣愚甚且贱窃自鄙陋不敢妄以姓名輙自闻于将命者前日亡友闗止叔之病遂获因縁瞻望履舄止叔之殁也执事不以为愚而辱诿以事敦匠薄遽不得究尽所欲言者翌日尝干典谒冀粗白于一二未获承命不胜悃愊拳拳之愚敢复以启具之惟执事察焉某死罪止叔文学行义自执事所深知姑置是事而一旦不幸至于大故内无骨肉强近之亲外无心腹纪纲之仆无钱以供饭含具棺椁天下之穷者尚复有过于此耶执事闻讣匍匐躬哭而亲临之凡止叔所以得就木者待执事之力而后能某虽愚已深服执事之义矣今逝者已矣要于无可柰何然哀死者而及其生是又君子之所不能已也止叔家素贫乏兄弟仰禄以养其母母年七十二女未嫁惟有一子防然尚幼兴言及此不觉涕零此固执事所为衋然伤心者虽然资之以财财尽而不可继托之于人嵗久而不能保必将济其穷而恤其家某以爲当使泽及其孤儿然后为防之良也恭惟朝廷旣已察知止叔之贤凡其待遇而假优之者皆非羣工庶僚之所可望而执事有昔日之好居今日之地然则抚止叔之孤而存闗氏之后非执事将谁望乎某冗贱且防幸见之日殊浅不当僭越以干髙位者之议伏自惟念妄于止叔有一日之分而执事仁心恻怛计所乐闻而不厌者是以冒进直前而窃不自量也区区之诚宜在躬禀而阍守严甚惧于不通故敢遣人仰冒台听狂妄不韪伏湏罪诛无任俯伏俟命之至不宣
　　与赵伯山书
　　某启髙阳统郡十一清河在其南三闗居其北皆其封境之所节制之所及也属吏之以事往者更出迭反如织纬然独清河之为州人物盛丽饮食甘美又多贤士大夫今人乐从之游虽数不厌然而仆自去秋逮今几年奔走道涂者至不可以数计往来诸郡者相踵也乃独不得复至所谓清河者岂英游胜防神所吝惜抑数竒不耦动輙龃龉邪每自怅失不能去怀奉所贶教如见眉宇伏承渉暑起居甚休足以为慰十诗在子磐处屡索未肯出时可投劾勇去顷刻不可留虽子磐亦自谓五日京兆也河间人物自是不能复如往日矣今赖复得志康逊叔志康一病殊恐人比来方可缓带闻仲忱当诣平戎日夜望其过我乃尔踌躇何也天下之寳固当与天下共之夜光安得独玩于隋掌岂诸公豪举复有以禁切之乎某幸事之间势必罕出但病懒嗜卧冠履俱废特无如趋府何耳随意作书以发笑噱不复有先后之序余愿自爱
　　与刘季髙书二首
　　季髙足下河间一别嵗且周矣思念惘惘殆无以喻比得贤叔中行书乃承今春复枉于有司浩然东归以便甘防之奉甚善甚善仆素所期于季髙者非以科举利不利也今复尚可言邪然季髙遂自絶曾不有书问讯我过矣仆自春初随府来河东未几府罢当去此久矣而法须俟代者因未得卽去顾仆岂乐此者邪并州苦寒夏多雹秋早霜风土麄恶饮食俭陋大都不逮河朔者十七八惟酒极醇酽果实蒲萄之美冠于四方旣悒悒不自聊间尝剧饮径醉设肴核而品尝之同僚之贤者家藏异书甚富幸独许仆观焉异时足下见仲宣勿作故眼看也适过中秋方两日念去年之游无与共者因复取酒自慰遽起作吾友书以发千里一笑信手而写不复铨次想足下不怪
　　季髙贤友足下相别殊久滋益奉思归自并汾婴以俗事未果为左右之问客自京城来送示令叔中行书并以吾友书两通为贶是时方病宿酒展转牀枕间醒未可而睡不能意象殊恶而小子育忽惊告曰刘季髙有书来仆立起出户外已不复知有酒读尽两函书累八九番如对辩士接説客听其语数千百言夸者如倨戯者如侮媚者如取激者如怒甚矣哉吾子之善为词也仆在河东凡十月日官况牢落几不可堪旣得归不翅若弃涕唾吾庐虽陋有竹隐以待賔客阅书史家故所藏书满一大屋读之累月盖未能什一时时与羣从儿曹作小诗相唱和间輙奕棋投壶怡然终日而乡隣有好事者颇来入吾社中口讽手谈继以觞酌号呶呼笑私甚乐之但私居难得酒纵得輙不佳不能滂濡淋漓以供诸客之豪思如往昔与吾子为髙阳之饮是真不可得也苦热作书不复序次相见未有日惟万万为器业自重














　　钦定四库全书
　　竹隐畸士集巻十　　　　宋　赵鼎臣　撰启
　　问候苏内翰启
　　某启某伏念扫舍人之门素驰心志敛参军之版获造庭隅曾防左右之容輙叩荧煌之坐饰邹阳之固陋虽罄私诚霁魏相之威严盖逾始望恩加一眄荣重千钧矧叨礼貎之隆窃等门阑之役赐韦公之云朶圭窦生辉颁文举之酒樽肠径醉属廹循陔之养亟成遵陆之行代马增依居逺北方之傃井蛙自失梦囘东海之游怅挟日以旋驱邈如秋而结恋恭惟雅俗坐镇方民大和澹乎自持绰然有裕伏以某官熙朝间气冠古真儒所谓千载之逢奋于百世之上躬蹇蹇以匪故民岩岩而具瞻续春秋以著书权衡王道傍离骚而掞藻衣被词人显膺谋帅之求出总殿邦之寄军中改观阃外生风竚勤宣室之思行速锋车之召师荣三锡奉穆穆之纶言阶焕六符据潭潭之槐府信谐舆议实允壮犹某方走魏台浸睽燕馆抚萍踪而地僻望棠舍以天遥冬律易遒塞垣滋凛伏乞上为宗社倍调寝兴
　　上苏内翰端明启
　　某启伏以震雷奋地蠖在屈以咸伸明月丽天虫处宵而必见物因时动人岂愿违茍上比之得宜孰退藏而自悔是以三千周士慕赤舄以鳬趋五尺邹童瞻象环而蚁附况乃时逢旦暮迹倚门墙一瓢之乐易甘依归是幸百世之师难遇亲炙为荣窃陈欵欵之愚仰丐循循之诱愿赐观而隐几辱与进以趣隅卑疵而前陨越于下恭惟判府安抚端明侍读秉灵江汉蕴气风云传孟子之大醇亚仲尼之将圣鸿文参乎造化髙谊薄于穹旻凤凰景星世人争覩泰山北斗学者具瞻盖董相有王佐之材而贾傅通国体之论契半千之昌运飞第一之英声诸公时愧于登先当宁深嗟于见晚兰薰雪白更险阻以备甞玉振金声歴燥寒而不变天昭乃圣朝右斯文首延魁垒之儒宻掌凝严之任阶飜红药凤游西掖之池花对紫薇莲引北门之烛视昭囘而润色代深厚以敷言帝制坦明约六经之防趣商盘诘屈同三代之文章俄建屏以班条旋赐环而掌礼邦咨大典朝讲上仪脱简缺书宗祝醉心而靡对奥篇隐帙博士巻舌而未言率斟酌于萧规尽发挥于孔思元元本本而殚见摧文士于笔端隐隐谹谹而愈盈挫田巴于稷下经素优于圣域名益重于朝廷可谓社稷之臣弗愧班聨之望坐黄堂而决事兵卫靡哗开铃阁以宴賔咏觞不废四鄙想其风采八州安于教条仅于弥年之中尽饬庶蛊之防膺涣号更命坤维燕南方积于去思劒外已歌于来暮矧受恩之良厚宜结恋以尤深顾如鲰生实荷隆礼伏念某仕本为禄才非过人置散投闲旣幸寛于罪戾奉令承教独过被于知怜尝叨慰荐之荣重辱借留之误念箕斗之无实何以致之虽父兄之见慈不过如此窃妄怀于感慨深有意于激昻藏之寸心焕若皦日惟巴蜀之都防乃西南之奥区时安治平士乐闲燕吏衣肯变于齐俗猎较谅同于鲁人愿遵逰豫之宜益顺节宣之适上绥倚注俯慰瞻依区区之诚眷眷于是
　　上许冲元启
　　某启窃以逺闻仁政陈相负耒以输诚愿见相君魏勃扫门而借便盖以地分防陛人有等威天曜三阶列上公于前宿周班五等缀下士于后陈顾名分以甚殊岂崇卑之可犯未有长于蓬茨之下素无根柢之容忘腐朽之弗雕輙趦趄而幸进希光孔室宜得罪于倚墙跂踵齐廷殆蒙呵于鼓瑟冀垂寛赦薄霁威严庶殚欵欵之愚获效区区之意伏念某幼而不慧长仍甚防类枣膏以浸昏比冀椎而愈钝昧道懵学几下愚而不移饱食移居非后生之可畏徒以运丁偃伯朝属右文后长者以徐行渐摩髙谊闻先生之余论启发防襟猥承延世之恩思懋过庭之训勉为童技窃跂壮游丽靡相先悔子云之少作忸怩自视愧韩愈之初心輙因跅之求误玷招徕之选漆雕方仕素怀未信之慙尹何为官弥积多伤之惧亟辞萧绶归奉莱衣黙安温凊之娱坐忘时月之久固尝伏膺占毕妄意磨铅探赜钩深总缉百家之绪研精覃思上下千载之间希自赎于面墙庶颇增于覆蒉至于读古人之糟粕对黄巻之圣贤虽为之执鞭而欣未尝不废书以叹况乃时逢旦暮迹寄埏镕遘百世之师所宜亲炙享一箪之食自适依归是当竭蹶以争趋讵可伏身而不见然而礼因位隔情以势违非騣蔑之贤岂一言而遽善无毛遂之勇宜三年而未闻始于兹辰副此防愿伏遇某官四朝元老一徳真儒居谐肖象之求出偶从龙之防心如金石可谓社稷之臣言炳丹青自然公辅之望暂解庙堂之寄聊均屏翰之休坐玉帐以运筹独当一面佩麟符而居守卧防北门凛然元帅之威屹若长城之重然而苍生注想徯安石之归朝赤舄流音乐姬公之复位洪惟睿圣属意典刑竚膺一节之趋亟正三旌之贵加以诲人不倦闻善若惊字衮成褒逺宗于圣教月评定誉丕振于先芬最于道以为髙诚其言之有味笼中丹桂并溲勃以兼收幕下红莲杂蒹葭而与进某是敢仰觇荧煌之坐俯陈固陋之心冀披雾以垂仁许拜尘而展敬与其洁已获聆謦欬之音振以余光俾预走趋之役然后周旋孙阁附丽膺门虽互乡之难言而童子之可教游扬盛业尚不愧于曹丘奔奏下风或庶几于子赣是惟论报非敢饰词卑疵而前陨越于下卑情无任惶惧激切俟命之至谨修启事只候贽见伏惟钧慈俯赐鉴念
　　见李邦直启
　　某启窃以牛角芜音亟蹑伯廷之骏鸡鸣浅技许陪相室之游是知乔岳隐天无嫌于蚁冡巨溟经地兼受于坳堂顾惟樗栎之资夙仰钧衡之重执鞭忻慕虽倾平日之诚扫门自通窃遇兹辰之幸邈跂荧煌之坐惕修固陋之容觊薄霁于威严庶少陈于悃愊恭惟判府安抚匿犀异表指李庆源丁咸五之昌辰契半千之嘉运道映民先之觉弼符帝赉之良郁若长卿掞天廷而摛藻洋乎董相明王事以对书亟升俊造之科洊中方闻之选取如拾芥掇若承蜩名借甚以蔼闻帝俞哉而俾试金声玉振独谐雅正之音龙章凤姿逈出嚣埃之外培迅风而直上批大郤以一挥浸隆挟纩之知防奉出纶之宠石渠天禄分甲部以校雠西掖北门备咫顔之顾问言沃心而必听声揭日以弥昭筑汉室之坛旣擅无双之誉补唐家之衮必推第一之流果膺舟楫之求爰正股肱之托时方咨于改瑟政尤重于肃机委戴冑于纲维人知称职任韦公于筦辖吏率望风坐恢稽古之謩曰奏真儒之效谋王体而断国论运筹帷幄之中窥紫闼而攀台阶跻民仁寿之域方注庙堂之意暂均屏翰之休分西洛之麟符保厘益重总常山之虎旅节制弥尊湛辽海以澄波凛辕门而増气婉婉幙中之画恢恢堂上之竒敌重南賔慑四朝之元老邦轻北顾倚万里之长城颂传口而靡容功纪常之不足洪惟二圣钦乃四邻顾当轴之方虚谅前旒之有待竚聆师锡归秉国钧雨欲降而云兴羮将和而梅用姬公未复久传赤舄之謡安石旣登大慰苍生之望卓为茂业允属壮犹实舆议之固然匪私期之独尔矧复雌黄标士吐握賔贤辟东阁以烝髦誉西山而长价采葑采菲而不咎下体在陵在沚而皆使成材兼容乎欂栌侏儒靡间于柤梨橘柚人争望履家欲弹冠羞吴坂以倚辀愿锥囊而脱頴白驹皎皎赴场藿以朋来黄鸟交交戾丘阿而萃止俯惭下品仰丐余光窃念植性憃愚挺生啙窳瓠实嗟其匏落枣膏剧于钝昏窃怀肯构之思强起为箕之志伏膺方册勉温就傅之传屈首诗书粗识趋隅之诺辰去矣其曷速思轧然而若抽杵臼论交居速牛医之诮泮雍议礼竟招狗曲之讥勤虽吝于分隂功莫臻于寸进稚圭之节不亢空事解颐季子之气尚存更坚刺股取小人之学为利慕先王之道满门未甘腼目于青衫妄欲奋身于黄巻静笑蓬心之拙宛同蜗角之争呻毕徒劳殆迷于刻楮绣鞶已误俄悔于雕虫逹靡见于大成画且惭于中道勉投英【元本缺】窃厠翰场一鸣无意于惊人十驾信艰于及骥岂繄弱植预彼翘薪并程渉猎之文不漏网罗之目蝇头生于匠意因误笔以成工犬尾备乎礼容本续貂而见贵名浮地屏侥甚鹈梁毎集木以包羞思施松而择防逖趋大府筮觌宗工敢求尺蠖之信觊获仞墙之见载念亲庭发防附鹏翼以凌虚小已观光偕骊珠而得隽接迹仅逾于三纪聮华重美于一时虽葛藟木樛夤縁是幸而天冠地屦跂及几希咏肥泉以增思抚浊泾而兴叹世非北海敢自列于通家童比互乡尚或蕲于与进恭翼有容之徳曲推成小之仁茍敛版之不违何封侯之足议严温在望惧盘躃以非宜坱圠均私托帲幪而永赖鞠躬若厉蹐地靡遑渎傥恕于再三命敢闻于进退
　　贺户部李尚书启
　　伏审恩布言纶偃红牙之节钺任颛教典动碧落之星辰惟大儒可以富民在明上乃能选众有识之士相贺于朝洪惟右文甚盛之辰若昔不世非常之治君臣以体貎相遇辅弼以腹心自期论道经邦或暂均于休逸分职帅属复迭奉于忧勤所以子房行少傅而不辞曲逆当左相而无间授受之美古今所同恭以某官百世宗师四朝綦杖徳履毕公之旧道传孟氏之醇节彼具岩石之瞻慨然有天下之志入都筦辖世穆穆以迓衡出殿藩垣众熙熙而奠枕两宫倚以为重四海徯而望归果膺一节之严还陟六卿之贵旧人任正而下无异论元老壮犹则敌有肃心矧当大计之司尤急方今之务承平浸久常费不赀调九年之蓄而嵗或未充课百亩之田而利亦有限欲节用则理有难损思便人则财将易穷非务穑之不精顾析毫之已尽法岂无势仍使然式烦康济之谟少扩经纶之蕴盖期家给以人足不专贯朽而粟陈帝倚茂先决定庙堂之算时咨元凯论处军国之宜有徳进而朝廷尊巨川济而舟檝用卽符周卜行霈商霖力运陶钧播羣工于大冶手调鼎鼐丰庶俗于美和懋昭梁栋之隆永锡华夷之庆某半通贱吏一介书生比干制阃之威尝获趋隅之幸衔恩至厚闻命増荣虽未能望弩矢之驱伏车鸾而展谒犹足以歌圣贤之颂同厦燕以摅情愿偕仁寿之民均被明良之化瞻依抃颂倍越等伦
　　贺荆尚书启
　　右某启伏审知府安抚尚书光膺明诏来抚大邦徳声孚闻众望允惬伏惟庆慰恭以某官学贯流俗论通古今浩然有王佐之材足以任天下之重四海服其劲节一时号为伟人直道而行竟莫肯以碌碌不容何病仍为是以栖栖身暂退于江湖誉益隆于中外果膺访洛首奉赐环亟跻延阁之严卽付元戎之寄惟赵北际则燕南垂在昔常号于支藩厥今最雄于诸镇丈夫习俗尚慷慨以悲歌北敌玩盟或恫疑而虚喝宜有磊落大度之士以当方面控驭之权屹然长城隐若敌国肆诏书之始下倾幕府以相趋某章句小生虀盐贱职及时慕义雅有意于执鞭此日趋风廼遂谐于望履虽庇身之有地实开荣之自天瞻抃交深谕言靡极
　　贺起居谢舍人启
　　伏审拜命中宸跻荣右史官因望重职以人清伏惟庆慰窃以人主之尊若堂王言之出如綍欲动容周旋中乎礼故出入起居罔不钦在昔严载笔之官近世为修注之任其责甚重展才至难自非学通古今词有体要擅遒文丽藻之美怀正言不讳之忠则何以书皆可观记必成法求称是职莫宜于公恭惟起居舍人丈丈造道髙深禀气刚大久矣讲于髙义喟然动乎众心言无诡随行不茍合岂独笔精墨妙溢于文词固亦雪白兰薰好是正直适届惟新之旦允膺吁俊之求念此选之稍轻出于近日幸斯文之复振要在兹时穆然闻风翕尔共庆某登门惟旧防眷颇深嗟小子之斐然不忘固陋谓古人之愚也独荷知怜窃欣除命之新未遂趋廷之渴第怀瞻抃莫罄叙陈
　　贺李邦直帅真定启
　　伏审光奉明恩显临旧镇肃颁初政胥慰羣心恭惟庆慰伏以某官学贯三才行包九徳立朝尽大臣之节事君得君子之宜入居庙堂泽被夷夏出临藩服风动搢绅苍生徯其复归公议依以为重矧兹赵俗尝奉萧规竹马前迎尽喜使君之至甘棠故在雅深召伯之思岂已日而乃孚宜不言而自化且方铃斋坐啸玉帐凝神投壶聊靖于邉氛闭阁不烦于吏事鉴北潭之緑水心与尘清瞩西山之白云情随意逺邈矣仁贤之致超然舒巻之规当久贮于冲怀固匪资于防闻某登门惟旧防眷颇深虽置散投闲久阻依归之愿巢南嘶北毎勤寤寐之诚窃欣幕府之开遂获丘隅之托尚兹庀职未卽趋风踊跃倾瞻倍万伦等
　　囘贺李元量状元启
　　右某启伏审简在上心褒为举首名光里选声动士林伏惟庆慰窃以仕得志而可为道将行其有命夷吾干禄三见逐而不容稚圭穷经九射防而乃中故易失者圣人之日难值者君子之时未有奋起妙龄超升上第视青紫其若拾逼云霄而已亲沛然孰能御之皜乎不可尚已伏惟某官学有家法才髙少时议论屈老先生交游皆前辈行陈太丘之父子羔鴈成羣谢宣逺之弟兄华蕚相饰尝一战而已覇洎再鼔而不衰凛先多士之鸣崛处诸儒之右惟古三晋实今两河英豪尤盛于昔时风采稍衰于近世盖或以儒为戯几且谓秦无人幸闻擅塲足使增气矧致身之若此宜进徳以何如愿恢任重之图以副仰髙之望某竒只不耦约结亡竒向縁檄于大邦豫文于诸彦嘉禾将御輙先农父之尝神效灵偶出豫且之网虽假手以何力頋闻风而自倾敢图谦冲过用推致鹪鹩旣举顾囘首以何知珍已羞在敝蹄而可弃窃深惭佩靡罄叙陈
　　贺祝徳升先辈启
　　伏审防名艺苑得隽贤科昔之所期今以为慰惟邑里之轻重视人物之盛衰有如吾乡宻迩王国山河控带迹皆覇王之余风气雅驯俗有衣冠之旧昔相传为多士居见纪于四隣久乎寂寥旷莫兴起至乃阖郡无应书者累年遂令后生益絶望于前辈父老之所叹息闾阎以为诮讥傥非豪杰之材孰鼓败衰之气犹赖吾友再张我军敢独擅于私荣当大同于众喜顾此逢辰之始是惟兼济之初功名非不可为富贵皆所自有愿勤宣于令徳窃敢在于下风此日一鸣有志者事竟成也异时千里将沛然孰能御之谁曰不然吾犹有望幸加餐而无怠思藏器以自珍情形于言书不尽意
　　贺大名韩观文启
　　伏审逺驱钧斾近届都城肃膺占筮之良肇总居留之重典型惟旧润泽咸新神明所依福禄自至恭以某官若古防卨逢时舜尧命乃系于黎元功独髙于社稷暂资元老聊防北门朝廷赖以殿邦天下属其为相竚开黄阁式慰苍生某方幸执鞭遽嗟坠雨虽登门之未久实受恩之已深鲁柝闻邾幸属城之不逺代马依北岂故轩之敢忘惟益厉于操修庶少酬于顾遇窃怀感恋岂胜叙陈
　　代贺章端明启
　　伏审显被优恩荣迁峻职听闻所逮歆羡惟均伏惟庆慰恭以某官忠载歴朝智兼数器具着休嘉之绩雅推践履之勤曾是西戎肆为邉患费转输者亿计劳经畧者累年爰分西顾之忧遂掌元戎之柄运竒兵于堂上得强敌于目中嗟鼠技以浸穷觉猬锋之顿屈旣翦心腹之党遂城襟带之冲奏凯未央御寿觞于黼坐告成永裕摅赫怒于先王兵所向以无前功于兹而为盛式膺异数用答殊勲加秘殿之隆名壮师垣之重望辕门增气幕府相趋是宜具酒以犒军将且奉主而入觐方叔振旅旣显于壮猷吉甫来归伫膺于多祉盖符清议非出私期侧闻师锡之荣莫展宾客之庆徒深瞻抃岂罄叙陈
　　囘王履道先辈启
　　右某启伏审防名英路得隽贤科昔之所期今以为慰惟邑里之轻重视人物之盛衰顾今中山实古王国山河控带迹皆唐汉之陈风气雅驯俗有衣冠之旧是宜多士夫岂乏人久乎寂寥旷莫兴起至乃阖郡无应书者累年遂令后生益絶望于前辈父老之所叹息闾阎以为诮讥傥非豪杰之才孰鼓败衰之气赖我良友张吾此军伏惟某官行髙乡评学有师法未任戴冠之日已出惊人之鸣曾屡鼓之不衰殆百发而皆中固宜决胜谁与争锋万钟何加我焉一第盖慁子耳某辱游最久投分颇深听伯牙之琴旧已欣于同志忘孟轲之寐今尤喜于得人敢图谦冲特枉牋翰方此逢辰之始实惟事道之初愿藏器以自珍思为时而加饭言非尽意书岂能文
　　钦定四库全书
　　竹隠畸士集巻十一　　　宋　赵鼎臣　撰启
　　回谢王履道解元启【安中】
　　伏审雄擅词塲首偕郡计名因实称誉以诚归尝观近古以来莫甚取人之俗以私胜情为利移由请谒以滋彰致科程之愈密较言词以顷刻雅昧平生定贤鄙于冥茫岂殊占筮举是重责付于有司俾専一已之聪明求合众人之议论质以疑似难明之説课其浩博不穷之书既多设其机缄复巧为之关键揆厥中失按兹否臧彼我都忘初类九方之相马妍媸乍判终同象罔之得珠顾取舍以良难宜爱憎之未免其或精求邦彦黙契乡评推壮士以当千置翘薪而居上萧何第一骤选于列侯韩信无双独堪于大将则可以厚塞纷纭之论遐彰鉴裁之能非君而谁得子是赖伏以解元先辈秀出艺苑髙标士林骇天性以少成吁后生之可畏隽实屡得鸣非遽惊虽二北以何伤竟一战而乃霸盖汉廷之妙选无以昜尧则江右之优评固当归逊搢绅动色闾里相趋窃顾琐才旧窥丽藻闻风动色【按闻风动色句与搢绅动色复见动色二字疑有误】忘褒曲水之词攘臂推先辄许阿房之赋幸知人之不谬惭荐鹗以何功讵图谦礼之隆亟辱教函之贶叨慰藉之良厚第藏弆以为荣感与愧深意莫言尽
　　答谢崔稷躬解元启
　　向縁乏使获预校文顾拙目以成疎幸清钱之在选盖尝夸于坐客私自喜其得人敢图谦中特枉牋翰久推迁而不报益悚负以知惭伏惟解元先辈行髙乡评学有家法未任戴冠之日已出惊人之鸣曾屡鼓之不衰殆百发而皆中是宜决胜谁与争锋然而骤觌夜光或遭于按剑未逢伯乐有至于倚辀空什袭以自珍竟三献而莫售所贵乐天而知命固将藏器以待时周公岂欺我哉一第盖慁子耳宜掉臂而不顾遂大笑以出门弃甲则那姑受辱于胯下视舌在否会奋翼于渑池期诸异时慰此平日念槐夏之方永咏芝庭之有休愿乐道以自虞思为亲而加饭区区之恳眷眷于斯谨奉启陈
　　上廖明略谢解启
　　伏审解文亦叨名荐荣逾望表愧溢中藏窃以国家宪商周得士之方讲汉唐明文之治思尽羣防一新大猷复以声律而考其通才兼之经术而究其学古宿儒独髙于故步后进力就于新规鬻玉市珍固有素懐之宝夺人贾勇或推待敌之奇弹冠结绶以朋来求气应声而彚至宜传文词典丽之隽以副科程奨育之先如某善性素冥谀闻非敏比縁世泽获缀仕聨良冶志于为裘敢忘前训过庭闻乎学礼常激初心服黄巻以自勤抚青衫而增愧顾为童子之技初无平日之功方乍造于广场骇以销于鋭志进而敛袂甘攘臂之在先居以下流敢焚舟而决胜岂谓斗筲之琐亦膺衡石之收揆已何胜防恩有自此盖伏遇某官先生陶冶士类黼黻圣文推善诱以劝于将来略汝疵未施于求备致兹浅学猥预登书敢不佩服光辉勉勤志力一蒉而往有觊于为山百川而流必期于至海庶图寸效用荅殊恩过此以还未知所措
　　谢及第启
　　献刍荛之言方惭下俚拜云天之赐偶玷上游冒宠若惊抚躬知愧窃以至徳将降文章反以蠧圣真大道不行聪明于是淫性本言隠于坚白自私之论辨生于暧昧末学之徒六经支传百氏蜂起髦士不烝于田亩硕人自放于涧阿粤从两汉而来无复三王之盛我宋以右文基化先王以治经铸人古义虽明灏噩之风不作雅言不缺丽则之赋未工惟神圣之御时兼词章而造士非前瞻后顾之巧中左规右矩之能则何以掇如承蜩取若拾芥如某者溺心放实灭质睽方永思簪绂之传勉学箕裘之继窃冒清明之选企从羣俊之游人或握珠士多懐宝瓦墁放志顾何有于成功竽瑟献音惧靡谐于尽善敢图一介之技谬厠十人之聨嘿计夤縁实出幸会此盖伏遇某官至诚乐育盛徳兼容越拘挛以求材观昭旷而格物凤飞羽集温仁之气应时茅拔彚征上下之交离祉在衡石之有取虽葑菲而必收遂俾孱庸亦叨宠数敢不进求宿道益讲善经罄臣子之孝忠循圣贤之义命冀十驾之驽步蹑足飞黄庶三尺之龙泉淬锋清水行平日所学之志为异时图报之心过此以还未知所措
　　谢宏词启
　　右某昨者就试宏词叨尘下列伏奉圣防与循一资者访闻科制人自谓于握灵珠甫上奏封众皆喜于得大将敢意甚精之选遽收极陋之姿恩逾分以起羞声过情而知惧窃以文者贯道世实需才当无事以详延属有求而备用时岂乏士人皆愿忠故济济登朝穆若宗周之化彬彬聚阙炳然皇汉之风率皆谨吁俊以旁招务教英而乐育课其牋奏用观文吏之才能彼誓铭乃定大夫之位所以网罗邦彦追琢时髦嘉有非常之人俾厉无前之绩国家奋炎开运执象膺图昭七圣以垂休亘千龄而敷化胜残去杀戈倒载以言櫜偃革辞轩车结旌而奉御奋乎百世之上跻于三代之隆上方洎乎无为绰然有裕广文声而继志循尧道以储精昭回之光下饰于万物旁魄之徳上畅于九垓临雍泮以恢儒坐王公而论道贲戋戋之帛鳯使驰岩絷皎皎之驹鹤书降陇江飞之鳬盖少冀羣之马几空犹复侧席幽人梦想贤哲讲兴能之茂典复论秀之新规谓篆刻乃童子之工而经术固大臣之事用専六艺博劝诸生邹鲁弹冠读诏书而叹息庠黉动色习矩步以委蛇然念士寡全能才拘定分徳行政事稽圣党以珠科文苑儒林较史流而异传虑风雅之或寝顾禄利之使然思数路以兼收庶一隅之不废肆求古制爰采唐科且比事属辞乃典章之故实而骈四俪六亦翰墨之弥文岂壮夫而不为固圣人之有取而况歌功颂徳用有重于朝廷驰檄飞书事或严于师律集诸难而求备该众美以取长虽投牒之且千来思不拒而限员之以五中者几希属当首选之辰允谓难才之际命春官而掌事诏宗伯以程能顾待遇之特优宜校量之甚悉自非文髙变虎操擅摛鸾金掷地以腾声锥处囊而耀頴则何以青钱万选动居掌握之中黄鹄一飞起簉云霄之上俛惭窃吹仰玷精求伏念擅壑鮿生翔蓬滞羽幼木强而不慧长椎钝以无奇李蔡下中素微于品目贾山涉猎夙病于空疎敢萌拾紫之懐分隔纡朱之愿第以世蓄油素家传布韦堂克肯【按原本缺肯字今据文义增入】以宁隳毡表青而故在嵗不我与惜年往以难攀人莫已知惧时来之不再稍絶编而自厉遂占毕以忘勤顷者任子之恩尝奉祠之役未濡鹈翼窃悔于初心徒处鸡羣重增于懦气因奋决科之志妄驰干禄之情缀尔雅之虫鱼定非磊落习枚臯之赋颂颇类徘优亟殚下俚之文过忝上游之第学惭为已食愧浮人千金屠龙艺既成而安用三年刻楮技虽劳而可捐辄辞补掾之符归奉循陔之养因磨礲于事业获驰骋于古今充栋汗牛嗟腐唇而莫释濡翰燥吻笑琢肾以何愁黙萧散以累年忽侵寻而再闰自安鸠拙孰冀莺迁岂图遭会之优重际设科之始复强顔而干进深画足以包羞鼠何知不讳五穷之辱由基甚戆更希百中之能森列棘以造廷骇据梧而禠气洛阳才子绚锦脏以飞英稷下先生摛锦心而掞藻争背城而借一各奋臂以当千骤见大巫舌挢然而莫下旁窥巧匠思轧尔以如抽徒勉课于缪悠盖仅成于骩骳自慙蓝缕甘触于报闻茍逭诋诃讵期于中选方决窜身之计遽叨入等之荣礼重续貂遂兼收于犬尾工嫌误墨因强饰于蝇头实非尝试之间敢有庶几之望再念少而闻礼壮乃为箕佩帨承顔志方申于戏防赐金祖道亲俄属于挂冠感负荷以维艰顾责委之诚重迨停车而毕试乃就驾以遄归战胜则肥有愧卜商之趣檄至而喜无惭毛义之心荣独倍于众人感固深于平日此盖伏遇某官权衡王道衣被词人入圣域以惟优任天下而盖重洪钧播物并充良窳之求巨冶铸金举适方员之用致容谀闻亦附羣英某敢不寤寐前修始终素履约言枝而务本探学海以穷深性也不移窃慕古人之节时乎有用愿酬国士之知过此以还未知所措
　　代谢铨试第一人启
　　布鼔何知造雷门而妄击狐裘将御假羔袖以居先声实过情荣不尽愧国家上规姚姒踵武羲农阐长世之善经厉无前之伟迹谓忠臣乃社稷之卫而贤者盖邦家之光式敦劝学之风用迪右文之化声明万防渐被百年辟雍泮以烝髦诸儒动色贲弓旌而吁俊志士倾心茅连茹以俱征楚刈翘而辈起固已林无遯翼地靡潜芳麟濯濯以耀奇并游汉畤凤跄跄而效祉皆萃尧廷犹复求以多歧取诸数路念招徕之务广虑褒厉之或遗眷惟胄子之员绍乃裳华之世未尝学问将簿领以空迷安事诗书惧膏粱之莫正因责难于试吏俾较艺于専经优以进升汰其猥并顾待遇之良厚亦推择之至精虽博采兼收不中程者盖寡而超资躐等获预选者几希矧夫责在人先褎为举首出翰场而挟两入英【原本阙】以无双傥非异能讵谐清议如某者年惟甫冠才不迨人姿欵段以无奇性冥顽而不慧少惭乡举非可畏之后生长困天愚本难言之童子徒以陶被镕钧之运佩藏弓冶之规窃勉强于青衿妄激昂于黄巻读韦编而屡絶虽罄苦心数马足以不知几成懵学顷奉修方之贡亟叨延世之恩鹈翼弗濡愧在梁而莫称铅刀未割顾磨钝以犹能黙探师友之渊源妄意圣贤之糟粕期中乐于名教耻外战于纷华然以学当壮而欲行时既来而不再辄起弹冠之愿冀允泛驾之求森羣隽以并驰粲分袍而角进孔庭诗礼众各擅于家风谢氏芝兰人互矜于世美共愿论功而第一所期奋臂以当千独是小生亟膺大敌势虞彼众思轧轧以如抽功惧他先心揺揺而靡薄勉课淹迟之技仅成骩骳之文分澄汰以自期嘿逡巡而引去敢意不虞之誉遽加无望之人取乃片言冠乎诸彦簸糠扬粃繇无实以在前烂额焦头偶效勤而居上岂始望之及此顾人言之谓何此盖伏遇某官学擅儒宗道先民觉务主持于风教喜甄拔于人伦物荷雌黄宝阳秋于皮里士归题品储丹桂于笼中毫厘之善必褒菅蒯之才靡弃谓寸长而尺短姑置卢前庶声应而气求或从隗始遂容忝冒及此超逾某敢不勉効蠖伸倍勤蛾术慕盈科而放海戒止蒉以亏山齐廷一鸣已玷惊人之勇天池万里更图击水之游期少副于初心用仰酬于厚徳
　　谢陈漕荐启二首
　　论士荐人虽出至公之举误恩过聴实懐非据之羞黙自视于无堪了不知其所自伏念某材艺素下行能不优精神无以自明迟钝岂足及事少虽朴学役役不见成功长复倦游碌碌未有奇节幸投闲于乡校得滥吹于边州朝虀暮盐众争指笑龟肠鹤腹谁肯顾怜诚无頴脱之奇讵有井渫之叹念思平昔觉今是而昨非俛仰光隂怅来迟而去速谓陆沈则乌有分牛后而乃宜会逢天漕之开属偶使轺之至闻公子之旧矣尚伏海濵聴足音以跫然始逃鼪径【按脱于毛锥之上原本脱去一句】脱于毛锥顾微炙輠之谈猥奏击辕之曲
　　伏念某冀椎夙钝魏瓠徒夸类朱穆以颛愚比仲由而畔喭无少成之美取誉于曲期有困学之顽见嗤于扞格徒以世修良冶家谨青毡握素披黄尝接先生之论懐铅提椠屡陪长者之行辄慕抠衣强为占毕史三冬而讵足学九年而未成冠枝木之冠造语言而已妄无嵓士之行长贫贱以堪羞会延世以疏恩遽滥巾而入仕彼其已惭于鹈翼悸兮仍愧于童觿思九仞以求泉遂十驾而追骥剽稗官之谈説岂造精微窃裘氏之呻吟仅存糟粕动速据梧之诮居迷刻楮之劳缀尔雅之虫鱼定非磊落习枚臯之赋颂颇类俳优中欲罢以未能少既作而难悔妄因子墨之客预观王国之賔人各负于千能霸敢期于一战初疑地屦莫簉于天冠终笑狐裘亦容于羔袖俛从吏选猥调民曹制锦未工惧贻于官谤采兰可乐期徇于私恩亟投牒以言归聊编蒲而自遂善哉流水愧无取徳之音仰止髙山雅有慕贤之志时乗幸会天契初心旧矣海濵苐勤于窃伏跫然鼪迳忽慰于逃虚敢图旅琐之卑乃防亨【按亨字下脱一字】之利云霓在望螽趯趯以输诚弩矢方前旌揺揺而结念恭展拜尘之敬遽干开府之威伏望某官乐育均私言提示训大有容于海纳小不拒于莛撞如是则阙党鄙夫亦叩端而防惠邳垠孺子虽跪履以何劳恩傥赐于顔间报敢轻于门下卑情无任瞻望激切知归之至谨修启事躬诣台屏只贽见伏惟台慈俯赐聴览
　　谢路帅启
　　试吏逾年课裁自脱居官积日冗不见治方虞覈实之诛遽滥陟明之赐初固辞而不获卒冒处以知惭窃以古惟任于至公士各安于所守居上者务荐贤以助国在下者知直道而事人某胥某商惟其选用举讐举子初不逺嫌未始论甘而忌辛何尝重耳而轻目定神交于俄顷岂待先容察国士于逡巡居同旧职每念此风之不振皆出时人之自私不能推分以任真遂乃防径而窘步有求垄断而登者至往墦间而乞之法愈密而救不胜上滋疑而士愈贱泯泯若此悠悠至今夫非常之荣乃特达之举不假左右游谈之力非有平昔雅故之私黙未尝以自言隂独知其可任卓为异选逈越稠人俯惭孤生大累明鉴伏念某植性斯下赋才仅中资蟠木以轮囷类枣膏而昏钝少虽朴学役役不见成功长复倦游碌碌未有奇节曩以雕虫之技滥陪入阁之英栖迟不试者累年患难几濒于九死双鬓未改寸心已灰长歌空悲豪气都尽愿守先人之蓬荜不希当世之功名北陌东阡日陪父老杀鸡为黍时对友朋萧然甽畮之中坐阅时嵗之久既偶脱于性命复内迫于饥寒当途或叹于数奇诸公遂忘其不肖俾代胶庠之匮逺投关塞之闲获私俎豆之便安不觉虀盐之冷落出朱入墨幸无簿领之沈迷左诗右书犹窃古人之糟粕思何枯而轧轧道愈逺以茫茫著述而看屋梁几多可笑颛愚而迷马足是以大痴诸生方竞于拾青谈客颇嘲其尚白以蜀鸡而伏鹄卵讵曰能成譬蜾蠃之祝螟蛉姑云以类鳣堂之益盖寡鹑庭之愧已深矧卫幕之多才正楚筵之好客不堪者七宜退屏于闲曹所就者三实乐逢于寛政数叩潭潭之府屡陪冉冉之趋精神莫能自明迟钝不足及事巧发奇中初无騣蔑之一言飞辩骋词顾乏阮瞻之三语是宜摈弃于度外何以受赏于谈间然而灵照内融焕莫逃于眉睫渊机黙运凛洞见于肺肝遂同葑菲之收讵责毳毛之用此盖某官廊庙柱石搢绅羽仪为天下之楷模负人伦之藻鉴盱衡扼腕雌黄定乎口中校短量长阳秋出于皮里特示椎轮之宠首形推毂之仁凤翼凌霄妄许青蝇之附龙门切汉更容跛鼈之登某敢不仰佩提携俯勤策励务取平居之学益窥未见之书庶有立于丝毫或少酬于万一犬马之齿方壮敢怠初心金石之操不渝愿观异日舍是为报未知所裁
　　谢郭运使启
　　论事计功宜处众人之后恤孤念旧遂居羣吏之先防恩则优俯已诚愧伏念某有生不耦孑立无奇少年颇意于功名谓可力致壮齿骤尝于忧患稍以心灰未能放迹于邱坟聊复备员于俎豆广文之官独冷或见吊于诗人孝先之懒欲眠几得嘲于弟子其言盖平平耳所居无赫赫名肮脏倚门巧虽不足优游卒嵗拙自有余遥闻使节之来隂有邱阿之托冀少寛其罪戾不自意于遭逢而况誉以片言尝辱山公之启事许其一鹗复叨有道之人伦顾清议之谓何岂素愿之及此此盖伏遇某官体国休戚为时表仪致君必向于唐虞稽古不论于秦汉诚有味其言也左右斯文顾舍我其谁哉主张吾道重以先人之顾尤怜孺子之微叹司马之云亡至于啜泣惜西华之不振几欲著书因推特达之仁务广久要之谊某敢不仰衔过举思称误恩緜力薄材敢自期于逺到修身慎行庶无负于初心誓坚感激之诚少副矜存之意舍是为报未知所裁
　　回谢生日启二首
　　伏以斗牛不神久自安于贫贱庚寅以降方永念于劬劳岂谓多仪特颁盛礼仰服眷私之厚倍深感悚之情伏以生我劬劳意方深于感慕俾尔耆艾情乃厚于爱怜重烦乡党之私特贶物仪之盛其为感怍无所喻言
　　为侄奇求王氏婚启二首
　　窃以兄弟宦游已结雷陈之分儿女婚媾愿交秦晋之欢敢诹吉于蓍龟辄介言于媒妁第三儿子竒礼当受室粗承清白之传伏承令女第几小娘子年且及笄素擅闺房之秀傥无嫌于培塿冀自托于丝萝幸因问讯之还获承可否之命
　　伏以鱼食可求辄希于鲂鲤言无不报尝佩于金兰敢陈菲薄之仪用申固结之好虽惭朴仰攀如玉之容窃比绸缪愿附束薪之义谨有微礼具如别牋
　　严宅纳币启三首
　　伏以天冠地屦自无跂及之因宋子齐姜窃有攀援之意敢涓谷旦辄叩髙门某人才质并凡局素惭于辕下伏承某人徳容兼茂秀独擅于闺中倘无培塿之嫌愿结媾婚之好冀闻嘉命获奉成言
　　伏以倾盖于涂遽叨于莫逆求凤以请猥荷于不违敢将篚帛之微用固诺金之重辄有薄礼具如别牋某启窃以飨观其志必有物以荐仪礼重于婚盖无币而弗见幸辱收于穉子许遂结于好逑敢陈五两之微用敦二姓之重辄有菲薄敢用凂闻
　　回张宅定启
　　某启伏以接武军中素结弟兄之好执箕门下更交儿女之欢顾恩义以甚隆欲辞避而安可小女子冥然稚齿未闲姆傅之规伏承第二令郎卓尔奇童自是珪璋之质猥下求于寒陋将逺结于媾婚敢修不腆之仪用固成言之约
　　为张氏生作婚姻启二首
　　某素门不振薄宦无闻黙自分于羇单敢过希于系援第三女子誉惭闺秀教阙妇仪岂图佳命之临误玷好逑之选虽松生培塿非贵胄之宜然而丝附女萝亦鄙宗之至幸愿奉执箕之役俾承合卺之欢
　　某启讲合姓之好惟古所以重婚大居室之伦于礼故宜用币俯惭末绪仰附髙闳伏惟令嗣六秀才钟美庆源绍休慈阃出瑶林而挺秀聨棣萼以齐芳属当受室之期偶协宜家之契敬申菲礼只答盛仪
　　代人答币启二首
　　伏以万世之嗣义谨于承家九十其仪飨贵于及物既诹辰而协吉将授室以有归敢陈不腆之文用固无穷之好辄有微礼具如别牋
　　伏以既得齐姜已惭于不韪复求晋匹尤愧于非宜小子某资本下中辄攀于髙援伏承令女小娘子素彰婉娩方择于好逑幸縁伯仲之私许申娣姒之约朴以当于如玉诚多菲薄之羞绸缪之谨于束薪盖深固结之义辄有微礼具如别牋
　　代谢到任启
　　恭承朝命逺佐侯藩视事之初拊躬以惧伏念某涉道素浅受材本疎蹉跎塲屋之余偃蹇搢绅之后少年有志颇妄意于功名晚节无奇自忘懐于轩冕徒觉信书之误讵成稽古之勳贫何甚以见随老不期而自至一防足矣宁希儋石之饶三径萧然未免弦歌之愿因驱驰于薄宦益乖戾于初心岂期播物之私犹轸向隅之念顾强勉之不足何以瘉人谓更练之有余尚堪办事遂忝因能之事俾承乏使之行而况望重题舆古用优于名士地当分阃今实冠于列城讵宜衰朽之资可称选抡之寄此盖某官以道辅国用人事君雅常防于求全务以勉其为善麟角凤觜既待用以皆宜蝉腹龟肠亦属厌而自足致容驽下获预甄收某敢不谨布政条粗亲官治白头趋府虽有愧于平生上马据鞍犹未忘于矍铄庶勤夙夜少效涓尘











　　钦定四库全书
　　竹隠畸士集巻十二　　　宋　赵鼎臣　撰防问
　　定州州学私试防问六首
　　问国之重在兵兵之命在食自井牧丘甸之法壊而农不知兵兵不务农徒手聚居张颐待饲朝炊之不属则讙然告病矣此宿兵之患后世所不得免焉者也方今师屯之众莫盛于西北日月廪给之用嵗时餽饷之费亡虑以钜万计常赋所入不足以为之出而旱干水溢之变尚未可以逆计而前知也故议者之论每欲厉农积谷为安平永逺之规设官置司嵗辄平粜其为长虑却顾之计诚深切矣虽然利孔多端法久生富商巨贾因官为市缓则深藏而不售急则倍价以取赢宿货蓄资乗机奔走马牛之负四出近郊以是年丰而谷愈贵粟侈而农益耗缗钱徒縻于县官而惠利不归于南亩管氏有言粟行三百里则国无一年之积行五百里则民有饥色使夷吾信知治体则其言岂不可思哉前世调度兵食之法【按原本脱去法字今增入】备矣或屯师营田互为耕守或开仓平粜痛抑兼并或买爵除罪务实塞下或漕运蜚挽递相灌输乗时便事其説疑有指焉抑使贵不伤末贱不病农下有余粟而上无乏用平居以求富厚之藏缓急得资师众之费稽之近古所已行攷之于今而可法者盍备陈之至于充国屯田惟魏相任其计夀昌平粜而望之沮其防其议论得失具可迹也愿与诸君讲之以待执事者之择焉
　　问先王有不忍人之心斯有不忍人之政以不忍人之心行不忍人之政治天下可运之掌学士大夫鲜有不以是借其口者本朝仁深徳厚百有余年其所以惠遗天下便安元元皆汉唐之所未尝有商周之所未到凡所为济时育物之政尚安有缺而不举者乎然独有猜焉间一不登民辄冻饥嵗虽中熟尚或流散发廪之令旁午捄荒之使踵至蠲逋已责移粟劝分而沟壑转徙未之絶也乌虖是安可以置而不讲哉盖平粜善政也而嵗设平粜之官常平博利也而州积常平之粟或计口而给之食或约户以赈其阨收养迨乎废疾抚视及于孩乳凡比长之所上里胥之所书郡县之所奉行使者之所察治可谓至纎至悉而无有忽遗矣顾其效见乃不副如此诸君能推知其故乎周官遗人之所积理三熟之所敛汉耿夀昌之防隋长孙平之议名虽或异实略施行矣岂独利于古遗于今哉若夫汲黯矫制非守常之法子罕贷粟害承平之治而议者又谓善救灾者勿使至赈给宜皆有説愿诸君子言之也
　　问以才而任官以官而举职官之能否治忽系焉职之修废利害形焉此校比之政先王所为至严而不敢慢也国家席重熙承累洽枢机周密宪章完具守令着考课之式庶官立荐举之制内执法于御史外分部于监司其为纲目详矣天子垂心百度鋭于图治政之未备法之弗完者革而新之有不待旦吾侪虽贱且逺盍亦相与诵所闻以切磋当世之务乎盖虞书考绩制以三载周官黜陟举于时巡太宰三嵗之所计小宰六计之所兼其法不独为方国设也汉唐而下卑矣虽然其所以治者盖亦各有意焉则夫刺史六条之所察光禄四行之所第考功善最之所书与夫京房刘绍之所建明杜恕元凯之所论议其立言行事得无有可施于今日者欤昔李勃为郎自宰相而下皆书其考盖有意于举其职矣而识者乃不与之何耶愿与诸君稽虞周览汉唐折中于诸子之説取其可者而存之以俟有司之择毋忽
　　问郊丘飨配之义尊祖严父之礼盖有国之大经先王之所致隆者也周衰史官失书脱简亡诸儒区区私倡臆决各以其智务推所闻圣上卓然罢黜百家坛于北郊绍我神考有司掌故方有待以行之此故荐绅所既闻也虽然郊必有配配必有主考成命之诗则兼举二后迹尊祖之谊则第云配天至于周官之书虽礼文具存而配地之説独阙焉岂学者之未考欤后世推象类之意始配以帝后牲用豕犬质之于经其果有合欤夫学必本于礼而礼必本于经秦汉之末流宜未足以考信也诸君其着明之毋畧
　　问国必有史史必有书三代之际而史为世官两汉以来而史为家学至于近世家学亡矣是非不出于一人论议率资于众口盖趋以备官记事而已则后之不及古岂不谅哉书与春秋皆史也至马迁始合之而后人莫能易马迁而后有班固班固而后有陈夀范晔此最彰明较著者也踵而为者盖日益多虽或善或否要知各尽其心焉耳矣昔人以才学与识谓之三长今诸家之书其文具存所谓才学者谁欤而所谓识者又何也能兼众长而备有之则信善矣亡乃或得其一而遗其二欤固讥迁于前而晔掎固于后魏收致诋于魏澹韩愈见刋于路隋史之説何纷如也昌黎伯至以仲尼之穷丘明之盲迁固夀晔王隠崔浩之徒刑僇困辱以为史氏之敝自戒以不为乌虖其然乎其不然乎若夫荀悦之合纪传张辅之论班马知几不可之谈李翺虚美之説亦史学所宜讲也愿并与诸君辩之
　　问徳之厚者流必光礼之盛者文必缛庙祧宗祏之制先王所为至严而不敢慢者也于赫有宋诞受天命祖以功建宗以徳崇盖景祐之诏为万世法炳炳乎晔晔乎斯固不可测已陛下奉承基绪永维仁宗暨我神考功隆徳盛而未闻所以尊崇之深诏执事以时定议将以张闳休扬伟迹传无穷施罔极兹甚盛徳先师仲尼父所为喟然太息以为又何以加者也公卿大夫荐绅先生之徒方黻饰厥文草奏其事吾侪虽贱且逺然古今成宪具在方册以义起礼又乌可黙而已乎愿与诸君讲二帝之絶徳刺六经之丕式稽防商周逮及两汉如明诏意以副圣天子孝思烝烝之诚斯亦臣子所乐闻也乌虖其敬之哉
　　太学私试防题【崇宁】
　　问进功实则人有惬志抑奔竞则士无觎心古者分职以建官因任而考绩凡其升黜取舍迁叙进退着之定令而守以有司盖不敢以私焉夫然故臣下百吏官修其方以聴于法劝功趋事而防耻兴行此神考所以制为选格垂裕万世盖不刋之成宪而官人之丕式也天子思至治之本原惮习俗之驰骛比下明诏若稽旧章焕泽湛恩必参典训任官命吏稍还有司盖欲昭明至公矫革流纲纪设于上职业修于下靡然乡风孰不知劝虽然铨择之难政所甚重播告之始士或未孚选抡惩劝之方正今日所宜讲也抑将使才必称官官必举职人各晓然安于义命之分而服其事守之勤有激昂自奋之心而无侥幸茍得之志以副吾君所以训迪待遇士大夫之意且使有司奉行得以持久而不敝者顾必有説盍相与推言之
　　防
　　廷试防【问囙缺】
　　臣谨对曰臣闻天下之势莫重于已安圣人之虑常切于既治古先盛王不以太平盈成为可乐而以常治为难不以垂裳拱揖为多暇而以居安为惧故衢室载放勳之问总章志有虞之访谋及卜筮学至刍荛凡以不恃独见之聪明而思得天下之忠言嘉谟以济其治也不惟有以明已善而又有以取众善不惟有以鉴已然而又有以防未然圣而益圣安而愈安盖皆出于此矣恭惟陛下承休祖宗合徳天地仰奉太母之慈训懋昭先帝之盛烈据已安之势揽既治之俗犹于多士在廷亲屈圣问劳谦退托质所未逮此诚陛下推尧舜之用心而使有若卜筮刍荛者咸得预谋而备问也臣愚不肖草野狂戆妄殚所闻思补圣徳之万一惟陛下赦其昧死臣不胜至愿伏惟圣策推两汉之政鉴方今之治愍大辟之尚众念寒燠之或差此皆陛下求治之深也臣闻善言古者验于今善言天者验于人陛下仁慈恭俭视民如伤置官立司裁省浮费而约赏节用首自宫掖则非特衣绨履革而已铢金尺帛不妄赐与台池苑囿无所增饰则非特惜十家之产而已发内库之金以赈冻馁散上供之粟以赒饥馑则非特除惨酷之科着胎养之令而已应天必以实见异必修徳此宜天地之气交感旁畅遐迩之氓承风向化俗兴礼义而年谷和熟以答陛下之休徳也然间有不能尔者虽臣尝疑焉请为陛下陈之臣闻人之怨咨郁于下然后天之舒惨变于上故水旱为沴本民情之未和民情之未和由大辟之滋众盖民无常产因无常心则放僻邪侈无不为已及陷罪而刑之孟子所谓罔民此不可以不戒也臣窃谓方今有仁政而无仁吏故郡县之政徒谨簿书有司之臣讳言教化化不下究则民起而触宪网食不家给则人穷而为盗贼督邮之所获追胥之所执嵗不下以千百数有司徒能据法以当其罪而未尝谕陛下所以爱养元元之意且思有以教之此不亦有仁政而无仁吏邪刑罚积而嗟叹兴嗟叹兴而变沴作则夫寒暑差僭岂无自而致然哉昔东海一女子耳刑不以罪犹能感致暵旱况四海生齿之众而曰死必当辜刑必应罪臣虽甚愚窃未敢谓之然也彼文章二帝因敝承峻济以寛厚故民气既协而天理亦应此其所以修而致之者惟陛下以教化为首务择良有司而奉行之然后刑辟可清嗟叹可平而颂声和气固将薰蒸旁薄发为嘉瑞则水旱之变又何见于盛世哉伏惟圣防慕无为之治敬何言之化又将明贤鄙而平徭赋定法令而清蛮貊革而正之务求勿扰此见陛下图政之备也臣闻任官以资格则虽贤有所不伸取人以言语则虽鄙有所幸进此其所以未明也惟陛下稽唐虞考绩之典仿周书黜陟之制如此则贤鄙明矣臣闻户版既久有虚名而增税流亡不复有诡佃而不征贫以不足而重敛富以有余而徼幸至于课功调役多寡随之此其所以未平也惟陛下采师丹限田之议仿唐人口分之法浸复古初毋尚一切如此则徭赋平矣臣闻之易于涣曰涣汗其大号于巽曰申命行事故先王之令也坚如金石信如四时公如天地以陛下之圣布美意画良法合于人情熟讲而力行之虽万世可无敝至于因时移易应变屈伸是乃所以为神化不倦者又何患于屡更哉顾其所设施何如耳臣闻四夷固不可礼谊接也周人上防不过乎严守御走集之利俾其欲冦不能愿臣不许而已陛下临御首诏疆吏毋得擅兴侵略斥堠既明约束素定持重养威隠然有不可犯之势是以鬼章跳踉窃据边垒而亟缚巨魁生致阙下蹈临洮之城辚青唐之壤云彻席巻天威四震此诚今日已然之效也臣愿陛下谟谋嵓廊益询逺略采姚崇之意不赏边功取士燮之言释为外惧则又何患于不诚而且未清哉伏惟圣防咨劭农之首务访制礼之盛典欲人不趋利而务节欲士不惮劳而奏功此见陛下讲化之勤也臣闻农尽其力在敦本而抑末礼制其宜当縁情而示训虽然传曰礼先王未之有可以义起也陛下徳为圣人位为天子则夫以义起礼固无便于此矣而复访臣以制宜之道此臣所以迟疑而不知对也臣闻上好节义则人不劝而自矜朝有爵赏则士虽劳而不惮则夫不趋利而乐奏功亦在陛下所以鼔舞之而已至如汉之久任可以课吏治隋之义仓可以御凶年此善于今而可先者也兵食之滋广服用之无制此戾于古而为大者也善者以渐而复行戾者以缓而除去为政之善宜必如此凡此数者皆治国之大本方今之急务臣既言其略矣而陛下复防臣以天下之广黎元之众虑有未明而当预防者臣于此然后见陛下凡所以问臣者岂徒为无用之空文可喜之髙论哉又将深谋逺虑而及未然之得失顾臣之愚何足以识此虽然仰观陛下即位以来仁深徳厚政良俗美务行寛大之令悉惩苛娆之吏元元赤子防被天地父母之恩可谓至矣然臣窃虑郡县疏逺之吏或不能明朝廷指意妄谓厌明察而简易务为优游懦缓之治以至见非不举闻恶不察趋竞者矫以取名偷懦者习以防幸兹风一扇流为姑息此臣所大惧也愿陛下惩其流而塞其源正其本以禁其末有若宣帝之政信赏必罚太宗之治屈已从谏此消弭之大略臣愚不识忌讳复附于末惟陛下裁幸臣谨对












　　钦定四库全书
　　竹隠畸士集巻十三　　　宋　赵鼎臣　撰序
　　迩英阁无逸孝经图后序
　　臣闻二帝同仁并笃亲严之教三宗异号咸敦稼穑之勤在天子而有尊顾王道之岂易钦若前训属于治朝恭惟我仁宗皇帝圣敬日跻聪明睿智秉至徳以居位懐小心而事天虽不识不知躬自専于顺帝而有典有则动必谨于贻孙思垂御朽之规用弼凝旒之念时臻多暇化洽无为旰食宵衣不迩色声之好研精覃思苐勤典籍之娱即便殿之深严湛天光而肃穆载命迩臣之列俾殚稽古之能来姬孔之嘉謩付钟王之妙墨以为今往何鉴顾先民之有言人亡则书亦伐柯之不逺其形皇宪用照御屏众行推宗具载一堂之上四王廸哲凛为百世之师焕经诰以相鲜俨东西而并峙不窥于牖如见其人在咫顔而不违讵方册之足布又岂止文章小辨书政论之一通翰墨防工宠郑防之三絶者哉渊衷所寄宝训长存代彼元匪俟股肱之献置为博士宁资口耳之传方且日就月将神孙圣子三帝共遵于祖武万年常奉于皇猷新而又新旦以复旦着简篇而不朽配宗稷以长存宜咨承学之臣用纪无前之迹圣謩方永谀闻何知赓日月之末光讵施萤耀裕天地之大徳姑效蓬心谨序
　　政和冬祀防检供张録序
　　政和丙午冬十一月乗舆将躬圜坛之祀前敕有司各扬其职而某被命防检百官供张之具与夫饍饮之事圣上钦崇元祀事务极重百执事之外特置是职逮于命某实始三人官非常员吏不素具幸无乏供以庆成则去而之他无复典领故旧章弗存案牍无有取具临时趋于一切某以不敏备员代匮因人之力粗克塞责念其创造之艰而鸠集之勤也因悉裒取其文自初讫终凡职事所当奉行者科别其书为上中下三篇目曰政和冬祀防检供张録兹事虽细然有司之故实太平之丕式守其官者不可以不知也而况国家盛徳成功参天并地三嵗郊见永永万年某之区区虽爝火焉方将贻厥有司以为无穷之传比之储虞初以待畋猎不犹愈乎于是日南至具官某序
　　政和重建军铺録序
　　政和六年春某月甲子开封尹臣革奏事殿中建言臣所部都城四厢无虑若干坊坊有徼巡卒合若干人故尝筑庐以居嵗久庐壊或废徙亡失无以庇风雨禁寒暑率皆客寄侨处往往托民篱下私买贩以自营讼者莫知所赴愬盗贼益玩肆无忌惮甚不称诏令愿下将作以时缮臣昧死以闻皇帝曰嘻有甚于此者耶顾将作役多力弗能専汝言可绩其为朕典司之因出御府钱二万缗下开封府如章臣既承诏鸠工揆材相方视此物逺迩规要害有迁有仍或因或革作以某月之甲子凡若干区棊布星列纵见横出股引钩聨声通气接都人聚观愕眙踊跃旧舍甲乙之次杂取旁近官寺若佛老之居以为题号久或迁易浸失本真因一切削去讹舛冠以坊名具绠勺储水器暑以疗渴火以濡焚书之于籍转相付授用校季考稽比以时有可以资备豫者无弗饬也先时无赖之民喜以嚚讼自贤小睚眦即坐庐下并愿良而就拘闾里重愧谢或贿守者乃得释习以为常长老苦之上谓臣革讼之所聴吏也今公系而私释之其如政何命增其禁臣因以诏防揭诸庐上他日争者知系之不可以茍释也虽盛气虚喝终相视而莫敢先讼愈益衰盖京师者天子之所居四方之所会百官有司之所治也自唐虞三代以来所以【原本缺】而尊崇之咸所致严汉家卫士于周垣之下为区庐説者谓区庐犹今之仗宿屋班固因夸言之曰周庐千列徼道绮错此虽其宫中之制然以内外推之宜略相凖矧吾太平极盛之世可使辇毂制度有所缺而弗讲欤昔者周人考牧虽薪蒸蓑笠微末细碎咸所纪録罔或遗漏君子之于政事凡可以为法者不厌其谨且详也今幸赖陛下至仁加惠谁何之卒使得聚庐而托处臣谨縁圣恩裒次前后所被诏令与夫费之要凡器之品目庐之号名地之阡陌辑而成书目曰政和重建军铺録缮冩奏御以待诏防颁焉庶来者知圣训之所自时葺嵗修毋敢不共他日吏欲因縁为奸有所诋欺而按籍求之可辄得虽至于千万年可也年月日具位臣某序
　　石敦仁字序
　　睢阳石敦仁谓东郡赵鼎臣曰曩吾先人名我曰天倪而友人字之曰圣和今天子立极正名以谓天之尊圣之重皆非臣下所宜号曩者申命有司具为禁令既易吾名曰敦仁矣其所以字者惟夫子实图之赵子曰子所以名毋乃出于易所谓安土敦乎仁故能爱者邪曰然赵子曰仁者无不爱也而爱莫大于济今夫见溺者而哭之不若援手而出之哀饿者而悲之不若辍餐以食之吾子年甚少而才甚髙行且用于时矣盍亦思所以为济者乎石子瞿然曰车軨之糒脯足以活翳桑郡吏之决曹足以髙门闾顾临事何如耳济岂有多寡小大耶吾子其思之请字之曰思济
　　送张氏二甥赴举序
　　宋承五季之乱人厌兵革既脱去即饱食而嬉自庆茍免因不向于学祖宗闵之始以记诵诱进田野朴茂之士循习既久益猥且众顷遂增以新科明法令者颛析律而不谈经学者病焉今天子即位乃诏有司设为经律之目兼记诵之业而识其义通法律之文而去其蔽学不拘贤愚人争趋之然世之防前而竞进者犹以其与进士者异习共讥焉率常以为可罢余谓请问今之贡士犹古之贡士欤今士之所以自养者犹古所以自养者欤不若是则固未可以妄议而轻诮也且士之公患果安在哉腐儒鄙滞而不通俗吏浅杂而无术今使人有明一经如卜子夏通一法如萧相国兼二人之长而用之当世可不可耶法立矣未有其人则是士之罪也非法之过也蓬莱张时中晜仲既习是科终以议者之不与也每窃自愧故余因其将应选于乡老也为説以广之子去矣有问子者以余前所言语天子之意以后所言明自守之学则是行也固将有荣耀焉非特蔑愧而已元祐癸酉季春十有一日前进士东郡赵承之序
　　送林徳祖序
　　政和八年春二月开封府左司録事长乐林徳祖上书告老诏以其官致仕于是徳祖甲子方一周矣一夕屏左右作奏奏成而上妻子不及知也人以其退之勇相与喟然太息下至走卒庸人莫不窃相语曰是翁无所苦何仓卒如是士大夫有不知徳祖者则或怪且疑之客以问其僚赵鼎臣鼎臣应曰子何怪于徳祖古之于仕也行其义焉尔矣幼而学强而仕老而传礼也然髙尚独往之士至以名声为桎梏轩冕为缧绁其逃而去之不啻若遯刑戮决网罗岂必其年之待哉嗟夫士不能轻去就也久矣囿于妻妾之奉饵于斗升之入扶病匿衰白首而不能休此徳祖之所以见疑于流俗也虽然不彼之责而此之怪亦何其好善不笃也邪客谢其言之过夏四月丙辰徳祖具舟且东府之旧僚相与载酒肴陈车马饯别于通津门外赋诗乐饮成礼而后去因道其所以应客者载之于篇之首
　　路宝文送行诗序
　　元符元年秋八月诏以宝文阁待制知开封府平阳路公迁本阁学士充定州路安抚出镇定州公既拜命乃赋诗一章具道所以只奉眷遇对宠休之意已而中朝公卿相率为诗饯公之行首自翰林承防蔡公合八十六篇咸韶之音发自禁幄而讽诵赓歌徧满都下公既至镇因以暇日出示僚属而有请于公者曰中山实古建国朝廷分命四镇为一都会平日择帅不轻畀人观天子所以命公而公之所以受命者可谓名且重矣而公卿大夫又相与作为歌诗谕上之志而荣公之事以彰明着见之岂不壮观巨丽矣哉昔者申伯之式南国山甫之城东方咸以显徳赋政于外而是时有尹吉甫者为之作诵以歌美之其诗肆好至于清风千百嵗而下嘉周宣任贤之功而誉申伯樊侯之名不衰者繇崧髙烝民之诗载在竹帛故也然则送行之作不独为公荣抑所以推广上徳布宣皇灵将使后之人恭天子之命而教承之其风示逺矣盍亦刻之金石以耀诸无穷乎公曰诺乃命下吏具其事而书之首二年三月八日具位某序
　　送胡子偕赴官浦城序
　　羁旅而去亲友贫贱而为小官天下之士以为尘埃汩没羞恚抑郁所尝亡聊而不平之者也吾友胡子偕少以孤童徒步来游京师凡再补吏得主建州之浦城簿夫建州逺地也主簿卑官也霜秋九月隋堤草黄方且下长淮之惊波絶浙江之怒涛涉吴度粤始至其城扁舟一叶泊于天涯于是而怨且不怿岂不宜然吾隂察子偕其行甚暇而不遽其志甚安而不烦视之而貌不戚叩之而言不愠非夫守道循理知命之君子素尝蓄积于胸中者亦安能临事厯落不惑至如此哉由是观之则乡所谓无聊不平者闻子偕之风亦可少愧矣子偕长不满七尺退然如不胜衣遇人茍相知则心欢喜倾倒惟恐懐抱有所不尽乗兴酌酒外忘形骸亦能包容于寻常人言语抵触顺受不校凡一见者识其为长者尔不知其人内行尤至初罢东阳掾囊亡余金走数千里挈幼妹而归择良族而谨授之勇于赴诺不择剧昜在朋友间顾财利如粪土是决有以自处者吾闻东南多贤士大夫盖将有见子偕者必曰承之之言犹信绍圣元年七月二十七日东郡赵某序
　　记
　　荣事堂记
　　宣和元年秋七月相州守臣韩治以疾求去诏以其子卫尉少卿肖胄为直阁往代其任入辞上曰韩氏世官于相先帝诏也若父子今继为守信荣事矣肖胄顿首谢既至郡作堂于后圃榜曰荣事以志圣训之宠又属某使记其所以然惟忠献魏王相三朝安社稷功成身退再为相守熙宁八年薨于郡神宗皇帝命其犹子正彦继之诏有司聴其家子若孙一人世世为相吏以防丘墓着为令今皇帝尊祖严父继志念功所以褒表忠献之勳而宠光其子孙者滋厚益隆始自国公追进王爵复以王之子纯彦守相纯彦去郡命王之长孙治继之今肖胄实长曾孙韩氏守相盖四世矣乌虖荣哉古未尝有也三代分土建侯以世而不以贤故论者讥焉汉唐以来贤宰相以功名始终者多矣然萧曹传国不絶如线房杜姚宋及身而止区区王谢转侧一隅仅有遗后之泽皆不足与韩氏比惟周公旦受封于鲁传世三十四享国七百年国家于韩氏不封建而贵无国土而富进不失象贤之美退不失择才之谊使其子孙念祖不怠人人自进于勳业之余前者济其美后者袭其荣则仍世剖符守此相邦虽亿载万年与宋无极可也防奄有殆不足道而缁衣改作庸有既乎若夫魏王之功徳事业刻于金石播于天下者前有昼锦之记后有醉白之文非某所敢议也姑志其所以荣者如此三年十一月朔记
　　三径堂记
　　昔之隠君子常开三径以与其友人往来于阡陌之间初不以是求名也五栁先生闻而慕之作归去来以自见其词曰三径就荒松菊犹存先生之言盖自悲也夫三径细事耳而先生慨然有就荒之叹以此知士大夫非独处富贵为可愿也其居乡里安室庐适其志而不违亦必有所遇合而后获飨焉如余从军河东与葛侯相遇于并州方是时侯总麟府军马之政以职事至府从帐下数百人建旌旗属弓刀马上横槊论西北二敌事顾视燕云犹囊中物而兴灵巢穴可引手而探也余固竦然异之后十年余为邓州守道出南阳闻侯之居是邑也亟往谒之侯方还使者节传奉祀事于家倾其槖金以作新第开一堂号三径环丽奥深凉暄具宜顾谓余曰仆少有四方之志遭时承平防国厚恩剖符守边揭节奉使今惫矣太夫人在堂晨昏甘毳之奉不可去旁近将退而息焉以老于斯堂之上愿得夫子之文以考其嵗月之所始余嘉葛侯砥节奋庸有此武功逮年之彊知佚其躬又凡所为轮奂之美好栋宇之深崇者思有以娱乐其亲匪燕游是供也志同乎古人而乐则过之其可使之无传也乃为之记某年某月某日东郡赵某记
　　尉迟氏园亭记
　　中世士大夫去乡里辞丘墓防其孥累以从仕于四方相与目之曰游宦游宦之士逮少而已出投老而未归顾视其家反若传舍然至于惫不任事思有所休息其躬然无室庐以庇风雨无田园以给饘粥盖多有也名之曰士而身之所飨其微如此此诚何理邪余家本卫东有负郭之薄田有先人之敝庐计其嵗时所入衣食之奉虽未充足姑亦可以纾冻馁矣然弃之而从军不能自休故每每念其説而病焉河间府之东郭尉迟君居之尉迟君者余同县且姻家也其上世有于瀛者君乐其风土遂去卫而归瀛隠于市防取什一之羡以给朝夕资用稍饶则又罄其赢余买闲田于东郭之外披榛莽出瓦砾求佳花美木杂植于其中日课僮奴具绠缶治灌溉初若儿戏然已而萌者发生者遂朱白青緑争妍而竞秀君欣然乐之稍饰垣墉端径路筑亭于中央以为燕游嬉憩之所余闻而往观焉尉迟君曰是园也诚褊小虽然力亦勤矣愿得纪其嵗月可乎余谢曰地之胜方经始而主人之志未艾也待君之木成隂余当有以纪之尉迟君曰陋吾园邪夫物之乐无穷而人之力有限也以有限之力逐无穷之乐将终身戚戚乐未得而忧先之矣尝试乐其所乐则亦安往而不满其意哉故山不必泰华衡霍水不必洞庭潇湘竹不必渭川淇澳趣于容膝则渊明之南优于广厦遗乎贫富则夫子之曲肱可以梦见周公而不知老之将至矣今仆燕赵一布衣无官守之拘无言责之累方将尽力乎此而不舍也异时花日益好木日益茂亭榭日益修游者日益众仆且逍遥杖屦俯仰于其下息美防而玩流芳盖将有过者焉车折毂马流汗叩门而乞浆者非羁旅之客则游宦之士也仆将执其袪而唁之何暇乎吾园之陋余愧其言卒愕不能荅尉迟君笑曰曩将以有激也其彊为我书诸石尉迟君有子询仁好学而文为邦人所推尝以选首贡于辟廱是且大其门者也故余既叙其园之所以始而又名其亭曰擢秀者盖将有所待云政和三年春正月朔东郡赵某记



　　钦定四库全书
　　竹隠畸士集巻十四　　　宋　赵鼎臣　撰传
　　武氏姊传
　　武氏姊者余之从父女也嫁于武氏有贤行故志之始余季父处士君资任侠嗜酒能剧饮与闾里相浮沈尤肮脏负气不肯阿意茍合少折节于人故退居于乡以财自娱生五男一女爱女甚于男间尝咤曰吾偃蹇于时足未尝越乡女吾所爱也其可使之逐鸡狗走四方耶凡髙官厚赀与世之所谓才士少年举不足以动吾意能与吾老于此则吾婿也媒妪喻其指一日敬问请曰有某氏子少失父母无兄弟之依愿而柔仁几不足以有立常愿洒扫丈人之门而自托焉家贫无钱财以自通故不敢也敢敬以闻老人惇直不疑事喜曰是安在子亟以来于是受币归武氏既进见则丑丈夫也左目病不能良视言吐鄙野出口辄笑人处士大恚怒为之累日不食母夫人惧其戚也漫为好语以劝勉之隂教戒武以拜起节度使袭衣冠从士大夫游处士顾亦无可奈何矣怒亦益解然吾姊怡然修妇道接夫属甚敬未尝有纎芥见顔间也父母亦察怜之粗用满意处士君既卒武益放弛无忌惮尽壊其家之产日日饮博呌呼市井中县令捕而系笞之母夫人大以为愧夺姊置之家痛絶武不复通会余从兄调陜县尉将奉太夫人以行聚族谋曰武不肖其材不足托也且刑余之人不可以久辱吾女必逐之于是置酒悉召会羣兄弟酒半太夫人好谓姊曰武郎何其甚者身祼袒受辱耻及吾门今观其意不少衰吾老矣将欲暂别诚不忍见若之冻饥流离贻先人羞奈何因凄然泣下姊收泪荅曰某无状为大人忧武诚庸下然夫妇之好无苦也且大人既以女与之矣独奈何中道弃之乎彼縦不足惜婴儿何罪语已复泣余时在坐越次起曰姊幸聴弟言夫妇本以义合非若父母兄弟不可割絶也且絶有三昔贱而今贵不可也曩贫而适富不可也彼则无罪我乃弃之不可也夫垢莫大于遭刑辱莫甚于毁身彼形质已亏缺矣何论夫妇且耻父母羞乡闾终身困穷不知谁托此姊之所大苦也眷恋迟回懦不即决持小不忍以逆太夫人之义命此姊之细行末节也诗云我躬不阅遑恤我后今日之事婴儿何有哉姊正色曰若呫呫何为者我不读书不解若所言第知先人以我归武氏矣尚何道因归闭户泣不复语太夫人黙然不乐遂罢会既而察其不可夺也乃复召武厚给之财而以姊归焉太夫人既行姊与武僦屋一楹而居之用其留金不半嵗辄尽则至操井臼执涤濯躬臧获之役不惮也而武之傥宕亦自若焉里闾见者莫不太息或闻而非之以谓拒母之命不可以为孝私夫之爱不可以为义甘身困辱则非智屈意于茍贱则无勇古所谓妇人之仁者盖近是邪余应之曰吾姊贤妇人也节过共姜伯姬矣如息夫人孟光之徒盖不足道也或笑其言之过余曰共姜伯姬夫死而守义甚者至于杀身是所谓计画无俚者耳如吾姊之义夫有可絶之罪亲有可从之命而不絶不从卓然能守其志所以趋舎轻重皆中义理其处之不既难哉且妇人以顺正为行果不在于杀身彼或至于杀身云者皆遭其变而不幸者也而世之言烈女者必杀身焉取之是使顔渊原宪不得与龙逢比干并见述于后世也岂不悲欤息夫人之行吾既丑之若孟光云者徳适足以配其夫耳岂与吾姊之失身于庸人者比哉世之学士大夫服儒衣冠诵先王语其讲闻义理之论熟矣一旦临小利害仅如爪甲彼不狼顾犹豫仓皇而失守者几希矣况下于此者乎吾姊之事未昜为俗人言也故余窃志之以自警焉
　　颂
　　勅赐瑞应堂颂
　　皇帝既成明堂之嵗夏六月内史臣革建言陛下徳钜功崇天报地荅珍符祉物瑰玮穊穰臣待罪辇毂嵗赢二时自天府达于甸邑狱以空告者总若干日金珠贝宝币帛器用之遗马牛豕羊之逸遇诸涂弗敢有而以闻于有司者合若干人禾同颖麦两歧木连理并蔕果骈实莲合跗黄紫之芝饴蜜之露合于图书者凡若干种兹实陛下至治馨香黙所召格声和气和诸福并应而王畿所臻独多如此神明来谂以示徳意呜虖休哉所未尝有也谨按前代故事归禾嘉禾周以名篇黄龙神爵汉以纪年臣不胜大愿即府之巽隅作为新堂榜以瑞应则圣天子闳烈休美不待诵説而自着见于以风示四方震动耳目贻万亿年实甚盛徳事敢昧死以闻制曰可臣某拜手稽首而献颂曰在天地间元气空防运转寒暑作兴雨风其协而和降祥惟休厥沴以乖其证曰咎盖天不言而示以物寓其几微以谂治忽在帝勋华凤凰来仪嘉禾来牟有周是贻河弗出图孔用叹息明王不兴麟以狩获于赫我宋受命于天八圣一心以徳胜残暨于政和仁及草木集于大成以有百福百福祁祁如泉之滋虽薄四海实始京师惟此京师旸雨时叙俾尔干溢泽为甘露惟此京师黍稷如茨俾尔枯槁茁为灵芝惟此京师孝弟忠和俾尔庶阋合为嘉禾惟此京师刑措不试俾尔呻吟散为和气和气隠矣孰克知之视此瑞物孰为为之臣某稽首惟皇之功天之协应罔有弗从臣某稽首天子圣明小大之狱靡不以情辇毂蚩蚩皇自训迪克臻于和孰识帝力民则陋矣天固识之降福穰穰帝用锡之有斐新堂以觉瑞应于万斯年天子之庆
　　铭
　　砚池铭【并序】
　　余昔在防稽歙人俞辨之应中赠龙尾砚池一坦然而平无有隆洼酌水注之适可而止余寳而铭之曰
　　不椭以为圜不倚以为倾不坳以为虚不垤以为盈如矩之方如砥之平盖介然质而已尔匪畸士其孰明乎
　　新镜铭
　　目寓于面面为目宅相依以存而莫自觌物必智创金繇匠革湛然圆明始见顔色向也忘我兹焉目击贵贱何预妍媸自得澹乎忘言相对以黙
　　赞
　　拟作诸臣传赞
　　献肃俣俣以节自许任责于言不畏强御羌跳于边再拜请行勇于诛征弗溃厥成功名之难古则尚矣克荣其归是谓受祉【韩绛】
　　括之逢辰自被疎逺有猷有为甚博且辨専对不辱防边实勤彼儇弗图亟覆其军责师之严帝以行法偾不复兴维命之跲【沈括】
　　王于西征诞震厥武维时庆人罙入其阻媢弗克协稽以败谋几克而失遂缓天诛五方分次裕独径进故虽亡功终屈邦宪【髙遵裕】
　　鬼章睢盱闯我藩篱帝命捕之如挈婴儿维时谋臣雄也画策宣力四方至皆有绩赏不酬功天子所嗟既晚而逢宠禄是荷【游师雄】
　　子韶彬彬刻意于文好古求是老而益勤长于道山嵗暮晼晚没有遗荣于仕为显【王子韶】
　　世承于平地入嵗辟维唐守臣实懋厥绩民赖其利帝喜其功畇畇新田嗣有显庸【髙赋】
　　孝寛循循济其世美勤于四方使辙有指遂跻宥密逮养其亲维恩之隆以笃旧臣【曽孝寛】
　　獠夷逋诛再将辄逸时微时中几失师律遂殿南服治仍有声死无赢财可为世程【苗时中】
　　自下劘上谏臣所忌帝之于绘盖犹父子虽脱而谪其言实行乌虖君乎尧舜之明【杨绘】
　　儒者之疵文胜其质侃侃乔生甚介且直布衣蔬食操不改贫其于为政则甚爱人投之汶荒卒以勤死养民也惠可谓君子【乔执中】
　　画虎赞
　　有眈其威弗噬以搏顾而呼风声振林壑陋哉丹青既朽而剥狐狸过之其尚胆落
　　西南夷赞
　　蛮之怠荒鸟栖兽羣种别类殊用多弗賔熙丰懐柔日辟百里纳土献琛内向请吏乞第之逸师不虑全帝有密书凯呼而旋圣烛几先屈信如神辑其本末以诏后人
　　七
　　七进篇【并序】
　　奕方作真游子赋相酬荅意若慕古作者念其无所依仿戏为七进以示之
　　嵗在荒落月纪中吕竹隠老人昼卧于家怆悢郁悒眊懵寂黙沈吟增欷寤寐太息儿曹忧之聚而谋曰翁之戚甚矣盍相与寛之于是雅次序列承意属词长跪稽首造于燕私奕奉觞进曰窃闻夫子若不释然今视玉体无恙也而戚见顔间矣忧能伤人耗气损肤悒然不乐无以为娱孺子不敏荐夀可乎老人曰汝将何以语我哉奕对曰食味所御必以其乡宜城之酎美闻四方色若沆瀣味若琼浆盛以黄金之注酌以白玉之觞濡唇厯齿酷烈芬芳虽夏禹恶防酒姬公诰妹邦咸歆馨而吻燥悔初论之不详愚闻惟酒可以忘忧请得与翁尝之老人曰酒之为祸大矣吾不愿也珉以槃进曰玩好所荐当以其家有美芍药自洛之涯方春閟艳既夏敷葩朱朱白白掩日韬霞于是东方作矣朝露未干摘以纎手贮以金盘璀璨琼烂清芬若兰桃李不敢矜其艳色芙蓉失志而摧残此亦天下之丽观也可为翁发一笑之欢乎翁曰物之为累深矣吾不愿也京操匕进曰有客西来自彼河湄遗我双鲤纎鳞素肌挥刀纷纭脍如缕丝芼以秋橙渍以醇醯吉甫尝其防否张翰视其调胹不必三牲六禽五鼎八珍举箸大嚼云飞雪落可以颐神养精蠲疴去瘼为翁计之莫如此乐老人曰味之为毒厚矣吾不愿也方捧瓯进曰世有灵荈产夫瓯闽厥包只贡贵于上春其始至也天子先尝之而后颁于六宫旁及四邻遗缄余篚暨兹庶臣则有翔龙之品密云之珍围不方寸价兼百金隠以金椎碾如玉尘荐以建安之醆烹以惠山之泉蟹眼初泛浪花已飜可以析酲可以除烦可以轻身可以延年刘伶尝之而削酒徳之颂武皇啜之而弃承露之盘此固髙士之所宜躭也老人曰茶之为功薄矣吾不愿也奇举奕局以进曰方事之间忧来无端敬効薄技请为翁欢夫分疆画界先王所以正封域也设白置黑君子所以辨贤愚也合伍相耦有成周藏兵之制焉克敌禁暴得三代用师之法焉深谋逺虑批隙虚伊吕之智不能逾也解鬬溃围应变出奇贲育之勇无所施也方其踵进争先推锋直前胜负未决怒膺拂然虽疾雷破山而恬若无响飘风振海而晏如不闻樵夫于是烂其斧柯牧奴于是丧其羊羣况直纎芥眇小恻怆酸心者哉翁又乐此其何惮云老人曰围碁击剑反自形少或有之壮夫不为也亢以博具进曰日云暮矣孺子须矣今我不乐只自癯矣博虽小道亦可娱矣夫喑呜叱咤则怯者靡也左挐右攫则悭者忌也成枭呼卢吁可喜也一掷百万了不计也俄无而有倐富而贫振臂一呼则剧孟失色凭陵大呌则刘毅丧精夷甫不得轻其阿堵首阳于是丧其清名固可以破难舒之惨开易结之颦矣请翁强起而临之老人曰不有博奕者乎为之贤于已尔吾又惫甚所不愿也于是幼子育进曰羣儿之言皆非也夫厌湫隘之室者必喜髙明之宇苦烦暑之酷者必喜清泠之风夫子无事终日不怡是殆有隠忧者耶而儿曹乃邀之以酒浆玩之以戏剧是由汩泥而濯土也只以增其汗漫耳盍亦以雅言静乐娱夫子乎请荐其钜丽也维南有竹焉夫子之所种也其下有屋焉夫子之所隠且庐也聚书其中夫子之所储也明静几夫子之所朝夕宴坐而起居也六经愔愔足以醉夫子之心不必麯蘖之昏惑也诸子百家摛英掞华足以恱夫子之目不必草木之妖艳也饱其徳足实夫子之腹岂若鳞介之膻腥哉味其词足以涤夫子之虑岂若牙蘖之漓苦哉采春秋览战国考论秦汉逮及隋唐有安有危有败有成其于奕孰多积万巻于胸中聚千古于目下王侯将相由此出也其于博孰富诸子曾不是察宜夫子之厌闻而倦聴之者也盍亦强往游乎于是老人释然笑曰有是哉吾与育也俄而起既起而病良已










　　钦定四库全书
　　竹隠畸士集巻十五　　　宋　赵鼎臣　撰乐章
　　正旦大朝羣臣第一盏正安之曲
　　开嵗发春锡兹纯嘏皇膺受之惠及臣下有俶兹觞咸拜稽首熏兮乐胥如此春酒
　　冬至大朝防公卿入门正安之曲
　　帝乘新阳受福无疆有壬有林执贽捧觞造廷无哗同寅有庄纷如葵倾列此雁行
　　景灵宫奉香币灵安之曲【大吕宫】
　　我躬我飨以我齐明肃乎俨然如闻其声有度斯篚明徳惟馨猗欤格思绥我思成
　　太庙酌献僖祖室基命之曲【无射宫】
　　宋之初基受命于天皇矣我祖有开必先奕奕清庙是飨是宜顾予蒸尝曾孙思之
　　亚终献正安之曲【无射宫】
　　维皇蒸蒸先祖是承有防辟公来相来登声以五均献以三成如式如几戬谷是膺
　　冬祀圆坛出入大小次干安之曲【黄钟宫】
　　穆穆皇皇天子之光肃肃雝雝毖祀之容有夙其兴匪居则宁彼锵斯何玉佩之鸣
　　秋飨明堂降神诚安之曲【夹钟宫】
　　于昭明堂惟圣时制我卜元辰以祀上帝曰我昭考既侑飨之云车在天跂予望之
　　撤豆肃雝显相之曲【大吕宫】
　　嘉荐飨矣不愆于仪撤兹豆笾我不敢迟帝之居歆岂以其物于单厥心肆用有格
　　夏祭方泽太祖位奠币恭安之曲【应钟宫】
　　于赫烈祖受命作宋俾我文孙万年承统陟配于郊惟帝时克吉蠲为饎荐是篚实
　　饮福禧安之曲【应钟宫】
　　惟圣能飨式礼莫愆受贶之厘神不以言隆福无疆实在兹酒酌言举之天子万夀
　　祭神州地祗迎神宁安之曲【林钟宫】
　　于铄神州以乂万国厥壤五千惟只是职时和年丰匪神孰依我烹羊牛神母我违
　　曲同前【太簇角】
　　至哉坤元福此神州博厚其徳以为民休维月之阳只荐芬芳神其吐诸有苾其香
　　曲同前【姑洗征】
　　有充斯牲有丰斯盛穆将愉之其纯其精载坤惟舆行地斯马有风肃然神兮来舍
　　曲同前【南吕羽】
　　昆仑之南幅员既长神持载之俾民用康于豆于豋亦有牲爼飨以御神欣其来许
　　盥洗正安之曲【太蔟宫　舆归版位望瘗通用】
　　载谋载惟谷旦于差自豆徂笾靡不静嘉酌言飨之敢不洁清克咸厥恭熙事备成
　　捧爼丰安之曲【太蔟宫】
　　牲也硕之鼎也涤之于爼斯登神也食之我蕲神飨亶惟斋明神允予衷岂伊割烹
　　神州地只位酌献嘉安之曲【应钟宫】
　　厥民食土之毛爰报其徳其敢弗昭酌我清酤荐我嘉玉我祖侑之绥予祉福
　　退文迎武威安之曲【太蔟宫】
　　有奕其舞文徳既崇干威系兴昭此武功至阴肃肃不怒而威我仪厥成神其宴娭
　　撤豆和安之曲【应钟宫】
　　羞之芬芬酌之熏熏舞之蹲蹲飨之欣欣神莫予违维志用竭既顾而歆其敢弗撤
　　送神宁安之曲【林钟宫】
　　霓旌舒舒式旋其驱百神骏奔万灵翼趋我宁神归神介予祉原隰畇畇黍稷薿薿
　　祀黒帝降神髙安之曲【夹钟宫】
　　帝厘天工宅坎之维阴翕而藏实颛其机迄成嵗功用荐明祀我维忱斯神其飨止
　　曲同前【黄钟角】
　　皇天平分以运四时盛徳在水神则司之黍稷惟馨笾豆有践维天盖髙神降无逺
　　曲同前【太蔟征】
　　斾兮缤纷黮兮如云有北之神孰不骏奔从帝之车来即于坛噬其肯留式燕以安
　　曲同前【姑洗羽】
　　既博我牲又丰我盛我酌惟醹我肴既馨周旋执事靡不钦承神其来歆以孚我诚
　　酌献祐安之曲【南吕羽】
　　物成于冬惟帝之庸寒之时若厥庸允博以我精纯荐是苾芳其庥我民裕此蓄藏
　　送神理安之曲【夹钟宫】
　　神之徕止肃然余喜神旋言归邑余之思沛乎天游我不敢留时节来临以为民休
　　中望迎神凝安之曲【姑洗宫】
　　节彼崇山宅田之中储祉炳灵为皇屛墉协徳之符用望以秩鴹其来思维时之吉
　　酌献成安之曲【南吕宫】
　　彼髙维嵩有峻其霍奠于并汾宅是河洛跂于望之于荐有格匪祝之私旸雨时若
　　送神凝安之曲【姑洗宫】
　　假之愉愉去之徐徐川只前马谷灵后车言还言归眷我无射福此京师及彼邦国
　　祭皛鼎迎神凝安之曲【南吕宫】
　　帝缵禹功以作寳镇屹然皇威万国时训曰兊之方神司其职既分而中维荐用格
　　升降殿同安之曲【南吕宫】
　　有将维馨有假维诚蹜蹜其降栗栗其升神锡余休惠然肯留敢不肃只荐此庶羞
　　奠币明安之曲【南吕宫】
　　嘉荐惟时精意式孚沼沚之毛其可虚拘明禋而求又实以篚虽仪之多物不敢废
　　酌献成安之曲【南吕宫】
　　秋既分矣物落其华剥枣登禾穰穰满家神奠其方谷我士女敢不吉蠲以荐稷黍
　　亚终献成安之曲【南吕宫】
　　既荐清酤神乐且湛尚其飨之于再而三我之媚神夫岂其已皷瑟龡笙神具醉止
　　送神凝安之曲【南吕宫】
　　神既飨矣浩其莫留乘彼阊阖燕于蓐收奸妖播奔魑魅执囚维皇之将百禄是遒
　　祠司中司命司民司禄迎神兴安之曲【姑洗宫】
　　文昌煌煌不显其光惟神彪列以介福祥物成于冬礼报其本我殽既将神降其敏
　　升降坛钦安之曲【南吕宫】
　　甫盥而升其志兢兢厥降以趋其色愉愉一降一登岂曰瘽止钦以事神庶几燕喜
　　奠币容安之曲【南吕宫】
　　戒期惟先诹日既良神徕况予肃如有光仪以物将物以诚显我交匪纾肆用有荐
　　酌献雍安之曲【南吕宫】
　　于昭于天有粲其职厥临孔威于鉴靡忒坎其击皷酌此嘉觞神毋我违降以福祥
　　送神欣安之曲【姑洗宫】
　　车隠雷兮阊阖开兮升泰阶兮神归徕兮神归康只弭节遑只降福穰只祐我皇只
　　祭先农迎神凝安之曲【姑洗宫】
　　厥初生民茹毛饮血神实惎之俾康稼穑维孟之春土膏脉起祗以荐神神其顾止
　　升降坛同安之曲【太蔟宫】
　　陟彼坛矣如或临之神斯假斯载降不迟有斋其容有棣其仪匪躬之瘽神实在兹
　　奠币明安之曲【太蔟宫】
　　噫嘻田祖粒我烝民匪今斯今利泽则均何以事神惟牲用币余忱是将而寓诸篚
　　酌献成安之曲【太蔟宫】
　　我稷我黍自彼中田为耒为耨神则使然锡我士民福既多有何以娱之跪荐兹酒
　　送神凝安之曲【姑洗宫】
　　惟风其马翩然来下惟云其车怱兮去余其来不勤其去欣欣畀我丰年其穑如云
　　祭会应庙迎神禧安之曲【姑洗宫】
　　惟皇建国宅是浚都百神受职靡功弗图啸雨呼云伟此神物贲然来思飨我嘉栗
　　升降堂雅安之曲【南吕宫】
　　我酒惟防我乐惟谐既升于堂复降于阶匪伊勤斯维神之假其安其徐嗜此饮食
　　奠币文安之曲【南吕宫】
　　神之至矣会言嘉矣币惟礼矣实此篚矣窅兮幽幽谁则测之皇祀之恤其必格之
　　酌献恺安之曲【南吕宫】
　　日吉时良神兮满堂荐我桂酒酌我椒浆喑呜为云咄嗟为雨天子是承介予稷黍
　　送神登安之曲【姑洗宫】
　　灵兮连蜷怱兮蛇蜒或升于霄或降于渊食于帝都锡号有崇其钦其承咸只厥功







　　钦定四库全书
　　竹隠畸士集巻十六　　　宋　赵鼎臣　撰祝文
　　定州迎神祝文
　　维仲之春既播厥谷虽具宣于民力实仰系于天时茍风雨之甚调庶茨京之可待神将有报吏不敢忘尚飨
　　洛阳桥成导水祭洛神祝文
　　昔者禹得九畴肇自书周人定鼎卜惟洛食天下名山大川之神助国者盖亦多矣然帝王之兴洛輙预有符焉神实司之可谓盛矣今宫阙居其阳驰道出其上某奉诏防为梁以济赖神之休既克有成方且导川而东之谨涓吉辰先事以告伏愿弭节安行波恬不兴毋作怒流以顺帝命则神亦有无穷之闻顾不韪欤亲诣骑立山崇应公祠祷雨请水祝文
　　嵗之旱甚矣民之命棘矣今储蓄既殚而禾麦皆病数月不雨将无死所祷于羣神未云获也吾州之民所仰望而归者莫如神能出云雨以赴民之急者亦莫如神是用不逺百里蔬食膝行躬请命于祠下惟神之福斯民食斯土盖已久矣愿神霈然锡以甘雨使宛穰之南江汉之北欢呼竭蹷以歌颂神之功则神之威灵不亦伟欤尚飨
　　祈雨祭灵星祝文
　　自春不雨以达于夏麦且尽死民将无所得食吏愚不敏以不获媚于上下夙夜惶惧靡神不宗吁嗟而求曾莫我听夫人凛凛忧在沟壑咸以神之威灵谂于守吏曰畴昔闵雨无请不获今兹之旱匪神孰依谨涓吉辰谒欵祠下伏愿急民之病愍吏之愚霈为膏泽润此枯槁庶几神不愧于民民有托于神吏于其间预受其祉则凡牺牲币帛所以奉祀神者其敢有爱尚飨
　　请大湖山圣幡祈雨祝文
　　伏以善救之恩初无逺迩由衷之恳岂隔贱微焦然枯槁之民仰止慈悲之宇投诚而请跂立以须伏愿至感旁通深仁黙应龙神受命随斾影以俱来云雨奏功满农心而各足
　　祈雨祷后土祝文
　　土爰稼穑神之功也今苗皆在田而旱魃为虐苟置不问则土失其职于神之功无乃替乎惟厚徳载物山峙川流使云蒸于山龙跃于川曾不崇朝泽被南亩神之办此昜若反掌庸忍坐视而自弃其功于垂成之际哉幸神鉴兹亟扬乃职无俾槁枯为神之羞若令与民其敢忘报尚飨
　　诸庙祈雨祝文
　　吏无善政以裕于民幸嵗之丰可以一饱今冬雪既干而春泽未降苗不出垅农以大恐吏则有罪民实何辜是用洁斋祷于祠下神之爱民甚矣岂不恻然而念之乎
　　请僧希肇诣襄阳府大悲烧香祈雨祝文
　　伏以报施等差有邻富家贫之异慈悲传遍无此疆尔界之殊南得雨以既周北望云而尤切冀轸纳隍之虑敢辞越境之求愍众黎元出大威力崇朝赴感风行汉水之阳作解流恩惠满穰城之下
　　定州请圣水祝文
　　民以谷为天谷以雨为命自春涉夏既暵以干祷于羣神靡爱牲币虽云则屡宻而雨仍未濡周咨庶民歴访嘉应乃得【黄山利民侯大茂山利泽侯之】祠曰灵湫所钟靡请不获敬遣官僚躬造庙下请借一勺之水以济蒸民之生神其鉴衷毋我有吝尚飨
　　请内乡县圣水祝文
　　嵗既洊饥春仍不雨祷于羣神靡爱牲币休应虽格膏泽未周钦闻名山大庇兹土有答如响无感弗通用涓谷辰逺致诚请愿为七日之期以丐盈尺之润当具显烈请命于朝不惟吏民膺受多福而神之潜徳因是而彰闻顾不韪欤尚飨
　　祈雨请圣水祝文
　　乃者旱干之忧乞灵于神使者出郭雨乃骤至是神之有大惠于斯人也今稻不入土螟螣将兴民待一雨以苏沟壑之命谨遣官属赴愬祠下愿为七日之期以申前约休应昭格其敢食言当闻于朝以请爵命之荣惟神其幸听之
　　祈雨请水祝文
　　郡依山而耕民待麦以食虽雨雪之屡滋尚云霓之有望吏愚无状不知所为钦神之灵延颈稽首谨遣官属谒欵祠下愿借一勺之水以活万民之命我亦惟是酒醴牲牢其敢有爱尚飨
　　祈雨请水祝文
　　天地好生岂欲致水旱之沴郡县失职不能感阴阳之和嗟厯嵗以洊饥又中春而不雨麦且尽槁民实何辜伏愿黙鉴诚忱大兴恻怛假兹一勺之水赐以霶俾我千里之民脱于饿殍
　　祈雨祝文
　　神之食于兹土久矣闾里细民钦神之威时节奉祀惟恐不及非神之灵响有以隂中其心则何以得此声于河间之壤哉然而守土之吏未获展牺牲司勳之府未获议封爵意者神之功徳将有待而显欤今河间之境逾时不雨农夫闵闵莫保其命山川百神之祀无不谒也而未获膏润之答神不于此日发其威灵以取宠于朝廷则后而失其时矣谨谒祠下恭为三日之约诚能霈然作为雨泽涤去旱干则吏虽疎贱敢不条具功状以闻于朝当求爵命以彰神功此神一举手须臾之劳而千万年血食不朽之烈也神亦有意于吏之言乎再拜俯伏以俟威命
　　祈雨祝文
　　火耕水耨竭人力以无遗烁石流金当骄阳之可畏于兹不雨大惧无年靡所瞻依莫知控告是用恭欵琳宫之閟肃陈仙衞之严仰叩紫庭跪敷丹恳伏惟至神无间宻化难名翕辟两仪斡旋四气雷惊电击驱八部之天龙雾集云飞会五方之岳帝霈然一雨徧洒八纮
　　祈雨祝文
　　自夏徂秋亢阳可畏维民与吏粒食是忧仰惟诸神阴相下土尽起乖龙之蛰大诛旱魃之妖雨以润之既答三农之望物其有矣将观百室之盈
　　祈雨祝文
　　江湖之左皆灌溉之田黟歙之间多仰髙之地山林水浅土瘠民劳雨才旷于浃旬食颇忧于终嵗丐求余润谒欵诸祠惟神宅据幽遐职司变化飞天潜地固恍惚以难名噀雨吹风宜须臾而可致冀防霈渥以解怨咨
　　诸宫寺谢雨祝文
　　伏以吏无善政之闻莫招和气佛有仁心之感深闵下民望既协于云霓报莫加于蝼螘伏愿皇恩普博甘泽汪洋念原隰之久干润浆有继俾麦禾之咸赖福力无垠
　　谢雨送水祝文
　　乃者吏以不胜任之故不逺百里躬请命于祠下荐献之际震于神物登水于堂雨乃骤至然未及渥也曾不旬日继以霈然吏民欢呼歌颂圣徳谨择元日纳水潭中甘泽之零尚愿有嗣则民获再生之福而神亦有无穷之闻
　　谢雨祝文
　　二十四风已穷春序三十六雨不应丰年乃访山椒爰瞻梵宇窅然嵓窦中有龙湫俯挹清泠才乞一杯之水遂防霶润普霑万室之田顾兹黎庶之生咸出威神之赐
　　谢雨祝文
　　火化独行闵早苗之就槁热淫所胜及晩秀以将枯日闻雷响之车仅引蛇行之水其如大地安得普霑是用访境内之山川得云间之洞壑深穷窅窕一挹清泠幢盖初来拥寳瓶于中道风云随至洒灵雨于四方曽靡崇朝遂逾信宿泽及千里欢动羣情故遣某官逺奉圣泉复还龙室肃陈牢醴少答神威
　　谢雨祝文
　　麦槁于野而神泽之民闵于嵗而神恻之吏尸厥官神则释之黍稷非馨神其格之
　　谢雨祝文
　　嗟惟此邦歴时不雨禾且尽槁民将畴依神实忧之赐以膏润是赦吏之罪而大庇于斯民也不腆牢羞肆用昭报
　　谢雨祝文
　　吏失其职以为神忧不诛其凟终赐之雨今槁者既苏干者以濡是神之有大惠于斯人也傥五六日至于旬时继之以霶益之以霡霂则千里之民真再生矣既拜神贶敢私布之
　　定州谢雨祝文
　　雨不久作既风且霾迫于季春民且狼顾吏职其忧恭具欵谒维神鉴衷应之若响麾电应雷泽以霶霈殃厉防息穉田勃兴钦神之休靡或遑处肆用昭报无敢有祈尚飨
　　定州谢雪祝文
　　比以嵗既单矣冬泽稍愆靡遑寜居并走羣望孚闻于神若响若答隂云浮兴雪乃骤至既优既渥以舞以歌吏释其忧敢不拜赐尚愿终恵以为神休尚飨
　　诸庙谢雪祝文
　　某至郡未及暖席政之无良遽以旱告欵未及谒雪乃骤至是神之深闵于民而曲赦吏之罪也敢不吉蠲以拜灵贶
　　祈晴报谢祝文二首
　　昔何雨之淫也民何惧之深也今何晴之遽也神何恵之普也何谷之穣且多也何农之喜且歌也何祀之芬且苾也何吏之斋且栗也神之恵我速矣报不敢以不疾也
　　在谷满谷地方庆于秋成曰旸而旸天不违于人欲祷益勤而喜倍恩既厚则感深伏愿洪造无私至仁不倦时若阴阳之运曲成覆载之功














　　钦定四库全书
　　竹隐畸士集巻十七　　　宋　赵鼎臣　撰行状
　　故龙图阁学士宣奉大夫中山府路安抚使兼马歩军都总管兼知定州军府事提举本府学事兼管内劝农使开封县开国子食邑六百户赠特进资政殿学士韩公行状
　　公讳粹彦字师美姓韩氏故丞相魏忠献王之第五子魏王辅相三朝功在社稷书勲太常配食清庙其世系爵里具于国史家牒与王圹中之铭公以治平二年生于京师兴道坊之赐第崇国夫人方娠夕得异梦寤以谂王王曰尔当有子而贵旣诞王视其眉宇曰梦有符矣四年王上迁丞相印绂优诏加恩以为大理评事王薨神宗皇帝顾其家异甚着令子若孙常推择一人官于相以防丘墓元丰六年公以选监相州酒税哲宗皇帝嗣位赐五品服就监相州仓草场于是公方任戴冠家世勲劳人不责望以吏事而公居官敏给不懈以勤防酒醪槩防庾检柅奸欺若老于州县者众始翕然誉叹而识者知其必逺到矣元祐五年除国子监主簿上言太学贤士之闗今教养之法虽存而奬劝之恩太薄愿复熈丰三年法又嵗补学生冝设次于他所糊名誊录以示至公其后卒施行绍圣元年改光禄寺主簿公案官判格目簿掌钩考而已今輙预寺事非先帝意也请如元丰诏书从之迁卫尉寺丞中都嵗出甲以给戍兵匠仍旧制为广修循縁积乆率体重不便公请改为以适时用奏可哲宗旣亲政事延见羣臣雅闻公名召对便殿公仪观秀伟音吐华畅帝不觉改容礼之擢提举京东路常平等事入辞劳问弥渥翼日语执政曰朕尝见韩琦画像粹彦甚似其父可以郎官留之遂除尚书司勲员外郎防择廷臣迎劳北使帝滋欲试公视事未逾月即以为正旦接送倅使建言聘使所过州守将或缺则隣郡官摄行其礼而不预郡政吏人易之或因以阙供请凡摄者皆领郡如真悉着为令充北朝正旦使入辞帝谕曰此行朕所选俟还当以右史处卿于是王师方西征北人不自安巧为词端以钩索我情或设张苛礼疑误使人前奉使者数不称防至抵罪帝所以戒勅公者甚备既出境交口问公以西事公徐应曰小国有罪中国致讨无预两朝欢好事也且仆以嵗事来吾子幸见馆无乃惟是相与饮食宴乐而已遑及其他北朝以情得絶口不复问逮赴曲燕其馆伴耶律祐告曰生辰使者吾君以病不置酒今以公名家且使有礼故自力疾射于馆中其酋老矣自载以车与其孙来观因辍所乗马二以侑射礼且俾画者窃图公貌以归初聘使入贺至客省帷北人必持香药酒来饮客故事跪而饮饮而不拜中间盖有误为之屈者矣至是因借其口欲彊公以必拜公持故事不可俄有以北主之命迫公者公毅然曰使人所守惟义与理而已隳旧典以凟欢盟虽帐前之命所不敢从也争旣乆无如之何因趣班入以末杀其礼已而其臣李俨者来就馆燕公且问故公以诚谕俨因告之曰帐中之饮旧矣而近者则废之一杯何足为轻重所惜两朝大体也俨蹴然惭且曰归当以曲折白吾君明日复遣耶律祐来饷酒卒跪饮如故事祐私公曰吾君欲废此礼念若不足于公所者故复致之他日恐不可得也前后使者数辈争香药酒皆不能得至是始正其礼而还今上皇帝即位伯兄仪公相以嫌改少府少监崇寜元年迁吏部员外郎升郎中二年以乆次乞补外得知陈州至则欵庠序礼诸生奏乞国子监完书以颁学者筑堤于郛民不病水其惠利皆至今仪公迁公亦罢州事管勾西京崇福宫五年有防许自便得管勾西京留司御史防大观元年春车驾幸兴徳禅院上念治平兴王之迹追怀元勲制诏有司韩琦子若孙尝以累在吏议者其除之因复以公为陈州守有司居养鳏寡孤独之民不幸而病法当徙安济坊而坊所廪给视居养为削愚民有病輙自匿不肯言矣故药石多弗逮公请均所廪遂革其再管勾南京鸿庆宫赐三品服丁崇国忧政和元年旣除防拜光禄少卿上享原庙公摄太常卿賛相祀事礼成上语执政曰粹彦容止殊可观俄命接伴天宁北使入对上曰卿久外盍自陈公对曰先臣有训子弟无尺寸劳咸已衣食县官异时虽毫髪毋得干朝廷臣奉以周旋弗敢失坠上喜曰光禄朕所除然职事简少俟归当有以处卿使还复对面命公为秘书监公惶恐奏言防府世髙选臣昧死不敢当翌日赐进士出身遂拜秘书监阅月除尚书工部侍郎兼详定一司勅令二年拜徽猷阁待制知兴仁府防中山谋帅上雅倚重公且累试不疑遽擢公定州路安抚使为歩军都总管兼知定武军府事魏王仪公父子曽帅定皆有功徳在民洎闻公徃兵相贺于屯农相庆于田黄童白叟呼舞踊跃以须公来公亦凛然感世家之绩痛自力以答民望并邉弓箭社敌素惮之定武号尤盛控赢三万公旣以恩信拊循其人请介农隙稍部分以军法遂为精兵库甲自熈宁间薛向尝比次之浸繁不复理公命将士枚数其物完坏补缺无虑四十万又请修仓羡钱缮治库庾而戎器橹具之储靡不鼎新尝有防访备邉防公条上数千言大略以广储畜利器械寛民力作士气先为不可胜以待敌识者韪其説三年复拜工部侍郎兼详定一司勑令及九域图志五年改吏部管勾右选天官掌铨叙百官之资品分曹以四而侍郎右选为最剧异时三班院也以武仕者类不通文法甘心胥吏又多窭子寒人吏得以诋欺文籍放分比例驳殊重轻低昂一出其手甚则刋灭旧制宛转迁就待次乆者至累世不得出他日居是任者颇欲有所改张顾根株连牵簿最缺穿内沮黙不敢发上夙知其命公革之公以为吏所本在法法所恃在籍不澄其原法不可用也因请凢在选者毋限内外人书阀阅一通有司覈而上之天官天官受而书焉以作新籍前资故秩罪废逸亡殿最毫厘炳然在目总为员以万计而吏之赢缩始得以稽比矣繙庋阁掊坌尘墙隅壁角之隐获故牍三万二千六百中得前后制书二千七百七十六缉联蠧毁定去复重编为甲令者别七千五百二十六罢令之不当者四百五十决其眊滞不理者九百有六吏以符檄私自匿来自觉举者二百九十八他小簿最尚不在是凢损益废置合五万四千一百有竒奏请増置郎一员以折其务因取当注之阙附以格令大书而揭之门吏讙语曰吾所当得尽在此昔不我告何也上嘉其劳进公秩一等官吏班赏有差七年春淑人陈氏亡乞补外上弗许曰卿方宣力安可去朝廷公请不已上躬御翰墨批却之命通侍大夫保康军节度观察留后直睿思殿童师敏还以章付公防中山偏裨有所擅兴上以将不任职黜其人拜公龙图阁学士复帅定武入谢上曰卿父子世捍邉得逺人心顾疆吏无状不能体朕意姑为朕徃行召卿矣因輙就道所请幕府吏戒以亟行毋留旣次都门外命协忠大夫保平军承宣使直睿思殿邓忠仁持赐金鱼佩盖特恩非故事也至军中檄诸将曰冦来则御去勿追他吾自任之敢违约束者斩令下肃然遂无事可为敌亦服其威信不敢有桀魏大水饥民流入公界被防赈济公择谨厚吏分部廪食勅取荒政所当施行者科别为籍按以从事而命僚属钩考其中失纲维周宻纎悉备具所全活甚众一日祁州民数千人相率诣公请就食公厚慰抚隂召所属吏徐徐谕遣皆感泣辞去因上言所部当均籴今嵗方厄愿普蠲以输民奏未报有司以诏防趣州县甚急人为公惧公太息曰上仁如天吾不敢爱死即复条具以闻俄果报可民以手加额感天子厚恩且徳公请之力也诏以军中机事多漏禁谍告毋得泄有司奉行过当斥堠不相通公言北人动息疆吏所宜参知请除不当漏者他许闗逮如故事从之议者欲引滹沱水注塘泺中且规保塞博野二境间筑长堤以限水公按图经水所占田当八十三村计户二万一千而河所灌输博野直其中央堤不可立移檄隣帅列其事偕上议卒中格公初受命属疾方稍闲防被防趣行触热疾驰不少休家人固请徐之不可至开封未防复病尚自力决事一日子亟趋过庭公独闲语有寄门户意人恠其语不伦俄浸棘上书请奉祠事上以公再将有安靖劳书其章尾却之诏甫下而有司以公不起闻矣命以批诏付其家时八年正月二十九日也年五十有四积官至宣奉大夫龙图阁学士爵开封县开国子食邑六百户诏赠特进资政殿学士官其子若孙五人命转运使沈积中助其襄事之须隐终之典于数为缛自始病将士日相与祷于神其薨也吏民奠于堂下日数百哭皆失声而去娶陈氏资政殿学士荐之女先二年卒追封淑人子男十四人哲将仕郎覇州司理叅军栝将仕郎恩州武城县主簿柘从事郎监中岳庙极朝奉郎大晟府乐令格将仕郎监北岳庙检承务郎管勾延祥观楫承务郎中山府路安抚都总管司管勾书写机宜文字次程和穰祐他未名女七人伯嫁承议郎徽猷阁待制提举醴泉观蔡庄仲嫁朝奉郎军器监丞蔡坚次继庄之室季嫁通直郎充徽猷阁待制提举万夀观兼修史叅详官蔡条防未嫁哲栝格程与未名之子及伯仲二女皆前卒孙男女十人公庄重肃恭弱不好弄性纯孝未冠遭王之丧哀若成人事崇国夫人致其色养夫人病昼夜供药饮不去旁近逮其殁防至于毁先是公以列大夫秩当任子上书愿昜其恩以封母诏拜崔氏普安郡太君后迁淑人公晩自念当以年劳得光禄大夫旣縁着令获以郡夫人号虽死且不恨不幸未及降制书而公薨已而语浸闻天子怜之特诏赠崇国夫人过其初志尝因进对上以嘉祐定防事访公公对曰先臣琦奉诏本末神宗皇帝铭而刻之石矣上曰顾岂无家传邪朕欲究其详公对曰先臣平日戒子孙无贪天之功以市恩言未去耳臣不敢上曰朕自欲之卿勿辞他日命兴徳军节度观察留后直睿思殿梁师成取以入上旣益得其所以然恩进丞相爵为王且谕公曰本朝异姓大臣无封王者独韩王普与卿父二人得之家传所载撤御殿之帘此尤大臣所难者而国史乃弗论著朕已诏史官续书于防矣是日公与工部尚书马防同以职事对上顾谓防曰真所谓定防元勲也公顿首谢魏公两帅定讫五年凡所施设后莫能昜公与仪公皆再剖符遵王之为民甚宜之王旣庙食于府公与仪公咸侑飨其旁遂为世祀北敌尝小入瓯脱为邉患防闻公至相语曰小魏公来吾安敢犯之即去治邉乆益习知军中利病驭将士有体小大惕息不严而威平居接士大夫恂恂尽礼惟恐少失其意好賔客喜推毂士有王遗风士逰其门者周旋慰藉之趣于有成不必已出性寛厚不苛察部吏不自好者以声色训切之甚则约束以法期于勿犯而已终不傅致以罪族属无踈昵待遇委曲咸有恩意可纪犹子容与其妇赵病踵死已而其孤复将殁以后事托公公取犹子向之子曼胄为容后而阂于法因请诸朝繇没暨存咸霑公恩平居无他嗜好独好书喜文章自为小官即慨然论事至白首不少倦所论奏率施行人蒙其利有文集三十巻奏议四十巻藏于家公席王庆之余故家遗法目濡耳染才优器良适相直遇故頴脱杰出絶人逺甚哲宗皇帝一见待以国士而未及甚用至今上皇帝察其忠谨醖借遂擢行间列侍从入备论思出将方面毎除一官率常先被防而后受命公益感激自誓思有以报万一者尝从容谓子弟曰先王平日虽一告匄之字未尝以畀人吾遭明主受教父兄不负斯言足矣汝曹识之其立意盖如此将以某年某月某日塟公于某所谨条次公之治行劳烈着于见闻者具如左方政和八年十月初一日朝请大夫行尚书度支员外郎赵某状
　　墓志铭
　　翟静叔墓志铭
　　余少居乡里与静叔为隣静叔家道南余家道北两家兄弟无日不徃来年盛气鋭议论颉颃不肯相屈下时饮酒赋诗杂以蒱博狂呌怒骂至于忿色厉词他日相见輙欢然如故盖率以是为常已而各从事于四方有合有离不数载一相见最后余自河东军中归见静叔于京师追数畴昔故人已丧失其十二三余固多病早衰者而静叔为尤甚无皮肤转侧呻吟手不持酒杯而独劝余以饮余踧踖欲去輙弗许曰吾属相见难子賔賔何为者余退而告人曰静叔衰矣语不类少时后数年果以疾谢事而归公卿贵人以静叔年尚壮惜其材可用幸不甚病则欲请于朝起之而静叔病终不损竟以政和八年三月壬寅卒年五十某年某月日塟之于滑州韦城县某村先大夫之原静叔姓翟氏讳敦仁字静叔世家韦城曽大父讳某赠兵部侍郎大父讳某尚书驾部郎中父讳某宣徳郎赠朝散大夫母太宜人傅氏静叔以大父廕为郊社斋郎厯真定府司理濮州司法叅军邢州钜鹿尉洺州军事判官邢州节度推官相州观察判官知开徳府之卫南开封府之雍丘县南京防亭镇搜检私钱知河南永宁县监在京粳米中第七界泗州粮料院辟中山府司録未行遂致其事积官至朝散郎赐五品服娶王氏先某年卒追封安人男女十人辅将仕郎辖与季女皆幼他皆早卒静叔隽悍亷直好读书喜更事钜鹿濒河冦攘所走集静叔部吏诛获剧盗甚众方建澶渊为北辅増筑其城静叔董役夫数千以军法号令先众十日毕部使者竒之因请于朝以令雍丘已而他使者来与前使者雅不喜凢所汲引一切以法逐去摭拾静叔百方无所得犹坐夺邑朝廷不以为直防更泉法禁大钱毋得至畿甸而冒法不已议者以为东南之钱舟衔尾而上防亭楚宋之津也傥得健吏司察之宜立止因以命静叔于是舟之浮汴而下者嚢箧纎微毋得隐欺虽达官要人气赫然一切以诏令从事众颇怏怏不悦而法以大行静叔自少喜为诗思致捷敏取成于心随手应笔律切典赡【按原本讹作畜胆今改正】尤好古博物道逢寳鼎竒器不计家有无倒槖易衣志于必得自淮南归舟重不能自运人宻觇其所载则皆泗濵所得浮磬恠石也平居治一室痛洒扫案不留尘列所蓄藏尊阁而严奉之自夏商周秦汉魏以来钟鼎卣彛罍爵盘洗琫珌钩璏仲丁之壶甲父之鼎虫篆鸟书隐文逸字粲然毕具太湖洞庭林虑灵壁之石重峯疉巘殊姿异状杂错其间皆躬自防持旦暮拭拂戒守舎儿手触吾器必痛杖汝客至则导之使观裴回周览躬指而告之曰此某时之物距今若干年此得于某所家中此吾脱盛寒之裘而获者也因道古今制度沿革欵识真伪皆厯有次第既病不能兴犹取置卧内寤寐对之嗟夫静叔若未能忘物者虽然其贤于世之人囿声色梏财利生以身障簏死以妾狥葬者盖亦逺矣静叔平生负恃其能思欲以材自奋为人刻意强力鋭于趋事故当官矻矻求为可知而终无所遇合使其稍假之年而不婴以病将必有所建立无疑也呜呼天之能胜人乆矣静叔何尤焉将塟其弟纯老谓予铭吾兄莫宜于子余曰诺遂铭之曰不矫矫以为髙不孑孑以为殊不深闭以为隐不背驰以为迂玉出而沽金跃于鑪曽弗售余而税于中途哀哉若人其命已夫












　　钦定四库全书
　　竹隐畸士集巻十八　　宋　赵鼎臣　撰
　　墓志铭
　　韩至之墓志铭
　　汉袁安杨震以清徳直道致位宰相传祚储祉燕其后昆晋王导谢安身任社稷之责而世济其美咸数百年不絶乌虖盛矣宋有天下故大丞相忠献魏王再受遗诏安国家其子仪公继踵居相位钟庆孕良枝叶蕃昌凡韩氏子弟器宇輙能逆识之有韩字至之者魏王之诸孙仪公之从子余少从其游知其为贤者也初以王廕为试秘书郎嘉兴主簿更汤隂钜鹿尉知鼓城藁城襄邑县通判魏定镇三府除军器监丞擢提举成都府路常平入尚书为工部员外郎改军器少监管勾嵩山崇福宫知淄州通利军镇江府以病卒于官年六十四官至朝请大夫服视三品至之聦明疏通长于政事方少为吏已籍籍有能名嘉兴富家儿冒儒衣冠郡邑间施施无忌惮他日邂逅遇至之欲以賔客见至之曰若吾甿也不可揖使去一坐皆竦汤隂田舎翁亡其耕牛之舌来诉至之至之谢曰牛不可活矣恣烹之俄有告翁屠牛者亟执之曰若盗牛舌柰何又以是诬翁盗立服钜鹿素多盗至之严保伍谨追胥常以薄暮疾驱至四鄙稽比其人人人虞尉来至立以须盗不敢发鼔藁号剧县人喜讼而嚣为令者率多以罪去至之连宰二邑治皆有迹鼓城并滹沱河嵗溢壊田至之筑堤御其冲讫三年民无水忧辽人入贡徃来官军以车防致辎重皆亡命不进伺夜攘货财掠子女内之车中吏不敢诘至之侦测奸状一日坐驿门躬索之得男女十数人纵还其家而寘卒于法洎受代民相与遮道留之累日后十二年以尚书郎持节庭劳北使过其境两县之人争迎拜于马首去思之意未始衰也魏为别都守筦钥者皆旧弼耆臣尊贵不事事事决倅贰至之居其官号尤称职调娯猛寛防矫中失刬夷痕瘢纳以中道府政以理人或不知其自至之出也旣丞军器即建言武库所储嵗缮完无已时承平积乆率朽钝不便利愿俾有司择可施用者命工修补他悉以熙丰新法从事辅臣以闻哲宗皇帝中説顾曰是议孰为之昔居其任者漫不以请何也于是帝方勑大臣荐进人才至之在选中召对称防因擢常平入辞帝不遣遂以为东宫属今上即位仪公入相以嫌徙少监始魏王留守北都春秋髙矣至之以爱孙侍旁典记室賛内事王甚才之至仪公于羣从中尤贤重至之至之所以事公亦最谨晨昏去来不自嫌猜公罢相论者指其昵坐夺少监书其官氏于籍以诏有司是时今太师蔡公方在翰林闻之笑曰兄弟之子犹子也世安有父子而弗许徃来者乎旣秉政立白上刋其籍稍剖符竹典大郡治声骎骎流闻且复用于时矣无防何而病遂不起悲夫至之天性纯孝内行修饬居亲之丧哭防至于毁同僚练定得疾僵路侧至之驰徃躬防至还舎又与造请诸公间以禄其子如此类甚众居官亷平喜以惠利及物所至州郡輙简厨传节燕防当官者有市于民命籍书诸旬一阅之僚属颇怏怏不快而吏民咸徳其不扰也至之父讳直彦赠金紫光禄大夫大父讳琚赠开府仪同三司于王为亲昆弟母崔氏魏郡太夫人娶晁氏太中大夫仲徽之女继室范氏尚书右丞纯礼之女封某号皆前至之卒长子庆胄防有令闻未冠而夭晚得二子曰尧辅舜弼尧辅今为将仕郎女嫁朝奉大夫通判解州晁明之朝奉大夫管勾北京留司御史防李祠一未嫁他男女皆不育韩氏世家安阳没皆塟水治至之同产三昆弟相友爱甚伯兄蚤卒至之拊其孤如已子至之之亡也两子弱未克丧事季弟诏方以朝请大夫拜冀州守经营其塟无细大不躬他日泣谓余曰余頼先兄之训以及此今将举其丧以从先大夫于九原子实知吾兄敢请以铭至之卒于政和五年七月之戊寅而塟以宣和元年某月之某甲子铭曰古求忠臣必于孝子于厚者薄则安可恃嗟嗟至之笃于吾亲吏议其过可以知仁帝庸起之俾牧于州谓将有为而逝莫留王孙如林不显亦世我铭至之则独以此
　　故朝奉郎太常丞刘中行墓志铭
　　重和元年秋九月某甲子有宋朝奉郎太常丞刘中行卒其犹子岑以书来讣且曰叔父不幸穷一生以至于死今其孤弱未足以有托是死而又穷也将以宣和元年某月某甲子塟于某所愿夫子哀而铭之叔父死且不朽又曰岑少失先人之怙叔父自呉兴舟载岑与俱至嘉禾而入诸学其意殆忘其身之穷而必欲见岑之有成也岑非铭不足报万一敢固以请鼎臣昔举进士与中行同赐第于廷中始相识其后皆娶王氏中行之妻则吾姨也故相知为最深读岑书而泣曰乌虖中行一至于此铭非余其谁宜为中行讳安正字中行曽大父昈赠尚书刑部侍郎大父述当熈宁间任御史赠金紫光禄大夫父握故为朝请大夫赠通议大夫母曰安人傅氏中行初补州郡吏三迁而为开封府参军出为定州路安抚司勾当公事擢大宗正丞坐开封时鞫狱有所不尽贬秩三等免所居官更赦以为润州丹阳监税管勾陜州太初观于是朝廷稍怜之以为中行故儒者曩诿以狱非其任致抵罪太常礼乐之司儒者所有事也复召为丞秩满遭母忧防丧东归哭泣饮食不越于礼至山阳得病遂不起年五十中行纯厚乐昜貌如其心事亲孝与人交乆益笃官虽卑其临事未尝苟遇有所不合不肯面折彊争徐以语剖其端从而调解之事輙氷释官长咸亲厚而听信之为真长者平居赋诗属文手自雠书无虚日求古人用意处殆忘寝食至进取则昧然不知其方以为士当守其职而已非复可以他求也顾当路有力者既尝知我则亦俟之云尔终不肯出口有所乞怜卒以此不迁其罢宗正时他人视中行有不堪其忧者隂察其起居则晏然如平日既得丹阳客贺之曰子罪释矣筦库非所处也盍图之中行谢曰吾谪不乆已得禄厚甚矣尚何图立治任将行有防许奉祠事乃已其于荣辱至如是家素贫无以为资母病于京师倒其槖以为医药费其没已殆不能敛而中行又亡也一室之内母柩在前子棺在后祭无壮子室无嫡妇防孤累累无所托依儒者之论以为仁者夀而生也直至回牛之死有所不合则举而归之曰天也嗟夫若中行者非天吾谁尤哉中行初娶呉氏再娶王氏尚书左丞安礼之女皆前卒追封安人三子峄嵘岐与二女子皆尚防而嵘九嵗入太学已能徧诵九经及他词章诏赐童子出身嵘虽童子其容止见解已若老成人刘氐之庆盖未艾也岑字季髙博学有逸才中行所素竒爱者铭曰呜虖中行众方轨以中驱子左而趋人角逐以竞及子拱而立有蕴不出有赍不没吾见其穉角而骍然者则英物也天其以是慰子于他日乎呜虖中行
　　范彦武墓志铭
　　绍圣初彦武始官韦城防余以丧居于乡彦武与余防相好也三年冬彦武遭汝州忧余徃吊之明年春而所生郭夫人继卒哭泣过哀貌毁甚气息仅属余退而告人曰彦武殆可忧又明年春而彦武以不起闻呜呼彦武讳世徳姓范氏彦武其字也世为魏人后家于青皇祐正言讳令孙之曽孙赠监门卫大将军讳禧之孙故汝州太守朝请郎讳绶之次子母曰仙原县君钱氏彦武少谨厚在家无子弟之过长尤修饬以读书自喜其出而仕也非其志故益自力学于平居淡泊左右图史室宇萧然被服若儒者与人交恭敬欵宻和昜不流为自负所蕴思有以自见尝以其业干有司輙不售故每每为诗喜道其志识者怜焉其为吏能不以筦库卑汚为可薄当官事事不肯茍且凡所设施多有法度居二年嵗课大増以是得声誉见为称职素羸多疾晚复病肺毎发輙致殆余之初见彦武盖已癯然矣汝州之防不数月而郭夫人亡彦武重自悲伤虽寝食从礼而疾益痼既防其亲柩归里舎矣竟以故疾卒年三十有二时五年正月二十一日也圣人于毁戒在灭性以是卒者春秋讥之以为孝子不以死伤生示为人后之谊也若彦武始而病既病而离忧方其去家而为吏也亦将自効其材力以姑慰其父母之心今二亲之旤至不旋踵回顾其家穷无所归抱乆病之支离当洊仍之钜痛其势必不能以长生乆视于斯世矣则虽在丧而没后之君子推本其性而恕之可也故余于彦武之铭尤为之深悲焉彦武之配曰建阳县君赵氏今大宗正某公宗粹之女虽贵而有贤能行执妇道以承其夫天子推恩泽之令故以彦武补右班殿直再迁左班殿直而监滑州之韦城酒焉彦武有一男子尚防于是彦武某兄将以某年某月日举彦武之丧从其先君塟之于青州益都县将相乡之原前期以书属余曰子与吾弟逰乆今塟有日不可以无铭廼为之铭曰学欲有立而命不逢仕欲有养而亲则终归依其先维志之从乌虖彦武尚固兹宫
　　彭子发墓志铭
　　重和元年冬十二月丙戌夜鼓三下外闻叩门声甚急亟遣人应之则故人彭戢子发手所贻书也余独念此何时而仓卒若是发烛读之曰戢不幸卒以谪死以后事累故人诘朝走徃谒之则妻环尸而泣矣余入哭且吊问何以敛曰无有也问何以归曰无有也于是西蜀之士大夫防于京师者相与出货财具棺椁乃克敛且归余独贫不能赙其妻安氏泣曰子发与夫子防最乆傥得铭以志其藏则赠死之礼何厚如之余曰诺既而命其子俨以书来告曰将以某年某月日塟于某所愿以铭为请子发姓彭氏其先京兆长安人后徙蜀之渠州髙祖为邻水令乐其风土因又为邻水人其后三世皆隐不仕考讳焘娶王氏生子发既登朝以着令追赠其父为奉议郎王氏为太安人子发登进士第调涪州司户叅军召试学官充成都府州学教授知眉州青神县擢太学録迁太常博士提举淮南西路学事改两浙防罢学事使者得通判棣州未行学事置使如故复得两浙坐法免未几管勾亳州明道宫退居其里防郡将恣暴墨多所侵牟子发素刚不能堪公以语斥其奸讼词交兴将坐抵罪而有司用法过当亦免子发所居官稍更赦令迁奉议郎复提举嵩山崇福宫抱其具狱入诉诸朝事下有司有司含糊不即决于是今大丞相丰国余公故尝与子发为僚于学者哀子发之穷困于法吏不能自解免方以其章下大司防杂廷尉议所当坐将有以湔洗之而子发得病死矣春秋方六十乌虖子发于经书为博通多艺能善琴家蓄古琴一张悲欢寒暑不以去身与交防毅然诺重意气性忼直不能容忍于寻常人故与世多龃龉数起輙偾至阨穷不自聊则取琴而鼓之方其操归风杂履霜声出金石气象犁然或奋袖起舞慷慨抑扬初不自知其有十年之谪也尤好谊喜赒人之急为举子时将防学京师持缣三十端为道路费防乡人有窭者困不能与计偕因归以缣而自辍其行其行已类如此顾妻子不能语其详也既官太学僦屋于学垣之西其隘容膝家蜀人也善蜀烹余为博士每下直輙从子发围棋饮酒醉饱而后去殆无缺日已而余被汰为山隂从事去京师三千里涛江之东防稽山之上交友故人稍稍谢去絶不相闻无何子发持使者节至越余迎谒道左谨甚子发曰若非吾故人邪胡为而若此复相与围棋饮酒如平生欢余以是愧其人子发初娶呉氏前卒继室安氏封孺人生二男子曰俨曰佺一女子曰防子发之没也俨佺皆尚防夫人携持诸孤防其丧南出宛叶絶汉水泝峡江水陆数千里以达于蜀其为人贤智有节操佐子发助力为多古髙行妇人也子发既善琴以其法传之妻女防尤得其妙每鼔一曲子发輙太息自以为弗及铭曰六籍之芸芸兮余旦昏而艺之忠信之彬彬兮余童艾而履之日皦然而正中兮千载之庆也浩蜀江之茫茫兮其弗济则命也噫















　　钦定四库全书
　　竹隠畸士集巻十九　　　宋　赵鼎臣　撰墓志铭
　　赵八行墓志铭
　　赵仲祥居卫之南贫者依之病者归之四方之好事者往必造其庐下至闾巷小人无不誉叹其所为如是者六十年今天子以忠和孝友睦婣任恤八行论选天下敦厚逸遗之士卫南之人杂然言曰此非为吾仲祥设也耶相与状其事请于有司有司以闻天子为虚太学馆之不使与羣贡士杂试于廷既赐第擢其姓名居甲科拜从事郎兖州节度推官居二年守臣冯大中奏言九龄治有绩臣不敢嘿天子又为之召至政事堂俾辅臣询考其行能遂以为太医学正秩满改宣教郎留不遣俄上书请老人或止之仲祥叹曰吾景山一布衣愿不及此行年七十矣不去何待有诏进官一等且听以其职致事北归故乡乡人出郭数十里迎劳奉羊酒具音声夀乐饮成礼然后归父老以为荣宣和二年六月十一日卒年七十七是嵗某月某日于县之景山仲祥讳九龄姓赵氏世家开徳府之卫南曽大父闻大父诩父定三世皆不仕仲祥既登朝始赠其父朝奉郎仲祥为人重厚强力事亲孝母亡既庐其旁三年不忍去家素饶财至仲祥赀益丰自奉至约然乐施赒人之急仓卒叩其门虽未相识请辄诺求必获无不满意熙宁初县官塞曹村决河役徒数万一日餽用辄不属有司大惧仲祥载粟千斛薪百万以献众大喜功頼以济元祐大雪之嵗流殍遍路仲祥为粥以食饿者所活至不赀旁近亲之丧不能举为之襄其事者以数十家其卓然可纪者盖如此少无仕进意自念世未尝以儒显始课子弟读书戒不得预家事痛折节延士大夫食客满门以切磋渐摩之已而一门预荐书者至同时四人其后犹子宗说直方继踵登进士第实仲祥发之晩而喜医以为医可以卫身可以活人是亦为政也遂精思以求之平居尤善养生呼吸吐纳自谓臻其妙素魁梧腰带十围虽老矣肌体丰硕肤理腴润步趋食饮若四五十许人人莫不异之初娶蒋氏继室王氏男信臣迪功郎京畿转运司催装石叚一女归冯氏孙男女十人始鼎臣髙祖塟卫南而居韦城韦距卫南犹东西家也故两赵世相往来先公吏部视仲祥若昆弟然鼎臣与宗说直方及第时又为同年生故仲祥且没命其子曰我死必求铭于赵承之信臣以告乃泣而铭之曰我以其富亦以吾仁倾廪倒囊泽及四隣逝将终焉景山之下行或使之卒莫余舍其仕晩矣而夀则多我作铭诗千古不磨
　　伯姊墓志铭
　　元丰中先君为文登守歳秋当举士间尝语僚属曰吾州虽小而学者众亦有异才宿望可当为举首者耶丞掾以张即功对方是时莱阳之人适以狱逮即功明日期当入讯而吏持之急不聴自便先君曰嘻吾不可以徇狱吏而失贤请为子执其咎立呵吏出府门而縦即功使就试榜出果为第一明年防进士髙等即功徳先君厚甚防其配随夫人卒而余之伯姊方择对未嫁也先君曰求壻之贤谁如张即功者即功闻之遂请婚于是即功起布衣家四壁立伯姊既嫁屏华腴服缣縠若素处约者抚前夫人之孤慈仁恻怛意爱天至虽甚宻者不知其异也平居恂恂上承下抚惟以有所弗逮为忧调娱防防杜柅纎芥盖人有所甚难者性寛不妬忌他人视妾御或迫于不得已至吾姊则坦然与夷出于至诚人人懐归莫不顺爱初佐即功更州县阅筦库节衣约食未尝使以家为忧米盐出纳一毫缕以上必手自亲之内外斩斩一切以法令从事故即功为吏以防闻即功尝曰吾困厄乆矣晩不自意得吾妻之贤如此家其少振矣乎已而男有室女有归甥孙盈前无不满意元符二年封太和县君崇宁二年六月七日以疾卒年五十后十年追赠宜人赵氏世家滑州之韦城皇曽祖讳秘皇祖讳永宁赠金紫光禄大夫皇考讳某仕至尚书司勲郎中赠中大夫母曰宜人周氏伯姊天性婉娩资以明智尤重厚寡语言先君之丧殆不胜其哀时节荐祀舅姑礼毕必改设位以飨前夫人躬率子女诸妇再拜奠献至老不少倦也其后即功仕浸显尝持使者节以二千石禄致其事两子世官食有田居有庐间辄歔欷谓其子曰此尔母之力奈何耕之而弗获耶即功既卒其孤康民裕民乂民奉伯姊之丧自登至于沂以政和七年秋七月二十三日合于临沂县艾山乡诸陈村王家冈之原谓吾舅也铭吾母莫如舅之宜使以为请始余生数嵗而失先夫人伯姊躬防以至于长其亲则吾姊其恩实吾母也于是涕泣而为之铭即功讳田官朝散大夫云铭曰人之爱子必已出我抚诸孤众如一燠寒饫饥体痛疾自孩而童至冠立甥来挽衣孙戯膝昔穮蓘之今秀实沂山之原考此室嗟汝后人勉自律
　　季妹十六安人墓志铭
　　鼎臣生六嵗而失先夫人同产伯姊仲兄季妺与余凡四孤儿伯姊后先吏部一年卒存者三而已季妺齿最防先吏部尤爱怜之既笄为择其配得故丞相康节公讳升之孙阳翟张裁子义遂以归之方是时子义嫡母崔夫人在堂而所生黄夫人共养左右崔夫人性严毅诸妇造次不敢辄进季妺蚤暮承顔惟谨退从黄夫人伸其私恩恭爱后先曲折不违两夫人皆喜曰妇得礼甚已而从其夫官州县职内事子义歴官以防闻季妺能安于贫所以佐成其志甚备子义既宰贵溪季妹暴得疾余时官防稽闻之悲曰吾以逺故不得视其疾虽然何以少慰吾妹之意先是季妺生数男女皆不育晩得一子曰导爱之甚隂欲求妇于外家而未敢发也于是余立遣使奉许以防女璿为导妇妺得报果大喜强力纫缝为新妇裳衣然病终不损以某年某月某日卒于县舍始子义信隂阳泥卜筮余雅所不喜毎毎相折难而不可夺季妺既化其夫为所渐染故亦惑于禨祥方无恙时尝从容语余曰昔在涟水梦有何人告我曰若夀不过三十三其人与语皆了然葢非梦也何吾生之短耶余深禁其语以为不然自是季妺抚防穉加笃待妾媵愈慈其于家事姑息而已恬不为老夀计婢妾有求去者辄好谓曰少须之俟我过三十三恣汝所为既而果然乌虖子义既登朝追封安人以某年某月日从于先姑之兆子义尝求余文以志其墓余不忍也后十三年子义以朝请郎拜嘉州守病卒于京师将合导以先人之治命为请乃泣而铭之铭曰曩汝真梦乎则死也何自而知之曩汝非梦乎则生也孰从而告之以为妄欤则既不能逃其期矣以为信欤则何造物者之规规也姑亦镵诸石以志余悲而已尔噫
　　吴夫人墓志铭
　　夫人吴氏世家京师髙祖廷祚事太上皇为枢密帝毎征伐四方辄以谨信守筦钥见谓劳臣父守一左千牛卫上将军母曰华原郡主赵氏夫人既笄而嫁为侍中某公孙正奉大夫南阳张公讳宗望之妻华原燕王元俨之女夫人盖太宗皇帝所自出也而又家故枢臣夫族皆贵公子门地宠甚夫人既归修妇道佐子职恭俭谨肃身不自知其贵事姑舅垂四十年竭诚尽孝左右奉侍如一日心不自知其劳睦宗族收婣戚疏密有恩人不自知其异正奉公薨抚诸子慈而庄爱而一已而诸子踵以材徳进显于时夫人之教为多于是伯以显谟阁直学士厯帅瀛并二府叔以右司员外郎典皇长子记室仲季咸以推择为朝廷所官使夫人老矣气体康彊聪明不少衰上尝命右司公使北庭道当出髙阳入辞上问夫人起居状嘉叹久之因敕过瀛传诏以劳其兄所以宠光夫人而慰怿之者甚渥髙阳之人皆以为夫人荣防朝廷更定封爵拜太硕人夫人春秋益髙诸子皆华髪显谟公以方伯禄致养嵗时嘉庆将吏僚属诣门下谒衣冠满堂上爱孙诸倩奉觞荐夀搢笏跪起者相摩于旁夫人欿然无侈防色已而显谟公罢河东兵与右司公相继以事左迁视人情温凉缺有间矣而夫人怡然无愠戚容性寛仁乐施与所以赒戚属者甚备下至臧获母不爱也逮亡恙时即自制送终服且以币诿金山浮屠营所谓佛事者其扵死生盖若无所甚爱云夫人生四男一女长曰近奉直大夫提举西京嵩山崇福宫所谓显谟公者次述修武郎磁州兵马都监次叔夜朝散郎提防亳州明道宫右司记室公也次适宣徳郎管宣州宁国观余皆前卒孙男十八人苍舒宣义郎大名府司録事大临承事郎管勾彭州冲真观庭承务郎管勾南雄州防僊观容承奉郎磁州武安县丞叔达承务郎伯奋叔献季仲伯虎仲熊伯达叔豹伯适仲忽大鸿伯益伯防未仕孙女五人忠翊郎监滑州天台埽物料塲宋徴通真郎颍昌府司録事杨爽登仕郎监北岳庙杨渊假将仕郎赵伯牛将仕郎京西南路提举学事司管勾文字钱堪其壻也曽孙男女十七人政和四年夏六月癸丑夫人以疾薨于磁州之官舍年七十有九秋某月某甲子诸孤之于颍昌府阳翟县大隗乡髙村正奉公之兆某显谟公客也夫人待之若子姓然客有问夫人之徳者某应曰闺门之行隠矣虽然观其子足以知其母今显谟公以忠孝勤劳连将西北折冲御侮声绩伟然兄弟接武更职华要夫人之庆厚矣宠禄之报抑未艾也客以为知言将诸孤谓某非吾子不足铭吾母亟辞不获命乃泣而铭之曰抑抑泰伯弃豳弗居自西徂荆爰始氏吴逮于孙曽度祉而兴克踵其武懿厥延陵芮居长沙汉大司马不陨其承世有闻者宋受天命四征弗賔帝有筦钥属我信臣信臣劳止乃燕厥后是钟夫人惟徳之茂本支诜诜实自其出嫓于公孙不显其匹为妇而顺不愆于正为母而慈卒厚厥庆其庆维何晜弟翼翼朱紫成帷来时饮食春秋时节大纛髙旌元戎先路版舆是迎既贵且夀甚康而适凡人所愿母弗我获更八十祀以没其身谁呱其泣白髪老人惟杞及梓我则种之帝抡其材既克用之孰施云丰而报不钜纳铭于藏以诏终古
　　束邦宪母李氏墓志铭
　　鲁人束斌卿将其母告于其友卫人赵鼎臣曰斌卿母李氏世家陇西之城纪父来有竒行隠身弗出以其女归吾父吾父家贫而喜客来无时至必相与饮食醉饱不问家有无吾母欣然击鲜酿醇以飨之未尝以阙告斌卿既孤衣食益不足吾母训之学而劝以仕数举进士不利怠而欲止吾母曰汝学未也勉之已而起家登进士第得官东归入谢于庭闾里聚观迎贺汹汹吾母不色喜徐曰固先人之庆也汝何自得之他日吏于寃朐以公事免宗族唁焉吾母谢曰儿不职而黜宜也第使无愧心其亦足矣俄以赦令复斌卿喜入告吾母吾母曰国恩寛汝汝何以报之盖其平生隠约困穷数矣终未尝有戚容既而稍丰意象防防亦不见其有所变也晩节喜浮屠氏燕坐焚香读诵其书淡然若与世絶者年八十以某年某月某日卒以某年某月某日于某所生二男长冠卿早卒次斌卿也宣教郎沂州沂水县丞孙二人曽孙八人其槩若是愿吾子铭之斌卿字邦宪父讳某某官家于郓斌卿质朴有行义不乐文饰常弊衣冠徒步尘埃中卒然遇之往往不知为官人见其貎古服怪则又疑其为劒客竒士也与余同年登科余独厚善之铭曰生之所愿得者夀也死之所欲传者后也夫人既兼而有之矣余又从而铭之盖庶防其不朽也
　　孙令人墓志铭
　　故鲁国温靖孙公以道徳学问事神宗皇帝于东宫晩节致位枢府为时耆臣有季女爱之甚与其妻鲁国王夫人髙择其配贵族家以少年公子自赞来请婚者相比肩立莫能当公意最后以归故大丞相忠献魏国韩王之第三子讳纯彦字师质今为徽猷阁待制知开徳府温靖贤其人以为足以当吾女者也魏王身相三帝仍父子再秉钧防子嘉彦尚贤穆帝姬拜驸马都尉贵震天下令人以枢臣子望匹势敌年十八适韩氏入门执妇礼卑甚事其姑贾硕人屏气鞠躬求其意之所欲而迎承之硕人老病凡膳羞寒温药饵増损非其躬所调尝弗进也待制公自其少时喜从布衣诸生治章句校艺文闭门读书一室萧然令人能将顺其意躬治家事细钜有无一不闗逮故得专精问学卒成其志既防进士第数剖符竹为大藩守臣令人佐之饮食所当市之物裁当而已他不以烦人故所至吏民服其清天子察九卿中治行洁修无如韩某者遂擢常僚列侍从宗族乡里持羊酒诣门下奉谒贺者在堂而令人病不能兴矣年五十七以政和八年四月十七日卒于兴道坊之赐第待制公拊棺而哭曰子昔与我同处其约今不共享其泰岂不酷哉闻者悲之令人柔顺悟敏工组紃善笔札居亲与其姑之丧率防于毁友睦娣姒敦厚宗族曲折有恩意亲妾媵若子姓然无毫髪妬忌心都尉待制公同产弟也既受室而病赐告家居贾硕人忧之令人调防之甚力逮瘉还第时从其姑过焉贤穆以家人礼待令人修前后之好相得欢甚然未尝有一言干以私人两贤之女兄嫁马氏既各生子因相约为婚他日大长帝姬为子求之贤穆助为请终谢不许曰伯氏有曩言矣吾不忍食也后马氏甥夭始醮别族令人初封同安县君后以夫贵拜令人一男曰裕文林郎女嫁左司郎中姚宗彦早卒孙男女八人以宣和元年九月十七日于相州安阳县丰安村魏王之墓次孙公讳固郑州管城人魏王讳琦其世系勲烈咸载国史赵鼎臣曰妇人无外事闺门之善史莫得以传载虽然视其表可以察其里余观韩公立朝恂恂士大夫无识与不识皆推其真长者则其化之行于家可知矣余固宜为铭铭曰令人之庆席于温凊择偶之难来匹于韩丕显韩公相国之子耕于笔端蓻此书史我预燥湿卒溃于成侍帝左右儒者之荣【原本阙】而不餔啜涕滂良人恸此临穴其逝已矣而徳音存我作铭诗慰其后昆钦定四库全书
　　竹隠畸士集巻二十　　　宋　赵鼎臣　撰跋
　　书杨子耕所藏李端叔帖
　　东坡先生既谪儋耳平日门下客皆讳而自匿惟恐人知之如端叔之徒终始不负公者盖不过三数人端叔既穷故人无与相闻者今观其书词犹能使之眷眷如此今固有以得其人不待相识也宣和辛丑孟冬集英燕日东郡赵鼎臣书
　　书陆灵传后
　　徐君作陆灵传而自隠其名夫灵之功徳大矣咏于诗载于书纪于春秋旁出于周官汉礼传记之言诸子百家以文词义说道灵之名迹者不可胜举盖自扬雄孔融徐邈刘伶之徒争以其智各推所长贤之则以为圣人褒之则以为从事然大抵往往得灵之一端而莫穷其趣独吾徐君起而收其后取众人之所未尝言极自昔之所难为容者搜索放象列而陈之折圣心于既往发潜徳之幽光使千百嵗以来沉酣枕藉日用所不知者恍然大明而陆生之美由此益章呜呼可谓勤矣君子乐道人之善凡灵之功徳施于吾辈尤多且久正当并智出力盛谈极誉虽报万一且若不暇尚何隠之有哉世传灵之先盖星精也其后有家于秦西之福禄城仪狄异焉荐之于禹是时禹方决九川愁水祸胼胝黧黒务求枯槁憔悴之士以共其功顾所荐乃独温醇软美为容恱者恶之不甚善也商之末世陆氏用事周公诛之且惩其族而申诰焉故不得志于三代之际秦汉而后其业浸广武帝穷奢极侈以奉其欲既而耗匮无所取资乃尊贵灵族以诱致天下末年民不加赋而上用足于是后世遂宝用其术而灵之宗戚子弟布满郡邑厯至于今不废也唐初五斗先生尝为陆氏作谱其说尤详今亡矣不可复得然求之逸书大畧如此余既以不亲见谱为恨幸尝窃味灵之余波遗泽慨然歆慕虽未足以径造其源然不可谓不倾其液者也遽喜徐君之能传其事故为之书凡灵之言行功迹徐君之所既详者皆不复缀惟着灵之世家焉
　　跋钱服道画
　　钱服道顾盼精悍谈辨纵横襍以滑稽坐客絶倒已而徐考其言未始不有味也今观其画乃知此即佳处故自不凡
　　王子猷在山隂月夜忽忆戴逵逵时在剡便乗舟诣之经宿方至造门不前曰乗兴而来兴尽而返何必见戴说者谓山隂去剡盖百余里遡流而上极为﨑岖经宿之兴安得不尽以为书事者之过今观此画溪山清絶爽气逼人顾虽千里将必命驾而况一朝夕之顷哉细人喜以俗情度量君子类皆如此虽然防服道昔贤赏防将见诋于俗子矣【画有雪满剡溪】
　　退之诗曰犹嫌山在眼不得着脚厯往语山中人与我涧侧石好事者之爱山动如此始余来洛便有意于嵩少官有吏责欲往不能所谓涧侧之石顾又岂力之所能致哉幸服道与吾邻而不吾鄙也姑将时阅此画以自偿其不得往之心庶犹愈乎【尽有云连嵩岭】
　　自伯时父没士大夫之画未有超逸絶尘能继其后者吾于服道盖未见其止也
　　跋犹子弃画
　　犹子弃少孤且贫自学书即喜画初无有教告之者所居环堵萧然然圩墁之饰惟谨墙隅屋角无非画也年益长家益贫其喜画益甚昔之工一艺者往往多穷羿以射穷韩非以说穷孟郊贾岛至各以诗穷终其身弃乎弃乎汝姑母工余惧汝之穷也余昔从军并州冬大雪凡五昼夜不止屋瓦之厚三尺一日从二三酒徒挟重裘驰骏马相与登爽亭以望西山纵酒剧饮夜三鼓乃归自以为一时之豪也今观墨隠所画老子于此兴亦不浅【弃自号墨隠居士】
　　杂文
　　读酷吏传
　　张汤杜周俱为汉酷吏其所诛杀夷灭及因事而死者各不下数千百人然皆及身为三公传子付孙封侯出牧为世家显人较汉公卿自萧曹而下累叶显贵有如二人者乎世之说者曰汤虽酷然能荐士不揜人之美以为隂徳之报余谓杀人与荐士其功过固有轻重就令荐千百贤才犹未足以赎数十人无辜之命况汤所荐其显者莫若儿寛夫寛亦何足数哉然此尚为有说至若周继汤死之后诏狱益多廷尉及中都官逮至十余万人两子夹河为守皆酷暴甚于王温舒而又史未尝言其荐一贤扬一善者其不及汤逺矣然为御史大夫家赀巨万死于牖下宗族子弟奕奕华盛延年钦业皆为名臣校其所享于汤为优此又果何徳以致然哉说者于此亦能自持其辩乎古今言祸福报应者多矣韩退之曰君子得福为常得祸其不幸也小人得祸为常得福其非常也但不可谓善而不福恶而必祸余谓此说最为得之若汤周者是亦小人之幸者耳不可以一时茍免而遂废万世之公论也兄弟操兵各杀一人兄执以死弟逃而生因以起家遂为巨室此亦时之适然夫安知其所由来乃私欲必有其说故诘之而不得不穷也诗曰靖共尔位好是正直神之聴之介尔景福易曰积善必有余庆积不善必有余殃书曰福善祸滛呜呼斯殆圣人所以教天下后世者固必当以是为说乎然其大理固亦不能逃于此也
　　戒杀辩
　　释之说以人与物为一槩曰人各有性物各有生杀是生者必有获是报譬如雨泽起自污池斯须离天复为池水以至于为犬豕为牛马随所縁而甘心其言循环复熟若执左契操质剂对手责偿豪厘不漏世之儒冠而禅诵者莫不借其口矣余素非学释者而亦尝以杀为戒或曰儒何戒余曰物亦生也人亦生也物之爱生犹人之恶死儒安可以不戒或曰儒固不杀生欤余曰子谓圆丘之祀若老妇之祭灶清庙之歌犹田鼓之乐神邪说盖有所取尔也郊而享帝牲用茧栗君牵臣从执刀啓毛神以降格物不疵疠吾之杀也以奉天尚何跂喙之足云哉王师凯旋六服防觐饔饩有秩杀体必备礼交意接下睦上安吾之杀也以治人尚何骍犂之足辨哉若夫方丈之席数寸之七食可享宾味足荐酒而复镌琢鳞羽刳剔卵殻左炰右烹掉舌待饷是谓残百生而快一心儒又乌可以不戒乎孟子有言见其生不忍见其死闻其声不忍食其肉此吾儒者之说也或曰夫鼓刀而屠者日以杀为事矣儒则食其肉奈何余曰是又不可以已也人以谷为主肉为辅七十而不肉将有馁而死者且彼既杀之矣儒食之其何尤或曰儒者之道以兼济博爱为圣其教将使人人有士君子之行者也今吾子曰彼既杀之矣食之无尤则夫鼓刀者信有罪焉儒知之而不能化则何如余曰乌谓是耶孟子矢人不如函人谓其惟恐不伤人也夫矢人又岂可以遂废而不用哉特闵其择术之不至尔然则鼓刀之不可使为儒儒之不可以化鼓刀非道不足也势不可也儒之论特辨夫义之当否而已彼一屠酤者又奚足以废吾之说哉
　　蝎辨
　　童子游于庭或遇蝎焉其父曰必杀之是夫懐毒以待人者也乗人之不意而病之者也九州茫茫人物昌昌而蕞尔之生为之害兹不可赦其母曰不然物各有生生各有性懐毒者非蝎辜也天实使之然彼未毒我而我杀之不仁知天为之而已讐之不智且蝎非乗人之不意也我不虞焉而犯之彼惧其伤己也斯毒我矣见一蝎而杀之天下之蝎可胜既乎不足杀避之而后可争未竟长子趋而进曰吾父母之论不太甚矣乎或者杀或者不杀均于情之蔽也父曰必杀之是病恶也而不知彼性之不可移杀虽多何益母曰勿杀之是原情也而不知彼辜之有不可赦者拱手而故肆其毒亦不可谓仁也天下之蝎无穷而毒人者不可赦天下之有毒者亦无穷而未毒人者不足杀屏之而勿亲弃之而勿恤常置乎无事之地使无所恣其毒而可保其生焉吾二亲之辨庶其通乎于是父母释然而解怡然而笑顾童子而赦蝎罪
　　游山録
　　政和甲午夏四月余与犹子奕祖徳将诣奉髙辛亥发韦城仲兄美之暨里中亲友饯别于罗固村之酒家饮至日昳乃就道夕次卫南县壬子次开徳府癸丑次永平镇甲寅次濮州祖徳马忽惊逸数百步得行人执之乃免晩宿范县乙夘次麟台铺谒宣圣祠读李文叔所譔碑因憩僧舍酤酒于市颇美晩宿夀张县囊辄告匮以金缯鬻于市皆不售丙辰窘甚仆马皆告病次郓州乃仆马遂饱而前丁巳发郓州夕宿新镇戊午次翔鸾镇去奉符二十里许大风且雷俄雨不沾衣止夕至奉符县馆于西寺己未复谒岳帝祠下周览庙貎久之至炳灵公祠因游玉女池池水尽竭出败楮钱如山邂逅县尉曹余庆者语余曰嵗至四月八日则四方之来者益希因决水取池中所投物籍而归之观中县吏察焉仆为是来也余问以今嵗所得曰凡得黄金二百铢有竒白金数倍其重缣缯衣服下至袜履亦数百计云晚与祖徳游防真馆登瑞云亭且观章圣皇帝金字所刻碑而羽衣之徒无可与语者遂归于是余将登山假舆徒于邑中辄不具怠而欲止防奉符有姜子华居实者余故人子方之子也闻之造门曰子欲登山耶胡不告我舆徒细事耳即径出俄顷复至曰舆徒谨具请从子游迟速唯命遂与居实祖徳三人者步至岱岳观而饮饭已穿西北支径而上读唐显庆所刻碑过大小水帘次囬马岭遂登黄岘舁者惫与居实弃车而徒至御帐大中祥符所临幸也道傍巨石往往窍穿尚存盖幄坐所系维云自是山愈竒路益险深岩防壑应答不暇至龙口泉水出石缝间其寒凝氷其甘天成非世俗饴蜜所可比方也余素惮饮寒至是亦满腹俄登十八盘遂至絶顶小憩于玉女殿之旁舍居实约曰日且暮矣请与二子薄游而亟归归当饮吾酒于此因戒守舍儿具饭甚急既而相与至日观峯则月已出矣是夕望也自山俯视见太隂如盘亭亭于霄汉之表意象甚竒余大呌呼姜曰君酒安在可亟饮我姜立命僮奴挈三榼以至髹外而木中形方如椟不类酒尊余大喜遂席地而饮俄闻悉窣有人行声余忽心动曰山中暮夜安得此声耶左右告曰去此数百步有庵居之道人非怪也亟遣人连呼之皆不应则又传声谕之曰是间有酒请与道人饮之语未絶左右大呼笑曰应矣有顷即至遂延于坐问之则密州道人张景岩也年五十余居太山七八年矣须鬓皆黒漆语言纯直无方士虚诞之气饮数行探懐出茯苓松花数种荐酒茯苓出地未久齧之如粉而甘松华渍以盐皆辛芳可爱众益喜俄而倚风歌道家曲数阕飘飘有出世间意盖傍若无人者酒尽穿东岭而登道中月明可数毛髪徧至秦汉唐以来封禅坛观李斯所刻石摩挲始皇巨碑久之碑髙数丈石莹然如玉而表里通洞无文字铭识俗号没字碑古者丰碑以系牲初无铭识皆出于后世之弥文秦犹近古意其此类也欤稍降至山侧则唐显庆开元本朝大中祥符磨崖所刻碑在焉既而归卧月已亭午矣辛酉夜未艾率二子夙兴揽衣寒甚挟纩被毳而出方行数十步则道人者已于中路矣遂复至日观峯上山间莽苍晓色未分俄有赤光发于极望之东道人曰未也是阳辉之先至者尔须防霞采四出炫晃腾射众皆注目视之少顷金规一缕隠起于青冥杳霭之间道人呼曰日将旦矣既而大明赫然涌出云端恍如车轮万里直上光耀所烛东极沧海波涛动揺逺接天际是时山下防翳尚未辨色道人以手加额曰贫道居山七八年昨宵之月色与今旦之日光天宇清明洞彻太虚殆未曽有也因邀至所居庵具沐设汤剂礼意勤甚环庵之内皆素所储药余偶谓曰松根茯苓与夫黄精紫参皆君所厌饫矣颇常得异草灵芝不死之药乎道人色变徐曰吾以昨日之旦登明月嶂之絶壁获紫芝一本虽吾弟子不知也子何自知之因取以遗余曰请以为子夀且曰吾庵虽陋方将改筑而増大之以待四方之至者今幸遇子子其为我名之余辞不可则请以采芝命庵道人喜自于岩间取方石滑平如纸曰子并为我书之吾将刻诸此余虽不解书然亦不能逆其意复自东岭取道而还将命驾道人防酒来别余爱其真率因不复辞饮已厚相郑重乃去下山益险不可以车余与居实挟以二黔杖防而步于是道中游人尚班班徃来有陟者有降者有跣而进者有负而趋者流泉玲珑飞鸟间闗耳目所接无不可意余行疲甚往往掬水以饮枕石而眠延縁溪谷中撷幽花探怪石欣然不自知其足力之劳也次黄岘小休饮于道旁之酒家过水帘登其颠水中发巨石得伏蟹十数其小如钱居实贮于瓶以归既而复抵岱岳观假寐至暮乃还县壬戌发奉符将宿迎鸾镇既而不及遂宿于吕店之逆旅癸亥次郓州浴马于州之七里涧而后入甲子次石虎铺乙丑过夀张次麟台复饮于向之僧舍醉而就枕醒乃起行厯范县不宿夕次王村铺丙寅次濮州祖徳先趋开徳余为故人盛公逺所留遂宿于驿丁夘公逺置酒日暮次永平镇戊辰次开徳府乙已祖徳留开徳余夜半先发由北城绕故河至南城阍者守闗严甚拒仆久之方听客去晡时次卫南县薄暮次罗固村闻郡从尝来逆子以日晏不至而复酒家者揽余马请饮余辞以夜不果饮二鼓呼门入城遂还舍盖自往而复凡十有八日也





