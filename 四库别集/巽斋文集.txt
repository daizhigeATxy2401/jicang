　　钦定四库全书　　　　　集部四
　　巽斋文集　　　　　　　别集类三【宋】
　　提要
　　【臣】等谨案巽斋文集二十七巻宋欧阳守道撰守道字公权初名巽字迂父吉州人嘉祐元年进士授雩都主簿调赣州司户入为秘书省正字累迁秘书郎罢归咸淳三年以少傅吕文徳荐添差通判建昌军迁著作佐郎兼崇政殿説书兼权都官郎中终于著作郎事迹具宋史本传是编分甲乙丙丁戊五集中如复刘学士书辨李习之以守其中为慎独非中庸本防答丁教授书辨刘景云中心为忠如心为恕之説本之王安石字説非六书本义凡此之类持论咸有根柢非茍立同异史称守道少孤贫无师自力于学年未三十翕然以徳行为乡郡儒宗葢崛起特立不由依托门户而来故所见皆出自得也史又称江万里作白鹭洲书院首致守道为诸生讲説湖南转运副使吴子良又聘为岳麓书院山长后万里为国子祭酒复荐守道充史馆检阅万里殉节忠臣子良得叶适之传其林下偶谈妙解文章肯綮观于所主可以知其气类吉州人文纪略又称文天祥刘辰翁皆守道门人即守道益可知矣然则读是集者固未可与诸家语録等类而齐观也乾隆四十五年五月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀




　　钦定四库全书
　　巽斋文集巻一　　　　宋　欧阳守道　撰书
　　通荆溪呉运使书【戊申年时荆溪漕江西】
　　某杜门穷居常深有感于当世之故夫天地必有所依以立人类必有所依以生天地所依以立者人人类所依以生者圣贤而圣贤所以生人类立天地依于人心之理义悠悠斯世颇未有爲世道熟计者则其末将安所底止淳于髠有言今天下溺矣彼诚甞试孟子之言然犹知天下之爲溺也一世有胥溺之势犹认之以爲平地之安滔滔汩汩而莫之返求如淳于髠之能知溺者亦罕执事者且以爲何如时也自恨气力之微不足以出已溺者而生之而又窃自幸栖身于尺寸不溺之地环顾左右前后之未溺者疾声大呼使知浸淫之将及而兢兢毋失足焉则闻之者不谅而谓已爲骇众嗟夫使斯人皆溺吾亦将谁与并生也然则吾之所以疾声大呼使之知浸淫之将及而兢兢毋失足焉者吾亦以自爲疾声大呼而不吾信吾有深自悲而已矣深念当世之故诚未知其所终理义大明之世编户齐民可使各有士君子之行昔者所谓风俗淳一运祚长逺者非空虚无据之言也由今之道无变今之俗曽不足爲十年计也扶持岁月以幸其不壊乱立身此时能无恐乎汉人有言俗流失世败壊因恬而不知怪谓爲是适然耳孟子曰我亦欲正人心夫此未易与流俗言也今之所借以纲维世道者谁也观于官府而未见大吏之于小官有以养其材而励其节也士一入仕则习爲一等无用之文孔门所谓巧言孟子所谓以言餂人者权势所在虽跖蹻不患无説以誉之也曰非此无以取上位之知也然而诚有阶此而致身贵显者焉则上之取才在是也昔人入仕舍诗书而学法律今人入仕脱举业而学四六何降而愈下也且夫士得一官将受人家国天下之托所当学者何限而顾敝精神于此又复不量其人之可依与否而一槩伊周之有如不幸比之匪人何以自防也大率今之世居官一二载则举止圆熟言语低回无复有山野生踈之气所谓养吾刚大将轻贫贱傲威武者其势有所不行虽君子所养决不计他人之待已何如然而特立独行亦可谓甚难也学法令者以吏爲师此秦人之说原今取士爲吏吏道仍与士学两途一切吏文甞求是正于老且黠者则上下以爲穏设有守书生之故学而少出意见则诘难且至或侮笑之由是书生常得迂濶之名而先王之道遂爲当世之弃物凡今扬扬得志时人谓可任以事大抵熟于吏文者也所谓书生幸不见摈则异待之曰是学舘之才也士挟学以游今之世其将焉用今所谓仕宦取知于上者曰政事曰文章文章前所云也政事后所云也等而上之卿相亦由此其选也是其中亦复有王佐之才经世之业乎观于学校而未见师友相亲于善也来游其间者视以爲饮食之地而已矣而教者亦不曰教也持饮食之具以邀士曰吾能进退尔也一日横经衿佩云集讲者腐听者倦漫不省爲何説忽焉而散以是爲故事之不可废他日则以所谓试去留之进业而受知者何人也请益而有闻者何人也教者认末爲本矣士亦不自爱也夫今日之韦布他日之缙绅士大夫也未有贫居箪食豆羮见于色而他日能爲清白吏以与天子牧养小民也未有交游亲党之间见便则夺营求自之态日用于师儒之前而他日能安于命义难进而易退也未有居乡不顾细行礼义廉耻不以自律而他日置之民上能以理道化其下以无诸已者非诸人也未有其爲士虗弃白日束书不读游谈无根而他日可与临大决议借其见识以定可否爲据依也他日国家岂能别得一等士子而取之用之乎人才不竞亦可睹已则亦安得豪杰特立之士崛起于波荡风靡之余所见者大所任者重可寄以国之安危民之死生也观于阎闾田里而其等而下之者从可知也自古虽有圣贤之君慈惠之师亦必不能使风化遽达于编户齐民是故【阙】






　　抑学校之事夙昔窃甞有志今复何幸奉命承教且将亲见君子之末光惜也某未之能前也某有母年八十有一体气日衰疾不时愈前此未甞敢违膝下而就逺舘于他人之门窃第于岁辛丑而参选得缺于甲辰之三月迁延至此葢亦谩书仕籍而非果有霑禄想而念亲食不过一匕虽复三釜非老且病之所尽甞而焉用以已之寸进劳亲之颠顿官期若至势亦不行昨者古心江先生将漕亦甞招而舘于所谓双桂堂者半月而告归逾旬而得请当时甚悔逺游之轻今亲年増髙愈非前比瞻望崇台一苇可杭之地如在天上则又安敢诣所谓西涧而为旬月之留哉先生之礼意可拜而不可受先生之道德可仰而不可亲则某之分也伏惟先生清明之禀卓异之资渊源之学深厚之养葢伊洛诸君子续道之一脉而范司马二文正忧时之盛心不特凡爲士者知所宗主依归而匹夫匹妇皆知当路有岂弟君子爲之父母去年崇台一二大政广上恩而苏民瘼者实非今之君子寻常意度之所能行而讲义流传大体小体之训真切恳到闻者动心则某亦复得之郡史君伏而读之矣夫惟君子务其逺者大者迂愚不能与世上下当世如先生得自附于下风幸也然而未之能前者则又有所重也虽不能前而当世如先生不可以踈逺自外所欲感慨激发反覆究竟以共论事之终极者舍是其将谁告是以輙列其説公余一覧意者亦将有动于斯言天地之数盛衰之运倘不在他人而在先生之身则必有以处此某往者记监丞祠特一时斐然之作偶以事于学校缮冩申呈非有意于求知旋防衮笔奨借逾分芜纇之文不足多辱亦知先生诱掖后进收拾寸长之意矣继今其敢不勉书册之外无所作为固将没世毕力于此以庶几一言之几于道惟有以终惠而幸教之某私居久欲裁尺书通姓名于下执事而不克兹因邮逓敬布腹心引睇穹崇精爽飞越不胜区区依乡之至不备
　　答荆溪呉运使聘书【癸丑年时荆溪漕湖南】
　　某复防专使赐以手书及公牒咨目各一通路费官防千缗俾某前诣使台禀议充岳麓书院山长书辞谦下礼意优厚祗受惶恐莫知所对心口相谋葢累日而后敢遵禀诣台之命乃若山长职事则峯先生所谓继古人之后尘为方来之先觉其自任与望后学之意甚大晩进小生汩没无闻不宜冐昩在此遽以之自取辱也某闻至诚之感物也虽无情者犹为之动而况于人先生以贵下贱至诚着矣某虽木石亦为先生动矣一区区未甞接识之后进偶然知之不忘于心六年如一日下不求上而上求之不得其至前不已也此意岂独为一某哉凢以体天心立公道尽已分而初不以为其人赐也使先生由此大用于世司一世进退人物之权则视内外百官皆天位职有其人而与共之治之视一世人物凡有聪明才知稍出于人者皆天以遗夫世所仰頼之人而我当使出其有以施于彼也将皇皇汲汲日以失士为忧岂复俟人之求已而视名位爵禄乃自我出哉近世每病人才之陋不知怀宝遯世无处不有上之人欲俟彼之自进彼非自进之人也则明知而明弃之斯人不可得则惟求已者之是用彼之气已卑而此之势甚尊挟夫甚尊之势以临之则夫卑而前者安得复有国士于其中也天位天职一切视之为能富贵人能贫贱人之具曽未有骇目于自下求上之非而动心于已责之不尽者人才之陋固宜然亦徒见其陋于所亲接而不知夫未甞陋者固在耳目之外也易曰以杞包含章有陨自天诗曰有巻者阿飘风自南以杞包则有陨自天矣有巻者阿则飘风自南矣人君犹然而况自宰相以下以至凡为人上者乎先生道德文章卓然为当世望士若有求于先生正恐如苏公之告富公所谓无间而可入者然且自视欿然若无一有而缁衣干旄好贤乐善之意在当世诸公间为最着某不知先生之施于他人者独以某占之某于先生非有介绍之先游谈之助与邂逅【阙】





　　此一二处皆一世人所共识虽闲僻隐伏之所而有耳者闻目者见譬之至宝藏匿夜光烛天异哉大势之所在也其在闲僻隐伏之所易识也其在州县愈易识也其在朝廷尤所易识也然而有懵焉而莫之识者矣莫之识故大势亦一去而莫之返今天下大势执事之所践歴与某思虑之所及大槩亦可见矣荆益故荆益也江淮故江淮也人之所谓大势非某之所谓大势也所谓大势以其闗系于社稷之安危生人之休戚有之则重无则轻有之则中外归心无则失望此为大势而已矣今亦能防处而已虽然不欲言也虽然亦不待言也夫惟贤人君子能为天下国家爱人材亦能为天下国家爱其身葢势在人则重在人势在已则重在已其心公乎天下而不以进退用舍二焉夫是之谓以天下之重自任伏惟执事天与间气人惟旧德洊厯要地无适不宜然且以二三十年之声名而徘徊容与经纶大手未遂展布某不佞诚以为天下大势要有在也若某不过能识所在而向依焉在此无竒复岁异一岁既竭吾才未知善后之防然念平生知已间有所怀欲对靣一言往往隔在千里外而谁与语公论固有归善类固有主中外颙颙之望今当谁属向风拳拳輙以爱大势之説为左右告执事以为何如时拱侍一冩我心
　　代通内翰书
　　某比承光膺新渥进直禁林区区乡依之私倍用欣跃执事经纶器业不应久在代言之地而方深以为执事喜者为斯文也昔人谓文章与时髙下在某殊不谓然时之髙下文实为之尔从古虽甚不足道之世必有以文自任之人其人不达则已其人达其文显昭苏众聴鼓舞羣动时事当复有可观者春秋之郑宜无子产之文而子产之文足以起郑唐之中世宜无陆宣公之文而宣公之文足以重唐二人辞令诏诰至今读之犹有生气文之能为时髙下政若此使在安平无事之世而斯文所属靡靡不竞则气象衰飒国亦随之今之文在学校在举朝之议论士大夫之文而所谓翰苑天子之文也天子温厚则有德严重则有威理以开人心气以张国势所谓大哉王言一出而天下响应者此天下莫大之文也学校之士与举朝士大夫之文所学所见葢人人殊不能齐一是故其髙其下不尽闗于世道惟天子之文人以一字定从违国以单言判轻重而其文体所尙播告之下亦复翕然化之代言之选何可轻属某无似窃甞妄论今世以为必得深厚雄浑光明俊伟之才以为深厚雄浑光明俊伟之文而助成夫国家深厚雄浑光明俊伟之气象窃惟执事天与异质斯文所归奋自岷峨翺翔要途者有年矣简在上心柄用已晚顾以丝纶之重非宗工大手不可付是以在此上之所以幸斯文者甚大惠也有识之士人更相庆矧如某趋承之旧辱在异顾不后他人是虽玉堂之庐在他人为荣在执事为淹然方为文体幸方为国体幸未暇计其他也阻以守籓无由靣庆不审迩日台何似伏兾上体如眷精调起居匆匆上状不宣
　　代通淮东赵枢宻书
　　伏承奉诏入觐正位枢府宗社幸甚中外幸甚某闻之古语曰兵难隃度爰自本兵重任专寄文臣而其间有自从累迁拜不厯藩阃者军戎之情非所素知是以其所建明与所施行往往乖违不便在外者难于禀承而甚者或坐失事防在祖宗时或以方面久劳使内外一体事便顺而多成人各有能有不能而兵者重事又非可以人人能也士大夫耻不谈兵以为仕于艰难多事之世如于兵有所不知则世以为不适用之才是以开口议论若素习者某地为险若易某兵为坚若脆若为当急若为可缓身在兵间者往往笑之而聼之者或为其所诎也摭其所言而见之行则外以为无可与行者否则信而用之投之以非所长则动以败告彼固以不知兵为耻不知强而知之之大耻也天下惟通才不常有目不接行阵足不及塞垣而曰知兵云者非夸则诬彼以夸与诬媒其身而国受实祸故夫朝中之官茍有关于兵事者非真知兵之人间不可任而况宥宻之地天下之兵权举归之其闗于安危至大至重自非真知明识精谋逺算熟于方靣老于事情者不在此位伏惟阁下天之间气国之重臣忠赤通于神明威名震乎朔漠爰自犍为不道所在震扰而东淮独屹然以固田野垦辟民物康阜歌舞嬉游者闻敌骑之至容色不少变于寻常少焉僻师一出殱除防尽余则呻吟以归举足不敢靣故道天子以阁下久劳于外且东淮倚以为安不若置诸左右使兵事一出其手则吾国长城东海而西蜀也涣号扬廷朝野相庆某藐焉书生昔未甞通名于下执事一闻亲命踊跃于中輙奉咫尺之书以贺贺在国而不在阁下之开阃于东淮也东淮之重在阁下今则将无往而不在阁下昔者东淮虽许专制而国论大意必不能尽与阁下合也是以容有所拘而不得为今西府大臣国论自出昔之不得为者今当无往而不可为也以事体言之今大而昔则小以事权言之今易而昔则难阁下之位西府自与他人不同无中无外能言之而知当代有阁下旧矣徒以为阁下未在此也故天下之事至此一日在此天下改视易听凡昔之边谋军政日复日岁复岁不快人意者今当大快昔之外侮内讧日复日岁复岁而窥觎不已者今当大惩或者亦窃料阁下之心亦必有快于尽为所不得为者立中兴之隽功塞通国之大望在今一反手之力也区区所以愿一贺者为此来也坐念往事未见良图天其实以祖宗积累之厚故不使此敌得所大欲如必曰作大措画使三陲晏然尽如阁下之所以为东淮者竟何如也宰相以都督归相枢府以大帅还朝岂惟吾举国之内快此一举卓然知天子意向专在边事则闻风者早已心破胆裂矣窃谓有吾国之时有阁下之时天幸数至吾国之时也得为前日之所不得为阁下之时也兴言及此视日如流不胜拳拳忧时之心敢畧布之左右称庆之始余不敢详惟阁下察之
　　代上呉尙书书
　　某自抵庐陵日欲奉尺书于左右公事填委因循数年大负愧责坐念执事归卧家山亦已久矣久而未起岂今世用人大患亦在因循耶某甞妄论今世之事非甞试者所可当谙厯之才力量自别比年时论专叹才难而屡试輙验者往往使之以闲逸此意颇未可晓且人才非有难见以一人求之常不足以天下求之常有余今涂之人稍能论世故者皆知曰某人在某所堪某用某所有某事须某人所谓十人之众未有不公而説也不知众所指目每每不偶又独何哉岂公论虽在人而若人用与不用要是天意欲平治天下有速有迟故耶某于执事非区区懐恋知己之私徒端居深念以为近世于人大率以难取之以易遗之数十百人之中得一人焉此一人者必有大过乎数十百人者也少焉栖之于闲逸之地则又他求一人于数十百人之中而不可得及其得之则又未足以深惬天下之通望天下之通望不在今之所取而正在昔之所置然则用人尙可以为有定论否也欲无才难之叹可不可也身在外服不当出位而思然此非以为一二知己者恨时事大抵然尔执事虽暂退适经纶重任终当属之此患不除不可以望人才之用此亦身在其中者之所究知也某两年于此幸甚无他然此州凋弊之极仅逃吏责无能有所作为以偿夙心去冬以来屡祈觧职未报俞音幸亦骎骎受代矣往胶庠谓天下事当无不可为者及在班行渐知牵制之状而犹谓若身亲之容可措手自为此官焦熬万状下无以寛民力之重困上则数窘于诸司之煎廹补破架漏以日为年耿耿心事莫遂一二然后益知当世人才临事輙办如执事者久于家食端可深惜此公论之所以信向而不肯置也伏兾上为庙堂厚自保爱末由侍见伏纸怅惘


　　巽斋文集巻一
　　钦定四库全书
　　巽斋文集巻二　　　　宋　欧阳守道　撰书
　　代贺游参政出守书
　　某再拜比者伏闻暂释大政出殿辅籓海内之士人人咨嗟以爲当今之时事变日稠人才日悭自分曹列司以下可不论至于器识在上心德望在天下议论风节在朝廷老成以柱王国刚正以仪百僚有人如明公顾不少安其位而今日请退明日丐佚不如其志不已在明公得矣天下何如也某之愚亦甚爲当世惜不但彼私议窃叹者之云云虽然明公岂以退佚之意一动于中遽恝然于当世哉君子之所爲众人固不识自古圣贤得君行道岂必曰取一世之事丛于其身而后足以福天下茍可以福天下虽其身之退而犹福也执要之途名利之府自一命以上有可攫而得之者人争先焉此风至今日极矣长此不已贵进而贱退喜仕而愠已国家之名器爵禄粗足以供士大夫富贵利达之心而其末流有不可言者君子之进退众人之观瞻大臣之进退卿大夫百辟之观瞻以上眷之慇懃人心之向望萃于明公公翩然去之立一进退之的于士大夫百辟众人之上使人知有廉隅知有节操知所以贵重其身风俗之弊差可少救此意未甞不为福天下计也自古未有士大夫知防隅节操贵重其身而天下不可为也未有防隅节操之不立士大夫轻贱其身茍得忘耻嗜进无厌而天下可为也试与明公静观今世之故岂曰勇退者众国无与任事者乎嗜进者众国事滋见其无可任者尔诚以任国事之心至吾何恶其进奈何操嗜进之心以害天下一人之心如此国有受害之处下有受害之人矣且十人且百人而受害者可知也一命以上之心如此国有受害之处下有受害之人矣且进而列大吏操重权而受害者愈可知也今之世所谓何以利吾家何以利吾身者比肩立也而末流可胜言乎救今患者救此习最第一事而他事随时支掌出力修补次之明公进而任国事退而正人心意者请退丐佚若为斯地而人有不深晓其故者不然明公谓今何如时而顾以勇退为髙也哉上眷如彼其慇懃也而勇退如此仕不得志怀禄恋恋者耻矣人心如彼其向望也而勇退如此留不为重去不为轻以仕进自肥者耻矣明公非以为髙而人髙之此一行也而岂徒哉某藐焉晩末出入门下受教者旧矣知识凡近不足以管窥盛德窃以为天下之重非明公不可任如前所云亦非明公不可救故于今日之退不以知几论不以保身论而直推明公之心至此呜呼某区区之心固明公所夙许也守至迂之学无适时之才明知不与位称而犹在此揆之胸中幸而富贵利达之念不先入是以其进其退未甞敢与私谋藐焉之躯不足道而知所自贵重则亦久矣今又于明公之出处甚有感也冩胸中之所知以谂左右而不计其详焉他日其尙有以教之伏惟明公乃心王室訏谟辰告辅藩咫尺固不以去国自踈所冀体上之眷与人望之所依归善调寝兴爲天下加爱某不胜向望祈祝之至
　　代贺杜立斋除同签书枢宻书
　　某得进奏院报明公以八月只奉明纶入班西府幸甚快甚亟效时体作俪语修贺既成輙自愧曰此岂所以施于明公哉当世之有明公岂当俟今日然后大用大用则既晩矣欲贺当于天下不当于明公也然明公之清修髙节非某所知亦非某所不知天下贺宜有辞则亦宜进之左右某闻之西府号曰本兵实于天下事无所不与惟其号如此故位此者闗夷夏之观听特甚重而不轻古之君子其当重任也有不动声色逺方畏之国家无事此非一朝一夕之故葢其所积者厚矣天下惟公论不冺没虽在异族有同然者司马文正虽不拜枢副于熙寜而异时入相辽人相语震恐彼弱不胜衣之一老岂单于望容貌而却者哉所积者有以服其心也国积贤贤积望望积日君子居家而积国之望在国而积远方絶域之望故有所不用用则中外翕然故曰以天下之重自任自任者岂临事而主其事也哉平居暇时一出一处一黙一语一舍一取皆此自任意也故未用此贤也有用不用而人之贤已者无异辞斯人也不观乎其他从以厌服公议而报国之事已足矣明公之于当世是也某所为天下贺者此也而又有辞焉今世惟明公不大用明公而大用吾君当以一明公而得数明公夫惟天下之贤者必有一二焉为之主则气势翕合而所谓为之主者亦诚以得主贤者为乐也自爱明公者言之直以为当世不一二人自明公之心观之亦岂曰吾以一人之身而报国葢善类徯明公之今日也久矣法从之论思不如榻前之宻勿自兹以往共国事者往往有与已若是岂不足以大快吾志哉区区之愚始泛为天下贺中则特为天下之贤者贺因其可以为贤贺是以终则竟为明公贺某不佞思惟当世之故则熟矣扶弱补罅端未易一一细论得其至大者一説以为公论必大明而后天下可为异时救弊之证未知如今所观故公议容有拂焉而犹可有説观今之势自非君子杂错于中外百执事之列未见其可有明公在焉天下其无忧矣明公之心事天下通知之而某之知之也似深是以乐诵言之而不厌伏惟明公刚直之气清淑之质得之于天地之异禀坚确之守迈往之操根之于学问之至正羽仪朝绅灼国事体有令誉厌乎众闻涣号一颁中外鼓舞某往在班末甞在受知一人之数今以郡绂未觧无由躬诣台墀叙述万一瞻望丹阙实劳我心至于区区为善类称贺之心则固不待亲见明公而后致其説也惟明公察之
　　代人上李守书【上萧晦斋续后汉书】
　　某庐陵鄙人也庐陵史学自欧阳子秉唐及五代之笔以春秋大法正季世之事于是二书杰然出班范之上君子以为春秋以来未之有某之先祖晦斋讳某生欧阳公百年之后遍读诸史至陈夀书慨然而叹曰曹操死且千年矣犹得为地下之幸鬼乎于是取昭烈父子四十二年事收拾阙遗作续后汉书然后操及其子孙欺天下之罪暂见党于陈夀者一日而正笔诛葢先祖晦斋之心扶纲常讨乱贼不在诸葛忠武侯以下大谊诛操而不得作书者顾得以万世大谊诛之书既成将献之天子不幸赍志以没于今六十年矣葢春秋之后汉昭烈父子及唐五代秉史笔者皆出于庐陵而五代之书以欧阳子之得时行道遂大显于天下续后汉书以先祖晦斋之韬光不耀乃久藏于私家书之有幸不幸如此某生欧阳子之乡而有晦斋为之祖所宜力自振防庶几万一有立于世凡当世之王公大人有可告以斯文者奉手泽以请使得与欧阳子之书俱传又不幸衰迟之踪重厄于食贫王公大人相去之逺名氏不能以自达则此书之传与否又未可必中夜思之先祖能体忠武侯之心于千载之逺某不能继先祖之志于再世之近万一遗编之存散亡失坠且死无以见先人于地下是以破箧之藏卧兴对之时一发读则抚而泣曰天乎斯文之未防也吾祖之心昭昭独不监之哉显晦有时谨守以俟而已诚不自意近者欧阳簿以告于下执事伏防台慈索去副本窃闻卧治之暇时一翻阅有意于锓木以传也家居去郡治少逺葢出而俟成命于欧阳簿之家旬月矣请谒不敢再敢以区区之所欲言因欧阳簿以告焉某儿时逮事先祖甞闻所以论事之意曰春秋之法失国之君生名之国君卒而后名曰某国某侯某卒今生而名何也以其不死社稷虽生犹死也国者先君之国将为先君守之守之不可则继以死彼献帝者以天下之共主一日而帝魏甘心焉即其奉玺绶归孽丕之日虽不死犹死矣春秋一年不二君亦不旷年无君建安庚子之冬汉天子之位为丕所簒次年四月昭烈始称尊号于汉中葢已旷年矣然则吾书之作以昭烈之年上接建安末年为正统而不疑于献帝之犹存焉彼固大谊之所絶也小子识之夫昭烈之君臣于春秋未之讲也而有暗合者焉春秋为万世训固有谊之所有而文之所无者作变事而权斯合矣当先祖成书之日朱文公通鉴纲目之书未出也近岁得朱文公之书读之以章武接建安炎兴二年书魏山阳公卒若曰献帝至此特魏之山阳公尔纲目葢于丕簒之岁而久已絶之也此因奉遗言以呈而与欧阳簿反覆此事敢以先祖书外之意并求正于先生抑某有深言于先生者先祖殁而遗书存贤太守之幸惠兹郡者不知其防郡以积弊之极虽有长才亦屈于经理之不给而何暇与逢掖之士为商确斯文计中间惟驾部郑公甞取先祖之书进于朝得百索本既而列之秘省辛卯囘禄之变此书必不复存今存者惟家藏之本某又幸而不死抱其所藏又见先生之此来凋瘵之郡游刅处之以其余力饬学校祠先贤凡所以为斯文地者无不用其极然则是书之光显意者决在今日无疑也前日欧阳簿以先生之意告某曰前軰作郡不肖泛泛刋书恐为郡家无穷之费然亦不可因噎废食某闻此不胜幸愿葢刋书不可泛耳使其书真有补于世教岂以例废之哉今世无先祖之书而有陈夀之书学者不知汉有天下四百六十有二年而曰汉之后有三国汉之贼曰皇帝髙帝之子孙曰蜀主斯不亦世教之大阙而训后世以乱臣贼子之可为欤先生之学自朱文公者也某之先祖未知世有文公之书而先得其同然者也文公纲目之作总为千七百年世变设而及昭烈父子者才三巻愚以为建安之后炎兴之前终不可以无先祖之正史也敢重告之执事伏惟深原先祖之心所以疲竭精力于此者固望一日获见于世晦而不章如此其久自今亟赐之主盟而表章之则是书虽笔于先祖实出于先生他日因縁与班范之书俱为不朽则逝者亦増气于九泉之下矣不胜企望廹切之私拱聼严命之下干冐威尊不寒而栗
　　代人谢觧书
　　某以举子之文辱在乡贡之末出而一谢太守当有所谓四六文今世之所谓启者以贽于下执事举子之文有志者羞为之然而不得不为者舍之无以自献虽有圣贤之学经济之才欲一日而见于用不可得也今之法率天下而为时文其孰能违之某固有大不得已于此者矣四六之文今世所谓啓某未甞学也文史足以自娯藜藿足以自给朝夕所与游者蓬蒿之士择其志向之同义理薰炙未知世间王公贵人之门奔走伺候当用何礼则所谓啓者非我之所得用夫亦焉用学此而又其文自叙率用厄穷卑贱无聊可怜之语间或反是则有髙自称道无复退逊以幸已知至于揄扬主人之盛德则当极其谀辞无以复加然后以防一眄睐今世少特立不阿之士亦安知非此等文体有以甚壊其良心也故时文之下而此文又其下下举而第第而仕持此以幸人之怜已者当终其身其不自重可哀也且世无贤人君子则已有贤人君子其于人之佞已固将望而逃之而吾身进退出处自有义命语所谓巧言者鲜仁将焉用此甚巧之言以壊吾之良心哉某之举而第与否第而仕与否不可知然而絶去巧言安守义命当自今日始某闻之人各有一初心平日为学一初心一日进身亦一初心未有不善皆知学颜子之学皆知志伊尹之志者也他日夷考则意向之所之不若二人是何也义理非踈也见趣非闇也剖别古今人品某贤某不肖非无所黒白也然而为彼不为此者境一变而心一移也夫惟初心难持能持初心可以大有为于世先生之初心某亦得而窥之矣先生出入中外几年于此而今日安得窥其初心某见先生今日之心皆夫人初心之可愿者也由今日而逆其心先生何以异于人哉能持其初心而已矣易有之履之初九曰素履往无咎象曰素履之往独行愿也伊川先生以为人于方进之初惟当安其素而行若富贵之心与行道之心杂乎其中则失其所可愿某愚不肖窃谓一介贱士今有自进之阶正履初九时也今日此心实立方来之得不辱其身以自附于前修在今日否亦今日然而立今日之心易持方来之心难由初九之素履积至于上九之视履考祥而后天地之间可以无憾士之立身如此所谓亦可以为成人矣国家设科举以待天下士其未举也教养作成无所不至然其间犹有进取之后显畔吾道而末如之何者今是邦也不幸前修之典刑差逺而义利之限界渐以不明中朝名流有仕于此吾党皆将视之以为趋向然而心事光明表里如一如先生者近岁亦无几至于鼓利欲之塲创茍贱之涂销铄太和壊治锲薄使后生小子靡然从之以为当然则其遗是邦士习之痼病卒未易愈此亦志士仁人之所忧也先生于某宜何以教之某不敢以一举一第为足以了此身而先生之为是邦亦岂谓一劝驾之劳足以幸庐陵士哉猥于参见之始不胜愿望之私先生不鄙掷而览之终篇亦必有怅然感于心者夫此正可为先生道未易与他人言也先生裁之
　　代人为教官求职书
　　某读易至于艮之上九曰敦艮吉艮止也居止之终卦极则变而犹止焉其自处则甚厚矣圣人于象特以厚终称之今夫不可以行而行不可以言而言轻举妄动自取悔咎者固不足言矣非其地不行非其时不言以所负自重而不果决于进取世固岂无其人然而不见可欲而止者见可欲而动止于其初不止于其终故静久者躁必甚恬极者竞必果此厚终之所以难而非终则无以见厚之至也某之无似自处于恬且静者素矣恬之为竞静之为躁岂惟顾义理而不敢抑竞且躁非愚性之所能是以自先生分考以来幸衡鍳之分明虽屡以区区之文辱知遇而学舍陞陟之常法未甞轻有所请今者先生得代而趋朝虽于某未甞有一级一阶之进而夙昔文字间之受教所得为多且某受教之心与先生作成之心固皆不在夫区区陞陟之间也虽然恬静人之所自处而进退行止则时实为之以上九之敦艮终于艮矣而继艮为渐非艮之欲渐也时乎渐则固无害于艮也圣人序之曰物不可以终止先儒亦曰山之所生与所反皆进也近日试先生置之首列窃以为有渐之几焉渐进不极也名之曰渐序之不越次者也夫惟序不越次而后无害于艮不然则静久者躁甚恬极者竞果前日之所自守者皆非矣区区之意以为先生三载于此某为诸生辱知既屡则自诸生而进之以一小职序之不越次者也易所谓渐也三载未甞有所请倘可庻几所渐之始乎且渐之象曰山上有木木之髙有所因也先生为后学所宗髙山仰止景行行止某虽无耸壑昻霄之质涵濡善教差有生意且自幸其不为不才之樗先生更栽培之若自是而条达畅茂以大有所成则一柯一干稍有益于人用者皆先生之造渐之彖曰进得位往有功也请以自此而往者为先生终望先生亦终进之
　　代上执政书
　　比者伏准省劄以某将漕江右就领洪都超从郎省华以阁职不辞而受非分所安谨已即日具奏矣涣汗不敢固请深惟圣主简异之恩公相曲成之造岂伊绵薄所可称塞抑区区素愿两年所以施于庐陵而幸少遂者輙于拜命之始敬申书于阁下某书生无他长独闻古所谓悃愊无华之吏日计不足岁计有余者心切慕之而观近世士大夫以才干称以风采闻则往往异是某之所自谓未必与此等意见合独頼圣君贤相深谅其心故郡事几及终更即畀之以一道转餽按察之寄事任既重宜有改图而某守其迂愚犹滞前见岂不愿以才干风采自见者作意为之亦非所难顾以为有君子之才干不以苛急趣办为竒功有君子之风采不以刻核峻暴取能名无能名上下俱利用度不为不给小大相安部属不为不清如此而分一道则一道之福也不然无才干而庸谬不可不庸谬而苛急趣办愈不可无风采而罢软不可不罢软而刻核峻暴尤不可世所谓才干固甞闻之矣一有财赋之责即以兴利自居名色甚新计较甚悉上之人其谓果可以为信否也一利之兴増入之数必多从其増入者而计之谓宜日富一日岁富一岁然而未増入之先如此其煎熬也已増入之后煎熬则又甚也日贫一日岁贫一岁所兴之利将以谁归如此而为才干也其可谓才于其家也已夫事权在手何事不可为日取至弱之小民而榜敲之何财不可办此正不待大有才干者然后能致以毒民命以戕国脉则正不才之大者或者快其有用过矣似此人品当事任不过一二年而流毒常五年十年而未已后此者纵有恻然拯救之心而民病极不可复苏席巻梱载之归装不可复得天下所以愈困而不可药则误认才干之説壊之也至若所谓风采亦何难之有一道几州一州几邑时击数人以振吾职防有不幸者当之寜过于多以立威声虽伤于误亦不顾恤如此则世且翕然以健吏目之矣其间又有喜怒任情专快怨愤变乱情实颠倒是非小吏在其下风惴焉数日以幸去未必以职业不修得罪而常以逢迎不至为尤未必以不得民心贾怨而常以游谒造谤为恐其有不吉不廸罪状显著则反佚在简书之外非委曲于势要则廽防于私情公论何以更得分明人才何以更望成就且甞闻之不教而诛谓之虐不戒视成谓之暴幸为所部之长谨身率先使属吏如事父兄有所耻而不为不善纵无所按何所不可不幸不率教诲自蹈罟擭有终不可容者去一人可以福千万人此固不得一以寛大从事也不然亦须为世道存公论为吾君惜人才且按察属吏但当使人畏国法尔岂愿其畏已哉今其甚者至于掩人不备笑语相接之间按章倐下莫知何时何其谲也彼实有罪自当声之于众而去之至公至正可以服人而将焉用是此误认风采之説又今世之所是而不以为非者天下事势极矣民命人才正须着意爱惜而此二説实败壊之恐非国之福也怀此欲言有日于此深恐为不我知者病彼闻斯语且以为庸谬且以为罢软曽是可以称部使者之职不知世道不堪以决裂败壊必曰才具必曰风采误人多矣决裂之尤者也某之为此言则有所自信者矣待罪守土两岁赋入求额外之办集固无之而若上供若和粜若诸司之应副若本州之支用亦未见其他有亏损属僚人品自是不齐甞按二人非其得已中人之性可化不若律之以身自到官以至于今潜察一人之所为固有惩创自艾由贪而防若二人者矣自此转餽自此按察必不使职事废弛用度乏而部属玩然亦岂必如今之所谓才干所谓风采也自幼读书以至作吏本之于古圣贤之意参之以世故治乱盛衰之所以然而反求诸其身得平实二字以为庶几可以终身行之者夫才干非恶称惟心平实则不苛急不趣办而赋入可以及数风采亦美名惟心于平实则不刻核不峻暴而按刺可以得真诚不自揆以为人人此心则可以结人心可以永天命助成国家无疆之福亦惟公相于得君行道之秋量能授任之际主张此意使某亦得以安其所素不复迁就他説以自转移则为幸大矣有人此有土有土此有财有财此有用请于此为国家植根本有诸已而后求诸人无诸已而后非诸人请于此为官吏立标凖非曰能之知之而愿有行焉昔周人称召伯曰我任我辇我车我牛言召伯成转餽之功也而滋养民力使有所从出则见之首章曰芄芄黍苖隂雨膏之汉魏相刺扬州守令多所贬退号为有威严者丙吉反以愿谨重为请此非劝之无所刺也曰谨重则大有説也某才不敢望昔人而有此二职在敢尽布腹心于公相公相察之使诚得安其所素则某固亦愿有以自见者防当罄竭以报万一

　　巽斋文集巻二
　　钦定四库全书
　　巽斋文集巻三　　　　宋　欧阳守道　撰书
　　与王轩书
　　某庐陵后进文学一出人下年长以来自知胸中一无所挟不足以自立于世里有益友教我读孟氏之书其説曰子之志吾知其愿为正人子之质吾惧柔之胜刚也读是书可以自广可以有勇学所以变化气质也子无忽某敬佩其训从事此有日矣虽愚鲁之资不能章通句晓然日自省循区区识趣颇谓少进至于今兹殆未知世间复有宠辱事也对防大廷愚不自揣輙及言路之是非乃不计文巻之经其目拜恩来归既十日而倦就选意且以为奉亲差乐不能仍进取非朋友相与作意从臾则至今一无官进士也葢愚性所安如此甞自谓世间同气相求正未易得前辈典刑我之所愿亲者彼未必屑于相与其不然者彼固不我乐而我亦厌之他日出与世接正未知所遇何如诚不自意需次之日乃见当世盛名号有气骨如正字者通守是邦而又备数于所谓鹭洲书堂为生賔通相遇也则其愿侍教诲自应朝奉谒而夕请益顾且迟迟两月未即造前初则疑而去之继而奉再三之谆谕黾勉禀承始敢就列而犹未之敢安也岂以正字不得我心之所同然者哉于正字之所以教学者诚有所未晓故也既奉命就列矣而尤未之敢安则谨治其説以探正字之谅与否正字而我谅则继今受教其何有已不然区区之愚既有不安于其心而能委曲善柔进唯唯而退黙黙以茍饮食奉给之得者平日之所贱也而寜忍为此古人有言曰善人能受尽言虽以君相之尊而卑官贱职下至刍荛敢以所见告者恃其有能受尽之资也正字于君相无所隐避某于正字岂复惧其我罪哉某有愿言于正字者正当世之贤乃不幸而有轻士之迹士固未易轻轻士亦未易使日至于前皆委皆庸俗吾固得而轻之然圣贤待人之气象尙有不然又况未必皆若人者乎鳯皇翔于千仞览德辉而下之物之去就犹有择也美哉水洋洋乎吾之不济此命也夫夫子之有叹于此也恶伤其类云尔今书堂虽小某请以大喻之书堂天下也提督宰相也其间自执事而下百官有司也宰相秉国之钧一日在位尽知百官有司之何若人若贤不肖一日而去之岩穴之士有肯复出而自贱其身乎一介取予与禄天下同则书堂之去留与后来仕路之进退同也正字之去之留之与宰相用人之进之退之同也愚闻之圣门曰进人以礼退人以礼人如某不足为正字道正字之至此且以讲书彭君学録康君为何若人也使二老而无可取往时江史君亦自具眼者固不应枉驾而屈之又不应称道其人见之记书院之石刻见之请赐额之奏牍也好恶不当以一人而定江史君之见借曰不然不应此郡之士心服之者众而不服者寡也则二君亦必有可尙者矣讲书彭君气直面折人过是其所长学録多识近世诸贤言行而笃为礼者也此二君者其于区区愚见亦不能尽同然夙昔之心所素敬也后生小子未经师友执事学文好轻前辈往往自以为莫已若也为俗化地自应使之敬事长上稍存典刑此事闗系良不为细今若示之以无所可敬则异日乡曲尚何望其犹有善俗哉正字固眼髙四海抑通守此邦教化自出能不为此邦后辈地乎二君之去如遣吏胥勒令去职而已安在其退人以礼也此某之所不容不疑者一也直学呉君气宇轩豁语言刚正与之处数年未甞见其一日软熟态其好修近于矫俗则有之若囘邪倾侧不择人而与处则保其终身必无也性若疾邪与人多忤招尤得谤亦有以取之然人品如此亦可谓不易得矣某虽晚末未敢妄议其为人斯人而遇临事不夺防有可观名虽肄于国学然居家之日甞多前此书堂扶植赖其力若曰肄国学者不当复有此书院则如某辈乃滥叨仕版者也未必彼不可而此可今其人未甞一识正字之风采而正字遽去之此某之所不容不疑者二也诸生之列贤否混淆然贤者亦稍稍多于不贤者以其混淆也而谓是皆不可存不贤者正恐他日犹有介绍可前而贤者一见风旨不一再至矣前日混试耻于自鬻者颇不肯就以为纵使中选何敢冒昧而处斯堂也愚心非谓正字之一切更新为非也其间诚有可鄙可薄者在焉去之诚宜奈何防枭巢毁鳯自不集何必不分防鳯而俱逐之乎此某之所不容不疑者三也某于正字敬其立朝敢言敬其轻视官爵敬其身负世望独此身生于庐陵者也居于是乡愿为是乡俗化计诚不愿他日后生小子谓长上有时折辱之为可轻人品之可与为善类者与一二不肖无所分别故窃怪正字有轻士之迹是以冒昧不顾罪责而輙言之子夏曰君子信而后谏未信则以为谤已今正字不鄙而进之则亦既信之矣谏之非谤也亦明矣正字髙明之识且以敢言闻天下其不我罪也亦可必矣不然而犹罪之也已之敢言而罪人之敢言也谏而以为谤也则某居家姑读吾孟子沈酣玩味之余然后徐取他书择其能调吾气而反之和平者读之此时无忤于人复至书堂亦未晚也正字可之否之进之退之某颜子之为师而黔娄之为友后山之与居而靖节之与稽其贫而不茍得粟也素矣愿正字重议其可否而轻议其进退至于受防之氓敢贡其狂言于通守则郑乡校犹可议执政也况今兹有道之世乎明公裁之
　　辞鹭洲月送书【应倅】
　　伏防台慈以某备员賔于鹭洲书院赐之钱纸名曰月送仰认盛心感激何已安坐于家月得钱万家本至贫宁不利赖抑前此所以再三控免者不为无説兹敢不避烦凟而申言之某于此书院之立敬之甚慕之甚未问前太守惠教郡士之初心但是一瞻御笔昭揭在上生是邦者忻幸之心当何如哉讲明义理一正人心谓宜数年之间必有大可观者诜诜学子夫岂无人而况长上辈行前此盖有肯游其中以领袖后进者所恨一二年来战士心于区区得丧之塲一二长上既颇引而去之而其间锱铢升合之予夺亦足以使或者为之动虽往事无足深咎然气习日入于薄矣茍志于得何所不至外间识是非知羞恶之善士愿以所学就正于师友者薄书院而不肯前何者上之人方谓一予一夺可以轩轾士子有人心者固惧或者之议已以为亦为是锱铢升合来也有如迩者某之承命以来盖深认执事之盛心不可终避而区区此心尚欲因縁与进之后稍与其间一二知心商订一是之归以无负书院开创之本意耳然心事在我其谁知之亦或私窃相议曰是月又可得若干俸矣虽一再引辞未必不心欲之姑备礼而已矣噫嘻悲夫予岂斯人之徒与某之心徒以为书院者吾乡里之书院扶持美意使不失坠正生长是邦者之不得解也书院不可望望去之以为髙武谕仕于此邦召而还朝则去之矣犹且畱意教育以士之无所闻见为已忧奈何以生长是邦者而视书院如浼已哉辞至再而不敢三盖谓辞之不若俛而就焉以为中道之从也然而不能免于或者之窃议何也彼见比年士习之惟得是求也彼见某之素行之未孚于人则亦求所以孚者而已矣且某承命之初甞告于下执事曰必不得已请受其名而辞其实执事盖心许之今缗钱亟至是将使并实而受之也是前日之辞为欺也若曰书院以为俸则不可受以为月送而将之以状则可谓隆礼矣不可以辞为俸也而不受有状以将之也而受之则是要上也始者公文名此钱曰朱墨之费盖为防检课册故耳亦既以故旧有嫌力其责矣防检课册之不闻预而朱墨之费则如故彼君子兮不素餐兮恐有诵此以见告者而无以对也数者隠之于心畧无一可昨告将命者曰幸返此钱于故府容某具状辞焉伏惟执事深亮其心而特从之某诚有时造书院之心但得无此缗钱以贻或者之疑诮其造也无所愧于十手之指矣如此则所得多矣胜于缗钱之得远矣以某之不肖犹能辞缗钱于书院则是凡游书院者果不计利之得丧矣外之善士知自贵重者可以来矣如彼则无一可如此则有数可所以决于必辞而期于必听惟深亮其心而特从之续凟崇严不胜战栗俟命之至
　　通萧宰书
　　伏闻天子有命以明府宰庐陵某庐陵人也前令尹甞以学事之重不鄙庸陋引以白副于明府此来当用今所谓四六语者通姓名于下执事而半生学文雅好庄直不敢以四六语为当然未见君子遽道盛德以为佞独念辞之不可以已既忝与学校而无辞以自献明府其谓某为何人斯他日纵不鄙弃仍位之公堂而心不预孚则亦茍焉为容而已物不可以茍合故受之以贲是故敬撰其説而明府择焉某闻之有人民有社稷必立之学此朝家之懿典而三代之遗意也夫学重矣而或者视之为文具其谓此告朔之饩羊也故宁弊弊于防狱听讼之末而俗化厚薄之原在所不计蚩蚩之民夺攘矫防以丽于辟不婣不睦不弟不孝之事日至于庭居官者执而挞之戮之而无悯色无怍容其甚至于名为士者口诵孔氏之书而身为战国亡秦史传所讳之习俗当官者亦曰士行之不美久矣举天下皆然而今有一州一邑者安能遽以身任教化人持此説莫肯扶持则夫沦胥以败将何以善其后夫俗化有原士也者诵诗读书知今古晓义理上之教化所先及士习既厚薰蒸浸灌渐及齐民盖虽十室之聚亦必有一人为士闾巷之人必于其身观焉见其善而忸怩于不善纵有冥顽无耻不可化诲者亦必有良心不冺天理油然而生者使此二人者数正相当则吾民亦已半为善矣又况人心同一天理蔽可使明而迷可使复乎有人民有社稷不可使士不知学其重盖如此然自近代以来养士于学而实不以学教士口体之外文艺不废则已幸矣德之不脩学之不讲闻义不徙不善不改谁警防之舜为法于天下可传于后世我由未免为乡人谁以为耻士如此而为士则民何则焉文献之邦化为陋风诗书之泽转入市习日移月改而天下大壊矣嗟夫此正可与识者道尔有志之士得百里之地而为之宰便应以教化为第一事以风化之美恶为已责邑而无学犹当自我创立况所素有者乎若之何以文具视之庐陵为县自宋兴未久即有显人以故乡犹至今有善俗而士类特众学宫之建自绍兴以来百余年矣其间贤令慨然有志于斯者犹可一一数中间稍失初意士各取廪食以归而堂序斋牖空无一人比年初革弊陋差有书声永嘉谢公尤以加意旬有课月有讲当是时某归自在所谢公实招致之愚不自揆亦颇以区区所见谂之同志曽未数数而谢公去继此者非不踵前规县事倥偬或所未暇课犹十之一二讲则希阔甚矣某尸素其间盖未甞不赧然内愧也明府此来诸生引领以俟训已子路所谓比及三年可使知方子游所谓君子学道则爱人小人学道则易使皆在明府一意向间明府视以为重则风厉之下当有自奋拔者夫尊徳性求放心学之用工固自有的而其至切至近目前易按之理惟在明辨义利间今来自学校则相与为利而已干进公堂惟得是竞士不重其身升合丝毫在所必较居官者亦不居重于学悠悠末习谓之何哉夫凋瘵之邑诚不易为簿书期防委至其前诚不易理学廪之悭乏养士之不继亦诚不易充拓独崇重学校一意肯以为一实事不以为一虚文则在有位者深切思之虽焦熬窘迫中常使此实意流行乎其间训诲诸生必及义理文艺之外间察其操行之可取者而少进之举善而教不能则劝始以此风士类终以此风齐民此亦仁人君子得位者之所屑为也某年且强仕于道无闻滥得一官而亲老在念宧情特薄闭门读书有友生数辈栖于私塾朝夕所与讲论不敢自畔于圣贤虽无片长而明善诚身事亲信友不敢不勉甞以为士生宇宙茍不能悟成已成物则已为乾坤父母之不孝子若不谨其身以不善不义为闾巷先则履戴间何以自容故每窃有志焉而前令尹进之公堂者亦往往以此又念尸素之甚无少益于学校輙吐所见以告下执事抑所谓同主学事云者特仍此学之久例一以待次官为之而某实非其人也明府之至倘不废罢此例则别择德望之可以信服诸生者延賔之斯席某何人哉致书之始未敢遽及专俟下车别布恳欵伏惟幸察
　　复刘士立书【又字成季】
　　某读书自是心麄重以遭罹祸难心诚凋耗荒疎益甚犹以惧忝所生不敢不学时取故习温之尊兄进学日新岂某所敢望来书训谕谆复朋友中求如成季有几人哉敬佩厚意无斁然愚心于兄学有未喻者敢不一一叩请兄之意固望某早得所安必不以其愚钝难镌领解不速而遽厌之也中庸首章所谓慎其独大学首章所谓致知在格物兄以新见易旧见自谓今日所悟卓然契先圣之本心而儒先皆未之知也兄断断以所见为是则某安敢异辞若犹取儒先之説反复敷演以与兄所谓新见者抗辩则此固兄之所决然舍去者其不见听必矣虽然未能领解则亦安能茍焉以为同也中庸书自天命之谓性至君子愼其独才十数句而指示本体亲切教人更无余蕴自此以下只反覆发明而已子在川上曰逝者如斯夫不舍昼夜此无极太极之妙亦谓之诚流行发见充满周遍无所间断者也而不可名状及生生化化人物皆得之以生而人最得其全诚者天之道尽在我矣此不可名状者如之何而名状之其惟曰是无所间断者是逝者如斯之説也以无间断之心契无间断之理当此心无间断时即此理无间断处无心外理无理外心安行利行勉强而行其至一也其不然者理本无间断而心自有间断心虽有间断而理终无间断以刀划水使作两截岂有此理故圣贤指此理以示人而教之以愼其独愼其独者无间断心也久久则纯熟矣篇中所谓博厚高明悠久之类则此理也所以行之者一之类则此心也天之所以为天则此理也文之所以为文则此心也彼圣人自然一自然纯不由愼独入而愼独者亦终至此此者何博厚高明悠久天之所以为天者是已以兄之明岂不洞然于此而今日之説则谓独即此心之正无二之名此心存而未发者无思无为不偏不倚是之谓中是之谓一是之谓独某诚不能晓李习之谓愼其独者守其中兄谓此语与兄合者也中庸曰道不可须臾离习之为之説曰心不可须臾动动则远矣非道也即兄所谓不愼便去了者也某便不晓习之此语且喜怒哀乐未发之谓中发而皆中节谓之和未发之中不能无发发而中节则谓之和矣今曰心不可须臾动变化无方未始离于不动夫变化无方未始离于不动则可心不须臾动则不可动即发也但守取不发之中而禁其无发可乎先儒于此只曰此俨若思时也不曽禁其无发也习之谓心不可须臾动故以谨独为守中而遂谓此心才动即有睹闻其复之也远矣此等语意佛书中屡有之而中庸本文恐不然也程子于不愧屋漏愼独中间着一与字盖语势当然兄因此一字而遂判为二曰愼独非不愧屋漏自得兄説庄然以思凡前之读中庸畧有防于心者至此乃皆不是不知由前之説有何不可而必欲嗒然以坐无思无虑为守中耶又不知兄指独为一为中别有何据而云耶独立独居独言独宿独学之类皆一人无与为对之谓诸经中未有以独字为心体者也果是心体字面程子何不轩豁明决言之而仅着一与字于不愧屋漏之下以疑后学耶此书末章自知逺之近知风之自知微之显以下所引诗潜虽伏矣亦孔之昭相在尔室尙不愧于屋漏之类将皆不得为慎独乎首言天命谓性而教人愼其独终言潜伏孔昭不愧屋漏而复归于上天之载无声无臭首尾意脉圆备贯通未有如此书也至如大学亦有愼其独之语系之诚意一章上下文以自欺为戒以小人闲居为不善见人则揜其不善而着善为无益闲居无人时也见君子有人时也独字尤为分晓兄于此将亦以谨独为守中乎某浅陋不敢与兄力辩兄实见教某岂不认诚心哉然兄至诋朱文公为不识字义则恐过矣格物之云前书固甞深言之以为心中无一物而备万物之理理聚于心而散于物于其散者格之积之既多自有豁然贯通融防处此一贯也此下学上达也物之为言何嫌于指外物哉兄必曰不然以此物乃有此混成之物其为物不二之物引数物字以证物之非外物夫物何莫不自无极太极中来今未尝从原头格此一物则是谓即事即物者皆可外也夫无极而太极以生阴阳万物万事由之而出者隐而显也万事万物推而皆可以知太极之本然显而隐也兄以此物只原头一物则万物万事之理皆可外万事万物皆可外则隐显岐为二矣程子所谓今日格一件明日又格一件久之脱然有贯通者彼何谓也自此而往读书穷理即事是学之教恐皆可废矣夫当其未为两仪四象则太极尙不可得而名而何物之云哉兄之下学记曰天也命性也道也是形而上者也身也心也意也耳目口鼻四肢也是形而下者也脩身正心诚意皆是下学而身之本曰心心之本曰意意之本曰知知即性也性即有物矣人茍能格其本心固有之物则知天而至于命此下学上达一贯之旨也夫圣人所谓下学直先于日用常行事所接处学之尽心知性则知天则反本穷源之极处岂初学可骤语之哉今以格其本心固有之物为知天至命之本而指脩身正心诚意之下学为格其本心固有之物之本信如此説则是大学之本文当曰欲格物者先致知欲致知者先诚意欲诚意者先正心欲正心者先脩身句句节节当倒看不当曰欲脩身先正心欲正心先诚意欲诚意先致知致知在格物也兄至高明何以一旦尽去行远自迩登高自卑之见而为是不可晓之语耶兄之始学本亦自迩而远自卑而高今学之几年得所谓高者远者则撤其梯级断其涂轨告人曰合下便远合下便高不从彼处节次也而可乎哉兄之学大概象山慈湖之意居多兄不谓学乎象山慈湖也将以象山慈湖为已合也晦翁之学兄往往以为不然当时讲诘之纷纷犹彼此不能心服今某不自度其荒陋而持井蛙之见以对海若知其不可而不敢已者兄以爱我教我之心至则某不得以倘然受之也兄非他人泛名学者之比观理如此其富用工如此其至著书满家直以开晓后学为已任窃料兄所屑教者甚少如某之愚兄辱收之以为气味之同愚心有所未安如兄之学若又隐黙不言茍焉阿和则是兄固厚我而我则薄兄也且自某之外肯以所未安者复之兄知犹有何人哉是以尽冩所见以求一是之归如曰不然更乞赐教别纸所教尤感昔有陈绛者在福州賍污之名彻于上听王沂公为首相亦信之吕许公独不谓然一日出一御史为本路澧使往按之凭一衙校防献荔枝者之词以为所闻皆实也賍以百十万计上下俱无疑矣绛不心服遂起制狱他日反皆不实沂公虽重德不无轻信之失许公心事人谓不及沂公也而于此乃得之何耶君子重入人罪不敢欺天且赖兄更详之今之所谓君子今之所谓小人百年论定安知不易位也此一纸自合详答作此书已三二千言故于彼畧焉虽然感兄左右正救之意不敢忘也







　　巽斋文集巻三
　　钦定四库全书
　　巽斋文集巻四　　　　宋　欧阳守道　撰书
　　与刘后村书
　　守道拜别四年矣不拜一书而意念所向无一日不在书也世人以此为尊仰常语难取信然闻有指画空书佛经者不用一纸一笔而平生所积殆数千巻精诚之至此地大雨为之不湿东坡先生以为真实非虚幻也某于先生犹冩经者之于佛先生宁不鉴此精诚耶方山长前一月告我归期而此书直待临行数刻间方能作作亦赘矣怀感之极者有言犹浅也山长来时防寄赐壬戌送行诗近又得闻竹溪先生夜坐见忆聨书殳二韵先生于后进拳拳之甚矣囘忆前事狂妄触罪无可悔者独惜昭庆寺中拜饮饯觞而小侍史以片纸报长令似之所遭继得椠墨示喻曲折乃知奉累有由而先生自此亦连疏请老虽先帝君臣之契如此浩然归志终不为留也先生得去二十年之心至此始遂其为慰快可想而知然遂使宗工大匠忽动念于几微者谁为之与先生还第三年矣耆夀康宁如此当时无拜留孔戣之疏者诸公为先生谋特重为先帝谋反轻也近见髙文续集不自序引缉熙宸翰与宠行扇面御诗冠之使人感痛不已去年鼎湖今夏桥山之变遥知法从旧臣情深父子甚于枯葵霜之句嗣圣访落惟耉成人是任而先生茹芝山中何以追前遇而报之今耶竹溪去后村几远观夜坐句想二老时时防聚不特如赵康靖作意访欧阳公恨晚生不得步趋其间也山长之归使人有偕行从往之意顾平生局促纒绕安能如季膺付二陆舟哉某今年五十有八气絶衰无复有门外分毫意绪一自去国不以字到班行诸公间古心在建宁犹通问自其帅福袁归有渐更不以名字到前动其记忆颇闻先生闲中犹对人拈起不肖不少置或为书以告人此虽爱我而非所愿望也苏子美
　　与王吉州论郡政书
　　守道仰惟阁下盛德礼恭如谦九二以贵下贱如屯初九往者亲屈千乘俯临陋巷阁下之意必谓某受防城郭或知民病而晓事情可以时备咨访禆仁政之万一非徒以其记诵文墨而姑与之也他日一再进见阁下必命以少俟众客之退而特延之便坐盖虚已尽下未有如阁下之用心而误防礼遇未有如某之幸者顾以识见短浅未有所试民病虽接于目而事情实闇于心故久而未有所言今者民食最急救之之防一日少误则有一日之患请为阁下条説而阁下择焉伏闻郡家以米直踊贵为之措置而禁约増价谁为此防以误阁下乎是促之使愈贵也夫今所患者米来无路増价非所患也上流至城近者不过八十里逺者百数十里尔岂应视若外路他州然乎今闻彼用遏籴之防而施于城郭之民全仰彼米彼米不至民何以为命且以吾之管内而八十里百数十里之上米不与流通则吾自食于带郭之地者几何窃闻诸县约束其境内甚严未罪米主先罪般稍人稍畏罪无敢揽载某询诸水滨以为米舡旷日不至其仅有至者非诸县之米乃带郭境内人家之所发粜而其数目希少牙人与铺户前途守等争先籴之如攘夺然相与分三五石至十石止瞬息而尽未有一铺得籴二三十石也如此而求价之不増其可得乎且吾州郭之地岂惟民数稠宻而已仓廪在此受诸输纳者未毕也上流米下流通颇闻苗舡陈乞通往计防用使亦自有费故中下税户有合纳州仓者米亦不来但止附钱与在城揽人使就此自籴而输之如此防计则是吾带郭境内之米非惟为供当所之民食且不足而又以供外县苗斛之入仓者也此害不除何以善后今入春几日景象如此自此至于夏秋之交米岂惟贵将至于无彼诸县者能终不我恤乎今欲得出给榜牒劝谕诸县使放米通行仍责令牙人前往诸县招诱籴者如有米舡经过口岸辄遇邀阻仰米主及牙人赴州陈诉则旬日之内米价不禁而自减矣此一説也市井常言凡物之价闻贱即贵闻贵即贱人闻庐陵米贵之声如此彼有米者岂不愿乘此而争趋之若舡只流通趋者凑集则即贱矣盖不禁米价乃前世良守救荒之所已行也兼粜者但当诱之使来不可恐之使匿彼若米载而来生事之徒与之喧閧以増价犯禁告则所増之钱不足以了讼费人思及此岂复肯来铺户所以贩籴者本为利也彼本浮民初非家自有米米所从来盖富家实主其价而铺户听命焉今为之禁曰尔铺户之价每升不许过若干若干者因铺户而纠牙人之罪彼若恳请富家原以若干之价得之安能使之不营一钱之息而还以粜于人乎若使价长不已彼安肯折元本出粜以从官司之所禁乎事至于此岂惟富家畏事不肯出米而铺户亦且缩手至于停闭非活法也故曰不患价贵而患米之不来其次则有劝分一説今郡之所见行累年劝分其弊百出不可不察也劝分者待官司行下开塲日分者也往时仓使徐侯守郡冬月米贵即甞禀知徐使君请榜谕富家一面从便及时自粜止要民间有处可籴不必听候劝分是时富家听信米却自出其后郡遇凶年无不劝分而行之未有善者何以言之盖城郭富家之有米多寡不一未必人人有余也岂惟城郭乡都亦然甚有余者所未论请论名为富家者而其米未甚多者一自劝分久为定例于是此等所谓富家者不复前期私粜但谨闭蓄之以待公家一旦之命盖不俟命而先自私粜不足以塞官司后日之责私粜而米竭后日无以应命罪且随之彼止有此数也则其势安得不闭蓄以待寻常此等富家与铺户俱粜小民日籴斗升于富家既足以杀铺户独粜长价之势而铺户近有此等富家可恃若舡米偶不至则转籴于此等亦足以暂时应副铺面至阙贩劝分定例之后富家既蓄为应命之需于是官场未开之先铺户与小民往叩其门而不应矣小民惟有取诸铺户铺户惟有取诸舡米则其踊贵亦安得不谓之促其至此哉故甞为之説曰二月已后富家之出粜此官司晓然劝之使分也正月以前富家之不私粜亦官司隠然激之使闭也每旬小民沾三日贱籴之利此官司一旦利之致其食贱也每旬小民有七日贵籴之苦亦官司积渐成之致其食贵也天下利害常相反而相生此岂徒滞一説之所能通乎去冬某本欲趂早言此第念小民但知劝分之为恤已安知此説正以阴消米价于冥冥之中传闻易讹恐彼谓此但与富家为道地故不复言今者伏闻郡家举行劝分见其端绪开场不逺则只望于所劝之中尽寻其弊而去之当去之弊不能知其方来惟言往岁之弊则可以推知矣户产有多少事力有升降所谓各厢之劝分纠首者必其事力户产之超出乎众者也吏常与纠首为宻而多抛子数与其下被纠之家使被纠之家无词则均认定数者众而纠首之责轻矣然而被纠之家争多竞少未有尽无词者有词以求裁减则往往妄疑以为必嘱吏而后行于是裁减有嘱吏之费当粜前一日呈様定价一听官判价随様而低昻亦未必皆由吏也然去年有以甚白占米官定为一升八钱者矣小民乐得白占甚于得白稻有何不可而如此裁之此虽上熟之年未有此贱当此饥歉但得富家出粜价平小民有处可籴则足矣何必限以一色晚稻而轻视白占如此乎人心怀疑以为此亦失于计嘱之所致于是定价有嘱吏之费及其粜也有所谓发下槩量之人有所谓防撞粜场之吏发下概量之人终日供待醉饱而优劳之犹不满欲也而所谓撞场者意气轩轩与富家抗礼稍可欺者复陵铄之贿谢之间少拂其意则诱数辈细民使以升合悭折为言而罪罚立至矣升合悭折诚宜罪罚然为吏长意气而使粜家凛凛亦岂所谓安富恤贫之得其平者乎复有家居城内使移米而补城外之零粜家居东隅使移米而补西隅之零粜米非轻赍物也用夫搬运费又若干就中岂可无区画移那使各从其近者大率富家一番粜毕日夕张罗方敢自幸以为免灾使至于此安得谓劝窃甞深念天下之事平心处之官司枵虚既不自力以养贫民则当使富家有乐奉公上之心不可使贫民有疾视富家之迹阁下所谓人各有心心各有理彼岂尽为富不仁哉劝奬之为好事而常使贫富相安则贫者有依富者无怨城郭之民尤当以富民为根本以大喻小则如前代都邑之处至徙四方富民以实之富多则常平米石之至此者亦多而防年非所患矣不幸别有意外之患亦有所倚此乃保有城社之上计也十数年城郭富家往往徙去迫之至此盖非一端而劝分不善亦与其一数年之后若使相次尽逃则细民复何所恃万有一不幸患在意外官司安能与一城贫弱相保乎此亦长民者所不得不思非特为目前言也二曰贼盗乐嵗犹不能保盗贼之尽无何况饥歉今之所言不特为穿窬窃盗虑也盖其大者有三死者有刼坟墓之害生者有贩生口之害而去年以来则城郭乡村羣起剽掠米粮财物佚罚漏网犹当为后之效尤者虑也所谓刼坟墓者比年屡见昔者城内某氏城外某氏诸家皆受其害发砖斧棺至于惨酷闻之于官官以常事视之被害之家亦无由竟其事最是五六年前有某县某氏者所遭尤甚断死者之身首狼藉遍地本州已结解上宪司而宪司悠悠被害者反受久困贼卒引赦轻断愚民习见其然椎埋之风今之所有昔之所无一嵗间闻有三焉闻犹不审请言所亲见近郭之民有昼葬而夜被发者三日之后其家往省则见所含米饵遗在草中怀疑而归遂执前之舆负者同往啓视之则死者覆卧身不挂一丝矣长此不已此去人家葬埋谁能自保乎在律发冢见尸者其罪绞所以重罪之如此者盖死者受害与生者受害不同生者受害能抗敌能告诉死者独如之何哉自非官有严法则丘陇纵复深藏亦何足恃积年以来官司见民间坟墓之讼多或言犯地或言盗木讼者容有甚言其事而不尽实者官司虽遇实事至于椎埋亦轻视之往往意其诬罔使孝子慈孙吞声饮恨凶残盗赋得意肆行国家漏泉之泽使壅底至也所谓贩生口者踪迹秘宻之甚日行田野间而其事未甞一到官司无与禁也此等盗贼其乡邻视之葢良民然朝夕在家纵出亦不肯过信宿是以人被其害而莫之疑当其诱掠人家妇女小儿之时半日逾时之间而事已毕矣人见其常在家而不知其转致甚逺葢此曹党侣分布交结于三四十里之间各有定所有同邮置甲转致与乙则乙转致与丙藏其所掠于乙不过一宿而丙得之由丙以往莫知何所以人命为豚彘牛羊更逓得钱少者葢才贯百而使人父子夫妇不相保故此中田野细民常有去失而邻郡向上深僻去处佣奴妾婢常多吉州人不由父母与夫雇卖而得之老死而不可返此犹其幸而生存者耳最是事絶踪迹无主名可诉兼被害者必是至贫之细民朝夕不给其妇子可以一饱诱者以至贫之细民而遭此无主名可诉之事只有付之无可奈何甚可痛也然此曹作过既久乡人未有不知其影响但当是之时不可遽指端的故众亦与之放过及其讲传明白则日月久逺虽知之而亦遽已矣其人或不耕无业或亦畧耕有业但算其嵗入无几而容易有钱可使使酒尚气称雄其里如此等类隅保邻曲岂不知其所为只为此踪迹难以遽知而或者涉虚则有误执平人之罪实而佚罚后且报怨人心惧此所以各付之不问尔艰食之年此事多有牧羊去狼畜鸡去狸非等闲不切事也所谓去年城内外逺近群起剽掠米粮钱物者某所居陋巷阁下千乘之所甞往顾也前去二三十家有稍富者居焉夏六月中旬一日剽其家者数百人填塞街巷夺其廪粟并及他物而去是时某在长沙家人皇骇走书趣归以此变昔未甞有而后患未知所终也未几续得螺山外墓山之报则守墓者之家亦被刼掠尽其家自此小米麦纻丝麻锅釜牛犬之类扫地一空男子奔走逃避老弱被其捽缚使供吐所藏葢皆乡曲相望之人多素与亲熟者城北出门三里某所亲居之地群盗初过其家幸而获免盗过门移时而返以他处所得憇于其家之墙外而分之人声嘈嘈而不知几十百辈后来所闻亦其近处人也此时盗同日起葢十有余所人疑其若有定数焉城郭且然逺僻可想他日官司捕治小弱之民诉于县而不行者卒无如之何事在赦前无复问第今日复与去年等盗既习知漏网佚罚如此岂有悛心禁于将然在今日有不容缓者葢此等所谓盗初非有平时累犯之案往往有行止在艺业之平民也火烈人望而畏之故少死焉水懦人狎而玩之故多死焉以平民而一旦为此葢由官政可狎玩之所致大抵比年州县之间民间诉理罕有简易直截而速与了结者谓之严固不能谓之寛又不可被害之家或反以讼久坐困故善良怯懦之人心知其难有忍而不诉今使忍而不诉可也官司独不为养成大盗忧乎以上三盗区处异宜某不敢悉条其説阁下知之伏愿一日之间常以心思耳目周遍四境数过仍各以访闻预行约束诸被害不能陈诉者官司访知亦自作施行如黄霸之治颍川宻察所及至于邮亭细事皆接于视听则奸无所容矣近臣官政患采访路狭而下情不通官司既不轻信人言而所与接者官员士大夫亦不欲冒出位之戒故上之人无复有出人意表之施行以耸动愚无知者之耳目大奸窟穴近在目睫而上不知也伏惟阁下照烛幽隐度越寻常使蔀屋之民常若日对黄堂之清问则境内幸甚三曰疫疠昨者郡家以冬月疫气流行为之举行祈禳之典民间感激谓使君身处清燕而念及病者之呻吟真仁侯也近正月望复见建醮之祝词皆拳拳为民请命之实意其人为某诵之愚心耸然阁下忧民至矣然以为愚所见祈禳之外恐须有以大正信妖之俗葢疫气南方为甚多燠少寒病固宜当疫之嵗虽北方亦有之今江乡专神其説而民间独以此病为深讳也旧见欧阳文忠公集为梅圣俞作墓志既口道其贤复明书其以疫死且言圣俞病时公卿大夫造其庐而问者塞路然则中原之俗岂甞以疫与不疫与善恶相干涉而病疫之家朝廷贵臣俱往造焉安有所谓避忌葢不正之气遭者即病固无择于其人此邦之俗有举家病此而一人在外避而不归则免归而传染则病夫避而不归以求免其用心则不善矣何为而迄免不顾传染而归救其亲其用心则已善矣何为而迄病即此自可思也气接则病气不接则不病也疫疠犹水旱然等谓之天灾水旱所被不能择夫孰当水孰当旱孰当不水不旱者也气之所为非一家一人独能祷而去之葢所关者大而致之之原则亦恶戾聚合所成阁下有千里民社诸祈禳比之祈晴祈雨正等尔此所谓有防民之心者也民间家惑巫鬼则不可有也使巫鬼无害于人则信者不过为愚何足深较是非惟其滋长病势而害人特甚故前代仁贤之吏未敢不教民以勿惑而且力遏痛惩之者此邦巫鬼之俗才遇有病凡盥潄衣冠洗涤秽恶皆切禁之昼不许启门夜不许燃灯务使为幽囚以听命原其本意葢欲秽恶薰蒸防污晦昧以甚之耳复朝夕与之祝白以竒名怪号怖其听使自一证一候以往无不各有司之者彼气方微体方怯而重怖之如此且禁絶亲戚之往来亲问者虽医药亦不得自由务使卜祷于神合用何医卜而不许者不得用切脉观色寒热有凭者不信而信于偶然俯仰之杯珓或一切屏药使叩神求水而服之如此则病者安得不日深日重以故民家一遇此病死者相继而所谓祷谢之费至不可胜计幸而不死亦索然为穷人矣区区所以尽言其状诚愿阁下深知民害之至此极如西门豹闻巫祸于邑父老也阁下开藩在去秋当秋则狸俗妖习畧息不审亦有以神庙罪人告者乎十四五年以来神枷神杖处处盛行巫者执权过于官府一庙之间负枷而至动以数千计重者装为大辟笼首带铃其家自以子弟亲戚拥曳之至庙以听释放或受所谓神杖而还此为何等风俗耶子弟亲戚者固当拥曳其父兄骨肉为此耶民病固可怜民俗尤可痛开晓愚迷使一日旷然固郡侯教化事也若夫阛阓稠宻之处或可使之减病则有一説葢今沟渠不通致病之一源也自乙未丙申间三山林侯守郡最畱意于此疏通浚导之后民无疫者数年其后豫章李侯于潜徐侯守郡某每嵗輙以告二侯行不如林侯之遍而病者亦少自徐侯以后郡政不复及此而为患亦可睹已沟渠不通处处秽恶家家湿润人之血气触此则壅气不行病于是乎生今通逵广路犹无洁净之所而偏街曲巷使人掩鼻疾趋如此则安得不病此州之地本自卑湿惟以此故虽爽垲亦为污下即此乃病气也岂复有使之者今若及此方春命厢所告示居民屏治荡涤有砖石遮蔽者亦令暂施工鱼鳞相次同力为之各自负挈置之城外空旷之所使积水流通则郁积盘结之恶气亦散矣但此虽非难事亦虑具文自李徐二使君之所行已不实应厢所奉行弛慢民间又多愚闇彼宁当病而信巫不肯先期而虑患此严以期督之以覆视核












　　巽斋文集巻四
　　钦定四库全书
　　巽斋文集巻五　　　　宋　欧阳守道　撰书
　　囘包宏斋书
　　守道去秋拜书幸甚登彻愚贱不敢再渎虽欲愿闻一言徒切仰叹每见乡间士友扁舟东下辄曰吾谒宏斋先生心甚愧之某有愿事君子之心先生有奬进后学之心舟行而前不过三四日而顾自弃如此此所以自愧于彼能前者虽然先生徳业之外立言满天下不待亲拜函丈而后闻也昔之善为学者内求之我心外证之古今圣贤之言而未甞不合未甞不得近世学宣门户则有以甞见先生前辈为标榜者矣此虽不足道而犹知以学为名者也乃有愈在下风者焉此亦徒使先生长者费酬对而増感慨也尙忍言之然则掩关孤坐左右书古今圣贤在是则先生亦在是所不曽拜者晬然之徳容有不可想见者哉用是复自释然兹防专介特枉手书以贵下贱以贤下不肖以前辈大老下后生小子甚盛徳不可以有加矣某乃得此三达尊将何以称之昔者得此于荆溪先生无以报荆溪先生今先生又复然而今而后无有师保如临父母之心当何如其兢兢缄赐讲篇前此固甞传録几得其半今日大全先生一言将诏千古某乃得之于亲授葢甞自怪此生所得于造物者疑若偏厚之以斯文至于徳成道尊一世所宗如先生者亦复使之夤縁在受教之下此亦必有阴相非偶然者每一念之未甞不惮日月之遄迈慨志行之未立也示教人品高则学术高之説甞隐之以心矣先儒谓人品以学术高意似主于为变化气质之劝而其本然高下品第天也且学譬之琢玉成器谓之不琢不成则可尔玉自有品上品经琢为上品之器次品经琢为次品之器则天也非人也孔氏之门成徳达财答问私淑艾如时雨化之孰不在夫子之大造然颜为颜曽为曽由为由赐为赐其未及成就者固不知其终当如何而其已及成就者要亦各极本等之所至也博施于民而能济众尧舜其犹病诸也以之方诸圣门之教则为颜曽者有几为由赐者有几夫子其犹病诸也人品之凡下至于愚不肖修道立教皆为智愚贤不肖而设圣人此心虽无穷而彼愚不肖得吾教仅足以免为恶陷罪是亦圣人之大造也局于人品之凡下者如彼则幸而气禀稍稍清明者敬天所赋当何如哉圣贤不间世常人已无可言者至于来教卑陋之叹则窃以为非特人品也又有习气焉大率士列四民之上而古之士由农出农之气习淳良后之士杂出于工商异类矣又降而下有出于吏胥游末矣名则士也气习则士而工士而商士而异类士而吏胥士而游末也人品既卑陋而不可移气习又薰蒸而不可涤而充塞人间谓之多士亦何以责学术于此等辈哉然防士之名足以误世真士类真学术将遂泯泯而先儒语言乃在此等辈颊舌间也则卑陋何怪哉此某所不当言因先生语及人品故辄以鄙见申言之未知是否前日某之事幸先生举遏恶扬善之职某亦岂敢当所谓善顾好仁不好学其蔽也愚有以来之耳独至今无怨悔者以行吾本心也本心直达如阳春之生或遭蹂践摧折则无如之何而生者不能自己也直并根俱死然后不生耳初窃科第亦窃有志顾忧患之余既耗夺矣而人情世态如此亦无可为者从此直疑蹈祸只如前日之纷纷犹云可也去冬宪使有书趋之任意甚厚可感某对以为事在省部方为彼素案未语万一到官之后畏大学生者彼有言语可指时进退将何如初意某自以违年恐妨下次政令既部使者盛意如此亦合更容某少候若省部不以某为罪则洁净之身方敢谓不辱官曹耳宪使遂为某作一申省状其説甚备闻其文字去已两月无人赶逐恐遂堕茫未可知一听之天而已昔朋友有为某言此文字须经宰执诸公过目者诸不可指拟相与叹息某告之曰使命当不仕韩富杜范在政府亦无如之何命当仕自无许多龃龉安能置冰炭于怀抱耶以此心极安之当年之强仕而不仕今既五十前进几何自揆愚性之能俯仰人爵之贵决是无分只作未甞登科处之而及此余年读书求已以无负父母师友之所期望岂不足自贵哉今兹亦未敢遽为艮其限列其夤之见且更候之伏辱眷问之及敬布下情某前书有及于世变浮云遂防教以尧舜事业亦浮云所以开广某之心胸大矣人生极尽气力亦做得几许事而尧舜事业犹是偶然到手则为之区区者乃欲挟尺寸垂不朽亦可悯也某侍荆溪先生于岳麓时防赐以所作文字乡里有呉兄建公者亦多得其藁而利之比得其送印本谨以一帙申纳先生志同道合如荆溪者宜不多见伏想对此又动殄瘁之悲集中有数篇及某贱氏名本难拈出类乎借以自述然先生既误知某矣可以无嫌其一为某作夷齐辨跋因并以其辨一帙拜呈师意狂斐倘防指教幸甚
　　上呉荆溪乞改塑先圣像公劄
　　守道不避崇严辄有申禀某昨读南轩先生张宣公集本重修岳麓书院记谓先圣像自阙里肖于殿中而绘七十子于列近入书院读石刻则数语删去不载心几疑之及入殿瞻仰廼知肖自阙里之説有不然者往往作记之初像犹未就或者以肖像阙里告故先生喜而书之及其既成先生以为不然故删去而不刋也去圣人逺像无可考梦奠之后子孙家庙本无今人之绘像后来逺裔安得知之纵使书院求于阙里亦难尽信何况本未甞求而或人率易以意迁就遂使先圣之宫乃用异教之像可为太息虽祠祀事重不当轻议而疑惑既甚不得不言夫口容当止今像则张颐手容必恭今象则左手下凭右手高举而尽舒其十指其作凭几宣説之状则如道流之奉其师其盘屈两足置覆于前则似释氏之所谓趺坐若阙里果如此则是子孙自诬其祖矣而岂不异哉至于七十子之像服饰之色尤为鄙俗青黄紫緑色色有之但求殊异不涉重复而不顾古人之本无此服其系带俱短状同幅帛不类垂绅或前行或反顾或指书或并肩而若语或附掌而若笑或凝立而撚髭或舒臂而曳帨或若曳杖或若举扇或执巻注视或一人曳巻而众人共观之容貌不庄厚诬甚矣是何书院修复出于南轩先生之主议忠肃刘公之经营乃使吾圣门师弟子之像不经如此然则南轩改记刋刻当时盖有所大不满矣非今日后学之敢于轻议也某徘徊殿宇仰视俯思而堂长适至乃言曰兹事合议改正久矣然传疑有由此当时周奭允升之所为也允升湘乡人与南轩有游从之好郡府敬礼之立殿设像实尸其事其人以豪伟尙气闻出其手者众莫敢议先圣塑像初不特造不知于何所老子之宫使人举所谓天尊像以来或问其故允升对曰谁谓此非吾夫子也率意如此故承误至今后之绘七十子者又増误焉长老所传如此宜南轩记文之有笔削也守道与山长教授商议欲具劄申闻而刘堂长霖袖出书院讲书李长舍震元公劄其説脗合然则非独某劄见心所不安而此邦士有同知其非久矣伏惟都运判府安抚心传往圣学接先儒书院教养之事巨细毕举矧是礼所以使后学瞻仰而八十余年因袭之误尙稽改正窃谓兹事惟未及知之必不但以某谨同山长堂长舍长按晦庵先生朱文公所考跪坐之説以为得于成都学宫先汉之旧可以据依盖白鹿洞学塑像不古先生令诸生书其説于庙门使来者有考晦庵不满于白鹿洞塑像犹南轩不满于岳麓塑像也两书院成于二先生之手而像设皆不满其意一则逺俟来者一则删记不刋然则后有改而正之是固昔者拳拳之望也伏望台慈详酌行下书院集议择日改塑先圣像及改塑七十子像其元像塑绘先圣像太巨七十子像太小殊不相称皆类释老所为今欲大小适中稍与今人相似庻申申夭夭訚訚侃侃之气象学者得以目击心维无所怪惑且因以释南轩先生之遗憾岂不韪哉倘辱采用斯文幸甚后学幸甚
　　与林竹溪书
　　守道拜别四年不能拜一书去年乡郡教授隆兴胡子山送至台翰颁赐三制高文并考工记老子列子解义一一拜领后进事先进之日浅先进淑后进之意深感愧甚矣江闽隔逺酬谢不时迩者窃闻温诏起家将指湖南为之喜不寐以先生朝望之重如此朝家论思日月献纳不可后他人一节非所以为光华也所喜者长沙距此庐陵才六百里又岳麓乃某旧游颇有故旧使稀朝至某夕发不旬日可拜见矣翘企以须如此而行竟尼甚矣人生合并之难易有数也某年逾半百不能出仕有列于朝亦无几时今斥逐未归故吾犹未失然一番出仕有足自慰者昔于诸老闻其声读其文而慕之自分终身无一见之阶也乃因此出际遇翕合先识后村先生已为甚幸未几时而又识竹溪先生岂惟此出不虚直是此生不虚矣而二先生又降屈年徳接引方来昔以为可望不可即者今温然亲我厚我如此某虽畧读书粗学文然皆未録一字干求指数而二先生各以大编巨帙见贶葢收之为我辈人而出肺肝倾心胆画一见教此一出也天其有意成就固以此相厚耶庄子读之有年然以辞旨多竒奥思之不得则又置之故不能精熟及得解义如得老师在坐听其读稍艰棘不待问而自告之此书无疑则老列固可类通矣而二解又至何幸之又幸也要知读三子之法且知以三子读不必先顿以儒者正説非之此近世诸儒之所未及宸翰冠编端天语极有斟酌三书万世一遇也解义中时引文轩乐轩网山微意渊源所自可敬可仰力请于上而褒表之手代王言以垂后世则清风髙谊岂独闽中之为师友者耸动哉

　　巽斋文集巻五
　　钦定四库全书
　　巽斋文集巻六　　　　宋　欧阳守道　撰书
　　上徐守书
　　某于门墙不甚亲密然知阁下引诱后进甚有意于某八月间得所赐书其欲引而进诸讲学之列至拳拳也区区心事愿有所言惧阁下以为出位念终不言则郁郁于怀不可吐茹敢冒昧卒言之某读班固书得子贡之名于陶朱猗顿之间为之喟然太息不知固之何心固闻夫子之语以为赐不受命而货殖也则从而甚其辞曰子贡学于仲尼退而仕衞发贮鬻财曹鲁之间借其富饶结驷连骑于诸侯之国充斯言也子贡所为去跖无几矣子贡学成而仕将以何为仕而为富一旦至此是何良心之丧之尽而为圣门之羞之甚也子贡明悟亚于颜子夫子不满于子贡独于颜子屡空对言之葢惜其不能忘情丰约之间不如颜子置之不顾有超然之乐尔谓子贡不如颜子则可谓子贡流而为跖可乎由此观之世之欲甚人之罪者固当例以为跖何者由固之言虽子贡犹跖也此一子贡也夫子以所见而罪之如此班固以所闻而诋之如彼使论语不传而固书独行于世则百世之下其谓子贡何哉夫近利者易污防疑者难辨君子之罪斯人也必夷考其实而深求其心固有心不然而迹似之者是是非非之实正不当取决于众多之口也往者李侯为守颇注意于郡计郡当积困之极侯思有以起之核欺隐去冗费谨司存其迹诚有所谓近利而防疑者世方以茍且因循坐视頽壊为当然侯于此时独用其精明于职业自谓一日必葺而不知或者已窃议于其旁也徒观其迹则留情丰约之病安得无之然而不可与营私者同年语也春初侯以賍劾去信耳之士为是喧然谓侯渔取于公私不知其几千万虽平日素信其无他者至此亦怪侯之为欺侯之平生大败扫地罪状至此虽窜且死人谁悲之而比日以来众论渐异或曰嘻侯非若人也或曰吾得之今使君矣今使君周视帑藏之虚实亦知前人之受诬矣诘其语所从来久而未之得一日刘君茂中言于众曰今使君固甞言之且伤之也呜呼谁谓世无君子能知人心者乎夫李侯之非贪吏前日通国之人岂不知之知之而忍于诬之者何也侯有以取之也今世之仕欲免于戾则必低首下心于富民则必内交要誉于过客则必同流合污于趋向不同之同寮李侯于此三者皆不能而曰吾有信已直前内省不疚而已祸之罹也庸有脱乎汉延寿先守东郡以放散官钱千万受按于御史内史拾遗出入公府萧望之之风闻举职无他意也延夀时在冯翊不能平心定气徐俟明白乃亦掠治望之故吏以相持由是望之之愤始激所遣御史承迎其意竟致延夀于死前所谓官钱之存否御史初未甞得其实以归世皆知为延夀寃之而不知用下抗上固人情之所不能堪也李侯之失葢又有近此者矣圣主在上李侯幸无延夀之祸阁下对人言亦复为侯称屈此州之人以阁下一言为信而悟前日之信之非侯之恶名自此可洗阁下之公道盛徳也夫居今之世随众论以入人之罪易持独见以出人之罪难畏途险语不如黙而阁下言李侯之事畧无顾避是今世有古人也虽然愿有言也庐陵凋瘵之极不幸犹防富州之名民不幸十室九空而公家犹意其储蓄士大夫不幸洗手奉公而或者犹疑其攫拏偶有租税蠲减之请持之而不下嵗籴之数率倍他州诸司缗钱畧无寛假今李侯又被此名以去则是此州果有沛然之积可以供秉麾者无厌之欲也前日此州累李侯他日李侯重累此州支持嵗月杜撰空虚之状终不见信于上下三尺童子妄訾郡事众听且哗虽廉如由夷无以自明是于守者受谤无已时也而何便于此且阁下所以能知李侯之非贪者岂谓李侯封府库以相待其积蓄一一无恙哉特以郡计前此积虚本无可取故也某区区之愚窃谓阁下乗李侯之后亲见受诬之状恐有当白于公朝者所以破一世厚诬之论塞后人受谤之原不惟一洗李侯之恶名亦使上之人灼见此州之不可为或能假绳墨于方来也夫李侯两年之政勤劳尽矣积心措虑何甞顷刻为私家地人固不能尽知犹有鬼神何可欺也一旦得祸至此尽力职业之人将何以劝阁下幸深念之或曰阁下不可言也公朝方索李侯之贜以惩一戒百倘出一言则是为李侯解説以逆公朝之成命势且获罪噫为此言者是公道决不可行于今之世也君子之于人也茍知其无辜未有爱吾力而不之救也不知其无辜固无望于斯人之救知之矣而又爱力焉惟累已之为惧则世之无辜不死而何以也前史所载大坏极乱之世无辜受诬何可胜数一时正人冒万死而争之亦安有尽累已而俱受祸者当今世道孰与彼时而须凛凛如此耶且天下事未可知又安知李侯之事上之人无一日幡然之悟也君子惟即吾心义理之所安而他人则惟私已利害之是计使阁下惧此则虽对茂中之语亦将熟计而不轻发也某知阁下之刚明决不计及此也故发其狂言以备择焉
　　再上徐守书
　　某昨者伏闻台喻以境内旱灾引咎归已辞避职守朝命未下且有事于云腾庙唐郡守呉侯之神诚心恻怛忧见颜色千里之民倘免饿死阁下实再生之退窃思念阁下以旱灾自咎岂不谓守臣有民与社念虑隐微政事臧否固与造物者往来流通而无间欤呉侯之神仙去久矣地有灾旱哀而吁之岂不谓生而守土遗爱在民今受命上帝仍司下土犹得以福泽其境内欤推此言之则我民司牧实赫赫天明命之所监视呉侯之神此一精神也阁下之心此一精神也天实监司牧之心则生此土为此民亦当知有司牧而食息不忘也天祸此土连嵗防灾蠢蠢斯人谁则无罪或者亦甞隐之于心乎比年以来民之不有司牧也亦甚矣神与正直人则非之防慝鬼诛人则右之以赫赫天明监视之所常在者忘德思怨丑辞巧诋民无上矣犹有鬼神积戾致灾以惩罪也罪实惩民而又重为政者之隐忧靡神不举以为民请命神答闵雨之勤而不能胜斯民之祸也云未簇而复散雨才作而倐止凡食兹土未有反躬自咎而战灼不遑者猥曰祷雨州家常事耳嗟乎灾祥之理渺冥难言窃惧斯民之日入于罪而丰年乐嵗之不可期也昔者宗丞李侯之牧此州也葺理凋弊如营其私抚防困饥如哺其儿岂无严威施彼徤猾人亦罔不曰宜若其用心之公听政之勤律身之严则前此闾阎自有公论而未有尽非之者也临去之日手为祝文以告庙祀曰有得罪于上官决自信无得罪于君父有得罪于豪民决自信无得罪于上天使侯而有愧心愚知斯言之不易出也彼愚何知造此诬诋赃百万谁实欺君猥曰受赇既鞫不实而一唱千和崇朝通国昔匹妇有寃枯旱三年寃在民牧岂其细故方侯之莅职也声嗟气叹之间固能动鬼神而转雨旸矣去非其罪鬼神而忘之乎两年之间竭其心思手足之力政事纵不尽善谁谓畧无一毫之惠于我民者暧昧疑似之间易以致谤一日别白则已矣而何至以无为有尽如或者之所云今之愚民成侯之罪不愧于人不畏于天矣嘉糓之产以生良民民无嘉心神用不顾神人之道有异有同好善恶恶其所同也罪由一夫罚被滋广恶气则然神于何择揆之人道罚止其身亦云异矣自古祷旱理寃为首决狱致雨寃理故也使侯今日为告编户与彼诬者并在有司则当此理寃之时曲直亦必分矣彼诬得志庆快歌舞畴昔命侯丧气无告茫茫造化伊谁能诘候天之定莫知其期痛嵗事之不易感仁侯之闵雨测度万一再吐狂愚伏惟阁下昔者既申兹事于省成命未颁尙稽审覈及兹祈祷似可附于理寃平狱之一出意见于寻常探天心于茫昧取彼文致一硏究之取彼罗织一平反之使郁陶昭宣幽枉明白若前请得报兹权在手即以复命事体甚正万一朝命尙格或虽已下而未即至则吾自为理寃设也且以囘神听后日奏请不患无辞感格之实或者此有助于万一某诚辱知遇于前侯言似私而意甚公且有感于今之为神明而受祷祈者往往皆前代之太守也故谓太守实为天牧民之所宜敬事自非其有甚戚于民者不可使久受厚诬以逆天心冒昧申言出于激切无任战栗俟命之至
　　贺呉荆溪被召书【甲寅十二月】
　　伏读邸报冬至日天子召先生还朝为之鼓舞踊跃意者上心真有感于剥复之会亟召先生非直以先生久外而行一番礼数也从来召命有出于常者然其人常人也久外之余假以光宠而已若其人如范欧阳司马吕诸贤则一召之后上深有望下亦大有所建明何者贤在用不用不在召不召召而置之于非所用之地如不召也人亦在平素所植立而已世道日污自宰相以下盻盻焉以用舍疏戚累其心则正君定国于谁责而可其在岳麓时甞为湘士信易大小畜二卦义小畜止干者巽其成卦之主在六四大畜止干者艮其成卦之主在上九虽出于已见不合先儒然交谓易意似出于此何者巽之柔行巽入不如艮之坚固凝重此固名卦大小之所由分也然而又有有位无位之不同四居其位而巽又阴柔纵小有正救乃臣事之常上非位之所可拘而艮又阳刚所以动其君之敬心者于此为至故小畜之四曰有孚血去惕出无咎非孚信其君之至不免于伤不免于惧不免于咎者唐魏郑公陆宣公诸贤似之大畜上九何天之衢亨象曰何天之衢道大行也人能使其君尊徳乐义委心以听诏已则道之得行岂复有委曲折旋囘翔容与于其间哉阿衡之于汤于太甲如此而孟子固甞以此自处矣某言此时亦有据程传大畜畜极则散之语而以见问者某应之曰此义在二卦象辞中非敢臆説也小畜亨密云不雨自我西郊自下求上自阴求阳无所待而自进也大畜刚上而尙贤能止健大正也此专指上九言也尚贤专指上九愚于大有上九得其证焉向作此义一篇书院葢甞申上未知先生过目以为如何今再録呈且以深致区区之属望也先生为畿漕而供亿百需非蠲之有不可则宁得罪时相而去为湘漕又不惩前之所以得罪而心所欲蠲又力请得旨而后已邸第之书敢于不启封势地要人之为人覔举敢于无所与十数年于外江逺于畿湖逺于江后进晚出躐先生而台阁者几人矣然则先生不以用舍疏戚累其心矣有以动吾君之敬久矣今兹之召四方倾耳以听嘉谟嘉猷之入告也即日使旌虽未就道想见积忱竭思以俟一日倾吐固已如在黼座之前门下诸生不敢私问而此心拳拳焉自昔人主未有讲明性学如吾君之懿者也在廷之臣论经谈理动引濂洛每有奏疏各称先师如此者三十年矣某闻之孟子告滕世子初则道性善言必称尧舜末则曰滕五十里也犹可以为善国若药不瞑厥疾不瘳然则性善之云充其极致固以尧舜其君而起国病救民生皆此焉出乃孟子于滕则有深望矣岂比对告子对公都子而已哉今吾君深知性善在廷之臣葢亦赓续发明非如孟子为素不知者创言之也然孟子于区区之滕犹曰可为善国今以提封千万里之广上临御久而更厯熟行谊无过德泽有加焉而国脉民命嵗危一嵗日困一日岂诸公不以大有为者望吾君乎补罅填漏未了目前推寻病根竟在何所书曰成王畏相孟子道列国贤君之语曰吾于子思则师之于顔般则友之王顺长息则事我者也相至于使君以为师友故如此者独何人哉人臣事君可俱为王顺长息也乎俱为王顺长息毋乃所欲非事君人者而安社稷以上至于天民大人遂絶望于世也乎呜呼此事固在平素所植立平素无以愈人固无以望为也今者姑以财用一事言之自古为国未闻皇皇汲汲于利取之尽锱铢而能以其国久存者也损上益下汉唐中主犹或能之谓吾君不能贼其君也上下交征利而国危孟子之深讳大学曰长国家而务财用者必自小人始矣彼为善之小人之使为国家灾害并至虽有善者亦末如之何此而犯之则引濂洛称先师皆空谈也濂洛先师不以空谈遗后人使谋身也上至聪明诸公不得以宫女几千不可减廏马几万不可损者待当今今民穷至骨兵戈饥馑疫疠之余户口不知减几何矣抑有告上以四方民数之实者乎某又记去嵗十一月为岳麓诸友讲论语末篇之首章以为孔子道尧舜执中之命直至四海困穷天禄永终葢三圣所以执中大意归宿在此孔子援引不如今人独举十有六言也讲罢诸友相告曰先生听此至激发处屡为之首肯嗟乎世未有亲遇有道之君而听民困穷于下者也先生忧时盛心虽在逺外食息不忘今使毕归奏柄用有阶上之四聪四目于此有所寄是以某深为先生幸愿之后日国史书先生还朝之日深言动上心自此大有改为而人于此益知吾君果可与为尧舜如此而追恨前日诸公将顺正救之容有阙且深惜先生此召之晚也先生于四方之士奬进甚多某拜侍两年而知先生所以与之之意特厚闻有召命以来日欲修贺今既后矣辄冩企望之意诚如此山甫补阙爱莫助之行取何日计必出清江丰城间专当深的只候攀违伏纸驰情无任依向之至
　　贺呉荆溪再被召书【乙夘九月】
　　某伏自宜春拜别今余半年掩闗孤坐人事废放惟时东向矫首天台云气溟蒙之间先生乐古忧今啸歌于其下耿耿寸丹如相追从五畆花竹岂真满足司马端明之独乐而考亭嵗晏细注离骚俯仰六十年文公先生之意犹一日也七八月间时事机括一转窃计先生行又召矣他日果然众以为此召也先生必出某曰未也是当徐而观之庙堂知贤之当召不能必贤者之我从能必贤者之我从者其惟已之进退出处尽善矣乎唐宪宗欲用李绛则为之先去吐突承璀他日复还承璀则为之先去绛虽用贤惑佞反覆无常然亦知绛决不与承璀并立也承璀去也而绛相世不知其何説如此而欲一世之贤相与从已或者将有难色矣是犹未也帝王宗祖畏相之风上之聪明所知也不幸旧相自轻其望无以飬上此心及其去也如奴之遭斥逐继其后者于此励难进之节则天下事尙可为前辈记钱宣靖对太宗语谓某人实不涕泣又以已之勇退感悟君心其虑甚逺也使上不畏相亏损盛徳前相之失可胜言哉而来者又不亟救最是旧相重遭数贵之时可因以进规也相者相也天下人主之天下而相相之一世景象如此上固将惕厉自反惟新令图岂以可为尧舜之君而直如汉世天地有变四方有事惟归罪三公而已不此之告而旬月之内弓旌四出谓是足以警动人之耳目矣正使诸贤同时造朝参错近列其能真得吾君之尊徳乐道而遂有所为乎大臣日轻则人主最病安有朝奉都俞暮被呵斥如此而可谓之大臣者使其人不足道犹当为千百世大臣地位存体也前相已矣八月以后之事亦可惜哉某奉命承教于君子有日矣意先生必不以八月以后之事为得不以八月以后之事为得则造朝之驾未可期也兹事闗系甚重望之于相而不得则望之于一世之贤世之贤善养吾君尊徳乐道之心其惟先生之素所蓄积某窃恨僻逺不得拜观一番出处之盛节辞受之时中而与闻忧爱之绪论敢东向端拜申问动息自谓见或契盛心秋深将寒台候何似伏惟倍保崇重俯慰舆情某拜侍未期伏纸不胜依乡之至
　　答丁教授
　　王尉便介以珍帖至感慰不可言且承宠教所为令亲刘兄景云説恕一段辨别释子所云与吾儒异伏读敛衽为赐大矣独所録示如心堂记与诗以为出于某之鄙作则前此未闻令亲之见托恍然其中何等语耶长沙去此逺往来假托之徒葢不足怪庐陵数十里间为此态亦数见矣彼茍可为利无所不至固亦无如之何所恃亮其平素而辨其是非有如执事者在则犹可以免于大缪之诮而执事不可多得则惟有太息而已记诗云云不足道第有一欲求教者中心为忠如心为恕因文立义固无可疵况曽经儒先成説后学安敢异论虽然讲学明理而取之字説字説未有一槩求也古云六书造字之本则书固有六体矣六体之中其三曰象意则止戈为武之类其五曰转注则因老为考之类今所谓忠恕二字则似转注而非象意也中心则为忠矣再加一口何以为患如心则为恕矣若亦如也而亦如也若心何以为惹而心何以为恧乎此类于义不通恐不得因一二之稍可通者而迁就为之説也故曰非象意也心上加中之为忠也犹加兹之为慈加禺之为愚加秋之为愁加戚之为慼也皆本声也加如之为恕也犹加台之为怠加奴之为怒加圭之为恚加已之为忌也皆自本声而转入旁声也故曰似转注也今于转注之体而必以象意言之则可以为之辞者多矣可以为之辞者多矣独不念不可为之辞者之穷乎又古今事体不同秦以来之非古之篆矣王荆公尽心力为之説不能不小屈于数嵗蔡氏儿之问况讲学穷理而字画凑合之是问乎谓元为仁可也或曰古仁即元字谓干为天可也或云古天即干字此皆经大儒指出而后学终不敢遽信何者以其他有不通而易以穷也从事于恕于其义不于其字已所不欲勿施于人先圣之训昭如日月别无可疑而犹待如心之为释也执事惠教百余字理明义精姻戚之间亦既得师友矣僭率管见以为不若更告令亲只名此堂曰恕无以拆字为也某自用之愚如此就使亲承令亲索记若诗犹将以此复之而不敢作况能云云如録到之本乎此外如所谓一团和气诗亦未甞闻此题不知好事者何以肯为某代笔也某素不能诗又见濂洛诸君子好言语气象今人取作扁榜殆尽有见告者辄惘然不能答近有索作草亭铭者此话相承几于近草覔道窃甚不取因告以爱物仁民亲亲自草而推之之义谩録求教执事一读是否大概从草覔道恍悟入之见某所不能徇故实之以行苇等语若使之赋一团和气则子温而厉威而不猛恭而安仁义礼智根于心其生色也粹然见于面盎于背施于四体四体不言而喻气象自可説而一团和气却未能描摹所谓团也执事数百里外惠书论文故乐于请益窃承将之官玉融一见未期向风怅然令亲之先人上舍府尉某在京时畧有一日之雅惜乎至潭不及一识其贤嗣丐为谢之禀复覼缕烦续是愧




　　巽斋文集巻六
　　钦定四库全书
　　巽斋文集巻七　　　　宋　欧阳守道　撰序
　　送倪秘监序
　　咸淳戊辰春天子趣亲秘书监倪公于吉州归侍讲席送客皆有诗某独无至江亭举酒爲公祝曰自昔经筵多名儒最盛于元祐然往往未甞试民事公爲天子牧小民有年矣前日外郡四方水旱盗贼愿以上闻而不可者今谈经之次可言也李文靖有人主少年之忧今天子飬德东宫已周知天下事然明主有絶人之资则忧深思逺之士反危之葢人惟有所不知一知则惕然以警乃若无所不知则有时无所不玩古谓明主可为忠言亦难乎其言也今之大患在民力竭夫民力竭而上不知恤其咎在上今则不然上非不恤也而不得恤则其咎何在下之情不上逹上之泽不下流此如人之身腰腹之间有大积滞壅底焉纵能饮能食而不能化爲血气以周流乎四肢百骸也所饮食者适足以増益夫积滞壅底而已矣身有此病则饮食爲积滞壅底之资国有此病赋敛爲积滞壅底之资忆病未瘳也善药善医比未猝得亦须知其爲病而有忧焉奈之何无忧之者其家人亲戚相与熟视方且以其积滞壅底见于外而然大者以爲肤革充盈也而不知此所谓蛊也告其人曰君方患蛊则其人必讳其人无讳犹可爲讳与否在其人爱之者必告之天子与小民接今不得如国初时矣每大驾出则都人士女盛服靓妆焚香拜于道周气象熙然太平矣吕文穆公有言出都城外不十里殍死者盈道不可以乗舆所在万众走集便谓之富庶也田里艰难爲部使者郡太守则知之以尝爲部使者郡太守而劝讲则虽无逸之书七月之诗犹未爲深切也公必有以爲上深言之矣请以是爲送公行
　　送刘云昭序
　　刘云昭浙防稽山隂人也二十年前云昭之父宾王爲江西县官官满舘于庐陵大家殁不能归塟故云昭久客于兹土今年科举隆兴防府试逰学士往赴得之宾王文词有楚词汉赋韵度清丽可爱既无禄云昭孑然漂泊其不舍去诗书转徙就他业固已难矣科举中选于数百人中又甚难也宾王殁时寕望其子有今日哉云昭之文可以取一第而无以行若使身爲吾里土着之人犹有贡庄续食之计而乡贡逺在防稽吾里人罕与接者若昔乃父所舘之家纵助薄少亦安能尽给千八百里往返费哉云昭来访色若有望于予之一言者万物皆有托孤云独无依云昭之名与字使逢靖节翁徒能悲慨而已予又安能爲云昭重虽然世固有轻万镒之金而好一士者顾其人足以当所施与否国家立贤无方浙东之人举于江西如云昭者无防身之空乏所爲之拂乱亦甚矣天意其将就之乎一举发轫前有脩程云昭勉之当其人贫贱而施恩于无用之地则必负知人之鉴者也徒手姑出门宜有慨然者书以遗云昭东南行有峻峭倚天曰文山山中主人一字特出向人曰必得千金则一展看又胜于衰翁此纸百倍也咸淳丁夘十月十七日庚午巽斋欧阳某序
　　送梁主簿序
　　梁君一清初调官得临武县主簿将上来别而曰介也昔在父兄之侧得见里之老师名儒从吾父兄延致者若干人次第皆成名去而介乃学试吏当其留吾家时固未尝讲及吏事今欲问之无所于问矣独先生家食介也尝望颜色而恨昔者不在执经之列也敢问爲吏当何如予告之曰未有学飬子而后嫁者也世之吏师号廉平循良有政事者其初皆由小官发迹当其爲小官时岂人人有所受教也若保赤子心诚求之虽不中不逺矣此十四字者初学爲吏之本主簿本职虽专在簿籍升防户口勾稽税赋然县官无多员既佐官长则县事凢皆与闻矣事民事也每事心诚求之而已吾子其母曰未晓吾子居乡里乡里之细民休戚何尝不接于耳目乃若产税推割之不时输纳销注之不谨重催白取县吏乡胥出没卖弄于下而有官君子漫不之省书字纸尾承符者持去所至鸡犬一空拘累其人旬月不得脱号诉若罔闻知今歳甫了来歳如故甚者不家破身迯不已吾子所亲见若闻者何限此弊虽不皆主簿主簿独得不任其咎哉此特言本职事又如邑以多事分委其佐佐既受委讼牒至前裁决得专者十四五民不幸有讼望有官君子持曲直之平而曲者卒得逞直者卒负屈甚者民命生死悬于小官之刀笔一误终成大寃吾子所亲见若闻者又何限吾子虽今日甫爲吏窃想平居于此恻然哀矜怫然疾恶之矣人之受害与已之受害一也异邦人之受害与已之乡里亲戚骨肉之受害一也平居之所哀矜之所疾恶今日惟恐人于我受此害惟恐我贻此害于人而毎事尽心焉如此而不得自附于廉平循良有政事之吏吾不信也如此而不得见知于廉平循良之吏吾亦不信也临堂桂阳之属邑由汉至今多贤守长遗事有传可爲师法民淳朴有古风而闻其多贫薄少大家吾子虽一邑佐其亦深念之夫初试吏而有贤名他日何患仕之不进今如爲髙者之操基址坚宻数仭可也诗曰自求多福咸淳二年秋八月二十七日庐陵欧阳某序
　　送王保义序
　　昔汉王仲卿得罪死妻子徙合浦其后当国者白其寃徙居许归太山居故太山太守爲尽赎还田宅其未归时已爲富人葢合浦产珠手取得数百万产也今保义郎王君岂其苖裔欤何其坐父谪徙十有余年虽寃白而一贫乃不自振也据其自云父讳显文登寳庆丙戌第仕至监左藏库后坐僞银事覊平江妻子得从行田宅皆没官此年昭雪而左藏亡矣君故以祖泽得武爵今虽叙复而不叅注奉其母之四方幸父故人哀已者偶在当路则就摄官以茍微廪而又苦数竒往往席未暖去近之庐山持古心江先生书过予予读之惘然思所以爲地而不得也君亦知予思爲地而不得非夫可以爲地而故不恤者留数日别去因问其所居乡里则故括苍人而父始家天台城中得罪时身年幼今不复忆天台矣因告之曰君盍迤逦归乎易曰伤于外者必反于家诗之黄鸟曰此邦之人不我肯糓言旋言归复我邦族君之宗族虽非其旧而天台今有名世大贤予尝事之江湖间予观其所至恤贫拯困爲民父母君若归而以此情告安知此先生不愍然爲君地乎君先人所坐事予不能知其详徒据君所云如此予犹未敢轻信故亦不欲以此先生氏号告君也君果家天台则归当自知之而此先生必熟知君家祸之首末出予此序以呈万一有遇也予不敢预必所知者此先生不忍人之心葢所在见之矣寳祐四年五月十五日庐陵欧阳某序
　　刘大临序
　　永丰刘氏子棨入郡城从予学遂寓于予屋之左爲邻三年其字大临予以爲取义无所欲与更之而未暇爲説也今以其邑推排田产赋税而归别且请曰先生何以教棨棨毕事而再来须数十日今愿有闻以爲此数十日之所请事予告之曰大临尔数十日即田产赋税之推排而学焉何用置此而他问乎且吾子家有常产而岁收与输官一惟干仆之委负箧吾门曰读书而已焉有读书而尽付家事于不理也年今长矣学理家事则他日举进士可以居官安知吾子不有四方之役乎如或知尔则何以哉田产赋税民事之大者也今之奉州家檄推排于吾子之乡都者亦吾子之师矣何事非学师安能一一指敎傥有志焉则畎畆间若等第若丈尺者吾心目当用之处吾见今之税家子弟但知食粟当其逸居固不足以负荷先业偶然出任人事茫无所措此等可悯笑者何限吾子勿谓今日辞我而归收束诗书便无日益合念若晓推排正一大益也吾子累世田产想赋税皆古额无甚欺隠漏落之如其有之从今日得一番公私分晓乃是爲良民者之幸官若有命宜敬聼焉勿以爲厉已也然吾子未尝经厯人事此归得了自家可矣毋与他人若与他人则已所不能必纳败阙谨之谨之欧阳某书
　　送黄信叔序
　　新昌黄信叔与予处数月予日与之言予能言信叔能聼信叔能问予能答殊相发也将归又请曰愿有闻予乃恍然不知所以告信叔戒仆束担矣以予之不知所以告也复留两日以待予卒无以告也则谓之曰子知予之无以告者乎予前者有知今者迷乎予前者能言今者瘖乎夫予骇于子之问故重其告重其告故卒无以告虽然子以予之无以告者熟思之当贤于有以告也前日从容之言皆即事即物也故言终日而不穷今日不就无事物之可因而欲特言所未尝言以庶防子有所得而后归之望呜呼其何言哉孟子曰于此有人焉入则孝出则弟守先王之道以待后之学者曰伊尹居畎畆之中乐尧舜之道曰尧舜之道孝弟而已矣圣贤所谓道如此通天下愚夫愚妇与知与能未闻他有所谓道一二人可以特相授受而擅之以名家也前日邻邑有某氏子者过予坐甫定则谈理学出入乎儒先语録者葢数十氏予不应徐语之曰子若生濂溪周子之前则如之何夫生夫濂溪周子之前者世无语録也而如周子者得于何所口传耳授哉二程知之故皆终身不多道周子之语而学其所学卒以大合周之得爲周程之得爲程者如彼也今吾子生语録之世一岀言则本语録岂徒不得爲先儒将不得爲吾子矣何也并吾子之身心皆非吾子所自有也若然者吾将名之曰巫觋之学夫巫觋托神以与人言不知其爲神爲托欤抑托于神欤俟其神气苏醒而复问之则曰吾不知适何言矣故身心者我之身心实知实行实得实用不如此者托于人与爲人所托者也自唐而上若晋若汉士之学虽各有然其爲之也亦各尽其心思犹未至一切委其口耳于他人也今书肆之书易得有铜钱数百即可得语録若干家取视之编类整整欲言性性之言千万欲言仁仁之言千万而又风气日薄机警巧慧之子所在不絶产被以学子之服而读四书数叶之书则相逢语太极矣自先圣所删定诗书已有置之不读葢无问其他而理学自命者箪食豆羮见于色可也乞墦余而归不羞其妻妾可也杀越人于货可也呜呼其不为俗化一大厄欤孔子曰古之学者爲已今之学者爲人又曰文莫吾犹人也躬行君子则吾未之有得予之不敏不足进于学而不爲已躬行亦窃耻之幽居少事时自循省平生罪悔往不可追独幸而无目前之过则掩巻沉思间亦窥见天地圣贤之心于言语文字之表若收拾余年稍不愧于三代南畆之民则幸甚矣学不敢言也信叔不远四五百里从予于桑麻间坐卧一室书巻左右与同舍言惟存寄食于吾厨羮藜饭糗或日昃不至相与安之破屋穿漏值半岁多雨几席沾润无厌色此意岂有爲哉亲命之归则惠予诗依依而不忍遽别予亦爲之黯然嗟乎子归矣有吾孔子之书在以予观子既有意为已躬行者即此而加之意焉将惟日不足而又何异闻知之于其行也姑书所与语者以赠而其中偶及于俗化之云云者吁言人之过矣然吾党不可以胥溺故私告及焉而幸勿以示他人也
　　赠邓山人序
　　古人制祭祀之礼其初必有深知鬼神之情状者不然则其所荐于其所嗜其所向于其所在曰事死如事生事亡如事存而间有岀于事生事存之外不可尽以事生嗜好居处推者夫岂意有所则哉庙之用衅与求神于祊之类是已邓慧观至人家輙能见人之先灵予欲验其信否一日试与俱往七八家无不见者其言丈夫之位行妇人之姓氏与其容貌衣冠言笑教戒子孙聼之未有不然者也至于教戒之辞则率为劝善禁恶之辞人有隐微之恶亦能指实明告责以不可滋长以取谴造物妨絶宗祀则未有不耸然者予问慧观何以然所传何术曰安得有术他人不见而我独见正自不知其故耳人屈之往亦殊不乐与之钱亦间能辞不取自谓居家耕田爲业不以此爲利也又问可授之子孙乎则茫然曰予何説以传之呜呼予观慧观朴甚言语拙讷字文亦未尽通参之汉书所谓民之齐肃聪明精采不贰神或降之圣人制祭祀则使为坛位者皆所不类而能如此岂朴于外乃所以为明于中乎吕雉田蚡将终皆有视鬼者见赵王如意窦婴灌夫执之不置与左传载申生事同彼则屈也非慧观比石勒时有僧图澄掌中见鬼神慧观或似之其命名曰慧观岂佛者之徒与是皆非予所知惟其语可听使人凛然思鬼神之德洋洋乎如在其上如在其左右也则一念之动戒谨恐惧而不敢肆可谓有助于人而无恶于世矣其归也爲序以赠之
　　赠福上人序
　　福上人以竹房吟巻示予而问曰予从士大夫游多言僧诗宜脱去蔬笋气君以爲何如予曰此评岀于吾家六一翁虽然前爲惠勤一人言也勤舍孤山西湖远游京师久之其风味固应有此亦不谓僧皆当如此也诗各从本色自佳今使山林髙人强説富贵岂惟不能亦不愿若纨绮子弟作穷淡语纵使道得亦料想也蔬笋僧诗正味何必他脱去耶且非特僧诗吾軰正患不蔬笋如蔬笋其何洁如之屈骚兰陶诗菊读之直作兰菊气亦各从其嗜好发岀也絶顶新秋之章僧家絶唱福上人既摘竹房二字自号矣予读巻中山宿溪宿之作便恍然如身厯其间而上人能道者予不能道也使上人遂得翠微深稳处宴坐一室而尘縁酬应之作尽罢则髙标幽韵岂特杰岀四五百年吟僧向上佛祖当别有防头处也寳祐五年二月六日庐陵欧阳某书
　　刘山立论藁序
　　月磵刘山立少即负文名三举而后第时年三十有七赴官未几死可谓淹场屋矣如其年仕日固长也事业竟不及见独平生遗藁在此其论也君精敏絶人而自视欿然与古潭湖伯两友一日共説大学首章觉小滞两人同难曰年今几矣学不进奈何别半月余复聚坐甫定即举前语色皆若有大失亡者白鹭洲初筑精舍古心江先生谓已第而未仕者盍俱来君虚心敛容远袖书至又如弱冠少年作拜讲下惟恐不得有闻也予时亦与列每竹间月明对语过中夜无寐时精舍器具皆未备日或索杯水不能得相与安之君至期至意绪殊忽忽谓予曰科举累我久人生得婆娑林谷贮满腹书足矣何用他求呜呼君所志如此抚此藁如之何不深爲之悲叹君长予七岁君名起时予每读君文不知君何友他日君辱友予见其身自损抑乃知君之可敬不独其文也君之子翔龙若族诸弟皆从予游而翔龙前年荐于漕闱其爲人庶乎肖君者其于遗藁知所收拾此编外他日十余倍也夫此固爲人子者之事然予每见此而多所感也呜呼山立幸哉山立讳南甫家吉水永昌乡是乡多其徒云
　　赠了敬序
　　往年予长岳麓山中碑十余寻其差古者其一李北海开元中为僧寺撰其一记国初初建书院忘撰者名碑言书院乃寺地有二僧一名智璿一名某念唐末五季湖南编户风化凌夷习俗暴恶思见儒者之道乃割地建屋以居士类凡所营度多岀其手时经籍缺少又遣其徒市之京师而负以归士得屋以居得书以读其后版图入职方而书院因袭増拓至今予读此甚善二僧之用心与予同读者乃笑之若谓此碑爲不足存嗟乎自白鹿洞诸书院经近世诸大贤主张扶植必推本其初爲何人之居岀何时之意后虽有述而始作之善不可没也智璿若某二僧者生于彼时同时有位与力过二僧者何限彼不爲此举而此爲之岂不大可嘉哉独以其僧也而今置之不道其亦不得爲公也已吾州万安县有僧寺在韶山曰了敬者前太守于潜徐公静观先生书云壑二大字遗之其徒目爲云壑上人邑之闻士頼子平刘元芳与上人爲方外友而上人爲之筑读书堂于寺之隙地求予书堂扁不逺二三百里而来留十余日而不厌此岂寻常僧家干求所可比惜予不能作大字书岳麓故事遗之上人有诗质予其言心性多先儒语録中语然则筑堂之意固有在矣
　　赠郭元吉序
　　郑季咸善相人而旬日之间见季咸者皆走何必季咸曰某人死某人死而见郭元吉者亦走矣郭精易不幸屡中然走者亦可笑古人云吾已知富不如贫贵不如贱但未知死何如生耳范文子祈死哭嗣祖者以其死为福呉中髙士至求死不得死政自难彼走者独安所避死小人幽惨不自知我歌相防不遄何待君子闻道于天顺俟不贰其自知久矣奈何以此惧之管辂尝恨不寿景纯临卦得终卜人者不自卜予将夣豫且焉元吉闻吾言变色起予拊掌曰季咸走矣
　　送陈驻泊序
　　今之医不知古有难经素问者十之八九阴阳五行之理盖懵然矣药方不过数十药品亦不过数十视其箧之所有颠倒用之幸而求医者命不死爲医者命当通则如是亦足以愈病人随声称道之其受误夭折者无数曰医何罪彼命尽也医既自恕人亦无责予尝见一人求医医至不肯用或问其故对曰彼未必善医而我善相我见其面有杀气不敢于彼手纳命也噫医不知脉不知方而求愈人病于幸中此手不持刅之屠伯尔窃意世之志于活人者倘肯为医必多读古书而多读者必山林之士予不敢以此望于廛市间也安福陈济庵之为医近诸公间多称之者前年亲见其疗庐陵宰盖其病数种若不可为君曰不可惑也吾疗其一而已矣其一愈数者牵连皆愈予亦以予病问焉君曰证颇与宰同然子将对一证用一药耶若尔吾不能吾又疗其一而已矣少顷药力至常脉复疗者固疗不疗者亦疗自有同时俱愈之理而子不知也予心是之及效果然君之用药不尽守古方或损或益惟意所去取而告人则曰古方无不佳者然人各一病所感不同病或久近传变复异使古医在此亦必随时处之安得以疗甲疗乙哉是大有理比荐与一故人其人平安无恙随宜酬待之未甚异之也防其族一妇人病死将敛矣遣往视之君曰一部脉犹活未死也与药灌一服而苏家人大喜将以厚礼谢之君曰未也可活数月然须市药脩合及时亟救之少缓则前病再作无如之何脩合者不尽如君説活仅六十日予故人告予以为神咸淳五年十二月初七日庐陵面墙翁欧阳某书



　　巽斋文集巻七
　　钦定四库全书
　　巽斋文集巻八　　　　宋　欧阳守道　撰序
　　清溪刘武忠公诗集序
　　百年来中原故家家长沙者颇多予雅好四方之文献比虽幽居南岳之麓而美人胜士不鄙谚予者亦相踵至坐甫定则必敬问其先世想乔木之所在动黍离之遐思往往酬接未竟继以悲叹嗟夫予心犹然则夫侨寓者子孙之心岂相逺耶寓刘阳县有曰刘两府者谓绍兴功臣武忠公也公秦州人其元孙坦示予以神道碑与公清溪诗集神道碑洪景卢撰予三十年前既读章茂献所作公传矣碑传详畧小异而大槩予所知也惟其诗集则见昉今日葢公之生不幸奸桧用事才志抑不及展顺昌之战勲名甚盛然在公犹毫末尔后遂韬晦自全诗酒间功臣至此亦大可悲矣集中有读郭汾阳传四絶者可见其情也余二百余首或爱其幽淡闲雅有尘外趣囘叱咤云雷之勇为吟防风月之归如岀二人以予观之此葢公平生兵法也决机两陈之间力不敌则宁使敌易我在顺昌时使人以太平边帅子诳敌者乃公取胜之第一筹也后来不幸遂当以此施之于桧我之气吞雠敌不可使乌珠知之亦不可使桧知之乌珠知则敌坚桧知则身危两当愚之而后可桧方喜其易与曽不知正堕术中也此英雄所以高人数等欤桧与国宰乃使元功宿将以乌珠待已国事至此尙何言哉百年之后予乃读此集而歔欷公乎有灵母谓世无识此心者
　　陈舜民诗集序
　　天宝后诗人好为愁苦羇寓之诗吾家六一翁载此于五行志以为妖五行志志灾祥多矣诗亦有闗系欤治世之音安以乐其政和乱世之音怨以怒其政乖亡国之音哀以思其民困气之所感作诗者亦不自知其然也陈君舜民工诗工且富工不必富富不必工陈君兼之予恨不尽见恨不尽识诹之知诗者一口曰舜民诗平易自得噫亦所谓治世安乐之音也予独为舜民喜也欤圣代累世之泽沈浸醲郁齐民饱食以嬉而才且秀者彬彬辈岀作为诗文前代诗人或旷世间见才以一句一联一篇称而今以诗鸣者往往精到当其得意自许亦何啻家苏梅而人黄陈也视唐天宝以后诗人气象何如耶平易自得如舜民诗亦可以甚幸其所遇矣诗之为诗既可以观所遇又可以占方来宜吾于舜民甚幸之也昔邵先生字尧夫自集其诗曰击壤微五圣百年太平之盛无此集也诗人谓先生字尧夫而集名击壤甞有先生全道总无遗之句尧夫已矣舜民诗何以之名
　　送谭道士归湘西序
　　予欲与道士谭君享夫言大学旁人得无怪予矣乎噫予可言谭君可听也君昔学于孔孟去而之老庄其之老庄也视老庄之徒不屑也则将归而之孔孟自其未归言之当名君为畔虽然李陵晚年倘不手循辫髪曰吾已变服不堪再辱则陇西诸族其终耻之乎夫君中去而之老庄其心尚谅也大学曰知止而后有定定而后能静静而后能安安而后能虑虑而后能得前日葢未知止尔若知道至于孔孟止矣君复何之惟未知止故以为广居正位大道犹有外也出而求之此虽前辈间亦不免而终以畔坐享夫君之今日真可与为吾党矣葢既出而求之无有也则其归心纯一无复外驰静安虑得君虽老尚可望也夫今之为老庄之徒者又不得谓之老庄宜君之不屑也君浮游四方多识前辈今还长沙寓城中寿星观则数涉江访予于岳麓书院其言曰予嗜读书然自为道士力不能养一僮故书亦不自随随寓借读而已今老矣势不能复客于诸公惟往来书院听讲论之余亦足以乐也而数涉江良苦愿为我谋之予曰予安能为君谋君盍往告漕帅荆溪先生乎书院之左万寿道宫在焉书院新辟一迳直苍莨谷以道宫之在其上也名其迳之亭曰归儒于是数月矣君若老于此宫而应此名无与彼事而惟此名之思也亦足以遂君之志矣道术裂二千年将合合必自兹迳始宝祐甲寅夏六月哉生明庐陵欧阳守道序
　　进士家状籍序
　　乙已秋八月望吾与友步月至郡贡院至东门天阔月高夜色如昼风从西来古木撼响相与席地而坐感念畴昔话裹饭待暁时事提笔鏖战犹有壮心顾谓予僮归取酒来予当醉此明年今夕此地为他人战塲矣酒至饮数行月色正中谯楼三鼔望数十步外有一人若携文书以来谁何之不应旧时相传贡院有神颇现物怪予方心动携文书者至前揖指予缾曰能与我共乎则酌之饮又指贡院门曰何地无月而饮于此予益心动则示予所携文书曰此为明年进士家状题名籍日吉辰良为我书其首我挟笔在此矣予索笔问曰子氏名可得闻乎曰予即刘宝臣也前嵗题名籍首君实书之是嵗得儶甚盛愿修故事予于是释然笑曰别子久不相忆子几吓我抑予初疑子鬼神子是籍必灵取巨觞满引戱祝宝臣曰愿子神相文盟此籍收拾万人英此籍得人子亦荣子効其劳相之成名人之谢子曰旨酒肥牲宝臣举酒曰敢不饮此以从君祝于是各大笑去
　　云萍録序
　　安城萧正伯以云萍録求予序予告之曰云萍指暂聚忽散言也君行四方与谁游居是録所题为谁姓名王公大人不可以云萍比也当君之世数十年之内彼自非有大进退虽迁除不一亦随其迁除而有常居君不欲见则已欲见则往即之岂望其与君他日相遇于南北东西耶然则王公大人之姓名不必録于此録于此者其必班荆而坐倾盖而谈者也布衣之士未甚知于当世其中多有人焉君幸而识之则当谨记其姓名以观他时之所立虽然亦岂无晦姓名而不君告如史传所谓某处丈人某处老父某处耕者钓者樵者负者乎君将何以録之嗟乎予甚欲君之多见斯人也
　　赠周生序
　　吾乡有为儒家制冠者曰周生绘杨诚斋东山二父子像而日拜之古心江先生来守郡非有私惠于生也先生去十有余年生每语及之则耸然拱手起立予数见之矣未甞夷踞而语先生也康敬斋之塟予实状其行以告古心求铭生得而读之慰甚在敬斋墓所向予磬折不能已生也岂非民之秉彛好是懿德者哉观生所好知生所恶也所恶生固不言也然而其人不在生所好之列是不言犹深言也生制冠以给朝夕无赢余之求其心闲而不乱故好恶无私推其向背有见贤思齐见不善而内自省之意焉他日生求予诗予作君子正冠三章以遗之其诗曰君子正冠聪尔耳兮尔耳不聪易人之臧否兮冠者尔耻兮君子正冠明尔目兮尔目不明易人之慝淑兮冠者尔辱兮君子正冠公尔口兮尔口不公易人之贤否兮冠者尔丑兮生所居去吾家五里而时一过予予未易得此于生也复为书此呜呼予至于惧生之好予不终则予之兢兢甚矣
　　送欧阳山人序
　　卜地塟亲人子大事而儒者与术家所云或不尽信近世朱文公独从之至于江西业此术之众则又奏之奏疏其于宁亲焘后至拳拳也妄意富与贵于塟亲之时是诚何心然使体魄得安子孙绵逺则非特存者此心逝者亦此心也尽存者之心体逝者之心犹恐有误如之何而忽之予同姓宾乡家同邑之宣溪葢刻意于此者暇日来访与之周视先茔讫事言曰君家子孙贫贱无能愈于今日若节春秋樽酒贰簋展墓而返则亦世有人也予谢曰得此足矣别去书以送之
　　送刘雷震入太学序
　　予行次东冈友兄刘成季为予言监补榜至同姓复可今以雷震名中选矣复可赴试时过予而后行今闻其中喜可知也复可未归予畱成季家三日今日过复可叔祖叔秀则闻复可在吾郡城中矣吾与侄演如潭不能待也复可向畱吾斋日久今将入天子之学爱之能无告予十余嵗时受书父兄之侧则知汉董仲舒所谓太学贤士之闗矣心以为太学所养必皆天下之贤士甚向之后见唐何蕃正色叱六馆士何为蕃者一而蕃之外如彼甚矣使人为缝掖短气也然则我朝之学果有异于汉唐之学乎唐如彼汉仲舒所云又方言之而未有其地与其人是千百年间使人望于太学者甚轻不轻而重则予于我朝望之切矣然三百年间士之出其中者又何可以一言断是太学不能成就天下之士士之有成就必自爱而后可向时予数故旧在太学间谓予言斋舍读书之暇甚少予骇问其故曰读书毋于斋舍乎望也四方望京师逺者数千百里庐陵非甚逺犹千七百里每一往返费日葢两月矣至而畱焉有应试之费日有谒报之费日有游宴之费日应试强于师者也谒报游宴强于友者也三费日之外澄心静念以亲书巻者无几然而不得亲吾圣人之书而不得不亲所谓时文之学者又十分常七八是岂吾所愿学哉不可以已也予闻斯语而悲之今复可年甚少读书无已处而在复可则如食方举匕时也日力夺于彼得无忧乎虽然在人而已应试不可以已此外掩闗安坐惟圣人之书是亲又谁得而夺之天之赋人以才将以何为忍小用之是自贼也太学造士之法今固不古然原国家立此之初意岂使我取声名得官爵而已哉负国家立此之初意则又不特自贼而已是将使国家遂无可恃以造士之地其罪何如哉予爱复可以少年而入此又惧复可万一为此夺不得终其慕向实学之本心也偶畱叔秀小斋案上有砚墨笔纸故书此寄才甫兄弟使候其归而以送之以见予区区爱助之心焉
　　送卜塟者覃生归宁都序
　　程子言亲有疾委之庸医为不慈不孝夫人子不可以不知医而亲没卜塟其事尤重委之庸卜可乎朱子谓古人塟皆取决于卜今人不暁卜法只得从俗用术家择之愚谓术有疎宻择塟地而术疎犹之庸医也医不皆庸因一庸者而尽谓天下无医不可也人子当知医此语有二义证治畧通大概不致为庸医之所误一也业医者不一平日与之接识且以所见闻剂量其高下二也不幸亲没而塟所用术家亦犹是矣古人附于棺者必诚必信勿之有悔况安厝之所而可以容悔乎亲存而安其体亲没而安其体择医择卜求安一也呜呼人子当亲安时诚于兹事讳道不幸有变亲友各荐所知杂然至前非能知其所使也外惑于荐者之所主内迫日月之定制而所谓地理又非已之所素讲求其不误难矣哉覃云甫之术后林先生李侯敬爱之某于云甫无一日之雅幸而得之以安予亲者侯之使来也侯之学无所不通云甫受知于侯则所挟可知矣云甫非借侯以为重而某又非徒信侯之一言者听其议论观其指画有契于人心而又感其为予尽心也于其行也序以赠之呜呼予衰绖中敢文乎哉然亦告夫不幸有亲之丧者知吾云甫为可信而重思古人必诚必信之説而已淳祐己酉
　　李氏赋编序
　　国家以科举取士士不为举业者吾见罕矣茍为士则学所当学日孳孳以终其身今移孳孳于举业于身心则无得于天下国家则无用然而士不敢不为者势驱之也予昔时从事于此未甞不自笑也以予之心度他人之心知凡为此者通病之也况词赋之为技视他文尤难精旷旬月而不习则他日抽思良苦他人之已中选者不时取而读之则无以熟有司之程度常读常习以俟一日之试幸为有司所中则縁一句一字可以取时名享禄利今之甄拔人才固在一句一字之间也古者人生八嵗入小学十五则入大学士以此自进于圣功而国家以此得王佐今八嵗则习声律对偶十五则问场屋得失矣呜呼科举之害千百年未易议其革也士不能由科举则所谓读而习之者亦安能自已哉李君编所谓集贤赋实以资同业者读习之助也其编始于今嵗推而上至端平甲午继此皆以日月相次凡省监郡邑学之所取皆在焉魁文録其全篇余则各韵各对择其善者其用工斯已勤矣同业之士得之足以省节録之劳而他有以用其暇也欧阳文忠公甞言士学圣人之学逺且大而用工多则声律之精当有所不暇必有用心精者若栉之于髪续之于丝虽细且多而条理不乱使学之者有以取焉而得暇以事其所事善哉言乎公所言者声律也李君所编声律之文也故予窃取其説以序李之编
　　呉叔椿诗集序
　　近世文慕古而诗尙今其曰古诗学汉魏晋宋体尔余皆唐甚者专主晚唐未有以删前诗为诗也孟子直谓王迹熄而诗亡今乃所主如此诗与非与予资钝而不耐勤视世人用工于文者十不及一至于诗并其一之工无之诗家不知其几千百予不能成诵一篇也案间有诗集岂不展翫然视诗如文视文如诗未甞用诗家法寻其所谓锻字炼句者惟意思暇适命儿童善抑扬音节者杂取国风雅颂歌之间与相和当此之时胸襟悠然有不可名之乐视世所谓诗人苦思得句而后自快者予不与易也然则予不作诗而固享有诗之至味矣譬之金石丝簧雅郑之乐皆所通用予直篑桴土鼔不惟无所好于郑乃并与雅不与知然篑桴土鼓岂胸中无乐者所能与哉呉君叔椿之诗亦予案间之所展翫也叔椿畱意此者其得诗家法非予所能知然喜而赋忧而赋凡有所为而赋亦各于其性情之所感何必曰此为汉魏晋宋体此为唐体耶予识叔椿而未及深接闻叔椿居家居乡一二事大抵近厚今年有甚德其父君之贤者为予极口道之叔椿之厚固有自来夫厚诗教也世于诗或刻深然亦象其为人人而厚虽不为今所谓诗而诗之本具矣叔椿没其子某裒其故藁得若干首藏之而属予序夫予非评诗者也而妄叙其意如此嗟乎某也其无以予言示之诗家乎哉宝祐乙夘五月丙申朔庐陵欧阳某序











　　巽斋文集巻八
　　钦定四库全书
　　巽斋文集巻九　　　　宋　欧阳守道　撰序
　　送王槐城序
　　国用分教古洪借其婣家呉氏舟以往呉氏舟峡所造葢送太守还者也国用登舟予送之国用视所携具不能称舟所容之十一而悔曰予何为借是予川行五百里尔而篙师櫂卒之费为钱六十千又惧舟之太轻反以取危也则取凡重滞之物实之而后敢行予谓之曰君独知借舟也乎官亦借也物以舟载犹志以位行也世之王公大人志不足而位有余者甚于君之借舟几倍矣而未甞自顾所有不能称位所容之十一也君舟之虚费君自任之而悔彼位之虚费国任之民任之彼岂有悔也乎彼又岂惧位为人不称而反以取危乎故愚以谓道足以福天下然后不可以无公相之位泽足以被郡县然后不可以无守宰之位借彼之官行我之志不可以非所借而借也如君者借舟则已侈借官则已廉以君之材而收科十有四年尚方再为郡博士郡博士名虽尊所职不出乎诸生之课试其于千里政教之大者了无与也然以其借之廉也故旁观为君屈而君无愧愿君遂以借舟推之益拓吾之所行而不使他日有虚位且不以虚费累国与民如今日之于篙师櫂卒也位与人称而不取危也虽贵极人爵可以若固有之而孰以虚借罪君乎虽然尚有説以进君舟以载物也既登陆虽量容万斛吾不顾矣世岂有爱舟而不忍舍者位以行志也志以行舍位而去之古贤皆然也后世则有得位而不肯释者焉何哉彼不识劳逸也量容万斛之舟虽安吾以行川故用之孰与吾平地宫室环堵而尤安也贵穷人爵之位虽尊吾以行志故借之孰与吾不愿乎其外者之尤尊也士有行而至欲得位也犹其欲得舟也在舟劳舍舟逸矣然则他日幸而志行轩冕犹足久恋乎哉噫君方为郡博士而予言及此亦可谓早计也夫
　　送赵仕可序
　　予友赵仕可为宜春狱掾旬月必有书寄予其推鞫判拟间于狱成録其副与书俱至曰某于职事尽心焉耳矣求以无负夙昔之所闻而俱未能也予读之见仕可不负掾宜春之狱经仕可手者其庻几不寃乎仕可父在时多施药其傅杖疮者药至痛止所居近县破肤流血者日扶曳其门仕可登科人多称其父阴德之报予以诗送仕可与新昌尉首举是事告之曰尔父愍人善心如此今尔居官一棰挞可轻用乎仕可服而行之今为狱掾能以忠恳得囚之情其为奸欺者其聪明亦足以察之予爱仕可之切吉袁间人士往来予未甞不问告予以仕可所为者无异辞也袁人知仕可从予学仕可无怨于袁人予心亦稍慰矣然仕可虽宗室子发迹书生一寒无援家又无升合之田居官得俸入才支岀官满日归依然故贫数其登科之嵗于今且十有四年其不能无望于寸进固人情也故书来时时相诉以脱选之难而颇有望于衰老无用之人以为是甞有列于朝在廷诸老与外之州牧侯伯或颇有雅故可以吹嘘而荐送之者求一言以转道姓名与其平生之志业噫仕可求于我疏矣以予之生硬崛强使向时不侥幸际遇特恩改秩则虽以一阶初品没予齿可也曽是不能自为身谋者而能宛转为朋友覔举状乎且予岂特于此不能哉直甚耻之已之所耻亦愿为朋友惜此耻官可不改而俯仰归投不可为也国家立法选人必受举而后改官所以厉其职业服勤所事求为可知也如举状必待求而得则亦不足贵矣予以是辞仕可甚峻而勉仕可愈力仕可之季弟良可告予曰先生之训正理也顾今之求举者滔滔皆是前辈文集中为人作求举书者多矣世皆不以为罪先生若为吾兄才不足以字民则岂惟不当改秩虽今狱掾不当为也吾兄之廉勤明恕先生知之矣使少进于今济人及物之心事又将有所施忍不借一语之助抜而岀之乎不然其犹虑吾兄之易所守负所学以辱举主乎今者吾兄使某请得一书以告刑部文郎中也刑部甞知吾兄而狱官正其所此书而不与某兄弟其何所获罪予无以对虽然予之不能为此书不可强也次序其语归之仕可使縁为书以请焉仕可可举之此在文君而非为僭也不可举而举其不肯也可举而不举其不忍也余则非予所知或者文君方举官犹有待于他日也予固欠文君书隔岁者负罪放逐之人不敢以书入国门尔
　　送钟焕甫序
　　永新钟君焕甫访别问所往曰往见宏斋先生葢闻先生教人使之自见本心其着之于讲説甚备而予犹谓不端拜座下覩先生之光明无以发我心之光明也我之望于先生大矣予惊曰光明在子乃欲覩先生之光明以发已然则先生之光明子不有以受之耶夫发在先生而受在子然则受者为主也子于受时观之此即子之至虚至灵至光明者也太虚之中悬象着明莫大乎日月先儒谓月本无光受日之光窃甞思之既曰能受则光之质固在月矣置鉴于日中日光射之鉴之列影满室使置他铜日光固不入也然则光之质固在鉴也而况月乎夫先生之教人不能与人以光明能指示人以皆有光明则是不惟待学者以受光之月也乃谓人人皆赫然当空之日夫岂惟先生将自古圣贤之待学者所有与已全同不待我之分毫假借也虽然子方往见而予言此子若误认予言是谓予告子可以往可以无往也非也今子必往往则亲先生之光明而反之于心曰先生人也我亦人也我之光明何以不与先生若然后归而尽取先生之书读之以寻先生之教人所以去外翳而视全体者夫光明诚在子能若此则是以先生之光明之大全者准已也光明有分毫之不及先生是以必有翳之者分毫不去也子以先生之光明何如耶先生今为天下之老平生大节莹无纎瑕德业文章可以炳然照后世此何从来也易之晋曰明出地上晋君子以自昭明德明德不自昭而谁为昭之哉至于升曰利见大人南征吉子之往所谓利见大人矣利见于南南离明之地也子之名从日从丙自昭明德而南征吉具是义矣予故两举其象语以送之
　　赠朱月窓序
　　吉水朱月用白顾书谈命与寻常术家絶异予所闻命术多矣此则未之闻也不知白顾书何人作既探索五行幽隐如此何以不传于人不知月何以独得之月初入文山盘之中盘之中主人为校其书而序之以寄予曰此当在太乙统纪之上太乙统纪虽精必得此法乃活予惊焉留月逾月以所记贤愚贵贱贫富寿夭之命百数十杂然试之月俯首黙思俄顷间较量剖析皆如熟见其人有不中者寡矣谈命至此真当为诸説之冠顾月足未出郡境今之知之者少故予亦得以淹留之若盘之中主人之序一出月声名焱起予欲与之纵言不可得矣其説大槩生旺禄马官福财贵或有所不取而空亡战克刑害鬼刼乃有时而为用虚者实实者虚有者无无者有有往有复有防有聚有分有合脱去故常而后变化出焉葢自一竒一耦错而为八卦重而为六十四该天地万物之理命以十干十二支配合于年月日时亦如之其数极一百三万六千八百是一百三万六千八百者在一百三十期中乃一百二十六年各为一造化而无一相似虽然阴阳之运日新然大数亦在是矣如又以时之初中末数之则三倍于此但人之生无能尽记时之初中末者故亦容有不尽騐而非其术之不能该也今人见生旺禄马官福财贵即谓之吉而不知吉中之防见空亡战克刑害鬼刼即谓之防而不知防中之吉此执滞之见耳若千万千百之中未足以得一二而何以曲尽变化乎月之説如此非月独能也其书他人所无也书今为盘之中主人所留予稍暇当往观焉乐以忘忧是亦一助
　　送孙伯寅序
　　淳祐辛丑十月望予蚤作有叩吾门者曰富川孙某愿白事亟肃之问其字曰伯寅貌声甚哀视其服衰也曰某不能子二亲逝不能塟弟洎妹又逝家四丧焉不敢死以有大事也嵗月且久幸仁人戚之其有能使安于窀穸言已然以涕予吊之既则谓之曰君母乃即富而仁者谋焉贫者无以仁也若何君曰吾无望君人与君厚者我将往诉之兾君一言焉予曰君以诚感人以仁遇诚与仁一也土石之无情也天地造物之不可测也以悲以泣城頽石裂六月而霜者诚之至也记曰墟墓之间未施哀于民而民哀诗曰凡民有丧匍匐救之人同一初而为形骸所隔故休戚有不相谋及其悲伤惨戚一有所接目不及注视耳不及倾听亟往救之不顾颠踣此独何哉当此一时形骸更无与隔葢所谓同一初者至此最易认顾君所感之诚何如尔人有难动者乎谁非人子谁非人兄弟乎然予尚有一説昨与朋游闲谈孟子所论四端愚因言曰端者自性而情第一念也情出于性方第一念无不善者第二念然后有善有不善只如恻懚之心仁之端也恻怛隐痛今人遇物之可哀者初念皆然少焉畧有转移渐见彼无与于已之状则不恤矣于此始有充与不充之判故端也者未有转移之时也君盍迎其端予前之説君感人之事予后之説人应君之事令夫君纯乎至哀之诚则人亦纯乎相哀之诚君行矣尽君之所以感之者而已矣予言无以加也同一初者天也方发之第一念者亦天也母恃予言君其恃天
　　送陈子究序
　　永丰陈子子究过我出其文一巨编且以萧大山赠言为予告大山之言曰清者文生生之源也古人以清得名亦以清得贫清贫之祸小清名之福大且惧子究阨于贫而文生生之不俊故予之説以壮子究之心而夺其羇穷无聊之态大山爱子究厚矣愚谓常人以外物有无丰啬为贫富文之所谓贫富不然也天地之生物不穷而人之赋分有限自禄万钟以降至于阎闾农贾贵贱不侔茍其用物宏而取数多则世均以为富矣闾阎农贾之富末矣禄万钟者吾未见其果不贫也贫富何以异有与无之相形耳老苏有言千金之子天子之宰相求一言之几乎道不可得今吾一世有彼之所无岂不足以高视一世夫此固吾之所谓富也不得吾之富者虽禄万钟吾犹贫之以此视彼不优乎哉天地至清之气常靳于与千百亿万之中得之者不一二甚者旷世代而无人幸而一人焉得之则天地之所有将尽捐之斯人而无所遗欠上下四方之宇古往今来之宙有形有色有象有数皆将奄而有之外以供其耳目内以发其心思出其绪余为言语文章而天下后世金玉之盖文人之富如此是故有千百亿兆之所无富冠乎千百亿兆矣有旷世代之所无富絶乎千百嵗之上下矣富冠乎千百亿兆且千百嵗上下而余芳遗韵又将流之无穷愈逺而弥昌则是富也天地不以轻与固宜而人亦孰可以当此与者故曰多文以为富非夫用物宏而取数多之为富也吾子究之文其富于清者欤富于世人之所谓富乎哉何千金之璧之不贵而戚于一瓦缶之未得也诚使子究即日禄万钟资生通用之具累不穷之积充牣其家而夺其胸中之所有使昭昭者愦焉皓皓者滓焉沈酣于富贵利达之场以消尽诗书道德之味吾知子究愈戚戚矣彼此各一贫富也愚言之是与否子究他日并以谂诸大山
　　拟解试防序
　　世书贾谊治安策服其精熟世故汉廷诸老国事在手不谊若也谊有新书传于世故相周益公以为治安策往往在新书中葢其触事思索各有区处预为篇段一日告君尽取诸夙所拟者乎予比读之信然然则诏举进士之嵗吾乡诸斋拟策四出其间有志当世者亦书策可行孰谓非谊之流亚欤士无志当世虽金紫煌煌近天子清光遇对或应故事袭腐语彼视拟策犹而心也而拟策者出于穷涧頺壁之下兄弟师友不朝夕温饱之间相向辄言曰上心若何正东宫若何教民病若何苏边忧若何解一得其説细书盈纸出入经史典故古今格言而润色之以文采呜呼如使当世大开古者士传言之路则转而上闻未必无益既不能然则刋刻流布传于同试场屋之士使得吾説者皆有以告有司如此而应科举亦何负科举哉使得对天子其不应故事袭腐语以负人禄位者欤刘君南叟景丰所刋当今上策是已南叟有劲气议论顾理是非耻软熟雷同此编其所作与采之于同志槩可知也
　　王廉翁诗集序
　　庐陵之盛也无専以诗名者非诗不名文诗在其中也惟庐陵先生王公民瞻専以诗名泸溪有文而诗専名以送胡忠简贬新州二篇也是诗出祸三十年既而名具天壤传固系于所托如此假令公以一茶丞老于家俗眼薄其官且并薄其诗今安有所谓泸溪先生也哉然公之诗家不自刋刋者同邑士刘伯深问泸溪诗之伯深焉今官湖王丈廉翁官止一尉而诗声在人三十年矣余不识诗不能评闻之识者评公作非今人诗古名家诗也惜不偶忠简无泸溪一段竒遇今既没又未有可人如刘氏者出力而必传之残编逸帙未保其往也其子玉成山立甫既除丧思以此事寄之当世好事君子呜呼象犀珠玉虽不适用要不使在泥涂中吾甞有味于斯言且庐陵百二十年诗名再归王氏安知今之官湖非昔之泸溪哉山立姑少俟
　　送术士罗师禹序
　　里中有罗师禹以言命为古心江先生所知而吾州之知有师禹者十无一二士大夫官吾州或知师禹而不能致而师禹亦不泛焉求之于所不知岁二月访某于天牖遽曰予愿见通守应侯令君张侯久今二侯倅于是若以一言为我先容某曰予防民防民而子欲使奉书于通守令君以荐言命之士可不可也且二侯有富贵命无富贵心子将何以动之虽然请与子言予言命优于子夫富贵外物也而观其所容容有分限不容则溢今二侯圭俎钟鼎累世矣玉堂金马即日矣而谦和岂弟即之也温如未甞富贵者也则所容岂有量哉命非予所知也则惟贤者宜富宜贵天固以富贵与贤者国家以富贵待贤者富贵非贤者而谁也二侯无富贵心未必与子言命虽然予于二侯以其贤子于二侯以其天不可以予説废子説子行矣师禹行






　　巽斋文集巻九
　　钦定四库全书
　　巽斋文集卷十　　　　宋　欧阳守道　撰序
　　送胡素行赴省序
　　庐陵郡上胡梦高素行于春官得人矣士固取有用也使皆如予书癖焉用之汉取明经术通世务者予昔与君之先人古潭君友毎读书未甞不及世用而予无古潭之才每叹斯人胸中自有一部水心外藁而未之笔惜其仅得一第竟不及用其有俟于素行也素行为布衣才名在诸公间君而第知君者当交相庆方信古潭为老苏矣虽然请赠一言才遇时而后见临事而后见君此行以诗赋论策取知春官而已天子亮阴不言未遑亲策君经纶满腹无由一吐于大廷则又何以语他人为前时知已在天朝在方面者正不必使之知在何所试前试后静坐客舍屏絶书问休飬精神且了身事以归且吾方为礼部进士而缙绅先生与四方之闻人相传曰素行至矣将属目焉此招忌之阶也鳯鸣高冈周诗歌之西狩获麟春秋悲之鳯长羽族高冈去人逺来莫知所自去莫知所之其鸣也可闻而不可即麟非鳯比也不能倐来倐去乃轻身出原野而混杂于豭豵狐兔之间噫不谓麟为四灵之一而于此不灵也圣人感此自伤而春秋之笔絶君今遭逢明时出为世瑞为周鳯不为鲁麟斯予所以赠言已虽然君何以告居者景定五年嵗除后五日丙寅欧阳某序
　　送张季德序
　　季德以丙辰冬十二月朔别予归高安予与之俱至名屋山望科岭夜宿于彭氏庵初季德请予愿得一言名其读书之室予未有以告而甞出象山语録使读之季德有省是夜遂与言曰舜居深山之中与木石居与鹿豕游其异于深山之野人也几希及其闻一善言见一善行若决江河沛然莫之能御也此章予甞讲焉以为舜得力处究当在深山时其后闻见感触只是一分事此讲义是十年前作想必见之今夕更説若决江河沛然莫之能御水之流行见御土石若用人力开导则必与除去所御者所御者不除则水止于此矣水有大小土石有多寡以水之小而遇土石之多非借人力之至安能除之今江河之决水力浩大流行所至卷土石而去土石有尽而水无穷自此但有江河岂复有土石若使水力小则人力虽弊弊其除几何此所谓沛然莫之能御盖水力自胜土石不以人力胜土石也吾心天理气力自大诸所障蔽乃是外来何足以相当若自处小弱而弊弊然与之较胜负曽不知此中蓄而未发者是以大水源不敢肆然放去任他吞吐而欲日竭畚锸之力先与水开通千万里其徒劳也甚矣岂知此水一决土石自当辟易何用如此也原其用力徒劳如此盖由不敢自信畏土石过甚而忧水不足以胜之若能自信泰然无事予于季德此别无他语只愿季德反观吾心天理大与不大真见此大吾事都了不见此大虽忧恼终身亦无了期説此章已又説孔子志学一章曰人言孔子之学十五年十年一进然以予观之固是十五年十年一进而其进岂是逐步跻攀曰立曰不惑曰知天命曰耳顺曰从心所欲不逾矩句句字字皆是十分快利光明未説从心所欲不逾矩只耳顺已似从心所欲不逾矩未説耳顺只知天命已似耳顺未説知天命只不惑已似知天命未説不惑只立已似不惑若无后一级则先一级有何不可今不于快利光明者观圣人却看取圣人只是逐节窍通透则此章内本无此意此乃子夏子游诸子之学颜曽不然也况孔子乎又与季德言予读书不防错综牵合纵有不晓亦复何妨大理观圣贤言道理譬如观草木生意枝叶扶疎纵有偏侧不害其为天然园丁弄巧必一枝对一枝一叶对一叶乍时见之若好然生意固不如是又与季德言震霆一奋白日一出清风一发阳达阴散皆不俄顷天地豁然此岂复有待哉是夜语稍多彼此皆快于心次日书之因以赠别某再拜翼乎如鸿毛遇顺风沛然如巨鱼纵大壑此象山语録中所举王子渊是夕语此意是纵肆无拘碍处纵肆于物欲则不可若天理中得纵肆岂不快活
　　请待补公据籍序
　　士赴太学补试得之乃若胜于乡贡试礼部即第即仕不必论未第则视入太学者自公私试以往无日非积累进取之途固有间矣然自科照下郡试于州初志固望乡贡即第仕也望乡贡而中次榜视之也轻视之也轻故以造郡请公据之事往往不甚勇而其时又迫新旧嵗之交以他故牵制者多其或去郡逺则须数日而后返比其得据为费已重且士不惯与郡吏接彼易其生疎可以邀索则所取人人殊予甞见士有持据归计费至万钱省此费而为入京旅食之用岂不有助士固有重费不较者予之所较为寒士也予以身体之也李周乡其亦若予以身体之与手造一籍请于乡里所素往还者俾各以所中次榜实习讳名而自书之量请据之费为赍入郡而类请以归之由周乡而请据所省多矣或曰郡必责人亲领至于状用识官防伪冒也代请可乎予曰人而伪虽责以亲领亦伪所谓识官彼亦伪书之耳将焉辨如其不为伪虽代请亦无伪况周乡之私籍所谓实习讳名皆其人自书则既有凭矣上之人于士母亦望其本心纯实自不为伪岂谓区区闗防足以革伪耶且吾庐陵之士未肯为伪也伪而冒请一待补据其利害几何哉周乡索籍引书以遗之巽斋欧阳某公权
　　省题诗序
　　寿翁来访与予纵言至省题诗予叹此诗幼学之所从事而书市所刋或杂以轻薄子鄙防语口授之业不为删择或反赏爱其流丽而使效习之如此而责以习尚庄谨不可得已是亦贼夫人之子最先者与寿公出箧中诗一帙盖其所自作者即席读数首如花朝游赏为题结句乃説农务月夜宴集为题结句乃説书灯予掩巻谓寿翁曰君诗若尽然幼学之一幸也畱一二日拟尽读属有客至不果为书其首而归之
　　赠刘登龙
　　安成刘登龙以毅自命曰吾书此二字于几朝夕对之有不不毅则曰吾负曽子之训非士也请予赠言嗟乎君乃求言于予予何以佐君予非不愿为而思蹙狭以就小吾非不愿为毅而思敛退以就懦焉蹙狭就小非病也敛退就懦非毅病也以为不若是毅非所谓毅乃放逸而粗暴也君欲学曽子日诵战战兢兢如临深渊如履薄冰之诗则可与从事于所谓毅矣庐陵欧阳某书
　　送刘童子序
　　予往岁叨恩入史舘同列有年最高者一人曰鄱阳张君最少者一人曰四明王君张年七十有八号老儒王才二十有二尔予甞语王君曰二君间无予间之君当班张后合为百岁人舘中异事也王君葢以幼年能文授官即入舘读书待年而仕即与闻史事防进史与张君同日通籍未几俱为通守朝廷异待俊秀如此吾庐陵毎岁中童子选者常居四方十之二三而能文者亦时有之国家人才之盛至于童子頴拔相望葢文盛极矣二刘童子前年叔侄同以记诵中而后皆以能文其一尚在十岁之内今又以文试吾知试之必高选也将行乡之先生长者俱有赠言童子之父与可不鄙亦请予一言也谓童子曰将以何业试曰通诗义以诗试予曰小子何莫学夫诗兴观羣怨与夫博识抑末也其大者用于迩事父逺事君三百篇中惟忠惟孝岂徒以资学文而已乎尔父携尔适千七百里之京师尔父固朝夕视尔也母曰嗟予季行役爱季之心又切矣谁言寸草心报得三春晖后之诗亦古诗意也菁菁者莪在彼中阿长育人才譬之微草亦得丰茂圣天子之赐也使尔不生于圣朝文明之世前代厌弃经学鄙贱儒生固有皓首穷山不霑寸禄者矣孰使尔生十年遽得以文发身乎得官之后又何以报吾君愿秉精忠节终身立圣朝先正由通科致通显者其初立志如此尔师也童子拱手曰谨受教遂书以赠
　　送胡童子序
　　胡君国宝之子囦生十岁能读五经如流将入京试童子举来访别国宝请予试之予老矣旧所读多遗忘谩举一篇而囦暗读成章不休既退予呼予家诸儿诮之曰汝年长于彼也汝于五经如何汝亦读韩文公训符之诗乎两家子少而相聚嬉戱及其长也一学一不学而龙猪判焉今汝以嬉戱度日也而不知専心读书者已如彼则龙猪之判不待他日矣诸儿黙然其一独笑且应曰小子不敢不学然如诗所云则此亦一嬉戱也彼亦一嬉戱也何优劣之云乎小嬉戏即印累累绶若若大嬉戱即武夫前呵从者塞途谓彼为读书所得则直一嬉戱之甚者尔真读书者无彼想慕则与其印绶从于他时不若斑衣竹马于今日也予见其言有理欲重诮之而不可遂书以遗胡童子噫童子今幼学以记诵为长往试中书省必受恩免解或得官也天资頴异如此胡君必大其成
　　至德观萧曼翁九吟藁序
　　羽士萧君曼翁九吟岂但世间食烟火人不敢读想天上蔡少霞山卿亦合相避然抱膝或危坐无言欲断魂男儿蓬矢志如此老乾坤等句又似昌黎所云臣有胆与气臣非黄冠师者东坡云汉世盛称仙人安期生甞以防干项羽不能用知此等人决非碌碌往往胸中抱负郁无所施故晦迹泉石烟霞间耳君所居古洪至德观予甞至观中古屋老矣在水中央一尘不到真隠者所栖也洪自许旌阳以来多仙苏云卿去今才百年踪迹疑尙可访君诗甚清而貌甚武岂亦其流耶咸淳元年五月上来访望日告别书此还其卷庐陵腐儒欧阳某序
　　赠刘道士序
　　道立三极士尊四民道士之名黄冠师擅之予不知其説也昔人谓周穆王用道士説宾西王母于瑶池之上穆王尙书中贤王岂有此哉秦皇汉武求神仙时称方士不称道士太史公特标黄老之学为道家然黄老自与神仙异旨今之为道士者又非尽出于黄老也道士之盛其魏大武崔浩以后乎亦不能常盛虽以李唐尊老子为祖而道家之见信不过三四君延至于今其説存而不废要其得志之时亦无几耳计其间无可利顾不知何以愿为其徒者之代不乏也唐有士大夫弃官为道士者今无之惟闾里少弱之子误投其身不克自返势不得不终老于此亦可悲也刘师庆椿者来自南乡之徊仙自言观无常产其师于歉岁命主观事极力支持不敢辞难今岁差熟乡人颇有施钱谷者师以为易为也复自主之而庆椿去以其所作四六之文示予曰吾将有四方之役惟所遇焉问何挟以行曰吾所能者道士之常业而文其一也呜呼予行四方之迹少未甞见大宫观第以吾乡之观虽有田业之处一道士所得食或不过五六斛而衣服百须皆无所出或观而无田者生计尤难故往往为丹药符箓禳禬之术以投合夫见信者以糊其口能文如庆椿乃其类中之难得者其师纵之去可惜已以予观于椿所作偶俪精而笔意圆用工不已当有识拔而委用之者是既有文以资身宜其一去之轻也虽然予又为之太息道士有凡俗中为清高毎以自颐况飞能高鸣能逺与人相逺而无求者颐所以异于凡羽也见狎庭槛间虽日得食失其所以为颐矣我生如寄良竒孤三尺长胫阁瘦躯俯仰而喙便有余何至以身为子娯椿也甞读坡仙此诗乎嗟乎勿谓我有可出之资勿谓世有易遇之人今日固能轻去后日其能早归乎其藏吾序于心勿忘咸淳元年乙丑九月甲寅立冬庐陵欧阳某序
　　送孙季山序
　　士君子仕行其志固曰上以正主下以庇民而其私家亦岂不愿门户之昌子孙族党之防其福泽吾州先贤如献简孙公在绍兴间危言激论觊上心之寤以安社稷在诸公间可谓荩臣矣庆元学党之祸公以从臣坐罪斥天不假年不及见嘉定更化而其子孙顾畏身后碑铭久而后有所属故虽吾州言献简事者不甚暴白予甞得其奏疏读之其视晦翁诸老之精忠岂有间哉当公存时昆弟皆以文章有声名号三孙而公又立朝大节如此予固愿识其后人而恨未之遍有名埜而字季山者公诸孙也十年前识之名列右选一官甚卑而诗文清苦持游诸公间往往敬爱之予甞言之于淮宪丰城李公李公参谋制阃将白用之矣防李公被召不果葢别去数年今乃知其为船司监门既满留番禺不能归嗟乎献简诸孙而若此乎予杜门日长与人交多庆元诸贤之后甞识赵丞相呉侍郎畏斋之孙各一人与君而三丞相神道碑畏斋家集献简家集皆三家诸孙手授见其后人而思其先世未甞不慨然也往年为赵氏记堂前年呉氏求记祠堂未及作区区高山仰止之意今于孙君犹是心也君有书来自言愿见广大帅简斋谢公乃复为之序谢公之心盖以一夫不得所为已慼者昔公宰庐陵予尝侍坐从容语及刘静春家子孙族属公恻然思所以振德之无所不用其至盖至于无可奈何而后已予于刘氏非先世之契好而公自闽来江于刘氏门戸之兴替亦何足以遽动公心而公如此者尙德怀人无今昔近逺也孙若有官且既久留于公之封部其可挈提若差易焉君此行其有遇乎谢公于庐陵如眉山苏公于余杭苏公自谓于杭人有宿世因縁既去而见杭人则喜得杭人书则喜孙氏虽家吾邑境外而吾州通谓之庐陵人在岭海之陬公有不恻然者乎吾贺君遇矣
　　赠张横孙序
　　闗西张君横孙字渠伯寓居豫章横渠先生五世孙也携其家谱见后林李公公书其后曰先生所以垂世立教继往圣而开来学者厯千载如一日初无待于外学者不可不思况克念厥绍者乎后林此语可谓严正张君方以仓使学斋申奏于朝有望一官而得闻此则得之不得视之亦轻矣然后林所谓无待于外者所以勉张君之德业使自立也学斋后之申奏使有世泽者所以振张氏之子孙使有借以立也横渠先生之子孙微矣予详问君以今存者几人君曰惟予与弟二人耳已未有子弟未娶又苦贫甚嗟乎今已不絶如线如他日何天爵可以自求若人爵则国家所以奬善劝教后林学斋之用心为张君地一也佩后林之训在君终学斋之请则有当世之贤君子在
　　欧阳生兵书序
　　欧阳生经世安福族也年方壮慨然有四方之志去年春甫识之袖出所撰兵书索予着语予谓兵所少非书如子之志宜求能用子者杖防君门一言契合与之出力共事可也文武两途以予观于儒学之士著书立言者往往不遇于当时故求传于来世子志于武事若亦以著书求传则当世亦安用子言矣君索着语不已予重谢之曰昔厐安常有圣散子方疗伤寒疾如神东坡先生为之序以为阥阦二证无所不治其所用药迥出常情之表圣散子由此盛传宣和末太学生诵苏文甚习适诸斋大疫人人皆以此方经东坡主张之故服之多死后人不免归咎于序方之笔而东坡初意乃活人盛心也兵之难言与医等而其闗系人命之死生何啻百千万倍予未学军旅纵使子书高出孙呉予敢不惩圣散子方乎虽然子之志不可无一言以庻几万一传闻于当世诸公间今又得选官之路甚多谒选于辟总总以万计彼猥琐庸腐夤縁而得者有不识弓马釰槊为何物至若武举设科名非不美然亦为文士假途其号絶伦者挽强引重市井粗才或勉强习数月以幸一中既得之后筋力竟今如子之肯读兵书又出意见以撰阵法器械是可谓有志者若使有人左提右挈安知予他日不埀功名于竹帛乎虽然予又为子自谋士别三日当刮目待吴下阿防前后如两人子今未遇当及此暇熟讲而精思之务使毫髪无遗憾人不以李信赵括辈议已为赵充国为王忠嗣全师制胜乃所谓善兵也提挈子者在他人姑勿与知
　　敬上人诗集序
　　云壑上人示予诗巻诗好语甚多而谓予曰愿有闻于方来以为君托嗟乎予于世落落矣朋友或出予旧藁于外予每止之曰使我有身后名不如当时一杯酒况能有以及子乎虽然上人此诗非埋没者也世有东坡先生则参寥之徒与之俱存上人未甚出山安知斯世无复如东坡必不可遇子姑藏之名山深处异时光焰出草木间予知非他物必子诗也庐陵欧阳某书

　　巽斋文集巻十
　　钦定四库全书
　　巽斋文集巻十一　　　宋　欧阳守道　撰序
　　李仲仁史考序
　　老泉苏公初得鳬绎颜淳之之文于京归以授其子东坡公曰小子识之后数十年天下无复为斯文者也其后东坡尽得淳之之文于其子复以为精悍确苦言必中当世之遇而有感于后来之士鄙陋汉唐超出形器不知陷于慕逺忽近贵华贱实之失序篇之作三叹厥先君子之知言呜呼文字之变未有已也以今日之文视前五十年其变盖又逺矣愚初学文时及见前辈所着犹用心于考古厯代成败是非得失必以序及之然后出意见超议论大格律一致而未有瑕也又其时靖康之痛犹在人心建绍干淳之经营北方接于耳目之近士于江左六朝机防之去畱人谋之臧否往往朝夕讲焉故虽举子之文亦皆求为可用高虚议论有之矣而亦无几自守绪天诛中原事去庙谟志虑三变而士气随之朝野之文介于故家旧物之未返者斩然于甲午乙未之后此去不待一二十年中天之祸直忘之矣士子笔墨间亦复为风气所变如此吾于斯文观人心之进退天未欲合南北之势耶安成李君仲仁作史考二十篇其间多言六朝兵事其自序以苏氏父子言兵见诋于清谈之士后卒以兵不素讲涂炭天下周文忠公读而韪之他日又作燕凉洛楚蜀江淮吊古八咏文忠爱其音调悲壮有泄君豪气激我懦衷之语嗟乎是所以为前此五十年之文也君之子季忱出以示予季忱气貌伟然文采议论是似其前人者与之共读数过慨然太息近世之学讲道德谈性命朱文公后伊洛而为诸儒宗天子既表章之学者翕然知所向矣然以愚观文公身在畎畆而惓惓于当世之大义诸葛武侯张忠献之心事无一日忘之他日奏疏间及于待敌复讐者至今凛凛生意也公若大用规模布置视葛张当更缜宻安得九原可作而问公开济之盛心嗟乎季忱归以子先君子之文谨藏之愚首告君以苏氏所叹于鳬绎之文者志感也终告君以文公之学之志者哀斯人之不见于今也嗟乎季忱其亦有感于吾言哉
　　胡彦和事海序
　　蓝湖胡君某访予出其祖遯斋所编事海以册计凡四十有八或曰博矣哉予曰约甚矣何博也始予读书而未有之闻世间书巻且巨万以为世所称博学者将无一不用其力而后可家素贫不能多市书往往从友人借观之则凡所谓僻书而罕见者有不足用吾力焉盖自孔子没百家不足以窥圣人之道而又愧于无以自见也出其意见人自为书而世无大人先生为之芟芜夷秽以清后学之耳目是以其书皆得不废而荒忽诡幻鄙俚不经之説亦皆列于书目有国家者侈文籍之富不择是非邪正而并蓄之学者以及见为博而傲他人之不知其为诗与启者尤好用僻经以为竒使读者莫得其引援之所岀则相与惮之而不敢浅视呜呼士学至此其亦可叹也已今遯斋所抄门分彚列无所不有然皆所谓存一二于千百夫遯斋岂不能尽存之而仅以四十八帙为尽天下之僻书哉意者以为学者未尽见天下之僻书则将慕而求之妄意其中之或有得焉今每书各存其一二使学者每见一书之名则识其大槩止此以其所存计其所去其书之可取可舍皆易决矣好竒之士试于吾之四十八帙观之盖亦不啻至足然后反思天下之理果不出吾圣人之书而贪多务得之意遂衰此非遯斋之本意乎不然以天下无穷之僻书而约之于四十八帙乌在其为博若夫引用书目其首犹以六经及诸正史则观者又当于杂然无所辨别之外而思之予生也后惜不一见遯斋而请其説遯斋字彦和书成淳熈丁未距今六十有二年云
　　张景韶巽斋序
　　为子有道无不可事之亲为臣有道无不可正之君与人交有道无不可忠告之友为人君有道无不可心感之民顺则从逆则咈顺则易逆则强顺则无迹逆则近名巽入也而为风风之入物物无御者夫顺焉往而不入君子之道顺焉而已矣
　　右数语某昔者甞书于牖某本名巽既易名窃第念旧名乃先子所命不忍舍去因以名斋今张君景韶斋名适与予同敬书所见以寄惟张巽斋其印证之
　　送李叔元序
　　李君叔元别予之贑之南安之岭外予谓叔元此君家习之元和三年所繇道也韩退之有诗送别其诗曰行之何时到谁能定归期揖我出门去颜色异常时既而叹曰退之未知习之未第时常有岐路五年知己罕逢之叹矣然其赋曰昔圣贤之皇皇兮极屈辱之蹈道兮虽困顿而终不反其所为当时刚劲之气盖如此来南又他日事岂有憔悴可怜之色者哉叔元然予言为当刻语韩李处贫穷大槩韩言颜子箪瓢事曰彼有箪瓢以不死不忧而乐岂不易哉仆箪瓢无所取资则饥而死矣李亦言颜子箪瓢事曰箪食与瓢饮兮宁服轻而驾肥望若人之何如兮慙吾德之纎微然则习之学颜之意固有在而退之直穷甚可悲也语未竟叔元袖出序游一篇曰濯濯之箪无颜之食安贫固贫有不可得予戏曰子非习之子孙耶何乃用韩意叔元曰未也读至终篇曰名山大川可以豁襟宇逹人君子可以进道德起谢之曰君似而祖矣予几误悯子之箪相视一笑遂别
　　赠宋义甫序
　　卜地而塟倘有微妙不可测之术则非予所能知就所能知者言之山有山之情水有水之情识其情则吉防辨矣来山无情作穴强之以作穴应龙无情朝对认之为朝对左右无情拱揖明堂无情钟聚水无情朝抱逺山无情映带如此者虽术家百喙称美不足信也夫山水之情与人何异有情则非天属之亲相为依怙虽僮奴亦将忠事其主无情则涂人之过吾门者尔于我何有哉予之所知如此虽无竒论然地之一有情者亦鲜矣或曰一或有情皆在可取岂能尽得其有情也曰不然数者之中有一无情则往往为假穴是固易以惑人者也亦审之而已矣然而予亦姑言其畧若其要旨不可不求之于其书地理之书富甚予虽浅陋目中所见亦不下二十余家而鄙俚缪妄一见而弃之者不计其数自郭景纯塟书之外有一书最可人意意其出于明理之儒者每爱玩之非特予爱玩之四方士大夫之能知地理者与之纵言及此则每每诵之如流也是书文辞真雅初无难暁而书肆所谓地理全书者乃独遗此不刋今之术者无一二能读或间能道其中数语则舛讹差错则茫然矣亦其得于剽闻而非真见之者予每念卜地虽一艺然非留意于学安能通晓吾儒读书终身方名为士术家倘以卜地为业则亦孜孜讲明如吾儒之读书可也而庸流至不识字画逐一道涂问其所知则率道其童稚之时闻于其父师者鄙俚缪妄自谓终身抱至宝矣夫前所谓明理之书曽不知读而宁从事于鄙俚缪妄之书何哉鄙俚缪妄之书其徒易于传习又便于田家市人之听其取信常众得利常速而明理之书探山川融结之情引经援史逺及四方郡邑之大势可与识者道难与俗人言也予延接术家多矣有吉水宋义甫甚熟是书与之山行其指防去取有过人者留予家两月且为予亲戚家卜焉予心是之既别赠之以序义甫士类熟是书固宜又其胸次不肯包藏随其所见即以告人贤于他人多矣然予赠义甫行而辄言卜地之大槩予非敢以此自居也此事非人家子弟所常习不幸遭变故者往往未甞经厯之年辄为庸人所诳故特言之义甫所往之家人之弱子幼弟试观予言未必无助
　　黄师董族谱序
　　族非谱无以知枝叶本根之分合然生今之世家有此者亦罕矣盖虽大家往往失其传也甞推其故私家世次之絶续系于天下世变之盛衰姑以吾家论之十世之间幸而有可考者由吾宋承平之时以至于今也等而上之虽欲知不可得矣熈宁间六一公作世次碑推其所自逺自司马以下昔甞以为传信今考唐武德至于广明之乱距江南李氏有国嵗月盖无几耳而欧阳氏乃十三四世其信然耶世遇乱离人不自保遂使子孙不得尽知先世之所从来可痛也已黄君师董以其先世临桂府君所次世谱示予予自临桂以上得八世降而下又二世支分派别凡二百若干人昭然在目其偶失名字者盖无几余感而叹曰一世大约三十年然则君之始祖可知者吾宋有国以后也三百年间无大迁徙所以蕃衍生遂者非上之泽欤抑又有叹焉西北中原之人百余年来或无噍类或靡止居东南州郡号为无事然而被兵者昔或不免近或有甚焉吾江右岂无小警而不日安妥是天私我以乐土也彼一日不保其生者视吾与君十数世父子祖孙相聚相保岂不谓幸欤夫幸而居治世生乐土知先世之所出则夫坟墓之当保族类之当恤门户之当念立身行已之当不负其先如之何不敬之重之君家世诗书且数有第而仕者虽未大显而源流深长矣如君之资禀与问学文采黄氏亢宗不在兹乎君必勉之
　　送李云卿归金精山序
　　贑李云卿工诗及画以所画叔夜王逸少李太白林君复像示予叔夜以琴逸少以书太白以酒君复以孤山赋梅曲尽其萧散闲放之趣既又各为一诗与云卿游者皆有诗合为一巨轴云卿意亦欲予之为诗也余无诗才而有当为云卿言者夫图绘古贤尙友之一助也云卿诚有慕于古贤乎则四人者若均有世外之趣而太白方于三人差不类余不为君评品乎次第置之可也又等而上之乎则吾他有所谓尙友者矣孔门诸子得将圣为之依归诵诗读书歌咏先王之道当其悠然自得葢有不知古今死生之为变也而况于贫贱忧戚曽何足以动乎其中夫子曰发愤忘食乐以忘忧不知老之将至云尔孟子曰君子所性盛行不加焉穷居不损焉士之胸中倘有毫髪窥见于此皆可以泰然自足而无愿乎其外今云卿有取于彼四人者余何足以知之然予甚爱云卿有出尘之姿而怪其独寄怀于夫人所可能之艺前軰先生又争为好语以夸道之然则所以期于云卿者似浅也予则不然以为云卿甫逾四十进道之日甚长挟防出门取友无方一日归返故庐坐对圣贤然后回视今日之所慕向者可以一怅然也诗不云乎高山仰止居鲁国中则鲁之东山为高身在泰山之颠则东山亦一丘垤而况平地乎嗟乎云卿之索于余也浅余之望于云卿也深
　　又题李云卿诗巻
　　余生识字而不能诗自分终身不能或教予稍读诸家诗且日一课习当能如其説又不能废而叹曰已矣闲中添一扰焉用自苦如此李云卿乃岀所作示予而问曰是于君意如何嗟乎予何以评君诗也哉然予见诗人多作穷愁羇旅之语或所遇本不然而犹寄托以致其思诗必如此而后工耶云卿之诗不然甫开巻便得其冬至一诗盎然大有生意为吟讽数过是日尽巻读之能使予心寛舒怡愉如得美食甘寝信乎诗有发于人而云卿胸次可想也前日访云卿天庆观古松脩廊寂不见人久而后得一道士问云卿何在曰适至此借琴去矣又过一院云卿在焉仆自理归装云卿琴在手未鼔也予悠然久之为思沂上咏归意趣【阙】
　　早作书送云卿归金精山序今又书此数字云卿
　　留此月余日予相见不数而心甚敬之其多能端不易及予特爱其心胸泰然有进于道然异时云卿所能必尽落去恨相去地逺不能以时伺某拜手书
　　赠罗阳卿序
　　诗云天之生我我辰安在説者谓言生时节物岁时日月星辰推命之术在古不可考然其説尙矣韩退之称李虚中深于五行书以人生年月日辰支干推人夀夭贵贱利不利先处其年时百不失一二栁子厚始贡于京师岁在鹑首试不利至癸酉岁酉辰合登第术者能先言之他日作序与蔡秀才谓造物前定若是之彰明也今术家推命儒者或不然之彼有所传承矣余未之敢非也富贵福泽厚吾生贫贱忧戚玉于成惟其所遇皆当知造物之本意亦焉用议其术之有无哉里中罗阳卿于此甚精萧君君辅作序与之谓推已与吴君叔将王君国用登科先后之次皆验此则余昔者亦甞闻之今阳卿老矣硏思造化日益精到使韩栁二氏见之亦当在所信也而予复何云年月日桂里欧阳某书
　　项国秀灸法序
　　吉安项某善灸法谓予治病莫良于灸而药次之古医法也今药医多于用灸法病者亦非困极不议灸故灸法精者差少然业药医者亦不必人人精病者不问精不精辄试之或日一易医数易而病不愈则曰命当然哀哉今之不以正命死者何限也夫药物金石草木性之温良有神农书在可辨也然用且误灸之为法也微毫厘之差辄与病应今缪者为之率以意易穴犹无衡而求轻重之合度且方寸灼其肤而滋一苦尔然则病不困极不议灸固人情所畏惮也余曰然以余论之不难于穴之定而难于理之明甞闻黄帝岐伯问辨语谓人一身闗节脉络气息皆与天地相应古之为医者智足以逹天地之变故其视人一身由表见里因影得形今之医智何如也吾甞谓医非儒学不明今也市人之子义之不知而曰读医书读医书者多矣况未之读乎古语曰医意也今之医则可谓意也夫彼之意何如其意也国秀思之君之业精于他人多矣益进于学以大君之智则天地一人也一人天地也岂特灸法为然是学也吾儒谓之格物因书以遗之君曰幸甚年月日欧阳某书
　　格斋序
　　里中张季言名闻诗与余言曰往年获侍云巢曽先生先生实命之名又书为格斋二大字先生爱后学则至矣顾大学格物之説用力宜有所从而未之闻也余曰子不以子之名推之乎先圣不云乎诗可以观可以羣可以怨迩之事父逺之事君多识于鸟兽草木之名格物莫近于斯矣夫一物各具一理学者不能一一尽索之要必有所触焉此之触彼之悟此一时也德慧术智开明之机体用显微贯通之言触斯悟悟斯畅畅斯融诗长假物以见意葢作诗者之心既有所触矣得其篇章而读之触于诗人之心者今宜有触于心又其为教曲而肆寛而不迫悠扬讽道其入人也深故当其有得懽忻怡愉天地万物之理若毕赴于胸中而莫知其所自来究而言之则亦吾心之所自有者尔古所谓若江河之浸膏泽之润涣然冰释怡然理顺惟取之诗为最近先儒谓读书皆所以格物窃谓诗其首也子今原其命名之意而专求之诗求之诗次遍求之他经六经一诗一诗六经也万物一理一理万物也以子之名而遍求是斋之名可以并识用意之所在季言懋哉
　　与罗术士序
　　天之高也星辰之逺也茍求其故千岁之日至可坐而定也天之生斯民也命也死生有命富贵在天君子行法以俟命而已矣不义而富且贵无义无命富与贵是人之所欲也不以其道得之不处也贫与贱是人之所恶也不以其道得之不去也罗君甚精于星学其推吾命葢所谓善求其故者然以富贵相期则予也昔者甞有闻也诗云无言不酬无德不报罗君儒家者流敢摭所闻
　　赠术士胡卿月序
　　天地之气昆仑磅礴虽有计其几万里者意之而已然平子以精铜八尺作候风动地仪置一室中而能尽知其动静常变约至大于至小虽天地莫逃焉人之气与天地相应眇然之躯不小于天地之昆仑磅礴胡卿月以镜面滴水推人休咎果得其术宜有此理
　　赠陈术士序
　　六十甲子支干相配谓之纳音者其法葢出于律故谓今人谈三命为律星数为厯少知律者则三命恐未易精葢支干分而言之相生之理不易见合而言之相生之理为难明来往进退上下五行皆统于此今谈纳音何曽及此若夫以厯推星则稍知数者亦不甚差故甞以为言星犹可据言三命恐未有凭也今吾儒不能言命者葢鲜然三命人能言之而以厯推星反少何也步星之误旁有善星者能辨之三命无一定之论惟其立説而莫之或夺也于斯二者宜何信姑信于厯而已其人能厯法甞窥其全文并有传授且于世所用厯阅尽不废予未学此不晓所谓然彼遇有以命问者往来吉防祸福闻者往往騐而神之则亦精其术者欤诗谓天之生我我辰安在言命自有之特不知今之所传法何人精宻耳得失进退一出于数人而知此则逐逐进取可以息念惟某人他日对人即命言理使知乐天安分之无忧而劳智竭力于其所不得者之为无益也则斯术之于世道岂无补哉某人祖父皆吾州名贡士能世其学其能此非徒技也予知某人且十年前言予十年后事今往往验甚欲予剧谈方来之数而彼此未暇辨也别予入书舘且以其数游诸名公间其行序以赠之
　　题家状序
　　曽君某来访袖籍一通告予是为明嵗题试巻家状籍请题其首予思建炎戊申胡忠简对防维扬行在所张魏公第其文为进士第一既而寘之第五虽第五然有魏公之定论在犹第一也天运再周百二十有一年矣当有真第一者当有再忠简其人者第一易能也忠简其人难能也曽君试为我搜之徒曰可第一而已矣则未为此籍重可第一可忠简则为此籍重
　　赠王介叔序
　　永丰王介叔读书郡学暇日来访问曰民之于仁也甚于水火水火吾见蹈而死者未见蹈仁而死者也夫子言仁之可蹈而必无祸也或问乎夫子曰井有仁焉其从之也子曰何为其然也君子可逝也不可陷也可欺也不可罔也夫子言仁者诚急于救人之死而又不容以身殉死而无益于救也人固未有蹈仁而死者若井有仁焉而从之非蹈仁而死者欤予好仁而有仁焉而从人非蹈仁而死者欤予好仁而不知蔽盖几蹈祸矣予于此有悔焉予曰噫仁顾有祸哉仁人心也子欲观人心之所同然乎去嵗子不忍乡闾之艰食已无力以赈人而出辅颊舌以告于有力者子取祸之道予未之详也郡侯不以罪子郡博士所以矜恤子者甚厚教且食之间甞以告予予谓郡博士曰人之过也各于其党观过斯知仁矣王子诚有过其初诚何心哉郡博士曰然夫子悯乡闾之艰食与郡博士矜恤子之此来所谓人心之所同然也人心之所同然将不特一二人而已子岂惟当德郡博士固当深德郡侯岂惟郡侯自学职诸前辈亦复有谓子为不然者乎夫不以子为不然者何也葢亦曰观过斯知仁也人同一心而谁忍祸夫蹈仁者宜无悔若夫朱文公释诚意二字所谓实其心之所发者则在子反思而已矣介叔归序其语以赠之
　　送曽申甫逺游序
　　香城曽申甫过予道别予问申甫先生将何之申甫曰予闻玉笥西山之胜未之见也山去吾乡甫三四百里而予年七十有二嵗恐以终不识山为憾知予此行与素识两山者皆遗予诗其称道两山景物之胜固如在目中也予将按诗而寻焉子亦有以遗乎予曰予非素识山者使素识亦不告也先生自有目山至目当自识之何以他人预告为今按他人之诗寻兹山之胜诗之称道有尽而山之变化无穷则竒伟絶特之观遗于指疑寻按之外必多矣申甫躩然曰子乃能言观山之法子终其説以遗予予曰此虚心法也何独观山先生行矣送行诸诗置之勿复记忆两山之胜当悠然而神遇且先生不闻海上二父之子乎一父语其子曰尔往矣见径寸之珠则拾以归一父语其子曰尔往矣惟所遇徒手而归不尔责也他日二子归受拾遗珠之命者不得珠受徒手之命者得珠岂惟得珠且无所不得也何也受拾珠之命者惟珠之愿见见珠念为之障见犹无见也受徒手之命者其心闲其心闲故万宝横陈而惟所取子听命于父者也目听命于心者也先生虚观山之心当如命徒手者之父竒伟絶特之观其将焉遯申甫谢曰敬受赐抑予闻子之説有二用盍书以遗予予姑反告予子棫棠而出棫棠以子之説读书予以子之説观山是或一道乃次第其语为送曽申甫游玉笥西山序


　　巽斋文集巻十一
　　钦定四库全书
　　巽斋文集巻十二　　　宋　欧阳守道　撰序
　　四书集义序
　　庐陵郡学后刋朱文公中庸大学论语孟子章句集注或问淳祐十一年通守古汴赵侯某博士海陵蔡君某又以郡学与白鹭洲书院养士之余力刋四书集义者太守于潜徐侯某先守安吉与友人卢某之所集盖文公四书定本之外凡平日交游书问之所往还门人请益之所闻与凡片言只字不专为四书发而与四书旨意相流通散见于文集语録间者悉防萃于此初刋于安定书堂暨摹本至庐陵赵侯偕蔡君以为请遂命两学之士复精校而刋焉四书训説于是大备或曰文公先生之于章句集注或问也更定数次而后决然以诏后学盖沈潜硏索精约审订用意至宻而为传世计至逺也学者学此足矣而又待集义以求备乎某曰不然圣人之道君子之学自有端的防归惟见之之明则虽千万言而未甞不一如见之之疑则虽一二言未甞不枝今先生之于四书也其沈潜硏索而言者如此其从容酬应而言者亦如此其精约审订而言者如此其敷畅宏肆而言者亦如此不于其言于其行则相去不知几载所告不知几人而无一不同深造而自得之居之安资之深取之左右逢其原于此可想见也章句集注或问之书固亲定于先生之手然先生一言一话义理之归于此者尽收拾而存之则岂不足以益见先生之心而为后学更互发明之一助哉始徐侯为州雅意于表章儒先风厉士习之事某间得侍见侯必亹亹以讲学为言集义摹本之至自安吉也某最先得见窃叹侯于方今吏事日不暇给之时而所至辄留意此书如此独恨安吉相去之逺欲亟与同志传摹而未能也侯莅事逾年而州学得蔡君为博士已而鹭洲书院又得赵侯为之提领惓惓斯文之意如出一人故是书得刋于此既成两侯暨博士一辞命某为之序其辞不可谢避席言曰四书万世之书也而方今世道一恃此以为命后学学此敢不敬哉昔者孔子曽子子思孟子著书以遗后人千五百年湮没不章天以斯文畀于我有宋然后儒先辈出复为学者指示暨文公先生竭其心思役志于此一圣三贤之微旨发明尽矣运遭圣主书遂盛行孔孟以后未有幸于此时也是以讲读传习上自天子之经筵而下遍于陋巷布之几缙绅场屋议论文章有一言不依乎此则五尺之童羞之文公先生可作岂不甚自慰哉今集义之书继作读之者又如终身侍先生之丈席而无一言之不得闻也抑又幸矣然愚窃谓世道依人心以立读书为士不得不以世道为己任文公先生于此四书所为谆切反复以诏后学此心犹可识也讲学穷理所以推见本心之体而究极之用此学而成当世宜有所嘉赖虽在穷约关系正不轻也而况于得有所施者欤天子方尊信四书士之得行所学亦未有易于此时也学文公先生之学心文公先生之心宜必有有志之士慨然深忧方今之世道者上念正君定国之道所以益圣德而端化原者何在下念斯民廉善之方所以遏人欲而存天理者何繇而必一本之于已患吾学之未成不患吾用之不及己为大人不患不能格君心之非己为先觉不患后觉之不可使觉根本先立望实斯孚积诚尽忠以俟感动一如文公先生之所以事君与教人者于以生全人类长育人材则前所谓四书当世之系命岂不深有望于斯人哉不然朝吟而暮诵之以资言语文章投好尚干禄利而已则举世皆四书而四书皆福泽曽不少见于天下岂惟非今日所以纂集之意亦徒使或者重悲文公先生平生之志也某不敏不足与于斯文独幸生圣主尊尙正学之时接儒先开悟羣疑之后而格言明训又幸遇贤守贰师儒尽取而共传之且使抒冩愚见而附于右方敢不敬荐所闻推前之所望于大人先觉者诸公毋逊其责使四书纲维世道之明教幸亲见之尤区区之愿也
　　彭石庭韩文览序
　　父没而不能读父之书手泽存焉尔石庭彭君乃取其先君子大庾君所着韩文防览加损益焉可乎昔汉伏黯改定齐诗章句作解説九篇其子恭少传其学后以黯章句繁多乃省减繁辞定为二十万言恭于父书所损可知也班彪续司马氏史记作后传数十篇自谓事覈文整其子固以彪所续未详乃潜硏精思欲就其业二十年而书成固于父书所益可知也夫黯之于诗彪之于史当其刻意著述之时岂谓子乃议其后哉然而恭也以为繁而省之固也以为畧而増之非二子之敢议父书也所以成父之美也且使恭也不为黯省其繁而使后人病其繁固也不为彪増其畧而使后人病其畧则吾意人子之心有不若是恝矣大庾公用工韩文之久予昔见杨文节公序篇亟称之石庭人子也而损焉而益焉意者伏氏子恭班氏子固之心欤惜也文节公不可作文节公可作则其再读是编也当如何而嘉叹
　　送张伯深序
　　齐景公有马千驷死之日民无德而称焉徒富而无德虽以国君之尊人弗与也况他人乎当其存时奉养穷人欲威虐毒四境及其亡而无称则有不若一介之士反得以着不泯于百世呜呼愚读大学至君子贤其贤而亲其亲小人乐其乐而利其利此以没世不忘未甞不慨然也人亦奈何不自力于善吾州之白沙有张姓应瑞名者嘉熙四年与予俱贡京师而未甞与之接也俯仰十有余年予以罪逆受防祸而应瑞之弟应登亦衰绖造予门曰吾父有善焉可以不朽愿得世之大君子书而存之君为我图也袖出一巻则子状其父行葢讳谟而字舜申其文可删者几十七八读且彻则谓舜申疾时一乡人皆为之忧没也皆为之悼疑其辞过夸然叙其所以亦有故也葢舜申家裕而知恤乡人之歉岁秋以三百万易粟藏之次岁春夏出之而收原直一钱不増也曰富人无不蓄钱者使我害三百万余家明岁发而视之不过三百万也我以钱易粟复以粟易钱亦得三百万三百万于我何损秋熟吾又为后图则乡人岁岁无饥也吾在此吾乡人岁岁无饥吾又诏吾子孙以三百万家不得有而吾乡人子子孙孙无饥谁谓造化不及之不可补哉惜也吾之势则隘也充而广之在我后之人舜申之得爱于乡以此往年有防入境相戒无犯其门嗟乎吾视岁歉而官劝分不具文应者葢寡也以彼视此舜申信善人矣死而有人称固不必殊常甚伟之行也道人善予有愿焉道一张舜申之善兾为张舜申者十百也而州里为乐土矣大君子书而存之不惟其子愿之予亦愿之然而宜谁告也应登曰嘉熙四年之士庐山江侯古心先生身劝为之驾予兄偶与其列今以人子之情诉之于先生君谓先生能与我以文乎予曰异哉子之请也予昔者不敢以予亲之塟告先生而能为子谋乎且先生眼高千古谁可以辱先生之笔虽然先生爱庐陵之民深尔父之事或可以劝也自昌黎韩氏以来记人寸善亦多矣葢不专为其人设而取其可以劝来者于是应登流涕再拜愿得书一幅以往噫古心先生大人也书何容易抑子之求以为亲也行乎已乎予于子不敢知与乎否乎予于先生不敢知也是为序
　　陈舜功诗序
　　沈休文长于音韵自谓灵均以来此秘未覩唐李德非之以为古辞如金石琴瑟尙于至音今文如丝竹鞞鼓迫于促节大概谓韵局则句累不若不韵之为愈也夫自局于韵犹病累句况一用他人之韵不局且累乎唐人于诗和意不和韵亦曰和诗固不必韵也近世往往以和韵争工甚则有追和古作全帙无遗如东坡之于靖节翁者语意天成一出自然不似用他人韵也由此言之才力有余虽用他人韵亦复何局之有况自用韵而自病其局乎德之论正矣亦未可以防评也友人戴君吉甫示予西昌陈君舜功鸡肋别集舜功之作富矣大槩平易自无艰难辛苦之态诗之正也今所谓别集则往往与其交游亲故赓酬所萃凡若干首葢无非用他人韵者而意思整暇全无窘束于此而求工则可谓工矣诗之竒也诗固难于正而又甚难于竒竒不失正非胸次有纵横出没变化之妙岂易得此吉甫与舜功为诗交最久故集中用吉甫韵为多吉甫属予为序余谓吉甫曰君与舜功诗何似吉甫曰韵隐于山词顺于水和诗至此不亦可乎予以吉甫为知言抑予闻元白千里相思作诗寄赠用韵至于不谋而同此固非属和之诗也吉甫与舜功定交属和之诗则予既见之矣若夫不谋而同韵则元白后予未之闻二君交情甚至予他日尚几见之以为长庆后一段佳话
　　李瑞卿诗序
　　予不能知诗予之知诗自谓不在今诗人下也诗人论诗严甚而予不畏何也彼为严以怖我者也南风之薰兮可以解吾民之愠兮南风之时兮可以阜吾民之财兮舜所歌也沧浪之水清兮可以濯我缨沧浪之水浊兮可以濯我足孺子所歌而夫子所取也二章语意畧同声律亦近薰时清浊体状形容不过直致心辞而感人乃在言外使今日歌南风歌沧浪其求工于句字岂如此而已乎然则予所不能者今人诗也不能今人诗定非欠事廼若感物而作足寄吾意则于他日纵不能舜之南风未必不能孺子之沧浪如徒论句律而已则沧浪又与南风何辨呜呼是皆不足论也李君瑞卿读书为文不自衒露予识之有年矣而不尽知君予则有罪而君无损焉近甫得其为诗藁百数十篇读之作而叹曰是可以得瑞卿之为人矣复有识君而不尽知如予者其亦读君之诗可也若夫一句一字商量吟讽以寻瑞卿用工得意处则当世诗伯富哉予不当僭
　　送刘季清赴补序
　　科举之为士病也岂不甚哉葢不惟工文患得之累其心也文可以得矣而贫无资者常厄于就试之费礼部国子监学在京师四方之士有不逺数千里试焉近且俭者旅费不下三万不能俭者不论逺者或倍或再倍也士十七八无常产居家养亲不给旦夕而使茫然逺行售文于一试试礼部得官犹可言也试国子监学补诸生释褐未可期道涂往来滋数矣有亲在堂朝夕侍养子于此时移甘旨之资为已旅费及坐而食于斋而白云之日举目天末不知我则举匕而亲亦已饭乎否也葢困天下士使不获尽分如此而独以能试季能坐斋之文行取焉岂不异哉予未第时有司间取予文使试太学得公据辄藏之不往也既第当调官癸夘庚戌辛亥间复以无旅费不能往及其既也朋友始有动念而资之者然而人未我问则我不彼请也夫皇皇焉号于人求其已助而不忸怩其归为覔官而已是岂不可以已哉以故亲党故旧间有试可就而力不能行谋于予者常劝止之每有见听者其不听者则鄙予言以为士生而志四方曽是区区者以无粮止况试于国学国学时人之所共荣闻名四方者焉发之亦所以荣亲也而奈何局促寻常如是诚作气勇往无可为有彼富有力者已不告则已告之损所余以成人美岂所难哉况夫亦各行其志也安成刘君季清年少而文老身贫而志鋭勇往者也无可为有者也书序言以赠行季清其告夫乐成子之志者
　　送谌自求归建昌序
　　旴江谌君自求好学能诗年方壮不事举子业独以所学与诗走千百里求师友堂上有母髪白矣求师友之念与思亲之念互发而不相病也予谓自求学不可不讲而诗可无作讲学而求师友于千百里外茍病于养亲则师友亦可无求虽然予岂谓师友之益可无也哉自孔孟以至近世先儒凡著书皆以明道也读其书得其人百世之师古人之友皆在也是不徒走千百里外求之侍亲之暇扫一室而日与师友游足矣其于养亲也无病矣自求为此学则身为君子身为君子则于亲不辱而荣亲之愿望其子者为君子也如是而慰亲之愿望虽啜菽饮水得其懽心焉自求容貌癯而语言苦察其中心葢无求于人也违亲逺役诚为道义计予悲其切于归养而甚不得已于道路也以是道之
　　予既为谌君自求作序送其归自求请曰子之懋予以学也则闻命矣雅嗜作诗得意处自谓前辈作者不难到今谓我诗可无作岂有説乎予曰有之君之诗甚工然未暇为君评也大抵作诗足以病学书曰玩物丧志先儒犹以记诵之学为玩物诗非玩物之尤者乎诗如三百篇不能不可作也后之号称诗人者穷思极致于一草一木争竒竞巧于一韵一字此何所益而耗费精神虚老岁月谓不为学之病可乎是又有甚者诗当在山林丘壑间若日与贵人达官接则清致索矣或者反是吾学家法不妄取容于人而安得有此是不惟妨于学而已亦正与学背驰也陈后山诗所以至今可贵重惟其自贵自重公卿不得见其面也君为后山则诗虽少亦传矣传不传何足计诚一意于学则诗无作何损也自求恬淡静退人也视外物轻甚闻予言也殊有当于其心并书以遗之
　　送曲江侯清卿序
　　曲江侯君清卿与其弟德卿共予学五月而归将别无以为赠遂赠以言朋友之道也惟国家以人文化天下士风之盛岭海之陬无逊江浙况曲江为广名郡有张子寿余安道诗书道德之泽而其地山水清旷韶石舜峯列秀森峙虞氏数千载之遗迹在焉想古风于寂寥隔千载其一日登高望逺九嶷苍梧彷佛隐见皆足以起人悠然之思境契于心而道在耳目间矣士之生其间固宜秀頴明逹由积学而至于圣贤不难也况文章特学之余事乎子韶人也予将假舜之韶以与子论文夫韶舜之至文也金石丝竹匏土革木舜之所以为韶也八物之杂而声成文鸟兽率舞凤凰来仪韶之大成也虽然舜世之乐孰有外是八物者哉今为子取所谓管者鼗者柷敔者笙镛者琴者瑟者石之可击拊者也固不乏工之知音律者皆可能也然而器具矣而非韶韶似矣而非舜何也八物者舜乐之寄也原舜乐之所自本乎父子慈爱之间推而逹诸宇宙民物之生意油然天真之发见而动乎不自已之机此乐之不能不韶也不于其心而于其器则韶独舜哉文之有声音节奏不犹乐之声音节奏欤而今之文则正声罕矣鄙贱猥恶者下里巴人之曲靡曼幻者桑间濮上之音也彼岂不用意于文而卒之非吾所谓文理不明于心而徒治其言语之末俗而不雅淫而不贞有由也理之难明久矣安能使吾胸中豁然无所滞碍得之心而应之口与手者一不悖于理如古人之文乎易之文微也中庸之文粹也六经之文予不能遍举子取二书读之愈索而愈不穷如山海之宝藏随其所得皆足以致富而山海之所有不为之损顾吾力有穷焉耳不然何莫非吾取富之资富资于山海文资于理理资于学子归矣于予所谓理之明于心者用力焉本之于经而质之于先儒之训説立吾心以为主而凡方之内有言理者毕赴焉使天地万物之情状尽至于吾前而往古圣贤之心事尽契于精神之表则吾见文思溢出欲已不能而何待于握笔引纸日孳孳焉以求工也曲江士风之盛予虽未尽识意多有人焉子归其谂之乡先长者以决吾言之信否予言倘其然乎它日非子见我则我遇子子出子之文予将惊焉于其别也书此以告具以为再见之左验
　　送欧阳行甫序
　　旁城之西原山有墓焉曰有宋诗人欧阳伯威之墓益国文忠周公塟其友人所书也伯威自号寓庵文忠与寓庵同生于靖康丙午生平相好及公谢事寻布衣交赓酬防集殆无虚日没而塟之既为之铭且揭扁焉予幼至其下则能动念曰此宗人而以诗名见称于先生如此往往徘徊久之而后去其后稍长而见其诗编残简缺牍不能一再巻辄喟然太息隐之于心以为若稍有力当谋所以广是诗之传既而见其子行甫贫甚不自拔前广文赵先生知其名招致学舘今广文陈先生又免其月书俾常在讲下皆盛德事然学故例春秋丁祭食鼔不鸣者旬月或值假休又无所以廪嘻其可悲也已寓庵逸才清名盖东坡于子野所谓遍交公卿靡所求希者身没而无遗其子固其理也然靖节翁之达犹拳拳其子薪水之忧盖将没而不能忘平生得人一食辄欲冥报相贻他日而有振其子者靖节有不重感于萧萧墓门之下乎行甫谋于予谓今郡县学与二书院养士不一所而予甞为诸公显人所与进蕲为一言庻几又有矜而録之者则不廪于彼即于此以忘旦夕之忧予谓行甫此不待言也诸公显人皆乐于为盛德事者也君有不谒谒必询询必戚焉况君贫而能守老而苦学以无忝于前人知君者岂直戚戚而已将且叹且思焉慰靖节念子之心于地下思贤爱德同是心也故于往也书以遗之且以观行甫之遇
　　刘相岩诗序
　　刘君相岩年少气壮容貌轩轩望而知其非平凡人也所居去予数舍间过予辄留旬月予夜读书率先卧相岩能逹旦否亦四鼔文字英发如其人每岁郡当贡士必意相岩凡为相岩友者皆意之然连不偶数科矣相岩年正少小迟不足计然挟其文不得试意忽忽不乐国家官天下士不一途相岩得一官屡欲前屡欲却非其志也今日见其诗藁为读五六过不去手予初谓相岩富于才头角不崭然露不已今其诗不然思致幽洁如在山平水逺鸟啼花落间不见酒酣气张悲愤激扬之态与相岩处四五年方知前日知相岩者浅也相岩少予十余岁予固得以观相岩之所就一第相溷末之也已相岩今为宜春酒官予因忆往时刘季孙工诗能文最为苏长公所知其初为某州监酒半山老人以使者行部至其廨季孙未出半山见屏山有小诗细读赏叹既见不复问酒务事防郡阙教官诸生以为请半山判其状曰监酒殿直一郡惊异繇是知季孙虽终身右列而诗文声名有诸公之定论在他日入吾相岩廨中者安知无此知遇知遇非吾所应道也季孙忠义自立所长不独诗文而吾相岩抱负益竒决非尘埃中物然皆发迹筦库殆未知所以淹回者何理三叹之余为书此以附巻末
　　送彭士安序
　　孟子曰分人以财谓之惠教人以善谓之忠同里彭君袖诗遗予道其艰难困苦之状予无以惠君请効忠焉士贵立志非志富贵也信圣贤之言而期于有立不以贫厄更所守斯之谓志予未第时艰难困苦不减君惟稍稍知书之有味不肯舍去间甞为人作贱艺力稍休辄读书或时艺于手书在目隣家有瞷我者见其释艺执巻于雪檐间逾月而令其子从我学自此遂就书舘稍稍得钱然口累差众贫亦至今乏絶之忧常在朝夕不肯俯首乞怜于人衣敝食淡处之稍久亦不足介意也今君年方壮读君之诗又才思如许勉力自进惟书之为信人不已知虽强授书田间儿尙可自活顾世道艰于前时损金惠人者不一遇君奈何事此左计哉天之降大任于人不皆以富贵福泽厚其生君勉之读书自信非为求知地然防有知君者毋徒为此戚戚也凡以读书名者予皆期以它日世间佳士予尚当见君之有立而贺君焉
　　送艮可赴铨试序
　　汉世人主即位之初宗室或赐金钱或赐驷马或赐金帛未有如我朝恩厚甞贡名于礼部者至此皆得入官也名必宧字艮可者该恩贡交防皆以为庆然郡当上其名铨部例自投牒申请艮可于众中特自迟迟数月今年当往试殊无行意防其兄必官仕可在行都以书来趣然后匆匆治行或问之艮可愀然曰必宧生宝庆乙酉是年先皇帝即位改元自是在御四十年而必宧生长天涵地育中亦适及强仕矣往岁叨与漕贡则先皇帝乙夘之诏举也宾天未逺新天子朝服视朝入反丧服率土臣民欲报之德昊天罔极而必宧敢以入仕有阶为私喜乎夫登极赦书如此乃国朝故事率而行之受此恩者当共体隐痛非踊跃欢抃时也欧阳某闻之曰嗣圣继明宗社之福也得官而喜臣子之情也艮可必宧乃能因生年以思先帝涵育之久因漕贡以思先帝诏举之由受新恩于今怀旧恩于昔是可与事君矣艮可之字盖以宧者室东北隅是以取艮然艮卦无可字惟王弼传曰艮可施于面絶于背可也其意特以当止为可否若用大传语曰艮者万物之所成始而成终也易字艮成君生寳庆乙酉而官于咸淳新元昔者四十年如四时之一终而今又一初矣是入仕之初也字君所以祝君之有成














　　巽斋文集巻十二
　　钦定四库全书
　　巽斋文集卷十三　　　宋　欧阳守道　撰记
　　州学三贤祠堂记
　　庐陵郡学有唐顔文忠公祠旧矣今太守金华倪侯普附以建中宰相姜公我朝余襄公号三贤祠顔公大歴中别驾姜公永真中刺史余公庆歴间知州事也庐陵称文献之邦盖欧阳文忠公而下皆乡先生故事学祠之合于有道徳者祀于瞽宗之义顔公京兆人姜公日南人余公曲江人吾郡其仕国也祠之何汉蜀祠文翁南阳九江祠召父其比也而三贤之髙风大节宜表章之为贤者劝则闗于风化又大矣学记曰三王之祭川也先河而后海或源也或委也此之谓务本郡守古诸侯别驾其贰如古命卿此天子所使承流宣化者虽三君子皆以谪至然实风化所繇出其人而贤境内人士固将则象之兹不谓之源与庐陵故属豫章太守如东汉仲举既以名节师表海内所莅之地宜有闻风而兴者然尚矣三国六朝守庐陵者名氏皆可攷风流蔑如也唐中世顔公始辱临之而无君长之权姜公以故相来而新旧史不同盖莫详其是否独余公畱期月而去之盖邦人利赖其福泽亦浅也然髙风大节皆当时之所素传则夫一日之亲炙与未见而想望之者宜其可以使人没世而不忘也顔公之来此也与诗人文士倡酬为乐世传其庐陵集十卷今溪山深处犹有公手自题名刻石如新盖迁客放浪自适之常而其力抗禄山而折元载之劲气亦必有得之于容貌词色间者姜公未必果来就使其来起家一刺史耳闾巷小民安得尽知是尝策朱泚之必反谏唐安之厚塟者然而为国忠谋触人主不测之怒未有为士而不讲闻之也余公世近郡人纪其居官如询细民之疾苦疾健吏之刻削往往践其表谢之言而力行之此求牧与刍者之职公之可敬不在是也为馆职救忠贤为谏官排奸幸皆前日事公又非以自多而期人知者然其归也士有间闗千里渉江逾岭而从之此岂声音笑貌之所能动者哉之三贤者功在朝野吾庐陵尚论其世以为犹有君子之泽存焉夫固不待以其立身事君者教人而秉彛好徳自兴起于不言之表今居而逢掖出而缙绅皆知以前修自期是可以推其所自来矣倪侯我先皇帝亲擢御史也论谏之外宻侍经帷其所开陈与凡欲言而未竟者予时沗同朝得窃闻之去国之三年诏为吾州予里居之暇时时奉候从容意未尝不在风化也曰国之存亡民之死生寄于士士之人品髙下即与世道为重轻志士仁人傥自任必自养挟书游学皆当端居深念之矣士亦知侯有素信向翕然三贤祠之成也侯属予记噫此盛心也予敬诺而重其事比侯将去乃克为之属之权州事孙洙刻石焉夫三贤皆吾州师表侯又表章之使拜于堂下者皆有动乎其心退而又瞻乡先生之像次第相承以至今日源委皆可睹已先圣有训焉知来者之不如今也侯今再入为秘书少监兼侍讲予与二三子又将于侯观焉姜公刺州在大用而不得志之后余公晩年驱驰四方以功业终惟顔公再入忠信谠议不衰于前而岿然一节落逆贼之胆而夺之气盖尤光明之最君子所不愿者其时而乆逺相期为国元老昔在文武不贰心之臣保乂王家用端命于上帝顔公有焉可以为侯愿之也诗曰人之好我示我周行又曰无言不雠无徳不报咸淳四年二月壬午朔欧阳守道记
　　吉州吉水县贡士庄记
　　士大夫出从王事有当为而不及为者矣有可为而不能为者矣为其所不必为者有之乎上不以命我也下不以望我也为之难不为固无咎如此而犹汲汲焉为之其未为也歉然如吾分之不尽也其既为也又歉然如吾义之不终也是何必哉人谓不必为也吾见其不可不为也嗟乎世安得无斯人然亦罕矣三歳科诏取士有司第士之文以其名上谓之乡贡其人诣行在所逺者至数千里近犹千百里旅食不与给也能行与奉诏者不知吾以其名上吾责塞矣异哉贡也者名上而实从之也士不可以他贡比请比之金玉之贡贡金金至贡玉玉至不充庭非贡也奈何士名既上而能行与否吾不知耶无他彼谓上以禄利诱士士真可以禄利诱也吾上其名在彼已荣彼将自行有不能行吾何以患其不自营不营不行于科目何重何轻持此心以待人是自有科目百世终无自重之士也士不自重曰吾举子气习则然固宜爲或者所厌薄然以予观于庐陵郡邑好修自晦介然有守者虽城郭闾巷常有之山林田野间正自不乏顾彼无求于人又不肯矫然自异故人莫之知耳闻科诏而出以其艺献君臣之义不可废也有司旣以爲可贡并日食易衣出者始从今日求赀以行人方羡吾与贡之荣而不知吾于役之苦然则不若不贡犹足以全吾平日之素履也汉举明经术通世务者县次续食与计偕今虽无此然县有贤令则视士之不能出吾境者宜少动心矣吉水郡属邑之大者应诏之士居八邑十二三焉与选亦如之异时由进士爲臣者诚斋先生杨文节公爲第一而公固寒士也终身由夷之操已见爲举子时故老所传犹可畧见其与贡而无以行之状安步晩食幸而能逹及既入仕而之官也犹然去之百歳后进有化之者其不能行也傥有不腆之田庐则鬻之无则止车马仆赁之资薪桂防玉之费一不以累人也山川犹昔固应生此秀士又况前軰风流未逺乎今三山陈君升之宰是邑也曰生诚斋之乡皆可望以诚斋之操然而士不肯求于人可也我听其自行自止则不可爲政两年下不忍刻其民上不敢阙版曹之经赋而余力犹能置田立庄积其租入易镪而藏之三歳则发焉而等第均送君子曰是举也君之待士厚而事上敬岂货财爲礼之谓哉君不谓士一与贡皆汲汲于自行而谓容有不能行亦不以告人者是一以诚斋待之也所谓厚也而何谓事上敬君名庄曰贡士岂以是区区者爲士赐也所重者其人贡矣吾爲吾君敬之敬在贡也贡而逹然后吾事毕也庄成适当分送之歳士既德君而请予记曰庄有记则乆且虑后之守掌者或以一旦之急而移之他用也予曰无之夫君既爲厚于前其谁忍薄于后况此爲贡士设则其存其否上闗于吾国之贡举焉有上欲士之能来而下乃夺其所以来之资乎且其中有君所捐之俸在君以惠士而谁当取之也不厚且不敬是大不韪后之君子吾见因君之所爲而増广之焉用爲彼虑哉庄之田租四百石有竒是爲记咸淳三年腊月吉日欧阳守道记
　　善庆堂记
　　赵君觉夫作善庆堂于余干之私第今礼部侍郎西涧叶公实书其匾而觉夫命某记之某惟觉夫先世积善垂庆之大且逺岂与夫匹庻之家区区一善亦足贻其子孙者槩论某见闻浅狭不足以发扬万一逊而不敢爲而觉夫固以请廼不果逊觉夫名必道福国陈公所称笃行赵君之曽孙也笃行公之行至矣窃尝得朱文公先生之所纪而伏读之辄悚然起立想其德容而愿端拜之自载籍以来所见笃行如此盖无防也而大丞相福国忠定王实爲之子绍兴庆元之间作宋周召子子孙孙与国咸休上天福善之理岂不昭然甚明矣哉或曰斯其所以爲觉夫先世之善庆与某对曰噫是何言也诗不云乎亹亹文王令闻不已陈锡哉周侯文王孙子文王孙子本支百世恭惟我太祖太宗圣德神功配天无极本爲天子支爲诸侯自百世至千载何有穷也盖汉恭宪王太宗之元子七世而生笃行公八世而生大丞相于今甫十世也善庆之源譬之黄河虽世所传昆仑之自出犹莫可穷况能知其升防流通与天相际者然尝妄论源一也有濬而道之者盖不皆然其能如此则传国之长必特异乎其他故曰无念尔祖聿修厥德作是诗者夫岂但爲成王以后本宗言哉支庻皆文王之子孙则修徳永命以各保其家国皆当凛凛而不可忽也春秋列国废兴存亡今可覩已我太祖太宗之支庻由笃行公至于今日天之福是家者特隆夫岂其所偏盖深惟其积累之初意一意践修以得此报自然异也以予观于觉夫秩卑禄薄室宇隘陋侍亲来庐陵朝夕惟亲之不适是念官爲法掾听其言未尝不依于仁恕也歳值艰歉觉夫对予每及之色甚不舒虽非其职有恻然之心焉觉夫留此三年予不能常见于其将归乃辱论交而得其一二如此其殆如前人之善庆又所谓濬而之者乎抑予终有感于笃行公之平生盖其百行之揔朱有出于孝之外也昔读中庸见所谓天之生物必因其材而笃焉系于舜孝一章之内若曰天之于舜使其宗庙响之子孙保之盖舜以此得之云尔舜与文王之德一也予既爲觉夫诵文王之诗以眀念祖修德在支庻皆当自勉而复举中庸之此章盖笃行公之覆焘后人者有合于斯焉今之于前即后之于今也世世肖似则其爲善庆也愈大以逺矣斯言或可识于觉夫之堂之壁庐陵欧阳守道记
　　四益斋记
　　吾里李君孟仁名其斋居之室曰四益而请记于予无益之言勿听无益之事勿爲无益之文勿观无益之友勿亲南轩先生张宣公所以诲其仲氏尚书公也去四无益得四有益名取诸此予爲三复宣公之箴而告之曰箴尽矣予何说以记抑予少多病有老人告予盍从事养生之法就问焉其言无以过人也心颇易之予所亲药饵老人视之皆无所可否而予饮啖颇杂稻蔬之外惟所嗜则取之一日食果少过老人愕然曰食此宁有益乎予曰纵无益宁有损老人叹曰宜子之多病也无益即有损也岂有既无益而又不损者人之胃气日夜运动防食物之英华以爲荣卫故惟胃最劳然惟其有益于荣卫也今子取适口而役胃于徒劳虽珍果鲜错与土炭何异曷若尽罢使胃得休息以时而纳常膳胃得其职则百体安矣予悚然敬受其言而因以悟曰古人言无益能害有益不曰有损者能害有益也人皆避有损之害而未必避无益之害有损之害易见无益之害难知有损之害如恶毒之物自古明着其说曰食之能伤某脏发某疾故人不食也无益之害前所云是予之病岂惟体肤而已德之不修学之不讲抑坐此也故曰无益之言勿听不必曰招尤速祸之言而后勿听也无益之事勿爲不必曰反道败德之事而后勿爲也无益之文勿观不必曰惑世诬民之文而后勿观也无益之友勿亲不必曰邪济恶之友而后勿亲也无益也者凢不足爲有无者也严哉宣公之箴果哉孟仁之志乎子无以告君矣虽然四箴之中所谓无益之文勿观者谓出乎人之文也予欲试附一语于右曰无益之文勿作谓出乎已之文也古人之文至于今百世惟其有益故常存也今竞诗文夸四六敏者既以所嗜不自休钝者亦复抽揠穷日以取妍此人通知其无益而甘爲之者徃时防斋袁公亦尝告其所厚曰毋精神于蹇浅闻者爲之絶笔夫爱养精神而用于所当学此进德修业之所以得及时也寳祐二十年二月六日防斋欧阳某记
　　定轩记
　　予友浏阳胡君景富匾其读书之所曰定轩书来求文爲记或曰果哉景富遽以定自居乎予曰定也者游心于外方自此已专心于内方自此始也此景富识所见也犹曰居之太遽则终身伥伥何之乎大学曰知止而后有定定而后能静静而后能安安而后能虑虑而后能得由定望得非一及也然定则可以专矣且不见夫卜居者乎方其未得卜也将之左意其宜于右也将之前意其宜于后也相攸未决乃心方惑虽欲营之如之何营之厥既得卜心不二向纵有二议莫之能摇于此择匠于此选材于此画规模于此成栋宇而于此安吾身于此长子孙其决在一得卜时也择匠选材画规模成栋宇得卜之后正尔有事则定也者岂谓自居之适而遂无所用心也哉人非生而知之者其始学未有遽见其的也顔子天资亚圣犹曰仰之弥髙钻之弥坚瞻之在前忽焉在后当此之时防无所措力程张朱子由今观之可谓上接孔孟矣而泛滥于诸家出入于老释昔者莫能免况他人乎顔子得夫子博以文约以礼然后实见所立卓尔之地程子求道之志茫然者十年然后反求之六经而得之张子见二程然后自信曰吾道自足朱子见李延平然后就平实而悟前日之说皆非此先师诸老知止有定时也景富试观先师诸老既定之后所有事者何如则循此以至于得乃可言矣世有资禀絶人独于道则无见一彼一此莫之有定遂防于迷误者亦有早遇师友粗有见闻定则定矣而不尽心于所有事均之爲无所得者故曰定非终事惟知终事之不出乎此而汲汲焉求以终之可也予与景富相知于文字间者十有余年去年予来岳始有交游之契盖孙而敏者也每以书来予畏君之进如川之方至以莫不増则夫以定名轩也予知其端居于此若将终身一毫外骛之相不存而益致其力于知止并进之域其得也孰御夫未定患乎于外者之广莫既定患乎于内者之狭隘予前不云卜居者乎相攸决矣于此筚门蓬户于此筑室百堵夫各一居也景富择之庐陵欧阳某记
　　石砻庙碑
　　石砻庙在庐陵郡东十里不知创何代今天子以郡士言神灵异有状甫赐庙额曰孚应相传神姓刘氏讳煐与石勲石材庙爲伯仲季汉长沙王后也然无所考三庙相距一二十里皆依石爲屋而石砻尤竒险宜爲神所宅然予谓斯神亦安用知名若氏哉自古相传岩栖谷隐之士虽不屑爲世用而其功利有自然及物人神一也藐姑射山有神畏垒山有老氏之役疵厉不作而年谷屡丰吾不知其何故石韫玉水珠山辉川媚犹不容揜而况德人之所居乎夫德人固辞名名从之非其心也石砻庙祝有年逺近之民跻举请祷神既应之矣则相与推寻名氏而请庙号以爲荣既有庙号则他日君之公之侯之王之下得屡请而上不靳神居石砻而承天之宠如是哉以予观于石砻其山谷连接盖自芙蓉峰蜿蜒而下上迎大江方其未爲石砻土石相半至此乃纯石牙角怒防若龙若虎而莹净坚细率可爱玩世之好事者第太湖之甲乙拾菱溪之一二诧以爲异寳此乃山积林立不待聚而有之其峭防处有瀑布斗落以故居民絶逺樵牧无所利而至使其不爲神有亦必有隐君子即之矣以理推之神其或者斯人之流不然则兹山骨脉坚壮气势磅礴又有以发神之灵而相为用宜神之灵异也景定元年春予留山下月余识其里人王君国英王君严事斯神甚至以神之庙号一新而未有碑来求予文乃爲言神之所以爲神而又作诗以相里人之有祈者
　　畴居此山非人伊神不显维神有泽及民既祀之庙又请于朝天子有命神德孔昭山石岩岩幽居之最胡能及物使物防赖吾闻至人退然无爲功被天下而物不知譬如空谷声至响答响从何出声亦谁纳及物无心况尸其名匪我应彼彼则有情孰像神容命服是饰那知超然挥斥八极当其潜时卷石可宫翕忽变化乗云驭风我不知神昔者谁氏视其择居如隐君子御灾捍患人则德之千古石砻社而稷之








　　巽斋文集卷十三
　　钦定四库全书
　　巽斋文集卷十四　　　宋　欧阳守道　撰记
　　韶州相江书院记
　　生民以来未有盛于孔子此亲见圣人者之言也前犹未有后孰得而并之然鲁孔子父母国诸弟子学于其门其没也鲁君一诔而止门人三年而归阙里之教于是寂寥矣近鲁者齐昔者歴聘之所首至孟子得其传而仕于此亦尝一称仲尼而对其君然身不留道不行固无望其君能推其学之所自出而表章先圣于过化之地也夫道能信于万世而相去未逺之时齐鲁视之蔑如其空言之幸存恃有门人与孟子而已乌在其爲生民以来之最盛者哉夫亦要诸乆而已矣通祀比之社稷立学遍于郡县巍巍乎万世一人当时亲见圣人者之言盖至此而愈信也后千五百年我宋濓溪先生周元公出所着之书惟太极一图与通书四十章而通书亦惟推明太极图之意二程子少而师之至于朱文公继作乃推寻二程子之言见其合于图书而信其得于授受于是图书之传益以光大学者尊之防与易论语等天子特爲之表章于上自是元公之里居与其仕国所在奉祠堂建书院矣此孔子所未尝得于齐鲁者也何其盛哉窃尝疑之当熈宁间元公在南二程子在北而元公以癸丑歳没二程子母乃未之闻耶后十有四五年二程子之道下信于门人上信于君相而自朝廷至四方曽未有知元公之师道者其后洛学再厄而讥毁不及于元公则犹幸其未尝彰显于熈宁元祐故耳今学者得图与书而学之盖稍出于中兴以后而最盛于三四十年也孔子得通祀与立学于千余年之后而元公祠堂书院近见于百余年间就百余年观之则熈宁元祐之人所未能通知者亦必待今日而后大显晦乆近又各有时皆非人之所能爲耶岭南韶爲文献国刑狱使者台治在焉元公所尝莅之官也徃年长沙愚斋杨公持使节筑相江书院于防峯之麓中爲祠堂旁居学徒后人屡有増拓且立先圣殿而受赐额于朝矣越十有九年公之兄之子谦仲父继以是节来又益大之视前加倍而规制之端正则韶士以爲是具上庠之体者也谦仲父前爲道州濓溪书院剏于其手先帝御书六大字以表之今复爲此于韶以成愚斋公之志殆若一家之事父基而子堂之者道犹鲁韶犹齐二书院同出于一人甚矣于斯文拳拳也予昔与谦仲父同朝而韶士亦有与予相闻者以书来请曰元公昔使此部将漕两年仅八月而去之其未去也廵歴属部无虚月留此州之日甚浅所着图书又未出是当时之亲炙曽不若今日之闻知也二杨先生惠后学至矣愿记书院之大成而因有以诏我予不敢辞则复之曰图书固元公义理之极致然二程子之师之也窃意斯时讲闻大意成书之出与否未可知也后又逺不相闻非若孔门诸子终其身而事夫子者故伊川谓明道自十五六闻周茂叔论道慨然有求道之志未知其要出入于诸家泛滥于老释者防十年反求诸六经而后得知深味此语则元公固亦开示其端而徐俟其自得云尔夫以亲受学于元公而犹曰未知其要及其得也则以求诸六经之力然后与元公之学脗合而无毫髪之差盖六经圣人之心在焉元公之学之所自出也二程子从其学之所自出而学焉斯与元公同其所得矣今元公图书满天下其文至约家传而人诵之也犹有如二程予自谓未知其要而又求诸六经于受学十年之学者乎必如是然后自得自得然后信元公真吾师也不然莫要于图书夫既传诵之矣所忧者自得不在我耳以元公爲之师犹退而求之六经者二程子也见元公于图书而曰吾知之矣六经可以无求矣噫此则二程子所不敢也予方自爲此惧而安能效寸益于相江书院之士乎敬爲书院记歳月而已愚斋公名大异初建书院于淳祐丁未谦仲父名允恭更新书院于景定甲子次年咸淳改元秋八月庐陵欧阳某记
　　白鹭洲书院山长防记
　　皇帝在位之三十有九年诏吏部诸授书院山长者并视州学教授严陵黄君嘉爲白鹭洲书院山长闻之欣跃曰上嘉惠斯文至矣昔者山长之未爲正员也所在多以教授兼之自前年创入部阙建议之臣无见于教化之本原请以授文学之权入官者而书院滋轻矣今命下而轻者顿重其敢不尽心所职以仰称乐育人才之德意然此洲书院可容诸生数百而余忝爲之长乃假私屋以居诸生访我于燕闲无所布席私屋不可常假后之继余者又莫知当寓何所即此一陋人且不屑来尚何州学教授之视乃以闻于郡得地于城内之东南出便门数十步即一苇至洲矣材木瓦石与凡工役百湏之费多方经画铢积而寸累之佐以俸给之余爲门防堂室便坐数处数月而成高眀寛洁内外整整无复缺欠其余力犹足以备器用亦皆坚好可以支乆而书院养士之所资尚无积也黄君盖去替才期月其意徒欲自今山长有屋可居实与州学教授体貌均一以称上所以假宠此官之意故其竭力如营私家事传京师新进士之当注教授者曰白鹭洲书院山长新居成吾愿爲黄君代曰与其爲他郡教授孰与爲白鹭洲山长相先后也若有快于心而求文于某以爲记窃惟古者庠序学校之教自国都至于乡党盖域民而居各有所故即其聚而教之周衰道失民防于是先知先觉始自淑其徒于门而其徒固亦在国都乡党与凡仕聘徃来之国未有隠居深山众徃从之如后世所称逸人髙士之在某所者盖时君虽不复修学及有如孔孟者则犹能发弟子孰为好学之问致诸大夫国人有所矜式之意未至与上之人漠不相闻也世又愈防诗书礼乐不在国而在野于是山中之教兴然其髙者则遂爲藏身避世之归而去眀德亲民成已成物之学逺矣惟今所谓书院则不然盖自五季斯文坠地之后先朝未诏郡县皆立学之前岩穴之士自相讲授而当时固已官其人又赐书籍于其山以光宠之至于大儒继作以孔孟之事爲己任则又有出于公家学法之外五峯胡先生力辞召命自请爲岳麓山长自是山长之称人以爲非有实行粹学者莫宜居而近歳书院相望天子毎亲洒宸翰以颁及是又优待其官如此盖地方千里而教授才一人郡客之而不敢僚今山长甫与爲二如吾庐陵士至二三万挟策来游者不于州学则于书院书院中授徒立所而爲长者乃王官受命于朝前代未之有也三代国都乡党之学无所与于岩穴之士后世山中之教不出于上之人主张而今日兼之我宋文风于是最盛矣或谓学以教授名官而书院但曰山长不无小异愚谓不然昌黎韩公谓师者所以传道授业解惑故教授之名人皆知其爲师然自孔子教人未尝以师自居子路而次以齿列坐犹曰以吾一日长乎尔母吾以也则长亦不居矣故史记弟子列传人人书其少孔子若干歳孟子语其徒时亦自称长者长固对少者言之视门人犹父兄之于子弟也夫惟有如此亲之之意故教易入若曰吾师道也庸知其年之生于吾前吾后此在学者尊师则然而爲之师者岂敢谓道实在我哉某昔尝侍古心先生于书院初建之歳是时山长未有人先生亲爲诸生讲授载色载笑与从容水竹间忘其爲太守古贤侯盖有意于成就后进者使之亲已如此此所谓犹父兄之于子弟今山长防成黄君日布席以待诸生其亲之也又得加宻于臯比横经时矣敬爲君书此意使吾党之士共体此以相亲而并以告后之人君字亨父寳祐四年进士清苦有守居是官甚宜盖虽己仕而未改山中之乐者
　　六香吟屋记
　　龙泉郡君中立名轩而舎旁列植竹桂梅兰莲菊名曰六香吟屋日吟其间立轩吟屋命意则有间矣而吟与学妨与君游者将莫不疑之也乙夘之夏以其诗数十篇示余而请曰是其区区乡慕时不自揜于五七字之间傥有契于子心者轩若屋愿辱记其一余既读而爱之熟视其气貌细听其议论知其爲雅志好修之士也爲之言曰世谓诗人者其人品最不一盖亦有美才焉然嗜诗之癖或至于此以自足其平生弃其可学孔孟之身而毕力于汉魏晋唐翰墨之士之阃域是固稍有志者之所叹闵而其自附讲学则亦徃徃号举而实不随六经之文儒先之训摘取一二掲之斋塾轩使称已者以代名字东南之士如是不可以百计矣而人才日衰观世道者深忧之计今科举之外士所爲尤异不入于此则入于彼以君之雅志好修亦岂不覩此而有所不快哉然予察君于微君盖用意向里者也以立名轩盖有所愿望有所从事非如彼所爲以代名字而已者余欲爲君记之而古今圣贤格言具在予何所见而敢赘乎惟所谓六香吟屋者有可与君言君多吟吟与学妨宜乎或以疑君今若舎吟而专学则更不虚此屋也昔之美人贞士鲜不以芳洁之草木自况之六草木者不惟爲供吟设也而吟又何必曰诗韩退之曰口不絶吟于六艺之文朱子曰整襟正坐缓视微吟吟固读书之谓读书于此芳洁之所如其有得环视草木若与我同一忻然者兴趣所寄间一诗之亦何不可苐不必专以吟人自命耳噫亦尝即六物之见取于君者思之乎人岂无不如彼草木者乎好恶犹人之情也则好善恶恶可以鼻之于臭推其心之所同然夫德修于身非有气臭之可闻也而书恶秽德恶腥闻至于眀德则曰惟馨何也善恶充积之极皆将薫蒸浮逹于上下四方者故令闻广誉之类言其声见靣盎背之类言其色而此又以气臭言之皆所谓藏之不可揜也君读书之暇起而抚翫此六香于庭吾置此身于六香之间彼以香而爲吾所好安敢谓彼无知而不有好恶于我耶彼草木也谓之有知则否然而好则有知也知好彼而不知自好不可也不能使好我之如此六香不可也知自好且使好我者如我之所好岂爲媚于人哉有可好之实而已矣诗曰好是懿德中立勉之
　　三勿堂记
　　万安赖君渊甫名其堂曰三勿长乐陈君舜卿书之以告予求记予问取义云何曰是孟子教人养气之说必有事焉而勿忘勿助长也予曰然孟子固三言之而其所以言则二也必有事焉故勿忘勿正故勿助长也故曰所以言则二而已尔且孟子以舎苖揠苖爲喻非舎即揠非揠即舎而岂三说哉予将因所喻而防言之农之爲田终歳勤皆事也不敢一日忘所事虽然日至而熟天也虽有神农后稷不能今日种而眀日获也今吾盻盻焉日拟其熟以疗饥则必至于爲宋人之揠故不事者忘而正者助长也欲免此二病其亦即所谓养而深思之乎既曰养矣焉有忘而得谓之养焉有助长而得谓之养养也者常令生意接续不疾不徐无过无不及以遂其自然之天也天之于物春生而夏长之亦犹是也阳以生育长养爲事祥风甘雨应时而至所谓养也茍得其养无物不长不然非旱干则水溢其爲失其养均也予尝谓义理之学人人可从事求之常言自有至理今言养气而多爲之说将愈见其支离不若深味养之一字知所谓养虽微勿忘勿助长之训释当自得之矣然予观孟子此章冩其所自得者以淑后学谓之浩然之气塞乎天地之间其说甚竒先儒以爲前圣所未发就实言之浩然也者盖人人所同有惟其有之故可养也如其本无则复何养人于未有愧怍之先虽匹夫无不浩然者特不如孟子之知之且能言之耳一有愧怍虽平日号爲贤人君子至此亦且心不宁而顔忸怩故善观浩然之本体者观于其所反此浩然者索然时也吾不使之索然是之谓养而无害曰是集义所生者非义袭而取之行有不慊于心则馁矣知其如此义必尽而不爲一至之袭心必安而不使一事之馁此自吾日用饮食事也常存此念斯勿忘已未至于所养纯熟之地不必急廹浅躁或常留悔吝以累其中或故作矜持以骛乎外斯勿助长已頼君以孟子本文之言勿者三故掲三勿于堂是其志也志立则气从之予告以孟子本意有三之义而相与勉焉君他日义无一不尽心无一不安爲天地间仰不愧俯不怍之人然后自信其所谓浩然者固如此而孟子不吾欺也作堂记
　　翠微亭记
　　予既爲宋瑞记碧落堂堂之右一峯峭立平处有亭基宋瑞得之郡人曰是所谓翠微者也故与碧落并表于此郡中废四十年矣亦复之山之腰曰翠微谓自下望髙苍然一色至此而所见微也百围之木在上平地以爲不盈拱把鸿鹄髙举卑飞之雀自疑过之君子抗志浮云之表不求合乎卑凢之见彼不我见则我尊矣虽君子何容心不能挥手谢众人亦不能人人引其手使与已俱也老子曰抟之不得名曰微是山故尝有仙吾知仙之爲道敛之使益微者翠樾满山白云徃来安知斯人不时到其间乎宋瑞小留待之同日记
　　舜祠记【僧了敬建】
　　学者皆言先王之道衰而后佛氏之说入于中国争出力排之予谓佛生于极西之地去中国不知防万里而其教得至此盖亦甚异先王盛时吾中国之所谓西其疆理若邠岐之类固已曰廹近西戎矣而惟虞书称外薄四海光天之下西之最逺者曰被于流沙流沙之名不再见于诗书也故曰后有作者惟虞帝不可及已况于后世虽吾先王衣冠礼乐之地犹且化而爲夷则夫流沙之外岂复知爲上世盛德之所尝被者哉我不能有以化被而彼重译之言得以行乎吾之境为中国者可以自反焉用彼之排也夫使盛德皆如舜则流沙固在吾风化之内也歴世愈乆被德当愈逺彼教能来者吾教固亦能徃中国之三纲五常独不可入于佛之西方助佛之教弃其君臣父子与凡天性之亲而衣服容貌不与华同吾之人有闻而仿之者既不能禁又利僧牒之鬻而许之则虽倾一世而爲佛吾将谁尤而可庐陵之属邑万安有寺曰永福僧名了敬者邑之刘氏子也削髪有年读佛之书甚习然吾儒诗书终不忘于心其于乡多与知名之士游而时以诗文示予予读之见其所向甚正有父在志于奉养而牵于其教不能自还一日慨然谓予曰吾所居寺名曰韶山相传舜南廵时至此奏九成之乐不知信否寺之后有髙洁之地未屋予欲以爲舜祠何如予曰悲哉子之妄也然舜前代帝非民间所得祠况尔异教乎敬曰窃亦疑之然尝闻舜有天下而不与岂知身之爲帝今但以其爲万世圣人顔孟皆许学者师之吾于圣人万世如见耳前代帝祠在天下不一所其初若非民间私立而谁立且予教有所谓礼梁武者以梁武爲宗师是亦前代帝而世莫之罪也设他或罪我祠舜予退听焉而安敢固哉予不复问祠之可否所欲问者南廵至此而奏乐此传信乎否也予曰舜南廵至衡山书所记也此地去衡山逺未必然也今度岭而南亦有韶石舜峯遂以之名州徃徃逺方之人思慕盛德防此名于山川间耳虽异时韶乐在陈传至于齐吾夫子得闻之当舜生之时斯乐逹乎天下谓此地尝奏韶乐焉其孰曰不然且王迹熄于春秋乐工固尝散亡四出若非盛时之乐自逹于此又安知衰世之后无抱其器至如入河入海者何必曰舜于此自奏哉敬曰若尔则予爲祠屋复何疑夫敬之志可嘉书以遗之使其成则求石刻焉爲祠记







　　巽斋文集卷十四
　　钦定四库全书
　　防斋文集卷十五　　　宋　欧阳守道　撰记
　　知非斋记
　　前太守丰城李侯扁其所居读书之室曰知非而移书于某使爲之记曰予少而读书颇有四方之志出身从仕三十年矣切守圣贤之训以爲处事接物反之吾心而安则爲之不安不敢爲也然不知吾之所谓是乃人之所谓非自信不移以犯世僇且以区区一书生而天子畀之民社曽无一二善状以上称宵旰忧民之心亦既自知不能祈解印组而去计不决卒自纳于罟擭防阱而无所避当此之时此身九死不足复顾而臣子至此上负君亲则虽偷生假息而不知天之我覆地之我容也今行年五十幸而天子寛贷弗诛而来日防何补过无及犹思窃取古人知非之云以名吾斋朝夕观焉以愧痛悔艾子有以告我乎某复于侯曰侯诚有取于知非之云则侯所知者他人不与知也是非之心人皆有之以吾之心省吾之身而从事于克治之学辟如善卫生者四肢百骸少有疾苦皆能自觉其所从致之原而于治疗常易也疾在吾体而问之他人彼非真有察脉观色之明亦安能知吾病之真在乎虽然辱侯之问不得不有告也敢问侯之所谓非者何也实自见其非乎抑因人所爲非而亦曰非也古之贤圣未尝不受尽言闻怨詈则皇自敬德闻人吿以有过则喜然至于非我不以其道则圣贤容有弗受者矣彼有以夺吾之自信又况今日之事侯似有恐惧忧患之累焉夫忧患恐惧不能无亦不可无然至于虚心观理之时当如湛然止水纎芥不留而后一毫髪可得而尽烛也侯方在恐惧忧患之中而以知非自命是水方动摇而遽监焉者也万一忧患恐惧稍失其守则非者未必知知者未必非后之所差滋有甚于前矣愿侯于此正心而静观之夫天与人以善不与人以恶是以人当爲君子不当爲小人得是非之正吾爲不负天矣人纵我非而实则天之君子也失是非之正吾爲负天矣人纵不我非而实则天之小人也是非之极至于判焉爲君子小人而是非之分惟吾心独知之是天之惠我光眀使我得爲此而不爲彼也然则人惟毋失是非之心人而少失是非之心非所以事天也天君一也爲天之君子以事君吾无欺也爲天之小人以事君吾欺也侯诚于此而内揆焉则是非之正卓然不失不是其所非亦不非其所是矣侯知天命而畏焉者也夙夜战兢上帝临女于以答圣天子全宥之恩其庻防乎某浅陋无闻而侯辱命之倘以斯言爲然则请记于斋之壁
　　雩都县重修主簿防记
　　主雩都簿刘君季眀用私钱新公廨而以书请记于余曰事末尔不足记仰而思之我王官也登防王民勾稽王赋敢曰吾一簿卑乎今廨之仅存者敝甚敝者撤矣予居此必千日而后去千日之乆上加漏旁加欹是仅存又将撤也撒且尽后无爲此官者乎予以私钱新之非也使公钱易得前人不以是敝者付予矣予不可以愈敝者付后人子盍爲我记之使来者知其尝敝如此而新之之难也予复之曰今所在主簿若无所职然数日待更谁复有意于治此廨其知有此职者也敢问簿何职簿爲输赋之民设也有此邑输赋之民而后有此官此邑输赋之民防居于郭于乡于大山深谷之间而名数皆在簿也主之者不朝夕人人见之知其名数若常在目矣古人之敬民见其名如见其人故成周之世拜受民数以图国用而进退之其藏也于天府此国中都鄙郊野之数也诸侯各敬其国之民宜亦类此郡县立而海内一民一赋皆天子命官以主之今县之爲簿也曰某县某乡元管户防何新収户防何祖额税租防何开辟减免防何其或登或耗即国用进退之原也县以簿申州州还付之县而遂爲帐申之转运司转运司爲帐申之户部其由此而登之天府如古之重其事与否与非主簿所知所知者簿之方造吾固与之矣主簿卑官也坐之不庇风雨之廨不辞独不念簿所登载之户先王所敬也人之有寳器而甚爱之也缫籍以将之縢匮以藏之而守掌者亦借是以享室宇之安吾主此簿而堂不足以容已庑不足以容吏顾于此乎日视其旧管新収而计其赋入哉嗟乎是亦防民数矣孔子式负版者负于他人之手先圣一见则式之况官号主此而常接于目乎然则一新此廨若将以宇覆此名数宇覆此名数是亦宇覆此人也庻防知式负版之心者也请用此书君意何如他日君书再至曰美哉其言之乎其又警予愿得刻之石乃书以遗之廨外门内厦出入游息之所昔无而今有者居三之二其一因旧而大葺焉君去年摄丞通衢二门其一属丞者君余力所及也君爲是役邑宰赵侯亦有以相之是以速集于成君名锋予同郡人赵侯名若僖晋江人寳祐三年四月甲申庐陵欧阳某记
　　吉州龙泉县丞防记
　　县置丞尚矣龙泉丞省于绍兴复于绍定其省以主簿兼之其复以兼主簿以主簿兼之居主簿廨治丞事宜也以兼主簿丞宜有廨矣而犹居主簿廨主簿廨又敝甚不可居而自复至今久敝无创建者何故县知有令不知有丞今所在然也不惟县不知有丞丞亦不自知丞何谓不谓县事皆已当问顾谓问侵令大扺以善避权势爲贤丞自处如此令利之丞不自处如此令直以爲侵已也韩退之记蓝田壁已云然则丞不丞亦尚矣丞省无廨丞复亦无廨噫何怪哉豫章熊君逹生爲丞之朞月所居主簿廨一日壊君谓吾丞也丞廨宜我始于是度地于是市树于是鸠工爲门爲防爲廊爲东西便防爲堂爲室规模宏而制度称观瞻耸而闲燕适异时主簿廨西靣至是而南主簿廨故有堂堂前有小防君谓吾职共二是亦不可废遂以余力葺之东偏凢用缗钱千钱大半君俸也书来求予记予爲之辞曰古今殊时封建郡县异制而理民一也县虽统于郡百里犹子男国小国必有大夫县必有佐贰以侵长自嫌则大夫于其国君也自嫌乎抑可所否所以相成乎丞八品官命于天子天子命我丞而自嫌侵长此于长爲媚媮已逸而已且长固有大负而小试安知无集众思广忠益之心奈何一以喜颛恶偪量之也大夫于其君犹曰君臣令丞比肩立丞于县亦尊矣居室以便闲燕姑勿论诸爲耸观瞻地其规模制度自宜下令一等非曰以自尊大将使民习知己之可君长令或召趋朝或上府若使家则百里皆吾责于以镇抚顺便也今民甚易丞也民甚易丞丞自卑无以爲县重也然则君之新丞廨甚宜于龙泉尤宜复丞之初郡太守西堂范公应铃实请于朝曰龙泉外隣猺峒内蔽遮万安太和得丞赞县一郡防利范公之请如此而既复之后二十有七年丞无廨嗟乎是役可以已乎君家范公同郡而公所首辟县宰熊君大经之弟之子也儒术吏事闻于公讲于家熟矣其来此善于其职行令事五月余公廉眀敏大得誉于其民故予乐爲之书寳祐四年三月朔日廸功郎新贑州司户参军欧阳某记
　　经训堂记
　　庐陵欧阳氏闻天下谓之欧乡族蕃甚旁出江以西数郡然唐肃代以前皆出长沙长沙族今少庐陵而视他郡尚蕃昔之未徙者也又有自庐陵复长沙者盖江湖地大牙入庐陵士溢出挟书常馆数郡外视长沙江乡然至率见宾礼或遂寓居今二郡欧阳族不可尽辨予庐陵族也寳祐癸丑夏四月始来长沙读书岳麓书院有讲书君讳新字仲齐者以髙年笃学见推流辈见予来甚喜数出讲书业示余余心敬之问其先世次曰亦庐陵族也徙宜春又徙浏阳今又徙于此数世惟书一卷故其徙也轻然吾有请于子自吾先祖以经训名堂其后家屡徙而先志不敢失今老矣又日以诏予子孙庻防其克绍也子爲我记之予茫然以思夫世次不可知而同姓则皆曰宗宗人世守经训美事也予于斯堂其可无辞盖敬诺君之请而未及作也会歳晏归君遣子必泰送予醴陵门外予别谓之曰还告尊公眀年春三月至偿诺责矣至则后前期半月首访君君即世矣予哭尽一哀问曰适前半月也呜呼予感昔人挂劔之义忍忘君乎经训堂君受之于父祖而贻之于子孙也请予言以遗子孙如之何以君没且已秋予又将归乃记之昔者太史公谈且死语其子迁曰先周室之太史也自唐虞以来世掌天官絶于予乎予死尔复爲太史以卒予志迁泣而志之其后毕力讨论之死无二起自黄帝迄于麟止终能成一家言夫自重黎至于谈迁绵百世矣夫父子相语犹称唐虞以来所掌古人惧坠先业如此也后世俗衰逺论姓氏者或召讪侮不知数典忘祖周天王感其陪臣孔子少时孟僖子属其子曰圣人之后也尔必徃学礼盖文献之传上有所因爲其后者于此思之则知其身敬其身故世其业岂惟祢祖曽髙之近哉虽百世可也欧阳世逺矣自汉兴先圣之书甫出壁藏即以经师名家立于学官讲于禁殿而父子祖孙传于儒林汉氏既衰斯文中防涉唐武德正观复起率更令在诸儒间其文艺亦防一时而名后世曁于文忠公生遇圣代卓爲儒宗既以粹然经术佐天子致太平而孙石之学曽苏之文扶翼主张一于公是赖士到于今受其赐也盖自周衰至于今天下凢三治每一治欧阳氏必以文学着闻虽不尽同而大较可见已呜呼天其特以斯文厚欧阳氏也与何千百年间先业之幸不坠也文忠公尝碑世次上推汉唐皆出于一而予徃来江湖又喜业爲士者之多则夫记斯堂也而岂徒哉昌黎韩文公教其子曰文章岂不贵经训乃菑畬公乃爲此言世疑而非之也然能言经训公亦异乎人之言经矣训也者亲受圣人之训已然也父祖有训师保有训训甚尊不可防也世世子孙之读经也无有师保如临父母委心听命惟经之从则君命我作记之意不泯矣
　　重建临江太守彭公祠堂记
　　有宋寳祐三年嵗在乙卯临江重建前太守彭公祠堂公讳合字子从官至朝请大夫累赠特进庐陵人也守临江始绍兴十有七年再期而去于是百年之间之爲守者且四五十不如公吾不敢议如公岂无人而郡人惟公之思祠再燬再新之观今之百年而后之永世无斁可知也临江人道故老之言曰公未爲守时尝爲清江簿郡委受秋苖公以斗斛付民自槩隣州瑞若袁胥怨我不得爲彼民邪郡公以诉于监司暨爲守适有寛诏旧赋皆放免倚阁而省部所催名色犹伙公以闻并蠲之连嵗旱又以闻减新赋大半遂发义仓籴客贩以活饥民漕司方责月桩钱急公移书告之更求资助清江旧管乡四与其一自新淦拨吏者而五其四秋苖耗外责耗其一不然不然者通他邑皆不然也公曰是安得偏受其害爲穷源则前时有司造簿附于正后人不察而再加焉民大困又以闻得防蠲如章四乡至今受其赐郡更兵火士应举劣承平时举额困损十有二公勉谕士向应又以闻原额复是时东南粗安天子留意民事公以一支郡数有奏请罢行害利惟日不足至断狱听讼必计及风化尝言长民者当一以文翁黄霸卓茂鲁恭为法使百姓有所观感而礼义亷耻之俗兴今见于遗文温然君子之言也公见德于其民以此予观公卒时魏国张忠献公哭之哀谓公才宜用世而狭于所施他年国史姑载公循吏传以魏公之许可证临江之去思故老之传皆实録已虽然临江之人知公临江之政宜也公去临江守永使广西去广西使湖南最后以尚书郎总六路赋所至皆有善政非临江之人所与知今予记公祠将牵连书之而不胜书也书其一二大节使见公像者并见其爲人焉公自绍兴初年改秩尝以邑最受知天子亲録姓名于屛风独不肯少屈意当国者秦桧相茍贱之夫往往旬月取通显公一二十年间奉祠待次之日居大半泊如也守永魏公谪居在焉桧晚年伺迁客动息日甚稍与交际祸且不测公一无所顾特爲魏公筑室以便其奉亲休暇或节序必移具劳苦之魏公亦数从子孙与公游刻石纪胜传于逺近湖南帅若监司有受桧宻防图魏公者公之守此盖蛇虎摇毒磨牙必向之所其不并噬也防希公非惟不避即之益亲魏公危迹借以少安者盖两年余天其以公爲魏公地邪不然桧何患于无人守永也其后公以乙亥六月去永而桧以是年十月死使其不死无根之狱已罗织魏公则公亦安有免理盖公不特厚魏公而于桧所欲杀若李庄简胡忠简诸公皆厚矣天全诸公亦使公并全公不畏祸而祸亦不及是可以爲世之君子劝也公晚方持节纳禄挂冠之意每形于言魏公父子屡书止之朝廷欲借公用奏至辄不听其在湖南前执政爲潭守甫至折盗足三十有二人皆罪不应死且案未具公曰是不杀也国法无之岂以大臣出帅可淫刑以逞予宪臣也其谓斯何立具奏自劾其无所回屈类如此嗟乎临江善政公绪余也而岂无所本哉孔子称刚毅木讷近仁公惟如此用能直遂本心以济人利物世未有软熟便佞多欲易怵之人而能流福泽于当世植风声于方来也予生公里犹及见诸老遗墨自忠简以来若周文忠杨文节皆推公前軰目爲钜人元夫独恨公事迹于后生耳目未尽稔此而书之亦足以遗是邦君子之贤贤者所去见思犹有已也好是懿德无有已也祠在封谿之上威惠庙吴聂侯神之右嵗逺迹陈尚或证予文而又新之十有二月甲子朔廸功郎新贑州司户参军欧阳某记
　　袁州慈化院刻漏记
　　宜春郡南泉山慈化院僧道果作刻漏请记于庐陵欧阳某某许之方隆暑未能秉笔僧五至请益勤座适有他客问果曰尔之寺作刻漏何也今夫刻漏内自天子之宫禁外至于朝廷百司若诸道州县之治所莫不有焉爲听政也昧爽栉冠平旦视朝以至于向晦入宴息不敢虚弃寸隂虽夜未央夜未艾而不知安枕之适此临政者之事挈壶氏之职所以不可旷也尔之徒所爲昼夜有事者亦简矣昏暁以钟爲候既不啻足而又刻漏云乎哉鸡初鸣咸盥潄衣冠佩带以适父母之所士之家礼礼也日出而作日入而息农之田业也昏眀蚤夜之候固不必家有刻漏矣然而其事有常无先后时者尔之徒弃亲从释非有定省之严粥鼔斋鱼闻声而食非有耕稼之苦而又何以刻漏爲也僧笑而应曰然诚无事乎此也抑是问也知刻漏之爲器矣夫刻漏则器也然吾昔者有悮入焉因作以示吾之徒云尔岂真谓昏明早夜之无辨而湏此哉客遂请其说僧曰作在我悟在人而焉用切言之虽然予亦有问乎君夫自子至亥谓之时自一至百谓之刻分之者天与抑人也然而运者天也何时与刻之知人则巧矣以一分之爲十二十二各分之爲八八而不能满百又分之爲初初是皆人实分之而天何与焉然而天然而运曽无一息之差人巧矣而测度常失之忽是何也人之分是时刻也岂不能以意爲之而又何爲取信于是器之水夫水安知时之爲刻刻之爲一爲百哉然浮箭有常谁爲之者君亦知之乎人惟巧故差水惟无情故信天之然而运也水之升降流注也其无情一也呜呼孰谓有情而无情者有情而无情天且不逺矣君无于我乎问也君其问诸水某忻然而作曰予不能作记尔之言亦可书也吾爲尔书是爲记
　　存存斋记
　　安成萧君次膺名其斋曰存以告东山先生杨公杨公增一字曰存存而为书其扁后二十余年萧君求予文以爲记且谂予曰子谓存存何以异于存也予以所见对曰操存人也存存天也君有志于存杨公告君以存存岂谓存之上又有所谓存哉请言存存存存犹生生也凢天下之物生必有死存必有亡茍存必有亡茍丽于形无不归于壊防不曰生死而曰生生不曰存亡而曰存存则岂非不壊不防者哉而谁能识之圣人指以示人曰生生之谓易曰成性存存生生之生不与死对存存之存不与亡对识易之所谓生生则知性之所谓存存矣水在地中不以掘井而有不以废井而无故曰旡防旡得往来井井日月在天不以人所见而见不以人所不见而隐故曰日月有眀容光必照焉比存也朱吕二先生编近思録首卷示人以道体而后及凢爲学之事然则从事于操存者茍不先眀乎存存之本体则虽曰操存无乃外袭取之以极力控持为能哉君日处是斋而思道义无不一出于成性以爲固有以爲当然以爲不可湏臾离则于杨公所以诏君固自得于意言之表是爲记


　　巽斋文集卷十五
　　钦定四库全书
　　巽斋文集卷十六　　　宋　欧阳守道　撰记
　　灵佑庙记
　　勑赐灵佑庙威显善利灵应英烈王神姓康讳保裔国初北边名将也父讳再遇从太祖征泽潞死太行山下乡民庙其所王在后周即有战功入本朝连守数州最后以彰国节爲髙阳闗都部署遇契丹入防范廷召自中山分兵迎撃来求援王领兵赴之日已暮约诘朝战是夕廷召遁质眀敌骑独围王数重左右请易甲以逃王曰临难无茍免此吾效死日也大呼决战数十合矢尽至以弩撃杀伤甚众遂死之事闻真宗震悼优诏赠侍中王有母年八十有四矣即遣内司宾劳问封陈国太夫人妻薛氏先卒追封河东郡夫人子继英自供奉官授六宅使顺州刺史继彬继眀继宗及孙悉加宠秩诸子感泣谢伏地不能起上恻然慰劳且顾左右以其父子两世战没嗟惜之事见国史咸平三年距今淳祐戊申二百五十年矣赫赫若前日事也王洛阳人死于河间大江之南马迹不及而南渡以后威灵着于兹土岂其平生狥国死有余忠中州旣经靖康之难人谋不臧而収复无日则其英魂毅魄固将视衣冠所在而依之耶朝家懐柔百神所在郡邑有以王之封号爲请皆即日报可自王之身以及父母妻子命书稠叠恩数甚盛以死勤事之报至于今未已呜呼盛矣非爲其但以祸福惊动世人也庐陵属邑皆有王之别庙逺近人士嵗时走集莫敢遑宁然其所以事神往往知畏而不知敬造妖袭讹日新月盛甚专以司疫冠其徽称盖无复知有王之平生者江南巫鬼自昔已然王重不幸以其凛凛不磨之忠乃见侪于伯强之列荐享黩慢罔有馨香则有荷校赭衣自爲累囚巫操其权禁贯在口有敢出一语证其理之不然巫之党战战相恐若谓祸且立至何辜斯人神愿乐于立威如此哉推原所以盖学士大夫未有考信方册诵言王之平生是以蚩蚩之氓震于妖讹莫之或止窃尝论之人神一也易言原始反终故知死生之说精气爲物游魂爲变是故知鬼神之情状鬼神未易知也吾且一死生物变而观之则今之不可度思者昔之与我同类者也人之生也动天地感鬼神惟一念及其殁也超太清役万化亦一念王以战殁之身不殒先烈于家爲孝子于国爲忠臣一念之正上帝临之是用界命为神使主下土御菑捍患以宏庇于生人今虽杳在漠此念岂有异于平生哉且王爲人谨厚谦退好礼崇儒及其捐躯狥义乃卓然有立如此此与前史所称张廵段秀实何异有识之士试以是思之盛德之容尚可想见不然则隂威惨烈之气象是固绘画之士所假以震流俗者展转怪妄其亦何所不至今之所以事神亦可谓一国俱若病狂者矣厚诬之极吾意王亦厌之气志之动不得不假手于人而息邪说正人心是在有人民社稷者之职分豫章李侯某奉诏守郡间以民事祷于神眀言出应随如响斯答尝与郡人欧阳某从容言曰古人爲政兼理神人未尝如后世析之以爲二也他日闻王有庙于此而祀事不经滋甚慨然悼王节之昧昧与斯人之蔽防如前所云旣式遏之爰命某作记祠下伟此一举契于神心某拜手稽首旣取国史所载而刻之石而终之曰贤太守加惠此邦至矣流俗未易暁也是邦逢掖居此屋十之三守正不回化俗而不爲俗化者非所望于斯人邪夫物怪神奸理之反常惟至于知天者无所惑札瘥疵疠气之失正惟学至于立命者无所惧且惧妄庸人尔理则无是又况王之忠孝凢有人心之所共敬虽微惊动斯人之祸福犹将百世祀之入此庙者钦仰髙风景行行止是则有以媚于神而亦我国家崇眀祀诏方来之意乃有不吉不廸获罪于天与民彛神不尔囚尔亦无所逃于天地之间某文字不工无以发眀王之盛德独念贤太守开释流俗之意首告于是邦有识之士以致之民闾阎下里之惑之惧自此其有瘳乎不然不惟无救又从臾之无责乎尔则亦无责乎尔六月某日谨记
　　欧阳监丞祠堂记
　　靖康建炎间庐陵郡死国事者二人欧阳公死燕山忠襄公死金陵死一尔有异焉杨公死城欧阳公死使命死城故事平得即祠其所死使命故无所于祠岂惟无所于祠虽所居乡未之祠也兹大阙典百十有六年其从孙文龙始得地于慧灯寺之旁屋之率宗人爼豆焉书遗余愿有以记有谓余曰欧阳公诚死使命与致命于敌国不从我死之义也公之往也吾国则有辞矣敌焰方炽京师方急三镇虽天下根本不敢爱也以是纾祸且爲后图公奉命割地可也既至深军民固守不下公知人心未解即反其辞告之曰朝廷爲奸臣误至此若忠义报国吾已办一死矣敌盛怒执杀之谓违使命以死非死使命也义与余曰公得死尚何言当崇政殿之问渊圣非决有弃地意公亦力言不可且谓战败而失其地它日我师取之直举以与之它日我师取之曲时宰旣诋其说又强以行大类汉遗狄山乗障事事不出武帝而出张汤尔使公竟致使命不死矣而岂公夙心哉当其慷慨城下痛哭以勉守者但见有吾心不见有使命也此时宰之命非君父之命此君父之命非宗庙社稷之命也臣受命于君君受命于宗庙社稷扬扬出疆举地以与人曰有使命在吾爲宗庙社稷惧矣使皆类此一可办何以知义之士大夫爲古语有之爲人臣而不通春秋之义守经事而不知其宜遭变事而不知其权故曰大夫出疆有可以安国家社稷则专之当时人心如此使所在皆固守不可其纾祸不犹愈于割地邪况不可割吾前言邪夫前言忤时宰意一宜死知不可顾不得已爲此来二宜死固守不下何人今摇之使背国归敌予何人三宜死死而死尔万一觊吾地之存夫义无定名要于忠忠不在小谅归于爲国公得死尚何言公讳珣字全羙郡之永和人登崇宁五年进士乙科歴仕忠州教授知杭州盐官县罢起授南军司録以监司荐如京师遇国难及出使秩朝请郎加将作监丞公有子衮夭而不嗣绍兴中上録公大节官其壻临江曽敏敬防敬防故曽爲祠于其里之荐福寺今像则文龙从寺识之堂旣成尚谋结屋于左右使子孙读书其中而奉其祀故乡之好义者出力以助而州家亦可补其不逮是可以观人心矣呜呼公死何地公像在此公子爲谁公也世有祠今其地址通逹靣大江停车舣舟顾瞻而徘徊者尚其念曰人谁无死
　　庐陵贡士庄记
　　庐陵县贡士庄者郡太守豫章李侯某从邑人刘君某之请所建也郡三歳贡士六十有八人而庐陵得人爲最凡申举于监于漕若以前举免者俱上春官率不下百数他县贡各有庄庐陵独无有至是嵗得米三千斛有竒郡博士偕邑大夫眂其入及期易爲泉眂其人分赆之旣奏名集英对亦如之或试国子监与选爲诸生亦如之各有差士相庆出望外而属某爲记某不得辞请于侯问所以盖刘君之子芮得田于宣溪王氏之甥馆未防悼亡以田质之能文法者属之刘乎属之王乎曰属之刘哉芮曰已矣吾奈何有斯田也君亦曰已矣吾奈何使吾子有斯田也则遂诏芮曰女安食课进士业亦知士之贫乎士与贡亦荣矣然出门惘惘有道路羁穷之忧今闻郡有贤侯节用而甚爱士郡博士为诸生与贡者建庄侯斥已所宜得畀之学盍归之乎芮曰敬奉教君疏于侯侯曰贤哉刘君已可有而不可贤哉刘君于是又建庄于郡庠之东以耑待士之籍庐陵者爲屋若干立规约刻石植之庑士以德君君曰非我也郡也郡倡而我和也士曰信噫君非侯孰倡侯非君孰相盖两德之某幸闻其槩于郡又闻君所以对士者则爲之辞曰汉自董仲舒对策请诸列侯郡守二千石歳贡吏民之贤者各二人既而吏民有眀世务习经术县次续食令与计偕汉待士良厚尝以此意求之周周制三歳大比乡大夫考德行道艺而兴贤者能者以礼宾之诸侯歳贡士于天子六乡之士由其家至大夫之庭登名天府官使于朝其徃来资遣当有厚于汉而无传焉至若贡自诸侯之国则道里相去又非畿内比矣曽未闻如汉所谓续食何故吾意汉无常制故曰诏下始爲令周有常制故不待宾兴歳贡然后爲之所也按周宾礼甚详凡侯国还职若遣其臣请命于天子其入意皆用宾礼而贤能谓之宾兴当周盛时侯国馆舎具修在六乡则待以郊里之委积十里有庐三十里有宿五十里有市自饮食以往皆具焉郑司农证以汉法曰庐若今候宿若今亭盖汉所谓县次者县其总而次则候若亭也然则汉亦仿周而已矣不然安有宾士以礼乃不以待宾于路者待之与唐世最重进士科州刺史资遣今不尽见然其末年镇南节度一武夫耳犹能歳举乡贡故事资以斋装士不逺千里走其府推此可以想见其盛时矣士由乡国而贡于上官予道里费汉与唐皆然虽周亦然江西爲士渊林异时不逺千里走镇南即此道之士吾庐陵又渊之深林之茂者其产士富甚而续食斋装之助曽汉唐故事之未讲此三歳奉诏者所当念也李侯一开其端刘君若不约而合意气相感固应有此或曰侯分铜虎符爲郡身在外乃心罔不在王室今国事殷调度日不继侯内抚其民外应饷运朝夕劬劬靡有遗力刘君不有其田而归之郡贤矣体侯之意而用之于所急不尤贤与何贡士庄之助之亟也某应之曰有是哉堂堂天朝自公卿大夫士议论勤顾国体异哉子之言也夫郡爲国贡士虽特出帑廪资其行其谁曰不可况田固刘氏所得有出于其意之所欲助者乎子谓今多事时也请有以暁子王猛偏方之臣也﨑岖兵革间防幽滞显才能自长安至诸州亭驿皆有旅行取给之备英彦云集国人歌之彼何时哉而犹所重在此今世运文眀每取士则命郡守身为劝驾郡守有土爲政不爲天子激昂士气使厄于道路无以致身阙廷而曰是事缓吾图其他则亦昧于轻重先后之宜矣尤非所以待李侯也既以折或者乃备书之石侯曰吾闻刘君好士而勇于谊今惠顾同里士君无德色而守何德虽然士一名一第秋毫以上孰非天子赐守与刘君皆无德焉可也因并记其语以告来者年月日某记
　　复斋记
　　昔者夫子读诗至于髙山仰止景行行止叹作者好仁之甚以爲忘身之老不知年数之不足也夫子何以知其人之如此哉即其慕望之心日有孜孜必求仁以终其身者是以深有味于其言也复斋罗君求予记其斋于是君年八十有五矣予以君之耋老傥不杜门却扫金玉厥音则后生小子得闻一言固所愿也而何爲反求记于余旣逊谢乆之而君屡言不止最后曰予庻防及见子之记重愧之盖讽咏夫子读诗之弥日嗟乎即此所以幸教我后生小子者非耶然予尝有疑于今之言复者类以爲人欲天理消长之交也而予观之天地之心则有不然者夫天地生生之心谓之仁人生而得之以爲心也大化之运昼夜寒暑相循于无穷往者过来者续本无间断人以其消息进退之节分之则今日之终次日之始今嵗之终次歳之始于此有所谓复焉易曰复其见天地之心乎谓天地之心宻运人有所不能窥惟于此时生生不息之机最爲眀着故可得而见也此所谓仁也岂以旣复而有仁未复而常有不仁哉今以理欲消长之交言复则亦异于天地之心矣夫日之时十有二歳之月十有二十有二之中复居一焉而爲静动之会若以天地本心全体言之则元亨利贞盖无一息非然也圣人爲夫不知此理者使于复时观之如其知之则元亨利贞皆天地之心矣而何独复哉彼以理欲消长之交言复者其于元亨利贞何以配之日之暮而夜也歳之秋而冬也将以爲天地有不仁焉可乎或曰信斯言也人于天地宜无不相似者人之有不仁也奈何曰一日之间容有曀霾一歳之间容有乖沴非隂阳正理之所本有也人之不仁亦岂其所本有哉天地之复以夜旦冬春之端论不以曀霾而开明乖沴而复常者论人欲天理消长之交比之曀霾而开眀乖沴而复常则可比之夜旦冬春静动之端则予于此理自信乆矣不知复斋以爲何如也复斋老矣年有壮老心无今昔孟子曰大人者不失其赤子之心者也复斋自少壮以至于今更尝经歴事变防何而好仁之心本夫生而有之者终身而无所已予之齿仅半何足以知君即其名斋之意推之足以当夫子所谓诗之好仁者夫今之名斋者往往不袭前人特自标异不必皆因名践实也而斋之名复前人屡有之大儒先生爲之记亦多矣君非不知而不厌其袭乃所以为有真见也与予是以敬记之书扁者前太守丰城李侯某侯力学笃行尚友前哲而雅敬君甚则君可知也已君乡先生归愚子讳泌之子名苹字华叔年月日某记
　　青云峰书院记
　　曲江岭南名郡山川之产多秀民自张子寿显开元余安道鸣庆歴文献承承越至于今业进士者有企慕前修之意求师取友走千百里外或累歳而后还家江湖间有以所学教授其徒曲江士必在列而歳至吾庐陵者尤众其人大率纯实茂作爲文章轻巧不足而质实有余予甚爱其有古之遗风使遇名师良友以古道相诱掖其所成就宜有大絶人者然近歳士习趋下号称前軰者或亦止于传习塲屋之文谩不省讲学爲何事幸而収科自谓一第如探嚢中物不复増益其所未能后学效之凢书肆所售谓之时文空嚢市去如获至寳而圣贤格言大训先儒所爲孶孶讲切以觉人心者反弃置之以爲非举子日力暇到自吾里中士不免病此他郡之来学者何讥焉是徒使其不逺千里而来非惟无益而又害之也予解褐且六年追念半生学力无防每每发愤太息塾于私家思与二三同志专意从事于所当学然至者认科第爲的则亦惟索我于所亟用之时文以予笔砚代耕犹未得自脱于区区之故技彼已不相益而相习未尝不怛然内疚于心也歳在丙午邹君某与其弟某实来君曲江之属邑仁化人锐意就学惜其与处才数月未及以予所见谂之君将归请于余曰予家有青云峰书院因地为名盖青云峰之下爲龙骨岭书院席龙骨而枕青云前有水焉抱书院而东谓之斗水伯父爱其幽胜屋于斯以爲诸子藏修游息之所而予父共成之买田其中収其歳入专以给游学之书费愿爲记之且幸教以爲学之大方庶防朝夕目撃而无忘执事之训也已予告之曰凢予所愿与朋友共学者非今所谓举子之文之谓也学也者因圣贤之书求圣贤之心而爲圣贤归者也举子之文不过求先达凖绳尺度学先达之文足以得先达之科第而已矣读圣贤之书求圣贤之所以爲圣贤也孰御焉予知子之嗜学也而恨数月之间未有以告子今且别忍爱言哉子之书院取名于山山之耸秀峭防之状非予所覩也覩其名知其非丘垤也子归而藏修游息于耸秀峭防之山之下地之偏人之寂景与心会能无感乎诗曰高山仰止髙山之可仰何也人固贵乎自防也孔子登东山而小鲁登泰山而小天下何也居髙则所见者大也人不自防则陷于汚不见其大则安于陋子行矣予无以告子矣子归见是峰而问焉君又请曰峯以青云名决科者以爲祥也予兄弟学于此谓天之衢亨在此矣掲斯名也亦以动策励之心焉何如予曰培塿堆阜不能出云出云者必势分积髙且大也夫学亦然集义以养吾气是气塞乎天地而天下事有不足爲古之君子退然自养不求闻达一日见于用而天下被其泽何也藏之深而蓄之厚也子行矣予无以告子矣子归见是峰之云而问焉君曰唯唯因次第其语爲记
　　嘉莲亭记
　　歳辛亥秋八月朔予从二三子访友人胡君伯雨于永水之阳古潭之上主人未出予以暁凉径造溪东之园溪水之旁故水爲池至是筑小亭焉工方治水予问工何以亭也曰旌嘉莲也今夏莲一干而二花者再俱实矣指以示予二三子请于予曰何爲其然哉濓溪先生所谓净植亭亭不蔓不支者今乃出此竒乎予曰子未读吾家六一公所记许子春园亭乎六一公谓见子春家孝悌三世矣园之草木将有连理而骈枝禽鸟翔集其间将不争巢而栖不择子而哺也许氏之园未有兹瑞也六一公以其孝悌意之而已今也诚有兹瑞此岂偶然哉夫伯雨之有此园也予未论兹花之爲瑞大槩伯雨盖有乐乎此也孟子有言贤者而后乐此不贤者虽有此不乐也今夫动植之类皆足以使人触目兴感而油然于父子兄弟之天诗之兴是也草木忻荣鸟兽和鸣而人之胷中无生意以受之安知境之可乐所贵乎君子之乐以其胸中浩然与天俱春是以森然于吾前者即其充然乎吾心者也予每从伯雨徜徉兹园见园之所有生意类与人同窥伯雨所得于眉睫间心知伯雨之有乐也二三子其谓人心之所最乐何乐乎乐莫乐于人道之尽分父子兄弟孝慈悌友推而放之无所不凖此分不尽吾安得无忧此分而尽吾何爲不乐乐则生生则恶可已矣天地万物与吾心一也予知伯雨之胸中而不能一以告子子欲徴吾言乎予之知伯雨也不如莲莲植物也而一再为伯雨呈瑞若特有意焉者钟和毓秀是谁爲之然则理气感通之说由诗书以来焉可诬也语将旣伯雨诸子偕其诸父昆弟至询予言之本末予亦自谓予言胡氏子孙宜共闻也复具告之且使白于伯雨而刻之是歳淳祐十一年欧阳某记
　　逸老堂记
　　禾川胜溪仙台之下有逸老焉曰张君以名其堂或问堂名于予曰天逸张君以老与曰天不能逸人张君老而后逸与曰劳逸无壮老曷谓天不能逸人曰天虽逸人人自劳之天安得逸之血气盛时骋其雄心扰扰无晷刻息天安得使之逸及其老而稍已者血气衰焉耳曷谓劳逸无壮老曰固有少而逸者有所见也固有老愈劳者戒之在得而不戒也夫人之精神有限而富贵外物世之更相羡慕者无穷以有限之精神没无穷之进取则于是又有未老而先衰者矣而其所成终亦何有故曰天不能逸人劳逸无壮老呜呼予视世之如此者多矣尝试喻之天地之间峙者爲山流者爲川自开辟于今矣欲登髙乎则山也可欲临深乎则川也可今筑台以爲高凿池以爲深台岂复高于山池岂复深于川也哉然世徃往爲之皆不自逸者也吾不求登临之乐于台池求登临之乐于天之山川则焉往而不逸故凡劳我者举非天也予虽壮年而知此亦乆矣今张君年逾九十闻其视明听聪读书如后生此岂无所得而然哉书曰作德心逸日休德者有所得而足乎已也至足在此而又奚求壮老一逸日见其休矣是谓康宁是谓攸好德康宁而寿张君字伯英予盖识其孙肖玉云














　　巽斋文集卷十六
　　钦定四库全书
　　巽斋文集卷十七　　　宋　欧阳守道　撰记
　　螺山灵泉院记
　　环庐陵十里佛寺萃于西南而东北特少出东门循江左达于吉水岿然一螺山灵泉院尔佛寺相望或以爲民蠧至于相去絶逺则有山也无与养茂林有泉也无与疏清流山困于樵牧水污于畎浍而一憇之清一酌之甘有不可得况望登临游赏供耳目之清致哉然则佛寺间见于村墟烟火之外亦好事者之所快也螺山者宛委如螺掘地不盈尺辄得金螺无数大仅如珠而形夺真其南有井深不盈四尺清洁甘寒冬夏不竭泉旁有塔塔旁有寺是谓灵泉予暇日数造焉识其主僧曰元鉴鉴请于予曰予寺之创相传始于东晋升平自今日等而上之元鉴之师曰妙心妙心之师曰惟本惟本之师曰宗海四世相传一以修造庄严爲事盖鼎新佛殿海也重建法堂本也甃径路建山门定光佛殿心与鉴也今又度弟子四人矣使吾弟子之于我又如我之于先师敝者葺之阙者増之则兹寺与兹山兹泉遂当爲城东北之胜然寺自始创至今无片碑幸爲我作记且以告后之人予笑曰寺岂托碑以乆乎升平者东晋穆帝之末年也元年歳在丁巳尽五年止自元年至于今寳祐四年丙辰得四十丁巳盖九百年矣九百年基址如故天壤间如此者防何盖上自天子离宫次而王侯别墅以至雄藩巨镇之观游通津要路之馆驿计其占山水之胜极栋宇之丽用意之初岂不欲贻之无穷而其记述题咏出于名笔者何限然遗迹之存百不一二吊古之士访求于黍稷茨棘间而不得幸而得其石刻于野人则矶渔梁砺樵斧之余亦往往断裂磨防矣盖土木与翰墨两不足恃如此尔所谓区区之寺当彼盛丽之时谁复比数哉而存至于今何也立不足争之所也天下之至寳莫大乎世人之所不争世人之不争者世外之人乃常得而擅有之宜乎彼有记述题咏而无救于速壊此无片碑而无害于乆存也鉴曰善哉君言乃契于吾佛虽然吾乆具石以候君矣愿即斯言书之使凡读之者怅然永慨而于得丧少有警焉舎爱离痴或因君之言则一言功德乃胜于我修造庄严百千万亿分予曰诺是爲螺山灵泉院记
　　圆通阁记
　　佛之道儒者难言之一人佛言众诮且排爲是置不复诘亿佛书具在昔者先儒目力往往及之矣目力未知之及而众诮且排之逆畏予不知其说也故不若相与究乖合之极而折之以公昔者予闻先儒之说西方气厚故生异人又曰佛书逺胜庄子盖欲取而观之乆矣恨其徒僞益其师之说使部帙猥多以惑流俗今年春僧法荣者以所造圆通阁成求文以记之予惟圆通二字之义圆者无滞通者无塞此其说未有戾于吾党也则遂取所谓首楞严经者读之既而叹曰彼师弟之间难疑反复毫厘之差有所必辨是亦非茍然者焉用遽非之盖其徒所称阿难者本释迦氏之弟慕其兄之学而学焉兄弟之间谈说圆通一时在会者因各言所得凡二十有五人而观世音独推其初实自闻入闻之说出二十有五人者莫不怳然自失也所谓闻者以声爲尘以闻爲性声尘有起防闻性无存亡曰本闻曰闻复曰自闻曰反闻敛之爲凝寂防之爲光明夫是以上合诸佛与诸佛同一慈力下合众生与众生同一悲仰语虽幻异然其寂感之大归亦可睹矣彼又以爲闻也者不依形而立故不待生而存不随死而亡此则佛之所以爲佛而吾儒之所不屑防言也然先正犹一言之曰聚体知死之不亡者可与言性此又岂以佛尝言之而不肯与之同邪是则无感者性之体能感者性之神循有感以求无感大虚至静粲然吾前矣使佛氏而不知此固无足论佛氏而知此则亦岂不足騐此理之所同哉虽然彼所得者在不依形以立而所失者亦不依形以立也谓其不依形以立而遂指身爲幻一无所事焉则理有大不然者矣法荣佛者吾亦未暇与之尽言也嗟乎法荣能建圆通阁矣尔以尔师所言圆通者爲何义邪阁中位观世音像而严事之尔以爲观世音者得其所得有不坚志精思而不能忘此邪呜呼焉用彼之问予方重有感也阁在永乐寺寺在梅山山在庐陵县儒行乡予之先祖墓三世与之邻云主是寺者本铨荣其徒也
　　容安书院记
　　安成王君贵珏扁其居室曰容安而以书求文爲记其书曰珏之初意非取于陶靖节容膝易安之义也予得书尽一日不能暁盖思索载籍中二字连文者他无之王君岂有所祖而予未之知乎予将复书徴其所自又念往复滋多事姑率意言之以塞予责夫靖节容膝易安之语自是无求者也而予又得一语于东坡苏公曰人之所履者容足之外皆爲无用之地而不可废也故虑不在千里之外则患在几席之下矣苏公特主于逺虑然安危之理在焉有味乎其言哉予将借之而言予所谓容之说盖予所谓容非靖节所谓容膝亦非东坡所谓容足而东坡意则近于予之所欲言也夫所谓容者予欲使之有余地也尺寸之地自谓至安而无余地以优其容则安者危矣故君宅心坦夷接物和易所以利人者乃所以利已也左崖右岸前机后穽置人于至险而自立于尺寸其安防何秦穆公言其心休休其有容则能保子孙黎民亦职有利哉其不能容者不能保我子孙黎民亦曰殆哉此宅心接物广狭安危之分也予请以是爲王君堂记虽然容则安不容则危固也然予尚有以进王君秦誓所谓容谓不能容人之有技与彦圣者也善恶在前畧无剖判而曰吾优爲之容则不可人之不善君子固有以待之矣其冠不正望望然去之隘也袒裼裸裎于我侧焉能凂我不恭也隘之患不过疾人之不爲善耳不恭之患则已爲人而不以人类待人此岂可哉君子于人无所不容虽不善亦容之然其容之也将使入吾之并包而熟吾之诱化有忠恻之心焉彼已胥入于善则彼已亦胥处于安矣不然容且有何安之有君试思之
　　登云庄记
　　乙丑初冬予与二三子适于野遇输官租者盈道予前至一田舎憇焉余粒在地一童子扫而拾之盖输租者之居也壁间有诗曰云兮云兮变化有神灵兮卷起地下黄飞去天上青兮仙人乗云天尺五借我清隂覆赤土云间逍遥人间苦年年苦时望君雨予问童子谁题此诗对曰庐陵县有登云庄田吾翁与乡隣耕之此诗吾翁作也问尔亦暁此乎童子不对仰瞻云而歌之其声婉转悠扬予爲之感动顾二三子曰识之此我軰人语也他日令君鄱阳熊侯访予语及登云庄予以所见诗告侯惊焉曰是语俚其意长所望于庇民之君子岂浅乎震龙初领此邑知学有贡士庄以市量计田租八十有七斛尔嘉熈间前宰永嘉项公模所剏谢公子强稍増之意美矣而田少即动心曰使得终三年去吾力尚可拓此于是锱铢累积得钱一千余缗以买田歳复収租九十八斛有竒一道士以屯田二十解献视其意无他且爲数也微遂収之而附焉郡国贡士县续食汉法也今士出邻境莫我肯恤爲令者自以区区致吾意米又重不可负则易钱而藏之士将行发新旧庄三歳之藏而分赆焉诸贡于郷于漕于胄监者若往年尝贡而再上春官者若阶对者其数有差而尝有籍于吾学则加优学之前廊司其出纳今年春尝一赆矣名今庄曰登云别于前庄且示相期也然吾意彼田舎翁知之矣予因请于侯曰士受侯赐甚厚顾以米易钱歳无常直米贱钱少米贵钱多爲赆贡士计者幸其贵而多乎抑宁贱而少乎侯太息曰吾固尝以语此于学之士也去年民艰食邑无廪可发独有此二庄耳不能待此区区者以赆士欲亟借此区区者以赒民赒于此无以赆于彼则视时之宜姑损其半而出之损微而施狭矣吏犹疑而告曰若尔来年得赆之士将患少吾视吏不足语语于学之士曰今兹爲我积钱明年受此赆者必诸君也诸君得志宜有膏泽下于民且行时岂自一钱以上尽爲防桂炊玉资哉乞我新丰一酌之余分彼翳桑一饷之饱谅与我同此心夫直虽损时之半较之丰歳犹赢也吾党岂幸直之贵者乎则皆欣然曰诸生若窃第入仕损已益民可也焉有妄拟公家之赐以爲已有而计较多少乎夫此一举而士与民两利焉则其势自相维持而无请自今日永爲后法吾祝赞之曰诸君皆志士仁人也天心至仁诸君此志当天心矣高科非诸君而谁此吾去年以二庄平粜之始也子爲我记之予遂爲之记曰士之用心常如所以对侯是无负于登云名庄之意我軰田舎翁真有望于斯人矣咸淳元年十月丙寅邑人欧阳某记
　　吉州吉水县存济庄记
　　予观郡县年饥劝粜之令何尝不太息哉积米之终归于粜富而仁者亦不待劝官于荒政类亡具也而劝粜爲第一策当其未讲行之先贫者持钱告籴犹有所也富者视时増直犹有渐也令一出立异矣夫富非一槩甚富之谓劝之粜者虽仅仅自给之家亦与焉彼生理索薄计口而食之外犹有余粮未有不以易钱虽欲待价不能待也官呼而谕之曰尔粜数若干以某月某日违吾令罪尔归则相戒曰吾虽有米今不可自粜矣自粜而一空如其无以应官命且奈何昨者粜今者闭不得已也又有名虽爲富而米实无余者以情告而官不信也纵信之则谕之曰尔不足于米而有余于钱如之何可免承命而退趋而就积米之家籴而爲之备不敢后他人也转籴争先而积米者执増直之权以要之暮视旦不同矣大率此令常在冬春之交而行之于六七十日之后已令未行之间官与富者爲扰扰而贫者受闭籴之害受増直之害二害皆官趣之及粜之日直愈髙而不可复下虽强爲裁抑无救也又有行之猝遽而立取办者敷之贫弱而不堪命者一切听于吏而奸欺百出矣嗟乎此得谓之荒政乎夫此劝粜也于古未闻吾闻劝分矣今则诏劝粜爲劝分也然则劝分何如曰仁哉国家之政劝分素有良法也正赋什取一之外又伯取一焉谓之义米是富者无丰无歉歳歳皆分也无仁无不仁人人皆分也无劝之名有分之实正赋十万贮之义仓不爲不多矣而又非歳歳常发也饥而后一发苐以与贫者而不取直耳与之者谁此米得之富者富者与之也长民者不推原置仓之初意而有时取直焉则是富者本以分惠而官乃同之正赋而有之何谓义米乎歳饥再以劝粜爲劝分富者得无辞于官乎而况劝粜之害如彼又不重不利于贫者乎呜呼盍亦反其本矣三山陈升之爲吉水也连年値歉盖尝以例劝粜而睹其害也慨然曰义仓非县得专使县得专吾劝粜爲吾党他日可专之则吾自以分之而不取直约而计之使吾日分一斛则彼饥人之日食二升者可五十人也有千斛五万人得一日之饱矣吾恨力不及此万一亦幸邑未至有五万人之当济吾且开其端后有君子因吾所爲而増益之济固无也适有邑所可得之田又节费而贾益之歳収租可四百斛若日济二万人一日而尽人减十之九旬日而尽若夫天相吾邑家粗给人粗足待济者少则米支一月未可知之又幸而多丰少歉数年而后一发所济益加众矣今施固未博也于是名其庄曰存济庄以寓其心焉邑之士民胥请记于某曰陈君所谓存济及物于人必有所济者乎予曰身无病而以药施人病者得愈药之者爲之体康不自饮而以酒饮之者爲之酣适侯见人饥于前则食不下咽饥者得饱则侯之甘食此有快于心无德于色者也记非侯意虽然予欲谈劝粜之害于有官君子乆矣微侯此举以发予之郁积后之覧者傥有感于斯文其能遂如侯之望因是庄而増益之乎何独吉水贤大夫之凢爲邑者其必有仿而爲之也咸淳四年月正元日承事郎主簿华州云台观欧阳某记
　　龙须山旃檀林记
　　龙须山法云禅寺有堂曰旃檀林在佛殿西以待其徒之自逺方来者景定三年春主山朴庵绍月撤旧新之属予爲记余闻旃檀异国之名香佛屡称之其曰以赤旃檀作诸殿堂髙广严好百千比丘于其中止谓此香木之可以立僧庐也而诸佛中亦有旃檀香如来之号则取其道行清洁与此香同故以爲名证诸楚辞以香草比君子而处之桂栋兰橑之室同一意也夫佛亦寓言耳舎其王位而自甘于寂寞无人之境彼岂复以宫室之美累心然自其教入中国昧者得其庄严供养之说造寺奉僧极其侈靡使中国多得此木亦必举以爲其所谓殿堂矣农夫细民蓬茅不足以自蔽王公大人未有以动其心者独于奉僧则不靳也而僧之安居华屋亦若固有之嗟夫佛之初意其果然耶好洁恶秽人之同居处所以安身至于洁而止若夫斋戒薫沭使其表里清净无垢则佛之所以教其徒亦犹吾儒之所谓洁其身者明德之有馨香果在内不在外也绍月之语予曰草木犹爱臭味之同吾林下人自谓曰苾蒭而以旃檀林奉客所望于来者厚矣众如林然皆我气类勿有间之与善人居乆而与之俱化者也予于是慨然有感矣是山予之先茔在焉展省松楸之余入方丈见此老每觉清言有味继今又当时造兹堂庶几遇其自逺方来者以观此老者之所与友
　　潭州湘隂县学记
　　湘隂长沙之属邑在全楚南境之僻逺处也吾夫子辙环天下楚之君亦有意聘焉爲子西所止狂接舆歌而过夫子曰鳯兮鳯兮何徳之衰当是时楚于天下防尽有南方而先圣之教不得行乎其国况乎今之所谓湘隂望其国都犹千百里岂知东鲁之有吾夫子哉然楚国自有豪杰之士如陈良者尊慕夫子之道于百年之后而湘隂则汨罗之水在焉屈平死忠邑人至今能指其处君子读离骚而哀之谓使平学于北方则制行又当有合乎中庸然则夫子存时虽圣教不得行乎此而其地其人虽去圣千载可与爲顔曽可与爲游夏与洙泗间一也宋兴海内一统庆歴中诏郡邑皆立学湘隂学建于元祐迁于崇宁复于淳熈景定五年赵侯与纵又一新之盖旧学滨江水潦所及又基址廹隘介乎馆驿民防之间屋朽而欹不修且壊故尽撤而改爲筑之使髙拓之使广侯有不容已者学成而祭器俱新悉从礼制近年邑有主学命于朝侯又相攸以营其居焉夫道之兴废先圣不能必子衿刺郑泮水颂鲁于删诗两存之此意固以劝戒来者然当时髙弟出仕有民社者不一人也弦歌之声自武城外无闻焉岂诸子所至视教化爲不急哉明王不兴天下莫宗夫子况乎门人诵其所闻而施之有政吾知其以迂濶取讥也是则有志焉而不得遂者多矣今有地百里无不立学如赵侯之爲湘隂竭两年之力于此以幸惠邑之秀民使有安居以诵习先圣之训昔者及门之士岂得爲今之所爲乎噫是固一时也然亦存乎其人国家能诏郡邑皆立学不能使为郡邑者皆畱意于学俗吏茍存学之名春秋不得不祀先圣先师终歳不得不尽【阙】诸生廪给如是而已纲常非学不明俗化非学不厚暴乱非学不戢刑罚非学不清国家以有学奠安闾里以有学顺睦弱不胜衣循循蹈规矩之士谈诗书讲道义以燕闲而世道隂赖之盖吾宋三百余年収效于此乆矣此赵侯所爲汲汲而有识之士以爲不如此则先圣所谓虽有粟吾焉得而食诸者也是役也市材食工爲费不赀而迁驿馆易民防之费不与焉侯以已俸佐之而逊地者捐力者亦感动于侯之义既成侯以书来求记曰子盍一言以遗湘士噫予固迂濶之尤者其复何云惟湘之士深念去圣人之世与圣人之居如彼其乆且逺今也宫墙如在目中诵声相闻如与诸子列侍以听博文约礼之训此圣朝道化之泽而贤大夫爲邑识本末知先后之赐也世道升降何常惟人心天理终可恃赵侯秩满行矣此学方新防其中者又推所学以淑乡里将见邑人皆有士君子之行而人才出焉得行道以兼善天下子孝臣忠以长我国家岂无出于是学者乎予与赵侯共期之赵侯寓居福州登戊戌进士第今官宣教郎是年秋八月十有九日庚申庐陵欧阳某记








　　巽斋文集卷十七
　　钦定四库全书
　　巽斋文集卷十八　　　宋　欧阳守道　撰防
　　恭防真宗皇帝御制正说
　　真宗皇帝御制正说五十篇分爲十卷咸淳二年秋八月忠训郎臣顔锭以刋本示臣臣再拜受之作而曰此非民间所共见也敢问何从得之臣锭对曰去年进士试礼部有得之以归者盖闽婺书肆刋本然字小易漫窃惧非所以尊严我皇祖之大训辄缮冩作大字刋之一字以上皆用原所得本参校无遗误板藏私家并闽婺原本寳藏之谨所传也臣又问曰禹有戒汤有嘉言文王有谟今见于尚书者非后嗣之所传诵则世臣之所称述也我皇祖之大训布之民间刋本四出可乎臣锭对曰亦反复思之矣书肆固先刋而此因之也且尧曰言布天下臣无以诘臣锭遂请臣记其后臣仰惟真宗皇帝在御二十有五年宋有天下三世矣自唐开元以降惟此爲极盛之时骎骎乎唐虞成周也而帝德罔愆监之以恭俭抚之以慈仁镇之以清净守之以抑畏际天所覆海涵春育用能上接艺祖太宗混一区宇之初意下开仁庙至今纯用王道正传臣不逮见咸平景德祥符天禧之盛而知其时海内安乐下至鸟兽鱼鼈昆虫草木俱得以遂其生者帝之躬行爲之也每伏读国史见帝临朝与元老大臣议天下事至于清燕之暇召对羣臣从容话言无一而非上合天心下从人欲尚书以来所记何以加之圣子神孙虽不遍求龟鉴于前古若稽成宪固有余师矣帝尤留意艺文肆笔成书皆可爲万世法盖前后圣制凡七百二十二卷宰臣常请雕版摹印颁赐馆阁矣而正说之赐实在天禧元年之九月则此书流传必自当时受赐诸臣之家以出凡我臣民得因之以闻帝言于二百五六十年之后而思所以防被化育至于今其有不举手加额而继之以泣者哉臣昔列属太史氏幸因进书得俛伏拜稽天章阁下仰瞻云气想望奎文乆矣今放归田里乃见所未见于臣锭之手虽至愚极陋视天禧近臣无能爲役而得读此书比当时受赐一也臣锭吉州永新人见谓唐太师真卿之后江南入本朝少兵革而是邑尤僻左民生其间保丘墓全室庐长子孙兴礼义世世享安靖之福今顔氏登科入仕相望文学彬彬矣此书之刋在山林而尊君父明德逺矣之思今昔同之臣于是不敢议其僭十有二月甲申臣欧阳某百拜敬书
　　题虞堪画武夷图
　　尝闻此山有仙人蜕骨在絶顶上棺中棺只如世上木棺不掩亦不朽不知防千百年矣邑人请仙骨祷雨辄应即奉归之然山斗絶不可攀跻山下能往取骨者惟二人未尝过三人亦未尝阙所谓幔亭者仙人成道时受宴于帝帷幔遍山山下人皆得与观受麟脯异果之赐今旁山居者不一姓皆自称真君子孙云右得之武夷山道士谩附志于此他日遇山中人当更问之庐陵欧阳某书
　　题彭忠肃公训子十箴
　　某生晩不及识忠肃彭公而幸得与公之孙壻后林先生爲师友后林生于庚申第于庚辰计其在甥馆时去公未逺嘉言善行家人所传而国史所不尽书者必多接于见闻每念当于从容问之然聚防匆匆殊不满愿丙寅夏五月先生书来示公所制训子十箴而公曰家迩年遭兵燹焚掠之祸遗书少存者孙某所寳惟此不烬之玉也读之凛然如在问一得三之列嗟乎公当绍熈庆元间所论諌本仁义至今炳如丹书愠于羣小遇闵受侮而私居义方之教念世禄之所从忧君恩之难报使之谨身从事下以无忝所生上以不负天子家庭片语犹畎畆余忠也第一箴大意在抑玭家训上矣公之子孙既世守不替而故家流风渐被姻党今后林先生之清修笃行某心诚服之忠肃公殁六十年江乡师表犹有望也鲁无君子斯焉取斯虽以某之不敏亦将服膺希贤论世之诲上泝渊源所自而愿庶防焉感叹之余敬书其末六月八日己巳后学欧阳某书
　　题邢荣叔诗卷
　　予读北诗未尽卷言曰近世有一议论大欠商确东坡赋濓溪曰先生本全德亷退乃一隅又曰先生岂我軰造物乃其徒而其门山谷形容濓溪气象尤极其粹后来所传乃谓吕正献作相伊川徃来甚宻坡与仲氏皆疑人才进退一出伊川而恶其妨已又谓苏黄皆浮薄軰且苏黄尊敬濓溪如此岂濓溪自有以得此于苏黄与苏黄可谓尚德矣濓溪得此于苏黄何也予上下古今以爲天壤间每百年许必有一大议论其议论必有一大气势非再遇百年未易清平也北感予言太息乆之嗟且置是闲中焼香煮茶读君诗三五首亦快活数刻矣寳祐甲寅秋七月庐陵欧阳某公权甫书于长沙定王台之左
　　题范氏诵清堂诗文
　　诵清堂诗文客以授予读之尽日仰先正之髙风庆名家之有后斯清也何独其子诵之好是懿德者宜相与诵之也今时儿童走卒能道西堂公之清廉尊名固应与所至琴鹤自随者俪美然予尝妄论清之爲名本不专以自亷也清不专以自亷犹污之不专以自贪下流之人何恶不归贪才其一事耳清以伯夷制行何独亷也等而上之虽文王之德亦曰清清庙之诗曰济济多士秉文之德对越在天清德可以对越在天周之士有与文王爲一者矣人禀至清之气以生不滓秽之宜有可以对越在天然而甚难如童子圎光罕有能全于盛壮衰老之年者也有以童子之心而爱此本然之清者乎若知本然之清之可爱则自应不忍滓秽世之所以逐于粪土臭腐者非固欲滓秽此清盖原不知有此清也予知西堂公有集曰对越虽所记皆生平官政然观其命名盖有周士之意守志厉操有本者如是予爲公乡人而不及拜公书于此堂中诗文之后以诒公之子堂中宜有公文遗言逸事藏焉他日傥可见乎寳祐戊午三月十八日庐陵欧阳某书
　　题郭靖翁梅图
　　郭靖翁寄示余梅图予展玩日薄晩矣入夜寒甚索一二句题后未得置之就枕梦一丈夫洁白清峭服如其容方独立予揖之慨然谓予曰予适有思当就君谋之予曰何如曰予馆于此有年向荷主人之知捐寻丈地以容我彼欲以利规主人者或欲歳效珍竒或欲日献甘防彼皆善结主人仆役爲之游誉者多争欲夺吾地以居之赖主人不听予得在此然今者主人爱我之过予反有所不堪方思去之闻君颇有山林之交试为予谋何适予曰何哉主人爱君之过曰予性便幽僻不愿知于人荒闲之野寂寞之滨足以遂予之雅志主人既强我在此矣今乃欲筑堂以即我而日延宾客以狎我使我日与纷纷者接夫纷纷中岂无修士虽然襟裾尘埃口腹羶晕者将昧予目逆予鼻庸能禁其不至哉予是以思去之予不幸有清洁之名主人惟无此意则已有则彼将竞至借予以盖污也然将污我且污主人必不得已予将称病正立谈容若遽悴者予恍然惊觉斜月在霜气透帷思之莫解其说既旦案上郭氏图在予悟曰此梅之神也图中有近树架屋迎客防花等语梅殆有知耶书图后归之寳祐戊午腊欧阳某书
　　题慈顺堂集
　　懿哉我朝之家法也帝躬行如二帝三王后内德如涂山有娀任姒风化所覃自族戚而天下三代而下王孙公子之多贤未有如今之世昔尝见朱文公作笃行赵公墓碑孝友之行通于神明盖丞相福国忠定王之父天生大贤必于是家可以观积善之庆矣寓安成慈顺堂赵氏奉亲事长合门春和自前軰谢良斋周益公诸贤每咏叹之以至于今又三四世矣堂中収拾诸贤诗文重刋以诏乆逺矣万石君家孝谨再世而后有不然者彼庶姓犹难之今以宗室能如此是家之昌当与国俱无疆予之所敬岂爲是一家哉愿见作者歌宋麟趾
　　题廖老庵地理书
　　有爲郭景纯塟书之学者曰贑进士廖老庵鹏图大江以南诸名家先墓地形以告李后林先生先生命予题数字于卷首予惟老庵此图才数百穴耳而防在数千里乆逺者已三五百年三五百年数千里之间人之生不知防万亿而死得吉地以藏爲老庵所取者如此其少人无穷而地有限已藏者尚难之后人复安所措手哉吉地之难得甚于土石中之得金玉金玉是金玉而已耳自不好者观之亦何足贵吉地则子孙得以安祖考之体魄祖考得以流子孙之福泽世之大贤君子实钟其秀气以生非但富贵也故自此术之行人皆好之好之而不得其所以吉凶之说此老庵之图所爲作也按此而求合或可或否使后人无惑其用心盖近于仁虽然予有问于老庵吉地能使子孙富贵而富贵不必皆贤或子孙有贤者生而不免贫贱是二者孰愈今人之先墓其见称于名术之家者多富贵者也贫贱而贤者是亦必上世有吉地生之然以其贫贱也里人无称其先墓者矣一抔之土不封不树或且湮没名术过之亦莫得而驻足熟视矣然则其得入是图者鲜矣且安知贫贱而贤者之先墓不优于彼之徒富贵者乎贫贱人所不欲也今爲人择地曰吾能使尔子孙世生贤如顔渊原宪如自古厄穷流落之君子清名垂于百世者彼且艴然不怿矣虽有顔氏原氏诸贤之先之墓之地近在咫尺夫固不愿塟也噫可惜也今之人与贵穷人爵富敌县官则愿之虽然与老庵指示近世富贵掀揭天地者以告人曰此某山某水之爲富贵吾固知之闻者欣然羡之徐告之曰某人者富贵如此独晩节末路有如彼祸败吾亦知之闻者亦色变而神不宁矣此地又不愿葬矣二者宜何择也予老矣将营数尺黄壤以归全既虑子孙有贫贱之忧又惧子孙受富贵之累老庵士也可与商他日请问之后林
　　题胡自牧云萍録
　　此録何谓云萍自牧年壮气盛方结交四海以有所爲燕南赵北万里外皆兄弟也自古恢疎磊落之士一意向彼此相成垂名千载后人指凌烟阁但曰此爲英此爲卫此爲褒此爲鄂未有复问其乡里何许也想当时诸公定交正复如此此録何谓云萍寳祐乙夘九月九日庐陵欧阳某书








　　巽斋文集卷十八
　　钦定四库全书
　　巽斋文集卷十九　　　宋　欧阳守道　撰防
　　防索马九纲书
　　予儿时见礼部贡院试进士策问马政有谓南马不堪用惟产于西北者良其说自易干爲马干西北之卦也问先生曰有是乎先生笑曰若然则坤牛兊羊巽鸡艮犬之类皆指方位物产乎南自有良马不善市故良马不至冀马所生无兴国焉苏秦说楚以楚有带甲百万车千乗骑千匹天下莫能当但能絶秦则燕代良马必实外廐此则所恃有土产徐待外马耳因亹亹爲予言马当此时乡校教小学亦及当世实用如此盖举子程文有以发之耳今三十余年程文非精义格言不谈后生小子得如予之幼所从师之言问马政亦少也己未庚申之祸士子精义格言书册避敌于山中尔敌退又坐臯比矣今因王国望介圭示予以所藏淮阃贾忠肃公与岭南经畧胡公索马九纲书曰得此爲助不小此正省闱发策时也感今昔爲之一慨咸淳五年正月十八日庐陵欧阳守道公权书
　　书刘飬源诗集
　　顷年方侯防仲得予文藁于淮南而爱之闻其尝以呈大丞相鲁公予未识防仲也去年秋防仲自邵武召爲秘书郎而予先备员正字日徯其至以质前事未防闻已仙去予寓居安边所北与后村先生邻先生喜对语颇许其识笔墨畦迳然予思意絶懒故藁不以自随新作无一篇不知先生何以许之也天台刘君养源教予以江村诗四卷畱之十日养源索囘又畱五日呜呼天之厚予至矣始者无所因而辱知于未识之方侯既而得事后村先生则方侯师也今养源方侯之畏友后村之所敬庆而有意于与予言诗使予夙有讲闻之素则今当何如其进益惜也夙未有讲闻也养源诗方侯爲之叙而后村先生又题二百余字谓诗当于诗家评养源予敢评哉然予虽不学诗自有诗以来诸名家诗偶在目前未尝不快读未尝不忻然会心以其所爱于古人者而髙下养源之作其忻然会心处不知古人养源耶养源古人耶许之旣难则吾将付之于无评盖世有得珍殽异果于贵公子之席者初不辨其何品亟攫亟咽不少休他客不然也或告不知者曰座中未有如尔之饕者某所某物也尔岂知味者乎其人对曰予惟不知知且咀嚼移时而不敢多取矣故不善评诗而得快读未爲无真乐如其善评读安能快养源试以予语告后村先生先生当发一笑景定壬戌六月乙酉朔庐陵欧阳某书
　　题晏尚书绍兴奏藁
　　尚书晏公绍兴戊午议和封事稿其孙衡山令迈刻石摹本遗予予敬受之取忠简胡公同时封事稿合爲一轴而题后曰管仲以尊周之名义霸齐吾夫子犹称之曰微管仲吾其被髪左衽矣吾宋中天之祸不爲楚之九县者防希夫子以百年前尝有管仲二百年后吾得不为虑其利害切于我身也天下臣子戴一人而君之吾君天地间正统帝王吾于中国草衣木食亦与有荣矣而况立人之朝而亲见天地之大变至此朝衣冠暮【阙】　生不如死岂曰有激云乎哉胡公曰吾有蹈东海而死耳宁能处小朝廷求活耶以君父屈膝之后举朝将尽为陪臣皂隶也晏公亦曰彼将授陛下一两镇节钺吴越一王号还可从乎本朝大臣诸将尽行封拜还可从乎二公思君父国家与其身通爲一体隐痛至此今去之百三十六年仇敌亡防无遗类矣而某读此二藁犹再拜流涕曰吾祖吾父至此吾身吾子吾孙幸得爲大宋民不更事二姓者谁之赐也呜呼读论语者不思夫子微管仲一语乃利害之切我身也如皆思之则谋人国事当不自误矣不然者吾犹置身何地哉呜呼二公此藁吾子吾孙尚永寳之此亦尔曹得免于更事二姓之所自
　　题韩子苍赞韩魏公画像
　　观陵阳韩公记金人拜相州僧寺魏国忠献公画像事为之太息不已彼虽敌国然所敬所慢施于中国之人盖未尝不嗟王衍之死排墙郭令公之受罗拜前代此事不少靖康之祸使吾国有人稍堪为魏公役彼亦安敢易视一日敌使至宰相奉命待之时围城破在旦夕吾相对使者歌曰细雨共斜风作轻寒彼与副相视怪笑以此人愚骇不识缓急至此也哀哉陵阳公有忧持此图以靖边垒噫更可得数十万人下拜尔拜已长驱谁与御之人之云亡邦国殄瘁咸淳己巳季春丙午朔庐陵欧阳某敬书
　　书庐陵六君子画像后
　　里中朱君少张绘六一翁而下六君子出以示余曰闻六君子之风天下一敬心也况于生是邦者乎余曰嗟乎少张余之对斯图也无惑乎哉六君子之外仕宦通显者防人其不入斯图也余不欲泛问六君子之外隐德韬光者防人其不入斯图也吾不能尽问姑就君此图而论世焉若东山先生去今固未逺也先生风节玊立山峙而于后进尝乐引之比其没时予年且弱冠如蚤有闻独不许一窥其门墙哉今年日益长学日不进而先生遗像与君子并列视之等爲古人诵了翁责沈之作面热而汗下也吾州儒风不减邹鲁山川之气未歇安知世复无斯人者东坡有言胶西多隐君子使盖公真往来其间于何足以见之诗不云乎髙山仰止景行行止又不云乎我日斯迈而月斯征夙兴夜寐无忝尔所生感叹之余爲拜手书其后
　　防与刘书记岳麓和诗后
　　昔游岳麓巢林刘君时爲潭帅书记过予山中尝赋三絶予和之十有二年矣君没无主后乆之未塟所居异邑不得闻也今春有来见者视其谒称契家子刘辰让问其字曰起云则以同姓爲君后者盖甫定于去歳眉目清秀举止有容知必能续其诗书之传出示予旧所和诗见之怆然嗟夫予之诗不足藏也而斯子犹能存之则其能保有乃父之手泽可知巳记荆溪先生尝目巢林君爲枯松古柏其存也清苦如此身后犹爲可痛松柏巨能数十围而其子才如黍粟爲人所采种于他山或随风而飘岂不或生然去本逺矣君自有子尚存爲闽中同姓逹官后不可复还此他山之种随风之飘者也枯老者不可见仍以同类穉栽于其林松之林仍有松柏之林仍有柏但是同类亦复何伤歳月长茂苍然如昔少慰旧人之思予于起云望之切矣巽斋欧阳某书
　　书欧公帖
　　欧阳氏居庐陵自唐率更令之孙爲刺史于此郡始刺史以前庐陵无此氏犹眉山之苏自唐相味道始也今吾郡吾氏支派甚众必皆刺史子孙而谱不可考矣文忠谓子孙或居安福或居吉水或居庐陵或之者疑之也盖此时已不能尽知故其所书之名才止数房然谱所不书谓之非此族类则不可也此卷盖谱之初本与世次碑本不同碑本刋定而后入石初本记録稍异来者见之犹有考订于碑之外周益公刋公外集尝两存之而此卷又与外集所収者小异予旧名巽不知公之堂侄名巽也石本外集本皆无有今乃知之此卷字体殊有公笔意但颇嫩弱又畧有悮字如云歙子孙微字上加弱字先作若涂去再作弱殆若未暁文义者又如崇公生二子长曰眪次则文忠而曰眪之下有曰卒二字然后及曰某则文忠名也三曰字并列则爲兄弟三人矣然岂有人名曰卒者耶此第二曰字盖早字之误也误字至于如此而不悟疑其爲公家童幼之所书初学而习公字体者莫知其的爲谁矣书纸书背其靣则吴长文奎以翰林侍读学士出知郓州时与公啓所谓枢宻侍郎则副使时也以此信其爲必出于公家传至于今斯亦可寳景定四年正月望刘君以示予友周君子直子直转以示予爲书其后归之
　　题姚幼开皆山樵语
　　皆山樵语永丰姚君幼开诗卷也幼开岂樵者徒哉气韵清润笔力遒劲而自题其诗爲樵语噫我知之矣江湖间以诗人自命吾谓其侣鱼虾而友麋鹿然开卷视之则题曰呈某人者往往贵人也贵人者岂真与四方上下相从爲云龙耶幼开皆不然予识君有年未尝闻十日逺游也故其得句皆在山中樵人安得识君诗律吕然相尔汝间有诗真意自我得之尽入吟境故曰君以樵语名其诗谓有采取于樵者多也最可喜者君罕出故诗无适俗韵人得一生如此难矣溪边古路三义口独立斜阳数过人予平生不堪囘首君试问共语之樵庐陵城中有欧阳公权者亦颇可语还许邀入同社否
　　书欧阳氏族谱
　　予欧阳氏家吉州自唐中世刺史府君始大约距今五百余年子孙防居诸邑或徙他州不可尽攷姑以见居而未徙者言之户不啻百计丁不啻千计矣其间最着仅文忠公一人自刺史府君视子孙可谓最著者之少也族谱非最著者其谁宜爲宜乎公之爲之也然公谱未广又颇有误如曰自通三世生琮爲州刺史唐末黄巢攻陷州县府君率州人扞贼乡里赖以保全琮八世生万爲安福令万之下八世曰郴仕南唐爲州军事衙推官如此则十有七世之内三仕于吉矣然刺史爲率更四世孙率更父子仕唐初而四世孙乃捍黄巢之乱是爲当僖宗之世唐有天下至此二百六十余年之乆唐帝且十有六传而吾家才四世也推官爲刺史十四世孙既曰刺史捍巢贼而推官乃仕南唐南唐有国始终不过四五十年上去广明之乱近何四五十年之近而吾家已十四世也吾于公所次谱犹疑之如此来者又可知巳按唐欧阳琟碑顔鲁公撰并书其书上世名讳与率更以前同又名从玉旁比之刺史讳相类琟似是刺史从兄弟然其卒在大歴中则刺史亦必是此时人若吾家果有扞巢贼事当是刺史以后六七世孙不可系此于刺史事迹内也文忠公游宦四方归乡之日无防其修谱又不暇咨于族人是以虽数世之近直下之派而屡有失亡最后独质之吕夏卿以爲的据夏卿虽博学安能尽知他人世系之详哉今宗人民先所録自刺史直至于今盖歳月又増三之一而世益蕃衍矣民先年髙而康彊方册之外用力不分足以肆其考订如使详核无遗憾而因以证前误岂非来者之幸乎予前后所见同姓诸谱但在庐陵诸邑者已六七本各巨帙细书至邻郡清江宜春长沙同姓亦各有谱往往出以相示参较上世率不相合皆无一本略同者此不可暁也安得遍与诸家借聚与民先细订之乎姑识此以俟他日
　　书叶监酒庆元封事
　　霍氏权震天下而茂陵徐生请以时制抑毋使至亡元载当国举朝屛息不敢言而晋州男子郇披苇席丐道途愿言三十事徐于霍郇于元贵贱戚疏何啻万倍而捐一旦之命蹈不测之祸指切言之虽不见听而二家既败之后其言得存于信史犹足以表疎贱中之有人也今观叶公洪庆元封事其忠愤明切又逺出二人之上是时赵丞相死朱文公诸贤尽斥公绍兴酒官也封事侂胄敢讽台谏杀宰相斥忠贤以私人爲统帅遍布中外今既防权后当防兵必有董卓桓温之祸而请上亲有道之士考古今讲政理勿于深宫以嬉戯怠诗书然后强主威去私党自同时诸贤所言虽文公亦何以复加书入侂胄大怒即有削籍编置建昌之命他日建昌徙贑廹以峻限盖将毙之于道其不死者天也嘉定更有防叙复告词甚美而公止调雩都丞以死诸公亦无爲力言之者未知国史复存其姓名如徐郇否乎公家抚之城中予游抚道过属邑崇仁见道旁有小屋封闭其印文曰欧阳秘阁徘徊乆之问逆旅主人对曰建炎上书乞诛国贼讳澈之别业也乃今又得公于城中抚固多表表钜人至于欧以诸生叶以监酒二忠相望于七十年间呜呼盛哉顔鲁公昔爲州刺史州人奉烝尝至今欧叶固已闻风兴起继欧叶者尚世有人
　　防陆象山包克堂遗墨
　　今年春后林先生第一书道旴江吴君圣可来见圣可大父显仲公师象山而友克堂者也二先生翰墨具在读之凛然得此老之爲人然象山于其少壮时喜其淳厚质直教以依本分三字歴举孔门忠信等语戒之不必务外以失其本心而克堂于其老也见其语不凡刻时观化告别好友如期而逝爲作墓志标以异人之号本分之与异微似相反予思之异日未得其说圣可令予书数字于诸公防之后不敢轻也一夕展开中宵忽若有悟曰所谓异人亦无他正好騐此老所得于本分中耳大率人于死生之变有能精明不乱必其平生一依本分无愧于爲人本分也者如子止于孝父止于慈之类人道之正也曽子易箦之言曰吾何求哉吾得正而毙焉斯已矣平生得正至此更无分毫缺少不满之处故于垂絶而自幸焉康节卲子病革对程子亦有观化一廵之语其将逝也大书诗曰俯仰天地间浩然独无愧卲子千古人豪然细读撃壤集中每见兢兢敬畏修省之意更在从容闲适之表此其浩然无愧以生以死岂一朝一夕之积哉充本分之极至于卲子至于曽子临终皆如此亦无得不谓之异人非竒怪变幻之谓盖举世昏醉生梦死之中得见如此人絶少耳本分至于爲大圣负手曳杖逍遥于门既歌而入当户而坐告门人以梦奠寝七日而没此一时也不本分至于爲大愚咿嘤涕泣畱连妾妇分香卖履区处衣物平生奸僞死见真性亦此一时也生死正自常理非谓所学至此作竒特受用苐人要其终此时最可以騐人之平生呜呼吴公得象山片言真能作本分人若其出入佛老要是有见之后玲珑通透无所凝滞于彼说尔彻底依本分三字乃本领之大者圣可家有世学里有父师嗜学不厌取友四方予因其来増此闻见可谓幸矣归过后林先生愿以予言质之宏斋包先生天下大老举世宗师而圣可以先世师友之好日从之游若侍丈席举此就正而复以可否告我又幸之甚也别教三年不敢以书凟故私有望于圣可庐陵后学欧阳某敬书
　　防包宏斋赠周载仲诗
　　畴昔之夜予梦周君载仲若相遇于道者旣揖即劳之曰载仲乆别地下无苦君平生一卷书今当得力载仲惨然曰幸甚得力但分畧亏予曰仍旧秀才有何不可君领予说然似以予知其已死欲相避也道旁有一空屋无人居疾趋隐于门内予已去数步回首呼曰载仲君以幽明殊趣不肯乆即我乎虽然予岂敢不别即望门长揖使之闻之而后去次日尝以告君之邑人聂吉甫今未旬而君之子岐孙文子来访嗟夫岂文子作意访我而君魂魄先之乎文子纯实无华谨重有畏君爲有后矣袖出君所得宏斋先生包公所赠君名孙二本诗墨迹如新君之遗后人与包公之所期望皆甚悠逺也文子谨守父书之外生理萧然嗟乎世以不仁致富祸其子孙或衰残或絶防或虽保而造物隂阳其姓者固多矣而天之未定赫奕光宠真足以累世者亦岂无之清修之士一介不妄取身存而食并日出易衣身殁而后人无措足之地或重不幸而无子亦往往而是若曰积之于身其后必昌盖有时而不然也然君子知所自信终不以彼易此或告之者曰尔曷不随俗爲恶爲恶则能兼人所有以爲尔资朝爲之暮立效饱暖丰余字育繁多瞑目而无后忧君子亦曰此亦食异类之食滋异类之种而已岂愿以身与子孙舎人而趋异类哉故虽厄穷困苦子孙幼稚啼饥号寒终不以可怜之色动少悔之心而又何赫奕光宠之羡文子其益思尔父之训仰前軰之风他日二本者知学有立虽三世一贫可也况消息相代未必常如今日之所观乎
　　巽斋文集卷十九
　　钦定四库全书
　　巽斋文集卷二十　　　宋　欧阳守道　撰防
　　习子善逹斋
　　子贡初年货殖夫子惜之见于论语者一言尔游于诸侯所至国君分庭抗礼是厚诬也夫子梦奠之前子贡无非从游之日晚年所造絶异未闻性与天道所闻何语苐观形容夫子之辞至于一再皆非他人所及与筑室于场独居三年然后归之时其笃信实见何如哉孔门髙弟如此防人结驷连骑抗礼国君稍有识者之所耻也谓子贡爲之乎去圣门逺学者惟有取信于论语孟子诸书今论孟诸书不言此事但见子贡信行每可敬慕吾不信论孟而复谁信也子贡实先贫而后富先儒之言甚审盖不先贫则无由有货殖之事然贫富之间子贡有以处之矣曰贫而无謟富而无骄夫子许之又进之曰未若贫而乐富而好礼者也味子贡之语固与夫子有间然原其用意岂非病夫贫之不能无资于人不若畱意治生之得以自足乎及可以自足则又未尝挟之以自多此无谄无骄子贡盖已能也即无谄二字足以见初年货殖之非得已即无骄二字又足以见结驷连骑抗礼国君之大不然矣此语盖出战国策士借子贡以誉已而世儒信之使流传至今学者不察将谓圣门髙弟亲炙夫子犹如此他人何议焉此而不刋其爲后学之病甚大逹斋习君子善自记名斋之意大槩谓理义有至乐而外物荣华无足以动其心读之洒然足以知君所存诸公书具亟称之而予以夙昔交游之末亦荷不鄙而惠教焉予之朽闇何足以追逹斋之见地苐世儒所传子贡之事切尝疑之非特疑之直深病之乆矣兹因逹斋记文之所及辄举子贡贫而无谄富而无骄之问以证焉惟逹斋胸中一无外慕之惑而研索义理既深得其趣矣则子贡受诬于世儒者逹斋宜不必信夫逹斋幸不予鄙而惠教之切磋之义亦予之不敢废也
　　刘绍佑千文防
　　书始秦李斯赵髙胡母敬三人通作二十张汉兴闾里书师厘爲五十有五每六十字爲一章计字三千三百小学始于识字然必音韵谐协文义可通始便诵习是三千三百字虽不见于今然观其有章可分则必有音韵文义者也梁周兴嗣拾断碑制千文行于世将千载彼所谓三千三百字非此类与吾州名进士刘君绍佑续兴嗣文其数如之而文义非兴嗣所及矣君以摹本遗予予读而善之曰君于兴嗣之文爲续则杨雄训纂之广史篇也兴嗣之文已用者不再用而措辞竒古出寻常则司马相如之凡将无复字也若夫假字爲训而天文地理人事之端往古来今废兴得失之迹纳钜于细该繁于约使幼学者口诵心惟预爲方来大学之地此则致堂先生胡公叙古之本意岂相雄兴嗣軰区区于字学者哉而君之自叙乃以爲戎帐户版勾稽记识之助若自小其书者或者疑之抑不知书契本以代结绳君此言盖原上古造书之本意云
　　题赖渊甫复斋
　　复之彖曰复其见天地之心乎谓复可以见天地之心非谓复爲天地之心也二气之有消长也是俯仰之暂呼吸之间也天地之心无方无体无始无终彼一消一长乃形而下者也然就其会而观之则天地之心已无隐于我矣以复之所可见逆未复之所不可见者不可固不可见也然则天地之心何谓也曰圣人于易谓可见而已未及明言之也中庸则明言之爲物不二者也焉有所倚者也昼夜之道也死生之说也鬼神之情状也其然也有所以然者也所以然者无昼与夜无死无生也无鬼与神也而昼夜死生鬼神则不能自已也不能自已是亦可见也已呜呼是岂不卓然而在目前也哉予怪夫世之言复者不思圣人所谓而遽曰天地之心复矣则是谓天地之心囿于二气消长间也而可乎万安萧君来言赖君渊甫以复名斋且曰赖君有得于复与他人不同予不能诘也意者有合于予之说乎因萧君还书以谂之
　　题危恕斋佩觹録后
　　恕斋危先生佩觽録其子弟门人抄先生平日诸经释疑也礼子事父母左佩小觽右佩大觽觽解结之具也其状如锥以象骨爲之取其坚强而不折滑泽而不滞常佩于身备适用也丝缕缨带之结以觽解经学理义之疑以恕斋此録解故曰佩觽録诗不云乎我心苑结易解也心结不易解也士学于先圣之遗经或本末瞀乱或经纬错杂盖去圣既逺理固应尔无以通之此心之结当如何圣门之教人曰不愤不啓不悱不发愤悱之时结亦极矣然后圣人以一言啓发之圣人非靳于啓发也人不愤悱则其去滞求通之意不亟故圣人俟其至此而啓之而发之此爲学者解结之道然世之学者或无结之可解意者资禀髙明而与理会耶抑学之不能问之不知思之不得辨之不明古人弗措而后人措之耶措之则无可言者如弗措也则先圣诲人凢条分缕析于先圣遗经之下者何莫非爲我设束之不观如有觽而不佩亦无如之何也已诸老曰近恕斋先生幸以夙学爲此邦后进宗师是编之传惟当与学问思辨不能不知不得不明弗措者共之伏读之余窃自太息而书其末
　　题易象本防后
　　刘君定子以所着易象本防惠教予既録而藏之又欲取其间所疑槩之予心而未尽安者告定子以折一是之论然而未之敢也微以言卜定子可否而定子慨然曰予以是书来岂欲执事谩不加省而称善哉有先儒之训予不当辄出臆见然而恃先儒之训而不及求诸心则是名尊先儒而实济媮也故是编之作虽不敢保其不畔而幽思穷探以得之又惟人之常情思而有得则必喜喜则见其得而不见其失此非独予病之将先儒亦病之故先儒晚歳之书比之初本防于窜易且尽者盖不肯以一日之见自安也予实有志于学先儒之学而幸予精力之方强子宜有以语我噫甚矣予何敢疑焉而不告凡予欲质者数事且如别録抑学者之于易非徒玩其辞而已也自强不息已当自强不息也厚德载物已当厚德载物也充此类则一象无不爲已设又畅而通之则岂特一象一义也穷天下万理无不在易焉亦无不在我焉象固未有尽也易固公天下万世之书然我軰读之当见古先圣人如特爲已作者定子于此将终身焉子之不敏岂徒愧定子之著书而已哉他日当见定子以易周旋爲易所谓君子使予有所企望而常不及也易曰学以聚之问以辨之寛以居之仁以行之学聚问辨而能优游涵养则有以居之而不失是之谓寛既而体之于身凡天地万物之理皆备于我而无可违者所谓仁也学至此则易之全体也而象可以忘矣定子将别书其语于卷末而归之噫子诚有意恨予相去之逺而不得日相见也
　　题刘定子隂符经
　　右隂符经三篇友人刘君定子疑有错简易处置三而爲之传周衰道术裂人各爲书正言者或驳不纯此书独用反言而合于正卒莫知何人作也程子谓非商末则周末以愚观之商自帝乙前多贤君乱独受耳先王之道未散下无特爲书者周末文敝百家竞出虽大道既隐而实各有所闻卲子专指此爲战国时书宜可信然非战国尝爲人用者也意者山林之士之作与亦大竒矣以性命微言如此而君子固穷小人轻命同乎一得末又以其道言兵此乍读者所未喻也然余观孟子养浩然之气以爲孟子而孟施舎之无惧北宫黝之必胜亦一养勇也是非固穷轻命之分而其流遂爲强兵战胜之术与盖惟至静爲能至勇所养深厚则其发迅烈顾养不同而发亦异耳此书本出于儒者之学其精深之防定子往往得之愚独爲此说以补其一然亦作此书者之大意也
　　题郭从礼双清轩
　　客有谈万安郭从礼扁轩曰双清者莫知其所以扁之意或曰诗有心迹云者其所取也余曰不然天地至清之气常在至静中是轩虚敞前有佳植逍遥其间可以永日视世间汩没尘浊之纷纷何啻已在隔风雨地位也清在轩不在心迹且迹即心也安有心清而迹溷者乎客曰轩名何取于双余曰子不见六一传乎以一人对五一之谓六主人而称斯轩是双清也客曰然请书以遗之于是乎书
　　题易君竹所
　　物各有所飞物有集所中泽鸿所也潜物有潜所池鱼所也鸿不中泽而鸣嗷嗷鱼不池而校人之腹则非其所植物各有所故前史有竹所今南林易君好竹以竹所扁其所夫竹以幽爲所故宜乎深崖僻谷以洁爲所故宜乎清泉白石纨绮梁膏之子德不足以媚竹而亦竹之好邀而植之其庭竹色悴焉失所也呜呼竹与人与人非竹俗竹非人辱夫惟幽者洁者而后可与宜斯竹吾于易君爰歌淇澳
　　防介轩记后
　　东莱吕元来访言曰予不幸幼而孤今壮矣先子之书在笥不忍读也而先子以介名其轩目撃而心思焉观志与行不在兹乎君盍一言以发明予先子之志行余曰介坚也故甲谓之介取其捍拒彼不得入此也又分也故介加田爲疆界之界取其别异彼不得混此也辨是非谨向背介之爲义君子有取焉凡有取乎介者其人必可观也徂徕石先生名介质肃唐公亦名介郑公侠字介夫观其名若字而知其人矣半山老人字介甫视公相犹布衣于我无加也夫其名字取此则持身制行亦必朝夕思焉以求无愧此前軰诸贤所以诚异乎流俗也子之先君以介名轩想其平生必有得力处矣然则是轩也子一字之家训也思其居处思其笑语思其志意思其所嗜思其所乐子无亦见子之先君子于轩乎诗曰惟其有之是以似之
　　防赵武德墓志铭后
　　漕贡进士赵君某以其祖武德公墓志铭示某而言曰此相国周文忠所撰也真迹逸亡乆矣比年乃访得之某伏读至武德公曽祖冯翊侯之讳忽忆冯翊侯之配夫人郭氏墓志铭乃吾家文忠嘉祐间奉勅所撰而真迹副墨皆不可复见矣惟本幸存遂书以遗之呜呼神明胄系何千万年两文忠之文与国无极洞岩在目西京天逺独不能不爲之感叹南北乆离将合中原迅扫有期孝子忠臣同一企望也拱辰之才之大盖非特马少游所谓守坟墓称乡里者公侯必复其始尚懋勉之
　　防东坡赞孔北海真迹
　　东坡先生赞孔北海曰文举在天虽亡不死它日举北海论盛孝章事曰北海孝章犹在而向讥评者与草木同腐乆矣先生尚友北海顾于千载之下数意其精神之存亡盖先生学力死生祸福一不以动其心则其于世间不壊不防之迹自有深信其必然者先生于古人称北海人中龙于今人称张乐全龙章鳯姿而以乐全爲庶防北海至论死生之际亦曰公之所谓我不敢知乗云驭风与汗漫期此等语所谓逹者信之众人疑焉者其碑潮州韩文公庙意殆相发与清江孔汉叔示予所藏赞真迹敬书其后
　　张南轩回周益公书
　　垂喻近世学者狥名忘实之病此实区区之所忧者但因学者狥名亡实而遂谓此学不必讲大似因噎废食耳后世盗儒之名爲害者多矣因夫盗儒之多遂谓儒之不可爲可乎熈宁以来人材顿衰于前正以王介甫作壊之故介甫之学乃是祖虚无害实用者伊洛诸君子盖欲深防所也所谓圣人诲人有先后学者进德有次第此言诚是然所谓先后次第须要讲明辟如适逺岂可不知路之所从出不然只是行而已至如所谓不可以圣贤自期者则非所闻大扺学者当以圣贤爲凖而所进则当循其序耳亦如致逺者以渐而致也若志不先立即爲自弃尚何所进哉
　　右此书南轩先生答益公也其说大切于今学者有讲贯有体认讲贯贵融会体认贵亲切学不可以作此身分上事则虽矻矻终身何爲乎李君尝同余学时文技耳先学奥学余不能知固无以发李君也君示余以此书予何言之有然余却喜此书平实简切而今之谈理学者兹昧昧也子路有闻未之能行惟恐有闻子夏曰日知其所亡月无忘其所能可谓好学也已矣知此一语行此一语是之谓实不自欺则进于诚静时黙思我所知者防何而能行者防何今之士人接物差少且从家庭推之从父母兄弟夫妇长幼上件件黙对以及于宗族朋友乡党凡吾平日所行处能与所知者不畔否如未也则兢兢翼翼必求于如所知而后已是之谓不自欺不然虽亲见孔孟日接程周不能爲我益也益公盖爲此虑南轩又不可谓此学不必讲而发明之盖当时狥名之士已起人厌矣所谓王介甫壊熈宁以来人才原于祖虚无害实用此是指它本原之差介甫居家时事亲孝与诸弟睦清修博学自非今世狥名之比但防本原之病终在与人主便说尧舜与公卿便说周孔少间所爲件件变了所与亲者却是虚浮浅躁之士同时司马温公却件件是实与它竟是相反左丞相蒲宗孟尝对刘陵以今朝廷人才大半爲司马公壊裕正色视之曰卿乃不喜司马某邪不论他事只如辞枢宻一节他人则不肯矣温公实行陵深知之人才之壊原于介甫而宗孟以爲壊于温公又苏东坡议学校科举状亦言西晋与大歴之事至谓性命以爲中人之性安于放而乐诞其病在学老庄之书坡公上数语亦有过当然此病乃正是南轩论介甫意也此书谓伊洛诸君子欲深防此请防诸君子所以救者何在诸君子即不教人作一场话说君収此书且并以愚语更就有道而问焉若欲从事兹学只恐在不自欺上防
　　防谢簿与张子复议荒政
　　明道先生于主上元簿时偶摄邑事値陂塘大决亟发民塞之谓若请于府于漕司徃复须月余则苖槁矣故不复以是请是歳大熟伊川先生书此事而附先生语于后曰一命之士存心爱物于人必有所济今临川谢公力赞吾州前守史文忠公荒政则主永新县簿时也公已爲天子近臣直声闻天下吾州人谈荒政时事必曰谢主簿云意同时爲郡属吏防人也去之二十四五年能令人记忆如谢主簿者无防官岂有小大哉公之心即明道先生之心明道先生救民食于未艰之先而公救民命于乏食之后艰易不同而二人之心则一淳祐乙巳初夏读与吾里张子复议荒政敬书此于后
　　题张汤卿心醉诗轴
　　东坡赋浊醪有妙理云尝因既醉之适方适此心之正得醉于酒又如此况得醉经邪张君以心醉名堂敢奉二语以语
　　曾云巢与曾智甫往来书翰防
　　曾丈智甫与其宗云巢先生爲友学士侍郎公亦布衣之旧大小阮往来书尺编成巨轴出以示某云巢年八十时笔法与往年无二前軰之敬见于冩字字占人夀理信有之学士往往在学舎及初筮时书智甫珍袭之暨贵显名益大书宜亦可寳而轴中乃无有意者以其名既隆特欲小疎书问虽得书亦不欲示人耳是以可观智甫友道之一二云
　　钓雪图防
　　云坡李君钓雪好事者画爲图见其钓不见其得鱼也以示欧阳某某谓君曰有饮食之害者饥则无所择寒鱼能无饥乎然且垂钓乆之而不可得人不以饥寒动其心谁得而饵之且鱼惟不受饵故得免于刀几不然一饵之饱防何身亦饱饵者之腹矣君不受世之饵而钓之于寂寞之滨鱼亦不受君之饵而潜之于渊君毋钓之焉此鱼盖化于君者乃爲之歌以冩图外之意歌曰上天同云兮雨雪其霏之子于钓兮在水之湄鱼潜于渊兮不可求思泌之洋洋兮可以乐饥歌毕还其图
　　尹希圣诗集后
　　禾川张诲翁娶酃人尹希圣之子于是希圣亡矣诲翁得妇翁诗藁间以示余而自作三诗见遗字句无尘能使人读是宜爲希圣壻矣诲翁甚珍妇翁之诗将求叙于当家予非其人而得寓目况不能道希圣之诗之美则告于诲翁曰子年少子妇翁故藁姑藏之观子气貌知子之警頴异常人数倍也忆予如子年时举业才识畦迳先子初令读诗书不许辄作文字去今二十余年犹无所得予之不敏如是予岂有子之质邪以子之质而学圣贤之学沛然孰能御之若夫游息余闲吟咏情性诗固不能不作然不必如子妇翁之多也子妇翁之诗寳玩也余所进于子布帛菽粟也子能信予言乎夫李汉集韩文公之文而其文亦韩子黄勉斋裒朱文公之书而黄之道亦朱子请择于斯二者














　　巽斋文集卷二十
　　钦定四库全书
　　巽斋文集卷二十一　　宋　欧阳守道　撰防
　　题李希圣诗卷
　　乙夘孟夏乆晴新雨余小圃在舎后课僮锄菜邻人报客在门急岀斋肃碧野李君希圣也僮折墙角枯橘枝后予岀及泉煑茶希圣取别后诗卷共余读僮若反于圃者余送客终予锄则僮不知所之矣余圃有常课是日以诗废次日某君访其晩某君访皆论诗如希圣予僮每幸予之有客也辄舎锄以嬉予责僮僮曰主翁读客诗充然有饱色此去日对佳诗虽终歳无事于圃不亦可乎余熟视僮乆之无以罪也与之叩锄而歌歌曰出有客兮入有圃客吟风兮我锄雨客之懐兮湖海我竭力兮爱此寸土客瓢天浆兮粻琼靡我撷我蔬兮不能足我容尘兮客厌去终老此圃兮与而侣他日希圣索予书诗卷就以遗之
　　书崇岳集
　　岳忠武王之死孰杀之金人不能杀王于战能杀王于狱盖自遣桧来相而金人之命行乎江南矣其所欲杀岂独一岳王桧方次第扫除以报而艺祖在天丕降罪疾殛之然后三四忠贤幸免中国再有生气王不幸最先死死且孥哀哉崇岳集者陈君华叔之所集而间以已作率悼王也君若生同王时若不偕王北向则虽与王俱执亦甘心焉张睢阳死得李瀚首作传白其心事于百世许逺南霁云身后之诬继得韩退之明之文之不可以已也如是华叔之作虽在王心迹既白之后观其悲感慨叹不能自已有以见其慕尚君家犬豕宁当以桧党骨饲之哉予幼与华叔同课试艺见此集嘉其心故为之书
　　书曾樽斋过六一祠堂诗
　　吾家六一翁生于绵长于随乡贡后贯开封仕官于朝于京洛淮楚三河老于颍薨塟于开封郑夫人以崇公归塟公方幼盖未能歴知先世丘垅至郑夫人归塟公年五十矣塟已即行晩年请守洪州为上冢计不获命其在北方尝有书寄所谓十四弟者令以时照管坟墓附钱数百绵与防守之家今书见集中若囘陂等处公之三世祖妣今闻马鬛如故然雍门周之悲岂能尽免独泷冈有阡表在见敬于邦人如陈君暲者盖累世下马于董相陵也陈君贤矣哉君出示曾樽斋过祠下之诗樽斋后继作者众而樽斋意在言外特可感呜呼兹事洪容斋尝极叹之外坐念马少游平生语益以凄然
　　书充泉铭后
　　山土石而已矣滋蓄润出云为雨天地之生意在焉不如是土燥石枯而山亦圮矣山土石而已乎山有泉山之脉也生意流行莫着于此如人之脉流行一身切脉者能切于可见之处而已指所切之处以言脉而曰脉专在是不可也刘君莹中取孟子四端之充如泉始逹之云扁肄习之所曰充泉夫人于泉也偶见其已出者耳生意在山曾谓是一勺者无亦因其所出而思之则行乎土石之中可云可雨者皆兹泉之体也人心四端之发泉也亦偶可见者耳孟子教人以充充之之极岂有加益于吾之本然者亦曰是中所有不可限量吾幸因所发而知之当使达于外者宏肆直遂而无窒碍壅防可也见泉于一勺曰不浚则流不长见仁义礼智于四端曰不充则用不大可谓能用其力矣若未见吾心本体之大全则夫源源而不穷者彼且以所充为何从而来也莹中有志为已之学朝夕思所谓充者而古心江先生为铭以诏之既首言全体之大矣莹中并以予言思之则极其所充无一由外得者天之与我岂不至足无欠也哉是铭偶非先生亲笔莹中以予尝辱受教于先生也俾书其副因荐所闻
　　书朱文公与赵忠定公帖
　　西汉盛时吏称奉法循理为汉吏非奉法之难而奉法循理之难盖汉法容有不近人情者在奉行者以理揆度之也本朝非汉比列圣忠厚法之外乎理者盖鲜如朱文公所告赵忠定公数事法非不详也故杀子孙者因防嫁娶者防塟逾制者夜聚晓防者各有明禁忠定之贤奉法有余而循理在其中矣文公犹件列以告何哉意前此帅阃者坐视頺俗废法以为寛是以流日甚忠定政教未遽孚也文公所告无一字出法之外于以见列圣立法之心即所谓理而文公穷理之学制而用之则皆法矣学仕非二事理法非二物法吏不知学固不足道学士大夫不读法亦岂可哉槎溪张朴夫出此帖相示殊有感乎我心
　　题重刋四书后
　　夫子没而微言絶七十子防而大义乖揆之于今士不见朱子四书殆不名士何遗言显晦乆逺相辽絶朱子在时以所学进讲明天子继作益尊其书以惠万世其视阙里之教存不达于时王没重厄于战国秦者所遇故殊矣抑余尝谓东汉太学门之石经后周国子监之九经板虽事出衰季而有功于斯文甚大使前世早有之何至编残简断而诸儒传授如彼其劳也四书摹本富矣今吾庐陵胡继宗又手自校正而刻之字画甚精呜呼安得此于秦汉间哉
　　题吴畏斋家集
　　余友防泉吴君伯雨尝为余言本朝立任子法可谓待士大夫之厚然限以定格厚之中乃有薄焉庸庸之人仕至某官无不可任子者或数世皆庸庸而任子不絶甚者虽有罪亦如之计其自先世以至于今受禄无盖有元勲盛德之家所未能及者矣而元勲盛德之家不幸易世之后受恩泽者仕偶不显禄以中絶则遂为布衣或以流落阨穷国家岂忍薄于此反厚于彼哉则限以定格之过也谓宜有以变通之格虽当任而世次相承原无勲德者与尝有罪者勿复任不然则亦为之限父既以格任子子不复任孙惟受任之后能自奋立乃听复任若其世有勲德其后仕偶不显禄以中絶者朝廷常与检举官其后一人世禄之逺近必以勲德之轻重为筭彼有所损此有所増入仕之数不溢称物之施适宜则观沮两得矣今观畏斋先生吴公之后禄已中絶而朝廷又官之此为惬于人心嗟夫傥遂为定法而一出于公道其与泛泛卑之于按格者岂不甚逺矣哉
　　题醴陵李氏族谱
　　生乎今之世而欲上考世系于厥初生民以来未有得其真者也李姓至唐髙祖而为帝王当唐之初知氏族儒臣攷古叙升降贵贱甚详然卒莫能究国姓之所自出故信指李为姓之说则尝尊老子为元皇帝矣信易理为李之说则又尊臯陶爲德明皇帝矣两无的据莫可信也而又防娄刘之缪以国姓与人或既与而复夺之夫一姓至于常有帝王则推攷上世谓宜精实今既不然而又自乱之则何以复见别生分类之旧哉醴陵莱山李君万全示余李氏族谱读其篇端谓李不出陇西之最先曰崇曰玑二人皆昙之子而昙则老子后尝为秦御史大夫者也昙生四子伯为崇仲为玑而战国至秦独书其显者曰赵大将军牧牧为玑之子其攷订亦劳矣然余犹疑之御史大夫者秦既有天下之官制而牧之行事在秦未并六国之先以此谱世次攷之昙为祖牧为孙孙显于六国尚存之前而祖仕于秦旣并天下之后何也又况战国之时李氏之著者自牧以外甚多有理有信有齐皆见于赵或魏又有自周洛阳客于秦者曰斯大槩时之先后不甚逺岂皆得为老子之后耶盖尝思其故自唐有天下尊老子等之天帝故李姓一欲其出于此然不思汉太史公尝传老子録其世次至汉景帝时已尝与其六七世孙游其人能言老子事亦安有所谓天帝之说至于就以老子上祖臯陶则尤不可攷春秋时臯陶后有国见防于楚国微而姓不着此于老子何与耶然则是谱之作意者必袭唐以来之所攷订不然何其决然祖老子也故曰生乎今之世而欲上考世系于厥初生民以来未有得其真者也然则为莱山李氏子孙者宜何攷曰余观君之世自君以上推其可知之祖名字第行卒塟已十有六世十有六世者君家之的知而决不诬者也殁者慎终追逺存者严庙祀保坟墓亲亲以睦正伦理笃恩义姑断自此以下而子子孙孙勿替引之则亦已矣自此以上弗可复知君其如之何
　　右书于长沙城中之寓馆时笔墨之外无书可检记忆史传亦未能自保其无误也
　　题孔氏家传
　　孔公讳宗旦为邕州司户知侬智髙必反以告州守陈拱手书靣请累十余次拱曰司户狂耶智髙反南方数千万人死拱降贼死孔公骂贼不降亦死其初拱之自待与待公但分狂与不狂耳由今观之狂者乃并坐不狂者受祸哀哉不知世所谓不狂者其靣目果何等想见神气絶痴畧无思虑多寝饱食视听昏而肉甚丰也以狂受骂于斯人者世岂易得哉然前古事如孔公比亦甚众余欲援一二书孔公家传后辄叹息遂已邕州有狂司户东京亦曾有狂畱守狂司户见骂于陈拱狂留守见骂于黄潜善如此狂者原非恶病寳祐甲寅秋七月十有九日庐陵欧阳某寓长沙城中烛下书以遗公之孙梦髙
　　题吴建翁诗卷
　　嗟乎此吾乡畏友吴建翁之诗而朱墨其间荆溪先生之笔也粲粲乎班班乎月下云影烟际山光春江桃浪秋空雁行吾庆子之遭也子之诗日昌子之声日飏先生为欧阳子为苏先生为苏子为秦黄与陈张嗟乎前哲日逺此意沦亡盖夫世之大人君王常与吾党后进为春阳遇其生气何山不苍何林不芳其不然者乃与世间美才为霜遇其杀气何木不伤何草不黄其心之广狭即气之生杀其大者乃闗系人才世道而岂论乎一技之文章吾将与子诵菁莪诗升先生之堂而慷慨极论夫后元之绛章武之葛天寳之李正观之房子谓吾言其过矣夫抑动心来日相与仰天宇而俯八荒也寳祐元年九月癸卯
　　防续后汉书
　　晦斋先生萧季韶讳常吾州耆儒也作续后汉书以正陈夀志三国之失丞相益国周文忠公为之序余从其孙梁孙得读之録本藏之家他日以告史君丰城李侯义山侯曰蜀传献帝为曹氏所弑昭烈遽称大号实不然也乆之亦知献帝之亡恙矣大号可乆居乎吾尝谓昭烈君臣不满于子何如余曰春秋之法失国之君生名之国君卒而后名曰某国某侯卒今生而名责其不死社稷虽生犹死也国者先君之国为先君守之守之不可则继以死彼献帝者以天下之共主一日而帝魏甘心焉即其奉玺绶归孽丕之日不死犹死矣春秋一年不二君亦不旷年无君建安庚子之冬汉天子位为丕所簒次年四月昭烈始称大号于汉中盖已旷数月矣然则以昭烈之元上接建安末歳为正统何疑于献帝之犹存乎萧氏书法与朱公通鉴纲目合纲目于建兴十二年书魏山阳公卒若曰献帝至此特魏之山阳公魏有山阳公而汉无献帝也萧氏作书时通鉴纲目未出可观我心所同然矣李侯因欲刋其书于郡斋会去不果今西昌陈君次公取而刋之潭州州学上距书成之歳盖甲子一周矣其得不冺于世可不谓幸哉陈君以斯文为己任而梁孙之力贫笃学保有手泽以待今日晦斋为不亡矣梁孙命某书其后乃书前之复李侯者遗之
　　题姚雪篷答张子学问
　　张子学与姚雪篷问答一卷甲寅歳以示余当问答时歳在壬寅子学才年二十有三问端精宻皆未易答者而正防中语居多雪篷一二为剖析皆可敬哉今相去十有三年子学歉然又于我乎问予无雪篷之见无用以问予为也然予平日用意与子学不同予观天下之理每于其粲然者孔孟之学粲然者也禹治河以入中国者为始后世谓河出昆仑果出昆崘吾亦谓入中国者即其出昆崘者矣子学更思之
　　题懐芳小草后
　　苏子美居姑苏买水石作沧浪亭大涵肆于六经而时发其愤闷于歌诗至其所激往往惊絶又喜行草书短章醉墨争为人所传吾家六一翁铭其墓曰嗟子之中兮有韫无施文章发见兮星日光辉虽以掩恨兮不昭昭而永垂予友胡伯雨懐芳园亭之胜当不减沧浪而歌诗妙语天出比之子美有其竒伟而无其伤怨此四词又得予同年刘泽民书之二美合并宜有传于人然二君皆不满中夀泽民加少遗墨防落无与収拾今之知泽民书者已无防况敢望百年天壤间伯雨之子防亨亟夀此于石见者初以为古帖也既见氏名始共为二君太息呜呼予为伯雨求墓铭于荆溪吴先生先生从之发昭昭于恃有此耳亦可以悲夫
　　题北枝小藁
　　诗兴吉士遇时之盛曰梧桐生矣于彼朝阳言得气之先也谭鸣玉况梅之北枝以名其文稿读者谓鸣玉自迟晩遇故云予谓不然物性各有宜不必槩以先得和气为快如梅枝正宜此耳生意在物内含蓄为滋液外发见为英华人徒以其发见者爱之遂欲穷消息之理则浅露而易不若深沈而难也一根之梅南北枝相去防何昔人较之寒暖浅之为知梅矣暖故生意浅露寒故生意深沈气至而花如谢东山所谓正恐不免而何以早为哉又况梅宜瘦不宜肥宜踈不宜繁就使纯乎向暖则得时之盛将与桃李竞妍而失其所以为梅矣鸣玉诗文有慕髙洁轻荣达意宜乎自况于北枝也然则不以梧桐朝阳望鸣玉乎曰由上之人急出人才之用言之则梧桐宜朝阳由士之自飬言也则为梅足矣北枝何寒之有寳祐甲寅冬至
　　题萧氏顺安堂铭说后
　　萧君季清扁其堂曰顺安古绵文本心为之铭乡先生危恕斋为之说君一以示余余读之而复于君曰文以穷理尽性乐天知命为顺安必也圣乎危言逆顺安危之理势余所知也请从其后赞数语夫顺则安不顺则危固也然顺不必安有时而危虽有时而危君子视之甚安也不顺不必危有时而安虽有时而安君子视之甚危也诗曰不识不知顺帝之则君子顺理而已若预计其所安则有择便求利之心焉古之人盖有信已而不偶于俗行道而见尤于时无愧于心而反以取危其身者矣虽君子之智不自纳于罟擭陷穽然所遇不齐亦末如之何也必不得已置安危于度外而惟一顺于理之归亦可以浩然矣夫安危之判不大于生死然而孔子戒求生以害仁孟子许舎生而取义茍有合于仁义则生死不足计而何安与不安之知故夫仁义者所以安之理而不必安也汤文王周公孔子吾未见其常处于安也不常处于安汤文王周公孔子犹安也人之欲安也一起居饮食欲安一出处语黙欲安欲安之心重则凢可以得安者无不为也夫可以得安者无不为则茍涉于不顺者亦可为也故曰顺不必安不顺不必危君子见其为顺则虽不必安亦趋之见其为不顺则虽不必危亦舎之如此则吾心安而不于目矣君以此固有之理而顺达之如水顺流如木顺升前之罹百忧多变如恕斋所为叹者不留于胸中而日入于夷犹舒肆之境意所谓顺安者君既享有之矣而予犹进此语亦将窃附于无入不自得之疏义也君意何如季清曰书之乃书于二君铭说之次





　　巽斋文集卷二十一
　　钦定四库全书
　　巽斋文集卷二十二　　宋　欧阳守道　撰防
　　防吴荆溪讲义
　　身在诸老之后心在诸老之先如此则诸老理学自我同然者出矣近年之学以目废心曰吾见诸老之说云尔大非诸老所望于后人也愚尝妄论讲学穷理辟犹以歴步天千歳之歴一也同其大不同其细惟不能同其细乃所以同其大也尧歴固在厯家何不按而用之然冬至日之所在后尧若干歳而已不同矣况每后而每不同乎治厯者所以歳歳推测非以异尧歴也必如是故等千歳而上之与尧厯正合不然不合夫千歳之厯均之以步天也天有常法步天而合斯尧歴合已明此理者如生尧世斯能造尧歴者也讲学犹之故曰理义心之所同然也荆溪先生之讲义所谓躬自推测以上合尧厯者乎某防误知累年今年甫侍教于湘江之上既受此编卒业则复于先生曰闗洛之学朱文公以心断之今人何不以文公之学闗洛者学文公乎此编所谓穿凿附和两不可者承学切于此得先生之心矣退而附书其语于左
　　题方山长鄙能小藁
　　余在中秘时连歳考太学公试得莆田方君善夫之文皆寘前等初以为君精举子业而已余寓舎与后村刘公隣君见先生退必过予间示予以四六等作往往体正而意圆词工而事富质之先生则盖甚许可之然后愧余之知君浅也君登第而予去国君当得教授来长吾郡白鹭洲讲授余暇过予尤数又得见近作数十篇通旧作为一集题曰鄙能如歳寒三友召除辞谢之类视旧为文房四友作尝经先生品题者愈出愈竒不知先生见此又如何其叹赏也嗟夫斯文固有师友渊源一后村先生居莆中莆士如君出入其门沾被膏馥者不知其防先生再出掌内外制君亦游太学在乡在国皆得在其笔墨之侧染化深矣君专以文自娱而大肆其力他日蹑武前軰非君而谁予深敬之又自惜也先生尝谓予曰吾如子年时畱意文字正切子盖勉之盖有意于教之也而予力不足今别先生两年见君寄夀先生致仕后词曰但有门生来集序已无省吏催词草而先生手啓谢君曰学广文多笔精墨妙以歳寒之谊为晚景之荣君今年甫四十有一而先生垂八十矣一世文宗待后进若敌已然君得所依归真如欧苏门下士文气安得不日壮乎感叹之余题其巻首
　　书美锦堂记后
　　庐陵令尹温陵谢公作美锦堂记文成以示邑人欧阳守道曰子亦知为政乎是吾心也某庄读三过则以三隅反曰何独邑哉天下邑之推也宋有天下百余年歴贤相凡防未有制此锦者也王荆公出而制之少年数軰竞出敏手见制而不见锦章蔡诸人以为其伎末也割裂纷披又加工焉歴宣靖而此锦亡矣后来中兴谓之再造非前日之天下也为国家任民社诚念其初之得之难毋以敏手自居幸全防之以付后人美锦而在足矣人不尤尔之不制也且世所乏非敏手也古语曰为者败公曰子之说信遂次第其语于后
　　题邓景周平反録
　　吾里邓君景周为梧州签书军事判官而直藤州黎氏之寃狱出三人于死经畧司为劾藤守于朝得防防罢令于邕州边靣自劾守武夫也利黎之财以招诱攻刼之盗诬之先籍其家将杀之以防口至是报虐以灭可谓称矣而藤之权司理容州人李浚者独以先毙佚邦刑然亦天杀之也李浚对君之言曰廹于郡命无可奈何呜呼寃民至此尚有天日哉君以前后申牍示余并附见令清湘时平反孝子黄百六报父讐事二事皆卓然可书而清湘之平反易藤州之平反难藤州则与贪酷之守为敌也昔孙介夫为桂州判官经制溪峒司欲杀无辜十二人介夫鞫其狱持不可奏闻于朝皆得不死东坡先生特书其事曰介夫仁人也不然安得以一言活十二人于必死乎介夫贑名贤自有文集刋于郡然其姓名以此事在坡集中传世俱不朽今之文章大家必有喜传君事者余草具以告焉虽然君方壮年仕行其志世间寃枉待君而直者尚多他日自有青史书之如汉张释之唐徐有功传何但介夫名见苏集比也君益勉之庐陵欧阳某书
　　题莱山书院志
　　醴陵李君文伯示予莱山书院志莱山其所居书院其一族子弟学之所也予昔知唐李长源有书院于衡山本朝李公择有书房于庐山二公皆富于藏书既自读防其教飬成就不少今莱山书院为其族公之屋宇日敞田畴日辟器用日备延师取友有以为礼书籍纸笔有以供费不独爱已之子孙而教之凡兄弟之子孙皆爱之而教之嗟乎君家始为此议者可谓仁人孝子之用心矣昔者范文正公为族置义庄今闻兴起者吾数见之矣为族立书院且飬且教前乎李氏后乎李氏同时乎李氏有防族乎余防孤姓来长沙数过莱山之侧嗟夫何当升此书院之堂观君家子弟忠信之风而归以语予之族之亲之友之乡哉庐陵欧阳某书
　　题吴荆溪防李核诗集
　　庐陵之士以文受知于荆溪吴先生者已仕则吴建翁未仕则李王宾而予则介乎将仕未仕之间者余之文不足言亦不敢言也昨先生问我于敬简堂曰江西见子文暨来岳麓讲义之外无有何也予谢曰山中常自课然必去岳麓而后敢呈今非其时也如得并讲义不作则又幸也先生颔之建翁今摄令湘潭兼以政事见矣予与建翁皆合忘言于文惟王宾思日精笔日老时以一篇娱先生先生撃节赏叹嗟夫人皆知吴荆溪先生王宾之文何用靳出哉予年余在此每渡湘皆值无风谓湘无险也近日舟至中流巨浪翻雪幸而获济予曰噫予可以无渡矣湘水之风今亦出竒于文乎夫谁与风敌王宾示余此卷太息书其后巽斋欧阳某公权
　　防玉笥山名贤题咏
　　余少时观诗话见有称吉州玉笥山者意忻然爱其名观郡志乃无有则属临江军矣不能不为此郡失此山恨里人刘君虚舟徃为道士集録山房诸名贤遗墨而平园诚斋东山诸老之帖俱多想山灵亦忻然曰是固吾东家夫子赠我近年黄庐柬李三溪罗磵谷胡古潭徐西麓诸人赋咏又班班焉则吾郡初未失此山此山于吾郡正自两有情也何壤地分画之隔哉天下名山不得名贤不重青原亦吾郡佳处好事入山者不问七祖传曹溪法而顔鲁公黄太史之遗迹是问僧曰六一公吉州人有诗文润色此山乎曰无则相顾欿然追恨当时之无能请也玉笥虽仙境亦何可无诸公屐痕千古须此墨虚舟此録有功山中多矣虚舟名善号虚舟读老庄书黄庭经翛然有得时时吟诗有佳思顔貎自余十六七年初识时至今一也又未知更许时当何如其最可敬者素寡文不知山中人本色应如此耶抑为道日损损之又损此其候也间归里必一过予予衮衮应酧中望其衣冠便凛然有尘外之想嗟乎安得移予与君泉石相近乎哉
　　题陈推官欧乡誓心録
　　虞之臣臯配禹周之臣召配周臯以明刑迈种德召以听讼见思于异世功德皆与禹周等兹事岂非代天理物一大事古先圣贤最尽心处也长乐陈俞尚友古人立志甚宏为庐陵推幕所书拟决遣数十百秩满出以示余曰欧乡誓心録取六一公夷陵读旧案时语也君此心尚友六一公矣而自臯召以来同此心也予与君言天为民立君正以此故学士大夫以性命道德文篇议论自髙而薄吏事为粗浅大非天意君聪明絶人读卷辄数行下隐伏之情不得遁枝蔓之辞不得惑真庖丁解牛手而哀矜审克常恐失错观此録名见其宏誓大愿如此是可以对越在天矣此邦之民多受君之赐者然君职分有限其他寃抑无告为强家大姓奸民滑胥所贼害不得到君手卒受屈于昏缪之人亦何可胜叹哉予重为吾乡民惜君之去又念君科第髙朝必以馆学待君自此径跻清华将非君志然则此誓心録之得续未知在何日何所也此又重可惜也虽然民之得受赐于我与否事不可期惟吾心在终有所施愿君宏誓大愿永不退转他日纵在清髙隔风雨地位常以百万亿苍生命堕颠崕受辛苦为心惟其所至而救之今録虽才两帙续续生意吾知将塞宇宙间矣封门外茶肆之鬼犹拳拳于范鲁公曰愿君无忘斯言呜呼予之感慨嘱君宁不切于彼鬼哉后有续録尚以寄予
　　题墨庄陈夫人贤慧録
　　右宋尚书工部员外郎赠户部尚书刘公夫人陈氏贤慧録开庆元年五月甲子得其从孙某借观之撰者安定胡先生之父而先生书也今所传者则长沙易山斋再书拟刘公于国初为三司磨勘其官实工部员外郎其赠户部尚书而今书曰工部侍郎之孙公是先生墓志称皇祖以尚书郎有声太宗时而今书曰真宗朝工部侍郎妻书者胡先生先生其居湖学时官为保宁军节度推官今书保信军节度推官略举此三者不无误字虽然是不足论也真本会当见之江西名家刘欧阳最居先皆有贤母陈夫人以墨庄教子郑夫人以荻书教子陈夫人有墨庄故诸子之为学也易郑夫人惟荻书故六一公长成借书于隣李氏子家是则欧阳难也此他日六一公记事有疑所以多质于公是与六一公之自道曰吾有蔵书一万卷集古録一千卷至此则两家相埒矣
　　题刘继芳云萍録
　　知我者希则我贵矣四方上下云龙相从又一様意气也余之衰朽愧见君之英迈况此篇题名皆当世名胜余敢列其末哉君告余此行之湘中予闻湘水合潇水曰潇湘合蒸水曰蒸湘诸所合水辄与同名而衡山七十二峰独紫盖一峰别作一向不与七十一峯同多合者如彼不合者如此君其以此山水问湘中士景定五年春正月辛丑庐陵欧阳公权奉题永新刘继芳云萍録
　　题张和伯实轩
　　里有二人焉其一务农重谷囷仓常满而居无杇墁出无车盖陶埴以为器布素以为衣所与往来者田父野人所亲也问其生产累千百计其一侈然大家也居非徒杇墁丹刻而居也出非徒车盖名骏而御也器珍玩衣文绣日撞钟伐鼔歌舞以娱客问其生产亦累千百计逾数年而问之则前之累千百计者进而万千也后之累千百计者降而不十百也又逾而问之进者愈进田父野人所亲者徃来相欢如故也降者愈降前日之客防落矣务实者为内不为外为已不为人也不务实者亡而为有虚而为盈约而为防难乎有恒矣惟学亦然吾为吾学虽有之犹不求人之知也况无之以为欺实则新益无穷欺则素有先防故实无多少茍志于实虽少必多欺焉反是余之所有少矣然庶防田父野人终身相信不愿重客初见敬而后见疎也髙安张季德为余言其族人和伯扁其读书之室曰实轩余知其新益之多也季徳归举所见里二人之所为以告
　　钟伯玉西园
　　永邑曾君允升为余言东固有贤君子曰钟伯玉治西园于所居之偏植花卉甚富立亭馆不一最胜者曰梅亭园主人时游息其间亦惟斯亭意最属人于花各有嗜陶靖节嗜菊周元公嗜莲今园主人嗜梅亦可敬也亭亭霜雪中矫矫氷玉姿髙人贞士之所赏爱以此自古有和羮语世间侫舌例借此作梅好事梅可敬顾和羮也哉开此口者汲汲富贵人也梅有知当不肯与闻余未识园主人试书此偕允升谂之
　　余既书梅亭数语遗曾允升以谂西园主人钟伯玉允升曰钟君梅亭之外所谓华蕚堂者更可道一二语与余曰此余所乐道者按诗注意蕚承华者也华在上蕚在下物同气一种不可相无也异此则为豆箕非同一种者乎钟君目其堂曰华蕚堂然则有异于钟君者请愧之曰豆箕堂
　　题山月亭
　　晋人有言自有宇宙即有此山唐人有言今人不见古时月今月曾经照古人山间明月非东坡老仙泛舟赤壁指与客共者邪处处青山山山明月坡仙御气乗风挥斥八极髙秋良夜安知此老精神不在霄汉之表俯顾人世见有所谓山月亭者当复抚掌笑曰取之无禁用之不竭吾之言犹信书以遗亭主人胡君季声




　　巽斋文集卷二十二
　　钦定四库全书
　　巽斋文集卷二十三　　宋　欧阳守道　撰啓
　　代贺王师遂啓
　　伏审先奉宸纶肃将帅钺东壁图书之府寓直清华南方财赋之渊兼劳飞挽隆指交辉于双节先声预耸于列城惟小子屡辱殊常之知在今日复依容察之下三薫尺楮载伺前茅恭惟某官家国一身声名四海皦乎白日孤忠结明主之知凛然清风气节激懦夫之立惟端平更新之治乃阳道浸长之时君子乐只邦家之基正人进者郅隆之表抨弹纠擿殿上相顾胆寒献纳论思榻前每为首肯家有元之之疏藁人诵仲仪之敢言善类相期谓当即日而公辅时事小异乃有补外之谏官荏苒十年回翔防郡然上之眷顾甚于昔而公之出入不二心虽王所正欠一居州日闻善道抑海内安得百元结力救生人要令江浙瓯闽之间遍被诗书道徳之泽矧是阜陵之潜邸号称都会之雄藩嵗非歉而民未得以安其生境虽内而兵未有以作其气属州凡十一率非承平富庶之旧防邙且半期难得忠信慈惠之师况邉戍賖解严之期而漕计难分寛之望樵苏后防旣不使外有乏絶左餐右粥亦不使内有怨咨此非大贤体国忧时之心而加以长才开物成务之手则此重寄付之何人歴求在位方两难之并以烦公得一足矣顾今羣邪逺去公道大明众正来归未应平原太守之乆外旧人歴数渐觉正元朝士之无多恐问事已劳半夜之思愿报政勿疑五月之速某资才不頴仕学无优献艺奉常偶应欧公之文格效官游徼适逢宣州之主人俾蛇作龙犹卵而翼轸其寡援拜恩祢荐之书念其有亲假宠莱衣之句驾言螺浦职守圜扉惧奉职之未能觊受知之何所我天独有使星再临兰无人而犹芳曽是受滋于泽畔李有实而差苦未甘逺弃于道傍向往情深敷宣辞浅
　　代通赵大资与权除侍读贺啓
　　伏审秖拜宠光宻亲翠幄更生经传指陈清燕之间姬旦诗书时进艰难之训岂无他人不如同姓其告我后宜有嘉猷凡有见闻共深忻忭共惟某官质粹而飬之厚道大而器不拘髙谊全名天下想其风采孤忠一节王国同其戚休公自以为肺腑之亲上亦何啻腹心之视保厘京邑人处其易我处其难归防乡邦众志于进此志于退三年去国一日造朝都民聚观而咨嗟谁实生我天子延伫而太息尔交修予间劳以万防之繁诞寘之重席之坐必将从容敷绎发先儒之所未尝痛切箴规言他人之所不敢有如今者善类之収拾全在吾君学力之主张宰相能黜陟百官何以使君心明而正邪判台谏能扶持公论何以使义理胜而是非分此讲筵所以非故事具文而上意所以属宗臣遗老片言啓沃众正依归某乆矣受知阙焉称庆収之夹袋昔尝误防魏国之知稍不通书或者无忤温公之意徒闻近事之改辙私幸若人之赐环盛际难逢防三阳之在内微生有望艮万物之成终倘犹轸念于孤寒请复委身于造化因贺以请未知所裁
　　代谢徐侍郎荐自代啓
　　士匄韩起自云不及于赵荀朱虎殳斨孰谓果优于垂益推逊者不必求其敌已受荐者乃縁是而知名退然于谦厚下人之间借以为成就后进之地此公古意如仆何人窃惟世所通患曰才难意者古未必然而今甚吾君至于宵旰而太息诸贤固当汲引以相先岂伊私恩一是国事虽征得其彚以一阳占君子之亨然称匪其人亦三事暨大夫之戒其或知其寸长之无取而所信者曲之无他以此而卜终身収之以为我辈所觊方来之有立不于今日而求详是能好人亦甚盛徳顾如某之无以合措之时用而皆非但守迂濶不移之愚不知浮沈自便之得已虽自信人不谓然防破少陵之心再则卞和之足虽防恩犹畀以民社之重而善后亦凛乎嵗月之难秖窃被恩休幸逃旷败岂谓近臣之剡牍特推晚学之姓名鲠亮廉勤所谓敬其事而后其食孝友岂弟抑又居家理而移于官古犹难之谁其当此至于有用之学与夫近理之文则诸老之所以教人亦半生之窃尝有志曾未得其毫髪乃尽借之齿牙谓臣不如近代立朝之防见于我无一明公何见而相推感蔵于中名胜而耻此盖伏遇某官受天正气为国荩臣名震一世而退托不能道继前修而诱掖后起处而善俗至今陈蕃县榻之风出则进贤数有诸葛卧龙之荐遂令庸陋首与推扬誓思激昂上副期待四海知心之难得乃出乡邦孤生报徳之无从苐坚晩节区区欲谢亹亹奚殚
　　代人谢解啓【其人治易】
　　学易无闻愧五十知天之命宾王有幸喜六四观国之光困而有君子之亨升则利大人之见贵敢期于下贱诚因贽以修辞惟行止各以其时而失得莫逃乎数防不如舎即鹿徒入于林中器止终藏射隼当获于墉上有如一扎涣颁于科诏以求四方济用之真才假奉试以自媒非难际遇虽竒穷而莫逞常至乖暌合焉必以其可观眇者不能以有视牓云揭矣系小子而失丈夫天实为之率三歳而入幽谷未能晋进聊复需须其或一防一得之间便有或泣或歌之异朶頥者谓富贵可立致垂翼者防顦顇不自聊是皆躁人不可大事胡不饮食衎衎而乃徃来憧憧且在上纵以好爵相縻而在我惟应素履而徃舆可得者民所载夫岂忘天下之思井见汲者王之明亦以为致吾君之地安之若命亨则维心某自读韦编粗通大义贫不给于糊口其剥以肤文不足以致身徒艮其趾亦甚蹇矣而犹防然不可速者出处语黙之间所熟讲者消息盈虚之理观其自飬而已矣利有攸徃则听之防践名塲自笑寘于丛棘兹叨荐籍若将进之亨衢从龙方快于依承拯马有为之劝驾兹盖伏遇某官赋资刚正秉徳直方允谓匪躬之臣宜在近君之位亟合入调于台鼎犹为出牧之康侯盖属大比而兴其能故屈公亲临以重其事防茅连茹下捜乡曲之英以杞包瓜上副庙朝之意致兹用晦之乆亦有求信之期然而羽可用而为仪在自修而已矣车积中而不败量所挟之如何某敢不益厉愚防自坚素节丰初遇主敢忘提防之自来比外从贤正要依归之得所孚诚欲冩咸颊奚殚
　　代人谢入鹭洲书院啓
　　立先贤位増弟子员阐扬洛学之宗风収拾欧乡之善类此甚盛事非今世之吏所能为顾何如人在先生之门亦不弃游从自始感激何穷一自踵堂鼔箧以来别是味道读书之乐盖地僻人稀而尘氛不接乎耳目明几净而思虑不鬰乎胸襟较之从前泮水之游此则防有沂滨之趣慨山川之自古非文献之无人郡防更贤守未尝肯立意而思士亦竞程文无由知穷理之味天畱此地今值其时淇竹成隂正好切磋琢磨之助湍流在望可悟东西上下之分庭宇一新规模浸广教飬不可以狭其数而遴择不可以非其才借较艺以观人取其优者遂亲师而取友引而进之其在选中可谓望外顾如某之无似诚有亲炙之夙心然而俦之侣中自谓下愚之陋质进修之志不可御见识昧昧无与发其机勤苦之习虽甚劳文字汩汩不足谓之学岂其収録亦与陶成遇莫遇于见儒宗王公为下幸莫幸于成学业名利何为造化从天依归有地兹盖伏遇某官清明气禀磊落胸襟律身甚严取人则恕政治少暇惟教为懐是以敛海岳之盛名而于后进每有寸长片善之取忘麾节之至贵而与逢掖相从茂林清流之间色笑从容训诲俯至可谓后徃圣于千载见当代之一人某敢不钻仰坚髙砥砺顽钝自求多益无寡闻謏见之安不在空言作实践真修之想倘无借湜之叛去尚望伊顔之同归过此以还若无斯报
　　通庐陵张宰啓
　　伏审拜恩九陛宣化一同墨绶铜章分古者男邦之列爵黄金铉耳见中兴宰相之文孙旌旂一临士民交庆恭惟某官岂弟君子文物世家人甚称于其门才而将之以徳我有先正国之元勲留侯之国永存爰及苖裔魏公之笏犹在何啻棠隂若古象贤不显亦世天昌其后今见斯人相传宰天下之规模何须县谱亟合班禁廷之清切犹课民庸睠言庐陵昔号望邑里中父老记承平之旧相对颦眉贤士大夫闻凋瘵之名谁甘着脚夫惟利器不畏盘根行将报政于数月之间即防除书于九天之上某受防氓籍迟次隣封昔令君偶误所闻俾乡校共尸其事非才有腼求去无从昨以直道不行同舎之间于是数月自削公堂之迹部使者不知其避席方且进之郡太守又重以移文难乎去已曾是穷乡之晚学乆为泮水之赘员望履方新冩心莫防大夫可事而仁士与友窃愿师子贡之居邦小人易使而君子爱人或可亲言游而学道忻颂之至斋宿以前
　　代人贺刘后村啓
　　伏审进司东观入直北门外贰卿班裁郊庙朝廷之大礼内陪经幄绎道徳仁义之微言除书四传公论胥庆盖斯文闗吾国之元气相与盛衰有大儒负当世之重名众所伺望地位愿其得所歳月幸其及时若使王朝无与为光华而大篇短章防落于江湖之上天子不得闻议论而寸心千古孤往于畎畆之中伊人何伤有识窃叹或者中外迂回其扬歴于材品处置之乖违虽鹤鸣岂隐于在臯而鸿飞不可以遵渚俯仰今昔懐思老成如用之有惬于众心纵晩矣尚观其他日恭惟某官天与间气代无防人山林滋乆而学问深大似考亭夫子之得力门户不立而名节在独体元城先生之忧时器大者其声宏膏沃者其光耀今既家有后村之集后将谁逊淳祐之文然且循循焉不立异于众人休休焉若俟知于来哲此其所得夫岂易规蝉蜕汚浊之中鹏运扶摇之上迄膺简记峻陟清崇人皆羡蓬莱瀛洲不啻之荣公固有莘野傅岩未了之事繇此厚君臣之契居然副朝野之瞻行矣即真学士著称于内相进之有渐秘书参预夫政机某藐焉小生好是懿徳自闻新命屡复缁衣之诗妄意旧名犹存夹袋之字其为依向莫防颂言
　　代答赵瑞州啓
　　自江以右孰如道院之优有地与隣不见富州之旧叹补罅支倾之良苦曾讲信修睦之未遑惠然先施愧甚不敏恭惟某官髙风振俗大雅不羣钟间气于岷山如唐太白校秘书于天禄即汉更生上方选同姓以为腹心公独以词人而居岳牧盖今守土即古维城广一家忠厚之传布千里中和之政而况劔池丹井宛有林泉幽旷之风碧落翠微超出簿书尘俗之外公庭无讼郡国亦山于此一麾犹有承平之盛观未容他所得凝燕寝之清香即报伯禽之政成遄膺神爵之表选某误恩起废治剧无堪为齐都者有五人独牧刍之不得知道州者须数辈愧参错之非才幸撃柝之相闻知睨柯之不逺其及吾国幸而借君之余则于我民是亦其隣之子倾依实切颂咏奚殚
　　代答贺除漕啓
　　某比以试郡罔功误恩畀庾材无所取若为出纳之司职思其忧正痛公私之积未遑请益先辱贻缄深惟朝家仁天下之心首以民食重使臣之寄虽有其他之兼领要先为是以司平调度既殷储蔵斯罄况山川之利既増其嵗入而闾阎之苦秖见其日深兹惟火耕水耨之乡屡值天祸人饥之歳无粟供夀昌之籴何仓劳长孺之开商旅不行农末交病思挽列城和气正须一道福星宜得防通练习之才仍识本末源流之理俾任斯责来活我民自顾无竒未应承乏连穑十万空懐旧日之庐陵涸辙斗升难激今朝之江水瘝官是惧受命若惊是邦有大夫之贤其言则仁人之利暂安家食犹轸时艰愧绵力之无堪感盛心之难称共惟某官两朝旧徳一代名流羽仪班行自结九重之深眷傲睨物表乃今屡诏而不前愿言趣装以大用世某受知夙昔借润年朞星纪廹元枵自叹积虚之难实嵗旱作霖雨公毋坚卧以为髙仰望弥深敷陈曷既
　　谢解啓
　　五诏为宾兴而下有旧制存多事轸才难之忧非常嵗比岂伊庸谫得玷选抡恭惟宋有天下以得贤为邦家之基士生圣时多有志于君民之事凡一时翶翔塲屋之词艺皆后来掀揭宇宙之勲名若吾邦有欧公以古文而魁天圣观其奏疏议论之伟与其终身名节之髙流风尚存后学増重凡今挟策读书以干进亦愿济时行道以为贤科第何心得失有命静念世道当艰难之会岂其微生徼富贵之时公私之痛不纾内外之患层出方意不调之瑟当改而更可使中流之舟沦胥以败自非有大抱负不足与共事君是以细书成文当宁发叹精锐消艺能伏特重惜于累年根源正器识宏深有期于今日凡与斯选必若而人庙社有灵会见俊竒之应运君亲在上谁非忠孝以为心如某者天与迂疎分甘卑贱覆载之内固不敢与世相忘凡下之资亦岂能在邦必逹杜门尽日安分穷年友生或以为可亲时从讲席庠序亦畀之薄廪稍济清贫又不自量其愚亦投应试之牒偶然幸得敢以为荣深惟二日一日之书为之动色岂以八邑万人之众録此非才侥幸至斯省修知自兹盖伏遇某髙科之彦举世所宗缀鸳行之羽仪分螺水之风月方董司棘院佥期新牓之得人今暂屈竹符又辱大贤之劝驾为时捜防着意吹嘘诗趣试官知有余杭贰车之韵章荐多士早办古灵先生之心而某昔以斐文茍防知己曾是函丈提撕之旧得之糊名考校之间郡官肯下布衣此风不见乆矣人心各有公论斯举盖谓当然虽非所堪幸不为愧虽南宫之去畱未定此身半属于公家惟素志于利禄甚轻异时无忝于门下过此以徃未知所裁
　　登第谢啓
　　奏对疎庸宜从显黜上恩寛大犹置末科静循叨忝之由端出荐扬之赐戴君之次感徳益深窃惟朝家取人以文姑曰因其表以信其里书生由学入仕亦将随所遇而防所施如视此以为平生之荣则防何不负进士之目试于策名之后追念为士之时文史寄娱庄生所谓南靣之王不与易藜藿取给孟子尝曰万钟于我又何加惟戴履天地之间有今古君臣之义安能髙飞逺举不在人间然而幼学壮行无非天理故近世儒宗初不废举业谓名卿良相何尝由异途出处非我所私行止则时之可不敢逃此生于无用是谓尽其命之当然此义不明而禄是嗜其于患得诚可悯伤梦寐不清长被荣枯之作祟诗书何用秖为作合之良媒初志既卑后来可想夫所乐非所性也虽大功大烈犹不得已之为况能贵即能贱之若一阶一级又何足道之有尝以为稷契伊周之业本第二义而惜孔孟顔曾之学不尽见诸行盖向上更不容言而成物亦我所愿此大易屯防以下之事而中庸内外时措之宜流而水止而山初无定质油然云沛然雨何病太虚皆不为则谁为谓之进斯进矣顾如庸陋无所觊觎天啬其才不足奋发于趋事赴功之列性局于隘何以周旋于奉命承令之间但可为宇宙中一幸生之人而自谓国家事何至属于我有如去年宾兴之诏备冩当宁才难之忧非真能实艺无以副需岂末学小生所敢望赋犹以世为士类时在壮年依稀赴举之行得之幸也漫浪如京之役出于偶然旋叨奏籍之名例拜出身之赐惕然深省报若为图此去公家即是委贽为臣之始从来一命可办济人利物之心须勉已之不能以敬天之所付迟之入选假我闲居亲养得安未夺斑衣之乐吏事可学尚无美锦之伤惟胸中抱负之非竒觉意外遭逢之太易追惟奬借允有依归兹盖恭遇某官间气得天盛名盖世凛凛着立朝之节温温防阖郡之和粹然端人正士之容修已以敬纯以君子长者之道近人而忠更使庐陵大明洛学心传古圣又逢今日之周程人得宗师行见将来之杨谢相期此邦之意不浅其为后学之幸何多某亲炙非疎受知己素歌鹿鸣而劝驾荣幸列于门生侍燕坐以论文分乃忘于民伍于此认成就诱掖之美非徒事贡举故常之规敢不永肩一心益厉素志虽甚不敏已粗知理欲界限之分惟谨自持庶不在名教罪人之列
　　谢春牛
　　窃以人爱赵卿之日何待送寒天回昊帝之春又催教稼特枉象牛之惠俯及受防之氓成毁须臾多荷唤泥涂之梦﨑岖窈窕何时遂丘壑之懐秖叙感悰仰祈融照
　　又
　　土牛以送寒气喜花县之先春学稼不如老农感莱田之非昔赐之斯受牵此何之用子游刀既许小人之学道负陈相耒更请一防而为氓感负实深融鍳幸甚














　　巽斋文集卷二十三
　　钦定四库全书
　　巽斋文集卷二十四　　宋　欧阳守道　撰说
　　黄强立字说
　　强立强斯立也人皆欲有所立立而依附之待何立之云或曰依附当问正邪是非人固有师友固有气类概谓不可自愚也自孤也予曰不然后进师先进期于似之非依附也道义同则相亲我于彼犹彼于我非依附也依附也者已不足也已不足者才无彼即无以为我也夫已之不足无亦反求诸已使充实有余奈何若弱蔓之于长松然哉反求诸已使充实有余强者之事如此者立黄君幼端梗立不倚予字以此夫立卓哉予有志焉而未之自信也予之志立犹婴儿之初婴儿之立也每踣今日才斯须而踣他日倍此乆而后踣又他日数倍此乆而后踣以至于终不踣则是立也立而又踣踣而又立其气力何如也徳业人之气力也一立而遂不踣者充实有余也史策所载有特立者有与人俱立者当其立未有以异也彼失所与俱或前立而后踣然后知特立之为真立也嗟乎君既字强立矣予观君君亦观余今日未也相期于他日时出而共读之
　　臞山说
　　万安赖君子平予识之十五年其为人有出尘之姿号其所居曰臞山盖取司马相如所谓山泽之臞之云而用栁宗元防愚于溪之意乡之逹尊名士为诗赋之皆谓刻苦诗文清峭不俗此赖君所以臞而遂指山以自况也君又徴予赠言其敢无以告君虽然请异乎诸公之撰今夫腹饱秽腥靣盈垢腻使人望而憎之者虽儒冠在首夫固非吾徒也目茫乎其逺望意有注而凝思精神凛然骨见衣表此世之清士非邪然予请有以问之行道如醉闵宗周乎哀吟憔悴思懐王乎食少尽瘁为蜀汉之偏安乎攒眉吞哭为安史之挻乱乎身须人扶死不瞑目为熈丰新法之未变乎斯人身任乎国家志存乎君父忧愤菀结虽欲自解而不得也不然则吾身亦甚重矣而敢不自爱哉诚意不欺心广者体胖也集义养气浩然者无馁也公孙硕肤赤舄几几周公不以拂乱动心而申申夭夭夫子燕居之气象也若此者固不以专论形骸然而道义充周之士枯槁者亦鲜矣且吾身固将以有为也血气盛衰精神壮老岂于天运世道无相干涉而敢轻役之乎然而世之雕琢天和以求工于无益之诗文者恐与酒色伤生较得失于尺寸间也夫臞必有为而臞幸无忧愤菀结如前数君子之所遇则宜有学道养心之乐以敬天之所付赖君学者吾知不因诗文臞矣吾恐后人徒见赖君工于诗文而谓君以不赀之身如此而溺于所嗜也故告之以此愿君审轻重决去取而厚自爱焉
　　璞说赠彭君硕
　　吾尝恶卞和以为和贼夫荆山之玉者也玉在璞无人知之是块然者一石而已矣玉何与和事而必欲出之三献三刖无亦天地之寳恶夫贼之者玉实不幸和以自累足不足吊也君以璞自命璞也愿君无遇和也玉在璞璞在山犹不幸而防斯人之知奈何君日与人接而文采每每发见不少自闭乎彼将剖君之璞使君之一旦赫然露于世则君将奈何嗟乎君自此诗文可以无作矣
　　柝说
　　里有富者重门撃柝夜柝声彻明一旦正昼暴客来虚潜一人于门内之隐处深夜啓门纳其徒执撃柝者杀之以其柝终夜撃主人家长幼寐且寤闻柝声以为安也天明而兴视室户洞开囊槖器具扫地空矣怒撃柝者不职曰何终夜有声曾不知盗之已入乎遍呼其人不得得其尸君子曰主人之遭误也以柝之不絶声也盗可谓黠矣使杀撃柝者而废柝不鸣主人必疑怪起烛之今柝声无异于常夜故恣盗至明主人不觉也仁义道徳之言非大柝也邪
　　墨说
　　余于墨不能评近一道士访余案间有胡朝宗墨寸许道士取玩之叹美再三曰今人少能作也余问道士此有何异而叹若是道士曰俗墨此墨寒俗墨着砚防而少凝渴而频饮非砚罪也墨去未尽也墨质胶煤为之安得不脱胎换骨之法能使胶煤为氷玉则墨之妙至矣墨寒者其徳贞君试取此墨用于未涤之砚纯墨自聚不为余尘故秽所侵夺经宿砚干其光濡如余騐之信盖自此益寳朝宗墨而道士胶煤氷玉之语要是墨中至理不可以无传因书遗朝宗道士轩辕抱一会稽人
　　则斋说赠胡圣则
　　圣则名斋则问予则予谓即古人执柯伐柯之则今以物相凖皆曰则手约大小曰手则身度长短曰身则以旧凖新曰旧则又如物之重恰及千钱无过不及曰一则皆俗语也而则之义甚明则格様也所谓有物必有则盖合格入様处父必慈子必孝父子之则君必仁臣必敬君臣之则不然则君不君臣不臣父不父子不子是此物非此则近诸身冠以首为则袂以臂为则带以腰为则屦以足为则各于其当然者为则茍失其则冠袂带屦皆为无用则亦焉用他求当然而然斯之谓已然则为人当何如曰人以圣为则圣者人之成式也故曰知之曰明哲明哲实作则人以天为则天者人之成式也故曰惟天为大惟尧则之人之则圣圣之则天皆其理当然此求于合格入様吾惧夫世之言则者太精微太髙妙故以俗语告圣则请圣则以合格入様为终身之则庐陵欧阳某说
　　欧阳顺升字说
　　同姓名木居安成黄牛石者请字于余余字以顺升他日其伯父宁乡主簿遣顺升来请字说予告之曰顺地道也木得地道以生故以顺而条逹畅茂干防柯防枝枝防叶有一叶反而向下者乎试强之以向下则悴而槁矣地道承天木生于地而上耸其理然也是之谓升人之升于徳亦然无非顺者仁为顺不仁为逆义为顺不义为逆孝弟谓之顺徳又先儒释名义之最亲切者也前百顺而后一逆百顺为一逆败矣积小以髙大者非百顺之难而无一逆之难顺升戒哉
　　任法任人说
　　甲与乙为友一日议逺游乙曰吾与若相好有日矣而道途之事未之谙也请归各治行李若其谨哉甲曰诺乙归逾月而告甲曰吾行李具矣甲曰何乆也乙曰吾治筐篚工五日而告具吾治吾鎻钥工不终日而告具吾视之皆不坚良也尽舎之易他工筐篚十有五日而告具鎻钥三日而告具吾然后敢以行也甲曰子何谨哉吾不能望子乙曰子之行奈何甲出而示之其不坚良尚不能如乙之前所弃也乙曰兹行也非嵗月可议归也而率易若此奈何甲曰无忧也吾之荷以行者其人忠于是二人具行未半途而乙逸其仆筐篚鎻钥坚良也仆负之以逃乙追之不可又不能返也依甲以俟俱返甲之资装厚极其所之而后议归一日仆惊呼而告曰仆所负故也今晨起而轻于他日主盍发视之视之则防者过半矣仆以为朝夕守视莫知防之何时也盖幸而仅有存者甲乙俱困以归乙问甲曰吾仆负我子谓子之荷者忠而何为防之不自保也甲曰噫吾畱意于择仆而率易于治装子留意于治装而率易于任人二者胥失也然予所遇者窃盗之自外至者也余资之仅存者幸尔虽然亦愈于子仆一逸而尽空也有说国事者闻之曰甲任人之类也乙任法之类也任法者自谓闗防周宻而不知所任非人则并与关防者而盗之任人者能择可任而任之矣而关防无法则祸蠧将出于所不意而为我任者亦莫如之何也或曰不然甲遇盗是无如之何也使盗尽夺之纵关防周宻亦必不免而何率易之罪哉彼乙畱意于筐篚鎻钥曾不知荷者之即盗也甲所遇盗祸在所遇之时乙则未出门而知其必防矣此任法不若任人之说也
　　陈山长字说
　　会稽陈君以开庆己未来庐陵秋八月望为诸生讲中庸大义予之子浚与听焉退而私请于余曰陈先生之所讲虽非浚之所能尽逹然其反覆恳到作为大篇宜有可以句寻字绎浚也他有疑焉而不敢问也予曰何哉尔所疑者曰先生之名既取夫粲焉可见之义而其字子微反若晦匿沈潜而不知何也予曰汝未可以骤语然所贵乎学学乎此也天有四时风雨霜露无非教也地载神气神气风霆风霆流形庶物露生天地之变化如此孰得而窥其所以然者故曰君子之道费而隐用之而不匮取之而愈有者隐也隐也者始乎隐终乎隐也学者岂不知所谓体用本末然大抵谓隐而费耳惟中庸言费而隐盖酧酢万变而不与俱徃犹易大传显诸体藏诸用不曰显诸用藏诸体也学不进此则有即物即物也者非世俗区区之所谓即物也名垂千古功济天下由即物也予尝喻之贤圣之道如日月万物被其光而日月不施明焉彼即物者燎薪者也燎止而灰烬矣中庸一书或言隐或言微知之者可与入徳极徳之至溥博渊泉而时出之其末章曰徳輶如毛毛犹有伦上天之载无声无臭至矣卓然有徳于此者岂非富有之谓大业日新之谓盛徳哉岂非君子盛行不加穷居不损者哉予比与陈君语知其为洒落人也宜以此字表此名也汝他日侍侧试以余言叩之浚他日以予言叩之陈君曰然因録为陈君字说
　　岫云说
　　人之状山形者曰巅曰顶曰靣曰背曰腰曰足皆取诸身也曰岭何也岭犹领也曰岫何也曰岫犹袖也岭髙而未极于高如衣领然岫则藏蓄如纳物袖中靖节曰云无心以出岫盖岫可藏云也逸上人在石屋山中性极好闲而山又深窈与闲相宜请两字于予以为号为号之曰岫云云飘摇空中为风使也岫之形横遮直障风不得入故云可以无出夫岫中有云而风不知云之打乖安乐窝莫宜于此逸上人知之乎汝为云予当为此岫主而日玩汝焉云不肯为雨则不黒不肯上薄日月则不随早暮晦明以变于是乎满岫纯白郁郁纷纷常供岫中主人之玩而岫外不得知云可谓自适矣作字遗之因以为说
　　罗象先字说
　　湖西罗士从遣其兄之子似公来见既见则得士从之书曰斯子也质美而学知方矣愿有以教之予敬受而问其字焉曰未也似公之生日月与时皆与先祖同故以名惟先生教之予字之曰象先而为之说人之祖父生子孙无不愿其肖已也歉然以已为未足又愿其等而上之然而得其肖者难矣祖父愿得肖子亦常恐其不克肖则有等而上之之理而子孙不敢知也夙兴夜寐无忝尔所生而已诗书以来教人皆然近世学者年未弱冠曰吾学大学矣人当作第一等人也孝弟忠信童子之习闻也性与天道圣人之精蕴也斯人也夷考其终第一等人正未易作而凌忽时人贬斥前辈一切谓不足道不自知其陷于轻薄子之归甚则侮厥父母曰昔之人无闻知矣呜呼安得厚重少文之士与之学古之躬行君子乎予尝疑三代之后本朝之前千百年间名贤言行甚多若择而録之何必尽劣于近世之先正蓄徳之助是亦有取窃有意焉而未暇也象先之名唐之陆文正公得于人主之所命曰子能绍先是谓象贤故易其旧名景初而赐焉陆公之贤不在以赐名为荣而真有以象其先人者乃荣也其父元方仕不遇时而正直清谨善自治于昏乱之际而无玷象先似之为一时望其兄弟俱有可称盖是父有以贻后人矣记曰使人称君子之子是使其亲为君子也况其亲素为君子者乎罗氏孙于尔祖其如此象之罔使陆氏耑美于唐予虽不识罗氏祖而其诸父兄弟则多识之矣世积之善必有自来惟其有之是以似之象先勉之
　　陈惟月字说
　　陈氏子惟月从予学举子之文有年今嵗戊辰补太学生将行而问曰惟月之名取洪范所谓卿士惟月也字以月卿里中之友云尔卿君所以命臣也惟月方学而以洪范卿士自居其何敢愿易字于先生而受教焉予曰善遂字之曰学可请其说予曰积日为月积月为嵗天也人君以厘百工故躬自以嵗省而卿士月省焉师尹日省焉民则观星以知时作事自天子以至臣民无一人敢旷日也士下无庶民之劳而上未有百官之职则何所用其日力孔子之门其自程课者曰日知其所亡月无忘其所能可谓好学也已矣是亦以日月计也日知其所亡者吾知所未学凡防昨未学则今学之不宜旷今日而俟明日也月无忘其所能吾知所已学者有防今已学则后不可忘之不宜新功未续而故业又失也学如不及犹恐失之古之学者汲汲如此吾子以惟月名则其以月省省其学而已矣嵗十二月使一月增一能尚可积而多能也况月之所增不于一而止乎吾子今入太学太学月有书进退优劣师儒视其艺而程课之进而优则升舎而释褐此学法也然用其力于艺至释褐至矣学官以教育英才为已任者岂期望弟子止此乎予私塾之友出幽迁乔得列于太学生者恒有之仕与未仕去畱相半以吾子之艺而自视同门之前辈孰愈当自知之况四方多士林立于前徃往平日传録其所著作而读之者今乃与之俱就师儒之衡鍳吾知吾子慨然矣虽然所贵乎入太学为其有四方多士可以相观也徒慨然则不可其必有思齐之心吾子亦月异而嵗不同矣月异而歳不同何独艺也他日愿见吾子之为文而惊焉今之学官盖有予之夙昔师友余以病不能奉竿牍介吾子而见于门然吾子既为其诸生矣不在予之介也既拜而得侍函丈之席其以予之赠吾子者告以闻而归还以教予十二月庚寅欧阳某书
　　掌卑幼财产说
　　昨见某氏卑幼之讼谓掌管者不照常平法不于逐年理筭二分营运出息飬赡心窃疑之若法果如此则掌管者更与孤幼作干人也恐法意不然今日读法乃知卑幼财产籍记于官季一给之若家赀不满五千贯者入词召保抵当给借每歳营二分之息出入有常平司常覧察之语盖法意以其原财有限若今季给若干明季给若干则有时而尽故于此少者给借此营运之本也可谓虑之周矣倘执此为说便谓凡掌管卑幼者于其所有财产之数万则出息二千十万则出息二万百万则有二十万是卑幼安坐役其尊长作干人也十数年未成丁则息钱多至于无算成丁自立之后皆可以讼其尊长取息钱也法岂使如此多财者更湏营运乎今世此讼甚多仕初入官不肯读法词状到前每为所惑不可不戒也寳祐乙夘上已书
　　刘晖明夫字说
　　东冈刘君晖得字于乡之逹尊曰明夫而问予字说君之字因名生也临文不容避君之名盖闻晖也者光也景徳广韵注煇辉皆释曰光而晖之下文释曰日色玉篇亦然君之字明夫盖取日光为义然玉篇眀字不从日而从目故日部凡二百四十字晖字在焉而明字独不与别自有眀部凡三字而已释云察也清也审也发也广韵亦同释云察也目部凡三百四十字眀字复与焉释云视也予于是疑古人所谓眀之从目正如聪之从耳玉篇释聪为察故释眀亦为察如取察义则从目宜矣然易之离为日象明两作离明出地上明入地中之类亦以明字代日则明从日为是不知玉篇何以収眀于目部不収明于日部也扬子云言日者羣目之用道者羣心之用盖曰心者体也道则心之用也目者体也日则目之用也此二语可以复君然则眀固在我而已使眀不在我虽有日亦何所施明夫求诸在我者而已正字予旧职也故以文字说为君名字之字说















　　巽斋文集卷二十四
　　钦定四库全书
　　巽斋文集卷二十五　　宋　欧阳守道　撰说
　　学礼精舎说
　　仁义礼智皆根于心而礼为最着故先圣教人有曰学礼未有曰学仁学义学智也礼于四徳为亨于四时为夏以亨视元利贞以夏视春秋冬余所谓最着可以意知矣圣人从其最著者教人使人有所循守故孔氏之书言礼最详人而学礼虽中人可以循至于上达茍不学礼虽资禀高明不保于往礼之切于学者如此近世之学或忽之洒扫进退之节自幼学时已有所不屑而筋骸肌肤有终其身而无检束者然而性与天道彼亦未尝不能言其似也汉儒虽作非粹学然保有残阙不全之书又为之推寻意绪使传至于今亦可谓难矣今自内则曲礼诸书家塾或不与语幼学其幸以语之者乃村朴之儒仅能向时文中剽习所谓二五无极之语者而已中庸称大哉圣人之道洋洋乎发育万物峻极于天优优大哉而继以礼仪三百威仪三千实之道固如是也今学礼而性与天道人人自以为有得是岂知三千三百即所谓大哉圣人之道乎先儒性命本原之说转入时文而人之所以为人者乃略无所向望吾夫子所为谆谆以礼训人者皆可不讲而其虚诞无实自谓有得乃有孔门髙弟之所未得闻呜呼异哉横渠先生专以礼教学者为且须除去一等俗习而伊川程先生深取之然则欲闻闗洛性命之说者亦必有以除去俗习而后可也永新龙君遇前軰也扁其书院曰学礼盖诚斋先生杨文节为之书而文节长子东山诗之君遇之子清淑清淑之子直方世从事于斯矣直方出示诗翰墨刻为书予所感以遗之嗟夫予言过矣直方勿以示人也倘谓余粗有志而以闻于父祖先正者教之则幸甚
　　平坡说
　　平泉李文饶所居也平山吾家六一公所堂也平园周退传所园也泉也山也园也著称于天下其人无贵贱贤不肖乆近共知也吾知其人又于其记其词其诗其集得其胜矣有自安成来者盛称王彛伯所居平坡之胜予未识彛伯又未见其平坡也意者溪山泉石之胜有足以招隐与不然以人不以地与来言者徴吾诗若文夫其人俟吾他日之知之也其地而胜则徴吾诗若文者其以图来
　　求心说
　　后林先生李侯为曾君季安书求心二大字而谓季安归其吿某季来遂请求心之说余谓大学之修身在正其心而传释之以心不在焉视不见听不闻食不知其味在之一言所谓正也身在此心当在此身在此而心不在此是谓放心故先儒云心要在腔子里又以坐驰非司马子微皆此意也孟子教人求放心夫不放则何求之有放则须求矣虽然放一心求又一心以今之求求昔之放有二心乎夫当求时固已无放矣若直谓此心在外乆而未反则无是理也故夫能知求则即此心在内已为之主也于此而又求者非也然则必有事而已矣不然兀然端坐而神驰四逺以求覔前此放心之处不知其未尝不在此也则求者毋乃适以为放与呜呼君归其从事于斯所谓有事者求心之云盖一回悟之机未可以终身诵之也
　　胡素行字说
　　予友胡君履刚字素行盖履之初九素履徃无咎而象以为独行愿也君求字说于予而又以素名堂愿得铭于堂之壁伊川先生所谓安履其素而不以欲富与贵之心杂行道之心者亦既敷畅厥防而冩之于铭矣乃字说无庸又为之词虽然素履则言之未与君言爻之时义也盖闻君子之于天下有可行之道是以有欲行之志欲尧舜其君民卒无以尧舜其君民此则后世名为儒者之通患也儒者固常恨无时然而时未必负人也人有负时者矣逺大之事业无穷隐约之歳月有限浅鲜之才识易乏而责望之人情难塞也君子诚有忧世之心将不恨时之不至而常恐其至之亟惜分隂道问学诚恐一旦为时而出追前日而不可得也履之初将有行也显晦迟速亦何常之有呜呼君念之哉世方以迂疎待儒者也愿君治所以行以息庸人之论孟子曰有天民者达可行于天下而后行之吾宁不得行也如行当使千古无遗憾
　　萧元质字说
　　西昌萧君义夫名而不字曰名字一也交游以为不可各出所见字之君择焉遂字元质他日以告某曰夫子谓君子义以为质礼以行之孙以出之信以成之所主在义而又取于彼三者子以为何谓也某谢曰此君所熟讲也而某何以献愚虽然请绎之论语一书数有专言义者曰君子义以为上曰君子喻于义此曰君子义以为质盖道一致而异名之中皆可以互观也此所谓义如曰天理之正人心之安而已矣君子一念一事动必于此故专以为质犹所谓无本不立也辟之于身有此而后衣冠辟之于木有此而后柯叶有不合此内不以发于其心外不以作于其事如此则终身无一不义之犯而进进于成徳矣然而行之必以礼出之必以孙成之必以信非曰义有不足而复待于彼三者也三者所以维持成就乎此也义以为质不以礼节之则乖错失宜而不得行世非无知义者然而行之常不得其当何哉知义而不知礼也君子以礼行义矣又歉然而不足不敢以义自居也盖以义自居则将是已而非人已是而人皆非则义亦孤矣是故尽义之实而晦义之名且将以有进也故曰孙以出之行之以礼出之以孙矣则又常自省曰有一不义无以为君子抑是义也敢有纎毫之不实乎实则可以言成不实则无成之可指矣故曰信以成之呜呼君子之于义维持成就以终其身者固如此也然维持成就者终事也主此以为质者始事也一念一事无不揆之天理之正人心之安有一不然则是质既不完具矣彼维持成就之终事何所丽乎呜呼吾与元质如之何不兢兢也元质曰然用书以为字说
　　刘自牧字说
　　刘君相岩名梦牛余未省所以字也他日贽诗谒使君后林李先生先生称之而怪其名不配命予为更之于是字君曰自牧夫冉耕字伯牛司马牛名犂皆以牛自命也今刘君亦以牛自命也故以牧字之牛顺物也牧养也伊川夫子尝于易释畜牛之义曰人之顺徳由养以成今夫顺徳者莫过于坤故坤为牛其六二曰直方大不习无不利此坤徳之至自然之顺也然而必有事焉故圣人发其义以告学者曰敬以直内义以方外敬义立而徳不孤夫如是然后进于不习无不利而不疑其所行矣盖当直内方外犹未离乎习也比诸他卦发顺徳飬成之义进一说也使君昨谓我刘君佳士当勉就其逺者大者夫一见之顷而爱之如此其至予与君处数年而未之思也予是以愧于先生长者之用心也君其以予说而复于先生其有闻于所以养徳者则复以告我
　　张质翁字说
　　禾山张肖玉从予学请字焉曰玉予伯仲所共号也请毋以玉取义于肖取义予曰字君以质可乎曰肖何取于质也曰肖似也今夫象人之形而丹青其服饰惟其长短小大得其人之状则服饰可以意取也长短小大之不类而惟服饰之似之求则吾不知其为谁故曰绘事后素髙宗审象求相得诸傅岩惟肖非肖其服饰也服饰夫人所同也后儒称孔门速肖七十果哉言也众以一有若似夫子曾子犹曰不然谁谓七十皆肖哉肖如何之速哉姑借傅巗肖象之肖言之逢掖之衣章甫之冠象环之佩可肖温而厉威而不猛恭而安不可肖学者愿肖夫子肖其外而已乎徒肖其外而已世有以圣人为欺者多矣呜呼予之字君以质也君其时时思之何以有合于圣人而无自欺于心也哉学不可以伪为名不可以虚取以切近之思求真实之得其于圣功庶矣乎呜呼君以予言遍请于乡曲长上之爱君者
　　朱谦夫名说
　　子生父命之名子既孤不更名为有事于先人不可以不祝也安成朱君谦夫名亨仲请于予曰亨仲初入小学以亨仲名他日遂字谦夫深惟谦亨之义亨出于谦今反以亨为名以谦为字理有未顺愿更之夫诸卦言亨多矣诚未见亨之特属于谦也予曰君之名非命于君父与而君何忍更之君然曰亨仲之名实不出于父也亨仲未受名于父而孤今虽名犹未名倘辱命之使有切于行已也者庶防因名思义以从事终身后亦有以见先人于地下且孝子之念亲也夙兴夜寐无忝尔所生之为惧孤而不更名者其一事耳父昔未命则今异乎人之更故愿有以教之也予敬诺而请名君以厚夫谦九三为成卦之主而劳谦为卦徳之盛夫子赞之曰劳而不伐有功而不得厚之至也人之持身也无如自厚伐徳也者皆自薄也自厚莫如谦君其名厚而字谦予闻之予先世之家训曰物无不恶薄者薄必先壊因君之请举以告君此予童年之所闻而今常常以告家人者也君不外我我其敢外君君请予书之曰愿服之无斁也敬书以赠
　　赠戴天从六杉说
　　杉美材也吾州地宜杉工为室无小大必材于杉杉幸则合抱而材不幸拱把而材合抱较拱把幸矣为人材均不幸也凡物不愿用于人用于人不得全于天文江戴君天从门有六杉焉甚爱之因自号六杉处士予谓天从六杉主于君幸矣抑是杉也非樗吾惧终不免也封植之滋乆睥睨之兹众杉乎吾不知尔之柱于谁氏之居也天从而主于此杉勿使度材者涉君之地涉君之地何以使见樗而不见杉天从君勿以君之名累是杉为杉不幸矣又重累君之名其寻斧斤也速矣噫予滋为杉也惧
　　爱兰说
　　彭叔英归自渝川谓予张君复之畹以兰臭味同者诗焉亦赋诸余谢不能为爱兰说以赠
　　兰于世罕遇主人爱兰兰遇乎未也兰爱主人斯遇矣在屈畹者必兰滋畹兰者必屈不然地可畹畹可兰何限爱兰复之为兰所爱是以为兰也庆
　　拒马说
　　昨承问今所谓拒马者未见此名所出疑是今人俗称谓拒捍门外来马不得奔冲而入尔制度形象皆未见捡寻尔雅释宫类释器类并无之释宫类说门之名及门旁小小备用者甚详此则无有因思周礼天官之属有所谓掌舎者内有枑字枑字左从木右从互从木之状且有注释谓之行马舎内一重舎外一重以为闲卫似是此物但注释亦未甚详想是郑氏注时汉人常用之故郑以为人共识不须详释耳又枑字一作柜枑音互在韵之十一暮柜音巨在韵之八语据周礼本文云掌王之会同之舎设梐枑再重梐音陛在韵之十一荠梐字下释行马也枑字下释亦曰行马也如此梐枑似是一物而两名又枑一作柜虽从木与捍拒之拒从才者不同然同是巨字音则今人所谓拒马盖即此声耳梐枑王同会之舍所用也王出外与诸侯同会则设此以为闲卫其下在他所则有辕门辕门以环车为之有防门防门以木为之亦谓之材门有旌门旌门以旌为之有人门人门以长大之人环立为之此皆王在外之所用也而皆非一定植立不易之物随其所在临时设为之耳然则无所谓制度也既无所谓制度则未见其属尊卑上下之等级也今之辕门防门已与周礼之辕防不同也矣则所谓枑者亦何与于尊卑上下之等级乎又捡今条法观今仪制则亦未见有所谓拒马之不可用但门有间厦之不同及庶人不许作乌头门耳官品之最髙者立防门防门有数旌表门闾者设绰楔以木植立然非此様也今之为拒者已众矣未见其以违法得罪盖法所无有人亦不相防捡也防对一畨如此録云释疑
　　畧记前史有赐门设行马者忘其何人矣今之贵品有赐防无赐行马然则贵家之为拒马盖自为之也自为之则无所谓制度矣
　　如斋说
　　果山文时望扁燕坐之室曰如斋诸公赋诗而予不得其说以问方外之士欣然对曰君胡未之思耶此中有大趣得之者可蹈水火雷起足下而不惊豺虎蛇虺纵横于前而吾木石然也彼无所致其毒害予曰子言愈幻矣予求如之义而不得子无以幻甚之曰物皆幻也身亦幻也起田家子俄而轩冕朝而云霄暮而泥涂幻之又幻也达者一以为虚假故视宠如辱视辱如宠人方怒而骂詈我我曰是为幻以戱我也我以幻受之且世未有喜怒之正也未有毁誉之真也而又安知夫怒之非我喜毁之非我誉也两无实相付之于如如也者其迹其然矣而卒不然也然不然相寻于无穷而吾超然之观常居其表故彼纷纷者常为我役方且委身以受其纷纷人为我喜我亦喜人为我悲我亦悲悲喜亦应物也而真悲真喜安在乎夫如斋知之矣子区区为儒者之学未足以进予异其说他日以问如斋
　　王俊甫字说
　　古今言尧克明俊徳未甚分明大学之引用此语以俊为峻文虽不同意亦未逺盖亦谓髙明之极耳愚读古书每于一字之间推其始于何世尧典于诸书为最古篇首有此一字盖百世言徳者莫先焉岂可徒习其句读而已哉天地人谓之三才天有天之才地有地之才人有人之才才也者所谓俊徳也天行健天才也地势坤地才也灵于万物人才也人人有此而尧克明之予尝谓大学明明徳之语与此所谓明俊徳无二而俊之为言尤当深味味此则知自古无衰飒凡陋之圣质而吾党之士皆可以尚志矣潭贡士王君名尧字俊甫与予游爱其有迈往出尘之意故书以赠之噫不知徳之为才谓我上才而下徳矣夫寳祐甲寅秋七月二十有五日与俊甫论文罢二鼔矣俊甫归尚有烛寸许庐陵欧阳某书
　　四民说
　　帝王之世士出于农而工商之类盖有士之行矣后世农工商皆非古所谓士杂于三人者之中亦各随其习焉又有本非其素而习近之者故未尝为农而近农未尝为工而近工未尝为商而近商为国者知取士命官而不知布满中外乃彼三人者也三人之中得商不若得工得工不若得农世所谓善人长者愿有余而识不足大扺皆农士之类也世又下衰农士不加多而工士与商士更盛凡以艺能技巧供人耳目之玩皆工士也以权谋智力从事功利之途皆商士也工士与商士更盛则农士在所鄙贱矣其不加多者世所驱也世又益衰于是有游末之士有吏胥之士有盗窃之士夫名为士而实游末实吏胥实窃盗兼是数者充塞人间使救死不赡之民遭其蚕食有国者犹以文运昌士类众为喜呜呼此孟子所谓上无礼下无学贼民兴防无日者可不重骇而亟救之乎
　　丹说
　　丹砂古谓之丹夏书荆州四石丹其一也书生始以丹砂释丹秦汉间擅丹穴之利致巨富曰丹穴不曰丹砂穴后人则不然称地所产曰丹砂而称方士之所炼曰丹不思所谓丹者正是石类之一名以其色之丹故因以名之砂石也石可碎如砂也自禹贡以来用以采饰而已后来方士炼以服饵亦不改地产名之本也然方士所谓为不一品所用不一石通谓之丹岂防其名而未之思与以予观方士丹方固多循名求实必以丹砂所成者为第一盖丹于五色则丹于五行则火于五脏则心丹砂最飬心神从其类也世有内外丹之说均为修炼深究其理心为百体之君心得正则神全而体安可以固真元养夀命此则至简至易之理耳永嘉周友梅元素所炼丹自其祖南恩使君好接方外之士多得至人之方世秘其传故友梅火候手法与寻常逈异予虽不能尽晓苐服之辄騐斯可信也偶与谈丹之名义遂书此以赠之景定癸亥六月十六日甲子庐陵欧阳某书
　　义斋说赠周义甫
　　周义甫学于岳麓书院予数读其课而最警切之义甫亦肯受予言知予为爱已也如此义甫日有益予将归义甫请曰义甫与兄弟讲习于家中书院而扁曰义愿闻子言予叹义甫知所以为士矣孟子曰义之实从兄是也夫以弟之从兄故曰义以兄爱弟不曰义乎孟子且以弟之顺徳言之举此所以见彼也正如仁之实事亲是也且以子之顺徳言之仁之于父子命也则父之于子子之于父一耳抑义甫所请乃为兄弟讲习之故盖将于兄弟而兼朋友之益焉切切偲偲怡怡如也可谓士矣义甫盍复熟孔孟之训予无以告也义甫固请予曰予闻之长沙宰令狐君有言伯夷思与乡人立其冠不正望望然去之若将凂焉虽曰清而失之隘然见人不善而恶之者犹谓人不当有不善故才见而即恶之也栁下惠尔为尔我为我虽袒裼裸裎于我侧尔焉能凂我哉和则和矣毋乃谓人之善不善吾当一切听之乎毋乃谓已当独由人道而不以人待人乎此之谓不恭推此言之伯夷非严于持身而待人亦严乃爱人也栁下惠自处于无过则已矣非爱人也世传盗跖为惠下季之弟而谓季即惠固不可知然使果如所传则夷之弟有齐而为惠之弟者有不忍言矣隘责人已甚者也不恭付人于不足责者也二者流不恭为甚与其不恭也宁隘嗟乎美哉其言之也予自闻此常欲书而存之因义甫之请以为此于兄弟相爱相正之意犹切也故以遗之善言不可不书所从受故着令狐君之爵里字虽名亦书之君字叔正名楷今承议郎义甫字宜之或曰名宜之字宜甫近年处学者名字往往不辨也潭之醴陵人寳祐二年七月既望庐陵欧阳某书于定王台前之寓舎
　　浩斋说
　　君知所谓浩然之气又求说于予孟子以来诸老先生之发明予不复为君道请言两战当两战时非特直者气盈曲者亦气盈也气之方盈虽使孙吴观阵苏张往来其间莫能决其胜负虽然请少待之直者将可使败而不可挫曲者惟无败败则士尤其将将尤其上矣谁挫之彼自挫也是则气非难于盈难于持乆判曲直不在旁观不在众说而常在于主帅倐然发露之本心心之公理不可掩也尝试论之气有实有虚实气浩然之真虚气浩然之似实者至劲健而最和平气之常也虚者乍粗暴而卒消靡客气之暂也君往者介予谒后林先生徳人君子之容貌词气君既望之即之听之矣别去防年今不逺千里再往真有心于亲炙者与予索居乆于夙昔之见未有进也幸持予虚实之说以请益












　　巽斋文集卷二十五
　　钦定四库全书
　　巽斋文集卷二十六　　宋　欧阳守道　撰铭
　　涌云池铭
　　云腾山有槛泉出飚驭庙南渟为池可三丈溢流山下田受溉甚逺宋寳祐三年夏旱知庐陵县事东阳刘侯汝砺登山祷雨见而异之知神所以宅其上而能灵也而除治不严澣濯者狎焉即黙念曰神幸应祷当旌斯泉使人知敬如苏文忠公记常山雩泉故事祷已归假寐若见车马旌旗罗列庭中或告曰亟出拜惊起趋拜位风雷飞厉雨大霔是歳有秋次嵗祷仍应今嵗旱甚又祷每宿山中候命辄应山去城非逺也异时祷雨者或迹不至斯泉也人之狎之敬之亦非有加损于神也然遇泉所而神斯泉则其至庙何莫非如在之心否则山固当有泉而庙亦总总尔奚其神雩泉之诗曰我歌云汉于泉之侧谁其尸之涌溢赴节宜祖苏语命池曰涌云甃石四周而垣焉其下流入鳯山主人曾氏之池请公之以遗民澣濯主人许之得全防上流使不污又夷其道以便后守令之至庙者民治道窃相语也涌泉也涌云何谓南岳防吏欧阳守道代侯言曰易屯防需解同一坎出斯泉升斯云降斯雨泉常而云变常有所而变无方也水一勺龙生云肤寸雨集夫岂在多有不测焉水也云也犹有形也神也瞬息而千载心也俯仰而八极今兹庙祠唐贞观中刺史吴公计其仙去玉笥山时防何年矣玉笥又非兹山而其神信于尔民如一日如往来见之当旱如雨如取此泉倾注于空中祷雨者之心亦然一念所感于云不知于何起雨不知于何来强而名之虽谓蓄泄在此池亦何不可如曰泉不可云则是人亦不可神矣宇宙间有变化流通之理尔未之知于是山中人请勒铭其上铭曰
　　泉山云天神古人今云泉一气神人一心嵗在丁巳七月甲子撰
　　富田南禅寺钟铭
　　南禅师慧铸寳钟成余山欧阳防公权甫赞叹说偈佛防度后有以声音作佛事者诸具闻性从声音度此钟灵异能说万法所以者何辟如有人梦想颠倒见种种恶受种种苦忽于梦中得闻此钟恍然而觉既梦觉已心根清净思惟正觉一切正觉从钟声生一切颠倒从钟防此人思惟我今云何得此快乐是谁说法于何听受了无说者惟有此钟我当向钟旋绕礼拜作是念已钟则寂然钟则非钟是我闻性万刼有尽闻性不壊诸佛神通由闻性入我愿此钟尽未来际常说此法三界人天以至鬼趣闻钟一声瞻仰敬礼是铸钟者即导引师
　　草庭铭【为张庆长作】
　　濓溪之庭有草不除云此生意与我一如后人慕之庭亦畱草根荄茎叶若见至道如我所见可慕匪名人同此心何独先生不见周诗仁及行苇方苞方体其叶泥泥等而上之舜命益虞顺遂动植而草与俱生生无穷天地之徳嗟人何为而戕而贼不践生草仁兽犹然人肆杀心自遏其天燕坐静观观尔交翠何恶尔荣何爱尔悴此庭之内万物皆春天地与我肫肫一仁自草而木鳞甲毛羽尔生尔育在我同宇岂其爱物而不仁民岂其仁民而不亲亲发用虽殊恻隐则一以轻较重则知仁术彼于人类如刈草然或同根生而自相煎人而至斯于草何惜彼痛不知一膜之隔君观濓溪得諡曰元是固其心自本自根君俯斯庭其读孟子恩及功加在推而已我作斯铭实获我心君试听之南风之琴
　　纯正堂铭
　　西雒石行修寓居长沙郡其先世元懿公事太宗皇帝为枢宻使拜尚书右仆射未防薨帝悼之曰石某事君之心可谓纯正矣方委用而遽至此岂命乎行修今以纯正名堂碣铭曰
　　齐圣广渊明允诚笃宣慈惠和共懿忠肃传载其名虞书所无或曰禹臯稷契之徒在帝盛时天运初防意有斯人九官之外名则不浮徳则殊尤徳人在庭与世作刑我哀季世葩荣实坠啁唽之音羽短于喙神宋立极帝乐再韶不显石公翼舜承尧问公行事不简不策问公话言不金不石知子匪父知臣匪君纯正之褒熈陵实云风气一初君臣隆古化覃下国农邠士鲁惟正且纯式此元臣孰圎尔觚孰玉尔珉忾我寤叹念彼京汴公家八世人事百变公昔镇湘公孙居之廼居廼室有扁在楣岂无故笏不如华衮帝训孔明以昭悠逺臣忠子孝纯正之思百尔云来视我铭诗
　　讷斋铭
　　安成张士谟去年见余于衡岳之麓气貌静愿未窥其中徐叩以言若不能出口而曰予病从事于学而未之得也尝扁其所居之室曰讷而请余为之说盖张君年正少而谨重自爱为内不为外当今之世斯人其贤与作讷斋铭
　　吉人之言辟之古乐和平从容典则质朴哗人之言何喙之鸣喧啾啁唽嘈杂纷争巧言孔任帝舜所畏利口惟贤乃败商季是曰乱徳亦曰覆邦祸起浇薄福生淳厐我愿张君由讷成德天下皆讷以长我王国
　　题所寓
　　维古圣贤日有孶孶今者何为饱食以嬉怠惰废放病在自欺百年无防曾是弗思频复不已死且及之各立尔心以为严师
　　钟铭
　　我叩此钟问铸钟者尔能铸钟不能铸声云何叩钟而声即应内外中间声在何所方叩钟时声从何来叩止声尽复从何去工不能答我将问钟钟不能言则将谁问当知此声遍满虚空在在处处等无有二此钟空洞合虚空性普愿闻钟得大解脱
　　尚友斋铭【陈推官俞】
　　此斋何名名曰尚友岂无今人而古是取结交四方逺莫从之我未有闻友我者谁反求诸身以理自信前言徃行遗我符邙萧然一室有诗有书如何千载今者起予谁谓世逺宇宙俛仰谁谓人逺精神来往凡友之道淑慎其身人将择我匪我择人矧是古人精金碎玉我立其侧何佩何服使我见孔诸子比肩我不为骞何以友渊使我见舜九官接武我不为稷其敢友禹既曰尚友何古非今长恐伊人于我遐心朝夕兢兢惟徳弗类其人可作亦莫予弃人无志愿乃流乃污视此斋名伟哉卓乎相以铭诗有宾有主以此友古古人所许
　　素堂铭【与胡素行】
　　履九居初素履而徃独行所愿兹爻之象今子何为以素名堂我出我处我安我常禄以天下千驷其马而君此心居然莘野夏时殷辂周冕虞韶吾知此乐犹昔箪瓢隐居求志行义达道利欲毫分不入吾抱学之不讲世无天民戚戚寒饥哀哉窭人外固君民内亦妻子公私消长轻重彼此伊顔寥邈今我何师元祐相君温国是仪西洛退居形枯心苦余年丘壑一日霖雨公心少慰已瘠民肥亦又何求布衾深衣是谓素履一念终始系之初爻易有微防爰初趋向白首以之使非刚者亦复转移任重道逺将以谁责掲名斯堂式对朝夕
　　谦山铭【与胡自牧】
　　山在地中为山自如失其为山则与地俱髙不可孤卑不可污退然臞儒卓然元夫
　　慥斋铭
　　李君士豪名斋曰慥以质于里人欧阳某思有以复君乆而未之得一日得其说曰此曾子之学也君繇子思子之说而质之子曾子之为人当信予说之不妄为作慥斋铭
　　言不顾行将言如愧有不能行谈何容易行必顾言言斯行之视言为的惟正之期顾言之行其言多惧顾行之言勇往疾赴中庸二语万古圣传我求其人曾子则然嗟尔君子胡不慥慥士豪立斋铭者守道
　　黙庵铭
　　躁人辞多吉人辞寡谓寡则可无终黙者天赋予形惟口司言圣人无言言则道存好言莠言惟谨其出不于五事偏废其一何哉刘子斋以黙名我知其意过于矫轻回也如愚雍也不佞内足志恬养深气定彼岂不言盖由于天他人视之如不言然工夫至此回雍伯仲又如闵骞言必有中
　　警轩铭
　　易首于干夕惕以厉繻有衣袽其卦既济何日非警在始斯终何事非警微与着同辟之登车尔仆屡戒先民有言敬谨不败亹亹绍甫寅畏厥心眡夷犹险履薄临深绍甫警哉见石以虎抽矢向之一发饮羽
　　寻乐精舎铭
　　孔顔所乐使我焉寻寻之不见实劳我心实劳我心寻乐得苦残编寂寥一慨千古请君无寻即已所安何故不乐地濶天寛是独醒时亦孤往处后絶来踪前无故步
　　虚舟铭
　　有舟在河一实一虚虚舟之行惟水所如值彼实者中流相触彼舟之人骇惧沦覆此中空洞有触无伤尔幸遇我免于防亡然尔当知实逆虚顺顺以天逝逆以人进偶然之触聊发悟机胡不舍逆与顺同归
　　敏斋铭
　　学务时敏厥修乃来谦言不敏参与雍回我当退懦日以衰頺中夜思之谓之何哉






　　巽斋文集巻二十六
　　钦定四库全书
　　巽斋文集卷二十七　　宋　欧阳守道　撰赞　箴
　　理堂真赞
　　未见其人见其冩真从纸上之顔靣寻笔外之精神意者今古填胸而渔樵争席藜藿在釡而堂室生春吾何以知之盖老而不衰者仗理以为气臞而不槁者其徳之润身也
　　四有堂赞【并叙】
　　予前年春读先皇帝日歴观庆元嘉防开禧间依倚韩氏声光者其立取富贵可畏哉天相吾庐陵周公文忠孙公献简坐学党摈斥于前杨公文节髙卧不起愤死于后其余中外仕宦乃无一人受汚羞乡里者尝闻之长老宣溪委轩王公讳琳是时监车辂院声名借甚韩愿见之不可则托公所厚委曲风谕卒不为屈愚心慕之及是寻公姓名事迹于史官仅见其守南安日奏罢贡银一疏盖韩败于是有年矣而公位竟不满徳以卒呜呼吾乡为江右文献国不在乎公卿大夫之比肩接武也命有穷达位有髙卑往往各以风节自植立后人防頼何莫非君子长者之泽如王公者卓乎自守不愧于同时诸老庐陵所借以增重非耶公之子宣义郎致仕讳得之幼有卓识吕忠公请居来此公遣往受学忠公亟称其进夫公家居时能使其子学于权奸所仇视而挤之死者则其不肯降志辱身固素所蓄积已宜乎宣义公之克世其徳也宣义公之行尚书郎庐东黄公炳状之甚备盖孝友岂弟古之笃行君子若其淡泊寡欲有世外逸民之风而亦不自异于人四有者其堂名也万卷书一壶酒千竿竹一炷香此昔人之自矜所有者而宣义公采之以为号如六一然宴坐其中以著作自娱若曰吾有此足矣余不必有也宣义公之子曰季雍以世科践世官归食祠禄今起为衡州令闻广誉又肖其先家郡之南自称南山老人惟先世之书是繙是绎将彚次四有堂之文而刋之未就间以书告余曰吾先人不仕其传诸方来者独行状与遗文耳予受而读之悲予闻王氏自前代多显人汉子阳传三世俱清亷江左风流自茂洪以下至本朝百数十年称三槐家皆父子祖孙名徳相望者今宣溪之王其庶防乎予与南山君交游有年宣义公就飬髙安时予犹及拜别后闻其没值予亦居先人之防故不得与挽此二阙焉乃追作四有堂赞以寄南山君聊见予亦稍知宣义公之心者其辞曰
　　贪夫长物万有不足亷士雅好四有有余无金玉玩有万卷书忘寝与食晏我徒无轩冕情有盈樽酒挥觞自乐靖节与友或如香山绕室种竹森然满庭对此幽独又如苏州扫地焚香超然燕处万虑消忘彼四贤者各从所好此堂兼之于以终老我论其世何必古人厥有君子玉雪其身富贵之求扰扰一世本慕纷华迄处恶秽嘉泰名徳庐陵委轩四有其子南山其孙景定癸亥四月甲子欧阳守道撰并书
　　铜陵节妇章夫人赞【并叙】
　　节妇章氏夫人池州铜陵人也夫曰同邑罗君讳懐表景定三年八世孙黄裳由籍田令添差通判吉州与州欧阳守道善从容语及先世某得闻夫人之节逆推世次盖治平熈宁间罗君年二十有六卒夫人年二十七子方孕晨夕泣柩前祈生男与奉罗氏祀誓无他志越四月子生男也是为赠宣教郎若容宣教公生三子次子复由上舎登政和壬辰科终朝奉郎遂以起家罗氏之先尝五世不分为铜陵义门至宣教公之世与诸父兄弟号八房罗生息繁而诗书逺迄今科第相望阖族逾千口而宣教公一房百六十年间且五百余人矣皆夫人一遗孤之后也可谓盛矣余读史记赵世家至程婴公孙杵臼存孤事常念二大夫节固髙然孤未生而难作其母唐姬晋成公姊也匿于公宫当此时孤之得生也难及为乱者入宫大索母匿儿袴中祝于天曰天不絶赵氏也则儿不号竟索者出儿如所祝他日二大夫乃相告语一死一生以全之于山中盖自是孤不在母至于未入山之前母子之命悬白刅间二大夫虽忠赤力未有所措惟姬一念通天其自叔带以下实嘉赖之赵于是复大此事不合于春秋左氏传太史公多采异闻二大夫之徳遂见旌于百世之后然太史公书大夫之事动人耳目人共伟之如其信然则姫氏身当大难以一念使夫族不陨读史者犹可以永慨也使姬为偷生计惧儿累已直弃之耳二大夫复何所存哉故予以为赵若果以此续则姬氏又为厥初生民之首古今此事罕见虽王公匹庶世族有大小而防亡幸存托于一妇人之节一也惟罗自得姓来名著史牒盖仅有存而铜陵族之上世又皆隐徳盖夫人所天甫冠而婚耳其志行宜未有传微夫人没且不祀安知有今日哉夫女生为姓当夫人夫已逝子未生之时絶续凛不可保而夫人自誓之烈遂为数百子孙蕃衍盛大之地天道亦昭昭矣夫人子妇配宣教公者曰安人盛氏宣教公卒之年亦不满三十而盛氏教其子朝奉公甚严朝奉公入太学十年而归曰汝学不进名不成徃耕尔田毋吾见也兄宻遣以资再入学终不得见母而行后三年遂登科其仕也尝为胙城令金人奄至以死守事闻特诏改令入官以劝忠义坐以秦丞相不合故官不显是以安人教子谅不特以科第为成名而已能使之受教有立愈可贤也非是妇不称是姑罗氏之兴宜哉罗氏家鳯城山章氏家鸡笼山六世通婚姻章亦诗书名族夫人父讳天平开庆己未第三人进士及第应雷其诸孙也某闻人谈忠孝节义事辄耸耳改容思广其传以劝薄俗而亦深愿其能如此者果获祐于天以遂其心使疑者无报施善人如何之叹则其于劝也易以予观于今通守君享有先世得天之报而于其福泽所以培厚增髙引长而浚深者每曰是在我心不敢负我妣祖然则罗氏之世后此又可知也谨为撰次节妇章氏夫人事为之赞其辞曰
　　我观古人兴亡之理国以其臣家以其子妇之事夫与臣子同其节不回如孝与忠池阳之罗族于今大子孙绳绳方兴未艾孰知其间不絶一丝百世系命未乳之儿惟夫人章遭罹荼毒言念君子命之不淑泣吁于天命我以男如未亡人同穴是甘罗氏之先义门数世得请上帝尔嗣不坠是生遗孤其苦其艰夫人盛年髙节如山当时一念至于今日孙曾云裘才子世出匪世曰才惟徳之培念兹絶续虽逺犹哀嗟哉人子人臣人父天监人心在汝左右各敬所天存亡以身尔所欲存天不违人我为罗宗诏后无已罗宗世祀夫人不死
　　曾景和真赞
　　人有防蔽我啓廸之如已通明人有疾痛我拯疗之如已苏醒安得人人子孝其父弟弟其兄安得人人全其天年夀考且宁闻君先人所志如此所施不宏君以所闻自幼守之至于百龄观父之志知天之徳天徳曰生此心何在在孔孟书与黄帝经如其有济虽在穷居是亦达行天之施报其忠昭昭其终吾知君家蕃衍盛大子孙之庆咨尔子孙勿替引之又无忝于家庭曾君景和之真
　　璧潭上人赞
　　我有尺璧如月斯圆而沈之渊彼月在天其影在水与璧相似当沈璧时见水中月光明莹彻当知此璧即月之精有此光明有此光明而无此璧月满一轮水深千尺
　　思诚箴
　　大易无思圣人不思我则未然思则得之其思维何思诚其身一念不实有妄无真未悟此理请观诸天自剖太极百千万年一昼一夜日月代眀一寒一暑四时错行以及万物动植飞潜各正性命巨细洪纎一息无缪一毫无差彼曷能然非诚而何厥初生民惟帝降至实元妄本然所同二气五行所禀不齐私欲蔽之良心始迷岂无良心舎之则亡以伪为归终然不臧曷不反思此岂其初恭惟先觉垂世有书尼父遗言见于中庸及孟轲氏传得其宗思诚如何明善其原絶其恶根则知所存然后固执拳拳服膺人十已千何患不能其初最谨相在尔室隐显无分内外惟一始之固执乆之则安学力所到希圣不难我读二书有契于心反是不诚有如此箴
　　旅箴
　　艮下离上其卦为旅违其止居丽外爰处初六之灾以穷使其有立虽困可通六二懐资童仆斯得中正之柔人与尽力九三反是众心用离于此则暴何恃不危处柔悔刚其惟九四惜哉不遇未快其志不若六五其徳文明有以自贲誉命斯荣上九何为羁寓而亢遂失所栖则将焉徃古观之易处旅良难有得有失有危有安当思此时与家食异祸福自求请绎斯义
　　食箴【训小侄】
　　厥初生民未有火化茹毛饮血乆乃教稼教稼伊何时维神农播时百谷后稷嗣功嗟此粒兮古云艰食冻耕热耘农夫之力今我一饱孔逸且安不歴田畆俦知艰难对食而思人当知足素餐是愧敢餍于腹维此疏食以实予饥过此有求非分所宜贪暴无餍名曰饕餮干求无耻名曰餔啜不可紾臂不可朶頥饮食之人则人贱之先知艰难次顾亷耻是谓食箴以励汝也
　　劝学箴【训子】
　　丙午十二月四日笔墨少暇感嵗事之将防念儿年之浸长训以一卷未克专心大惧因循至于失学懐不能已作韵语以贻之篇首本之得姓以来效用陶靖节体也欧阳之系姒姓其先脱民于患禹功则然遂宅天下惟有歴年在帝少康祀夏配天崇崇防稽禹迹所止帝迹其地胙封庻子跨商歴周世越千祀至践作伯斥大疆里后防于荆曰王无疆廼封子蹄欧余山阳因地为氏子孙用昌爰有显人史册相望分为二千乘渤海书学名家千乗斯在汉后无闻乆乃湮晦惟渤海族绵及奕代西晋之乱避地中原家于长沙苖裔幸存又歴数世为陈将门更隋而唐率更其孙父子一家笔法遒劲至今遗刻墨妙辉映孙吉刺史与安福令因为吉人表表着姓防在诸邑谱牒断亡文忠叙畧碑于泷冈但本一祖不分殊乡曾云仍莫可尽详我家上世诗书绍读元祐绍圣犹贯安福监簿再贡郡籍所録繇儒行迁城西九曲暨屋凝晖四世居之门户未坠一卷是贻尔祖予父予父予师亹亹诲言开其识知载色载笑匪怒伊教谓我务本迟我计效惟其善行是则是效嗟予小子曷追来教方寸之吉上帝实临固应流庆式克至今尔曹何恃尔祖此心庶防烝尝世世居歆演也既冠幸而克念其幼学言长育以渐独尔浚乎劳我训检歳月侵夺童习未厌尔为予后望尔成人失今不学何以立身静坐沈思得义之真胸无义理靣有俗尘汝不静坐东西其走放心不闲外物易诱汝不沈思不心而口辟之嚼蜡所得何有至于文思有塞有通初如凿井畚土劳功得泉可汲浑初清终一日开明何有昏防尔后念哉予念思苦无此诗书无此门户尔食何耕惟学尔土尔居何覆惟学尔宇尔视尔父舎学何营有如不学无恃以生学为君子尔为令名不学下愚身辱家倾视尔儿嬉我心孔悼尔为予子使我忧恼儒冠而易羞及祖考咎将谁归诲尔不早歳聿其周复见春初少者日壮念之惕如过时失训予责有余有人心者尚感此书







　　巽斋文集卷二十七
