　　钦定四库全书　　　　　集部二
　　欧阳行周文集　　　　　别集类一【唐】
　　提要
　　【臣】等谨案欧阳行周文集十巻唐欧阳詹撰詹字行周泉州人举进士官至四门助教事迹具新唐书文萟传其集有大中六年李贻孙序称韩侍郎愈李校书观洎君并数百嵗杰出今观詹之文与李观相上下去愈逺甚葢此三人同年举进士皆出陆防之门并有名声其优劣未经论定故贻孙之言如此然詹之文实有古格在当时纂组排偶者上韩愈为欧阳生哀辞称许詹甚至亦非过情也王士祯池北偶谈尝摘其自明诚论尹喜自明诚而长生公孙宏自明诚而为卿张子房自明诚而辅刘公孙鞅自明诚而佐嬴诸句以为离经畔道其説信然然宋儒未出以前学者论多驳杂难以尽纠亦存而不论可矣愈称闽举进士自詹始王应麟谓黄璞闽川名士传詹之前已有薛令之林藻攷之登科记璞所传诚然愈言为误葢古事可资典籍近事惟据见闻沈括沈辽吕祖谦皆一代名流而宋人或误称其世系则愈之失攷固亦不足怪矣乾隆四十三年六月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀







　　欧阳行周文集原序
　　欧阳君生于闽之里防为儿孩时即不与众童亲狎行止多自处年十许嵗里中无爱者每见河滨山畔有片景可采心独娯之常执巻一编忘归于其间逮风月清晖或暮而尚留窅不能释不自知所由葢其性所多也未甚识文字随人而问章句忽有一言契于心移日自得长吟髙啸不知其所止也父母不识其志每尝谓里人曰此男子未知其指何如要恐不为汩没之饥氓也未知为吉凶邪乡人有览事多而熟于闻见者皆贺之曰此若家之寳也奈何虑之过欤自此遂日日知书伏圣人之教慕恺悌之化达君臣父子之节忠孝之际唯恐不及操笔属词其言秀而多思率人所未言者君道之容易由是振发于乡里之间建中贞元时文词崛兴遂大振耀欧闽之乡不知有他人也防故相常衮来为福之观察使有文章髙名又性颇嗜诱进后生推拔于寒素中唯恐不及至之日比君为芝英每有一作屡加赏进游娯燕飨必召同席君加以谦德动不逾节常公之知日又加深矣君之声渐腾于江淮已达于京师矣时人谓常公能识真寻而陆相贽知贡举搜罗天下文章得士之盛前无伦比故君名在榜中常与君同道而相上下者有韩侍郎愈李校书观洎君并数百嵗杰出人到于今伏之君之文新无所袭才未尝困精于理故言多周详切于情故叙事重复宜其司当代文柄以变风雅一命而卒天其絶邪君于贻孙言旧故之分于外氏为一家故其属文之内名为予伯舅所著者有南阳孝子传有韩城县尉防壁记有与郑居方书皆可徴于集故予冲幼之嵗即拜君于外家之门太和中予为福建团练副使日其子槚自南安抵福州进君之旧文共十编首尾凡若干首泣拜请序予诺其命矣而词竟未就槚微有文又早死大中六年予又为观察使令访其裔因获其孙曰澥不可使欧阳氏之文遂絶其所传也为题其序亦以卒后嗣之愿君名詹行周其字云福建等州都团练观察处置等使正议大夫使持节都督福州诸军事福州刺史兼御史中丞上柱国赐紫金鱼袋李贻孙撰













　　钦定四库全书
　　欧阳行周文集巻一　　　唐　欧阳詹　撰赋
　　出门赋
　　岀门辞家也人有志而斯逞予纷然而逺游别天性之至慈去人情之好仇严训诫予以勿久指蒲栁以伤秋弱室咨予以遄归目女萝而起愁心眷眷以纒绵泪浪浪而共流惕怀安以败名曾何可以少留于是驱忠信以为车执艺业以为贽越三江逾五岭望尧旌而求试庶亦呈功取爵建德扬名获甘旨而报勤光昼锦以回衡如弧斯张如鸟斯征射百步而期中飞三年而必鸣飃天寒峥嵘嵗晚鹊聨翩以不定蓬悠扬而自转逮前程之尚遥顾所离而日逺事纷挐以争防情交戾而不和退藩篱则弱羽恋于云路激龙门则纤鳞限乎尺波身违日日之晨昏恋凄凄而莫遣亲益年年之羸老思摇摇而若何慜灵輙于困穷举冀缺于垄亩一仁声之永大一孝徳之兹久伊锡类以拯穷岂今无而昔有尔乃循否泰以俟命黙风尘以怆艰苟疏溟以纳流愿覆篑以成山路实多岐丝无定色任黄之濡染信疆理之南北管因媒而解缚越自遇而升车虞先荣而后悴姜始巻而终舒伤哉数子之税驾吾未知其所如
　　石韫玉赋【清润积中光华外发】
　　荆山之石兮玉在其中和氏未异兮追师不攻内抱贞明蓄珪璋而自异外封硗确与砮砺而攸同纷尔千峯块然一石石居山而有纇玉处胎而无迹昭彰奇彩象鸾镜之犹埋特达英姿状蠙珠之未拆齐草木之偕贱叠泥沙而共积瓌材则韫精气时扬结白虹于林薄浮清气于岩冈多见已形空知六瑞之贵罕穷未朕谁分十仞之光混瘗嵌岩沈蒙翳荟同夫有智怀其有以若无侔彼不争守厥屯而俟泰明其内晦其外将藏器以待知不干物以招害原夫石则称坚而可转玉则受琢而凝清日遇良工一则有顺而无固时惟哲后一则无胫而前呈我唐文武建元成康绍获王母之玉琯致淮夷之琛賮向华池而効色从温树以流润伊抱璞之未闻亦梯山之自进佳粱糅粃黄金在沙必簸糠而飏砾冀取实以除华雕琢傥行辉章希发愿同三献之纳庶免再来之刖
　　回鸾赋
　　夫何防一人兮将凝帖乎万方神其精而杰其质兮赫赫魏魏以昻昻应千年之寳歴承八圣之重光道为纪德为纲仁为宅义为防化悠悠而荡荡风习习以洋洋沐雨露以蕃昌烛日月以偕康癸亥之嵗大皥司政乃作幸于西顺上帝之令将行曰相彼元元以哲后为父母视淫君犹刍狗予其在德则庶民皆予之子也伊重闗击柝虞谁而守乎予其不淑则骨肉实予雠敌也虽金城汤池于予何有乎四门大开七寝停惊飏凛凓以风清寂澄凝而月静于时厥有顽民从愚至逆假鸿恩以出入弄神器于间隙于是天忿地怒人惨神恻积愤气以交冲叠寃心以潜逼灾变流演妖氛充塞山河列以长晦日月在而无色明则士庶幽则灵只豚鱼有识草木无知企喁喁以嗷嗷望我后之来仪如孺子之忆慈亲焉如涸鳞之念长津焉如枯苗之待膏雨焉如笼鸟之仰林莽焉既而文物无荒声明有素木叶犹飞金风未暮圣泽西浃天顔东顾廻旂旗整銮辂雨师启途风伯前驱丰隆布令烈缺行诛神功莫仇天力谁虞栉缤纷于瀴溟骈骆驿乎虚无洗地轴拂天衢殱有罪福无辜雰霾扫荡于寰区尘埃涤濯乎皇都元凶不戮而沦痛品物未觐而遥苏尔其灵物既光乗舆乃从云车烟驭春心日容郁霏霏以葳蕤辉熠熠以严颙祥风以淫淫瑞色靉靉而溶溶蒙笼焉虹霓之萦仪鳯髣髴焉江雾之送游龙若夷若夏乃愚乃贤振振骈骈殷殷阗阗巷如流以汤汤野若草而芊芊云浮巨岳水集洪川至喜翻悲含泪而前曰自沐化冥冥绵绵如载于天如饮于泉卒嵗永年皆调自然异日殷忧方昭厥由归欤归欤人待其居是日也皇帝乃辟金门升紫宫宣睿旨奬天衷熈乎若微雷淑气畅昆虫芬乎若韶光丽景发青葱下蟠厚地上洽穹扶桑而西虞泉而东百福交通万彚大同白日三舍以逡巡瞪不征以融融南山万岁以争呼颔若动而崇崇至矣哉之德也深乎大乎滂乎沛乎尔其汪濊乎可谓上合天经下叶神灵旁统神明中获人情故能不守有与之守不争有与之争此一举也足见天地之心足辨人神之意谅无党以无偏唯夫道德之比者也
　　将归赋
　　忆求名于薄艺曾十稔以别离才还乡之半龄又三年于路歧红顔匪长白日如驰苒苒皆尽悠悠为谁亲有父母情有闺闱居唯苦饥行加相思加相思兮宁苦饥辞家千里心与偕归南省之兰北山之薇一芳一菲何是何非归去来兮秋露霑衣
　　王者宜日中赋【以题为韵】
　　杲杲者日中则重光烛生生于有晦暖物物以无疆人在下君体阳故法之象之宜诸帝王亭然止六合居中赫矣洞九霄临下取其正谅无邪僻之徒仿其明讵有幽隂之者瞻端严则体率慕光昭以心冩想照弥乎八纮庶化覃于九野观夫髙舂始上虞泉未移面方舆而再朗防圆昊以重规有隼之墉匿寸隂而影尽无禽之井透百尺以光披含灵亹亹处植离离宂有向阳之戸柯无不煦之枝伊体元在已有国于斯形厥功以居大固其义之攸宜况日则类王王实况日道符罔二理契惟一当其食昃用贬膳以去县仰以髙明直弃俦而背匹是以如之致唐尧之盛假之在周易之丰暮非乏照朝亦有融或背篱东之蛰或遗山右之蒙掩彼不言黜履邪而有蔽放兹取则贵无偏以处中正不正通难通可以励垂衣之圣政可以激御逺之神聪者也我皇祗若髙穹保兹洪祚顺三辰之耿耀稽八卦之明谕觌兢庄霑煦妪美盛徳之形容遂屏营而作赋
　　瑾瑜匿瑕赋【物无终美舍短从长】
　　玉之美者其曰瑾瑜虽特达之自有岂玼瑕之则无菲食其端葑采其下苟当无而可用谅在人而罔舍况服饰所珍礼容攸假五德人尚居然总之百寳物雄又其尤者只如夷吾委质曲逆从王一则措其所短一则举其所长伊十仞之可贵讵一眚而为伤是故异比荆山竒同郑市纵青蝇之下防有白虹以旁起琢中良工佩宜君子尔若恶其细而弃其大我则扬其表而掩其里矧乃珪或致磨璧当可指终詶九年之积不损连城之美朂矣乎韫独明之见宰万物之工覩其材而辨其器履其始而知其终建莫大之勲与攸攸既异收稀代之寳将琐琐宁同砮璞自充散材徒郁苟无分寸之痕翳罔有寻尺之盘屈莹乏光华绂乖音律攻之有旷乎日力斵之不益于人物空知有玷与无疣岂不道疏而理拂至刚也必时时而外缺至清也乍浑浑而罔容考瑾瑜之含匿亦厥义之云从不然者黄已疲奚复骋乎千里轮囷则病焉得用于九重瑜之体全者则稀瑾之无瑕者亦罕惟追师之鉴选纳尺长而寸短
　　徴君洪涯子图赋【云际长枕以表贞节】
　　矫矫徴君居幽行闻朗咏尧年之日栖迟姑射之云英英时杰好竒艺絶规穷图绘之能写得隐沦之哲岂不以怀材习技我蕴跨俗之工履道全真彼有过人之节者也观夫杖藜载酒面石依松尽是山中之意全移物外之踪入室终窥知裂缯而画出升堂始睇疑在野而相逢实黙如言如行实止萝纎纎以垂防草青青而借履洋乎令闻昭晣得其所由俨夫仪形髣髴知其所似原夫贤达作范丹青立程将模前而示后必体物而归诚服惟身表容实心旌对冰雪之顔覩兰蕙之缨暗识伯夷之防遥怜虞仲之贞知身已识看画如生矜且复庄若北辰之有识贪之与欲同在日之无情形似植以亭亭衣如风而曳曳临诸瑶席之上想彼云林之际万物方秀千峯初霁神飘飘而自逺身悠悠而不系我之心矣惟贤允臧披图画于是日得夫君乎此堂乃知君之于德也大画之于工也长画非君无以展其妙君非画莫得扬其光物有相假不其昭彰揆人事之美恶论功庸之伙少伊画也可以称智者之兼惟君也可以作真人之表者也
　　明水赋【化无宰至精感通】
　　智之不测有明水焉方诸在手圆月居天象质遐分则迢遥而逈逺英华潜合遂滴沥以流涟可谓妙自斯妙之又此道也自何而生彼灵也从何而借越杳杳之苍旻阻防防之永夜望蟾魄而光彩殊流端蛤形而清冷忽下等阳燧之通感实柔祗之秘化岂不以我惟阳德伊乃隂徒精灵合契气类相符共禀坤而配坎谅交津以有濡兹理焉自取之乎必有斯水也遂生之于本无精洁可嘉清明斯在湛玉壶以无垢入牺罇而有待处罍实爵今则由于鬯人置下升堂已不闗乎真宰稽乎所自原夫所致临庭目击虽从隂鉴而来向月心祗又似上天而至来莫我挈至莫我精弃本不仁故存名而曰水从宜酌号遂表性而称明信可荐宗祏郊上清故得归先嵗享告帝功成冠三酒而首进掩五齐以先行招百神之景福致万姓之元祯无益于人鄙玉浆于夜漏自求其逸哂珠露于金茎游原习坎固有感处陆浮空不无通龙吟云而致雨虎啸谷而来风动无千里之效润才百里之功讵若以握中之琐细向天上之朣胧精液下融神人以崇而福禄攸同者也
　　春盘赋【裁红晕碧巧助春晴】
　　多事佳人假盘盂而作地疏绮绣以为春丛林具秀百卉争新一本一根叶陶甄之妙致片花片叶得造化之穷神日惟上春时物将革栁依门而半绿草连河而欲碧室有慈孝堂居斑白命闻可续年知暗惜研秘思于金闺同献夀乎瑶席昭然斯义哿矣而明春是敷荣之节盘同馈荐之名始曰春兮受春有未衰之意终为盘也进盘则奉养之诚傥观表以见中庶无言而见情懿夫繁而不挠类天地之无巧杂且莫同何才智之多工庭前梅白蹊畔桃红指掌而幽深数处分寸则芳菲防丛呼噏旁临作一团之朝雾衣巾暂拂成万树之春风原其心匠始规神谋创运从众象以遐览总羣形而内蕴彼有材实我则以短长小大而谋彼有文华我则以黄赤白而晕故得事随意制物逐情裁凝神而珍竒竞集下手而芳馨乱开不然者欲翫扶疎须买青山以树要窥菡萏待疏绿沼而栽将以缓愁予之思将以逞吾人之才此一作也察其所由稽其所据匪徒为以徒设诚有裨而有助者也
　　藏冰赋【西陆朝觌方出之也】
　　晚日离斗兮昏星见奎鸿向北兮龙角徂西天子虑曾冰以为灾辟凌隂而大纳山人于其时而贡职庶寿域以同跻黑牡既馨已祝人惟在土侔有赋以归王物或称琛类无胫而奔陆凿涸沍于穷壑闭重泉乎夏屋炯乎干将之出地灿乎连城之韫匵尔乃东风月仲之节西陆晨觌之朝荐明灵于寝庙颁有位乎中朝光可鉴形鄙照车之寳楚清能御暑轻箑脯之珍尧向玉堂以孤莹镇琼筵而自昭助微凉于长簟回烦燠于炎颷神以之而飨集君臣以之而利饶岂止疾雷不震凄风不飘致两仪之交泰作六气之和调而已哉冰之藏也旨意可稽冰之赋焉英华可觌休宗社之成礼畅乾坤而树绩顺时元吉为我政之恒孚悖道致尤宁鲁臣之屡折六合苍苍万物攘攘讵无时啓亦有时藏绎其功而此譬于厥德而何方劲挺金相贞清玉质展其用无愧于明时韫其光不欺乎暗室平凛冽以冬入涤赫曦而夏出穿杨发彼观国于兹防鬻三冬之学又当二日之时业属辞以比事遂含毫而赋之
　　怀忠赋【并序】
　　丙寅嵗因受谴季冬之月次于殷墟歴闗龙逢墓焉昔聆其风未尝不回肠霣涕覩夫茔垄心又增伤遂写愤于言为赋以吊先生以忠谏致命故以怀忠命篇其辞曰天生彼辛兮用殱覆于商家欲悠悠而罔极毒浩浩其无涯无辜殒身肆市朝之若莽有道并命委炮烙以如麻伊先生之谔谔为酷烈之所加尝披图于往载每废巻以兴嗟萧条旧邑漭沧空陂陷陵成坎古木无枝或人曰此其墓也又一倍以增悲呜呼麟非腾噬之俦讵豺狼之共穴凤实仁灵之类岂鹰鹯之同列惟玉石之不分亦薰莸之自别是以謇謇心竞昻昻面折彼炎炎之原燎信扑之而不灭宁归死以申怀不贪生而结舌痛矣哉古人有言辅仁者天福善者神胡为是日力不如人使典章之不信俾忠义之虚勤律中大吕日临防谷风飕飕于衰草烟茫茫乎平陆思凄凄而填臆泪淫淫以盈目义则非其知友亲故逺夫骨肉节临危而不挠行于艰而弥笃惟其有之是以伤之而恸哭
　　律和声赋【见象声律以和万方】
　　咏声周兮律声遍人心厚兮国风变伊在尧之既引我得夔而斯见哀思虑始安和追往宗伯官也择人乎有才正始化焉选音于无象缀咸池之雅韵去桑间之末赏图风普以雨周算天长而地广律则以宫激征咏则从浊扬清且惩流而反正常诫险以归平若近若逺非幽非明类无臭等无声信矣惟时与四时而德洽纯如合莫弥六合以文成善咏者声应声者律防髙低以齐奏谐疾徐而竝出迹不得寻功如何述为灾为眚曾莫奉于淫后调阳序隂屡见资乎圣日故得之者体圆御方失之者亡禋絶祀比屋可戮桀纣罔测其所由率土可封尧舜固知其所以不然者移风之言曷谓易俗之训则那我所以清六管顺赓歌载唱载吹匪埙箎之独叶一张一弛岂琴瑟之空和八纮有截四海无波物阜人蕃虽归之乎至德鸟来兽舞盖于斯而靡他其理微其用逺论有助也侔大君之得一考无情焉同八风之吹万可谓我咏斯畅我律斯藏发扬六气孕育羣方处植者以之而实含识者于焉而夀昌彼昆连与栗陆复何道而称皇















　　欧阳行周文集巻一
　　钦定四库全书
　　欧阳行周文集巻二　　　唐　欧阳詹　撰杂著
　　李评事公进示文集以诗赠之
　　风雅不坠地五言始君先希微嘉防章杳河梁篇理蔓语无枝言一意则千往来更后人浇荡醨前源倾筐实不收朴华争繁大敎防微旨哲人生令孙髙飚激頽波坐使横流翻昔日越重阻侧聆沧海传逮兹觌清扬幸覩青琅编泠泠中山醇片片昆邱璠一杯有余味再览增光鲜对寳岂皆鉴握鞶良自妍吾其告先师六义今还全
　　蜀中将回留辞韦相公
　　宁体即云构方前恒食玉贫居岂及此要自怀归忆在梦闗山逺如流嵗华逼明晨首乡路迢逓孤飞翼太原旅怀呈薛十八侍御齐十二奉礼
　　前来称英俊有食主人鱼后来曰贤才又受主人车伊予亦投刺恩煦胡雕疎既覩主人面又献主人书糊口百家周赁庑三月余眼见寒序臻坐送秋光除西日惄饥肠北风集絺裾升堂有知音此意当何如
　　初发太原途中寄太原所思
　　驱马觉渐逺回头长路尘髙城已不见况复城中人去意既未甘居情谅多辛五原东北晋千里西南秦一屦不出门一车无停轮流萍与系匏早晚期相亲
　　咏德上韦检察【即韦相之弟也】
　　少华类太华太室似少室亚相与丞相亦复无异质渟如月临水潇若松照日辉影互光澄隂森两葱郁连城鸾鳯分同气鱼龙出并力革夷心通筹整师律英豪愿回席蛮貊皆屈膝中外行分途寰瀛溥清谧
　　寓兴
　　桃李有竒质樗栎无妙姿皆承庆云沃一种春风吹美恶苟同归喧嚣徒尔为相将任造聊醉手中巵
　　自怀州却赴洛途中作
　　惆怅策疲马孤莲被风吹昨东今又西冉冉长路岐岁晚树无叶夜寒霜满枝旅人恒辛苦防寞天何知
　　晨装行
　　村店月西入山枝鵊声求灯彻夜席束装事晨征寂寂人尚眠悠悠天未明岂无偃息心所务前有程江夏留别辛三十时自襄阳同舟而下予归闽辛从此赴举
　　弭棹已伤别不堪离绪催十年一心人千里同舟来乡路予尚逺客程君未回将何慰两端互勉临歧材
　　徐十八晦落第
　　嘉谷不夏熟大器当晚成徐生异凡鸟安得非时鸣汲汲有攸为驱驱无本情懿哉苍梧鳯终见排云征
　　送袁秀才下第归毗陵
　　羸马出都门脩途指江东闗河昨夜雨草木非春风矢舍虽未中璞全终待攻层霄秋可翔岂不随髙鸿
　　闻邻舍唱凉州有所思
　　有伊善凉曲离别在天涯虚堂正相思所妙发邻家声音虽类闻形影终以遐因之憎逺怀惆怅菖蒲花赋得秋河曙耿耿送郭秀才赴举杂言
　　月没天欲明秋河尚凝白皑皑积光素耿耿横虚碧南斗接北辰连空蒙鸿洞浮髙天荡荡漫漫皆晶然实类平芜流大川星为潭底珠云是波中烟鸡鸣漏尽东方作空曲苍苍晓星落鴈呌疑从清浅惊鴈声似在防洄泊并州细侯直下孙才膺秋赋怀金门念排云汉将飞翻仰之踊跃当华轩夜来陪饯欧阳子偶坐通宵见深旨心知慷慨日昭囘前程志在青防里
　　述德上兴元严仆射二首
　　山横碧立竝雄岷大阜洪川共降神心合云雷清祸乱力回天地作阳春非熊德媿当周辅称杰功慙首汉臣何幸腐儒无一艺得为门下食鱼人
　　又
　　推车阃外主恩新今日梁州草遍春玉色据鞍双节下扬兵百万路无尘
　　春日途中寄故园所亲
　　客路度年行故园未云返悠悠去源水日日祗有逺始叹秋叶零又看青草晚寄书南飞鸿相忆剧乡中
　　汝川行
　　汝坟春女蚕忙月朝起采桑日西没轻绡裙露红罗袜半蹋金梯倚枝歇垂空玉腕若无骨映叶朱唇似花发相欢谁是游冶郎蚕休不得歧路旁
　　许州途中
　　秦川行尽颍川长呉江越岭已同方征途烟茫茫未得还乡伤近乡随萍逐梗见春光行乐登台鬭在旁林间啼鸟野中芳有似故园皆断肠
　　铜雀妓
　　萧条登古台回首黄金屋落叶不归林髙陵永为谷妆容徒自丽舞态阅谁目呜咽繐帷前歌声苦于哭
　　题严光钓台
　　弭棹歴陈迹悄然闗我情伊无昔时节岂有今时名辞贵不辞贱是心谁复行钦哉此溪曲永独英风声福建送郑楚材赴京师【时观察刘公亮有感激之意】
　　美人河岳灵家本荥水濆门承若兰族身韫如琼文早折青桂枝俯窥鸿鹄羣尔来丹霄姿逺逐苍梧云有伊光鉴人惜兹瑶蕙薰中酣前激昻四座同氛氲海郡梅霔清山邮炎景曛回翔罢南游鸣唳期西闻秦塞鸾鳯征越江云雨分从兹一别离伫致如尧君
　　和严长官秋日登太原龙兴寺阁野望
　　百丈化城楼君登最上头九霄回栈路八到视并州烟火遗尧庶山河启圣猷短垣齐介岭片帆指汾流清铎中天籁哀鸿下界秋境闲如道胜心逺见名浮岂念乗肥马方应驾大牛自怜蓬逐吹不得与良游
　　陪太原郑行军中丞登汾上阁中丞诗曰汾楼秋水阁宛似倒阊门惆怅江湖思惟将南客论南客即詹也輙书即事上答
　　并州汾上阁登望似呉阊贯郭河通路萦村水逼乡城槐临枉渚巷市接飞梁莫论江湖思南人正断肠送潭州陆户曹之任户曹自处州司仓除
　　三语又为掾大家闻屈声多年名下人四姓江南英衡岭半天秀湘潭无底清何言驱逺车去有蒙庄情
　　送少微上人归德峯
　　不负人间累栖身任所从灰心闻密行菜色见羸容幻世方同悮深居愿继踪孤云与禅诵到后在何峯荆南夏夜水楼怀昭邱直上人云梦李莘
　　无机成旅逸中夜上江楼云尽月如练水凉风似秋鳬声闻梦泽黛色上昭邱不逺人情在良宵恨独游
　　送髙士安下第回岷南宁亲
　　偕隐有贤亲岷南四十春楼云自匪石观国暂同尘就养思儿戏延年爱鸟伸还看谢时辈又作颍阳人酬裴十二秀才孩子咏【裴拜曰待看成器后折取桂林余】
　　算日未成年英姿已襃然王家千里后荀氏八龙先葱蒨松犹嫩清明月渐团将何一枝桂容易赏名贤
　　旅次舟中对月寄姜公【此公丁泉州门客】
　　中宵天色净片月出沧洲皎洁临孤岛婵娟入乱流应同故园夜独起异乡愁那得休篷转从君上庾楼
　　御沟新柳【贞元八年及第省试】
　　东风韶景至垂栁御沟新媚作千门秀连为一道春柔荑生女指嫩叶长龙鳞舞絮回青岸翻烟拂绿苹王孙初命赏楚客欲伤神芳意堪相赠一枝光逺人
　　同诸公过福先寺律院宣上人房
　　律座下朝讲昼门犹掩闗叨同静者来正值髙云闲寂尔方丈内莹然虚白间千灯智惠心片玉清羸顔松色落深井竹隂寒小山晤言流曦晚惆怅归人寰
　　咏德上太原李尚书
　　那以公方郭细侯并州非复旧并州九重帝宅司丹地十万兵枢拥碧油锵玉半为趋阁吏腰金皆是走庭流王褒见德空知颂身在三千最上头
　　及第后詶故园亲故
　　才非天授学非师以此成名曩岂期杨叶射频因偶中桂枝材美敢当之称文作艺方慙德相贺投篇料媿词犹着褐衣何足羡如君即是载鸣时
　　除夜长安客舍
　　不寐宵仍寝如流嵗又迁望家思献寿算甲恨长年虚牖传寒柝孤灯照絶编谁应问穷辙泣尽更澘然
　　早秋登慈恩寺塔
　　寳塔过千仞登临尽四维毫端分马颊墨防辨蛾眉地逈风弥天长日久迟因髙欲有赋逺意惨生悲
　　许州送张中丞出临颍镇
　　心诵隂符口不言风驱千骑出辕门孙呉去后无长策谁敌留侯直下孙
　　蜀门与林蕴分路后屡有山川似闽中因寄林蕴蕴亦闽人也
　　村步如延寿川源似福平【延夀福平皆闽中川原之名延夀即蕴之别墅在焉福平即予之别墅在焉】无人相与识独自故乡情
　　乐津店北陂
　　婵娟有丽玉如也美笑当予系予马罗帷碧簟岂相容行到山头忆山下











　　欧阳行周文集巻二
　　钦定四库全书
　　欧阳行周文集巻三　　　唐　欧阳詹　撰杂著
　　益昌行【幷序】
　　贞元年中天子以工部郎中兴元少尹呉兴沈公长源牧利州其为政五年予旅游由于利覩人安俗阜钦所以美作诗一章利州故益昌郡也目曰益昌行诗曰驱马至益昌倍惊文俗和耕夫垄上谣负者途中歌处处川复原重重山与河人烟遍余田时稼无闲坡问业一何脩太守德化加问身一何安太守恩怀多贤哉我太守在古无以过爱人甚爱子理邦如理家云雷既奋腾草木遂萌芽乃知良二千德足为国华今时固精求汉帝非徒嗟四气有青春众植伫扬葩期当作説霖天下同滂沲
　　题华十二判官汝州宅内亭【幷序】
　　覩居处翫好则才不才了然可知如华斯亭华岂常人欤规画既髙圬塓有洁媚以花草清以竹木绮庵澹琅玕森然墙外人寰入门云林使人心以之闲神以之逺华朝于斯夕于斯心不朗神不王其可得乎则虚廓其灵恬淡其性由才不才矣非逃名逺世方曰防搜贤哉华未展襟怀视于斯则昭然在前矣予既游且尚诗以美之众君子其以为然亦宜相广诗曰
　　髙居胜景谁能有佳意幽情共可欢新栁绕门青翡翠脩篁浮径碧琅玕步兵阮籍空除屏彭泽陶潜谩挂冠只在城隍也趋府岂如吾子道斯安
　　奉和太原郑中丞登龙兴寺阁
　　青窻朱户半天开极目凝神望几回晋国頽墉生草树皇家瑞气在楼台千条水入黄河去万防山从紫塞来独恨侍游违长者不知髙意是谁陪
　　太原和严长官八月十五日夜西山童子上方翫月寄严中丞少尹
　　西寺碧云端东溟白雪圑年来一夜翫君在半天看素魄当怀上清光在下寒宜裁济江什有阻惠连欢
　　覩亡友李三十观秭归镇壁题诗处
　　旧友亲题壁上诗伤看缘迹不缘词门前犹是长安道无复回车下笔时
　　题秦岭
　　南下斯湏隔帝乡北行一步掩南方悠悠烟景两边意蜀客秦人各断肠
　　自南山却赴京师石臼岭头即事寄严仆射
　　鸟企虵盘地半天下窥千仞倒浮烟因髙回望沾恩处认得梁州落日边
　　与洪孺卿自梁州回途中经骆谷见野果有闽中悬壶子既同采摘用呈之洪亦闽人
　　青苞朱实忽离离摘得盈筐泪更垂上德同之岂无意故园山路一枝枝
　　出蜀门
　　北客今朝出蜀门翛然领得入时魂游人莫道归来易三不曾闻古老言
　　韦晤宅听歌
　　服制虹霓鬓似云萧郎屋里上清人等闲逐酒倾杯乐飞尽虹梁一夜尘
　　与林蕴同之蜀途次嘉陵江认得越鸟声呈林林亦闽中人也
　　正是闽中越鸟声几回留听暗沾缨伤心激念君深浅共有离乡万里情
　　送闻上人游嵩山
　　二室峯峯昔愿游从云从鹤思悠悠丹梯石磴君先去为上青防最上头
　　永安寺照上人房
　　草席蒲团不扫尘松间石上似无人羣隂欲午钟声动自煑溪蔬养幻身
　　读周太公传
　　论兵去商虐讲德兴周道屠沽未遇时岂异兹川老
　　山中老僧
　　笑向来人话古时绳床竹杖自扶持秋深头冷慵将剃白黑苍然髪到眉
　　赠鲁山李明府
　　外户通宵不闭闗抱孙弄子万家闲若将邑号称贤宰又是皇唐李鲁山
　　泉州赴上都洛阳亭留别舍弟及故人
　　天长地濶多岐路身即飞蓬共水萍疋马将驱岂容易弟兄亲故满离亭
　　送张骠骑邠宁行营
　　寳马雕弓金仆姑龙骧虎视出皇都扬鞭莫恠轻边骑曾在渔阳敌万夫
　　题梨岭
　　南北风烟即异方连峯危栈倚苍苍哀猿咽水偏髙处谁不沾衣望故乡
　　题第五司户侍御
　　曾称野鹤比羣公忽作长松向府中骢马不骑人不识冷然三尺别生风
　　秋夜寄济上人
　　尚被浮名诱此身今时谁与德为邻遥知是夜檀溪上月照千峯为一人
　　观送葬
　　何事悲酸泪满巾浮生共是北邙尘他时不见北山路死者还曾哭送人
　　宿建溪中宵即事
　　蕯防一席眠还坐蛙噪萤飞夜未央僮仆舟人空寂寂隔帘微月入中仓
　　建溪行待陈诩【予先发福州陈续发中路待之不得】
　　偕行那得防心期先者贪前后者迟空忆丽词能状物每看竒异但相思
　　题王明府郊亭
　　日日郊亭启竹扉论桑劝稼是常机山城要得牛羊下方与农人分背归
　　塞上行
　　闻説胡兵欲利秋昨来投笔到营州骁雄已许将军用边塞无劳天子忧
　　回别业留别郭中诸公
　　千山江上背斜晖一径中峯见所归不信扁舟回在晚宿云先己到柴扉
　　九日广陵同陈十五先辈登髙怀林十二先辈
　　客路重阳日登髙寄上楼风烟今令节台阁古雄州泛菊聊斟酒持萸懒挿头情人共惆怅良久不同游
　　九日广陵登髙怀邵二先辈
　　簪萸泛菊俯平阡饮过三杯却惘然十嵗此辰同醉友登髙各处已三年
　　薛舍人使君观察韩判官侍御许雨晴到所居既霁先呈即事
　　江臯昨夜雨收梅【江南夏雨曰梅】寂寂衡门与钓台西岛落花随水至前山飞鸟出云来观风驷马能言驻行县双旌许蹔回岂不偶然聊为竹空令石迳扫莓苔
　　除夜侍酒呈诸兄示舍弟
　　莫叹明朝又一春相看堪共赏兹身悠悠寰宇同今夜膝下传杯有防人
　　元日陪早朝
　　斗柄东回岁又新邃旒南靣挹来宾和光髣髴楼台晓休气氛氲天地春仪籥不唯丹宂鸟称觞半是越裳人江臯腐草今何幸亦与恒星拱北辰
　　题延平剑潭
　　想象精灵欲见难通津一去水漫漫空余昔日凌霜色长与澄潭白昼寒
　　晓泊漳州营头亭
　　回峯叠嶂绕亭隅散防烟霜胜画图日暮华轩巻长箔太清云上对蓬壶
　　答韩十八驽骥吟
　　韩十八驽骥吟原诗云驽骀诚龌龊市者何其稠力小苦难制价微良易酬渴饮一斗水饥食一束刍嘶鸣当大路志气若有余骐骥生絶域自矜无匹俦驱牵入市门行者不为留借问价几何黄金比嵩邱借问行几何咫尺视九州饥食玉山禾渴饮醴泉流问谁能为御旷世不可求惟昔穆天子乗之极遐游王良执其辔造父挟其辀因言天外事恍惚使人愁驽骀谓骐骥饿死余尔羞有能必见用有徳必见收孰云时与命通塞皆自由骐骥不敢言低回但垂头人皆劣骐骥共以驽骀优喟余独兴叹才命不同谋寄诗同心子为我髙声讴
　　故人舒其愤作尔驽骥篇驽取易售陈骥以难知言委曲感既深咨嗟词亦殷伊情有逺澜余志游其源室在周孔堂道适尧舜门调雅声寡同途遐势难翻顾兹万恨来假彼二物云贱贵而贵贱世人良共然芭蕉一叶妖茙葵一花妍异无材实资手植堦墀前楩楠十围瑰松栢百尺坚罔念栋梁功野长邱墟边伤哉昌黎韩焉得不迍邅上帝本厚生大君方建元实将庇羣甿庶此规崇轩班尔图永安抡择其精专君看广厦中岂有庭前萱
　　智达上人水精念珠歌
　　水已清清中不易当其精精华极何宜更复加磨拭良工磨拭成贯珠澄洞澈看如无星辉月耀莫之逾骇鸡照乗徒称殊上人念佛泛真谛一佛一珠以为计既指其珠当佛身亦欲珠明佛像智咨董母访朱公得之玓瓅羣竒中龙龛鹫岭长随躬朝自手持纎掌透夜来月照红绦空穷川极陆难为寳孰説车渠将玛碯连连寒溜下隂轩荧荧露垂秋草皎晶晶彰煌煌陆离电烻纷不常凌眸晕目生光芒我来借问脩行术数日殷勤羡兹物上人视日授微言心净如斯即诸佛
　　赠山南严兵马使【即仆射堂弟也】
　　为鴈为鸿弟与兄如雕如鹗杰连英天旋地转烟云黑共鼓长风六合清













　　欧阳行周文集巻三
　　钦定四库全书
　　欧阳行周文集巻四　　　唐　欧阳詹　撰铭
　　栈道铭【并序】
　　秦之坤蜀之艮连髙夹深九州之险也隂谿穷谷万仞直下奔崖峭壁千里无土亘隔呀絶巉巉防防麋鹿无蹊猿猱相望自三代而往蹄足莫之能越秦虽有心蜀虽有情五万年间夐不相接且秦之与蜀也人一其性物周所宜嗜欲无余源教化无余门可贸迁可亲眤擘坼地脉睽离物理岂造化之意乎天实凝清而成地实凝浊而形当其凝也如镕金下铸腾云上浮空隙有所不周回翔有所不合澄结既定窾缺生乎其中西南有漏天天之窾缺也于斯有兹地地之窾缺也天地也者将以上覆下焘含蓄万灵可通必使而通者也苟有可通而未通则圣贤代其工而通之故有为舟以济川为梯以逾山唯兹地有川不可以舟涉有山不可以梯级粤有智虑以全造立巨衡而举追氏缒悬纑以下梓人猿垂絶防鸟傍危岑凿积石以金刀梁半空于木用斜根玉垒旁缀青泥截断岸以虹矫绕翠屏而龙踠坚劲胶固云横砥平总庸蜀之通涂统岐雍之康庄都邑之能步山川之无胫若水决防如鸿向阳南之北之踵武汤汤跻峨峨以自若临苍苍而不惧繇是贽币遥达人神防同稽礼乐之短长量威力之污隆可王者王可公者公而吹以风或曰受琢之石长存可构之材无穷易刓代蠧斯道也未始有终呜呼为上怀来在乎德为下招德在乎义德义之道如今日则或人之言有孚其反之则石虽存恐不为琢材虽多恐不为构想夫往昔有时而有有时而无是用惕惕天下蚩蚩知圣贤创物之意之人寡明德义固物之道之人稀敢陈两端之要铭诸斯道之左庶主德义者存今日之所履踵武汤者荷古人之攸作铭曰
　　天覆地焘本亦同设大象难全或漏或缺损多益寡圣贤代工彼虽有缺与无缺同惟北曰秦惟南则蜀地缺其间坤维不续斗超岸断屹为两区秦人路絶蜀火烟孤天实不通贤斯有造钻坚剡劲无蹊以道若川匪舟若陆匪车缘危转虚步骤交如构虽在功存亦由德项怫刘怒从完以踣隋落我营自颠而植地非革势才不易林踣植之致惠怨之心勿为斯道不恒勿为斯道可乆礼不以礼可有而无恭不以恭可无而有创之之意如彼固之之物若兹彼知不易兹而易知勒铭道左其同我思
　　陶器铭【并序】
　　尝侍论于长者儳有之曰近代之作玉杯丽则丽矣愚以不如古人之为陶器长者韪之以为知言退而思其所自多亦不沗伊人之誉器以利用道从易简利用者贵无往而不适易简者取立功而匪勤今天下之至富者土也不劳而成者火也夫陶掬壤以制焚蒸以凝就其不劳因其至富不莹而冰清珠晥不鍜而金固石坚一工致功千室以给鬲罍甗缾缶杯盂大穷儋石小极圭撮经鼎镬而自若在燀爇而莫渝满堂絶侈靡之讥提挈无剽杀之患其功则易简也其实则利用也其藏又保安也易简二仪之理利用五行之本保安立身之方执人之方履物之本从天地之理此三皇五帝所以内户不扃外户不闭无为之德所由生也岂夫玉杯之独劣其余孰得而俦焉则刓材搜璞穷山越壑砻磨雕琢铸链丹雘力尽终年之功财殚不訾之产量才升合质忌汤火寘家得奢盈之议中怀生贼害之累其功则非易简也其实则非利用也其藏又非保安也悖二仪之理违五行之本乖立身之方此夏桀商纣所以人人颇邪比屋可戮亡身之祸所由生也省费鲜劳皆备于物德且如彼而人贱之烦人蠧财不周于用祸又如此而人贵之久矣哉世之迷也物有贱而可贵亦有贵而可贱惟贤者能审之小子不幸亿而有中诚背常人之见故为铭以广之铭曰
　　黜汚易抔圣人制器易简作程利用为贵稽诸往载函实攸兴裁因掬壤成假焚蒸不雘不丹不雕不刻自结金坚天然冰色财无害产功匪殚力量尽洪纎用穷幽仄物有千金相异我取不费为利物有积功相崇我取不劳为工物有患汤忌火我取往无不可物有剽杀焚躯我取怀藏不虞心存目视奢寻彼至室满堂盈侈莫我生省庸周用所贱谓何价售勤人所贵者那可贵不贵物失其类失类曰昏虽隆必坠可贱不贱物得其选得选曰明虽幽必见上惟五帝下相三王实有以兴亦有以亡蚩蚩百工孰若我陶敬铭有器永告滔滔有唐故银青光禄大夫行平州别驾马公墓铭【并序】
　　呜呼死也者君子曰终有唐兴元二年六月二十四日银青光禄大夫行平州别驾马公终于京师国丧英才家亡令子家国不幸痛实可知公讳某字某其先京兆扶风人始实赵氏累叶继将多总戎塞下有以因居今为燕之名流曾祖某某官祖某某官父某某官公则某官第某子也积奕世忠贞之庆得隂方严劲之气天骨山峻神葱玉辉有孝有悌闺门以和有信有义州闾以附矛防韫器风云驰声燕赵多竒士公其人也用正直奉筹畧拥旄杖节者尊以果断行正令擐甲执兵者伏前后佐全师大幕不有暂宁方将张翼翔云扬鬐游溟大命不永大病遄及享年三十三秦氏医迟顔生祸促哀哉夫人某处某氏子二人长曰纵次曰绪永思之感至性过人以贞元十二年岁在某月某日大通卜宅于京兆某乡某里某原礼也天长地久堙川堑阜于何不有乃为铭德而志墓云
　　士比常才如瑜在岷燕赵多竒公则其人业继忠贞识资筹略器流瑚琏羽族雕鹗题舆大郡佐律雄师虽犹枉德亦匪孤时南仰抟鹏更期遐飏东观逝水忽兹永往卜远斯及窆于此冈惟宅惟安天长地长
　　有唐故朝议郎行鄂州司仓防军杨公墓志铭【并序】
　　公讳某字某其先闗右农人永嘉过江公自始迁之祖若干代处于闽越曾祖某皇唐循州司马祖某漳州长史父某泉州南安县丞公则南安第若干子长七尺骨目瓌异温良节行所至自昭风神识度羣居不掩六籍外偏好穰苴管子之术永泰中以耕战之法致梁宋军画用有成大厯元年节度使右仆射田公荐授左武卫率府仓曹叅军事在位以贞慎闻公以不仕则坠业躁求则背道或出或处圣人为中依吏部节文敬遵常调大厯八年集授吉州永思县丞兴元元年集授庐州司田叅军贞元二年授鄂州司仓防军累职贞慎如率府仓曹时每罢官待集卜胜屏居晏如也鄂州秩满爱其风土亦心焉贞元十二年冬又合集春赴京师遇疾于途以二月四日终于汝州龙兴县之逆旅时年六十七凡入仕三十一年歴官四政禄非丰俭以足务虽剧通以简上以忠政重下以公平瞩皆白珪无玷朱弦有声呜呼公之材之量如钟含音如水待盛大小当应方圆必答我则不衒人胡不求莫能全展光耀以至殒没悲夫夫保性居业时行则行时止则止道也公昔于名官之理是焉士禄农耕犹生则营若死则已亦道也公昨于岐路之役是焉公存以道始亡以道终至人不违道公以之周旋正决乎善始终者也夫人陇西彭氏戴天之感痛以礼成长子晃次子晕季子杲伏凶之号以至见血以年某月日卜葬某乡某原礼也佳城一闭他时古邱后之人孰知邱中之德墓许有志故为墓志铭庶覩今为古者明斯地泉下有君子焉铭曰
　　一种鳞物神则曰龙一种植物贞则曰松杨公于人彼贞彼神艺术潜引温良内克名不称实禄有负德夭桃信美不能秋敷冬日可爱亦用西徂大期斯来无贤无愚英英杨公与逝川俱下此脩源有形永宅东海西山不易罔易
　　大唐故辅国大将军兼左骁卫将军御史中丞马公墓志铭【并序】
　　墓有志志有铭志记也铭名也名人记墓庶髙岸为谷幽壤或呈情当掩者有所归认斯马公之墓也公讳实字某其先扶风人生于幽州髙祖某官祖某官父某官若干子皆以雄谋果断称公则第三人长八尺有羡雕姿鹗灵霜严壁峻乐而后笑时而后言孝弟忠信分义节槩覩容可见好史学歴代英豪得失皆覈其有不正不直辨论慷慨若加诸已明隂符善司马法起家为范阳军要籍本军疑政画多自出迁千夫长万夫长三军兵马使莫州近边戎数为害本军元帅请统镇之戎逺逃遁莫人大乂拜御史中丞莫州刺史俄蓟州之患如莫州移蓟州蓟人继康摄州刺史贞元初本军之事有大者合议于天子自管内二千石已下择贤能以公当其选天子异其议竒其词决所议答于本军而留近侍拜左骁卫将军宿卫十一年长松在林利锥处囊森竦頴脱锋干独见天子储而将用未有所当贞元十四年寝疾其年七月十一日终于京师常乐里之私第出身从事若干年署职莅官若干政春秋五十一当时俊杰怀材抱器者无不惊呼叹息呜呼骐骥有腾千骋万之足伏乎干将有剸犀截象之铓闭乎匣将用未用一朝变化为骨燕市入泉延平为知人之痛惜公其比欤夫人鴈门郡田氏之女哭泣之慕痛而中礼子六人男五人一先公四人在曰绶曰缜曰某曰某绶三十八缜年十五其余幼稚不言可知女二人一人先公一人在四嵗至性攀号感动飞走以其年十一月一日卜葬于京兆府万年县洪固乡延信里司马村之少陵原礼也其承眷长沙欧阳某执绋及墓就志而铭曰骨肉归土贤愚共门英英马公亦封此原大节大成平生所志贞心壮气松孤壁峙抡择虽致材成则未岑崟苍翠俄摧忽坠脩短无涯伤如之何
　　有唐君子郑公墓志铭【并序】
　　贞元十一年岁次乙亥某月某日清源郡晋江县君子郑公年若干终于其居州闾亲识逺近涟涕重吉人也呜呼杞梓植于深林人虽不知不妨其为天下之材也珠玉碎于重泉人虽未玩不妨其丧天下之寳也公之生则深林之材公之殁则重泉之寳不知而有未玩而亡哀哉公讳晚字季实其先宅荥阳永嘉之迁逺祖自江上更徙于闽今为清源晋江人曾祖某官祖某官父某官太夫人同郡颍川陈氏育者三男三女公则长男也自七八嵗则明敏严洁无复童心洎十二三则温良贞亮有成人之德既冠仪表可观孝悌惠和侔于前哲人望无间时誉皆归凤不近腥龙多自盘优游仁里四十不试詹有若人之妹获配于公公太夫人早世妹不逮事则见公霜露之感蒸尝之敬公尊府君近捐甘防妹及同养则见公晨昏之爱缞斩之至奉公居闺门乡党者十有五年顾詹于公善良内外兼得受命不永其如命何兰芬蕙馨或亦中败惜哉子二人皆防公自在日名之曰彦方彦章詹既在京师不遂抚慰来人有述实孺能号妻亦闻哀有过人礼不逾制窆取逺日堂殡三年以贞元十二年某月日永厝于郡城东偏闻儒里常熟湖之北原礼也妹有逺告咨予题志既忝真懿实旧知人江岭则遐想象不昧取思芳茂为铭以寄铭曰有斐季实君子之祯忠信温良自防而行少不改任长更推诚材植逺林贤产遐壤无知无玩自生自丧骨肉归土用瘗斯原鸣呼斯永栖君子之魂








　　欧阳行周文集巻四
　　钦定四库全书
　　欧阳行周文集巻五　　　唐　欧阳詹　撰记
　　曲江池记
　　水不注川者在薮泽则曰陂曰湖在苑囿则为池为沼苑之沼囿之池力垦而成则多天然而有则寡兹池者其天然欤脩原北峙回冈旁转圆环四匝中成窞坎窙窌港洞生泉潝源东西三里而遥南北三里而近当天邑别卜缭垣未绕乃空山之泺旷野之湫然黄河作其左壍清渭为其后洫襃斜右走太一前横崇山濬川钩结盘护不南不北湛然中渟西北有地平坦弥望五六十里而无洼紫盖凝而不散黄旗郁以常在实陶钧之至造化之功沙汰一气之辰财成六合之日既以硗确外为寰宇敞无垠堮以居亿兆又选英精内为区域束以襟带用宅君长若人斯生支体具矣有心以系其神焉若堂斯考廊庑设矣有室以处其尊焉彼如紫盖黄旗之气岂陶钧造化者用宅君长英精之所耶夫物苟相表里制必同象泄夫外则廓以灵海导夫内则融乎此湫歴代帝王未得而有岂降巢宅土之后联绵千百之代建卜都邑不欲合夫天意而居乎将天意尚同其根深蔕固可与终毕者而命处乎故于有隋兆我皇唐之存孕逮其季主营之以湏焉揆北辰以正方度南端而制极墉隍划趾钩陈定位地回帝室湫成厥池既由我署才成伊去真主巍巍龙盘虎踞爰自中而轨物取诸象以正名字曰曲江仪形也观夫妙用在人丰功及物则总天府之津液疏皇居之垫隘潢污入其洞澈销涎□以下澄污廅随其佳气荡郁攸而上灭万户无重膇之患千门就爽垲之致其流恶含和厚生蠲疾有如此者皎晶如练清明若空俯睇冲融得渭北之飞鴈斜窥澹泞见终南之片石珍木周庇竒华中缛重楼夭矫以萦映危榭巉嵒以辉烛芬芳防渗滉瀁电烻凝烟吐霭泛羽游鳞斐郁郁以闲丽谧徽徽而清肃其涵虚抱景气象澄鲜有如此者皇皇后辟振振都人遇佳辰于令月就妙赏乎胜趣九重绣毂翼六龙而毕降千门锦帐同五侯以偕至泛菊则因髙乎断岸祓禊则就洁乎芳沚戏舟载酒或在中流清芬入襟沉昏以涤寒光目贞白以生丝竹骈罗缇绮交错五色结章于下地八音成文于上空砰輷沸渭神仙奏钧天于赤水黤蔼敷俞天人曳云霓于都其洗虑延欢俾人怡怿有如此者至若嬉游以节宴赏有经则纎埃不动微波以宁荧荧渟渟瑞现祥形其或淫湎以情泛览无斁则飘风暴振洪涛喷射崩腾骆驿妖生祸觌其栖神育灵与善惩恶有如此者小子幸因受遣观光上国身不佞而自弃日无名以多暇询竒览物得之于斯瞩太始之造访前迹于硕老天生地成之理识之于性情物义人事之端徴之于耳目夫流恶含和厚生蠲疾则去隂之慝辅阳之德也涵虚抱景气象澄鲜则藻饰神州芳荣帝宇也延欢涤虑俾人怡悦则致民乐土而安其志也栖神育灵兴善惩恶则俗知所劝而重其敎也号惟天邑非可谬创一山一水拳石草树皆有所谓兹池者其有谓之雄焉意我皇唐湏有此地以居之有此地湏有此池以毗之右至仁之亭毒赞无言之化育至矣哉以其广狭而方于大则小矣以其渊洞而谕夫深则浅矣而有功如彼有德若此代之君子盖有知之而不述今民无德而称焉輙粗陈其旨刋诸片石庶元元荷日用之力也贞元五年嵗在己巳夏五月十有五日记
　　太学张博士讲礼记记
　　説释典籍谓之讲讲之为言耩也如农之耕田畴马田畴将植而求实虽耕矣必沟分其畦垄嘉谷由是乎生典籍将肄以求明虽习矣必讲穷其旨趣儒术由是乎成我国庠春享先师后更月命太学博士清河张公讲礼记成儒术也圣祖三刋经九公通其六精于五而礼记在乎其中礼也者御人之大故首于羣籍而讲之束脩既行筵肆乃设公就几北坐南面直讲抗牍南坐北面大司成端委居于东小司成率属列于西国子师长序公侯子孙自其馆太学师长序乡大夫子孙自其馆四门师长序八方俊造自其馆广文师长序天下秀彦自其馆其余法家墨家书家算家辍业以从亦自其馆没堦云来即集鳞居攅弁如星连襟成帷公先申有礼之本次陈用礼之要正三代损益得失定百家疏义长短镕乎作者之意注乎学者之耳河倾于悬风落于天清冷洒荡幽逺无泥所昧镜彻于灵台所凝冰释于心泉后一日闻于朝百司达官造者半后一日闻于都九域知名造者半皆寻声得器虚来实归予职在下庠亦掌有教道不足训领徒从公惟始洎终覩公之美敬书盛事记诸屋壁拜列当时执简抠衣者于左偏贞元十四年五月二十七日记
　　福州南涧寺上方石像记
　　万物阗阗各由袭防无袭无防而忽以然苟非妖怪实为珍庆斯石像者其珍庆欤始孕灵韫质兆朕未见则峨峨巨石岩峭山立镇郡城之前阜压莲宫之上界海若鞭而莫动天时泐而终固皇唐天寳八年五月六日清昼忽腾云旁涌骤雨来集惊飚环骇軯訇杳防雄雄者雷騞然中震迸火喷野大声殷空岑岭□跜潭洞簸荡湏臾风雨散云雷收项劈轮囷斩焉中辟南委地以柹落北干霄而碣树不上不下不西不东亭亭厥心隠出真像三十二相具八十种好备列侍环卫品觉有序庄严供养文物咸秩端然慈面俨矣仪形似倚雪山而授法如开月殿以趺坐异矣哉不曰博闻乎未聆于既往不曰多智乎罔测其所来且物之坚莫坚于石况髙原广袤又羣石之杰一朝瓜剖中有雕琢其为造石之初致有相而外封乎其为有石之后入无间以内攻乎意不可以人事徴请试以神化察巍巍释氏发辉道精其身既倾其神不生等二仪以通变齐四大而有力教于时有所頽靡人于教有所忸怩则为不可思议以煦以吹故示此无迹之迹难然之然俾知我存入我之门经曰千百亿化身盖随感而应兹身者则百亿之一焉昔诸佛报见皆托于有命有命则有生有生则有灭曷若因其不朽之物冯乎不动之基形既长存法亦随是与夫为童男而出世假长者以来化之徼则虽一永永之利则不侔可以礼足而悔罪寄影以安乐予则求福不回者焚香跪仰或从释子之后故于巉巉之余仞聊书其所由来贞元六年七月十五日记
　　右街副使防壁记
　　使有副副之言继也其一继之辅也所以继其或缺而又辅其违焉其亦总使之务欤皇街使之副其职大矣天子外有六合故内辟六街以达之彼为庭除此为堂室静诸外必先诸内乃置使以清之我唐新典也盖以警正天衢纠逖王慝倾环游式遏之卒专扞掫徼循之令夫京师豪杰英俊之都防蛮夷戎狄之来萃排轮重足冯众多挠我防则户伊动必由我察则目伊瑕必见繇是九城之中乘避贵负敬长金玉可拾遗则犹土防弱可欺遇则如伤出门若有宾让路若有神云兴乌合而无暴自东自西以咸萃憧憧焉斯焉而能在其中悖悖焉斯焉而谨在其中六合澄晏六街源之则街使之功副使攸同也贞元八年上以元舅兵部尚书大金吾濮阳公兼右街使俾访忠良以自佐濮阳公先以节行选次以材能择加之以更歴因之以故旧得建州别驾前白衣奉御髙阳许公以闻上素知公名即日召见敷对器实有符曩声当钖紫绶金章于殿庭而允其请濮阳公本官用视兹佐得人街之政悉以相付公静而敏清而贞坚钥禁枢深锄事根不诫而部伍增肃不按而逵陌倍理日出作日入息三条四出风恬月静职斯有述公此无作迁蕲州别驾副使如故旌其劳且借能也夫迹以行生言由事覩公厘斯署之绩得国家建斯署之义遂书其义昭其绩为公防之壁记云其或接公之武践兹位者任是既重德亦无轻列公之左虽百氏可也贞元十一年五月记
　　泉州北楼记
　　释名曰楼防也谓其髙明觌逺防防然也建于第宅则以阅园林有媚树于雉堞则以警冦盗不虞故墨子曰城三十步一坐候楼百步一立候楼兹楼者盖此郡北墉之立候楼也卜筑之始微而具之袤不倍常广唯再寻制造日逺土木力殆左骞右陊上露下圮有年数矣邦牧安定席公贞元七年下车至九年目之三祀重民力而未形言是年暮秋嵗丰农隙有司率常典告有事于土功公曰斯郡之南极也元后帝乡实在于北诗不云乎心乎爱矣遐不谓矣欲因恋主向方瞻瞩惟北有楼半倾半摧日夜阙登陴击柝之所风雨忧折榱复隍之患政因时令尔其营之俾有布席跪立之地间更人防卒之莅事予将时跻展北面拱辰之心焉受命者感公之意如公之意野人羣庶感公之诚如公之诚川朝子来坯崩易蠧趾有余而不刬基墌自延材有长而不剪栋宇自崇既庀徒未晦成功倚层霄于轩槛纳千里乎牕牖如鳞之廨署若岸之军壁得之之状若连山之有重峦长江之蹙洪涛气势繇是以雄焉公每子牟情来庄舄思生俯仰于斯徘徊于斯夫完城壮邑有邦之本也恋阙爱君为臣之节也善矣哉公广兹楼也逺得有邦之本大有为臣之节执邦之本曰公谨臣之节曰忠唯公与忠公斯昭矣小子家在委巷多闻舆颂艺忝儒术每侍公居上志下衷两获而达敬书其事为之记以献至若眺四维之云物临万井之烟景遐象佳致眸莫胜观非公有楼之素故不之载贞元九年秋九月三十日献
　　泉州六曹新都堂记
　　贞元八年刺史安定席公为邦之二祀冬造六曹之都堂公表微而虑逺也天子建六官纪纲天下分刺史六司用经纬封中犹天之有四时而人之有四肢一时不若则嵗罔成功一肢不和则体莫全用公以六司之掾如股肱思安之与身之安也火流定中将坯城郭亲览廨宇首视斯署既隤而隘非凝神揆务之所日抚人民不则有国营宫室是亦为政乃量羡府以度用指斯宇而命易又曰处湫居卑非智也烦人蠧财非仁也吾欲全仁而就智藏事者志之有司于是审基趾程广袤山节藻棁僣也削而不取上阶茅櫩逼也革而是捐非约非丰允执厥中然后计具材量日力山木则詶之如市人功则税之若时物乐民愿未旬而毕飞梁三道而通负连楣六接以都豁阳轩遐引隂室旁启挹以重屏翼以回廊防黔黔以秘邃屹崇崇而宏敞夏处其达则炎天以凉冬居其隩则凄风以温足以宁肌静心厘厥职者也夫哲人有作不唯利身在利人不唯利今在利后相斯堂者公侯卿士礼隔殊品公不之降也斯不亦利人不唯利于身欤坚壮固护存延千祀人不之逮也斯不亦利后不唯利于今欤覩斯堂见公之意时某处某乙为司功某处某乙司户司仓司法司兵司田皆外庄内融怀材抱忠无囘邪以莅下有謇谔以承上当时之彦也请列于记左庶后之君子覩名访德知夫是日堂有人焉建堂之明年记
　　二公亭记泉州
　　胜屋曰亭优为之名也古者创栋宇才御风雨从时适体未尽其要则夏寝冬室春由秋户寒暑酷受不能自灭降及中古乃有楼观台榭异于平居所以便春夏而陶湮郁也楼则重构功用倍也观亦再成勤劳厚也台烦版筑榭加栏槛畅耳目达神气就则就矣量其材力实犹有蠧近代袭古增妙者更作为亭亭也者借之于人则与楼观台榭同制之于人则与楼观台榭殊无重构再成之靡费如版筑栏槛之可处事约而用博贤人君子多建之其建之皆选于胜境今年暮春月邦牧安定席公别驾置同正员前相国天水姜公念兹邦川逼溟渤山连苍梧炎氛时回湿云多来又日临胃次斗建辰位和气将徂畏景方至月令云可以升山陵可以居髙明盖谓是月况地理卑庳而不择爽垲以荡夫汚廅乎因问风俗相原隰郭东里所共得竒阜髙不至崇卑不至夷形势广袤四隅若一含之以澄湖万顷挹之以危峯千岭防圆水之心当奔崖之前如镜之钿状鼇之首二公止旌舆以回睇假渔舟而上陟幕烟茵草翫怿移日心眸意筹有建亭之算而未之言也二公既回邑人踵公游于斯者如市登中隆观媚丽前来后至异口同词曰汉帝不曰百姓安其田里而无愁怨之声者其由良二千石乎是谓政平敎成使俗泰而民以宁者也虞书不曰股肱良哉庶事康哉是谓翼帝藩皇调隂序阳使物阜而民以昌者也席公今日之化育吾徒是以宁姜公昔嵗之弼谐吾徒是以昌且以之宁又以之昌恺悌君子也诗云恺悌君子民之父母二公者真吾父母矣兹阜二公攸选尚而加爱物务休讼简必复斯至上露下芜忍令父母憩之乎遂偕发为公就亭之功如墙而前陈诚于县尹县尹允其请而为之辨方经蹠等周环当上顶诫奢训简以授子来于是家有余力圃有余才或掬一抔土焉或剪一枝材焉一心百身蜂还蚁往榛莽可去以自薙瓦甓无胫而奔萃一之日斤斧之功毕二之日圬之佣息再晨而成二公莫知层梁亘以中豁飞甍翼而四翥东南西北方不殊致糊白坟以呈素雘頳壤而垂绘通以虹桥缀以绮树华而非侈俭而不陋烟水交浮岩峦叠回精舍奉其旁达都城企其遐际容影光彩摇漪入澜指朱轩于潭底阅云岑乎波里爌潢油演如飞若动又钓人飘飖于左右游禽出没乎前后一眄一睐千趣万态税息之者若在蓬壶方丈之上二公重清旷于旧赏纳恳乎羣庶寻幽探异常于斯劳宾祖客常于斯加以平畴间辟通途在下可以观耕耨可以采讴谣作一亭而众美具噫天造兹阜其固与人为亭欤不然何不逺郛郭而博敞诡秀之若此非常之地意待非常之人故越千万祀而至二公方觌也邑人想之复言曰事无隐义物有正名地为二公而见亭从二公而建斯亭也可署曰二公亭虽刍荛之云其实有谓二公不忽遂以为号小子艺忝于文曾观光上国去之日歴越游呉归之辰逾荆泛汉防稽之兰亭姑苏之华亭襄阳岘首豫章湖中皆古今称为佳境或栋宇犹在或基趾未没山川物象遍得而览方之于此逺有慙德懿哉二公智周德厚卜地如此感民若彼某非饰説入吾邑者升吾亭者知之古之制器物造宫室或有铭颂以昭其义斯亭也岂无斆古而为之章句者小子薄劣不敢议其事粗述其旨姑为之记兼借二公之名于记左以为邦荣在位元寮亦以次序从公而列贞元九年三月二十五日记
　　同州韩城县西尉防记
　　説文曰尉畏也亦慰也主也故字从尸示寸寸者寸量礼度以敬上示者示陈敎令以谕下尸者典职司以居位敬上所谓畏谕下所谓慰居位所谓主全兹三者以莅王爵则仕义周是以古之人嘉用尉字为官号陶唐有太尉周有军尉秦亦有太尉舆尉东南尉洎汉则复命县掾曰尉自是以名至于我唐无或易所命善也我唐极天启宇穷地辟土列县出于五千分为七等第一曰赤次赤曰畿次畿曰望次望曰次曰上次上曰中次中曰下赤县仅二十万年为之最畿县仅于百渭南为之最望县出于伯郑县为之最县出于百夏阳为之最上县仅三伯韩城为之最上之最次于之最非最之无与焉之最次于望之最非望之最无与焉望之最次于畿之最非最之畿无与焉畿之最次于赤之最非最之赤无与焉最之县长于余县如麟凤五灵之长于羣灵也数长不数类则韩城之称与万年渭南郑县夏阳竝自而上簿尉皆再命三命已往而授资歴至之而至也上县而下则自解褐授韩城既上县之最簿尉解褐之贵者唯三员伺其阙非年年之有或一员之阙天下皆知之授之日亦皆知之曰某人授韩城尉是其人则颂非其人则诽虽一命之官其为人尚也如此则主司慎择才地精美县亦有六曹尉二人一判功户仓其署曰东防一判兵法士其署曰西防兹防兵法士之防也根之州则司兵司法司士尽在形之国即兵部刑部工部尽在兵主武法主刑士主工今武未大威务尚繁刑未大措讼尚生工与人兴无时休州县司或双曹六人分其职国则部属僚八九十人分其职一人理六人八九十人之理虽大小有异而揆绪不殊不殊其绪不殊其官官不易能至于易者则人无敢易之人无敢易之则国必重之国重之则践洪钧大柄所由乎此也贞元十五年春余友人荥阳郑伯义授焉郑自上叶声名为天下闻郑以经明登科又三举进士屈于命词学亦流辈推内行第一其受命之年五月余诣焉十月又诣焉见东防有记西防无记因请书其姓氏序于左其或先于郑芳馨犹在者亦得之至于郑系于郑皆系若谱土壤广狭物产有无尉非得主不敢僣序十月十五日记
　　欧阳行周文集巻五
　　钦定四库全书
　　欧阳行周文集巻六　　　唐　欧阳詹　撰杂著
　　德胜颂二章【并序】
　　唐贞元八年岁庚午隂阳家流曰嵗在午人马食土人之所食也谷马之所食也草今言食土明嵗无嘉谷而野无青草则运数于兹合凶灾之大者于是天寻旧步地转恒轴交纠回薄将有结常沴自春三月至于夏五月或赫日杲杲或密云溶溶为燋灼为霖霪似不日而至皇帝宿布太和人神鸟兽鱼鼈咸若腾欢心扬喜灵欣欣熈熈休气中积浃磅礴浮苍苍潜相戞磨力强者胜九阳构旱而莫展六隂作潦而不就氛祲霭为庆云烈景皦为祥光油油熏熏宛复如春块不破而雨足条无声而风畅日者眚气欲凝淑气犹竞彼虽罔得为祸此亦未能为福徘徊相持时泽不降五稼含萌而待艺百芳蓄颖以思坼至是土膏融甘液宣若决渟泉如开涌烟丰本增岐芃芃緜緜无硗与良沃获一十于百千賸蔬云矗以萎圃余粮岳峙而栖畞夫体病不能害心心平必能制体古人曰人者天地之心也既和且平则天地之病又焉得成欤况奔走游泳之物曰灵曰祗之类皆吁歈怡逸于其中乎宜其疗乾元之宿疹愈坤元之常疾以至于交泰如斯之盛也古先帝王至圣则尧至仁则汤有黎甿以称理歴水旱而莫御岂不以道未全治而德尚凉哉皇帝非徒能御之又易之为大庆殊祥其于道德可谓充塞洋溢光今而迈古矣元元蚩蚩呜呜哑哑歌圣代者动天殷地以夜继昼而其词未輙为颂二章用贻于康衢庶事明而声畅流乎无穷而以德胜目篇颂曰
　　嵗在午天灾于常昔人食土今我饫粱匪徒我饫粱鳏寡千箱盛矣乎吾皇之德变眚为祥休哉德兮
　　嵗在午天灾斯属昔马食土今牛厌菽匪徒牛餍菽犬豕粱肉盛矣乎吾皇之德转祸为福休哉德兮
　　有所恨二章【并序】
　　有所恨由故人马绅死而兴也予待试京师六年与马生相知者四秋性与情相合也衣与食相同也予及第归觐故林自别来无忆不至于襟怀无想不至于姿容愿一促膝惄如也昨既至止马生且疾而巫者忌以见人曰不见即愈见即害遂忍即见庶以求见忍者五日马生云亡噫故人也昔越万里犹求见焉惑乎一言蔽乎一垣而死生以之死生之道千金之离也五日之面半旬之欢也尚可半旬之欢不就而卒有千金之离一恨也又与生别掺执都门生脱紫罗半臂曰即日相去秦呉聊以为忆予贫也素乏衣服无暇藏箧笥联緜在身二年间同弊帛以弃所以鲜而轻着故而不留者予实未衰马其方少尔斯日日相与也所留何止在兹乎今人既往所赠又造次而亡之二恨也申二恨为有所恨二章云
　　相思君子吁嗟万里亦既至止曷不觏止本不信巫谓巫言是履在门五日如待之死有所恨兮
　　相思遗衣为忆以贻亦既受持曷不保持本不欺友谓友情是违隔生之赠造次将之有所恨兮
　　上董相公东风二首【并序】
　　某启某业文者相公昔领大司成则钦相公训人成俗之敎中为大司乐则煦相公合莫移风之德及筹庙畧则浃相公调元厚生之化竟未能歌谣芬馥纪叙茂实下居暗室有媿明神昨以赴调东周又聆相公北方镇安之美陪舆人诵作东风诗二首既咏诸途輙尘左右干犯明白不任战惧
　　东风二章
　　东风美陇西公也贞元十二年相国东都守陇西董公牧于浚浚军自勦淮夷二孽【灵曜希烈】矜功多悖师用匪律人亦由残陇西公和为谋舆仁为化车既去凶渠黎甿以苏东风解凝发蛰之不若作东风诗二章首美去凶渠也其卒章美苏黎甿也
　　东风叶时匪沃匪飘莫雪凝川莫隂沍郊朝不徯夕乃销东风之行地上兮上德临慝匪戮匪枭莫暴在戎莫丑在阶以踣以殱夕不徯朝陇西公来浚都兮
　　东风叶时匪凿匪穮莫蛰在泉莫枯在条宵不徯晨乃繇东风之行地上兮上德为政匪食【音寺】匪招莫顾于家莫流于辽以饱以回晨不徯宵陇西公来浚都兮
　　南阳孝子传【并论】
　　贞元九年某旅行虢州税于村店有一党先止焉老翁一人丈夫一人妇人一人孩防两三人丈夫出绢两疋卖其囊裹衣服非称有其绢者视绢有字乃故人郑师俭手题其名焉问所得曰来自襄阳至临汉之北郊有闵吾父年老而所乗驴弱者遗此绢使与驴博驴问得姓名乎曰其人扶护亲丧回上京不知姓名也某既占郑书又知郑侍君灵榇自南当由彼而还也意其必郑焉不复问焉各遵所往贞元十一年获与郑遇因道所见郑歔欷为言之曰豫章之回次南阳大泽见一贫翁乘驴驴甚瘠一丈夫肩负杂物可三十斤妻抱半岁婴孩童稚驱行两人山路初尽如行陂泽天久霖雨泥水深老翁瘠驴往往颠踣丈夫则常随之也每见驴倒掷其负若泥若水无顾惜扶抱老翁泪輙盈目倒既数悲不自胜遂以所负寘诸驴而负其父平田积雨潦淖到胫不至店舍竟无憩歇父在子上殊自安畅子在父下亦尽欢心父与子笑子与父笑如同乗髙车连辔逸骑怡怡焉欣欣焉与之行止者三日日无易日时爱其事父母能竭其力也又痛自欲竭所有无其所赠绢一疋令与驴博驴代以载父其人将求驴者三店知欲分路却其绢曰无驴可博愿复本绢每爱其孝又贵以忠为度一绢博驴未就更与一绢自虢而西足下之见岂斯人欤某以如其人所行是难也是亦皇唐纯孝一人焉行既可述遂次郑説为之传其间问其姓氏亦不知何许人实于南阳泽中见之还以为南阳孝子论曰孝子偕孝矣而赠绢非孝欤唯其有之是以似之郑公师俭孝子偕孝矣
　　怀州应宏词试片言折狱论
　　夫子説季路于人曰片言折狱者其由也与夫子之言盖非于季路之云也后之人不穷圣旨以为夫子美于季路任一时之见轻而折狱者十有八九焉迂哉斯人也夫两讼之为狱狱折而有刑刑者侀也一成而不可变不其重欤古之帝王将刑一人循三槐歴九棘讯羣臣讯羣吏讯万人亿兆絶议然后致法犹于朝于市于野昭然与众方弃之所以不易也君莫圣于尧而有舜禹稷契佐之莫明于舜而有防龙缙云髙阳佐之莫哲于禹莫贤于汤莫察于文武莫敏于成康于时皆济济盈朝明明在位岂无独见而可臆断慎刑之道如斯不敢失明刑狱不可轻也凡至狱讼多在小人至于讼也皆欲已胜何则不胜罪戾随之若是则君子时或妄讼于人未有小人而能自讼者片之为言偏也偏言一家之词偏词虽君子不足以信者矧非君子乎且先师曰人而无恒不可以作巫医巫以神占医以筋脉体无恒之人筋脉且不足以自体而况有言乎神不足以为占而况视听乎以斯折狱也小则肌肤必有抶扑之滥焉大则性命必有鈇锧之寃焉夫子祖述尧舜宪章文武师老耼而崇周公此六人无欲轻伤于人者夫子岂好轻伤哉脱夫子实为片言可以折狱也不防乎一言可以丧邦欤夫子之言非于季路贤者审之片言不可以折狱必然之理也
　　自明诚论
　　自性达物曰诚自学达诚曰明上圣述诚以启明其次自明以得诚苟非将圣未有不由明而致诚者文武周孔自性而诚者也无其性不可而及矣顔子游夏得诚而明者也有其明可待而至焉从古而还自明而诚者众矣尹喜自明诚而长生公孙自明诚而为卿张子房自明诚而辅刘公孙鞅自明诚而佐嬴明之于诚犹玉待琢器用于是乎成故曰玉不琢不成器人不学不知道器者隠于不琢而见于琢者也诚者隠于不明而见乎明者也无有琢玉而不成器用明而不至诚焉呜呼既明且诚施之身可以正百行而通神明处之家可以事父母而亲兄弟游于乡可以睦闾里而宁讼争行于国可以辑羣臣而子黎甿立于朝可以上下序据于天下可以敎化平明之于诚所恨不诚也苟诚也蹈水火而罔害弥天地而必答岂止君臣乡党之间乎父子兄弟之际乎大哉明诚也凡百君子有明也何不急夫诚先师有言曰生而知之者上所谓自性而诚者也又曰学而知之者次所谓自明而诚者也且仁逺乎哉我欲仁斯仁至矣夫然则自明而诚可致也苟致之也与自性而诚异派而同流矣知之者知之
　　珍祥论
　　汉武帝览交门之歌顾谓东方大夫曰古人列后巍巍荡荡者则予今日其庶几乎东方大夫曰何谓也曰逺人率俾天降珍祥殷汤上感实获白狼周成旁浃然致越裳放勋曰圣聿祀四方武乙不淑出有震亡予享虞舜于九疑吊罢民于盛唐登名山于华隂俯大川乎浔阳天清地谧符应昭彰是旷迹交神致放勋之庆脩身逺害免武乙之殃紫芝产于甘泉白麟呈于雍祠天马生于渥洼之域寳鼎出于汾水之滨风云草木相继于时头飞鼻饮之长涅齿穿胷之鲵絶域欵塞无月无之是多白狼之祉不少越裳之珍也比夫巍巍荡荡尔有何见而惑焉东方大夫曰噫陛下误意巍巍荡荡欤非古所谓巍巍荡荡者夫巍巍者德之容荡荡者化之称非谓广游从于险阻幸髣髴于神祗录莫测之妖祥免偶然之压溺致傥来之贡赋获无用之戎狄耳且此之数者理不可冯亦明也秦皇帝周施天下不为德我太宗不下阶闼不为微周懿死于牖下不为是虞舜崩于苍梧不为非虢叔得神丧其国西伯无神人以归龙降于庭夏道昧雉雊于鼎商祚辉苗民逆命尧以盛有缗来宾桀以衰以此观之即虐如秦皇虽车辙遍于宇内不如太宗端拱于堂上也弱如周懿虽终于帷席不如虞舜之没于草莽也淫如虢叔虽获灵祐不如西伯无所祷祈也邪如孔甲虽有嘉祥不如武丁之妖怪也酷如夏桀虽异人屈膝不如唐尧域中之解体也天道冲融变化无穷发祥布象时异始而同终神理閟密吉凶罔测示形告兆亦同纪而异极有多瑞以表善有积庆以稔慝有无灾以厚毒有见眚以警德今多瑞多庆不知天之表善欤其稔慝欤无灾无眚不知神之厚毒欤其亦警德欤以是先王或不致珍祥而有天下或屡服蛮夷而覆宗社或有鸿灾巨眚国以宁或有灵踪异迹而身以倾珍祥之实乍凶乍吉妖恠之踪乍吉乍凶譬诸药工也其有活人之者亦有杀人之者焉譬诸酒醴也虽有败人之道固有成人之道焉武帝曰若之何而信之曰唯德可以信之钦若上帝辑宁下民其表善也虽休勿休则百福是遒其稔慝也将覆不覆则转祸为福且人神之主天地之心也孰为妖怪神祗也孰为珍祥天地也者苟脩德以待人未有主人怡悦而客忿怒心善而形为恶也若有其德日覩妖怪其巍巍也若无其德日对珍祥其未荡荡也武帝矍然敛膝而言曰善矣哉微而体大珍祥不必利妖怪不必害而今而后以二者弃乎道德之外勅内府诏宗伯加东方大夫命一等而赐之束帛









　　欧阳行周文集巻六
　　钦定四库全书
　　欧阳行周文集巻七　　　唐　欧阳詹　撰杂著
　　唐天志
　　天虽覆育生生如有情则或与或否其与也非徒与其否也非徒否受命有生生者率其道反其道之致焉率则与反则否斯理也固必信至皇帝以孚皇唐百七十有载皇帝御宇之十四祀也嵗在辛未实贞元七年其受命率道天与生生如情之秋欤神哉灵哉明允惠和哉是嵗之天也亭乎其正洞九霄以清彻之中若有同夫有求者郁乎其变浮五色以薰薰郁郁之中若有察夫所厌者称物之性应时之欲手足之赴人心羽翼之循鸟情农夫在畦蚕妇在林商或舟车工或烻雘愿燥愿湿罔不从志其余则三光序流六气时行上至事事下洎营营羽毛鳞介勾甲萌芽求诸濡渥则常求诸煦旭则常晴求诸吹荡则常风求诸恬谧则常宁求诸烟云则常隂求诸日月则常明非不也非不不也非不风也非不不风也非不隂也非不不隂也合而后雨物不之其合晴而后晴物不乏其晴合风而后风物不乏其风合宁而后宁物不乏其宁合隂而后隂物不乏其隂合明而后明物不乏其明实皇帝知上帝以生生为已物与其祸福酌已得失而寘之钦若兢若温如穆如心性二仪支体四时似续上之欬与夫人心能领天之忧承父之命继堂绍构得其心赠遗献酬惬其衷则财贿器物唯意是役牧圉防隷惟意是用以其役无不当也以其用无不宜也上德胜隋天实维唐皇帝则唐天第九子也旣克负荷上天所以雅意焉且烟云风雨亦天之财贿也日月星辰亦天之器物也神祗精灵亦天之牧圉防隷也是以皇帝动息神祗莫不随防趣精灵莫不申肃穆寂寥骆驿虚无囊箧日月管钥风雨敬恭诛责而啓闭多少之故将防休施烟云若自请帷幕而使舒张矣将洒润散气风若自请盆翣而使浇扇矣将烜清昼布阳德若自请炉灶而使燀灼矣将光幽夜啓隂灵若自请灯烛而使昭明矣处植唯滋含灵不析以莓莓熈熈盖子祗父慈相为福厘也凡书恶记善虽史官之职箴淫述德或人所通规鲰生则人之一夫耳讴吟日月而为之志若简册已载复何言哉傥犹未也庻补其阙是岁也扶风窦公叅河中董公晋辅政之三年赵郡李公纾为天官之四年范阳卢公征为地官之元年范阳张公蒙为春官之二年昌黎韩公佪为夏官之三年呉郡陆公防同为夏官之二年京兆杜公黄裳为秋官之二年清河张公式为冬官之五年夫太宰六官于天子之为理亦澄而清洪流者故列于斯志之末
　　刖卞和述
　　昔卞和以荆山之璞献楚武王曰非寳也刖之次献于文王文王亦曰非寳也又刖之世皆有二君不识寳之议小子鄙虑尝致于斯防防然若见二君之意后世之议者脱未之思焉夫国之安危人之邪正如影与响系乎后躬于则从而于易则从而易珠玉者劳之母财之蠧侈之本害之圃国君好之下必从之则将有不耕而搜山不艺而攻石背义而忘仁轻谷而贱帛耕之隳艺之堕谷之散帛之耗义之亏仁之挫则国从而丧矣古人有言曰不贵难得之货使民不为盗又曰大寳曰位二君所言卞氏之璞非寳者盖寳此者也不然玉之与石犹菽比麦虽至愚昧亦或辨之况二君乎纵时狐疑忍爱玉人须臾之功不试琢磨于一石而忽先王之法轻絶人之四体欤甚不然矣实将抑奇玩却无益剪奢靡之萌啓淳厐之迹欲其蒉桴土鼔上复于牺轩象箸玉杯下销于辛受四方风行而自化百姓日用而不知也大功无形至德无名人以琐琐之智莫覩防之情昔宋玉以蕃禽井鲋不测灵鳯长鲸信哉呜呼使仲尼居今则与泰伯同称矣小子不敏窃述其防以佐知言云
　　甘露述
　　述甘露昭孝德也贞元壬申嵗福州福唐县尉清源莆田邑人济南林公攒太夫人终公毎一痛哭至水浆不入口或三日或五日内外羸惫殆至殒灭癸酉将与先府君修合葬之礼公之于事亲存旣竭其力送终思尽其勤曰含襚品章则有王度不敢之越也茔域固防实在我功当恳而行之于是躬开坎室自埏塼甓与兄弟手攻肩负以凿以筑虽率情性而无僣法度不违典礼而有异常仪载考再理而未之窆也春三月五日忽异气自天氛氲下防非云非烟羃羃緜緜彩耀光鲜馨香馥然起朝及暝徘徊不散先是绕垄已栽松栢洎晨枝叶间遍悬露滴其滴齐大如梧子公奇之与兄弟及乡人时相慰者而尝之其味甘异于人间所甘之味日渐髙不销不晞转坚转明莹然珠相铿然玉声如是者三日覩者争取或食或翫噫天防防其间蓄灵地陈陈其间蓄神灵无形神无身无形无言无身无声苟有可襃以物而旌苟无可褒物不虚行其德常其物常其德稀其物稀予闻甘露之説莫觌甘露之实其为稀也不亦甚乎今为公而降公之德岂常德欤况殊香啓途异彩相宣凝结丰圆向日翻坚者哉则其至诚所招又多矣予执吊礼幸获而见珍耸不足遂为之述
　　暗室箴
　　行之检身非以为人无淫无佚出处宜一孜孜硕人防防暗室罔纵尔神罔轻尔质逺兹小恶念彼元吉勿谓旁帷上盖天监无外勿谓后掩前扃神在无形天不长慝神实王直神怒天诛未始有极昔者赵盾假寐兢庄天回厥害鉏霓以亡又有符坚窃为制度神败其类苍蝇以呼天窥神窥人无不知神忿天忿身无所隠涧松抱节幽兰有薰岁寒不变无人亦芬草木犹尔人其曷云戒慎乎其所不覩恐惧乎其所不闻先师有言敢告天君
　　吊九江驿碑材文【并序】
　　吊伤而有辞者也噫九江驿之碑其可兴辞而吊欤斯碑之材昔太师鲁国顔忠肃公所建祖亭之碑也公负辞华代之铭志多公之辞亦好采异留名之致顷为湖州牧州产碑材石毎使工琢之与辞兼行磨砻而成常心所用者不可胜数斯碑也终山之穷僻得之于自然趺本有防顶有螭虽不甚成而拏躩愤兴如神如灵公神而珍之精选所处湖州无称立罢守回朝载而途卜出蘓台入毘陵亦无称立转丹阳由建业亦无称立次江州州南有湖湖东有峤蛟奔螭引直到湖心顿趾之处则茂林峭石势环气胜非往时所睇而神祠曰祖将军庙在焉公觌其诡秀与碑材叶即日以酒酺奠白移祖神出钱五万造亭曰祖亭南香炉峯北浔阳城九江为庭千艘歴堦亭旣就公制创亭之文手勒斯碑而立之公文为天下最书为天下最斯亭之地亦天下最庶资三善加以斯碑之奇相持万古而采异畱名之致一得也后典州吏于州之九江驿有修坯之劳状其末绩乃取斯碑刬公之述寘已之述今为九江驿之碑焉予旅游江州税于兹驿祠部员外郎郑恕同之郑与州将严士良共为予説而俱以视呜呼先贱后贵世之常也先贵后贱人之伤也以祖亭方九江驿则兰室鲍肆矣以鲁公之文方人之文则牢醴糟糠矣以鲁公之札翰方人之札翰则锦绣枲麻矣以鲁公之用方人之用则华夏夷狄矣痛哉斯碑出祖亭入九江驿失鲁公文得人之文削鲁公之札翰题人之札翰亡鲁公之用就人之用是去兰室而居鲍肆舍牢醴而食糟糠脱锦绣而服枲麻黜诸夏而即夷狄可悲之甚者况我质天成必将可名鲁公所以卜择敬慎如彼而常人无良黩辱如此与有道而黥无罪而刖投四裔魑魅何以别邪石不能言其岂无寃故吊之情违以伤理拂乃寃人实有之物亦应焉呜呼子碑寃可子知隂隲子材岂曰无意必有以殊方颂以异与顔表胜以殊则名从吏君卑以异奚旌产子旣授子不终致悠悠彼苍何嗟及矣美玉抵禽高冠借足有类于碑先荣后辱继世生哲讵无贤兮将觌于斯固悼于斯庶涤所黩而复攸宜屹屹升碑如神如祗人得以专天造何为其不然矣其不然矣
　　吊汉武帝文【并序】
　　阅太史氏书见汉武之御极虽非求仁蹈道之主亦英雄之君也然覩其内传有学神仙筑三山为饮露餐霞希升汗漫激流企石用拟林泉呜呼履其位而不知所以守好其事而不知所以从夫一物各异道万彚不同致帝王之与神仙林泉之与朝市犹鳞羣毛族川陆分之日居月诸昼夜常之麒麟不可有处渊蛟龙不可更居薮玉兔莫延于旦金乌罔瞻于宵附其翼者两其足与其角者去其齿不兼之义天理昭彰帝者宜本于亲人仙者宜先于远世以林泉为意者可居于草泽以天下为念者可谨于朝廷是以唐尧虞舜无野心子晋许由辞寳祚诚以帝王与神仙有隔林泉将朝市难并也今据唐尧虞舜之地而求子晋许由之志不亦迂而可痛哉况君子所以推心屈体为仆御元元所以刲膏割血为饱暖非图好林泉而学神仙也故予览其传伤心久之戊辰嵗秋八月周览秦原次茂陵之下旣覩永归之地弥怀所行之事且夫承天统物岂无足称之德欤盖叹日月高明有时亏异珠玉贞洁不免疵瑕徘徊路隅兴言而吊云赫赫兮炎灵降神造汉焚秦四叶重茂翘英洊新首出羣龙卓为世祖秋风扬文夏日昭武柔不化之人辟未名之土虽殊仁圣之后是异凡庸之主伊可肤寸明有不周事非所事求非所求惟此帝谟想夫仙道鱼处重渊兽居茂草辨乎朝市别以林泉日由旦陆月丽宵天迹旣两分理谁齐克若死将生犹南与北贪臣王公鞅掌者可以勤万几欲升汗漫逍遥者可以为匹夫爱深宫秘殿者可以垂旒纩好青山绿水者可以栖江湖饮露叅腥激流贯都苟能同致实曰殊途尧舜曰圣由晋匪愚确乎守一亦以难俱况乎小人唯唯罔图山水君子干干孰为神仙呜呼哀哉前监孔彰髙台深池夫差以戕寻山越海嬴政其亡有一于此未或无殃胡为不辰互穷厥方舟全虎臂车出羊肠已临隧炭几絶苞桑反覆前闻痛心疾首药石无人瑾瑜有垢暑来寒往时移代久古垄将頽恶声不朽日临宇宙有时而亏目覩毫厘或不见眦将为而不知复知而故为呜呼噫嘻
　　补汉书封雍齿册文
　　曰臣节贵忠后德贵公忠则为其主所自尽公则于其人罔以私咨尔雍齿尔有臣节孔明予以公心奬尔其敬听予言罔惑呜呼昔嬴氏不臧流毒四海天将勦絶厥类假手于予一人尔主项氏昧厥命木蠧猪突附振旁挠予在泉未涌用困于彭地尔为厥主来戕予实有必戮之志罔若天之歴数徂于予躬俾泰山万乘蔽于一叶予于所自隠有见尔心于时尔为楚臣予为汉人予则尔仇敌尔宜讨之予罔攸憾今大寳归予夷嬴殱项予钦若上帝惟天下君尔则率土之滨罔非予民予宜子之尔罔攸惕夫爵以尊德禄以养贤尔能致身于厥主孰若尔贤德予分尔茅土以劝所事君尔奉上之诚罔易乎旧予体元之政咸用维新砥砺尔能转作予人兢兢栗栗共阐大猷无使齐桓管仲专于弃瑕之美念之哉










　　欧阳行周文集巻七
　　钦定四库全书
　　欧阳行周文集巻八　　　唐　欧阳詹　撰书
　　与郑伯义书
　　居方足下胡妳物故仁孝多感悲恸如何逺助凄恻秋凉体与神康仆素寡悰畅遐亦可悉华下来人【居方居华山之隂】承今冬以前明经赴调罢举进士何颠且不沛逝而能复欤居方哉夫非有必行则谏必有拒忤情怀欢古人所难虽仆于居方亦不易之今流既从川华旣归根輙分间布白致以牋素居方忖览知及蘧瑗四十九年之已往陶濳今是昨非之悟焉渔者所务唯鱼不必在梁在笱弋者所务唯禽不必在矰在缴国家设尊官厚禄为人民也为社稷也在求其人非与人求在得其人非与人得唯道德膺厥求唯贤能膺厥得贤能事事而发见道德诚诚而后信苟须事事苟须诚诚则必委以务命以职从而覈之四海之大亿兆之众不可逢而委命之是用啓稍异之间姑致其我乐而自耀者读往载究前言则曰明经属以词赋以事则曰进士中夫程度者取政事最轻小者命以始又令公侯子孙卿大夫子弟能力役供给者曰千牛进为三卫斋郎限以年月终亦试之其有成则陟陟不已乃尊乃厚其有败则黜黜不已乃戮乃士取之于诸科暂殊用之于诸科则一良未即以进士贤而明经不贤也但以选才如选材焉以规则失之于方以矩则失之于圆欲方圆毕至然后择其利用者寳之中方则善于圆中圆而善于方者木材也者在坚贞可久人才也者在德行有恒不可久不可恒虽售之于今必不售之于后蚩蚩之人贵此贱彼是不深达国家选士之意见近而迷逺者居方宁斯人之徒欤况目覩进士出身十年二十年而终于一命者有之明经诸色入仕须臾而践卿相者有之忠与孝相生君与父相随于家美即于国良为闺门重则为朝廷尚此古今圣贤絶虑万不失一之得也仆忝居方游自贞元之初于今十有三祀熟得居方之为人甘旨可求则已在尊长之前矣衣食可让则已在兄弟之边矣急难当行则必在交游之先礼义当往则无在时贤之后晨昏无方之性爱悌友于之情长长之敬下下之眷与朋之信接物之道居方无不尽则于家于闺门尽矣于国于朝廷讵少哉尝清宵月下寒序火边或醉或醒接以余论君子欲其暗然而彰恶自衒自媒沽名者二年间见居方求试于词塲仆悢悢如失才如居方地如居方方如所得讵止乎然诸科中升乎一科矣宜存一梁一笱一矰一缴之义事事诚诚之防中规中矩之求委恒久脩黜陟俟乎暗然之来也况近闻宗懿之中景行居方弥笃焉上以居方达慈于下下待居方申爱乎上居贫孀孤达宦棺榇悉居方竭力已有可行咨乎可及饥饱不异魂体皆归年才弱冠行迹如此岂徒生哉借如居方束帛到门而有未起居方以艺自谒虽从家命亦以非矣悲哉更逐齐人之后邪仆窃以为知人曩得居方以为居方也洎昨视所行则非居方今聆嘉闻又居方矣如其知如其知竟履元和以叶愚念得之以道为姜为傅不得以道为囬为宪时之令人岂不善欤面叙不周此亦何云
　　与王式书
　　公范足下长史及大人以薄官【某大人任温州长史大人任博罗县丞】予自能记忆只见驰载长防勤勤南北予虽童稚意甚不居洎有安固丞潮阳掾【某兄謩任安固县丞兄任潮州司仓】予时已冠似或议事以为地分遐陋进取必无逺大若肄业承家则安固潮阳亦几于不坠矣便怀耕食凿饮之心焉事亲敬长之道睦友与人之义恂恂自勉不意窃乡曲之誉所疑不忘质所见不忘述时时有得多幸忝侪类之归加以博窥坟籍适有章句濮阳仲宣河东千龄荥阳从易济北有融琅琊次臣【呉播字仲宣薛寿字千龄郑简字从易康暐字有融王云卿字次臣则某乡曲之人皆有识度为州里所重者】皆博雅明达君子公范亦其人焉每论性行量识度评学业酌文词不以虚薄往往挂于牙齿予年二十有一公范与羣公则可予以进士之目而有令予观国之心予以羣公所贶之名绎先贤正名之旨进士者岂不言其可以仕进而能裨助政化始自下而升上终自上而利下者也近代亦曰举人实古今举贤进能之科也则有若风后力牧膺黄帝之举舜禹稷契膺唐虞之举伊尹姜牙膺汤武之举管仲冀缺膺桓文之举五羖三杰膺嬴刘之举皆齐圣广渊明允笃诚立功立事出于人表之流也降自晋宋齐梁则有若陆机鲍昭谢朓江淹亦以登庸虽道德器用不及曩辰而词学诗流为一时之秀想当羣公之论岂容易之度力不任又先与灵元道士虹岩逸人【某乡人也道士蔡明濬逸人罗山甫灵源虹岩其所居山名也】有潘湖合链奉养之契【潘湖其上下所居地名】乞从宿志勤勤恳恳获与灵源虹岩同居者三年公范与羣公虽不苦以前事相迫而流言时至建中初因当道廉察故相国常公本州将故中书舍人薛公南涧之谈西湖之体【常相公为福州观察使薛舍人典泉州日予以薄劣见识二公于南涧寺有所剪餙及予辞归故林于西湖泛舟致饯也】丹青目下程凖前期公范与羣公激厉转加予亦稍信云云之觐时兄弟亲属方以众情闻于大人大人与羣公遂有龙首之会【龙首山名也予之别墅在焉】时询可否至于再三羣公不悔前言以为可固可必人之于子皆欲其升高致远至其秋大人则有遣从计吏之命当发之日大人及慈亲亲祭行于东郊公范与羣公亦共馂神余于野席离觞旣辍大人诚朂数言言可切骨铭心征车云动慈亲呜咽数声声堪断肠号魄公范与羣公备见备闻也慰上下之望在乎早成名早归寜予必不惜伎能而有所絶堕以深上下之念汲汲摇摇如旌如翘受遣之明年达于长安赁庑六秋礼闱四上频竭激昂之力累为簸扬之弃反躬忖已徘徊又疑岂常薛公轻于布素而有佞欤为羣公温良与朋友有不忠欤杨朱对歧墨翟观素劲挺之志半作归心况以近梦慈亲以乱绕予之身万重大人囓予臂见血盖神祗以大人诚切逺警于予焉丝绕者岂非思念纒绵之象也囓臂者岂非囓指令归之义也万重见血者岂非示其甚也公范与予游处最深者且莆阳读书接席五年其于为人公范知之莆阳去家四百余里晨昏之思忽至珍异之味忽得亦不以始昨违离便奔驰而去性自天至实非勉为今一辞庭闱而逾半纪以本心每每驰恋若此魂夣昭昭感发如彼日夜之心公范可量窃欲审覈良驽摭分进退阻故人无新知怳不可问因考使逥更有决斯科也先以才艺取次以德行伸大之事君细之临人如予所习可以当之于取乎如予事亲可以移之于君乎如予理身可以施之于人乎其可也则待命待知庶荣亲之道抑温清之心如其不可则任材任器息干时之机谢风尘之苦书至与裁裁已遄复家在国在伫为去就予以为子之道所恨不知也知必无不竭若于为臣之道所恨不知也知必无不为人生于世区区者所务岂不立名乎有名于国亦名也有名于家亦名也予何攘臂于其间丑于家而美于国哉予无此心亦公范知之东风扇和山青水清野芳且荣林鸟时鸣樽有酒匣有琴公范休畅某再拜
　　送张尚书书
　　前乡贡进士欧阳詹于洛阳旅舍再拜授仆人书献尚书阁下某同众君子防在尚书下风久矣孟冬已寒防帷尚书尊体动止万福人生于世今天下之人识与未识有一善则愿知之有一困则愿知之尚书以为其人何如哉愚以百年二百年无一而已矣尚书旣知身则其人乎旣知其人某斯所以愿也凡今之人进露于长者或以殚词褒颂为先者亦或求人书状为先者防计尚书饱见之英明特达必不之爱小子固直亦窃丑之况以尚书茂德雄才则腾于寰宇矣岂假区区片言只字彰明于身乎以尚书山容海纳则自断于胷襟矣岂在攸攸八行尺牍进退于人乎知不然矣某方拙鲁讷不敢游词某闽越人向京师七千里矣去秋逺应直言极谏诏不逮试便住西秦今冬将从博学宏词科赴集期昨至东洛旧负人钱五万卒然以逢某则合还人又艰迫唯一驴一马悉以偿之赁庑之下如丧手足兀然不能出门者再旬于兹矣亦以窘恳遍祈于人人无非常所与唯疋帛斗粟供朝夕则才可过其外则莫就无车无储寄人之庐士之穷莫穷乎此今日有来相看者曰子之困至于是何不以情闻于徐方南阳公乎明日有来相看者曰子之困至于是何不以情闻于徐方南阳公乎某昼忖夜量旣在尚书矣又人人异口同词同驱之心与议并俾忘干犯以困投于尚书尚书之力上将驱云雷清宇宙副万乗之頼答亿兆之望岂独遗某所愿知之困者乎尚书下将燮隂阳调风雨合百神之意允飞走之望岂独遗某所愿知之困乎救火之家水虽在逺不以逺而往者知其必能济患也某之困曾未拜伏尚书所居洛阳西邻陜虢北俯河阳南接陈许东有汴滑舍东西南北之近越千里控于尚书者亦得尚书必救所困焉神游五侯之门遍心择王公之量匝方决意投于尚书尚书留意焉布露微碎亦非容易考试事毕特冀拜防虽有蓄积庻及面陈
　　上郑相公书
　　将仕郎守国子监四门助教欧阳某谨斋沐缄书再拜遣隷子弟献于相公中衢之车下庶及乎阁下当今主上圣明宰辅贤明可行已行可止已止其或未行未止非不知也非不念也未可行而未可止也某愚防欲陈所见则在知之之后念之之内矣不敢复言今斯有言自言而已人有百行修万事精内扣潜鸣外听无声非不愿用而人不用非不愿旌而人不旌虽和平之代至老至死者相公以为有之乎某将十有十百有百千有千也何以若知自近之耳某尝读论语得孔子曰古之学者为已今之学者为人伤时之学者不由所学矜所学也某不敏伤窃如之况禀羔羊鸿雁之性未资训而敬顺和合乎教者十或四五洁身畏人直拙自守始亦以孝弟忠信约礼从仪人生合尔博闻游艺行义修词人生固然殊不以有为而为也幸属昭代以此官人敬趣条目遂希诠择五试于礼部方售乡贡进士四试于吏部始授四门助教【某两应博学宏词不受一平选被駮又一平选授助教】夫人百行庶几万事留心不仕则已仕则冀就髙衢逺途展其素蓄垂名于后代播美于当时匪徒利斗粟希片帛救寒暑给朝夕也所以利斗粟希片帛者不以之无与其百行庶几万事留心之流别行也某非斯人之徒欤其慕彼人之徒欤企夫髙衢逺途也噫四门助教限以四考格以五选十年方易之官也自兹循资歴级然得太学助教其考选年数又如四门若如之则二十年矣自兹循资歴级然得国子助教其考选年数又如太学若如之则三十年矣三十年间未离助教之官人寿百嵗七十者稀某今四十年有加矣更三十年于此是一生不覩髙衢逺途矣况先三十年孰存亡哉其或素蓄当在重泉之下矣忖已方人所以知百行修万事精内扣潜鸣外听无声非不愿用而人不用非不愿旌而人不旌虽和平之代至老至死者十有十百有百千有千也呜呼今之髙悬爵禄广设名位实大乎德行与乎能事也德行也者孝悌也忠信也不可于公堂斯须而得试也须渐乎父母昆弟之言防乎州闾乡曲之誉某逺人也父母昆弟居万里之外州闾乡曲在三江之南孝悌之言无由渐朝廷之耳忠信之誉莫得通阙下之闻也能事也者秉持也应奉也不可虚处无任而得呈也须形乎政令裁制之庸着乎役艺使才之致某冗官也政令裁制一月两衙之谓役艺使才二郑陪行【音航】而已秉持之庸不可形考课之目应奉之致是絶选能之见也纵有顔闵之德游夏之学宰我之政事夫子之文章其于是也但父母昆弟自相知州闾乡曲自相许于海隅岭徼其奈拳拳之身何夫大田斯获而有则遗秉滞穗也万秉稀一万穗稀一某岂遂当其一乎且天地也命之翅必与之羽翮副其巨细使得飞也命之足必与之蹄蹠称其长短使得行也若命之翅而不与之羽翮与之而巨细不相副飞则坠命之足而不与之蹄蹠与之而长短不相称行则颠命适遗之坠与适遗之颠则如无命无与也其庸愚不知造物之防者视之则不之怪其明贤深探理源者其谓天地何且邦国也劝人以德行用钖之爵禄必契其分量使得行道也耸人以能事用之名位必权其轻重使得荣身也若劝以德行而不之爵禄锡之而分量不相契道则屈耸以能事而不之名位之而轻重不相权身则辱劝适遗之屈耸适遗之辱则如无劝无耸也其庸愚不知造化之防者视之则不之怪其明贤深探理体者其谓邦国何某代居闽越自闽至于呉则絶同乡之人矣自呉至于楚则絶同方之人矣过宋由郑逾周到秦朝无一命之亲路无回眸之旧犹孤根寄不食之田也人人耘耨所不及家家漑灌所不沾其濯乃条枚成乃华实者上天至仁之膏泽厚地无私之阳春乎相公为上天霖雨佐厚地发生也何以处某焉夫举善不遗于微陋使能必尽其材器真宰相之任也自唐及虞有其人自夏及商有其人自周及秦有其人自汉而还无代无有洎国朝歴歴可数也相公能以某为手下滥觞乎似善斯升真善以至似能斯拔眞能以来古人行此天下归仁也相公行之哉行之哉今则犹古算度途逺苍皇造次










　　欧阳行周文集巻八
　　钦定四库全书
　　欧阳行周文集巻九　　　唐　欧阳詹　撰序
　　翫月诗序
　　月可翫翫月古也谢赋鲍诗朓之庭前亮之楼中皆翫也贞元十二年欧闽君子陈可封在秦寓于永崇里华阳观予与乡故人安阳邵楚苌济南林蕴颍川陈诩亦旅长安秋八月十五日夜诣陈之居脩厥翫事月之为翫冬则繁霜太寒夏则蒸云太热云蔽月霜侵人蔽与侵俱害乎翫秋之于时后夏先冬八月之于秋季始孟终十五于夜又月之中稽于天道则寒暑均取于月数则蟾兎圆况埃不流太空悠悠芳菲徘徊抟华上浮升东林入西楼肌骨与之疏凉神魄与之清冷四君子悦而相谓曰斯古人所以为翫也旣得古人所翫之意宜袭古人所翫之事因作翫月诗诗曰
　　八月三五夕旧嘉蟾兎光斯从古人好共下今宵堂素魄皎孤凝芳辉纷四扬徘徊林上头泛滟天中央皓露助流华轻飚佐浮凉清冷到肌骨洁白盈衣裳惜此苦宜翫揽之非可将含情顾广庭愿勿沉西方
　　泉州刺史席公宴邑中赴举秀才于东湖亭序
　　贡士有宴我牧席公新礼也贞元癸酉岁邑有秀士八人公将首荐于阙下古者相觌相祖有享有宴享以昭恭俭宴以示慈惠二典为用鲜或克兼诸侯升俊造于天子遣之日唯行乡饮酒之礼则享礼也胾肉酒莫饮莫食公念肉不使食则仁不下浃酒不使饮则欢不上交方欲激邦俗于流醨致王人乎德行而贤者仁未伊浃才者欢未我交其若蚩蚩何秋七月与八人者乡饮之礼旣脩乃加之以宴肴移已膳醴出家醖求丝桐匏竹以将之选华轩胜境以光之后一日遂有东湖亭之防公削桑榆之礼执宾主之仪揖让升堂从容就筵乐遍作而情性不流爵无算而仪形有肃锵锵焉济济焉于是老防来窥尽室盈岐非其亲懿则其闾里皆内讼而誓迁善焉于戏行其敎不必耳提而口授移其风不必门扇而戸吹公斯宴则风移教行其间矣真尽心竭诚奉主化民之宰也烟景未暮酒德俱饱有逡廵避位而言曰夫诗者有以美盛德之形容君侯因片善附小能囘一邑之心成一邑之行而昭吾人恭俭于嘉享示吾人慈惠于清宴回人心成人行周孔之才也昭恭俭示慈惠管晏之贤也不有歌咏其如六义何是日人有甘棠頖宫之什客有天水姜阅河东裴叅和颍川陈诩邑人济阳蔡沼佐賛盛事亦献雅章小子公之甿幸鼓防声先八人者鸣捧豆伺彻时在公之侧覩众君子之作遂从卜商之后书其旨为首序
　　别桞由庾序
　　孔子见老耼曰鱼吾知其能游鸟吾知其能翔游可网翔可弋至于龙则吾不知耼其龙乎今予遇河东桞由庾亦孔子之耼矣眉长五寸耳近上顶寡少言笑皎若冰雪意或时发皆漠杳防之事从君子累忝之游松栎殊姿鸦鸾异情翌日予云之京师栁曰月隂日阳鳞潜羽翔海鹏君于焉斯化防鸿吾从此而游南充近有上升者留言于长老【谢自然于果州南充县白日上升之时言当复有从此而上升者】岂为吾设邪吾焉往夫其德行文学可以敦教化正雅颂予劝裨尧而补舜栁颔而不对贞元十三年七月十六日緜州紫极宫黄箓斋场别
　　送族叔欧阳行元落第回广陵序
　　族叔行元旣射策与主司不合春二月将归淮南所寓羣公设祖方献未酬叔悄然有不畅之色羣公亦愕尔而阻欢小子侍觞奉而前曰归好事春美时酒乐物叔于三者加同人将之而未悦岂礼闱失意之为乎昆吾产金荆山产玉自民役巧镕琢盖多惟干将和璞有大闻非百链则其良可用欤非三献而其寳乃真欤苟良苟真不即成不即售适以精其研稔其实如叔也亦何稽于一邂逅哉若昔之人作必行动必中则蘓秦无履穿之叹戚无石烂之歌孙无十上之勤商鞅无再干之劳也知泰而不知否知易而不知难是夫人也非所以待乎叔也叔如之何叔欣然见卞氏再来之路平归心纳春景安酒意四座以叶千钟有娯旣醉升车秋为到期
　　送巴东林明府之任序
　　国以民为本县令亲人之亲者苟有命授无非慎择今年执政又加精选自吏曹铨拟往而退下者十之五六济南林公以始仕之调发硎之刃请宰一邑夫官剧巴东也而使为之平衡无疑钧轴不转非轻重质器目以昭如则安可于其难而易若此解褐结绶当时之盛旣受牒恭命而济南公与予乡而且故幼而知公行先乡曲誉是通闾井之意术以明经升实探教化之本今有社稷有民人则弓矢入养叔之手徽在师旷之膝何微之不中何妙之不尽去矣无使朱邑鲁恭专美乎是官其余则巫峡峨峨岷江汤汤水天下清山天下秀游盘贵境为池为墉退公多暇为我回睇
　　送建上人寻阳司业后留诣泾原刘行军序
　　建上人自兹而一西更为故人也巫咸山有道释子建上人元和之淳气以类合休神遂性曩与小司成阳公得于林栖公从下风之请斯縻大君之爵同方相致殊途且来虽羇鸾鸿一飞一笼遐心逺意终共超旷游佛庙赏灵台壶冰片玉光洁再裕来为去始散实聚终上人故人有在西土曰大梦未觉还宜一欢陶瓶芒履此焉留在永路着首悠然髙云西之人几日而觌松栢之下无凡草鸑鷟之侣无凡禽西之人岂阳公之俦欤觏遇之辰琼玖之列诗可颂德覩于斯其撰之竹帛傥传俾后之人知贞元是嵗贤人之会二也
　　送李孝廉及第东归序
　　明经自汉而还取士之嘉也经也者圣人讲善之录志立身正家齐国理在乎其中为人父者莫不欲其子之明为人君者莫不欲其臣之明明斯行行斯近近则平乎性命逺则成乎政令迩来加取比兴属词之流更曰进士谓近于古之立言也为时稍称其侥幸浮薄之辈希以无为有虽中干外槁多舍明趋进俾去华取实君子恶以真混假纵含章抱器半舍进为明新第李孝廉则含章抱器舍进为明者晳晳肌骨松寒玉清以志学升太学以学就升宗伯背文手占滞义口占三载不售皇郑复来投短书出长巻精専炳焕俦伦襃然圣朝贞元癸丑嵗明经登者不上百人孝廉冠其首非独学胜亦以文闻则有我芳华加之典实不恶夫侥幸浮薄角力于比兴属词竝矢分弓未知鹿死谁手不为也舍青紫之有路献荣名以趋庭长途春光我美多彼噫尽艺而适犹有前闻家食非明时相待之意孝廉其志之
　　送常熟许少府之任序
　　始入仕一有县尉或中或上或铨衡评才若地称而命之至于无得幸而处而中之美者尤难以人今年孝廉卽髙阳许君授常熟尉者实中之美君十三举明经十六登第后三举进士皆屈于命去冬以前明经从常调防资贵中之乙判居等外之甲旣才且地擢以是官夏四月随之官之牒玉貎青春芬芳有旧望棠隂而委质郁兰陔以辞亲征车辚辚所往在目异时九仞由兹一篑在邦由家也不出于忠信许君常以为已任夫何恤哉士之生制四方之志轸念于离别非所以为士也行乎
　　送张陲山南谒严相公序
　　相国冯翊王作镇南梁为名贤薮泽四方浮川走陆结辙连舻岷山之坡碾成谷音欲汉水之碛汩成渊耀华呈实涌溢门馆量器而待未始失贤故天下真贤虽逺皆往以贤蹑迹者清河张子乎张百行为实五言为华有实可呈有华可耀度虚襟之必答抗髙步以斯谒玉露初降金风景清褒斜峯峯千万相见奋客情如归意指危栈犹平道冯翊之门唯才与德人之所与冯翊无不与是行也非张独知其可众君子共知之旣知之若咏若歌各言其志
　　送王式东游序
　　琅琊王式字公范予邑之英而忘形之友生也少同所好服膺周孔之道长齐所得愿裨尧舜之化时命不与人无知己雨散云乖四方五祀旣乏孔融郑庄之公荐乃效张仪苏秦之自鬻百川会海相得上国丹诚未昭于镜鉴黄金已销于桂玉予怀待兎之固犹伺北阙寝书之报公范见变豹之理将游东诸侯之国鱼川鸟陆俾为异路曩日之别复起于今嗟乎夫人不得自然之至道防防飘于物外则天之至愚贸贸乎泥滓各得其方无枉性矫神之艰也企瞩仁义盘旋礼乐下不植地上不丽天孤云随风断蓬逐篲是不能岧嵉昭灼扬光其间坼华资而公范犹防贾薄艺而予莫售禽栖朽木蠖屈穷辙可悲也夫况赫赫皇都实吾人逞志之所大丈夫敛尘襟而瞻绂冕策蹇驴以窥轩盖食米菽而觇粱肉吟苦寒以聆钟鼓伤哉公范得无媿邪加之离情悢悢何述万乘之都千箱之年有故人而适逺无巵酒以叙别男儿巵酒之不致亦何论他日之浮沉哉平生之怀未易言也离者会之资防实离之本今离旣由昨防后防得不由今离乎离防相生盖不足叹公范勉之东诸侯闻有梁孝燕昭矣










　　欧阳行周文集巻九
　　钦定四库全书
　　欧阳行周文集巻十　　　唐　欧阳詹　撰序
　　送蔡沼孝廉及第后归闽觐省序
　　昔人论别有赋论恨有赋状仳离陈感愤其未见予于蔡侯是日之情盖古人之遗情也人之慙莫先乎同有求而一不得人之慕莫甚乎偕逺游而一先归蔡侯沼字虚中予之邑人又懿亲也虚中以学予谬以文共受遣乎长吏皆求试于宗伯虚中登太常第归寕故园予有曝鳃之困犹留京师同求在予则不得偕游虚中则先归堂俱有亲身亦祈达自负违颜落羽之耻对人飞鸣就养之庆怀寸方为丈夫禀太和曰人子不包羞不痛心行道之人也虚中胸中有心者以予此辰之意如何哉悢悢凄凄浑浑迷迷饮觞以若荼视春光其如秋周秦九轨之道呉楚千里之水骋逸骑扬轻舟激尔清风欢拜非逺人则姻眤家惟闾里到日荣贺尽室当在念沽名之不异想出门之是同父也母也兄也弟也虽喜人之善则有而伤予之不肖岂无重增予郁结之端矣明镜前平衡下姿媚无取铢两不登才欤命欤不自知也烹乳为醍醐鍜金为干将予期烹鍜以变化虚中其行乎勿谓业就不增脩勿谓名成有所忽反此方逺大虚中志之
　　送盐山林少府之任序
　　新授盐山尉孝廉即济南林君脂辖东辕莅官也盐山沧州之属邑沧州戎狄接际之地国家虞守之防东南居恃力之卒西北有矜功之众从事之剧惟天下先若非机足应权达能通变则不之与也公以二善而时与之夫骐骥未驰知有致逺之力干将未割知有剸坚之功堂堂林君假道试吏峄桐嶰竹必中音律勉以能事为邦之光禄者所以食人为国俸者所以衣人赞时予尚知之而君岂不知之苟知之何往而不利
　　送周孝廉擢第归觐序
　　始末与周相接二年间于贡府稠人中见之年甚华神甚清英如颖如若金在沙若松在林常竒之曰谁家千里驹可羡也岂权衡藻镜而遗于是邪今春献艺果登孝廉上第予以片言只字进亦同年成名旣昔情所佳又今迹斯叶或因有觌独与之语宫商起于朱弦姜桂在乎太牢冷然可听芬乎可尝已比郄诜之玉思怀陆绩之橘夏五月自京而东赁庑陋居回轩见别予则不敏輙奉以言防稽之竹旣镞矣宜羽之荆山之璞旣琢矣宜砻之虽休勿休古有光大晨昏之暇勿忘则叠札之望可酬连城之价可取勉哉有如君材盖不易得
　　送裴八侃茂才却东游序
　　防秀裴侃昨自江湖西入闗游京师今自京师东出闗游江湖十二斯冠才气早异身犹三尺交友四海着文数篇其措意规格储乎逺大旬时阙下郁发声闻公卿名德待以优礼告离之日祖軷相属由晨及暝方容升车盖相追百有余两长沙欧阳某企以芳馥亦驱弊轏将欲分手诏之自爱曰楩柟出地知为梁为栋鸾鳯在鷇知磨霄薄云子之他日岂在乎此不独斯谓羣公斯谓子姑行无忽所谓非徒谓也
　　送无知上人往五防山序
　　无生不存防不易源緜兮在烦滴兮处浑释氏子味其实归其根其教虽传非言可言唯相似者复到其门无知上人其到门者欤上人从儒至道从道至释如歴星月以得白日若弃扇翣而洒长风真空洞照热恼顿尽水其性云其身周四海以终静出六合而非寄维扬秋秒方至自闽日未成旬作防山之适目闗河于不计拟衣食乎随施怡如也澹如也北行逢流得抵虚舟无程峨峨五峯防日而上登异清凉侣善知识所至也之至又乎予弱冠之年同世谛之学神不逺逮溺在名利礼足而别凄然自伤歧路旣殊聊各以行勉哉无知公勉哉欧阳生
　　送杨据见漳州李使君序
　　儒有驭百行驾六艺曳长裾于王侯之门以待礼杨夫子是日之告谒漳浦李太守之行行儒之事也子几于儒久矣李太守天枝之英金镜之明盛物之量称物之衡夫子姿容不孤其鉴多少有登其槩何往而不利髙梧始华瑶草欲碧去矣夫子时景宜往
　　送陈八秀才赴举序
　　诸侯岁贡俊才于天子故陈侯今年有观光之举白露肃物青天始髙云回鸿盘言遵永途吾观夫雄心鋭志将领能事则夷山堙谷不尽其力何东堂一枝南荆一片足尘其虑邪勉哉陈有其才奏其试知有成矣
　　鲁山令李胃三月三日宴僚吏序
　　三月三日以酒食出野曰禊饮古俗也有唐今上御宇之九年年定三节一以二月一日曰中和终取九月九日曰重阳次取此日之褉饮赐羣后大宴登髙临流与时所宜洎四方有土之君亦得自宴僚属贞元十二年暮春月哉生明一日则其日也临汝鲁山令赵郡李胃恭国令宴于县南滍滨先宴曰夫宴者古所以示慈惠而期合欢者也国家锡以斯宴者情亦古情焉况食在充肠不在充目酒在行礼不在溺神歌发其所自和舞发其所自乐穷八珍竭万钟强发扬课丝竹则有劳有逸岂合欢之意欤以是首设一席肉一肩酒一壷命自天子命为佐贰者次一席酒肉一如之命自已命以为吏者次一席酒肉亦如之又命乡闾许以耆年有德者肉旣饱酒旣酣因化育之宿洽有歌谣者进有舞蹈者作皆诚激乎中章乎形容婆娑慷慨与习而为者不类然后渔者请以其舟农者请以其醖圃者请以其蓄弋者请以其鲜啐浊尝漉浮泛漪澜风恬日和川晴野媚以熈以怡万心一之至义之门大顺之家父兄子弟一族一堂之中不是过也非仁德淳化其孰能至于是邪旅游之子实窥盛事兹宴也虽溥于天下百里不同风雨恐他邑之景物此辰不得似公之邑也一方不同教化恐他邑之欢乐此辰不得似公之邑也故序之
　　泉州泛东湖饯裴叅和南游序
　　泛舟饯行别礼之重也昔李郭有之降自近代名望之士亦往往而用其皆殷勤夐出于人意文雅足赋乎时物俾撡执之容可观风景之媚不孤理未符此事罔得举清源郡春正月客有河东裴叅和将南游郡司户置同正前大理评事扶风窦公因携爼豆展故实盖厚裴而昭已德也奇哉英秀哉其裴欤明嶷乎风姿瓌丽乎词华朗如嵩如辉如焕如予翰苑十年之游饱覩四方之彦九霄十步一日千里者予得识之如其人如其人是饯也主贤宾贤譬古无怍指方舟以直上绕长河而屡回弦管铙拍出没花栁胜趣则深离觞且酣斜日应程宾辞及固噫停桡一挹裴其升车美哉裴何往而不利况此选列郡莫非哲人有知之鉴其岂相失游意傥尽姑为时起予从此更诣承明窦公不日应召宣室秋风似当共天衢伫羊角而来一举磨苍苍矣诗人同志之
　　送洪孺卿赴举序
　　三折股为良毉予五升词场四遭掎摭是以窃知乎文则洪氏子举秀才前期胜负予得而度子天与黼黻之性加好勤苦之节纺绩坟典组织篇什观经纬机杼则重緜绣段日日当成今年秋贡士果居首荐歌鹿鸣以为饯想鹏抟而饬驾金欲求鍜玉将就磨光铓颖耀朝夕以冀回鴈宾海秋风落山虽难别离向庆无恨中鹄余矢犹思再发升冬月期会于阙下







　　欧阳行周文集巻十
　　附录
　　哀辞【韩退之】
　　欧阳詹世居闽越自詹已上皆为闽越官至州佐县令者累累有焉闽越地肥衍有山泉禽鱼之乐虽有长材秀民通文书吏事与上国齿者未尝肯出仕今上初故宰相常衮为福建诸州观察使治其地衮以文辞进有名于时又作大官临莅其民乡县小民有能诵书作文辞者衮亲与之为客主之礼观游宴飨必召与之时未几皆化翕然詹于时独秀出衮加敬爱诸生皆推服闽越之人举进士繇詹始建中贞元间余就食江南未接人事往往闻詹名闾巷间詹之称于江南也久贞元三年余始至京师举进士闻詹名尤甚八年春遂与詹文辞同考试登第始相识自后詹归闽中余或在京师他处不见詹久者惟詹归闽中时为然其他时与詹离率不歴嵗移时则必合合必两忘其所趋久然后去故余与詹相知为深詹事父母尽孝道仁于妻子于朋友义以诚气醇以方容貎嶷嶷然其燕私善谑以和其文章切深喜往复善自道读其书知其于慈孝最隆也十五年冬余以徐州从事朝正于京师詹为国子监四门助教将率其徒伏阙下举余为博士防监有狱不果上观其心有益于余将忘其身之贱而为之也呜呼詹今其死矣詹闽越人也父母老矣舍朝夕之养以来京师其心将以有得于是而归为父母荣也虽其父母之心亦皆然詹在侧虽无离忧其志不乐也詹在京师虽有离忧其志乐也若詹者所谓以志养志者欤詹虽未得位其名声流于人人其德行信于朋友虽詹与其父母皆可无憾也詹之事业文章李翺既为之传故作哀辞以舒余哀以传于后以遗其父母而解其悲哀以卒詹志云求仕与友兮逺违其乡父母之命兮子奉以行友则既获兮禄实不丰以志为养兮何有牛羊事实既修兮名誉又光父母忻忻兮常若在防命虽云短兮其存者长终要必死兮愿不永伤友朋亲视兮药物甚良饮食孔时兮所欲无妨寿命不齐兮人道之常在侧与逺兮非有不同山川阻深兮魂魄流行祀祭则及兮勿谓不通哭泣无益兮抑哀自彊推生知死兮以慰孝诚呜呼哀哉兮是亦难忘
　　题哀辞后
　　愈性不喜书自为此文惟自书两通其一通遗清河崔羣羣与余皆欧阳生友也哀生之不得位而死哭之过时而悲其一通今书以遗彭城刘君伉君喜古文以吾所为合于古诣吾庐而来请者八九至而其色不怨志益坚凡愈之为此文盖哀欧阳生之不显荣于前又惧其泯灭于后也今刘君之请未必知欧阳生其志在古文耳虽然愈之为古文岂独取其句读不类于今者耶思古人而不得见学古道则欲兼通其辞通其辞者本志乎古道者也古之道不苟誉毁于人刘君好其辞则其知欧阳生也无惑焉
　　安奉欧阳四门祠文【陈宓】
　　先生之道由孝弟以至仁妻子信朋友先生之誉由闽越以播江南籍甚于京师发身僻逺之乡尚友命世之杰故能行为世法文为世师后世谓闽人之举进士必以先生为称首前岂无人独推先生者盖所重在此而不在彼也宓朅来此邑先生之族实居焉遐想清风慨然慕叹像而祀之俾学者知所先后以自强焉
　　文献通考【马端临】
　　欧阳集十巻　晁氏公武曰唐欧阳詹行周也泉州人终国子四门助教闽人不肯北官及常衮为观察使兴学劝士举进士自詹始与韩愈李观李綘贞元八年联第皆天下选时称龙虎榜云此集李贻孙纂韩退之作詹哀辞称詹甚美大意谓詹觅举京师将以为父母荣也又云其德行信于朋友而唐小説载詹惑太原一妓为赋髙城已不见况复城中人之诗卒为之死今集中亦载焉若然则詹之志岂在父母哉有德行者乃尔耶陈氏振孙永嘉人曰詹亦韩愈同年进士考其集中各有明水赋詹亦蚤死愈为之哀辞尤拳拳焉李翺作传而李集不载其序福唐廉使李贻孙所为也詹之为人有哀辞可信已黄璞何人斯乃有太原凾髻之谤好事者喜传之不信愈而信璞异哉髙城不可见之句乐府此类多矣不得以为实也
　　跋欧阳四门集【真徳秀】
　　欧阳四门集锓版郡斋有年矣嘉定己夘郡士林彬之为余言四门之文之行昌黎韩文公盖亟称之至黄璞为闽中名士传乃记太原妓一节观者疑焉近嵗黄君介喻君良能皆尝为文以辩谓宜登载编末以澡千载之诬余曰四门之行获称于昌黎而见毁于黄璞后之君子将惟昌黎是信乎抑惟璞之惑乎二君虽无言可也不载之编末亦可也虽然有一焉自世之学者离道而为文于是以文自命者知黼黻其言而不知金玉其行工骚者有登墙之丑能赋者有涤器之汚而世之寡识者反矜诧而慕望焉曰夫所谓学者文而已矣华藻患不缛何以修勑为笔力患不雄何以细谨为呜呼倘诚若是则所谓文者特饰奸之具尔岂曰贯道之器哉彼宋玉寓言以讽未必真有是若相如之事则君子盖羞道之服儒衣冠诵先王言不惟顔冉是学而曰吾以学相如也抑何其陋耶四门之谤不白于四门乎何伤余惧夫士之苟焉自恣者将曰四门唐名儒也而有此吾为之奚尤则璞之一言不独以厚诬四门且将以祸学者无穷也乃刋二君之文如彬之请又附其説如此庶几有补于万一云
　　欧阳书室重建记【庄楷】
　　齐云山之半有欧阳书室旧址在焉故老相传谓唐国子四门助教欧阳公詹字行周者平生笃于亲爱无书不读故其诗文俱邃孝友兼隆其为人贤可知矣独位不胜才年不配德当在诸生时袖文见常衮为主客礼而相国器之举贞元八年进士第二人为闽人先而闽人荣之与韩愈李观李绛崔羣王涯冯宿庾承宣联第龙虎榜皆天下选而天下重之仕四门助教柳宗元谓其同志于文迨没崔羣哭之韩愈诔之李翺从而传之阖闽八郡祠而祀之李贻孙序其文而刋行之国朝翰林学士东里杨士奇跋陈众仲国子祭酒琼山邱濬序张九龄皆翕然而推让之非其文行大过于人畴克尔耶公之文行不惟见重于相君而且见重于韩柳不惟见重于当时而且见重于天下后世是宜今昔皆宗之而弗替也欤由唐迄今六百余稔书室鞠为茂草也久迩者邑士王君用宗贺君士髙慕公之文行欲即其地而重兴之致仕转运判官张君庸力赞其成仍相与白于郡守临川陈侯勉侯韪之始事于成化壬寅十二月成于癸卯之十月规制可观质而不华坚而耐久左辟门巷一道由石罅中萦纡而出抵于山麓不可以寻丈计非故为是以适人之耳目也盖驯地势之左折右旋耳旁余地作书房寝室庖舍悉有条理外之低者为花坞洼者为蔬畦突而平者莳药凿渠导水以通灌溉又其外植茶种果千百其株躭僻愿学者亦将有頼予知孝友肖于公而祗服父事克恭厥兄者有焉诗文肖于公而金宣玉奏泽于道德仁义者有焉岂但科第有所取法哉二君嗜义如此可谓有功于先烈有光于名教者矣室既成未有记适予归自岭南遂记之如此观者毋以为诞










