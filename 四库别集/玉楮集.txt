　　钦定四库全书　　　　　集部四
　　玉楮集　　　　　　　　别集类三【宋】
　　提要
　　【臣】等谨按玉楮集八巻宋岳珂撰珂字肃之号亦斋又号倦翁鄂忠武王飞之孙官敷文阁待制厯户部侍郎淮东总领所着桯史寳真斋法书賛诸书俱别着録此集起自戊戌迄于庚子凡三嵗所作共三百八十五篇取列子刻玉为楮三年不成之意自为序而録之考珂于绍定癸已元夕京口观灯因作诗及佑陵事韩正伦疑其借端讽已遂搆怨陷以他罪会事白得释至戊戌复召用故首篇有五年坐竒谤之语他诗亦屡及此诗止録此三年者其意实原于此叙云木以不材夀雁以不鸣弃牺尊以青黄丧大瓠以浮游取葢有慨乎其言之也虽时伤浅露少诗人一唱三叹之致而轩爽磊落气格亦有可观者王士祯居易録称是集流传絶少安丘张贞得髙唐王家旧钞本乃始録而传之焉乾隆四十一年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀










　　玉楮集原序
　　予自戊戌西遡沔鄂庚子东游当涂嵗凡三周裒彚诗藁得三百五十有八名以玉禇因为之序昔宋人有刻玉为楮三年而成一叶杂于楮叶中而莫之辨工葢如是其巧也或从而笑之曰天地之生物自质自形日月之照临风雨之滋泽寒暑之代谢亦惟因其固有而遂其本然使必三年而成一叶则物之有叶者寡矣以人之伪象天之真葢又如是其拙也今夫发于性情着于咏歌雕锼肾肠摹写月露旬锻月链以求其大巧夫谁不然至于风行水上涣而成文云出岫间了非有意澄江浄练风雨满城尚防去华贵乎直遂兹巧也葢寓乎至拙之中匪徒工之所能嫓夫以他山之攻昆吾之切追琢毫芒以取其象似故必待积月以致其力则其成也难遇物感形因时言志不责以浮靡惟取其自然故不待引日以全其大则其成也易彼三年而仅成一叶此三年而为篇者几四百其巧与拙将谁实辨之木以不材夀雁以不鸣弃牺尊以青黄丧大瓠以浮游取览吾巻者其寘我于巧拙之间乎嘉煕庚子闰月已丑晦序













　　钦定四库全书
　　玉楮集巻一　　　　　　　宋　岳珂　撰戊戌二月十日京湖袁总郎以堂帖至有诏复除户侍总饟
　　昼长欹枕酣春卧剥啄敲门惊梦破双旗健步衣正黄爵罗骇见乆未尝泥紫一封芹诏香王人茧牍亲遣将老夫五年坐奇谤身则渔樵志犹壮岂无恋阙如子牟强拟随装学张敞浮云满空能蔽日云散天空日华出千三百载春又春杜陵乆矣无斯人黄衣走尘漫踆踆纵了桴鼓何足云姑言絮舜工负恩尧天舜日定不尔皎皎太空无防滓当时下书便疑似聊坐和歌焉热耳宁比三光覆盆底金羁欲脱还络头络头龁草均一牛吾身本是报恩具千年万年属明主感恩欲愬泪如雨且愿投谗畀豺虎
　　五年不治笔研奉诏起家是日始草辞免奏旋假书吏于郡题写皆生疎又堂帖趣行三日戒涂偶成二首
　　五年尺牍不牋天一日除书到枕边感欲宣心笔无语恩惭糊口鼎余饘说骖尚恐传音误书马还思习札便烛灺烧残人未寝却输铃下惬安眠
　　露封誊奏晓鸣铃当御应闗乙夜呈京兆有装随使者陈留无酒忆厨兵故营将钺谈家世老吏公车识姓名尘事看看到书尺更惊三日有王程
　　予控免不获命恭读诏书圣训有朕正欲为卿直前枉之语感激思奋始决小草之谋
　　平生一寸心不为世涂折平生七尺躯拟慕志士烈吾门古乔木每抱嵗寒节三世秉一心炯炯常不灭虽如卞献玉自比来嚼铁闭门着辨诬其事已合辙及逢明圣知所遇皆夐絶隆兴録旧李一诬出奎札嘉熙今诏书复以枉为说人生贵知心万事等一吷矧以万古光下比覆盆揭忆昔贾奇谤同舟忽秦越闗弓比射羿舍镞不虚发仍是同功家以豢反得啮静思诬与枉二字谨区别两朝寓至鉴四海仰日月荡诬贵昭昭错枉岂孑孑此恩无以报蛇雀况微物匪石心可转襆被计当决尘匣开青萍何时衅妖血
　　黄鹤谣寄呉季谦侍郎时季谦自徳安入城予适以使事在鄂
　　庐山白鹤归来双缟衣素袂为裳翅如车轮夜横江风声曽走淮淝羌戛然长鸣下柴桑芝田啄粒遥相望何人网罗倐高张上决云汉旁八荒一随鹍惊逺翔低头不肯谋稻粱一罹置弋沮泽旁局身筠笼翅摧藏鹦鹉洲畔葭苇鄊水云苍苍江茫茫九皋欲闻声不扬回顾鸥鹭羞顔行忽闻缑笙度宫商红尘俯视有底忙矶头刷羽今正黄欲捶此楼呼酒狂
　　予以谬作数种并总所奏藁遗防賛高紫微闻以阅读未及赐报平日正病无人为过目者兹不特饷所有别白半生漫浪笔研间为不虚矣因赠二首
　　夜半军书尚掣铃想应欹枕梦难成新凉颇复欺长夏旧事何妨阅短檠人说文衡真有托公于诗巻若为评复襄遗迹今如许试考当时六万兵
　　涉笔牛腰倦不支余工那复到新诗殷雷秧緑又期月指日枣红能几时自古兵财无上策于今社稷寄西陲入郛及国均危道勿谓君侯不敢知
　　拙妇吟
　　西风防防黄叶舞茅檐三尺鸣秋雨东家拙妇拥面啼强剔孤灯诉愁窭当年采桑陌上归嬉逰不管春蚕饥千丝万缕茧白雪便学红女攀花枝十七十八事机织暗琐青闺人不识二十三十幽恨长卢家古梁玉为堂四十五十已老大唧唧鸣蛩欺猫卧尚随姑嫂作笑嗔一生苦乐由他人君不见昨朝县吏踏门闑杼柚已空盆盎竭鸡豚指栅索饮壶掀釜呌嘑嗤妇拙起来迎门陪笑面不似娇羞怕人见今年嵗事苦不登且为当家聊一展吏嚚不肯怒且诃大儿门东窥饭箩藁砧走藏姑诮骂造防无麪知如何蹙金芙蓉戏双鸳绣床一倚会万钱低头长叹祗自怜昔者何巧今不然吏嘑已倦里正醉抆泪背人还涤器明朝欲酒姑勿哗正恐突隳惊阿家
　　春波堂小饮怀棠湖旧隠三首
　　平生到处西湖长眼底波光日日新圗在辋川非旧隠梦回笠泽是前身一江细雨欹青菊万里雄风起白苹独立苍茫动归兴钓矶须理未垂纶
　　炎暑今年特地奇不妨湖上访清漪长堤步屧谁堪儗高阁凭阑我总宜唤客黄鹂穿栁度猜人白鸟映荷窥衰翁病骨难禁热且倩西风自在吹
　　虚栏四面挹湖光最爱薰风六月凉万朶芙蕖红影閙两行杨栁緑丝长铺陈雪月晶明态商略隂晴浓淡籹四序清游搃如此春波何事独名堂
　　食枣有感二首
　　百果随时效嵗功枣槃亦复荐年丰柔柯低带随风緑纂实骈随映日红闻说桃梨堪絜大颇怀齐鲁未来同忧时把玩还惊叹莫咏豳风咏北风
　　硕枣名亭此地传况逢新摘正芳鲜栗投聊寓孤臣报实初无小史縁只合赤心思待敌岂容白手觊延年低徊为触平生志欲和安期觅剑仙
　　约客春波督叅刘郎中方赴高紫防之集道间相值不容留戏赠二首
　　春波堂上倚栏干一曲楼台晻霭间野衲再寻行脚债钓簔聊寄赏心闲燕低欲舞影翻水鸟倦知还云在山匹似棠湖尽堪住绕檐秪欠翠螺鬟
　　锦帐星郎油壁车紫微花下醉流霞箫鸾东引瞻风驭池凤西游赋日华蓼防半红秋渐老栁堤仍緑约犹赊一尊更趂莱衣防河汉还乗八月槎
　　饯孟运判寺簿赴京三首
　　温纯如玉絶纎瑕惊坐何人指孟嘉防马殿军劳不伐舍鱼取义理无差读碑襄水眞为谷守垒房陵忍顾家鄊国不妨动归兴天津八月却随楂
　　诏书夜下日华门辇路争看使者轩烽火三边尚勍敌烟尘万里欠公言不须目防忧多垒好吐胷怀悟至尊富贵功名分中有勿令仗马媿廷鹓
　　半生共饮西江水草木由来臭味同交臂便同鸿燕社论心不隔马牛风君方鸣佩趋双阙我自烧车延五穷景倩仙尘凝望处为言驿骑莫匆匆
　　与高紫微雪溪饯客虽已预盟然坐次予毎居上为之踧踖寄此见意
　　碧梧正耐雪溪秋况是西风送客舟华宴虽思奉婪尾麤官何敢作遨头达尊谅识诗囊意负约仍输酒斛筹想见尊前列红袖可怜无分聴梁州
　　夜读庄子呈髙紫微
　　防园傲吏御风仙聊以巵言后世传小大升潜同此地智愚工拙岂其天众途适正何劳问一理观心本自然从此二经束高阁为君终夕读名篇
　　秋夕有感二首呈督视叅政
　　汤汤南纪重喉衿纵敌年来患已深七十万家财与力六千里地古犹今薇屯正自忧无给桑土当思彻未隂用力愈劳工愈寡相公试察此时心
　　老去工夫在一丘解骖重使借前筹忧闗王国漫腾口事为他人常压头蚁穴溃堤犹未计鲋车涸辙若为谋恩波况是如天濶早放棠湖理钓钩
　　九江霜蠏比他处黑膏凝溢名冠食谱乆拟遗高紫微而家僮后期未至以诗道意不到庐山孤负目不吃螃蠏孤负腹昔人句也
　　君不见东来海蠏夸江隂肌如白玉黄如金又不见西来湖蠏到沔鄂玉软金流不堪斫九江九月秋风高霜前突兀瞻两螯昆吾欲割不受刀颇有苌碧流膏平生尊前厌此味更看康庐拂空翠今年此曺殊未来使我对酒空悠哉旧传骚人链奇句无蠏无山两孤负老来政欠两眼青那复前筹虚借箸只今鄊国已骏奔军将日高应打门流涎便作麯车梦半席又拟钟山分先生家住岷峨脚屡放清游仍大嚼襟期尽醉何日同试筮太呼郭索
　　饯高紫防视师黄冈
　　秋风九月边尘高千艘夜下宫锦袍文章不特动蛮貊要识金版开六孙曹已矣等陈迹唤起坡仙同赤壁喧阗笳鼓动地归重把功名光采石
　　以螃蠏寄高紫防践约侑以雪醅时犹在黄冈
　　前朝无蠏惟有诗亦复无酒供一瓻今朝有蠏仍有酒极目征帆更搔首古来乐事夸持螯赤琼酿髓玉膏菊花吹英好时节况是九日将登高旌旗半江笳鼓发不作诗人淡生活待君净洗沙漠尘归趂看灯更奇絶【蠏至正月重出俗谓之看灯】
　　饯紫微高侍郎朝天
　　紫防星郎天上客身是南宫小宗伯斗杓夜转天门开平地一声惊霹雳已将椽笔提斯文更决河汉排风云银潢直下洗戈甲坐看九陌狂流奔黄金为台玉为帐有眼须看舍人様绍兴季嵗说雍公曽冠貂蝉登上相峨山高钟异人昔年相国今后身声名何尝岷蜀隔草木仍是江淮春君不见嘉煕圣主躬神武法祖整军肃干橹又不见魏公一战平麟猊次年子月天废齐天心废兴真有待肯以贪残易仁爱大数恰逢一百年埽穴犁庭当复再今年又自淮西来右相勲名传九垓旄头黑云坠西北两两比色明三台先朝贝州妖贼起若比此时仅蜂蚁当时礼部文侍郎一日奏凯同平章
　　后元祐行上辨章乔益公
　　正月二日天气清六符两两三阶平閤门催班报麻案珂马玎玲万人看押麻参政拆玺封宣词舍人来殿东鞠躬一声百寮聴军国平章乔益公天心果与人心同大哉圣断天与通本朝太平说元祐五岳三光浑未剖当年一日三制颁吕范堂堂分左右防中大老更魁杰申国勲名比韩富民生是时非汉唐亲见至治跻羲皇一尘不起四方服轨顺星蕃五谷士皆有造百姓宁官僚彻底清似氷桁杨毕空戈革偃天街镜净无搀枪彼何人斯阶启厉九县回颷八纮沸高皇疋马开东南王业中兴今五世穷荒靺鞨何自来中原万里吹黄埃数殚剥复回否泰肧腪元气钟奇才耆明夀隽轶千古吕望鹰扬称尚父便教旦奭居东西穆穆迓衡今再覩官家即日开天章貂冠玉佩游岩廊一都一俞一吁咈四海春风已披拂圣贤自昔难相逢巨鱼纵壑鸿遇风舆人欢呼争诵说元祐嘉煕莫分别君不见徂徕处士歌一夔浓墨大字庆厯诗生民至今受其赐千载万载生光辉陋儒笔研乆不治安得椽笔摹英辞两朝庆祐俱盛时众贤一念犹西陲天心愿化光明烛先望分辉照荆蜀
　　上已约客摠宜一病不及往二诗呈陈元履王囦衟诸人自酌
　　总宜阁畔小帘栊碧浸平湖面面风别馆栁隂聊系马便桥红影正垂虹流觞有序传诗客在席无人称倦翁侬自醉归翁自倦风光流转不须同
　　我是棠矶旧钓徒天教生与水云俱兰亭正值人修稧栁防还添浪拍湖幸有文人观笔法可无嘉客醉兵厨直须去跃城东马更与留春作后图
　　闻韩正伦检正挂冠感叹故交怅然乆之偶成三首
　　中兴王社旧同功三世何尝间一忠北海真成贤吏叹西州犹记胜游同逢迎有意君虽谬喜怒无心我自穷诗祸古今均一律莫将灯夜怨东风【正伦京口放灯余作诗及祐陵事正伦疑诮其失基怨于此】
　　恩门小简写门生六载交情老弟兄一念吹毛牙角讼十年握手肺肝倾酌贪谁饮南水敌怨人谈北府兵空劵更怜蝇笔误却因误处得分明【正伦向在京口毎折简必以恩门见称予为时尝举之】
　　心存即鹿叹无虞画地虽工理反疎直枉已传天子诏厚诬犹见监奴书傥令甬道真难继未必都曹可遂初万里上流闗社稷不知天意竟何如【向巳虚劵见诬恐其不直乃批与承受使多用贿嗾吏文致予以大罪庙堂觉之事遂白此批真迹它日予得之故吏今存予起家使湖广正伦正在都司云】
　　予癸已在京口因郡中元夕张灯偶阅国史靖康丙午正月十五日辛已祐陵南巡驻跸是郡二月二十三日已未始还京师凡居郡三十有八兹闻箫鼓感旧兴叹不胜澘然因涉笔以记大畧而僧有冲希者乃携以示正伦彼谓予讽已遂架大怨迄兴妄狱圣明察知其寃予复将指前谩尽白因悼正伦之殁闵其左计亮其初心附昔所作诗于后
　　驾轺老子乆婆娑坐聴笙歌拥绮罗十里西凉忆如意百年南国比流梭吞声有恨哀蒲栁纪节无人废蓼莪寂寞丹心耿梅月挑灯频问夜如何
　　玉楮集巻一
　　钦定四库全书
　　玉楮集巻二　　　　　　　宋　岳珂　撰兴唐寺闻钟
　　兴唐钟刻无文字乆欲摩挲与细论归棹未容酬此志一声烟霭又黄昏
　　至鄂期年以饟事不给于诗已亥夏五廿有八日始解维雪锦夜宿兴唐寺繁星满天四鼓遂行日初上已抵浒黄洲几百里矣午后南风薄防舟屹不能移延縁葭苇间至莫不得去始作纪事十解呈旧幙诸公
　　雪锦亭前水接天晚波如縠放归船新诗开务从今日此是江行第一篇
　　离歌已尽沙头玉夕照初翻浪底金自是晴鸥无六月半江雪片涌波心
　　萧萧衰髪倚西风两岸青山尽识侬东去西来縁底事秪应添得一龙钟
　　一江涨碧碧于蓝健橹鸣鹅舳正衔才似过都空万马又惊倚岸阅千帆
　　宵声传柝重城闭暁漏迷钟古寺荒仰看緐星垂四野不知身世变炎凉
　　一缾一锡一团蒲到得今年一物无桑下勿兴三宿念古人不食武昌鱼
　　葭苇延縁舞翠旌白头吹浪又相迎攀辕亦作留行计莫道冯夷不世情
　　昌黎乆愿列三王我亦曾亲翰墨香惜别依依重回首棠矶风月更思量
　　赤壁江头白羽挥鳜肥西塞酒同携归期应在初月家住康山西复西
　　人生邂逅适相懽一曲高歌行路难频寄诗筩君勿厌种花持钓是闲官
　　夜遇夀昌
　　风云八字防城隅楼殿崔嵬想帝居曽侍金舆惟石马幸因玉玺记铜鱼千年鼓角声犹壮四塞河山恨未袪麋鹿已游人事改何人曽读辅呉书
　　望樊口怀陶士行温太真二首
　　昔年老子恨婆娑未付其如印传何吴苑闗心春日少湘江回首暮云多可无司马亲封钥自是将军老枕戈我亦新来了官事正输一舸弄烟波
　　太真行酒知何地莽遗基茂草深声色加人何足计精神满腹不同斟六奇自可掀三狡一正何妨詟百壬堕帻吐茵均此辙可怜枉用世仪心
　　三江口过舟时方四鼓
　　櫂鹢收金柅钗虫缀玉缸地邻今七泽名袭古三江岷漾虽分派荆扬却异邦晨光犹未发早认白鸥双
　　赤壁
　　周郎二十四年少葢世功名随一燎亲提三万走曹瞒不以敌勍恨兵少豫州失匕已胆折一日目明惊二妙最怜黄盖不知名吏士相从倚营啸阿奴火攻本无防破竹自繇人不料贪降纳侮理固宜泥淖华容几尽古来行师有絶地毋乃重诒千古笑镞湛纵是差可认鼎峙讵闗谋所召二乔春锁何足言从此天光遂分耀我闻汉贼乆染指奋毒摇牙噬江表八荒囊括岂复遗一防呉宫已为沼当时乗胜下部骑考地当居楚南徼防冲逆鬬须上流揖冦那容越津要武昌霸基跬步耳肯使国畿纷防旐坡仙访古特寓意横槊雄姿谁与吊故将异地疑辞政恐因讹啓讥诮沧浪六月巻晴雪歴歴江山人物眇崩空乱石今几存仿佛栖巢尚惊鸟夜深刁斗声四发星斗满空群籁悄便须唤起紫绮裘孤鹤南天楚江晓
　　巻雪楼【富池】
　　地灵境胜宅神游第一江山巻雪楼势拥万峰淮甸接气吞七泽楚天浮鱼龙灂沸云生槛鸥鹭波闲月上钩画栋珠帘朝复暮英名常与水东流
　　谒遗爱王祠二首
　　功定三分国名高八字山威容尊国祀【阙】　　　　虎卧无今古乌灵信往还保民存赐珓犹挂屋楣间大帝开江左谋臣守四方兴邦有乔木遗爱尚甘棠日月扶声烈山川诧郁苍中原知极目应慨旧封疆
　　寄王料院【铎】三首
　　平生初未识半面此地相从方及期举世公清如子少随时离合岂人爲可堪嵗月老奇杰等是年时经崄巇闲适不同同患苦两心惟有一天知
　　炯炯青灯对拥炉掣铃夜半读边书风烟解使寸心折霜雪顿侵双鬓疎已事勿言穿塞马歴官可叹上竿鱼勤劳似此天应报我自锄犂一任渠
　　一叶扁舟兴浩然笔床茶灶旧因縁帆归西塞秋风外人在南楼夜月前情不自由君忆我老无所用我知天何时见易园中路拂石携壶同醉眠
　　后江行十絶
　　日日征帆上水风掀天雪浪骇鱼龙不须检校江行厯知过云山几万重
　　逺村烟瞑牛羊下近防波澄鸥鹭闲一抹斜阳江似镜天移小景向人间
　　指防神鵶送客樯江山回首郁苍苍呉朝千载兴亡地极目长淮恨更长
　　拥骑年时忆往来旧时行处半莓苔山云勒驾应频笑又是江南勾当回
　　夕舂正是隔前谿江路行人犹未归我笑卧龙成底事晨光尽欠踏熹微
　　呌着渔郎急掉头一声别浦聴莲讴山遥水逺应同趣我亦青帘问酒楼
　　湓波已近见康庐风月烟云自巻舒白鸟归来闲似我向山深处认巢居
　　官牌夹外少人烟商妇琵琶乆断弦司马青衫不须泣江鸥对我正忻然
　　西望沙羡东秣陵溢江中道是归程栁隂系缆人归后频有黄鹂三四声
　　人生最好是归来六月火云溶雪醅散髪晞风须一醉月明携簟又凉台
　　初还故居
　　元是庐山莫逆交宫亭西畔着衡茅盟鸥似怯经新浪怨鹤还知宿故巢一沼种莲衣可制万竿脱箨杖轻敲不须海若犹然笑乞与杯堂乐芥防
　　集喜二首
　　鹊噪庭前木蛛翻檐畔围双莲瑞明月万栁舞晴晖宿鹤迎风袂盟鸥认雪衣物情同一喜应为主人归水面开新皱山容散宿颦松巢猨已识花径鹿初驯云倦随归鸟风清似故人逢迎真不暇谁作近前嗔
　　寄紫微髙侍郎三首
　　去年紫塞两相望公在齐安我武昌秋晏车箱访流马夜深弧矢看天狼不辞目断传烽堠尚忆螯持共酒觞今日区区话鹏鷃图南应是叹榆枋
　　人生忧患偶同时曽见惊尘傍紫防坡老鹘巢尚堪俯周郎羽扇想重挥望风自絶防南牧囓雪应迟使北归从此青油欠筹画上方虚已聴宵衣
　　力劳效寡是穷途赠防无人生大愚三刖尚迷藏椟寳六街几误脱巾呼味言已转廷中毂归兴难忘陇上锄欲问死生何许是紫烟浮处认香鑪
　　归自鄂双莲生于后池偶作再寄紫微
　　岿然康庐山独秀莲花峰派为濓溪源下有爱莲翁絶学嗣洙泗千载同清风书堂二池间浮翠笼轻红居然不染尘涌出清泠中雪藕厉坚节一念窒以通朝巻而暮舒吸之碧玉筩洁凝月露润妖鄙桃李秾食子味崖蜜擘房透香丛菰蒲俨不羣鱼鸢间相从大哉君子操视此禔其躬我方赋归来来防溪上笻家池忽惊见晴霞照秋空已迎颢气澂况复嘉瑞逢双葩本共根殊质疑并钟摘奇且熟玩比徳思广充尝闻古之人即物皆至公两岐美报上同颖还居东双觡赋长卿奇木对终童善推仁义端脗合造化工后世煽淫靡世见了不同聫芳天泉池合欢华清宫骈花耀鲤湖十丈闻华潼徒能资丧志谁与思念功嗟予困蒺藜坐此五技穷兹瑞何自来儆戒如倥侗孤植常易摧初戒先叶恭竞妍必竞妬次戒毋茍容美祥不可恃又以戒其终恭惟天地心常比药石攻名理傥未喻再拜师正防
　　又赋双莲
　　一舸归来喜未涯天教奇产瑞吾家交枝各倚青罗葢并蒂俱酣红玉葩湘女月裳疑共浴越姬风袂忆同车人生所欠惟闲适且酌清尊对物华
　　病中有感四首
　　欹枕目双炯触屏肠九回玉虫迷雾银鹿伴饥雷清梦虽惊隔丹心未猝灰青萍聊把玩尘匣为谁开一载为官忧文书毎压头枕铃常警夜筑甬更惊秋倦岂因心至闲常与病谋息肩仅句耳二竖欲何求秋近夜初长开病骨凉心惊妇叹肘系越人方动帐风侵几窥檐月在床呼僮然粥鼎我欲待晨光积病渐成衰情知老见欺眵昏先掩巻肩竦不闗诗行圃须人助登楼怯步迟经年早知倦况复隔年时
　　太行道
　　太行羊肠坂九折云黑风干尺深雪董泥道滑木叶寒辘辘车声行复歇华山有马乆脱辕归来牧野经几年一从仓箱事居积聊以知道烦长鞭前车已覆覆道左天井闗头夜明火后车趣驾开井陉唱筹仍复催连营闗山青草春二月单轨一冬曾结辙鬃頺毛落双膊高引领皮穿眼流血去年抟手双弮空今年三月甬道同可怜驽力不敢惜辕下亦觉盐车通君恩天大示弗服桃野已甘偕觳觫感恩伏枥饱秣刍犹为太行忧后车
　　长门怨
　　惊风不成雨行云去无踪妾生三十年着籍长门宫宫车辘辘春雷晓明星初荧緑云扰増成丙舍争迎銮惟有长门闭花鸟黄门开玉匙画史图蛾眉金铺振琼钥玉秀生铜池朝阳才回金屋在转盻不堪人事改入宫已作郑袖嗁出塞那知延夀卖花残鸟语频长门春复春花鸟易惊老况复门内人东风动地夜来恶万翠千红绕帘幙莫能自有匪石心肯顾班姬秋扇薄长门勿轻怨视此箧中扇白华兮緑衣自古兮有之
　　病中散步六絶
　　一年无病縁官事一病兼旬为燕居自是素餐天所厌可能竖子解乗除
　　池上荷花緑浄时岸头杨栁揷天垂倦翁纵步聊行散早有龟鱼圣得知
　　朝随粥鼎蝉腹润夜掩书帷鳏目眠无奈暑威侵病骨起来搔首斗垂天
　　平头奴子初茸鹿利口啬夫双部蛙二物何闗人静躁不妨卧聴步随车
　　病疎酒醆傍茶瓯一独醒中起百忧七尺之躯三寸舌问渠小大若为谋
　　絶怜倦翼晚风高解绁归来得故巢物态随人也欢喜游丝不住舞蟏蛸
　　夜观象奕
　　青灯相对夜初阑适意棋枰伴我闲天马辎车金象国虚龙缟韈寳台山进趋自可觇成败幸胜何尝不往还一着未容囬局势不妨袖手酒杯间
　　唐世有刺郡江表者时宰嘱以新淦出笔令制以寄刺史始至召佳手一老父应命百日而得二管驰贡相府一见已讶其迟且鲜试之乃絶不堪大怒曰数千里乃寄两管恶笔来刺史闻之惧欲寘老父于罪老父诉曰使君毋草草我所制乃欧褚所用丐先示以相君翰墨容再制茍不称甘鼎镬遂示之慨然曰如此只消使君三十钱笔不日献五十管暨再使至长安相一试大喜复书令优赐匠者夜偶试毘陵张颢笔戏为之赋
　　世间未必无夔九疑虞舜不可追武皇鋭意开絶漠摧锋乃亦有卫霍嗟哉格物本一理顾人所用何如耳笔工在昔本市佣束毫传筦求售同谁云进技不进道意匠辄与欧褚通防州刺史募佳笔双筦何堪须百日星驰一骑到长安试手凤池随弃掷老奴恂栗丞相嗔能用此笔能几人愿窥翰墨减工制必使挥毫夸入神斗杓春回开电笑橐籥果符人所料中山聚族傥未殚束帛那容及年少是知人才用舍别识惟一心夔卫霍无古今妍媸能否俱在上所使此笔区区正其比我生识字仅一丁眼前所见徒毘陵未知当年新淦果何若正恐钟卫二王无合作君不见此老一去知几年当时鉴裁无复传纷纷鸡毛抱筩卖恰费书佣三十钱
　　蒲萄
　　当年博望奏边功异种曽携苜蓿同摘乳那烦挏马令引须聊惬好龙公颇怜汉地离宫在未许凉州酒瓮空回纥祗今重餧肉清隂弥望满闗中















　　玉楮集巻二
　　钦定四库全书
　　玉楮集巻三　　　　　　　宋　岳珂　撰荷花盛开以病旬余不至亭上偶成二唐律
　　病襟佣防杖天镜恰开奁青葢迷前浦红妆间曲櫩藻窥知鹭下萍破识鱼潜防看吴公阵宫蛙奏晓严好在中孚泽犹横未济舟掷金随栁舞跳玉趂莲讴埽榻方思士钩帘也覔侯病夫均一笑此意本无求予归未省松楸将以初秋望前泛湖之龙门已戒舟舰而连夕雨作不见月因赋天问二章
　　拟放平湖月下船櫂歌中夕发长川苹风好为云开幕兰桨不妨人扣舷猨鹤迎将晓日鱼龙悲啸未晴天玉川搨额金沙上阊阖封词漫一牋
　　小心风伯紫宫回眼看银蟾海上来豹又成漫谷雾断虹犹作隠山雷便教雨积三时害未信晴无一日开待试平生补天手为君明镜再安台
　　秋夕有感二首
　　早嵗骊车拥汉闗忧心耿耿日凋顔秋成正望狼烽急夜枕不禁鱼目鳏三仕古犹闗喜愠万金今不博安闲回思此日一尊酒只合长居木雁间
　　从来难辨是几微谈者虽多觉者希小隙便须防蚁穴大寒何必泣牛衣无旁掣肘方成事不早抽头即祸机莫道不才明主弃也曽撄颔触天威
　　寄李防之秘监三首
　　引领蓬莱唐谪仙湓江一别又经年麟台高蹑三神路狐笔方持千载权罏袅新烟招我隠驿催逸事仗谁传校旗犹识临淮略更待凉台亲简编【防之以史馆牒来索予所撰东陲笔畧以秋暑未暇编写】
　　去冬雪里拜笺题曾说新除到殿西劒栈云连呉垒火函闗日照汉封泥剡藤幸有系书雁锦栢难寻隔叶鹂便是韩坛作曽筑田芜亦盍赋归兮
　　棠湖浩荡有盟鸥塞上归来赋叶舟范蠡功名付西子庾公风月自南楼不虞绕指柔百链已幸安心老一丘从此书来访生死汉阳烟树隔呉头
　　读刘琨传
　　古来万事无真实赖有区区史笔存士雅闻鸡偶同被至今起舞说刘琨
　　送乔江州将漕江右
　　猎猎英声世少双两年乡国望麾幢才猷牛刃硎初试笔力龙文鼎独扛风节又新唐十道恩波仍浃禹三江澄清何事先经济尚使尊贤志未降
　　昔日东州看阵图武昌陆续拜鱼书我归旧齿邦人版公去新乗使者车但愿世官居鼎鼐从教埜老自犂锄西风鸿雁方遵渚时有音尘接里庐
　　次韵乔江州琵琶亭诗二首【有序】
　　【绣史秘閤兵部牧九江之再嵗新筑琵琶亭复乐天故事兵部生于壬子正与乐天同其在郡月日亦有脗合者按乐天以元和乙未为江州典午次年丙申始作此歌戊戌嵗改刺忠州其行当作己亥春故宴别诗有春寒散醉顔之句莫春遂入峡四月作木莲诗则始至忠南又有南国秋犹热西斋夜渐凉之句则合莵时已秋矣兵部亦以戊戌嵗出守至己亥夏乗四马车计交篆而去当亦在秋若合质剂盖如此名篇纪叙不鄙録教因继絶倡以后鄊邦盛事嘉熙三禩中元日郡人岳珂】
　　共生壬子两仙翁不为离春惜断蓬铁拨鹍弦遗响在绣衣龙节赏音同穆曹技埓名俱胜唐宋诗传句并工击节云箟定谁是茫茫江月思何穷
　　一叶西归老倦翁高楼突兀记推蓬景随湓浦江山改人与香山嵗月同异世剖符传事比出门合辙见诗工我来君去如鸿燕休叹长安目力穷
　　闻江陵江帅海病讣二首
　　陷阵搴旗乆冠军两年为国守西门枕戈常抱填膺愤铸印方承系肘恩汗马防功虽屡奏寝蛟遗恨正须论尺缄一介才经月寂寞英声已九京
　　荆楚初归士若云连营几载守空囷度支入境方移粟神防呼街自脱巾我已课无从此有君方举故责之新可怜一夜妖星陨不见春耕杂渭濵【予始至湖广之日前政拖江陵钱粟五百予既代偿其三而江尽以为今政之逋故末篇及之】
　　得陈元履家书六言四首
　　病骨经秋易怯人情比日多疎惊起打门军将传来置驿家书
　　老病两无世用谋谟百不如人喜见东床论事谁言下榻生尘
　　安问经时落落边声镇日摇摇寄贺塞翁马失决疑天老龟焦
　　窥户几回鹊喜绕阶一夜蛩吟痛饮政须似旧安居且愿如今
　　观物四首
　　蛩
　　春蚕缲茧白如霜机妇停机待天凉井蛩一夜秋已至寸丝千结萦柔肠催租吏嚣翁媪怒裘葛未成心转苦篝灯促织永夜忙悔杀比隣日长语
　　蛙
　　鸣蛙恰恰地底鸣池泉深澈池草青秧田正枯须水活龙骨车翻蛙不惊在池固合忧涸鲋鼓吹未妨明月步可怜强聒将何为到底官私不闗汝
　　蝉
　　乱蝉凄咽下复高逢秋辄作升木号老夫触热思静卧夕阳畏见声嘈嘈客来画策夸莫二伐木驱蝉蝉不至不辞来嵗无繁隂正恐先为斧斤费
　　蚊
　　啬夫利口工噬肤纎腰虿尾不受驱不知一噤何所苦拍拍攘攘歌且呼清晨出帷昼藏隙正是袢蒸炎暑日但愿凉风即日来且为苍生膏血惜
　　紫微花
　　凡卉同资造化工紫防元不待东风明霞绚烂琼为蕊晓日离披绮作丛尘境断无青琐隔仙姿元与赤城通最怜耐乆堪承露谁道花无百日红
　　新刋予西陲奏藁成
　　昔人甫彻弃刍狗此日已归谈木牛报国无阶空马革托身有地早菟裘乗车载苡才经谤三宿恋桑真可羞掩巻勿惊臣议戅舜曈应顾殿西头
　　闲居六咏
　　早起
　　五夜玉绳转双轳金井寒背人蚊作市欺梦蝈鸣官竹迳风初度松梢月尚圆踞龟犹汗漫何计覔乗鸾
　　午睡
　　东日平明际北高卧时五经方坦腹百虑且伸眉蕉覆从疑鹿槐安更猎龟觉来还一筦七椀玉川诗
　　昼闲
　　用闗无用地才与不才间万法因心起几人如我闲床头看黄巻屋外尽青山隠几逌然笑何人战触蛮
　　晡饮
　　闲居欣少事燕坐觉无营炎暑鏖天阵驱除须酒兵勿嫌晡日杲自有晚风清堪笑竹中饮终成七子名
　　晚歩
　　抱病游从少居闲醉醒频心怀喜无事脚力尚随人野径经行地园亭自在身不妨归歩晚长趂月华新
　　夜坐
　　一凉浸月四壁息闻雷铜漏水仍滴金炉香未灰徘徊聴蛩逺熠燿逐萤来看剑挑灯乆谯城角引梅
　　予自武昌携二猨归夜闻清啸偶成
　　乐天聴琵琶尝赋猿哀鸣物产无古今均此浔阳城我居庐山趾日夕游郊坰步足歴幽谷登山穷絶陉经行徧岩岫未始闻此声相望三百年山木同虞衡讵可风气殊乃亦殊所生矫矫长臂公相从东归舲皎皎白玉面衣吟啸清线垂黄金衣诡侍夸异形不系李约铁悲风动南不把碧玉环峡山栖杳冥楚宾攀树枝肠断不堪聴变化倐异涂更作巴西称突兀见眼前儿童不知名西轩骤雨过东牖初月明循阶闻夜蛩有酒仍独倾忽闻湘水吟顿觉凄然惊吾方笑乐天为此外物撄反观还自笑翁倦非忘情
　　小阁后薙草
　　当暑凉风惬北半庭蒿棘碍支床无花可继陈朝曲有草已成陶径荒幸可一缣供廏枥便容四坐接杯觞醉歌家有秦声妓且为治芜一奋卬
　　贺李微之兼工侍二首
　　奎章夜下九重天雍乗畴咨法从贤纪雉重五工正止麟还见一经传紫荷佩袷新簪橐青汗磨铅旧简编便合史筵尊领袖红云堆里望台躔
　　当时邛蜀起徴君褒贬春秋赖洽闻又见璧跗攽异数要令金匮阐斯文鱼鳬西隔一隅地龙马南来四世勳陈古鉴今皆实迹论思亟愿张吾军
　　贺高中书兼崇政殿说书三首
　　谹议通三府髙名动四聪凤池仍旧渥虎观册新功昼日槐方翠秋风枣已红直须先抗议莫待入云中日月煕明地风云际防辰紫宫瞻象逼丹扆喜情亲逊志贤谟在仔肩圣徳新耕莘须负鼎从此学商臣迩聨咨夕访清问切辰猷博学今中垒遐征古上游齿寒当预计身履即良筹颇牧岂云逺隠忧其有瘳
　　观八阵图说
　　八阵初兴黄帝时防刘在汉纪乗之流形龙虎随雷雨定位鸟蛇分坎离地以云升髙复下天从风别正之奇自然至理开成象一气未应虚艮维
　　天分三百六十度巧厯难窥本在奇万世机缄发龙卧六军偏伍漫鱼丽常山变化徒言用斜谷﨑岖不遇时积石平沙人不识尽从靺鞨说行师
　　张孝显晨访懋忠堂因拉陈升可王囦道同饮径醉卧小阁醒则晡矣戏呈诸公
　　凌晨有客来款门盥栉下榻呼冠巾怪生鹊喜绕庭树迎客不但填河津清尊湛湛北牖颐指市奴骏奔走烹鲜煮饼罗朝槃苜蓿栏干岂无有一杯两杯叱先驱羣羊入梦撞瓮菹三杯四杯舌底滑阖坐牢辞辄投辖共言夘饮夕不同能使终日长冬烘一朝便废一日事除却投床百无技老夫笑倒絶冠缨人生无日无经营经营至竟有底成谨阅此舌君勿评直须大噭五六七不醉不扶毋返室髙眠一枕醉复醒莫管今朝更明日吴季谦侍郎送家酿香泉絶无灰得未曽有戏成报章
　　义丰爱酒憎官壶日长忍渴呼酪奴自言畏灰如畏虎有酒不向官坊酤当家香泉世无比米洁麯甘醇且美酿时不着一防灰满酌寒泉挹清泚小槽滴沥竹笕承氷渠夜溅真珠明一澄澈玉无底满瓮盎盎春风生酿成不肯饮俗客浇着柴桑旧时宅共此千年醉眠石更将余沥走马军来注吾家老瓦盆许我自饮不许分老境宦游环轨辙官酒徧尝随地别何曾见灰能作孽饥来一腹大于蝉鲸呿自觉吸百川是灰是酒俱不辨岂问他州并异县今夕何夕翻露浆扣壶一洗灰土肠君不见柴桑于酒特寓意相逢不择贱与贵要使醇醨均一致汝阳后来帝家子路逢麴车不知味流涎正复何所谓贫为田舍富天宗遇酒随饮莫适从岂如仙家居义丰无怀自与造化通彼燧人氏初何功酬君三语将无同同不同君信否黄花飘香石耐乆明日山行且携酒
　　瑚
　　铜柯凝异质铁网队层渊海雾夜涵润山霞朝欲然緑鬟尚欹枕乌帽称鸣鞭勿为毛锥子日兴靡万钱
　　无题
　　秋水芙蓉试早妆半轩微雨洒鸳鸯细腰正欠酬金饼奋翼何堪卸玉梁髪鬒钗横人在牖绳低斗转月侵床无情花影云来去都做一天风露凉
　　得报状邸吏缄至朝堂八月月单有感而作三首
　　紫殿朝仪正朱书郡邸随九天排仗马百辟聴朝鸡跸警枫庭悄人归栁院迷廿年曾襆被犹忆直金闺十月苍龙阙三朝白虎樽无囊持塞吏有匦达民言故事寻常畧遗风万一存独怜记廷诤断报说开元上雍迫日近清朝仪物多卫官朝进辇沙路昼鸣珂盛礼陈圭璧骈观溢绮罗边书须急彻深愿鉴【阙】
　　忆昔二首
　　忆昔绍兴际垂髫游上都舜廊时访道禹殿日陈谟士肄几三代儿嬉徧九衢謏闻仍有幸犹及拜先儒升平当暇嵗遐迩屡丰年环辙道万里轺车两川干戈今满地剑栈漫梯天试向长淮望冯高更怃然
　　闻陈元履除诸军审计司
　　老去獃衫合付人除书一夕到柴门无才空负凝旒眷有壻初承结绶恩未办功名酬父祖并将占毕付儿孙幸然官事渠能了且注田家老瓦盆
　　塞羊二首
　　生与氊裘并衣同罽毯齐引弓儿习体击鼓地连脐低草野迷北惊群碛度西中郎犹未返休说海边羝丰毛吹朔雪细肋卧晴沙晓牧尾摇扇春游项引车湩流便逐草酪腻正需茶日夕归栖处因风想塞笳
　　馒头
　　几年太学饱诸儒余伎犹传笋蕨厨公子彭生红缕肉将军铁杖白莲肤芳馨政可资椒实麤泽何妨比瓠壶老去齿牙辜大嚼流涎聊复馋奴











　　玉楮集巻三
　　钦定四库全书
　　玉楮集巻四　　　　　　　宋　岳珂　撰小墅桂花盛开与客醉树下因赋二律
　　旧游曾赋小山篇浪蕊浮葩搃逊妍金粟同瞻黄面老玉枝争拥碧霞仙化身瑞相已百亿匝地香风更大千无量现前金世界倦翁又结醉中縁
　　黄金涌出碧檀栾消得充庭舞广寒露蕋移将天上种云阶借与月中看扶疎清影立黄鹄匼匝满庭翔翠鸾吹彻玉笙正凉透香风万斛夜漫漫
　　雨中观庐山
　　雨里观山夐不同何须九叠看屏风紫觚坛上排苍璧青步障边铺翠茸谷锦未回指日照衣绡聊借淡烟笼祗今万木添红缬更倩青霜染晓枫
　　半生毎负看山眼此日真成带雨游欹枕有无疑欲暮成峰横侧总宜秋耳喧似厌泉呜咽腰系不妨云去留明日新晴马蹄放直须三峡看龙湫
　　约呉季谦山行书来问期戏答
　　连朝积雨快新晴雨后青山眼倍明大路岳莲聊戏马西园池栁正啼莺已一醉从金诺共聴层渊喷玉声月里看山尽清絶可怜偏照国西营
　　观芙蓉有感
　　芙蓉城边观芙蓉开时淡白蔫深红新晴着人过于酒聊与老面回春风少年白面岂长好花落花开不知老老来曽有少年时对酒不饮将何为
　　邵伯温闻见録载范忠宣帅庆阳时总管种诂无故讼于朝上遣御史按治诂停任公亦罢帅至公为枢宻副使诂尚停任复荐为永兴军路钤辖又荐知隰州公每自咎曰先人与种氏上世有契义某不肖为其子孙所讼宁论事之曲直哉予在山中读书偶见此书而表之
　　君不见孔融昔日见李膺百世尚以通家称又不见孔融后来荐鸿豫卵翼方成比行路北海平生开酒尊未应宾客皆若人倘令同徳更比义华胄肯以遥遥论世间麟凤杂枭虺人事防逢搃如此高平丞相本大贤尺璧那容寸瑕指一朝契家青涧种转头不记龙图公蝈鸣乱磬蝇防素丞相襟量沧溟同归来端委庙堂上一眚不捐三世将自言曲直何必言愧死老奴作何様吁嗟此辈何代无高平堂堂真丈夫邵家闻见订千古寂寞涧城坟上土
　　赵季茂通判惠诗走笔奉和十篇
　　病懒两相宜闲吟九日诗江山虽旧隠泉石是新知不分黄花老从教乌帽吹白衣浑未至醒眼欲何为山行事事宜酒兴富于诗云锦工何用风帘酒圣知囊空须共赋笛好爱孤吹斟酌苍茫咏凭髙漫尔为晴佳雨亦宜云黑又催诗静处景俱胜闲中趣自知攀条随客嗅巻叶看儿吹世事只如此吾今何所为落拓与闲宜繙书更赋诗世方随世竞吾自喜吾知王禇齿犹冷申韩毛必吹蚩蚩天所畀谁谓涉人为草堂无不宜犹记乐天诗尚有惊猿怨莫教司马知上宫仙阙近左蠡客帆吹欲涉穷陉步兹狂何悔为闲花取次宜宜酒更宜诗叶落涧鱼避枝翻山鸟知簪来擎雨重摘处任风吹得句须旬锻未应无所为醉里笋舆宜闲携一巻诗防吟因兴寄防意止心知谷雾连衣润天风带叶吹巻穷还自笑那复记谁为秋气与人宜山家物物诗题新兴常倦景好句先知云断边鸿信天晴野马吹闲情君莫问谋自不相为天巧与天宜雕锼焉用诗冥鸿吾自爱隠豹彼何知牧笛方堪聴胡笳不奈吹伤时烛之武老矣不能为置散分之宜半生衡泌诗神情一无系山水两相知流咏双鱼寄赏音孤竹吹十篇聊报况惟此尚堪为己亥八月廿一日除书予拜太平兴国宫祠官呈赵季茂
　　世间何物最是闲司谏拂衣归华山倦来忘记省不得依约此语祥符间终南捷径本自错老子新司紫元钥官家雇我作闲人有酒醉呼端不恶嵗縻廪粟月俸钱豢鹤有料芝有田人生何必待有用我老得此宁非天君不见当年把臂龙图上司谏放归元未放又不见倦翁山行醉复醒说着拂衣今亦忘
　　述山中语呈郡侯董庭直少监
　　山行霜清羣木落回首重云望城郭城郭西畔江正横中有千骑随双旌山头一湾霜月明旌底史君如许清我行山间已一月枕石潄流更奇絶颇从野老谈政声所恨轻为数旬别别来有书招我归我适把酒穷攀跻相呼一醉已心许野老来前聴我语今年嵗歉流离多带牛佩犊无奈何使君镇静不猛厉使汝安卧仍行歌山中故侯布鞵湿杖挂百钱遗不拾新来又拜散人呼正好举杯和月吸我醉汝醉今赖谁为言野老知不知
　　奉寄何正父总干
　　经旬习懒惯山居不写城间一字书把菊见山新趣倦泛莲依水旧交疎无心是处友麋鹿有客寄谁烹鲤鱼见说近来军食足不妨诗巻访犁锄
　　奉寄胡教授
　　山中秋风寒刮席忽忆无氊泮宫客夜长萤火一灯孤四壁蛩声更幽寂文人自古常独清强挽诗人同此盟饭颗山头报卓午绛纱帐下聴三更吾侪赋分本无二老子新来添倦意入山四旬未拟囬醉后行歌醒复醉平生岩穴不作难更愿他人同此欢广文爱山侬等耳虽有幽寂无侬闲君不见晨招在馆笑在列楹杙昌苓竞工拙倦翁此事都不知从今对酒看山嬉
　　山中奉寄通判杨宗博二首
　　多病山中客无人傍酒罇与猨分橡子为鹿长禾孙白昼云归屋黄昏雨打门忽怀杨司马烟霭隔重阍步壑斗堪摘登楼云与齐未应随日涉犹欠乐天题旧览开青眼新编写赫便湏聫和轴寄我小山西
　　酬赵季茂遣饷松实鳗鮆柔鱼
　　掀天吹浪海之东维错分珍意倍浓越井戏沙形酷似秦囊遗算墨犹封色欺金嫩三江鮆实比琼酥十丈松珍重故人劳问遗为言耕陇正勤农
　　九月一日闻雁
　　今年九月旦泽国始闻雁雝雝三两声云闗更凄断宿豫旱且蝗岂汝无稻粱穷漠三万里还复思故鄊雁来过期已一月汝来之迟果何说雁对以臆不能言来时塞上鸣镝喧
　　次韵赵季茂寄诗
　　蒹葭道阻长人在水中央鸿笔写秋思骊珠比夜光律严诗格壮铃度置邮忙钜轴注银水欲题无汉阳
　　山中书怀
　　我昨浮平湖时适逢中秋十年鸥鹭盟万丈蛟龙湫微风自逺至皓月当上头朋游凡三人一举累百瓯清光洞卢明醉舞相劝酬枕籍起更酌微茫寄安流长空隠绳低中夕发櫂讴未开晨曦轮已系横堤舟驾言舍维檝登途肃衾裯凄凄感霜露郁郁瞻松楸恻怆动五情顾省经几丘僾然儵如在惕若疑可求暌离才经嵗蓊蒨惊且稠毎欲栖猨扄于焉筑菟裘经营眺髙冈夷坦开平畴左抚芙蓉屏右瞰鸿雁洲风雷凄五更云月澄双眸汜兰滋畹茂丛桂连山幽惊鸢堕跕跕虫鸣啾啾振防后无继竭屐杳莫周谁接西山袂且为东留一憩动逾月四顾无与俦栖禽竞晨噪落霞观夕收樵歌路﨑岖渔笛声吚嚘筑鸣环山泉钟度逺寺楼烟暝白昼合晴岚翠光浮防藩走鹿豕下括寻羊牛虽云适野性颇复怀牢愁天命乐自然吾生感行休主上顷见知诏书传置邮不忘葢帷弃几比岩穴搜沈沈开仙祠奕奕垂灵斿笋班北阙近槐影西清樛圣恩比天隆臣报如羽輶当年四十奏日彻十二旒言言劘上聴歴歴思前筹是知度如渊井语不忍仇感叹涕泪零栖迟嵗年遒纵兴裹革念已抱肘足羞庄舄越客吟宗元楚山囚更慙徳难称敢谓命不犹尔来阵云黑已觉杀气揫连兵又多垒乏餽仍上游如我髙卧闲自比他人优岂不思敌忾一为殄国讐逺慨筋骨衰何以从戈矛又怜壮心老无复陈谋猷居然去妇情徒作嫠纬忧五斗折腰人百链绕指柔苦心自惙惙古道方悠悠华山正絶陉郑赋犹待鯈指防隔江烽焼烛看呉钩
　　九月十三日始就郊墅拜寳谟阁直学士提举江州太平兴国宫之命
　　槐影西清舞翠鸾竹宫高接五云环职陪温洛图书地名在元封卜祝间昼访未承龙阁问晨香犹厠羽衣班祠官到处无公事且聴松声老此山
　　茶花盛放满山
　　花容缜栗露氷肤消得脂韦酪作奴叶底綩葩黄映玉枝间着子碧垂珠洁躬淡薄隠君子苦口森严大丈夫便合味言归隽永移根禁籞比青蒲
　　九月十四日夜月明如昼敬想合宫竣事志喜而作
　　纎尘不动月流空云绕昆仑想合宫蝉冕侍祠三事列鸡竿赐赦九州同裁仪丙巳尊容典肇祀庚寅识帝功田野老臣察天意夜深频起西风
　　寄乔益公
　　峩峩杰阁凌西清髙排云汉垂日星千年福地开殊庭绛节中天朝百灵属车小儒风埃底嵗一周星陪豹尾有眼未识奎璧寒有脚未踏仙晨班忽传天上凤衔诏碧篆五云争焜燿洞深紫府掣金铺初日丹霞两相照劫尘超出乗刚风帝恩广大天九重封词寄与小心风额塌沙土输愚忠今春转粟折冲府赤手亲曾哺饥虎十三万兵犹未补秋来无地无冬防颇闻宿师无见粮要是幸安那可常门生感恩感刻骨本未亲尝究根窟于今况是香火闲讵敢搀越徒侵官西陲奏稿巻十二中有医方方有意刍荛思报无已时愿轸萧墙儆先备
　　将游太平宫小诗呈赵季茂
　　圣治峯前松桧寒旧游从此解归鞍着身泉石无心客主掌云山正额官老去隠居居紫府新来襍压压黄冠门东曽有刘仙洞剥藓携筇试扣看
　　螃蠏
　　无肠公子郭索君横行湖海剑防羣紫髯緑殻琥珀髓以不负腹夸将军酒船拍浮老子惯咀嚼两螯仍把玩庐山对此眼倍青愿从公子醉复醒
　　闻画眉鸟声戏作
　　木杪幽禽巧语新何时曽记得名因様传京兆成双妩人指渔阳开小颦尽称如簧啼白昼未须对镜学青春山中有叟防无语短褐厐睂更笑人
　　小春六花
　　緑萼梅
　　晚秋过了小春催放尽山家緑萼梅东阁渠关诗兴动南枝先放暖风回素裳肌透未融雪碧蕊色欺初晕苔惆怅东篱正岑寂重阳消得满园开
　　茶花
　　万峯落叶木槎牙春色初回垄上茶浅蕊黄金韵栀子嫩容白玉沁梨花西风凝露才成颗北苑喊雷应未芽苦口味言终有益莫将容悦比浮葩
　　芙蓉
　　人道秋来不似春芙蓉特地张吾军红妆緑水照清夜防仗青旂朝大昕呉阵绮罗千队拥秦川锦绣五花羣可怜倚袖清霜早日薄云轻醉未醺
　　小桃
　　霜晴着物利于刀漏泄阳和是小桃春色已看九重醉秋风不管十分饕青枝似惬乌栖月红浪不翻龙化涛秾艳自同时节异夫君于此见清高
　　黄菊
　　花时已是过重阳翠干重开满地黄不为晨晖借顔色要将晚节看芬芳宅边岂必白衣至瓮里不妨红友香唤起闲情老元亮頽然一醉答秋光
　　李花
　　一枝眼底物华新翠袖清霜更可人靓色不须夸缟夜韶容聊复返青春日烘有意姿仍洁露洗无言态更真不趂繁华更孤迥为君唤起雪精神
　　奉谢何正父日鰕茘实茶果宣蜜术之贶酧以露芽
　　打门军将到山家小国长须海上楂氷片霞餐正浮蜜雪穰风味更宜茶颇思野蓛盘无茘安得珍投琼报泛水旧游浑不记且看七椀岸巾纱
　　奉谢赵季茂遣餽鲎酱
　　逃禅绣佛正长斋谁遣缾罂海上来鲛室云按犀甲蜃楼红雾染珠胎把螯便合闲双手据殻未应期九垓尊爼折冲定无敌江湖嵗晚莫论才
　　太平宫遇雨
　　山居五旬晴山行一日雨太平咫尺间千里隔跬步黄泥深三尺风声更号怒谁语逋客知山灵倘留汝

　　玉楮集巻四
　　钦定四库全书
　　玉楮集巻五　　　　　　　宋　岳珂　撰宿太平宫葆清庵自和少年壁间戊辰嵗所作韵是日闻虏大入滁濠二首
　　西风几载动边尘不见长平奉国珍汗浃歴时嘶石马锋销何日铸金人消磨日月平生志惭媿烟霞自在身天意不闗人事倦新醅小漉葛头巾
　　书阁新宫记五云祠官来奉帝台珍卜邻岩穴无公事拜赐江湖作散人玩月吟风闲咏客看云管竹系官身从今便了草庐愿郭泰应无垫角巾
　　以庐山所产天花蕈冬笋玉延饷赵季茂通判
　　已认山家作当家与猨分栗雀分茶气先十月地抽笋光现五台天雨花幸有玉延炊夜月肯令绣谷咽朝霞凭君试隽山中味却较闲忙定不差【天花蕈出五台山俗传文殊来现光相所及即生今庐山或有之而极难值天池亦文殊之居也】
　　赵季茂遗予郭索侑之以诗予早上亦遗山肴两介葢相与驾肩也因和二首
　　驿书传驿使江蠏出江湄目早同鰕晘螯曽与虎持紫髯卸金甲赤髓映琼肌正是清霜月相从无厌时倚桂傍岩麓采芝行谷湄偶因山雨驻何有岭云持鼎芼朝欺腹寒夜切肌开奁应一笑防有忆人时赵季茂有诗来适山间斸地得笋因以遗之倂赓韵
　　篱菊初黄枫叶丹苍筠共此屋三间拂天未带山云白斸地已凝湘晕斑玉版有时堪咀嚼石栏何日共跻攀山家聊送清班兆且为屏星【阙】九关
　　葆清值雨二首
　　积雨将旬浃都无一日晴檐寒多雀噪路滑少人行云气连山暗霜威彻骨清更怜敧枕处终夕聴泉声松竹锁灵宅尘埃了不侵洞龙随剑吷槛鹤识琴心路指三峯近山通一径深壁间少年字陈迹不堪寻予老病倦烦入山两月颇得静中趣良月六日赵南仲端明朱予明户部曽编摩忽皆专介王囦衟诸人亦来而东老侄自石门至阁皁刘道士又以诗巻为贽戏成
　　鼓钟不合飨鶢鶋人事何因到野庐玉节金台新贵字寳章琰刻旧交书葛冠道士重温巻芝砌郎君亦卜车忽忆蘓州风雨夕空山落叶昔何如
　　设醮太平宫竣事呈偕行诸君二首
　　星坛仙簴韵琼瑶仿髴神斿下九霄龙驾清都三境接蜺旌绛节百灵朝霜澄夜气俱明彻云澹秋容想泬寥耿耿寸衷天所鉴忧时惟冀五兵销
　　九光影里步虚声午夜封章叩紫廷云路鸣琚传奏简天街掷火度流铃沈沈玉漏传三鼓爚爚银河灿万荧仙仗烟霄正凝想晓光浮动逺山青
　　山居作报书竟夜有感戏成
　　山居逾五旬正以厌烦故谁持故人书剥啄扣我戸奁篚旅庭砌缾罂列桯庑啓缄读风檐盈幅字如缕颇欲从简易人事正如许厚意来逺方殷勤不容阻还欲混俗尘又觉初志误笔研乆荒秽肩腕仍旅拒沈沈青灯夜牖打风雨聊激懒惰心小出啽呓语霜防比铅觚玉虫剔钗股隃麋方弄墨擘茧更伸楮始焉据几案敏捷疑得趣倐尔怀交情恍惚接良晤缄题甫一二手熟渐四五溪毛简精粗报贶视丰窭札胥谨印蜡仆隶治筐筥但知役羣动不觉向五鼓作劳耳屡鸣倦写目如瞀低头触屏风入鼻饮辛雾欠伸忽三喟静念起百虑吾生何太劳穷处尚弗恕仕皆系穷达世岂忘喜怒人以情见怜我独影相顾谦勤福所基傲放人共恶当年众楚咻讵止双蛾妬生虽有远志愿岂惜遐举偶因囿形质莫与揷翎羽徒夸九垓期姑了一夕苦嗟哉且努力掣肘无单父
　　挽张贡父二章
　　龙津南国第蝉冕左丞家箓以文章防人惟夀隽夸秀庭看玉树喜帖报金花挥涕东原路悲风咽晓笳江国三千士才名四十年君犹淹白首吾欲问苍天鞮唱习池近声陶宅偏功名独遗恨寂寞【阙】
　　十一月十五日忽苦舌疡甚不能饮食惫卧一榻戏成
　　君不见东坡昔步虎溪月夜聴溪声广长舌溪声不断流不枯此段磊落真丈夫一生吾伊换喑呜嗟哉三寸予岂无公子搢绅陈礼法枕麴无思噤如蛤辩士说客谈纵横叱牛惟解供力耕尔来更自作奇痛昼苦吟呻夜妨梦防床啜粥犹漓浪脔肉持将堪底用太仓受禾三百廛大官烹羊俱鼎羶瀛洲给膳称学士饱食端居今六年生平元不负此舌欲办一奇了无説更憎此舌工负予乃复累我七尺躯防夷榼载鸬鷀杓向口低眉辄前却齿牙助桀复摇落误杀流涎孤快嚼仰天大笑絶冠缨舌兮腹兮谁重轻
　　宿溪声阁望香炉峯偶成二律
　　閴歴烟岩古琮琤雪涧横海潮秋八月山雨夜三更肯作随流想难忘潄石情壮怀徒激烈聊复以诗鸣庐峰三万丈鸟道度嶙峋宿雨留前躅清风絶后尘谁怜石楼客同是玉阶人谢屐须乘兴千年草木春
　　山居感旧百韵
　　昔在淳煕日中兴最盛年身逢千载运眼见五朝天楚甸当澄按岷江极泝沿经途俱极险问字始能言卫国呼珠帽阎公着玳筵进思红满幄便室白连椽诏趂回衡雁重聴下峡猿讲书闻岳麓论道识湘川至治承三纪康谣沸九壥亲逢尧夀并继见禹功传阶玉骈床笏籯金课椠铅程书仍把学句读始精研白髪沈詹事青云张集仙遗经说东鲁大义指南轩古郢十连地脩门万里船欢呼瞻玉轪恭请拥珠鞯全盛开京邑升平沸市民无买刀佩士有诵声弦去国波浮鹢炎陬瘴跕鸢稍知遗枉白仅齿与龄附首丁宁切垂膺涕泗连止樊谗暧昧皖箦恨纒绵奏牒怀留语慈亲返故泉名坊观正献萧寺饯忠宣鼓笈来承学抠衣接钜贤伊濂一宗匠郑邓两魁躔持论闻忠厚逢时正党偏伪名开建上威焰张平原国论几沈痼初心本怙权朱彭承既倒沈季助方燃东阁陪公议南州返客还奋身从百战垂翅谒三铨累载需将冠中宵叹着鞭穷边周障塞访古涉淮堧归抱遗书痛亲裁逸事编防藏金匮底吁直玉阶前日射九闗豹风清列辟鹓丁时旒十二乙奏牍三千鼙鼓宸心感丝纶诏墨鲜铸佗光裂地绘像焕凌烟狐史无留憾麟台录奏篇贤书虽偃蹇仓氏尚拘挛大幕开丘邓从军下宿涟人谋自矛盾民命困戈鋋已矣椎钜虎归欤访石田哦松期埽迳荐草又誊牋掌庋斯文在鸣琚大老先扈祥才列属鹤吊复题阡甫毕三期制重登九寺聮曽因陈战守尚忆奏蝉蜎冯翊菟符佩华亭鹤羽翩弱翁惭美报季子幸求遄兰省频分帐枢庭恰缀员干时繇阃议问俗许帷褰平籴千仓富防江万鼓鼘田畴免捐瘠闾里仅安眠戎监还文石粮车抗使旃龙荒潴庙玺鸿笔研山园为访平山栁来寻九曲莲降王啓胶轕走檄更喧阗位棘珪颁瑞持荷袷在肩登坛委寄重仗钺便宜专间使诛妖福坚城馘逆全万艘争转粟九府亦流钱诗祸兴同列天游【阙】上元闲僧偶传诵匪石遂铭镌学羿招弯射沤阳厌老拳了无虚劵证仅有巧言谝幕府门生旧勲家宿契坚反身徒浩叹齚舌谩思愆皇上颁明制公朝雪滞寃复令修甬道适遇奋空弮忧职霜侵鬓忘餐颊露颧粗能供尺伍何以报尘涓忽奉枢机召难胜束帛戋迄孤朝仄席敢望政齐璿误沐便蕃渥重寻香火縁九霄三境近十阁五云边倍惜筋骸老空惊手足胼支离赋囊粟温饱及华颠喘月牛歌戚嘶风马忆燕枕戈悲壮志揭橐愧空饘触事常多感怀安祗自怜深山游鹿豕交友半貂蝉北海亡郗渐南荣偃偓佺余生知有幸世虑盍无牵多幸偕癃老清时释绊纒采芝从涧底防杖又山巅止足须闗念沈迷盍乆悛便须便潄石勿使诿乗轩垤蚁还惊梦冥鸿愿比鶱屋闲云可宿檐曝日常暄适性频移竹忘忧更树蘐衔杯趂安健卒嵗乐周旋往嵗当流马归心聴杜鹃方眠不忘起已病始知痊鼯技羞穷木羊肠易折辕但令思愦愦岂厌腹便便逆旅还推枕知音谩续弦谁谈少年事为我写蹄筌
　　寄道士杨休文
　　羽衣来自閤山前见说山中老散仙出岫无心云傍日归巢有意涧鸣泉同襟汗漫寻常客掉鞅文章四十年我亦近为猿鹤侣试从香火结前縁
　　己亥明禋恩封邺侯感愧有作二首
　　静即为方动即圆幼知棋局老饶先封同桑梓一千戸迹逺蓬莱二十年品禄幸犹容后隠干畬何敢拟前贤只余筑室疑相似三万牙籖还俨然
　　布衣所愿极封留佩印归来正倦游汗马无功开上郡铸龟有意顾中流南巡空负黄图恨北望还兴紫陌愁王国不烦谋主父自怜支子亦通侯
　　十一月二十七日步自虎溪至西寺摩挲率更旧碑近览前闻人故游有感而赋
　　龟趺千丈屹岧嶤古寺残僧正寂寥律演金轮开印度字遗石磴说隋朝续题賸有名人迹接畛犹逃劫火烧吊古未磨今古恨又携笻防过前桥
　　得閤门报以予班学士诏复赐衣带因怀初锡倐阅十年感恩纪事二首
　　忆昔除书下赤墀赐鞶即日拜金闺未容汗脚踏龙尾先为围腰铸褭蹏紫诏一朝来蔀室丹霄十载望躔奎君恩一再知难报谁赋维梁濡翼鹈
　　老去茒檐只负暄重烦冠绶到柴门纡金何有功名望束带岂堪賔客言璀璨章身同锡马差池接翼愧廷鹓折腰重起平生愧诿曰何知鹤在轩
　　谢赵季茂海错二律
　　珍殽惟错逺持将赖有诗情合得尝明月擘蚶分瓦砻晴霞浴鲎露珠房鲗乌鮆白螺开靥蚷紫鰕红鳔挟肠雁断闽山归未得把杯犹忆少年场
　　苜槃朝日照蓬蒿消得长吟赋老饕喜见监州有螃蠏未须学士议车螯案鲑三九漫青韭斗酒十千无白醪应为近来诗思少故将饮兴发风骚
　　己亥十二月十七日堂帖被召感恩二首
　　九天驿骑下弓招葵日丹心识就尧鸾凤正应在阿阁鶢鶋何事享箫韶丘园有分容逋客海岳无裨愧圣朝老病不堪心力倦甫田勿叹莠骄骄
　　归来三径脱尘韈两拜除书下玉墀圣泽云天何以报臣心铁石未全衰马蹏已负驱车愿鸿羽难胜渐陆仪愿把一犂祝膏泽康衢击壤乐清时
　　二十七日复有防除帅江西一旬之间两奉除音再赋二首
　　披腹忱词乆未呈浃旬两诏下宸京老臣何路通忱悃圣主无私烛物情鹤陇未渝耕陇志牛衣空换锦衣荣九重自是真知已莫惜捐糜负此生
　　郊不隔马牛风枌梓环隂跬步通湖带江襟邦畛接雨帘云栋物华同未须豫计荒三径幸有需章达四聪尚想东湖海棠閙秪今未改旧时红
　　香蠃
　　金相玉质介为裳一骑红尘自逺方籍挂众香椒桂国身居大海水云鄊丁蠃荐醢体犹具甲煎流芬名未亡举酒便应醻一醉尊前风味试平章
　　昨访箳篁闻有绣帨之防回车戏呈季茂
　　惯闻娇小处绕带覔银鱼授雁定同瑞弄麞应误书生朝今日是嘉防早春初无分陪汤饼到门空返车病中未能访邓徳载督参大监戏赠二首
　　昨朝华宴想清欢今日床头未整冠已恨酒肠孤夜醉更惊病骨怯春寒多情条脱叅差侍一抹琵琶错杂弹老眼眵昏正无绪炉芗烬冷对蒲团
　　老来病是恶因縁白昼明窻思悄然欲住又倾连夕雨半醒似醉困人天近拈吟笔尘欺砚逺想江楼浪拍船满院杏花红欲放何时长笛醉风前
　　春晴将游玉渊践呉季谦待制冯可乆武博山行之约先走长句
　　康庐三万丈下有神龙渊旁聫玉井并仰溯银河连层厓积氷雪断岸蔵风烟崔隤五老峰逬泻三峡泉鲸鲵碎紫雾防蝀开青天脉疑海眼近寒入山骨坚涧草摇秋晖谷花发春妍其间地布金到处题标璇大哉象教尊俨若螺髻仙巍巍南宗栢湛湛西方莲摠持包万法卓荦栖羣贤慈心鬼神仰显迹今古传逺令千圣境容此一席颛我昔宿命通曽结它生縁尝闻祖师隠上应帝释躔清宵珠石陨白浪星湖边至今澎湃中常欲光景燃当时初卓锡如昔睨采椽浮云常抗志立雪思比肩壮怀凌九叠浩气涌百川山水为髙深志节争后先永言萦俗累兹游经几年犹想谢公屐同整刘琨鞭桥梁识昨经嵗月惊旧镌盍簮有耆硕授馆许款延牛耳盟屡寒马头月方圆便思供糗餈更拟焚兰荃先寻遗民盟吹迹绣佛禅防杖挂钱去拂石看山眠归来庐山南三士同陶然
　　赵季茂以酒香蠃来适亦得京中逺致此品乃鲜者恨地逺不大佳择十五殻为赠
　　海蠃风味冠东瀛一种俱从香得名毕卓醉醒瓮犹卧左车生致鼎堪烹受餐敢返盘持璧执讯不妨诗报琼有命其言君聴取一生一死见交情
　　奉赓赵季茂雪中感兴二首
　　晓雪初明瓦春云宻布空酒惊蕃鹤逺诗坐灞驴穷访戴无嘉客和陶称倦翁应怜四十韵衣带贺年丰湓城一夜雪处处饭箩空青序回规运苍生比屋穷伤心慨疆事抱膝愧田翁别乗应同志忧时正愿丰
　　病中酬赵季茂
　　雪病恼独支颐不解随人举酒巵惊辨有时欺白羽解围无妇蔽青丝骊珠满袖勾吟兴鹿看山恋药糜莫讶牛腰聫未足江州司马例能诗
　　玉楮集巻五
　　钦定四库全书
　　玉楮集巻六　　　　　　宋　岳珂　撰
　　病中午后登山闲步遥见园亭有翠帟张栏处乆而识之为张孝显成趣轩葢与缇屏油幙髙防予病不得冲宴怅惘移时因以中孚泽所网鲜鳊侑以棠漪家醖并成四絶呈在席诸人
　　九折登山倚瘦筇杏蹊眼襭早冬烘翠云遮断神仙客不许其间着倦翁
　　满山桃李閙红霞曽约香山白鹿车堪笑东风欺病客搀先且到别人家
　　小池玉尺跃清波病不开尊奈尔何更倩棠漪吹栁岸为君小发醉顔酡
　　冲席丞郎酒斛筹不闗无面见春鸥五鲭见説妨斋禁留待明朝大白浮
　　比闻赵季茂奉板舆行春甚乐予跃然效之是日乃值大风雨昏后倦归则素月流天仍复晴矣自此连日春色尤浓杏已过雨红英满地怅然有作因寄
　　棠湖有病客破鼎支药糜青阳动新晴兀兀厌坐驰静闻箫鼓閙翠幰行春堤柔风吹帘旌杲日浮屏缇行厨依竹里绣幙聫江湄为问来者谁板舆双侍姬光彩照路傍拍舞襄阳儿病翁禅定心乆矣沾絮泥一念忽随喜聊复相追随家人治尊罍夜漏觇晨晞拥被起跃然不知筋力痿破晓始三弄冲寒才一巵爚如满天星湛湛开青池晨光透戸牖纎尘寂不吹倐焉云头催随以两脚垂汀苹振淅沥岸栁惊纷披度塘如度桥跬步窘且危往谒乗驿使席间如鼓鼙主宾无软语僮仆侵寒肌一坐礼敬疎四顾面色黧亟就儿女曹疾驾掀重帷拥炉共炙手悔游仍攅眉须臾呼酒炙稍觉春融怡棠湖暂纾望苜盘充疗饥一杯复两杯肤栗欣平治先登浔阳楼次读琵琶诗来往信底忙吟哦聊自欺江柁昼摇兀市声晚哑咿估客维岸傍樵径行歌归宿霭了未收溟蒙沾人衣落莫兴易阑扶舆力将疲却从名园游款戸访故知蔬甲拆青嫩池光摇碧漪桑颠宿鸡鸣栁畔新莺啼主人相顾笑谓此亦足栖曽留长者辙更著名人题庐山三万峰一碧天与齐千古真面目庶几今见之遂开成趣轩夕宴陈尊彛庖鲭诧雕俎幻火后奇沙苑出细肋好音来赫蹏纸尾有醉字恍如写乌丝意者天机全落笔惊倾欹长鳄白浪卷踞蛤青云期佳客不我从逸兴何所为整鞅固已屡鸣漏将何其九衢月似霜乌鹊仍绕枝风干路犹湿云淡星不移已成归兮赋更作怅然疑诘朝益明媚一瞬变四时天机岂易测我惑宁不滋尝闻士之遭夔异周伊如何不后先翻覆成嘑唏昨何为而寒今何为而熙中间出一夕乃尔变惨凄吾昨解印绶一舸来自西天道皆自然肯以隂晴窥况此瞬息观讵可分両岐为言独醒者今昔无町畦从今好天色更请还一鸱东寻五云谷西渡三峡溪杏开董奉坛桃映匡俗祠景物看吐吞冷暖随呵防以此青田酿酌之沧海蠡蓝舆乗两肩倒载白接防真意浃三益和气重四支持之药吾疾正可扶衰羸明窻睡乆酣旧业荒于嬉正当出呓语走笔萦虹蜺追书浃旬事幸免然豆萁
　　庚子正月彗见于室有诏求言因上已见有感作三唐律
　　天象占仁爱宸心极战兢圗从甘石辨言并禹汤兴有志酬消露无词赞履氷至明昭万里先愿烛西陵美芹野人意乔木世臣家尺璧谅非寳寸心元不遐谁知劒门栈已建郁军牙所恨箫韶逺不堪闻塞笳粮府乆闗虑骑官方应占天心昭可卜人事备当严一苇江难恃三巴民已殱闭闗还早计璿玉不须觇
　　戏作呈赵通判胡教授张縂干
　　人言春游无不好一日宴客三日饱翁言此语特未定一日宴容三日病人生所愿筋力强问花访栁同壶觞老夫岂无少年狂胡为兀兀坐一床忆昔少时事賔友常有清尊湛东牖稍长便不论升斗才对白衣辄搔首东来三府西陪京二十四桥夸广陵万椽红蜡槌画鼓醒处传杯醉中舞何尝一日不春风酒光花艳诗兴浓兔肩鹿防坐据态急雪打面看雕弓笑谈千古一吷中眼防顿觉四海空可怜芳草长邉路年少堂堂背人去欢筵徙废管与弦粥鼎相随朝复暮塞砧街鼓縂愁聴凉月花宵等虚度前旬作意趂万红沈霪积雨仍多风中间一日稍晴意药裹闗心复思睡无氊坐上老相如昔时依幕今题舆三君笑谈忽与俱使我舍策忘其躯须臾把酒舌底滑席地幕天醉鄊阔明朝奇祟那可言闭院重寻旧生活回思北海酒不空料应多病过于侬坐客常满更可疑华佗已死将谁医
　　小园双竹呈瑞二首
　　锦绷玉立纪双清瑞牒千年重得名龙竹高标俨元致熊湘素节凛皇英质同陇麦两歧秀奇并庭柯连理荣却羡此君尤特立虚心直道不孤生
　　曲槛红阑小圃西平池影浸碧玻璃便同双劒看龙化未许孤奁舞凤栖连袂纵观金谷妓聫篇频付锦嚢奚使符永拟章江去且聴平安报帐犀
　　豫庵三瑞诗
　　环豫庵皆竹也嘉熈庚子三月忽呈三瑞皆前所未觌或者嘉祥有待而出耶防以朱栏表以名扁因物有感复系以诗
　　鹓竹
　　雷雨新头角烟霄旧羽翰聫根方拔象接翼更停鸾紫锦双翻箨青铜并倚竿摩穹端有待聊复防雕防右双竹抽干几尺始分两岐嶷然竞秀其瑞特异名以鹓竹
　　蝉竹
　　气并隂阳正仁无雨露偏阖知有地奇耦自潜天虽焕双纹异仍存一节坚薰风动蝉腹槐緑又鸣弦右四竹当竹之半有二节蔚然前合而一后分而两得奇耦之正犹蝉腹然名以蝉竹
　　龙竹
　　夭矫青池近腾拏碧汉遥微风鸣嶰管轻雾映鲛绡舞翠槐齐秀蟠青松后凋终须还直道劲节自干霄右一竹当竹之顶盘舞诘曲夭矫自然有拏云腾霄之态名以龙竹
　　庚子三月二十七日又易守当涂四月十一日发辞免之牍书怀成二唐律
　　九重旒冕真知己几度弓旌忆款门素志不为温饱计赤心未报圣明恩鹤汀云雨暮应卷牛渚风烟秋欲昏休向长江问陈迹浮梁孤塔不堪论
　　去载西陲夏正初首惊禹阁下除书璇杓导防方螭陛珍圉迎厘又燕居三见纶音传诏玺六看棨信到耕锄秪今又上公车奏何日烟簔返老渔
　　十二日诹吉受通议大夫告再书述怀二首
　　圣代论思秩中朝博议官尚纡郡邸绶空着侍臣冠嵗月惊驰隙功名尽画墁髀销今已复半世愧狨鞍五云瞻观阙百印写纶丝有愧陪貂尾何功复雁踦精镠朌紫磨实匪咏缁宜圣徳知难报规铜笑白髭上高赵宰同叔遗以诚斋集开巻偶见答徐宋臣监丞书云来帖告诉门生排根尝闻前辈谓受人之恩而不忘者为子必孝为臣必忠葢推是心而信其人也又闻惟以怨报徳者为不可测葢以有人之形者必有人之情也故卢杞之于顔公敏中之于文饶之奇之于永叔邢恕之于君实孰测其报恩一至此极哉昔孟尝君有一客孟尝遇之甚厚而客毎毁孟尝或问其故客曰人皆誉君而我独毁人必以我为小人而以君为长者此吾所以报君也前五子者其意将无出于此欤至如逄防杀羿之事孟子不责防而责羿然则先生之与门生其责果谁任哉或掩巻有感因笔纪意复细绎身履者以补其阙凡四十韵
　　古人忠与孝不在工报恩如水日夜东岂必同一源堂堂顔鲁公防血来平原鬼质不知何几作絶吭魂大中白丞相昔蹑卫国门幻作万羊梦投畀朱崖村奇谤及师友躛言动君尊匪但死不瞑大是生无根我尝究初终要亦无足论或以里言掇或趣主意奔或从谈笑生或即利欲昏初亦未有心末乃成至寃青简玷齿颊至今犹啍啍傥无魏阙恋谁使舌莫扪森淅起奉册片顷那容存牀第本无从何物能轾轩脂垢亦易辨谁解洿璵璠如彼孟尝客亦已悔而反正比萧相系慰拊聊春温五人皆有为评订何必繁之子独嗟事画牢讯书爰反覆蹈生死呵嘘变寒暄秋毫无所取可騐牍背翻自言复自渝洗垢亦不痕堂帖写元奏别白如珉琨渠知褫鞶枉端由吠声喧天定能胜人白日戴盆只于揭纸间了了穷所元不特玷尽磨那复恨可吞但观斯人心虽踵五子跟居然蚤虱防而比蛇与蚖抑观诚斋书理到词不烦有形斯有情相比如篪埙而于五子中乃复加诈谖旋观逢与羿端在友弗抡毁玉自出柙扣金能反辕割席怀共耕知几当赐膰齚舌漫尔为揩眵愧吾惛正须起九京相与浇一尊江湖两相忘再拜师至言
　　睡起三絶
　　睡起东牕日已红扶头宿酒未惺松南阳一梦何闗醉自爱终身作卧龙
　　天色今晨已放晴鸟乌亦觉有欢声幅巾自是便疎嬾饭了花间取次行
　　五更展转待晨光到晓瞢腾入睡鄊却是金门早朝客千金不得枕中方
　　自嵗前逮夏初日始辞免有感而作
　　忆昨除书赐召环聫翩觚椠不曽闲醉吟乆负鸡豚社奏牍频登虎豹闗求倦得忙三易地自冬徂夏半年间【阙】
　　梳头二首
　　白髪三千丈斯言若未公下梳惊落雪倚槛且晞风自笑双蓬鬓今成一秃翁晨招幸无与姑免诮头童长记涪翁语无尘有髪僧无尘方愿学有髪亦何曽学士年年様车门日日乗二毛犹胜我不必愧鬅鬙
　　塔灯六言四絶
　　金轮示现清夜火树高腾碧虚说法未回坡应册勲先到钟鱼
　　七层灵焰自照万里劫风不吹烽信断无泽国神光恰似天池
　　中天半倚寥泬大帝髙居郁萧已讶流铃掷火还疑绛节来朝
　　碧落星移象纬红光影射鲛宫甲煎千门初启明珠九曲先通
　　喜雨
　　去年春旱种不移后来虽雨那及时至今田野有菜色麦熟未救民啼饥今年雨泽知时好出水秧针随处早晴无十日雨辄随雨及一犁日还杲天心一念本好生去年今年何爱憎古来藏室五千字每叹凶年由大兵祗今崆峒才小熟沟壑未苏犹五六兵端倚伏讵可量且愿藩篱谨西蜀
　　四月二十日被以郡事入奏之命再赋二首
　　五云堆里望觚棱二纪周南梦未曾四辈两年勤诏札九重一念乂黎蒸烽台虽有深秋燧雁塔应无曩日僧豫备正须如雍国不妨徳业颂高升
　　去年冬暮拜弓招槐夏重承接昼朝锡马敢期先雨露冥鸿自愧防烟霄沙墀有路瞻唐表瓦缶何堪溷舜韶归郡定应迟六月却从故迹问凌歊
　　予园泰堂之傍有奇石小有有洞箭括有门车箱有谷高广虽不袤丈而嵌空之势宛若飘动暇日独坐对玩移晷因赋
　　池边歴平蹊果下动游鞚一笑未心领万象徒目送渊渟歴危槛目景华栋闲情晻不舒倦思悄如瞢忽惊鹊噪檐恍类鸡发瓮坐开苍玉壁平揖青瑶峒畴昔果安在奔走比岳贡仰观箭括门广宇豁晴霿右车箱谷盘道陟微同中天隠日月遥海挿防蝀居然袤丈间有此具美众老夫生平嗜酷暑泉石弄天巧谢斵削人为漫抟控尚忆三神游俛记十年梦踞龟曾食蛤骑鹤更笞凤觉来海山苍倐见雪窦空便疑势崷崪独欠波洞捧罂喜对酌岸帻发孤讽此兄定絶奇吾意当折衷一笑问阿章试与评伯仲






　　玉楮集巻六
　　钦定四库全书
　　玉楮集巻七　　　　　　　宋　岳珂　撰新荷出水
　　贴水初翻紫玉团忽惊矗立傍阑干瑶池七日来青鸟玉鉴孤奁舞翠鸾晓露走槃珠颗莹晚风飐葢雪衣寒从今十丈花面太华峰头更一看
　　舞鹤四絶
　　九皋仙子老芝田小立清池阿那边忽作霓裳羽衣舞天机未信只鱼鸢
　　曾见中庭舞素衣夜凉桂殿玉笙吹梦回一曲天风杳正是华亭振万时
　　临皋亭下翩翩客缟袂裳忆旧游推戸惘然寻不见笛声犹认紫貂裘
　　一川翠毯浅芜平上有莺簧百啭声万里烟霄看鹭振一池鼓吹谩蛙鸣
　　简吴季谦坚他日柴桑之约时季谦有潭帅之命二首
　　几年诸葛卧南阳蠡泽春风诏趣装丹检紫泥来四辈碧油红斾又三湘不闗富贵干旄恋要看功名汗简香雪汁蓬婆渐秋水好扶西极汉天长
　　君今西上我东驰一醉相从又几时星变十年占轸埜风寒南地说江湄忧时有虑虑须早了事欲归归未迟年齿官班略相似伴闲频记乐天诗
　　五月九日登舟闻迓卒鼓角发严
　　古郡裁仪自太平百艘初奏夜严声渔挝鼓史催三奏龙角单于动五更防栁青烟留帐饮堤莲红焰耿纱明津亭独坐逌然笑不似池蛙两部鸣
　　将发琵琶亭
　　前嵗西泝鄂今嵗东入吴同一琵琶亭行客各异涂当时白傅恨陈迹乆榛芜岂特无遗音榛芜今亦无突兀眼前屋丹垩涂栌废兴曽几时传舍同蘧庐已见两折栁于此饯老夫昔持使者节今发追锋车我则齐出处世自分荣枯而况天地间万变同须臾我观商妇者琐琐岂足书琵琶本常技何地无此徒夫贩浮梁茶妇即空舟防长吏湿青衫礼法毋乃疎乐天子牟心一念存江湖讵闗虾蟆陵维以怀故都譬之泽畔吟此语非寓欤葢尝考遗集一事曽同符闻歌鹦鹉洲寻声得幼姝倚樯泣明月清泪垂真珠夫君当此时正属典午初不应奇谤后无复思亷隅六义有比兴观洧传洵盱托物皆一理实事那相须人情伏与妬所值分贤愚低睂终不说正耻悻悻俱初意只如此胶柱何足拘子折武昌栁予宅浔阳庐二诗端可识一笑聊洗诬明朝重回首挝鼓催征舻
　　舟过庾楼
　　得名元自庾西阳秋夜何闗旧踞床坐上参差雉横堞槛前来往燕归樯骚人雪月撩新句游子风云忆故鄊何日君恩粗能报苔矶从此濯沧浪
　　白水浦怀王建宁
　　南朝旧见王忠武此地曽屯千万兵十里荒蹊秋兔健千年陈迹暮鸿征无衣空缊包胥志遗帼终留诸葛名落日英雄满襟泪凤凰徙倚正孤城
　　排湾遇风对岸即彭泽旧县二首
　　隠约山藏雾砰地起雷黑风吹海立白雨过江来齐乐正应尔沛儿安在哉雄雌谁与辨试上楚王台防上芦摇首门前栁折腰千年已陈迹四海又惊飚宿翳何当浄高风幸未遥柴桑那可见身世且漂摇
　　发排湾过小孤彭郎祠下遂宿马当
　　山小孤矶彭郎中纳百谷吞三江江流澎湃不可当势比析木倾银潢渴龙一支走马当宛然天骥初腾骧回缰矗立江中央西从岷峨暨雎漳南派五湖通三湘后先奔走争回翔前驱怒气轩且昂倐然过此意消洋俨然天子朝明堂坐受万国来氐羌五瑞咸辑珪与璋拜舞轩陛心俱降我闻乾坤融结盘古混茫流峙异势分与方巍巍神禹治水平怀襄底乂一意先荆扬此山緑字元弗详脱略丘垤登毫芒后人考古徒缣缃未覩此石天经地纪之维纲君不见古马当今马当记牒虽漏处有常上焉柱天植极扶三光下焉立地作镇安八荒磅礴杳霭排穹苍削平澒洞压鸿厖万荧暴布髙葢张百灵臣伏絶影藏坐使四海顺流中古无滥觞噫哦伟特那可量我欲用世取所长便当提作朱亥神椎椎獝狂夷门侯生繄可忘荷空更度金浮梁一拯垫溺跻康庄连山疉阜化囷仓尽饱万姓饥火肠持此报上歌如冈徧夀域同畛疆自今永永三十六万岁淳古比九皇山岧岧兮江汤汤
　　过雁汊
　　骈集千艘岸纷挐百吏声黄旗优仕贾白夺困商程吴楚方忧蹙研桑谩计赢坐观还一笑闗市古无征便风经雁汊宿荻港是日舟行四百里三首
　　近岸千帆阅雄襟一昔舒云程排沸浪风御翼澄虚块歴过都马波翻纵壑鱼经旬叹淹滞此理葢乗除羊角抟扶日鸿毛迅顺时天心应有为吾道复何疑岸燎开戎捷矶神助好词倚樯聊一笑且试楚襟披瞬息四百里经行三十年此时真缩地当日信梯天防过人回首山浮浪驾肩望尘何足羡御冦正泠然
　　入芜湖港过吉祥寺
　　昔时曽访后山松天道那令霸业穷夹岸人观新太守拥门僧认旧诗翁隠矶漫指六朝事鲁港尝淹五宿风从此片帆湖际去只应日在瑞云东
　　黄池
　　易取日中市陶居天下冲南琛下瓯粤西旅辑巴庸四顾断登龙万家塿聚蜂寝丘端不类何以洿吾封
　　晓过固城湖
　　放船快度固城湖十幅轻帆日未晡东望金陵千嶂逺南浮银垻万舻趋歌声随地参吴楚沮泽经春畏稗蒲却认棠矶旧钓艇只怜无影浸康庐
　　银堰
　　旧说金为土今闻银灌城古人真作事后世祗虚名筹防虽曾立敖仓竟未成道旁谁筑室吾欲诵坻京乆不雨里河舟不可行戚桥平氏小舫在东坝予介绍假之以行
　　里河累月雨不时河流一线田拆龟冯河无地访一苇有舫舣防知为谁尺牋扣问真漫与白头虽新还亟许从来遇合无古今中流一壶真千金
　　夏旱三首
　　去年旱势已殊常今嵗农家更可伤支港鲋臣空涸辙大田兆未移秧只今已是眼滴血此后应无肉补疮虮虱小臣惟痛哭第凭宗社呌苍苍
　　宣升接境古高圩多稼连云号上腴水毁木饥犹解有刀耕火耨故应无瓠肥何计今糠覈草窃空忧古苇苻昨夜浓云望东北只应雨脚在三吴
　　问津六辅到长安满目疲赢不忍观耕耨又孤今嵗饱葢藏尤比去年难绮罗有目须令见铁石为心方自寛欲借玉阶空怅望救民无术愧空防
　　东坝以里防防人家皆对门植苇于小屿不晓其防漫成四絶
　　防傍几曲住人家浅屿排门种荻花纵使秋声常索索断无司马聴琵琶
　　万里江滨长野芦西风元不费工夫两京荠菜论斤卖耳目由来喜所无
　　北都旧产无淇竹见説园池芦苇多涨緑不妨夜来雨更须别浦聴鸣荷
　　曲江西畔锁离宫细栁新蒲日日风想见千门映春緑君王未见碧成丛
　　三塔渰圩下二首
　　暑风空战荻萧萧尽日舟行淖没腰曽见决堤忧螘漏未闻涸辙纵鳅跳成渠致利今无郑具备先时古有尧安得圩图比安上忧时如侠奏清朝
　　深不堪桴浅不浮百艘鳞戢贾人留如泥乗橇禹行水以力婴天奡荡舟生息便疑吹野马陂陁正恐见渊虬君行迟速何须问且为斯民耻内沟
　　三塔寺寒光亭张于湖书词寺柱吴毅夫命名后轩二首
　　竹里逢僧院残碑不记年雁题三崒堵龙化两魁窦正号应纪元丰墨尚鲜寒光定何似谁放五湖船云烟千嶂逺风月四时新笠泽昔鲁望镜明今季真何时脱尘绊来此寄垂纶一艇苇间宿寒光长是邻
　　渰中水浅舆从下水肩舟二首
　　扬尘惊浅濑平陆比通津絶膑正扛鼎化身如转轮未舆讥代畜不狩媿悬鹑谁借商岩手一篙烟雨春水面平如砥湖心浅不波驾肩同作楫袖手莫谈河不见成桥鹊空传度碛駞劳生正应尔空愧白鸥莎嘉定丁夘余守檇李召还郡人见饯于三塔湾偶至此寺因名有感
　　往年曾佩双湖组古刹犹题三塔湾堕雁重寻湖浩断虹浑记水回环两州隔涉名无改二纪栖迟老便还病衲虽无分别想经行莫作少年看
　　去嵗五月二十八日发雪锦亭以六月旦谒富池而行是夜始望见庐山今嵗以此日正在湖渰中念岁月之倐忽惊道途之劳勚回首感叹二首
　　雪锦亭前夕照红兴唐寺下晓闻钟伤心楚水又经嵗回首呉云知几重万里同盟只鸥鹭三江啸浪忆鱼龙如今且对湖光里八九重梦泽胸
　　去年今日富池头浩荡风烟巻雪楼湖海百年双鬓老荆扬两地一萍浮河斜左界流清夜云密西郊望有秋通塞随时何必问明朝又放溧阳舟
　　火云
　　清晨洗月露云色已如血惟忧农畆枯敢叹征途热濒湖十万户旦旦望霓切龙骨夹岸鸣尽暮不暇歇只今牛犂地已作龟兆裂平湖三十里泱漭几尽竭矧此一线渠而不比涸辙天阍髙莫呌嵗事渐无説如予方怀章何以救余孑回首望尧云凭风哀涕雪
　　病虎行
　　长风吹谷白日暗旷野人稀云黯澹狐狸啸舞豺狼嘷病虎妥尾行蓬蒿天寒泉冻山骨高皮枯髀痒霜爪搔纷纷晴雪爮落毛垂头帖耳身腥臊羣鸦槎牙噪古木燐火半青新鬼哭走麕过前不能逐目视眈眈蹲朴毛风血雨天地肃何日跳踉看食肉天生万物有盛时当年一啸天助威坐看云起行引儿当涂宁复论老罴一朝老去守岩窦落叶满山氷雪后壮心空在筋力疲寂寞长饥眠白昼古来豪杰多沈沦不用为防皆若人范雎折胁西入秦内史长叹田甲嗔可怜百兽为披靡转顾不如圈中豕男儿奋跲亦渠似肯复虚为倚崖死君不见南山白额曾报恩墙头金枕投何人
　　浩歌行
　　浩然一气古到今古人无愧惟此心青天为幕地为席醉里聊作乌乌吟君不见人生所重独名諡一代简书耀青史当时命名偶然耳跖圣丘愚果谁是又不见人生所愿在贵豪汾阳钟鼎顔箪瓢只今等是一堆土宁识生前时所遭或言惟势可凌物旦作参军暮苍鹘富方炼炭贫牛衣上下升沈摠飘忽又言有才堪动人文章不过纸上尘卿云复生鲍谢作我亦不识知谁真书函阖古所患万札千缄漫堆案当年京洛驿走尘未见逺官救刘晏人情炎凉今所同鞠却篲夀乃公小儿坐睡触屏风亦复谄语无所容回思一拙胜百巧囊粟侏儒先亦饱才从埽轨学门边上锄犂不相保又思三窟寄一身东来入淛南入闽已惭下车冯妇笑又恐顾影痴儿嗔一壶一锸醒复醉便作刘伶借糟计易园蓊蔚棠湖清席上老兵未渠异一花一栁春复秋更效凝式东西游池荷渐衰枣红近防纬那免孤嫠忧噫嚱人生万事大似茧抽缕百绪千端无物不如许归欤一曲浩浩歌尧舜揖逊汤武兴干戈从来剑佩常相磨天地万物如予何渊明嗜酒称第一不知寄傲义煕除酒更何术雍端但爱栗与梨借使无此未应对酒成白痴乐天仅识庐山奇肯信琴书泉石不堪引妻儿青山独往苦不早自是金谷白首同归有何好浩歌对山酒罇看到月堕黄金盆往来正尔劳季布贤佞岂必闗王尊胸中浩浩顾所存贯珠击节何足论我不能苦身刻骨为名抵死求媚妩又不能南柯北牖指梦所歴为喜怒权势文章共生死谀书呓语相推许为身择地已为累随戏逢场亦何补凛然浩气天地间视万古同人寰沧溟易狭杯芥寛北斗柄烂银河干浩歌正尔吐天籁风月笙竽均一噫来者浩浩不可期指此无愧惟心知青山白云随所之浩歌更赋归来兮
　　玉唾壶
　　古来玉唾壶歌罢壶为缺忧时一片心常惜志士烈鸊鹈莹出昆吾刀截肪温润如切膏悲歌声动行云高何爱一阕称世豪马生冀州北未省能伏枥骨拳鬃秃刓四蹄凤膺赭汗人不知夕阳芳草顾影嘶犹忆振鬛天山西可怜嵗华暮万里瑶池路盐车辘辘逾太行夜然枯草昼服箱上天振防无王艮徒有此志今未忘荆山韫明月艮工斵不彻抱璞昔三刖曾泣卞和血既斵复毁不可磨尊前对酒聴浩歌唾壶虽缺璞更多骐骥不生奈老何









　　玉楮集巻七
　　钦定四库全书
　　玉楮集巻八　　　　　　　宋　岳珂　撰中桥二首
　　过了平湖又小溪却从芜径访多岐如何江上乗风鹢化作泥中曳尾龟谁遣旌旟行沮洳定知鼓吹宅涟漪中桥咫尺末由到且作吴儿玩水嬉
　　泽国何村不着桥中桥跬步即云霄青帘望市雷鸣腹黄帽推船水没腰六月彤云摇旱火一潮清浪卷晴飚平生未惯舟行陆铁石心肠也合消
　　泥行终日至晡始抵中桥六絶
　　终日泥行足半胝中桥望见已多时一篙不得风漪力早被青帘望得知
　　平川烟草碧如烟曲折琉璃翡翠田一水分明度舟檝如何平陆却推船
　　农家未补眼前疮却种湖田作旱粮别浦谁家夜鸣艣践残一半不成秧
　　两防黄苗半跬深媷余短髪更伤心莫疑一防无生意尽是田家眼内针
　　歴尽清湾日已晡断虹吹浪过平湖儿痴不识中桥影问道前山有雨无
　　到得中桥一径斜岸傍沽酒两三家长年醉卧桑隂下鼓吹犹烦两岸蛙
　　夜宿桥岸
　　袅缆宿前湾平芜泱漭间舫移星在戸岸迥斗藏山浅濑不胜揭浮生何日闲夜深闻过艣知自溧阳还
　　问道宜兴二首
　　买田阳羡説东坡想见溪山胜槩多曾是中营夸绣帽尚传遗庙锁雕戈斩蛟义槩人犹记化蝠仙踪事易讹我欲问津先访古古灵题迹试摩挲【宜兴张公洞洞刻古灵题迹客有为予言古灵后乃仙去者末句故云】
　　粹仪夹绽盛花钿人说先朝祀玉仙罨画有溪春不老炼丹无灶古空传乞灵賸拟羞苹藻养性何劳学汞铅书阁苍龙应不逺为君重写白云篇【天申宫夹纻玉仙圣母章圣祷嗣之地】
　　过谢防渰
　　蒹葭曼衍浪萦回波面虽平路不开沟渎行舟休剡木防堂浮芥欲胶杯人如鳬雁俱游耳江有鱼龙安在哉但说渰名吾亦畏辅渠有路莫重来
　　遇顺风
　　身世漂摇似转蓬歴湖经渰任西东凌波小试桧松楫宿露饱亲葭苇丛两防居然惊脱兔一帆从此迅冥鸿到头天意君须防吾道区区端未穷
　　杨梅
　　渰歴三家市梅垂万颗酸烽池看火树嵝室试金丹风露盈篮重氷霜透齿寒它杨应不类留与子云看
　　六月二日乙丑滥溪大雷雨
　　人言夏月雨甲子赤地千里真旱祥今年六月天乆亢平畴坼田禾秧农夫恸哭眼滴血郡邑奔走焚巫尫油云勃兴杳无际涸辙渴想惟西江谁能逆计休与咎且愿炎热浇清凉凌晨望霓到日暮屯膏虽施了未光万夫喁诉百浍竭风伯一埽还穹苍那知天意极仁爱为民之虑尤周详摇光一夕动北斗浓霾五夜迷东望赫曦再见耀亭午童谣忽忆歌商羊快哉雄风起苹末玉女嚂笑呌阿香尽倾天瓢洒甘露五丁仗劒分银潢桑麻油油粟斾斾稻苗郁郁溪汤汤葭芦起舞岸栁揖农家欣喜几欲狂向来羣心已误见俱谓时数无金穰讵知瞬息变呼吸顿使空廪还千箱彼管窥天蠡测海妄以时日肆度量亦复委曲致避就聊徇世俗拘隂阳天于万物乃如此大造生意何可忘嗟乎得陇仍望蜀更乞一剪田中蝗
　　道中思庐山
　　庐山三百里巨浸压宫亭势接九江汇峯连万古青渊源道术哤幻杂仙灵厚地蟠奇秀雄标动杳冥浓岚晨歴歴流水夜泠泠雪拥琼瑶障花繁锦绣屛吾居尝静对亲处异空聆瀑布手自酌斜川身所经龙渊敲短防鸟道絶危陉正派尊涵泳高山有典型揭来三涉径知阅几周星白傅松犹在陶潜菊未零坚高思并辙今古共忘形便拟安圭窦终期老涧垌忽严大君诏言驾小侯軿一别门垂栁重观阶换蓂出山羞小草浮海又流萍颇觉登山屐翻成泛宅舲回头看豹雾望眼隔鸾汀纵抱知还志何时振倦翎
　　寄江州赵倅季茂二首时过溧阳舟中正遇顺风张帆
　　扁舟初下投金濑忽忆湓江赵治中才气当年凡事别诗盟近日与谁同何当解印乗归兴想见随桥亦顺风茶灶笔床淡生活一帆先借老龟防
　　庾公楼上凭栏时一片归云费梦思鄊国情怀应念我江山风月定分谁青衫休为墓陵湿紫气先寻牛渚期好是初秋藕花蛾眉尊酒正相宜
　　寄胡教授二首
　　西风送我溧阳溪终日篷窓只有诗黄篾未妨床着笔青緺不管鬓成丝雁随去讯劳君问鸥忆同盟尚我随想见归舟不多日一樽牛渚访秋期
　　浔阳江上无氊客别后音书杳未通蕉鹿定应隣左计莼鲈端是待西风慢怀离思人犹逺欲寓唫情句未工朝列鹓鸿问消息一牋莫靳寄诗筩
　　寄高建宁尚书二首
　　鹤书几到阖庐城见説君王忆姓名衡岳云传谏草考亭月冷见文明不从金马登丞辅却托铜菟烦客卿天意未应无定据管教吾道致升平
　　已分耕畦老一犂天风吹梦入枯溪谁怜北垞骑牛背又踏东华放马蹄槐緑不妨穿禁漏枣红便觉动边鼙归途愿请平戎防政恐曹装趂诏泥
　　天申万夀宫
　　湖汊溪边春草青张公洞下泉泠泠两行松桧列旌纛中有金堂福庭壮哉神力出杳冥楼观矗立排岩扄焜煌金碧俨相照刻石犹纪唐朝铭中兴天子受舜禅夀宫晨祠官星紫衣敕使易霞袂白茅羽士迎云軿颇闻当日动乾象二十八宿摇天经奎钩写题月兔泣昭回云汉争晶荧至今荣光犹炳耀百尔呵防烦山灵玉仙纻像罗珓卜昭应奎寳模牌形朅来正值天六月栢城将秋露零芝舆望幸已絶觊蒿凄触感徒靡宁岫云无心出而雨谷风振响流为霆石堪砺齿定何似流欲洗耳将谁聴嗟哉行役乆劳勚如鸟知倦才振翎烧香台边聊倚防炼丹灶上方絶陉由下瞻仰始知悔扶力已竭那可停众皆徇目且徇耳我谓独往非独醒从初秘祝本何益中休端自明徳馨周家克敬绵万亿自今叶叶皆尧龄
　　张公洞二首
　　祚纪千龄运名标二代仙鹊鸣应徙地蝠化已先天风洞疑无底丹炉信有縁只应岩下奕为我一跫然驴迹惊初践鹰盘若有灵石桥通便戸金钥锁硃庭滴乳看成像登台仍刻铭更怜国山字真欲比云亭晨日湖没至青口有数老父携筐筥拜道旁问之则山居之民绍定中尝以摘山为香兰寨兵所扰予时将指淮东为直之适见驺从闻予之姓曰是姓稀必吾官也以新茗为贽予笑遣去遮道不己因感真意却而谢之有赋
　　路傍迎拜正纷纷尚忆锄山话事因老去可怜心尚在姓稀犹是耳曾闻驿追少日传行客犬吠多年絶过军惭媿一钱无以称殷勤寄语若耶云
　　过啄木岭暑暍憩道傍移时始行三首
　　啄木侵云起流金正日中涧深犹断港山崦畧无风自是人来去何闗暑蕴隆羲皇正高卧多媿北翁凭轼汗如雨低檐气若炊垂头疑大病驻足便多时舆争隂樾家人荐药糜君生倘行道暑暍亦奚为鸟道度崄絶禽名通古今筑亭聊驻马息木未成隂路峻天应近崖幽雾更深畏途犹避热坐有蹑云心
　　望北关门
　　万里云开瑞日明雕甍遥接九重城觚连丹凤红云绕闗度青牛紫气迎新第千门俱改观旧溪二纪漫闗情今宵且向桥头宿又聴咚咚打六更
　　六月二十一日内引赐对缉熙殿玉音宣问漏下数刻将退赐金币香茗有差既而御笔除长地官将防八路复赐一札兼镇姑孰敬纪感遇以昭恩荣四首
　　曲廊青锁午隂迟一朶红云拥缉煕便座询猷亲帝问近珰承诏引朝仪小臣曾是鹓鸿旧夙幸还瞻龙凤姿出殿陛郎惊漏下两行帘日影防差
　　二纪身陪献纳班今朝始得拜金銮褭蹄范铸分天馥鲛织开奁荐月团奎璧近霑琅钮湿斗牛直射寳光寒糜捐虽有平生志自觉君恩报称难
　　曾窥遗制辨中朝更帖骁游八座貂空有丹心酧雨露讵应赤脚踏烟霄人繇汲汲知尧舜我岂区区事管萧不是鸾台动丹诏狂言何以发刍荛【殿上恭承清问俾条陈鹾茗利病以闻辞不获乃奉诏详见奏藁】
　　单轺从此歴湖隂自愧便蕃圣泽赠防不烦秦士叹埋轮聊见汉臣心主忧未解诚知辱民瘵犹思力不任表语拳拳怀美报用中聊以当虞箴【谢御札表往妄有云惟克用中是名报上此真忱也】
　　中秋夜宿旌徳观无月
　　满看金盆涌碧流西湖从古惬中秋清班正自重闉隔尘鞅难从近甸游自是四并偏我靳从知一笑岂人谋望霓得月良非急且愿西风送雨休
　　水乐洞
　　天下水乐洞今归四姓家台池闲日月泉石痼烟霞谁挈游人榼还寻奉使楂明朝更回首清梦隔京华
　　赵山二絶
　　驱车结束趂晨暾水乐帘前共一尊二十二年如掣电软红依旧暗脩门
　　江南闲杀老尚书自是承平一事无送客折腰书脱腕试从驰巇看登涂
　　洞霄宫
　　岧嶤楼观锁新宫十里清溪一径松金榜奎章红日照石厓仙影白云封香残半掩凝尘榻路转犹闻隔涧钟四牡经行真不枉玉渊初识洞霄龙
　　洞霄宫良孙副宫房二首
　　山比复澄幽房取次行万峯随眼换一勺照心清坠露涵秋气斜晖度晚晴逌然还自笑见易未经名养生须及早器破辄难全鉴止存心地涵虚咏性天寓言随防防至理本渊渊玩物先观象如师况少年
　　试庐陵贺发竹丝笔
　　此君素以直节名延风揖月标韵清何人心匠出天巧缕析毫分匀且轻居然束缚复其始即墨纡朱封管城世门官爵岂必计且幸一家同汗青
　　九月八日桐川道中二絶
　　断云轻素抹山腰山下人家野水桥小队旌旗空猎猎不教闲趂酒旗招
　　依稀九日明朝是三径情知不到家随分秋光闗节物桐川道上看黄花
　　九日发广徳至建平感事有作
　　西风吹着白髭须嘉节催侬老道涂无菊傍篱真漫与有松扫迳故应芜登龙路近心谁赏戏马台成足已瘏怅望杜陵正搔首一枝不得赐茱萸
　　是日迎送之车属道戏成
　　老仗相如节佳时负酒尊人谁羞夹毂我自媿乗轩尘土欺貂褏功名付犊禈令君休负矢予不诧王孙
　　宵征
　　炬火一川明前驱聴鼓钲指途期县驿问道趣王程不为栢人怯聊寻葵戍盟征夫免泥淖何忍喜天晴
　　梦尚留三桥旅邸
　　天上归来打六更梦回搔首正瞢腾玉霜初上三更月縧防犹明九市灯声彻铜鱼催勘箭影斜金鹊在觚棱帝鄊东望重回首佳气何时到五陵
　　病中试张观笔
　　淮上霜浓衰草黄阿防健走何如獐不知聚族加束缚妙手乃有明山张生来阿防素狡狯何术聚致如驱羊拔豪撷颖不敢惜一一顺聴伏且僵人生切勿恃一技善走古有执葢郎不惟平地傅两翼仍以俘馘浮长江一朝发愤辽东防逝水亦复随浮梁只今红绡莹玉管何人解发千古光明张眼前第一手嗟嗟阿防孰能走十月廿五日有诏以予班六卿赐对衣金带鞍马二首
　　缀迹中朝十四春精镠两锡带围新赐袍又见光蹏褭沃辔不妨翔苑麟有马可乗存史阙无衣谩赋感君仁轻肥岂是平生志髀肉何堪豢此身
　　非念蹉跎马少游几年田野任沈浮衣章不称麒麟楦袍緼谁慙狐貉俦试问嗫嚅常束带何如款段自经丘感恩一念惟忧国莫笑隠居金络头
　　当涂劝驾诗
　　礼行鸣鹿盛侯邦企慕才因既见降诏下菑川今第一才如成纪古无双雷声龙化标应夺笔力牛回鼎易扛老守殷勤折津栁相期鼓吹辂春江
　　鹿鸣宴中走笔呈林教授
　　三级催龙浪朋来盛鹿宾渊源识余润腾踏已通津融帐知方盛陆庄应未贫成功岂无日况复值词人
　　碧云亭晚眺二首
　　闲步碧云亭寒郊弄晚晴牛羊分暝色禽鸟有春声岸栁风犹劲溪梅水共清屋梁正残照西望忆长庚嵗华方冉冉耕畆自闲闲日落青枫浦云平白苎山夜城严警柝昏鼓动层闗风露汀洲冷惊鸿自往还
　　题王谌潜泉蛙吹二首
　　开编看句律着意写题辞业以能潜大泉如始达时一谦聊托物六义可言诗有问君须答为公还为私枫落呉江冷曾闻五字传悬知鸷累百何待已能千清气溪山宅闲情月露篇六经须鼓吹吾子盍先鞭
　　闰月之腊诏赐银合腊药三首
　　驿使锦连钱传宣下九天缄题瞻赐玺走送聴鸣鞭意溢兼金外恩从玉陛前更怜戍边客一骑入秦川式赐十一种分驰数百程虎符多俊杰貂帽比恩荣老矣何能役居然忝此名圣情天様阔美报誓余生无功应自念有赐盍先尝病作余生累恩攽上剂良愿觇齐国证小効越人方采菲傥留意须先元气防嘉煕四年九月奉诏改明年元为淳祐闰十二月降徳音
　　我生淳煕间今复见淳祐粤从髪覆额及此已衰耉恭惟孝皇圣是时方在宥两宫俱万年薄海同一四时无札疠仍嵗称大有布政具方防诒谋谨封守中更继代三更阅改年九帝心思止敬休命侈诞受夫何迩年来谴告颇辐凑灾流雨雹行星以妖彗奏乌旸烁天地蝗害徧田畆饥氓腹【阙】　遗穂莽如帚莫量天降疵但见证书咎嗟予斗升【阙】滥此符竹剖眼看入穽崖心愧吴父母忽传一札下取法四宗旧既叶天人助复期风俗厚熙陵道化盛仁祖歴年乆华旦盛太平中天开永阜愿言缉煕袭还见泰和又三春霈雷雨一洗徧宇宙桁杨空滞寃緍庾释逋负无文祀咸秩有纇网皆漏果闻精祲合悔祸屈伸肘先清塞壖尘猩鼯尽【阙】走次反沙碛庐鸿雁悉驯揉三白在腊前一雨见春后星顺宣夜潢池息白昼人心本易孚天道常善救是知天爱君岂不公所覆刍荛志报上一言发白兽愿惟实徳心对此嵗事首帝临心肯贰俊吁贤必右体兹生物心持此经济手仁民始及物育稼须去莠一念端弗忘九闗真可扣补裳傥因线纳约当自牖不量疎逺姿尚可感通否葵倾乆未降芹献幸匪陋輶轩应转闻聊当小人缶
　　玉楮集巻八
