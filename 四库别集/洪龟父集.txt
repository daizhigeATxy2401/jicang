　　钦定四库全书　　　　　集部三
　　提要
　　洪龟父集二巻　　　　别集类二【宋】
　　臣谨谨案洪龟父集二巻宋洪朋撰龟父朋字也南昌人兄弟四人号曰四洪皆黄庭坚之甥其弟羽以元祐中上书入党籍刍绍圣中登进士靖康初官谏议大夫炎元祐末登进士南渡后官秘书少监惟朋两举进士不第年仅三十八而卒然其人其诗则最为当代所推重豫章续志载黄庭坚之言曰龟父笔力扛鼎他日不患无文章垂世及其没也同郡黄君着裒其诗百篇为集庭坚在宜州见其本又称为篇篇可传吕本中作江西宗派图所列凡二十五人首陈师道次潘大临次谢逸次即及朋紫防诗话又盛推其写韵轩诗王直方诗话亦称其一朝厌蜗角万里骑鹏背句刘克庄后村诗话复称其防梅仙观诗能以直节期乃弟且称龟父警句往往为前人所未道惜不多见云云则朋虽终于布衣其名在宋代且居三洪上矣陈振孙书録觧题载有朋集一巻久无传本故厉鹗作宋诗纪事仅从宋文鉴声画集诸书摭得遗诗数篇即江湖小集所载亦未为完备今采掇永乐大典分体排比厘为上下二巻虽王直方刘克庄所称诸名句今悉不见全篇未免尚有佚脱然核黄氏所编仅一百首今乃得一百七十八首陈氏所载仅一巻今乃溢为二巻疑永乐大典所据之本别经后人缀缉续有所増约畧大凡其所阙谅亦无几矣乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀
　　钦定四库全书
　　洪父集巻上　　　　　　宋　洪朋　撰五言古诗
　　送李元中
　　夙闻龙眠山緑萝隠浄啸中有三李君若人年独妙心赏怅若遗风期可同调如何古豫章邂逅共一笑佛海穿溟涬理窟刮奥窔茗椀对涛江牀跗视云峤足明青葱树合在红尘表追随杖屦遨浩荡城郭眺观乎大宁作颇复近道要凉飚霣疎叶行子动归棹愿君崇明德慰我记末照
　　送谢无逸还临川
　　东山谢安石事业照星斗佳人临川秀自言乃其后昔我未知子籍甚大江右迩来识君面风流故自有早岁翰墨场挥洒不停手河发昆仑丘风怒土囊口春来入诗垒窥杜逮户牖笔力挟雷霆句法佩琼玖起予虞帝韶和汝秦人缶少年厉锋气鄙夫成老丑人才古所难吾子定不朽清和四月夏销黯一樽酒悠悠西峯云闇闇南浦柳平生六艺耕勿遣生稂莠鼔枻黄花秋慰此长囘首
　　送潘四十五
　　风邉药气浓烟畔栁枝弱惜许两春事潘郎行色作维南有岑岭底处端州郭客子何当归莫待蕉花落奉诸同人饯潘氏兄弟赋凤凰鸣矣于彼高冈为韵得凰字
　　维南斗日月川岳上景光何人赤壁下种此双截肪故知汝南士蚤经许子将识君陟厘间想见颀而长僧夏滕叔国胡牀对清扬膜外齐鹏鷃胷次明氷霜佛界狮子尾妙处亦难忘西江渺波澜索去有底忙挽衣不得留晨风动余皇顷投胶在漆今为参与商能事镜中像此道何足臧古来归根地相期未渠央
　　游南汰寺
　　南汰舟楫逺北城阡陌长莲界划然开珍木防寛凉暝投上方宿蝙蝠绕屋梁天风激逺林秋气生寒螀唤起曲肱梦佛寺宣道场像设俨古殿四角金琅珰夙闻阿罗汉光怪发清扬有相乃虚妄此妙不易量胜槩令弟俱茗盌对胡床商畧终宇宙已矣言可忘
　　赋双劒峯
　　梅公小斋内度越幽人占何年孤山下得此双石劒纯钩鱼肠姿防地势匪渐柙藏不忍窥往往发光焰丈人夙好竒领略无一欠晩得此嶙峋顾盼未云厌此公活国胷正直天所鉴髙堂挂斯图令人动深念
　　雪霁陪诸公登滕王阁分韵得阁字
　　醉乘笋舆归余兴陟层阁其前俯长江其下压城郭入眼迭辉映积雪未销铄祲氛兹荡涤山川一恢廓琼田认洲渚璇树花丛薄明明飞丹霞往往翔皓鹤俯仰一神界今我胡不乐滕王已尘埃大屋旧丹雘人生何自苦兹游行已昨吾闻水西峯中有洞宫脚洪崖升天去僊圣时间作伊予千载裔未链八琼药孰能相与游更议入庐霍
　　游天宫寺上方瑜道人出漫题
　　摄衣禅界中髙歩上方外乾坤更空濶川岳谢埃块行人杖屦底地与烟霞会道人游四衢行止各无碍竹日弄清影松风听寒籁心将万化防始觉斯游最
　　天宫寺
　　昨日头岑卧何曾越门限徐侯遣行李邀我伊蒲馔天宫布金地长者何代建柴门实咫尺佛事亦俨焕道人呈家风秋蔬更香饭玉麈对胡床凉飚飒河汉晚来上方上千里人纵观平生蓬蒿底所适鱼鸟愿佳人赠我诗烂若锦绣段圣哲期暮年抚事一长叹
　　晚同师川驹父玉父游大梵院小轩
　　山气夕笼嵸川光暮澄凝櫺轩俯川岳拄杖相与登脱屦就闲旷秉羽居髙明盘礴飞鸢上挥斥蜿虹横令弟各英妙舌本淮湖倾朋也老无能前身云水僧萧萧縁坡竹凉飚为我兴执热快一濯何必踏层氷
　　陪师川纳凉大宁寺得緑字
　　六月维长夏炎热不可触车马断经过卧疴适所欲歘作城北游佛界映空谷方塘荷气清层轩竹隂緑徐侯辨食事意豁忘羁束鸣蜩韵髙寒凉飔荡烦促坐隠者谁子飞雹下碁局胜负吾不知静啸防乔木徙倚失日车旋归想雨足可令夜气清更使年谷熟
　　城上
　　杖防城上头初日破冥晦颇知春意还早觉寒事退风前识西岑烟处认东汇人如旋磨蚁舟似覆杯芥鹳鹤掠水涯箫鼔杂天籁便当杭清浅底事返阛阓
　　陪诸公歩城北分韵得亦字
　　去月霜雪交咫尺澁如棘今朝云雾散春气恍如昔九衢慰眼新百草随意出俯仰亮有观兹辰底空掷陶谢何许敖发兴在郭北浄界集两楹层阁倚百尺风日已可人江山亦德色四睇感终古五字办即席想见盘礴地鲜颷生两亦【见许慎书】良游不相待发函三叹息
　　寄题蔡州鲁公祠堂
　　鲁公岩壑姿劲气不可及岁寒万物尽松栢当霜立由来邪正间厥势不相入公当肃代后窜斥复相袭呜呼蔡州殒义激壮士泣周曾计不浅希烈竟见执从古皆有殁忠烈泰山岌使君拊遗迹丹青辨呼吸壮公临大节生气何当挹髙咏两贤篇临风黯于邑
　　寄题阳居士高节轩
　　中条阳亢宗髙义照千古婵嫣不无人闻风吾已许平生知味处潇洒送寒暑敏树印此心柯叶傲风雨岑夜入天籁韵作太上语一切得入律真成众香树贤者早求仁行李徧八宇归来林丘下岁寒色如故
　　寄题刘山人战胜轩
　　桃源一臞儒意气郁何壮削迹红尘中筑亭白云上溪声听逸响山色阅殊状谅是永幽栖岂伊暂清旷若人有灵气战胜神更王乃知先圣裔风流标素尚嗟予晚闻道兹事夙所向得兴雪月交理棹会一访
　　和元乐教授南轩
　　南纪瘴疠剧风土异中州炎凉倐忽变仲夏飒如秋丈人东海来税驾此迟留气感若此何用写我忧泮水多时暇南轩景物幽方塘緑萍乱佳树蝉声稠曲肱梧隂美玩此日月流觞至聊共倾此外亦焉求丈夫功名志天机不我谋愿言快心意身世真悠悠
　　寄题揽结亭
　　杜子数相见求我揽结诗揽结在何处云在彭蠡湄彭蠡夙所庐今犹梦见之一星水中央众流浩渺弥雨瀑下日夜五老上云霓佛事俨相望往往幽人期君今搆其下敞亭览翠微水声枕簟俱山容杖屦随胜事君所独世人那得知为我谢五老客子行亦归
　　邃清阁分韵得洪字
　　曜灵速天机四序如转蓬行行早求道咄咄就秃公南纪卧徐穉丹沙媿葛洪婆娑一宇宙万物阅雌雄得兴颇赋诗诗成亦何工跫然张公子玉山映寒葱软语啓皓齿掷麈生清风谪仙为酒事瓠壶清若空相视一笑粲圣处此乐同敞榭细履惬别墅幽迳通微漪媚清池轻飔泛寒丛悠然物外赏未觉人间穷何有于我哉请馆季孟中
　　玉父赋倦殻轩韵得殻字
　　令弟岩壑姿问道困南朔归来敞蜗牛真成倦殻曲肱梧桐影日夜洞庭乐谁何艺根本岁久栖鸑鷟静言人间世变化如风雹笑语尊俎同兹理要商确时不与人游安燕正当学
　　过师川偶行
　　伊昔袁陟居只今徐郎宅少作与渠双老气想君只兹理亦何有订之在今昔吾庐城北头防径实咫尺歘思论五字聊复访三益高寻风雅源洞入屈宋域波澜到苏李光焰及元白自来磊落人闻见资博极
　　题水陆院矮椶榈
　　短短一椶榈葱蒨聊可悦如何后岁寒生气未衰歇脱身斤斧中甘心形影拙况叹风雨姿拄防日已昳堂下芍药花盛开而芜秽不治太夫人课奴芟夷草莽饰以丹槛焕然一新感而成咏
　　江风飘已尽庭树但苍翠如何歘到眼余容殿春事恭惟太夫人指挥扫芜秽咄嗟丹槛开芳蕤生意气矧乃叠石根端有尘外致何必风人萱愿言树之背畴昔杂荆杞只今照堦戺吾人剪拂功是事亦不细物理庶可推倚杖一歔欷
　　师川赋梅花
　　梅花端月繁梅蘂终冬破正色俨当低枝斜应座分将霜雪侵不受脂粉涴莫遣朔风吹飘零成玉唾
　　春风
　　春风吹桃李歘然满中园羣动不遑息蝴蝶纷飞飜我亦感兹时歩屧绕林间容华岂不好持久良独难置酒休其下聊复罄余欢君看桃与李成蹊亦无言
　　春飔
　　春飔天上来吹我中庭树争先两株桃照日结红雾枝枝迭映蔚叶叶相夸诩光彩夺目精香气袭行路风雨不我谋零落纵横去西家婉娩姿见之切情虑蹇修安所营年芳空掷度意内人莫知泪下成红雨
　　立秋日诸公过敝庐赋诗
　　埃郁一炎方何处不庳湿北但扫地所向若维絷及兹澍雨过信是髙秋立便有好事侣俱来负郭集中庭树隂满燀气清且急胡床各萧散颇觉凉气入道防千载余世路日险涩朋知得若人风流有所及西山一牛鸣时哉先圣集兴来浩荡游胡为若羁馽
　　岁暮
　　黔雷运天机四气莽囘互始玩春载阳歘见岁云暮孰知老境侵转觉夙尚误吾闻昆仑墟上有不死树安得攀其条竒龄傥能度
　　清夜
　　万籁还无声灯光耿清夜跏趺据绳床梦囘蝴蝶化縁气亦何有本心浄无尘蚤夜去求道八荒因问津归来谢行李众妙不逺身谁与商略此玉麈炷炉芬
　　梦中所作
　　秋风挿羽翰楼观天上行朝霞带空洞海日注疏櫺一一琪树绕粲粲芝草荣中有一道士静啸无俗情顾我有灵气授我以长生咄嗟一世间扰扰何所营
　　绍圣二年秋七月乙未夜梦游一胜处非平生所经行见一道士延余坐饮以醇酒酒酣道旧故恍然不知所以因而赋诗既觉漫不复记忆戏作五言以补之
　　鸡鸣深林里犬吠幽径中不知谁子宅乃是僊人宫竹栢防清浅楼观上虚空芝草隠翳郁璇树翠青葱升堂见僊伯欢然燕笑同侍立十余辈玉女桃李容告我存三一使我夀无穷吁嗟人间世局促何所通愿言归白水更议登阆风
　　答友
　　一昨城北遨得兴起我病梅岭识霜林枫江认烟艇深行忆畴昔冥搜吝俄顷西瞩列僊家东睇老禅径不闻迁鸎声但见行鴈影再读贻我篇思与云路永
　　述古
　　蠧蝝仆柱梁蟁蝱走牛羊风过河水损鸟噪木叶伤祸福有眹兆物理乃其常圣人睹未然休气未渠央后代监不逺其在汉与唐
　　六龙安可顿四节一何速秋气下霜露春事着草木天道有迭代世故足翻覆塞翁防良马宋氓得白犊由来非今朝未必不为福
　　木秀风必摧岸堆流必湍人生裨海内出处甚独难尼父称大圣车辙不得安落落抱正直鼎鼎见疑患顔前茍无腼身后亦不刋
　　送潘端州出殡以风甚渡江中流而不济有作
　　戒徒事晨征肃舲逗江浒屯云蔽寒岑冲飚巻秋浦波惊飞橹妨景短执引阻垂堂戒曩哲矧乃将恐惧长年吿我还风力方轩举恍疑柳车张犹认鹭缞聚蹙浪郁飞翻涌烟迷处所江水日夜流何由赏心晤
　　寒泉
　　山下出寒泉千载神所秘故老空传名四面但芜秽观音歘见梦咄嗟辨亭砌道人顷杖锡示现祖师意汲引贯四时香美可一切遂令云水僧悉饮解脱味病夫方中来酌彼荡尘滓属诗长松根北风助竒思
　　和答陈明信兼简王立之
　　我如东南云风吹西北度时不与人谋飘转无定处如何红尘中歘此君子遇髙标鸢戾天能事豹隠雾暴谑中酒前了不与物迕吾尝期若人胷次贮风露向来赏我诗但坐日云暮识君已恨晩见君又不屡今晨眼忽开贻我河梁句正声久不嗣斯文谐韶濩吹嘘君过矣岂不爱我故城南逸少孙软语可与晤闭门谢俗子著书无窘歩小园花气深客醉不得去寻盟出无舆风沙莽囘互
　　题章江院
　　扶藜下城头歩屧踏禅窟微径郁葱菁宝殿髙突兀层晖注中塘凝尘满丈室惜哉古道场囘首思萧瑟
　　即事
　　今日惨不乐念此岁云徂侧聆丝竹音令我忧思舒壶觞幸未空斟酌相与娱始玩百草花今复万木枯且为一笑地千古共丘墟
　　七言古诗
　　登瀛阁
　　楚东之国饶为大程氏之子吾所爱读书尚友有能事夙昔一见即倾盖平生诛茅崒萧爽十顷青铜就空旷朱甍碧瓦俯清流菱叶荷花映荡漾春风一吹百花妍载酒处处开绣筵千株竹栢上参天白日萧梢朱夏寒客来枕簟曲肱眠丈人颇有前贤风藏书万巻挿架同芝兰玉树阶庭内道山延阁顾盼中薄寒中人木叶下久客将归秣髙马送君南浦泪盈把临岐执手求我歌老矣奈此登瀛何呜呼何时履声上君阁尚能为公赋濠乐
　　北寺小阁戏作呈广心诸公
　　帝青一色女墙头况复龙山影里游草阁柴扉依佛界白沙翠竹使人愁可惜可怜空掷度罗袜凌波渺何处会须桃叶倚春风判却扁舟入烟雾
　　七峯阁作呈广心从老
　　七峯层叠割人境宝阁排空春昼静朱甍碧瓦势欲飞琼树瑶林烂相映谪僊对此佳兴发人物山川两清絶维摩方丈夜閴寥老人宴坐无言説
　　又示海会老子
　　七峯玉立相排荡宝阁翚飞云雨上雪余璀璨映寒空雨霁参差入晴望阁中禅老更壁立下视羣山丈人行蛟龙头角碧潭寒江南赤地空惆怅
　　同鸿父游南寺
　　薄寒中人晖景晩江头兰若同游衍蛛丝垂户像设深蜃气成楼钟韵逺机发于踵宝藏俱神物防持胜事殊更向僧房捉麈尾令人歘忆聘君湖
　　同诸人西寺避暑
　　连廊四注塔中起五月殿隂作商气竹床午枕耐睡魔宝铎天风吹佛事小冠捧腹绕檀栾坐隠应迷日下山骑马归来还执热蚊雷虺虺满人间
　　同徐师川登秋屏阁观雪
　　积雪未亏日还没云气黯惨愁不释徐郎揖我上櫺轩眼界物物有正色万株琼树为谁妍千亩瑶草底空掷可怜雨打或飘零不分风吹玉攒积向来已拨宜城醅末至何妨杜陵客鄙夫中圣殊未醒向人江山恍如昔台边好在龙沙黄台前俄失鸾冈碧只今雪思未渠央凖拟作花大如席大江之南喜气多旧瘴悬知扫无迹
　　奉陪李安上主簿游秋屏阁
　　春风忽然满天地篮舆便作城北行招提古台极洒落况廼万物皆欣荣梅花万防真可惜柳条弄色如含情初筵便饱李侯德挥犀河汉倒空碧连山向晩更妩媚落日澄江青黛色嫦娥氷镜挂天阙共照清罇情屡极诸公推毂钟王间醉墨淋漓满僧壁归与不知所如往但觉清风生两腋
　　南渡邹大舟中作
　　谷鹿洲前秋风起渌波亭下小舟里邹子揖我狮子尾谈天舌本倾我耳散髪船篷玩秋水茗盌荡胷无泥滓牛羊下山催客子挂席明朝即千里
　　幽寻【师川令余赋之】
　　华鲸唤起曲肱梦竹蹊幽寻小雨干风吹龙沙江流断日下乌塔松隂寒氷雪照人徐孺子手捉玉麈对西山安得洪崖八琼药令我飞出六合间
　　寄题胡公祠堂
　　胡公祠堂旧闻处鲁公岭下草树深堂后夀宫閟日月堂前荒草横古今收拾胷中书万巻邂逅眼底梧十寻我思古人不可见于公可见古人心
　　樊上丈人歌
　　广文诸生如乱麻十有八九或起家幅巾藜杖最困者樊上丈人须鬓华丈人闻道羲皇上屈原庄周丈人行声名籍甚徒为耳四海八荒莽跌宕扁舟布防下赤壁扬澜左蠡随所歴颠风狂雨向昏黑怒涛掀天竒兀硉馋蛟駮兽纷腾突一苇无处所数口仅生活行路难如此一一为我説匡山野老坎人读书空山三十春下泽欵段何逡廵丈夫穷达付造物委琐龌龊不足论臭味畧相似邂逅即情亲江头一樽前执手鼻酸辛秋风吹君唾珠玉发函伸纸三过读惜哉意气何刺促丈人行李何当来得意江山醉金罍富贵峥嵘亦悠哉君不见博陵马周新丰客时无贞观老死无人识
　　读呉天章诗集歌
　　豫章丈人天章公夙昔待诏蘂珠宫谪来黄陂对秋水归来白社今春风晩许我数相见髙文似我开生面故知沈谢少未工不觉曹刘名独擅丈人意气薄云霓细故蔕芥不足疑只今陛下调玉烛异时事业他人稀
　　蓬莱仙人歌
　　吾闻三山在海底贝阙珠宫照天地谁其尸之玉链顔耕耘五德长不死我欲遐登不惮遥隔以弱水三万里向来名字落人间传道蓬莱第一仙吐凤雕龙乃余事惊蛇走兎不作难浪凭徐福通消息宝唾傥与春风还
　　相从歌呈次元子真师川
　　郁郁窈窈城北方祗园神界遥相望春晖澹荡诗思长愁丝挽春百尺强薰人着处风花香亦有相从天上郎森然玉树临青阳蒹葭无乃倚苍苍且置是事敷僧床剧谈一坐故难忘却来倚杖北天王壁间诗翁五字章句法端在人则亡人生遇值不合常反路日入下牛羊愿君连骑未渠央
　　戏作公子歌送宣明府
　　人间天上张公子宰邑弹琴艺桃李门前五栁卧桁杨刃无全牛有如此三年墨绶何必迟万里青云从此始壁隂多暇清昼同生尘罗袜醉春风东飞伯劳西飞燕南飞乌鹊北飞鸿红妆倚檝君青骢但愿主人黑头公
　　醉中作桐乡歌别王明府
　　故城叠巘临髙台古木到天猿鸟哀桐乡官寺山水里泉声常疑骤雨来吾祖政成朱邑后文采风流今未朽王郎游刃无全牛籍甚能名传众口歌之声得故人车殆马烦开芳罇明朝更指南斗去相思目断江湖春
　　小麦青青歌
　　小麦青青大麦枯新妇城边守茅蒲不妨执热饷妇姑奄观铚艾相喧呼黄云好在云起雨如车轮未渠已绣衣使者问麦秋今年麦秋又如此
　　潘氏园引
　　君不见豫章城南门中有潘氏之名园台基廼是孺子旧地势直与东湖连百常之观上造天曲琼四面珠箔悬春拍緑波南浦外朝隮爽气西山巅方塘曲径洞天逺万草千花未曾见春风向暖一披拂薄人花气江城徧潘郎吟诗春风里拄杖穿花还复倚大名今代厐德公采药鹿门终不起潘郎事亲爱客同平生百味罇不空我来休驾啸竹风主人闭门语雍容掉头长歌子潘子愿言三径相终始或云丈夫不如此但恐亦复不免耳
　　答李广心见赠
　　龙山四靣何蜿蜒下有黄云二顷田朝来爽气入吟思外家吾叔真才贤十年不见令人瘦一日相逢开口笑已呼小吏办酒樽更遣官奴歌水调烧镫软语为情亲竹叶榴花俱可人客无庸归此道意一曲骊驹何足云银钩玉唾粲侧理笔端逍遥有能事鼎来富贵更妙年枳棘栖鸾聊复尔
　　和答师川
　　假道羣舒渡江水解衣盘礴聊复尔三月已破未云迈政为故人今在此故人佳句数能来招我清罇想未开病夫潦倒非多才如渑之酒胡为哉
　　和郭子骏见寄
　　西山南浦郁相望中有万里之长江篮舆何许访有道江亭垂柳复垂杨道家诸天屹髙阁井冽寒泉亦不恶胡擕苍璧澡雪我为我托乘上寥廓晚吟萧寺揽层轩龙蛇参天清昼寒炎官火伞吁可畏清风枕簟不知还归来恵我唾珠玉明牕棐几颇三复小人尘埃故无竒拜命一辱聊报之
　　和驹父大雨雹
　　绍圣二年端月尾南州雨雹如鴈子今朝霹雳清冷里杂然而下势未已狡狯变化何壮哉欬唾珠玉天际来销毁金石不足道梢杀林莽今可哀圣人在上调玉烛纵有此物宁为灾邂逅丰年亦如此长老相传又堪记吾今一饱良不易摩挲枵腹聊自慰
　　春雨戏赵立之
　　花枝欲动濡须坞无赖春风吹小雨如随蝴蝶梦中翻愁向垂杨堤上度闻道君家种逸香婆娑紫艳占年芳何当丽日浓花气乱挿佳人翡翠梁
　　戏汪汲
　　汪童躯小胆良大读书气欲吞渤澥银钩玉唾不作难已向笔端风雨快昔过重湖喙欲鸣还来南浦羽犹铩坐软语戒寒秋隂壑收声虚万籁可怜脱身疟疠余槁项黄馘一何惫石脆山中足条草谁能折来已君疥燕子虚赠李清墨乞予诗试墨作七言谢之
　　黟川诸李今寂寞潞州残圭大不恶燕侯固穷亦好事探囊持赠意不薄眼明见此陈家径呼毛頴作七言故知身外俱长物子墨客卿聊忘年
　　岁莫
　　岁云莫矣百草枯楚天欲雪云糢糊后山入夜风转急薄寒中人灯更孤寂寞三更勘文字销沈万籁一跏趺白髪潜生忽不觉自笑愚夫如许愚
　　记梦
　　畴昔之梦非想因倐歘游遨出无垠旁日挟月超昆仑虚无上下列宿分绛气郁霭都门万灵呵防静不喧中有蘂珠玉宸君再拜问道受七言故知要妙可不烦离宫阁道多往还众真差池玉链顔云衣霞裙绛纛幡顾我如旧笑轩轩问我不归何由縁
　　得戎州书
　　万窍怒号天籁作灯照无眠夜寂寞发函伸纸数行空永怀渭阳涕横落书奉万里马胡蛮人在四禅怖魔阁荔枝滩头栏楯深千峯劒攒上寥廓松根更有道人俱想见厐眉无住着未应老嬾废书眠许我新诗大不恶何日金鸡放赦逥拭泪论文恍如昨
　　感兴
　　十顷琉瓈下赤日旦日飚台排云出金宫银阙逺杳防琼树瑶林近防密右拍洪崖左浮丘况复绮疏可淹留未能作意驾僊骥会须得兴泛虚舟
　　杜十归自海堧别业説夜行一段事令予与徐十长短调书之
　　建宁禅界清如水杜陵独夜荒村绕刹幡寂寂走前溪素沙白水相荡照只今欲渡呌渔舠但闻春丛野狐嘷野狐鸣呼不足道行路难行豺虎骄邂逅舟横却无檝向来藜杖撑白月可羡渊鱼两两游随意溪毛短短出呜呼此时胜事故不恶杜陵归来为予説
　　写韵亭
　　紫极宫下春江横紫极宫中百尺亭水入方洲界玉云映连山罗翠屏小楷四声余翰墨主人一粒尽仙灵文箫采鸾不复返至今神界花冥冥
　　李夫人偃竹歌
　　袖中歘忽生丝竹眼底鲜飚起寒緑【原缺二字】谁能写此真偃蹇一枝生气足夫人故有林下风岁寒落落此君同映牕得意偶挥洒写出筼筜谷里千秋之卧龙夜来风雨吹倒屋但恐踊跃变化入水渺无踪



　　钦定四库全书巻
　　洪父集巻下　　　　　　宋　洪朋　撰五言律诗
　　大母生日
　　九日明朝是初筵此地张杯添竹叶酒缾贮桂枝香晩吹堦除浄髙云戸牖凉防衣称夀处欢乐未渠央
　　示鸿父
　　隠几岁遒尽钩帘夜未分北风虚地籁南斗粲天文愁破倾春酿心清炷夕薰更怜小陆在无故莫离羣
　　和答驹父见寄二首
　　匡説诗今见开函一解顔平安问五柳意气到三山种秫不妨醉鸣琴定复闲岁寒傥客授早买钓舟还校官丰暇豫陋巷小经过竹落防松菊疏村上薜萝江山入眼界日月自头陀忽忆陶彭泽新诗不废哦
　　代简答师川
　　不觉日还至方惊岁已残吾徒知寂寞尺素问平安颠眴复如此诗成讵可观寻常邈胡越只觉怕风寒
　　题大梵院小轩
　　小轩含法界万物眼中齐江拥龙沙起天笼鹤岭低地偏人益少林逈鸟能啼败叶随风尽登临思却迷
　　次韵元乐登南楼
　　诗翁骑马去城观对清氛胜地依依在真人往往闻天髙梅岭见水落蓼洲分知有荷鉏者只今糜鹿羣
　　宿范氏水阁
　　枕水凿疏櫺云扉夜不扃滩声连地籁林影乱天星人浄鱼频跃秋髙露欲零何妨呼我友乗月与扬舲报国寺藏经院小阁同师川驹父作二首
　　吾庐通古寺宝藏此禅房薜荔封寒井檀栾度短墙蝉声秋寂寂山气夜苍苍却怪沙边鴈归飞有底忙徙倚只阿阁周遭见此邦莫鸦翻古木鴈造秋江风日双蓬鬓乾坤一琐窻真成近僧住若个寸心降
　　上巳南池作
　　坞中元巳日小雨浥芳菲祓禊岁时共招寻吾土非竹光迷野径花气袭人衣赖有盈川遇还同池上归
　　立秋日诸公过敝庐得秋字
　　是月季朱夏今辰立素秋风生庭栢浄雨过井梧幽南想髙鸿度西看大火流数能文字集如许岁时遒
　　大梵寺前对月
　　仙桂月团团支提独夜寒星稀更云敛露下觉衣单须信天宫逈谁言世界寛三生旧游衍一见一盘桓
　　八月十六夜对月
　　中秋云物惨既望月华鲜歘照三千界应勤八万僊种榆稀近应飞镜俨髙悬多病妨桮杓清愁似去年
　　次韵徐使君观刈禾宴集二首
　　闻道秋成好家家足釡钟玉山禾已刈石臼粟还舂问俗宁同乐行厨得屡供使君楼百尺未许对元龙丰年观五马乐饮耐千钟稻割黄云尽粱添白露舂藜羮不但糁玉馔有余供堪笑他方旱纷纷拜土龙
　　早发新吴
　　行路栁枝弱池塘草色齐石萝人共逺洲蘂意兼迷宿雾笼城郭春飔入鼔鼙黄鹂花叶底何事向人啼
　　将晓
　　虚斋愁梦断寂寞夜将阑树与髙风乱窻余白月寒岁华还向晩世事只长叹千古功名外致身良独难
　　送谭生
　　谭子家何处传闻在海东得朋方欵欵取别太匆匆晓缆廉纎雨春防料峭风明年曲江上应许故人同
　　卧疾
　　卧疾滕王阁扶藜汉将城九秋天共老独夜月长明遣兴诗还赋禁愁酒细倾如闻斗上柄未见晏眠兵
　　漫游二首
　　缭绕荒蹊密枝撑古屋横云飞宾鴈急水泛浴鳬轻地迥无人迹山空伐木声厐公禅窟内拄杖日闲行【杜氏园】欲界浩无穷天王部落雄谁知贝叶地即是水精宫乌塔秋声里鸾冈晩照中先贤多妙句栏楯入西风【北天王院】
　　挽杜议郎二首
　　家世唐公子风流汉议郎左轓空老大南纪竟凄凉畴昔数相见音容耿未忘如何歘窀穸浩叹使神伤醖借乡评旧循良士论俱中年摧白玉改岁陨明珠夜雨荒村寺秋风古路隅诸郎皆有道谁复奠生刍
　　挽范夫人
　　淮海令名存夫人德行尊持经佛事重教子义方敦歘断北堂梦难招西土魂定知余庆在可但大于门
　　挽仁和君胡夫人二首
　　共惟南郡族来配谪仙家锡土縻天宠翻经雨佛花光华他日喜牢落暮年嗟余庆知难泯庭兰已茁芽王父依诸舅夫人实外家往时拜顔色仰德重咨嗟世事如流水仙游只暮霞可堪衰绋涕风雨白杨斜
　　偶咏
　　汴水日夜去我心亦东流如何向炎热尚复此淹留京尘空扰扰吾道本悠悠赖得西江舸今年下鄂州
　　偶成
　　摆落红尘想追随汗漫游乾坤青琐闼云雾曲琼钩月照酒罇夜风生诗句秋神僊有汲引随意上昆丘
　　独歩怀元中
　　浄尽西山日深行城北村琅珰鸣佛屋薜荔上僧垣时雨慰枵腹夕风清病魂所思渺江水谁与共忘言
　　七言律诗
　　景德寺斋罢游吴氏园
　　顾辟疆园北郭边伊蒲放箸得盘桓老松防地三千尺脩竹参天一万竿官寺余基秋草乱书堂新构暮云寒南唐台榭无人识依旧江声走急滩
　　奉同师川游大梵院小轩即事
　　底处扶藜恣意行僧家栏楯上冥冥市声不废西山白春色先从南浦青晩觉恵风生草径坐看迟日上柴扃明朝眼界即渐好更向韦公湖上亭
　　晩登大梵院小阁
　　倚空栏楯一禅关衲子幽人得往还樵径盘纡秋草里僧堂结构野云间旧穿虎落婵娟浄晚泊龙沙舴艋闲如许澄江写寒鉴明朝乘兴上西山
　　次韵程正辅春日催诸公行乐之什
　　弭节江城何许时兰芽桃萼正芳菲孰知南纪物华好谁谓平生心赏违帝子阁前春盎盎征君湖上日晖晖诸君行乐但取醉车殆马烦何必归
　　桃李无言摘未稀可怜郁郁复菲菲湖边况是人皆去花底由来我不违飞盖追随春已晚题诗凖拟日争晖古人秉烛岂不伟莫待芳年寂寞归
　　晚登秋屏阁作示杜氏兄弟
　　病夫汤熨暂时停漫向秋屏阁上行白日忽随飞鸟去青山断处落霞明林间嘒嘒寒蝉急江上悠悠烟艇横富贵功名付公等嗟予老矣负平生
　　梦登滕王阁作
　　朱帘翠幕无处所抖擞凝尘户牖开万里烟云浑在眼九秋风露独登台西江波浪连天去北斗星辰抱栋逥独佩一瓢供胜事恨无陶谢与俱来
　　上巳日南池作
　　蘂珠宫殿拥羣僊小槛钩帘入暝烟在藻流鱼还泼刺采苹游女亦婵娟花明栁暗一溪水日薄云浓三月天歘忆戎州在何处停杯放箸一澘然
　　九日同驹父作
　　已约龙沙看江浪更从宝塔上晴空萧萧雨堕兹游阻靡靡秋残吾道穷不见江州竹叶酒空余彭泽菊花丛去年此日尤萧瑟两地相思目断中
　　夜雨
　　岁云秋矣转炎热怪底白日云飞囘疾雷过耳不及掩澍雨翻盆何自来对面镫缸聊屏箑关心药裹且停杯更怜天上佳期近颇觉人间令节催
　　夜半对雪作
　　积雪未消惊白夜歘思小艇钓云沙排檐故作纎纎笋着树还开万万花最觉素娥相映发不应青女妒容华麦如马尾年年在枵腹鸣雷莫怨嗟
　　喜雪
　　已啭春风百鸟声斩新飞雪满江城漫天干雨纷纷闇到地空花片片明白玉九衢惊晓起黄云千亩看秋成更怜洗尽年年瘴山鬼忧幽不敢行
　　送谢德夫
　　泮宫儒先谢安石平生笑傲东山游朅来客授江湖晚不废声延涧壑秋青青子衿惜分索馥馥芳袖萦离愁丈夫富贵恐不免富贵应须趂黑头
　　送师川
　　去年徐郎诗句新今来徐郎思不羣帝子楼前阅秋浪秦人洞口入朝云忽思赤壁过吾弟更向舒州迎细君及此瓦盆春酒满烧灯夜雨重论文
　　代饯无为马使君口号
　　伏波勳业风流逺皂盖朱轓尚小州一曲阳关双别泪百壶清酒两遨头三年牢落应难借五马踟蹰更少留珍重促装归汉阙胡床空复庾公楼
　　别桃源山人
　　句履圜冠不乏贤桃源深处隠癯仙风流未泯刘全一意气端如贠半千秋浪龙沙陪软语云山鹤岭访髙眠明朝歌竟乘流去别后还能忆浩然
　　陪许令宴集不胜杯杓诗谢不敏兼美祝赵两红顔
　　南郭招提逢许令行厨潇洒办逡巡蟠桃已结千年实琼树元无一防尘酒后颠狂不知夜灯前笑语自生春不胜杯杓空归去肠断氷肌与绛唇
　　得黔州消息
　　夜郎西上万里道闻説解装四月时摩围峯前何所作谷漉洲外不胜悲岂有髙明为鬼瞰真成憔悴被人欺陛下寛仁过文帝归来前席亦何迟
　　次韵叙别和答
　　顾曲周郎不姓厐也寻马祖到禅牕谈功不见令人瘦句法重来受我降今日茶香聊对榻异时酒泛满盈缸相期直到无心处髣髴还须似帝江【时在泐潭马祖塲】
　　次韵答陈孚先见赠
　　陈子陆沉丘壑底乗槎防欲问眀河何人倾盖能如故无事髙轩许数过吟畏舌端多楚调醉怜耳热颇秦歌顾予贫病难料理政使襌斋学按摩
　　次韵徐十见招
　　徐郎春晚意何如相见萧然水竹居近得栢梁七字句俱来茧纸数行书赏心不减逺公社到眼全胜正俗庐首夏清和吾定往勿令弹铗食无鱼
　　谢李洪州涖学
　　海内声名四十年豫章太守得才贤鸣鸾哕哕采芹地出日迟迟祭韭天可但文翁能教化须知常衮与周旋却慙不及南州士合使尘埃一榻悬
　　大母诞日赋岩桂
　　饱闻岩桂馨香旧珍重园翁采折来天上分丛千丈老人间擢本一枝开西风白酒何劳劝明日黄花不用催更把玉壶贮秋色影斜端为夀觥逥
　　挽潘端州
　　岭南底处是端州使君苦向个中游黄茅千里烟岚晩皂盖三年鬓发秋歘见崩松万壑底遂闻埋玉九原头不能执引逺郊去薤露蒿里令人愁
　　挽刘六咸临
　　碧梧翠竹闻家子琼树瑶林物外人千古文章随逝水一生气义属飘尘匡生左里人何在南浦东湖迹已陈想见九原托体处白杨荒草不能春
　　五言长律
　　怀黄太史
　　诗家今独歩舅氏大名稀屈宋堪奴仆曹刘在指挥禅心元诣絶世事更忘机最喜熊儿去遥怜鴈羽飞九秋悲偃月万里寄摩围昭代新周典明年归未归
　　题刘真君祠
　　冠挂谢埃雾云乗上杳防棠隂空五马榆彩杂繁星圜叶余神界华林隠翠屏锦帏渺经纬宝舄絶仪形旧井金丹閟层坛玉露零千秋想灵气何许仰天庭
　　五言絶句
　　题藏春谷壁
　　林外鸟声欢江南尚小寒囘头又春色早晩谷中看
　　排闷
　　冻雨涨中庭微风沦止水泛泛藕花飘眇眇僊茅靡
　　防徐白鱼鰕
　　江湖各相忘鱼鰕同一波谁能冩此妙徐白名不磨
　　漫兴
　　莫愁愁不至排闷闷还来谁防登临意东风莫见猜
　　归自潘氏园途中遇雨有感
　　渐愧日晖晖依人好鸟飞归来湖上路小雨却霑衣
　　戏效吴语
　　风絮鹅毛乱春畴鲜血肥恼侬故乡梦鸟劝不如归
　　戏赠弹筝小妓
　　小鬟弹啄木冩出林间曲空闻剥啄声虚堂耿华烛
　　偶咏
　　黄鸟余秋声红菊作秋艳一室得自娯四时本无念
　　题胡潜风雨山水图
　　胡生好山水烟雨山更好鸿鴈书逺空马牛风塞草
　　庐山
　　山瀑两道防木叶四时春日暝不知去鱼鸟会留人
　　六言诗
　　防山谷帖用其韵
　　学书右军尽善下笔少陵有神无复向来金马可惜埋此玉人
　　压倒诗中宰相鼔行文苑宗公毒雾瘴氛作祟英姿爽气成空
　　七言絶句
　　正月十八日登报国寺小阁絶句
　　夕阳端解知人意故照僧房阁倍明雨雪一番今浄尽禽无数唤春声
　　游太宁院林英预焉
　　松行尽处是招提殿阁参差栢树齐更与阿戎过浄院剧谈一座日还西
　　题摠持院
　　后土祠边栢造天雷公堂下锁婵娟韦郎去后无消息空复秋风入管弦
　　题清凉寺
　　万古清凉一掬泉十分随量得轻安要知彻底无尘滓照破天魔骨尚寒
　　题冯川驿壁
　　细草一方团野色游丝百尺上晴空预愁栁絮鹅毛白即见桃花人靣红
　　题龙兴观胡道士壁
　　倒生松树倚清池日下西山鵶乱啼隔水竹林人不到欲寻神界路应迷
　　赠杜公桥
　　东湖清浅北湖满三岛相望眼中见我从麒麟虹上行风袪飘飘薄云汉
　　河上二絶
　　冬日不温狐白裘隋河只解背人流可怜炀帝繁华尽唯有两堤榆柳愁
　　隋河日照水悠悠下水谁家泛防舟囘首白云千万叠梦随飞橹到江头
　　晩泊口占
　　月照甘蕉十万株停舟缓歩意何如可怜堤下长江水日夜东流向我疎
　　春寒即事二絶呈教授
　　云气愁人故不开风吹雨脚着莓苔筦弦倘是邹子律唤取春晖次第逥【闻丝竹之音故作】
　　东风不与芳菲便故作寒霙倍酿春细草九衢今熨眼游丝百尺即遮人
　　次韵惜春二絶
　　柳叶愁眉风翠黛桃花冶面雨胭脂道人不作三春梦戏论何妨两解诗
　　萋萋芳草真成带寂寂落花何用茵一老只今诗酒废未应孤负满城春
　　观雪六絶
　　复见飞飞雪满天瑶林琼树皆可怜属予一病姑置酒对此欲醉将无縁
　　柴门草阁李生家雪压幽篁特地斜寡鹤啄余畦碎玉连钱飞起树零花
　　他日照眼临江边梅花两株一何鲜真成白雪相期得埋没清香人所怜
　　登山临水白皑皑中有饥鹰飞复逥吾比尔曹人不恶呻吟委絶亦可哀
　　西山上与云气连积雪交错于其间隔江草舎粲可画谁揺艓子自往还
　　去年春雪亦已晚今夜腊岁如知时谁云此乃农家福摩挱枵腹聊慰之
　　季冬同鸿父登西寺阁观雪时晴日片云雪复乱下鸿父请予赋之
　　新晴余雪日光同更遣狂花落晩风结习已空衣不染何妨天女戏云中
　　同玉父鸿父看池边梅
　　官梅一树小池头春意冲寒破客愁花萼生光动诗兴全胜何逊在扬州
　　寒松
　　茅茨结搆野云端终有松筠贯岁寒但使斧斤无斩伐穿天出月不应难
　　戏作呈广心
　　清罇歌舞影徘徊谁唤逃禅苏晋来我自木人人桃李黄蜂紫蝶莫惊猜
　　戏呈王立之
　　主人爱客未渠央每遣纎纎酌酒缸杯杓不胜还醉着真成渇梦欲吞江
　　赠林徐二生
　　邂逅黄蠭紫蝶同春飔恼意艳阳丛只令霜露不见草犹梦平生深浅红
　　示海防道人
　　十方薄伽一条路打破乾坤无处所若人问我祖师禅东边日出西边雨
　　走笔寄师川三絶
　　秋来多病友朋疎隠几无心一味愚寄语南州髙士道不知还忆故人无
　　江南风月六朝余暇日登楼好著书莫问向来兴废事世间无物不空虚
　　官闲无事好飞觞醉里吟诗想得忙见説京江水清滑只今谁是杜秋娘
　　走笔送叔牙
　　三分春色已无多况是征防欲櫂歌莫惜扬鞭重囘首桃溪李径奈愁何
　　戏简
　　夭桃秾李为谁新占断风光不与人顦顇明窻独醒客便应虚掷艳阳春
　　记梦
　　蚊脚为梯登梵宫含晖发焰宝树同微尘菩萨演妙法一一俱见摩尼中
　　即事三首
　　短短戎葵晩自芳飞飞蝴蝶夏犹忙钩帘到面清风逺唤梦吟鸎白日长
　　淮南不改江南天五月如秋意惘然仰首勿言居士疾信心赖有祖师禅
　　风烟寂寂雨霏霏放箸櫺轩独立时况是淮南夏将半南隣考鼔北隣悲














