　　钦定四库全书　　　　　集部三
　　提要
　　北湖集五巻　　　　　别集类二【宋】
　　【臣】等谨案北湖集五巻宋吴则礼撰则礼字子副富川人以父御史中复廕入仕官至直秘阁知虢州晚居豫章自号北湖居士其事迹畧见陈振孙书録解题而不甚详备今考集中所与唱和者若唐庚韩驹曽纡陈师道诸人皆一时名士其李长者像序署衔则尝为军器监主簿又续百忧集行有畴昔罪臣投荆州之句则中间曽以事贬谪也又永乐大典载有韩驹北湖集序题宣和壬寅而中称则礼卒于虢州之后一年其子坰缀辑诗文云云则当终于宣和辛丑杨万里诚斋诗话乃称尤袤赏其二絶句其一有华馆相望总使星长淮南北已休兵句乃似髙宗时语岂万里偶传讹乎驹序称坰所编集为三十巻书録解题则作北湖集十卷长短句一卷世乆无传未详孰是今从永乐大典各韵中裒辑编缀尚得诗三百余首长短句二十余首杂文三十余首谨校正讹舛厘为五巻则礼诗格峭拔力求推陈出新虽间渉于頺唐而逸趣环生正复不烦绳削近体好为生抝笔力纵横愈臻遒上杂文虽寥寥数首而法律严宻具有典刑观所作欧阳永叔集跋曽子固大般若经抄序知其于古文一脉具有渊源宜其折矩周规动符轨度固非渡江以后頺唐汗漫之习所得而比并矣乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀

　　原序
　　豫章吴则礼字子副赠少师名中复公之初子公博古雄赡仕仁庙朝居言路直言极谏耸闻五府上书文儒铁御史五字以褒荣之宜其有子克绍家学子副少习贤良科未及设施而被赏延虽处富贵间防绎书传商略古今罔有间断着为文字发为诗文无一防脂粉气自巧至拙不少下于古人诗人谓穷乃工盖流离顿挫有不得其平者故用心独苦子副当忧患之际与夫平居无事之时著述覔句淡然如一此又见其所养者厚其间髙妙不羣处不待举似表见观者当识之公既卒于虢之正寝后一年其子坰缀缉诗文为三十巻公自号北湖居士而以是行于世因名其集且乞叙于余余与公厚善又乐附名于思友之遗编义不得辞辄特书于巻首宣和壬寅清明日蜀人韩驹序


　　钦定四库全书
　　北湖集巻一　　　　　　宋　呉则礼　撰五言古
　　唐处厚邀同欧阳元老彭志南游金銮寺
　　秋老万木脱浮云暮连空落景不可挽防防有飞鸿偶与二三友返辔释子宫幽事固可喜逸兴殊未穷更期霜华陨黄菊开旧丛浊醪倘可载浩歌凌西风
　　春事
　　春事岂堪论桃花遽如许薄暮短墙头已作廻风舞翛然断经过睡足南窓雨幽梦与谁言迢逓堕三楚
　　送曽公巻之汶阳
　　投策上前坂薄暮寒云滋华毂不可停奈此长相思鴈影正疾逝马鸣一何悲归期无淹留黄花殊未衰
　　次韩子苍韵
　　一丘当快营五车要尽捐宿昔有足欣卿去我欲眠层层江上峰颇欲穷其巅谁令雨复作雷填填不读离骚经罢参祖师禅独奈执热何西南有寒泉
　　次沈坦之简周开祖韵
　　老夫藜糁债宿昔圭窦姿人或谓丑拙侬亦自笑之沈侯江左士端肯相携持即时一杯酒到手慎莫迟无着以东坡西湖观月聴琴诗示予因次韵
　　白月在湖底脱冠睇防云从来雍门恨世上惟有君徃时东坡老爲子持一樽东坡只饭豆未办汁滓醺独爱三昩语昵昵出断纹东坡拍手笑俗耳曽不闻延州亦穷相坐睡徒昏昏都梁固髙彻淮水元自浑
　　再用前韵
　　玉涧安在哉注目匡山云都梁有竒特渠自能挽君伏雌端可烹岂惟酒盈樽老子堪料理枯肠为之醺奕奕上语大似机中纹白头得胜妙叹咤初未闻更弹醉翁操洗我蒲团昏且复瀹龙焙谁言淮水浑
　　次子仁赠永翁韵
　　脱我头上巾星星复种种聊欲对可人洗此尘事冗归受一大钱知渠笑刘宠且当浇渴心长江岌翻动办君诸方脚拟寻小有洞黄防与青鞋甘作五湖梦鸿飞强姑以白眼送儿辈无足论急流未爲勇
　　次寄緑莎翁韵
　　剧谈要且置麈尾宁用长从来一大事吾曹可称量世上有何好投身净名坊老夫百不如摩腹鱼稻乡缅怀眼中人跛跛岂易忘尚欲投羽扇无心问糟牀端笑说拍浮畴昔取腐肠
　　次坦之韵
　　隠侯天下士早从北山游至今华屋处泪眦婴西州予实老且病闻螘类鬬牛力不任毛頴况能佩吴钩虫鸣夜复久试起商声讴姑置铁如意瑚爲君投
　　九日过宋遇雨呈曽元矩并先寄吕少冯
　　黄菊湿不鲜白鴈寒更哀何由穿雨屐一登宋王台眷予良友生南山安在哉行将北湖鬓投老炤清淮向赵圣源请赋云壑诗防余东去西来怱怱不暇今追寄之
　　王孙我辈人着身一云壑五斗炊官仓糟丘初不恶天公亦好竒与着寻山屫大笑杜陵翁不嗔驴失脚一来看都梁几见胡鴈泊我昔边头归淮南秋水落白鱼能许肥宿昔鲙叶薄枨香已思侬呉虀真可作谁言防面初晤语如有昨丹青可尽年此事要商略
　　窥园
　　白露几时下凉秋晩萧萧已辞尾涏涏况复声咬咬捉麈坐清樾扶藜经短桥云边有鸣鴈过去不可招
　　露生
　　纎云巻穷秋天宇净如洗轻飚入髙梧筞筞鸣不已浩歌步前楹俛仰多可喜晖夜如相亲辉辉过书几
　　简鲍钦止
　　剧谈解人颐湖海鲍工部端能于口前截断第二句瘦藤寻上方住此鼓钟暮快办呼酒尊梅花已无数
　　过开寳谒田端彦
　　翛然策羸马偶造释子居欣与遯世士共阅瞿昙书脱屐弄清泚曲肱翳扶疎鸟起短笻外钟鸣幽梦余髙论信絶俗磊落包六虚万古才一瞬天地真蘧庐逸兴殊未已恨彼白日徂讵觉厌尘滓徜徉方自娱
　　观贾表之猎
　　轩轩大鹰脑落落饥鹘拳忽张六翮去势拉淮南天贾侯实老俊文字初着鞭平生坐髙飞孤吟饯流年收身事鞍马未爱冕有蝉归来对名妾含笑脱两鞬能复饭斗米白眼捉彘肩玩世今种种掉头羞乞怜侬也饱忧患惯视跕跕鸢浇寒一杯足撑肠谢三鳣惟乐不可过快臂乌号还径横铁如意露顶催烹鲜
　　遣兴
　　放船秋正佳日落鴈噭初晨炊傥无米宁寻谢胡奴督邮端可挥从事良欲呼大是陶渊明且还读我书鲜鲜黄金花种种白髪人晩歳色不改宿昔情相亲浪因五斗米媿此流转身我辈有能事大笑非伯伦
　　离淮南寄公巻
　　船头看淮南去入莲芡海九年穷不死鱼鸟怪我在昨日别友人鬓髪忽已改溥溥白露多初湿柂楼背
　　良辰
　　良辰入竒怀端欲挽我行幽花迎人笑欣然媚柴荆春醪处处佳姑泻浊与清好鸟何许来日暮独一鸣江山雨新洗坐使老眼明天公喑鹁鸪要作烂熳晴平生木上坐莫逆惟有卿归寻茅三间遥取乌几慿长腰雪不如付兹腹彭亨短蔬胜肥肉甘哉北湖羮一饱便可足此外岂所营莫语儿子辈吾侪宁要名
　　寄欧阳元老
　　耿耿坐不寐浩歌睇流云寒商动清夜落木何纷纷幽闺纳华月宴几停余薰聊复饮兰露无因持寄君
　　悠然阁
　　吏抱簿书去聊兹驻屏星亦复唤名酒脱巾姑细倾慎勿闭我门要着屐齿防悠然见南山畴昔初不言
　　将至泗上防雪快晴
　　僧伽怜我来娱我六出英又复忧我寒迎我以好晴何以谢僧伽汲水添净缾
　　赠泗州杨吉老
　　先生个中人百骸一破甑端憎屐满门姑现维摩病枕边黄帝书大笑毉多卢酬对虽种种而我初如如要吃十方饭不担丛林板久入无碍禅遂具通身眼客来据胡床唤婢传酒觞深藏世谛舌浩歌看屋梁孔兄掉头去宁复挽渠住未办作痴儿户枢以铁铸
　　发山先寄少冯亢之
　　贴贴淮不动翻翻雁能鸣强垂投老鬓又过盱眙城僧伽饱知我大小身后名快作皷考考要聴随堂声都梁吕少冯维吾佳友生更招虞仲子共看金盆倾
　　泗州南山赠吕少冯
　　跛跛践危磴行行把长萝拊兹都梁岑睨彼淮水波花木春娬丽杖屦吾蹉跎辇毂端不逺舟檝今如何寒泉聚隂窦落景输阳坡求羣有颉颃捉臂无诋诃峯峦防撩客腰脚强作魔送眺吴楚逈遐想江湖多情亲故人健齿脱老语讹拍手苍翠上一笑忘负疴
　　朱泾寺
　　冀马日驰突无地制奔放来争天东南束手莫与抗我航指四百去之迷所向十里望云屋逺意属昆阆尺五跬步天丈六欢喜相更参船子师稽首问无恙平生客江湖半世狎烟浪渔监选常登钓尹职不旷此手误遮日久矣翳尘妄愿师赐金箆试与开眼障
　　登太行
　　君看太行髙厯井安足道囬头看禹门砥柱一何小歇鞍坐苍崖九地俯飞鸟瑰诡平生无摧车亦复好白辉作许竒梁宋红未了兀然流转躯甘与君王老
　　过紫岩寺
　　初辞戎马边绀宇忽如此突兀青峦几故作岩谷紫三年梦招提一笑来脱屣天怜乗障归劳之以竒诡门前古涧流甘滑无与比衲僧初不知中有曹溪水
　　得黄济川书
　　荆南黄济川少小但两屐长大身转穷四壁只麽立书来可怜人苦说遥相忆儿辈满眼前吾髪何由黒几时打僧包爲子去得得要论十年梦已复话畴昔
　　至楚约诸人饭而圣功不来翌旦乃见过
　　前身坐衲僧积此葵苋债今朝偶烹鲜居士辄破戒摩挲羇臣腹商略九州大平生折脚铛个里有妙解闗郎作底忙使我一长喟明发得得来犹较些子在
　　法云期曽存之不至
　　解鞍就尘榻聊与幽人期寒花受防雨清香散前墀箯舆杳不来坐恨白日迟茗瓯无复共何以慰相思木平像吾友宣老所藏宣示寂久矣余因归朱方遇其徒慈俊乞得之喜而作此
　　布袜元不破霜雪遮头颅政自要老丑肯剃颔底须经巻聊闗身帐座种种无安用古铜缾捉以髙鼻奴草鞋挂龙牀九州一蚍蜉如何是木平初落斤斧欤厐眉宣道人缅想骨已枯旧炊玉粒饭洗鉢独我呼跛跛迁臣归饥面黧且癯至今说法处井索纒辘轳唐时李卫公铸铁爲浮图此塔有坏灭是事端弗渝
　　北湖
　　北湖真大痴丑拙人共憎宿昔有鼻孔不穿牯牛防亭亭僧伽塔要以两脚登折腰怕督邮此事岂吾能
　　赠赵圣源
　　北湖河西来系船清洛尾老眼便许竒日日南山紫脱身戎马间见此佳公子手捉有锦嚢胡牀教脱屣剧谈倚蒲团胜处辄启齿非闗偶追寻臭味有相似不知官如何但说丘壑事俗子初未侵唤醒云壑睡古图开巨然茗椀同料理落日望长空西风鴈行起
　　赠王子和
　　二年紫塞头日日思都梁归来向清淮白鱼初饱霜走马脱辔头搴旗向沙场不如把蠏螯欹帽呼酒觞要聴阿燕歌颓然倚胡床姮娥一笑粲韵此九月凉缅怀去从军只影天一方谁令投老梦犹咤登太行采采东篱花其香何扬扬昭华唤惊鸾玉支况在傍自惭老不解着句说小妆独知折齿屐尚可追二王
　　赠董无求
　　董侯湖海俊短小精悍姿梁园固多士末至独好辞相逢要作语老语竟不竒饱知匡鼎来我曹无说诗
　　赠夷白介然
　　顷游古新秦打包过黄河跛跛登摧车白髪仍荷戈行人十七八儿女载骆駞戍鼓已断肠况乃有边歌归来见二老坏衲夙昔磨举头僧伽塔便如到补陁软语作许甘耄矣所得多随堂一鉢饭扪腹端无他度淮太早生船皷将鸣鼍且置茶铛事谁独相诋诃
　　再至山阳
　　北湖锥也无四海一儿子此生吾知之不过老病死五斗一强谋要饱聊尔耳秃髪犹读书尽胜种种事初解行脚包问讯长淮水端欲洗枯肠相见辄欢喜将借官屋居聊复置牀几更煮楚州糜尚欠淮南睡手中楞严经咀嚼真有味姑降老鼻雷岂复论字义
　　田不伐遗披云图
　　田郎具眼人防遣披云啸翺也未絶参俨公初不笑聊须论翰墨宁数金粟妙全体已见前大是顶门窍
　　过欧阳元老草堂
　　知子廊庙器诛茅楚江边缅怀靖节意心逺地自偏緑髪走闗塞蹭蹬成华颠老益抱孤操防鸿正翩翩草堂足幽趣茗饮共留连新诗出锦囊火齐堆我前芙蕖颇秀发灼灼初争妍解衣俯方塘泼泼鲔与鳣屋角升赤日长空随飞鸢羽扇无停挥聒耳惮鸣蝉蛮簟敷龙牙曲肱偶欹眠轻风洒梁栋爽气回九天壁间湖滩图百仞悬惊泉讵复畏执热况若闻潺湲时延遯世人坐皷薫风弦得意委万类髙轶象帝先惟兹霜露零黄菊输金钿白眼望河汉云収月娟娟浊酒可消忧况乃数击鲜聊持鱼枕蕉脱屣秋水壖商略周八极落落遗简编谁言厌羇旅便欲终残年
　　元老见过因诵新诗
　　西风动湖海木落蓬户幽稍囬长者车聊以销我忧脱巾哦新诗爽气凌髙秋萧然漂转余文字慵雕锼老骥语尤壮屹屹孰与俦一笑曽莫逆未觉悲淹留歳晚余稉稻呼儿具肴羞蔬畦緑可撷浊酒供献酬平生山林姿絶意宫锦裘黄鸡忽登俎岂羡烹全牛念昔佐帷幄饮甘佩吴钩沧波防入手此事非人谋羲和驱白日疾游无停辀散髪倚前槛江天云自愁
　　买菊
　　偶烦孔方兄聘此髙妙姿粲然顾我笑佳哉今何时维摩初不病坐获大竒胜便拈楖栗来祖师有律令
　　移菊
　　爱此秋气凉捐书坐北户黄花手自栽开花忽无数朔风吹寒云色映茅檐暮起立伫幽香泥衣有零露旋移霜中花娱此羇旅人白发图一笑天公初不嗔平生饱参鼻宿昔应供身老大无所着幽花如絶伦胜处那可已聊复运意根漉彼汁滓酒浇兹葵苋唇慿君办好语与招江海魂端欲道逸想缅焉难具论
　　读徳操诗文
　　平生饶徳操饱读世上书坐断诸方舌脊梁侬不如去耕邓州田要作青鞋钱忽然骑圣僧我子真天然胷中姑一吐戯说无义语端有本分椎莫打老师皷
　　王和鼎石铫甚佳以诗丐之
　　枵腹强自满日爱几合陈豆粥咄嗟办岂是吾曹人故应彭亨腹称此病痩身君从东海来便便作云根我有紫玉璧气压连城珍要渠作蟹眼一洗胷次尘王郎实好竒宿昔饱幽事莫逆无与畴端以同臭味
　　即事
　　子规日日啼凋我两鬓毛隣家洗瓮盎渐欲见浊醪饱闻荆江边古栁系酒船沙头昨夜梦一笑水浮天
　　少冯约同赵伯山饮赠伯山
　　顷闻赵伯山亦复哦其诗今者得防面真能解人頥徃时黄宜州句法天下竒平生老婆相不救枯肠饥或架屋下屋辛苦仅得皮君看赵伯山独将圣僧骑维舟都梁岸捉手那复疑欢然悦情话似有宿昔期吾友吕少冯办此一笑嬉莫论夜如何明发当语谁
　　招李汉臣饮与汉臣别九年相视癯然各已翁矣
　　平生三毛尔鬓髪眉与须奈何忽霜雪星星欲无余手中木上座枯槁正类渠而我方两忘隠几者谁欤是身那有坚寝饭姑如如旧持祖师令似守商君书老夫亦耄矣戒律今全除惟兹笑及嗔二法元不殊独当招故人浊酒满眼沽非徒洗离羣且复浇索居白鱼良已佳黄菊端未疎肯来共情话宁辞办篮舆
　　比以补陁刻寄少冯有诗复答之并示杨吉老释介然
　　我以无作语刋彼月面背遣似吕南山未要余子防平生太雄犹有一语在只怜粥饭和已复不惊恠
　　送觉老住鹿门
　　平生作许竒三匝绕茅舎白髪右掖门朝参随万马觉也防脊梁儿子笑诸方时时容子美来过賛公房袖书仆射府打包鹿门去独有田恊律知渠逸羣句余方在泥滓妄意水传器他年着行纒一鉢有能事
　　入汴示坰
　　前年泝洛水杨花白如氊今年泝洛水青青未三眠犹吃嵩福饭强寻梁宋船一笑真自喜蒲团媚癯仙
　　怀妙老
　　屋头风雨交唤此耋老梦粥鱼腹遽鸣来作枕中供底处有可人斋鉢是日用时时要同盘穿雪菜甲动
　　代书寄净明道人
　　净明端可人日用一僧鉢觅句殊未休平生个中活眷我梁宋游茗椀屡浇泼淮南霜露寒转柂何由达
　　寄印老并招壁公
　　半生阿印竒不作俗子见罢说北固禅去吃长芦饭堂中壁道人大是一好汉遣意有或来谁云可招唤
　　永城道中
　　聊挟儒生书更打衲子包五斗亦何直老夫今二毛道边霜鬓翁煮茗浇我劳大笑陶渊明罢官縁折腰奴辈不解事叹息腹屡枵归来买大甑炊饭谢汝曹
　　闲居
　　阿堵安用多十年着一冠且作楚州梦从人憎鼻鼾柴桑闲居诗读罢始永叹鸧鹒几时鸣眷此春事防何以韵今日朱丝发清弹大部华严经字字要饱观鞭笋真肥白媚我晨炊盘小君孟徳耀老夫梁伯鸾端须如厐公妻儿坐团栾好作竹漉篱未忧终歳餐浓煎饭后茶个中良可安宿昔逸羣句慰渠举似看
　　岩斋
　　从来谢防舆宜置丘壑中虎头有妙理谁谓毛頴工﨑﨑磊磊间聊复着此翁平生乌皮几不与儿曹同钦定四库全书
　　北湖集巻二　　　　　　宋　呉则礼　撰七言古
　　鲁侯以上巳日宴髙阳偶成长句
　　罗帏绣箔凌苍穹扬飞白雪初蒙蒙云收海面吐朝日渐射碧瓦光曈昽聊停隼斾驻双节琥珀防滟黄金钟雏莺乳燕弄清昼幽香薄暮飘残红逰丝芳草入望眼天低旅鴈鸣嗈嗈溪深涨渌浮画栋雨余山色虚无中修眉翠袖倚长笛五马矫首嘶春风轻烟漠漠暝兰檝鸥鸟静不惊笙镛玉堂念昔掌帝制文彩讵独如醉翁夜聴宫漏对莲烛突兀万巻蟠心胷雄辞妙语委椽笔波涛汹汹来何穷法严义古跨两汉磊落未许盘诰工晚握铜鱼坐虎帐锦衣铁骑悬刀弓熊罴俯仰随杖屦棘门覇上真儿童葛巾羽扇姑自适指麾爼豆威羌戎饮酣隠几骋谈辩逸气凛凛侔铦锋氊裘辫髪岂足数终使万物归埏镕塞垣佳景寄新咏璀璨千丈垂晴虹章江倦客谩叹息转徙八极犹孤蓬登临暂喜脱人境安得健翮超寒空
　　二疏遗荣图
　　饱闻畴昔设供帐祖道都门车百两脱冠着屐良有人五鼎一毛真迈徃彭泽县令亦胜流径捐五斗因督邮著书颇复恨枯槁臭味絶知殊二老龙眠一世论丹青不数辋川王右丞丹青之引诚落寞世上只今无少陵二疏妙致不可孤昔人亦作二防图龙眠捉笔守圭窦儿辈亦复知广受昔人独能图二防图以韵语至今无丹青之引有句眼昨者少陵今隠居龙眠平生有妙思笔如周商钟鼎字二防之迹定不磨照人真若前日事
　　寄尚志
　　孤城惨淡临寒水战马不收眠陇底戍鼓吹角夜迢迢霜月徘徊梦惊起遥知横槊兴方新緑入沙塲细草春憔悴谁怜苏季子貂裘空复敝黄尘
　　寄韩子苍
　　忍饥彻困聊上书世故如许可复耐孔兄有底唤不来人意政縁俗物败撑肠一鉢十方糜要是坚持衲僧戒失身文字因果中黄髪犹还毛頴债
　　寄天牖元翰
　　嗷嗷沙碛鴈鸣初淮南已复怜春余梅边白云莫谩好桃底红雨嗟何如今者无端近戎马逺方不复呼篮舆江头也有东桥竹作报独少将军书
　　田不伐玉磬歌
　　田侯玉磬何瑰竒吴子见之俄朶頥宣王石鼓气忽防摩挲篆刻还嗟咨作止休论惟柷敔曽窥两阶舞干羽常临罍洗荐清庙获迩天球亲簋簠缅懐戛击良匪遥少师汝曹疑可招老儒讵复知肉味惝怳便欲闻箫韶正声初滛器益讹九州渐渐婴兵戈鬼神愤惋莫得秘直恐世上遭诋诃田侯悯我形影孤明眼常云絶代无是事寜殊衲衣底啓齿须逢袒臂胡即今陛下圣且仁律吕从来恶夺伦克谐八音有防在独惊尧颡如髙辛人间讵覩荆山璞碔砆难言合雕琢慿君持入古银防似説太常修雅乐
　　聴梁圣民家琵琶
　　宫様缬罗舞袖长纎眉巧学时世妆薫炉夜烧司衣香酒杯到手天雨霜檀槽徐作春雷转龙纹拨打黄金面梨园妙处世不知为君弹彻霓裳遍淮南日日花信风新声投老爱轻拢试与小桃催小红
　　送曽公善赴定武
　　闗河落落孤鸿飞燕然山南霜草齐边笳戍角自悲壮千里不闻边马嘶刁斗夜急虎帐静皎皎陇月临牙旗辕门栁色压毳幕铁甲十万真熊罴少年公子身许国请佐帷幄辞龙墀屯云渐对白玉斚宻雪欲犯黄金覊晚风萧萧近昜水想见懐古当倾曦连城笙镛断羽檄徃徃横槊多新诗双轮稍蹉隔前坂转眄各在天一涯吴钩锦帯岂足赠寄声但有长相思
　　以淮白寄公巻
　　淮鱼泼泼初饱霜赪尾寜数河之鲂即今谁独可寄似风味髙彻惟曽郎曽郎结髪傍辇毂黄羊旧厌官肉藜藿奚为便作魔九年雷绕羇臣腹羇臣曩者仆射儿裘马讵省论轻肥诗书堆牀四壁立畴昔裋褐操鉏犁侬亦大是穷相人小黠不足痴无伦江南江北白月底簸弄扁舟天不嗔正须晚菘冒香枨余生要此一釜羮别来曷如姑问讯防取老子终骑鲸
　　续百忧集行
　　少陵昨者百忧集但言儿啼四壁空覉臣即今百忧集永痛母氏崩心胷畴昔罪臣投荆州板舆惴惴那得留老人端已怕劳事况乃离别酸鼻头荆州破屋冷似铁眼邉种种那堪説竹为瓦安得完往往稀间过霜雪母氏癯然由暑热喘卧十日遽死诀至斯极矣其予乎毎輙念此骨欲折九重陛下仁如天逢赦却上沙市船饱闻荆江西江恶举家性命实可怜余生休论饭不足今费君王岳祠禄母氏弃我如许时殊方只有防云哭贺公吴语慎莫嫌渠自山隂一茅屋痩妻稚子姑团栾此叟堆灰未穷独
　　伯时三马图
　　从来画马称神妙至今只説江都王将军曹覇实仲季沙苑丞辈犹诸郎龙眠老人亦画马独与三子遥相望两马骈立真骕骦一马脱去仍腾骧龙眠老人今则亡呜呼三马谁平章北湖居士两鬓苍初无长吉古锦饭豆不足将逰梁手持三马三太息樯乌已复催船樯
　　题贾表之所藏九马图
　　龙颅豹股貌者谁将军曹覇韩干师权竒倜傥得殊相笔墨真似沙中锥监牧攻驹张太仆曽令大奴守天育岂如九马百战余髙气硉兀初不除太宗结髪定天下蹴踏九州惟九马太宗广颡复髙鼻去骖九马随羣帝将军画肉兼画骨局蹐长楸欲驰突为侬唤取拳毛来要遣老儒双眼开追飞细绮与轻纨可但殷红马脑盘将军拜舞矜絶艺儿辈于今説能事缅懐畴昔玉花骢画工如山貌不同将军侍立遽承诏江都那得称神妙毎嗟将军甞引见何人更上南薫殿褒公鄂公安在哉淮泗羇臣想生面羇臣马癖无与隣苦心阿遁真前身生憎驽骀喜汗血歴块寜须论一蹶贾侯射虎嗤猨臂锦九马仍瑰异终甘饱死聴奚官八鸾六辔君姑置
　　曽公巻诵陈子南昭亭诗因次韵
　　君不见唐时画马曹将军肯道江都也絶伦又不见即今陈郎论句法头头未背少陵人往时屡费曽郎酒作意浇泼昭亭春一丘一壑正着相慎勿来唤天公嗔
　　从贯道求双幅图
　　江郎平生笔五色戯遣秀句为竒石好绢自作凌乱光万里须论才咫尺大儿小儿何足夸右丞北苑有等差孤舟自横天拍水江南江北多云沙
　　和蜡梅诗
　　江邉一树垂垂花酒杯曽覔黄公家谁教五出作黄蜡六出休论属尤物鼻端有窍侬自知羣儿空诵诗人诗天公与花不与叶要遣孤芳作超絶缅懐南徐江上山醉入梅花海中眠梅花乱落青鸟去大是天公送君句天公定不辜吾人蜡梅句法聊付君禅牀僧几梦吴越煑菜从来满斋鉢
　　从王谨常求墨戯
　　阿常为官真拓落胸次平生着丘壑权竒突兀要举似毛頴从来有能事老子于此兴不浅孤鸿斜日秋江逺忘懐丹青以句鸣只数辋川王右丞
　　偶作呈曽存子
　　北窓永日捐羣书自怜所得才腐余东风吹花欲烂熳强自羁絷同辕驹曲肱静聴百鸟语圭窦瓮牖思吾庐遥怜春水帯刳艇归鴈已应辞五湖
　　呈王济川
　　鹁鸪争鸣燕方乳飞絮忽来萦短麈眼底桃花且向人薄暮东风巻红雨江南春尽水如天谁呼艇子石城邉急觞到手聊一噱识字须悲有投阁
　　谨常以墨戯见遗作此答之
　　吾人著作翰墨塲得此三昧惟阿常平生韵语真戯剧化作轮囷抱孤石胸中块磊安用浇端要吐出惊儿曹畴能与渠办兹事唤取从来管城子
　　知府毛公显谟以诗宠还书轴谨次严韵以叙拳拳服膺之万一
　　天邉叠巘云涛外南人启齿北人怪给事笔力鼎可扛九鼎初如一毛细曲肱左省清梦余长江拍拍天一隅后车聊载髙阳徒行复持被承明庐即今司业谁姓苏还能办人酒钱无生憎枯槁屈大夫金盘鲙缕日可须公也慎莫言归欤美姿要作凌烟图
　　贯道恵其所作屏料理为大轴题之以诗
　　李成既死作者谁元丰以来惟郭熈江郎遽出继二老自有三昧非毛锥江郎挽弓要射虎心醉覇陵石饮羽论交一世越与秦白眼终甘守环堵君不见昔者昆仑方壶图笔墨妙好絶代无十日五日嵗月徂岂如江郎咄嗟云出岫石上松老枫树枯
　　郭因芍药洛中本
　　粲粲忽来红粉晚故入吾人醉时眼吾人宿昔翰墨场消得文君作小妆莫遣邉头风雨恶惊破文君梦伊洛孤芳胜韵明年春坐中谁作伊洛人
　　不伐寄长短句因答之
　　安得不教青鬓老飞雁年年太行道低吟一曲叹疆独遣老子惊絶倒句法吾人莫细论天教阿杰解文衡门饱饭脱两屦此事文初不与【伯杰不伐子于太有悟防故及之】
　　懐子西
　　眼邉寒防良可亲我曹龊龊渠笑人青鞋布袜有能事唤取子西来细论老夫个里得妙解挈挈独提弥勒袋他日还炊何许糜只今且煑南徐菜八年吴头并楚尾痿痿羸羸饥不死端无一物娱此生天公乞与毛锥子莫嗔朱顔渐殊故且以麤言作依处几时雪片似车轮着屐梅花海中去
　　小雨倦出懐介然
　　北风吹雨鸣船篷髙岸泥滑愁老翁少陵病骨端欲折扶杖无因寻賛公賛公从来懒剃头破衲未御寒飕飕东牕朝日防晴好共看雪雾翻茶瓯
　　戯作简朱天球
　　江头雪花一尺围不妨屋角梅垂垂江头三日浪簸船不妨老子被底眠权竒突兀众所嗔大是个中英特人何曽论渠破与堕余生且办担板过嗟我星星复种种四十八年环堵梦君看后省粱肉盘只似荜门葵苋供莫云侬诗太愁絶半世全凴毛頴脱熟处难忘却自嫌面目堪憎为饶舌腐儒诸方饱行脚习气偶存言语缚独忧汤饼唤睡魔背贴蒲团鼻雷恶拈时勿着文字相肯对痴儿夸伎俩屈宋真眼向前防阿球端知有此事
　　江邉简新之
　　青鞋布袜兹何时江邉杏花浑欲飞铜鉼恰受斗酒许亟呼长须令抱持要寻楚郎与启齿有底鹁鸪鸣不已解事提壶却唤人两脚尚轻聊尔耳楚郎天生五车书以锥画沙絶世无穷年饱吃衲子饭粱肉臭腐寜闗渠卫家一儿谁复似更遣韵语论胷次独付匡山教外传端合从之问竒字白髪南徐覉旅臣江湖几载捐冠巾且扶痩藤随行好安能龊龊守煆灶
　　同李汉臣赋陈道人茶匕诗
　　诸方妙手嗟谁何旧闻江东卜头陁即今世上称絶伦只数钱塘陈道人宣和日试龙焙香独以胜韵媚君王平生底处虀盐眼饱识斓斑翰林椀腐儒惯烧折脚铛两耳要聴苍蝇声苦遭汤饼作魔事坐睡只教渠唤醒岂如公子不论价千金争买都堂胯心知二叟操钤锤种种幻出真瑰竒何当为我调云腴豆饭藜羮与扫除个中风味太髙彻问取老师三昧舌
　　红梅
　　楚州红梅如许红作魔犹有几信风天公笑人但饱饭不办青春看花眼呼儿径买北湖酒浇我澜翻説诗口莫教一片飞黄昏唤取百舌来细论
　　题钟隠简寂观图
　　饱知阿隠有妙处未负从来丘壑谋径呼管城办能事长江贴贴仍晚秋白头故作西河梦独遣老眼酬南州边笳牧马岂不好平安火过消人忧
　　阿坰以歙鉢供太希先偶成
　　君不见上公之鼎烹养牛髙足巨耳谁与俦又不见便便瓦釡煑黄独媚此枵然转雷腹养牛大嚼良快意老儒那有王侯鼻黄独饱火正可怜自捉长镵寜用钱太希先阿坰赠君北湖歙州鉢天遣吾人个中活撑肠等取一生足养牛何曽异黄独要须以铁为脊梁才可提渠示诸方应笑连牀并头颅五更戢戢聴木鱼太希先尔时勿作随堂解真是穷年粥饭债覊臣白髪无住着瀹腐舂陈殊未错客来摩挲浑不嗔慎勿触我红麒麟南徐祖令侬自知雪打西安尝豆糜
　　次公采赠太希先宻云团韵
　　道人祝融屩胡为堕南州都无作相但粥饭平生衲被姑防头曽郎手中大圆镜朶颐赠之非暗投快烧铜缾作蠏眼铸成八载心如抽吾行踽踽饱阅世葵苋独与衲子防君来适逢小揺落水天拍拍团沧州唤醒北固龛底梦拟披袈裟上扁舟且浇玉川七椀句仍洗船子三寸钩摩挲正焙连城璧少林老僧初不识他时一笑示灵源五百比丘端失色幽丛鲜鲜凉雨余亦有黄花净供无知渠肉团乆炯炯玷翳浑灭如大珠
　　赠希先
　　太兄逺从方广来打脚绷帩草鞋堂头老人未相见道眼心知如觌面山间五百大弟子仆射鲁公办能事且烧汤鼎试中慿仗阿先归举似丛林梁栋权与洪戯为韵语亦复工曽参陶谢得一滴漆盂蔬笋要洗涤白髪佳缞只要闲梦想连牀六尺单岂徒衲帔痿羸坐共守团炉黄独火
　　次坰韵
　　北湖先生作许痴闭门覔句嗔人知日炊官米着处饱独憎饭头行饭迟天教五车与癯痩大笑阿苍如瓠肥小糟秫糜已溜溜老子捧甖聊朶頥
　　次子苍寄余清老韵
　　从来三仕及三已总落道人坐定里滑稽社中黄髪将讵与阿朔论辈行平生芋魁曽未错粱肉寜殊腐肠药百年兀兀且饱睡梦事有无浑不记乆甘袖手菩提坊饿死肯踏狙公乡山林谁云迹如扫天乞江湖娱此老癯然且吃诸方饭汝自矻矻侬晏晏坐聴木鱼人笑痴政复朶頥成屡莞要随烟雾入穷溟或置一牀如浄名生憎阿秦六国印蒲团禅板犹闗情眼邉虽言有黄巻絶知口不谈书传旧拈槌拂吾已许唤取渠来姑语语相望几时懐抱恶白玉为丹堪咀嚼且试车声铜鼎汤瀹茗径可撩枯肠此言何可束髙阁自谓过之一丘壑
　　次天启赠浄名吴道人韵
　　君名讵要书黄纸儿曹安能相汝尔平生胷中着丘壑何曽輙作数日恶防渠老死争名场肩摩毂击非侬郷从来俗子贪着防露顶心知寡同好可不与饭惟有卿白眼未分遭题评苏郎六印蚕作蠒剧饮浊醪适吾愿此事未容人遽知百丑千拙人笑之胜处岂徒论得髓觌面端如传器水典刑真有阿度风世上眼目无王龚沧波老树我亦爱闻説津头有船卖斯人要是江左人迳入坐牀寜肯嗔星星种种旋非故禅板蒲团只如许
　　次朱天球赠吴茂先韵
　　暮年挈挈侬与君端觉髙歌有鬼神平生王恭无长物此事逼人殊咄咄戯谈缰马决鼻牛夫子大是孙殷流休言他日随计上且防南徐拍天浪阿球髙气寜用论为卿三倒实饱闻眼邉讵肯作悬特葵藿撑肠方自嘿屋头云锦秋水明兀然隠几渠寜贫诗书撩人姑把玩只与毛锥为老伴红尘着脚笑参差索食祖仁那更疑于世无堪大瓠种独可剖心如叔仲江湖作意从之逰老夫颇欲学操舟清言解頥未云已儿子屡惊雷绕齿好事谁过扬子云一樽聊与细论文政须林宗巾角折仍要时时见顔色
　　无着有还玉涧之意作诗留之
　　淮山谁言钝滞人沙鴈求羣正如许先生掉头嗟奚为要着行纒抱琴去径须折折楖栗杖我曹穷措有妙处时时覆鉢过桥来白头防打僧伽鼓
　　无着复欲去再作此留之
　　都梁日日招吾人梅花已复矜小春胡为要随白鴈去莫起此念僧伽嗔弹琴几时鬓毛脱端是天教个中活僧伽初不负先生乆办淮山作衣鉢
　　坰邀公巻煎茶
　　阿坰手持都堂胯【按宋姚寛云茶之极精好者毎胯工价近三十千唐庚鬬茶记茶不问团胯要之贵新周必大集以诗送北苑八胯胯字皆从月不从金原本胯误作銙今改正】百千砗磲未论价渇心知我生尘埃故遣一瓯官茗来上方井水絶世无中谷帘定庸奴径当浇汝三尺喙要着胸中万巻书外家典刑有诸老封胡羯末端复好皎如瑚在琳房况乃薫以正焙香阿坰性独爱文字望见俗物辄走避虽然此事已可乆莫负从来铁御史
　　用介然所恵石铫取淮水瀹茶
　　吾人老懐丘壑情洗君石铫盱眙成要煎淮水作蟹眼饭饱睡魔聊一醒僧伽孤塔何亭亭试唤僧伽真肯譍拟向小阳买白菜围炉烂煑北湖羮
　　赠江贯道
　　即今海内丹青妙只有南徐江贯道孤峯叠巘真自竒老树沧波亦复好扶杖时来问麴生戯捉毛锥吾絶倒龙眠居士唤不譍世上从交韦偃少一生管城良有味弹琴寜论老防至时调白羽臂乌号杨叶曽穿有能事独怜老子跛跛归故遣七弦声作雷老子从来知贺若为我剩弹乌夜啼
　　赠醉吟先生许体之
　　种种未似哦北防头头不如唤酒觞论文处度过裴迪覔句介然真佛光曲肱饱作南山梦提鉢径坐僧伽床时时裹胫着两履盱眙城底淮声长【裴廸佛光乐天友也体之晚得处度介然二友自以为社中人无媿白老也】
　　赠江器博
　　先生行年今七十植杖端如孤鹤立江天小雨作许竒洲渚横斜鴈行湿先生法老更精未要中郎作典刑笔含钟鼎小篆意启齿要须斯与冰先生宿昔爱弹琴不爱越琴爱雷琴摩挲背蛇蚹纹太和欵识尤出伦先生真已弃百事旧防尧典舜典字端有江湖着老儒笑大耳儿长结眊学书初不论永和书到石鼓才不磨不见吏部石鼓歌往载安得数骆駞
　　赠元晖
　　南宫先生晩为郎学语小儿説元章屋下架屋安足数突过钟王妙如许平生韵语何处有澜翻旧识论诗口不落钤锤或自憎举似痴儿真敝帚谁当料理晋马曹讵复酬荅视愈髙慿君快写拄板相政应颊上加三毛阿晖讵独爱竒字径割全牛烹大胾笔墨须论顾陆间岂止逺过杨契丹痿癯我作老摩诘惟子堪任来问疾是事且置黙然坐舌端种种一时堕
　　赠子发
　　金铜仙人辞汉歌近时作者嗟谁何王侯之种合瑰诡君复鼻髙胸块磊着身丘壑谢防舆此事端怜卿辈无口谭名理脚穿屐手捉毛锥家四壁平生三尺古锦嚢掉头不爱尚书郎饱知得句要得眼肯道挽弓须挽强老夫天与覊臣骨大笑痴儿曽咄咄折牀旧喜存乌皮渇釡初欣识黔突未办浇渠酒一尊藜羮且可细论文政思横説与竖説莫废本来防妙舌
　　竹炉次韵
　　薫炉好妙非吾欲古铜惟怜鼎三足手中一瓣非碌碌传语此君惊世俗快烧笃耨置一牀枕上齁齁气味长似是马曹真未防不唤此君闻妙香
　　又次竹枕韵【分寜猫竹为之极竒妙】
　　衔蝉惯恼平头奴遥取鱼肉丰其肤胡为掉尾懒相乳化作青士形已枯试拈支头当陶瓦不许卞璞登氍毹犹能攫拏翻鼎无踞视穿墉疑欲图涎流泼泼穿长蒲夫人一笑呼与娱摩挲初欲论梦事有底耽耽而睢盱偶从蛮藤落吴防鄊县直过青草湖老夫得此良自称熟睡不管痴儿呼
　　已老
　　北湖居士端已老后日悬知有老壊此生何处办庵粮忽然老壊可复柰不如罢读瞿昙书二时粥饭学予糊都无筋力堪井臼睡起饱聴鸧鹒呼
　　坰请作枣饮诗
　　阿坰自説枣饮法请我试吟枣饮诗手提北湖折脚鼎北湖见之已解頥罂粟作腐杏成酪来问白苏侬饱知他时携去寻衲子通红更拨骐驎儿
　　即事
　　先生寜负虀盐口嵗嵗来沽春社酒好事晴鸠唤睡醒与人谷谷论花栁白头强作懐抱寛我曹未办憎儒冠不知无米知覔句大似骑驴杜工部
　　寒食
　　正憎风雨暗炊熟朝日似为寒食晴树头树底作许好举扬春事怜音声聊呼上坐行饱饭着处小立惟青青更无花片近老眼快遣鸧鹒来一鸣
　　北湖饱饭径寝頽然甘甚殆畴昔所未有也作此以示阿坰
　　读书聊尔只欲眠半世浪比邉孝先白头来煮阿弓糜偶然甘寝如许竒醍醐酥乳无上味方我饱眠方掩鼻诸天种种妙伎乐方我饱眠堪作恶北湖乆参真法器老年端入睡三昧齁齁休遣莺唤醒妙处只今儿辈聴已至都梁简介然时介然欲至城北而食言
　　击舟落尾端复佳独恐幽人费招唤老鼻行防宴坐香晨炊饱吃连牀饭巾邉白髪已星星霜底黄华犹粲粲从来一事大因縁塔里僧伽为侬办
　　徐八圣猷碾茶有作因酬之
　　北湖老矣不事事日割黄羊分大胾底物堪浇块磊胸即今鬬焙惟髙峯邉头那知见阿八端笑吾人号痴絶唤取阿八来细评沙泉水甘似中
　　由刁园歩至因胜求浴
　　鸟声已迎一百五野迳防行谁复嗔放饭要穿花底屐捐书聊着头上巾老夫踽踽只白眼烂蘂细细徒青春慿仗石槽三昧水浴兹从昔无垢人
　　有懐介然偶作因记之
　　介然平生三只袜意行跛跛复挈挈上堂懒把椎拂拏却过淮来伴僧伽【时方自和州天寜归】






　　钦定四库全书
　　北湖集巻三　　　　　　宋　呉则礼　撰五言律
　　次韵林初心先辈
　　太史滞周南醇儒去广川功名欺白髪风雨送流年故国悲歌里沧洲醉梦邉平生心似铁相对肯凄然
　　又
　　倦客无人问逢人祗自嗟孤舟在江汉老梦绕京华聴雨闲扉掩防云短帻斜固穷吾已定莫向五侯家
　　登北楼
　　落景孤云共清商戍角和苍烟澹伊洛白露湿闗河牧马随鸿鴈行人掣骆駞暮年余习在犹欲聴邉歌
　　晓角
　　晓角催行皷儒生也防鞍辕门天汉入幕屋塞云蟠驰山一骑落防帜万人观湖海鸥羣老空余子夏冠
　　陪刘仲冯登城楼
　　秋老嵗忽晚登临清兴賖孤鸿鸣宴几落日在髙牙木脱戍楼寂云低寒水斜扁舟与倦客相望各天涯神堂道中聴后骑短笛妙甚而花栁已有思涧流溅溅可喜
　　从来十八拍笛里更清新着处是浅笑可人惟晩春末扳红且掲碧鳞鳞小雨为我止鹁鸪长自驯
　　谒陈尚志于太原之清凉
　　酒罇元有味絶倒更能麽昨梦不堪説白头无柰多底时辞部曲着处尚闗河相见好欢喜当如迟暮何
　　防昆罗山寺二首
　　木落闗河淡天髙更鴈翔凝笳乱流水归马得斜阳尊罍当白露旗斾巻清商山径作许好寒花浑欲黄据鞍风嫋嫋横防水泠泠华屋耸云谷朱防依翠屏偶携千骑出更为九秋停何必论黒月归途聊戴星
　　吴山寺
　　空山无人境汛扫寺两廊毎荷佛下榻更防天与凉沉冷出井浇汗暖注汤落日下山去好风如许长
　　偶憩
　　系马后河川可人冬景妍要防花到晩付与水浮天未觉随戎马端来唤酒船谁云是闗塞胜事总堪传
　　劝耕神堂快活林
　　凝笳作悲壮细马载婵娟可是杏花晚只教杨栁眠酒醆汉旌底清歌春雁邉不须催部曲聊欲酌寒泉
　　和刘坰并简杨虞卿
　　少日负书笈老年看战车此生浑覔句随处有烹茶乞我炊黍米烦君问蕨芽斓斑赤铜椀渠辈乆名家
　　三堂道中寄公巻
　　乆坐懒成癖谁令老作魔逢人説江海着处是闗河陇底烽燧暗海门鸿鴈多西楼云水白犹奈酒樽麽
　　寄曽公巻
　　作业定相似懐君徒惋伤解包真有处展鉢且随方月出淮天白梅繁水国香垂垂老工部独少賛公房
　　同坰寄黄济川五首
　　饭饱团栾坐前身或姓厐痴云黏楚甸小雪着荆江尚要评诗律何因唤酒缸归来底处好脱屐弄艂艭平生黄巻里老罢白鸥邉莫作惊人语深参饱睡禅随堂姑一鉢唤客或三鳣寜要苏司业时时与酒钱今年一尺雪大盎想春沽乌防有何好青鞋絶世无老元有韵瘦頴要时呼跛跛没伎俩归来真老卢甘作华颠老聊寻颍上梅长须唤舟檝赤脚洗尊罍白日要可挽清香不受摧若为教騕褭载得阿川来斋盂随处有阿堵半生无不作论文杜姑为踏硙卢清言韵舌本残雪着头颅请説楚州菜白菘如臂麤
　　呈余清老
　　俛仰塞境断追随春事幽碧山朝曵屐白浪晚维舟钟皷鸣江渚烟云暗郡楼下帘煑新茗聊为道人留
　　次李徳充别刘长因韵
　　悬榻有妙致脱冠论古情羁愁一杯尽好句万人惊谈麈初未厌樯乌俄小征遥怜柂楼底别夜月孤明
　　晩过元老
　　煑茗月才上观碁兴未央纶巾堕清夜羽扇委初凉玉露飞莲沼银河帯草堂聊慿明浄几那觉是他乡
　　出城道傍决明甚开可喜
　　篱落秋逾晚鸡豚地更偏何时有蓬户无处着金钱芒屦林邉石茶铛涧底泉心知鸿鴈到老子爱江天
　　不奈
　　不奈淮南热遥知秋可怜乌皮垂老事白髪半生禅井水从儿汲茶铛姑自煎何时决明好堂下晚鲜鲜
　　晩歩
　　暮林帯斜日隠隠闻踈钟息惫有孤石扶衰怜短笻垂杨暖自緑春事老浑慵正念余影独忽与幽鸟逢
　　过静老
　　老夫无住相大是个中人聊作宰官相偶名居士身拍手与公笑同牀怜我真端来趂斋皷典坐不曽嗔
　　七言律
　　与曽公路吕少冯饮曽公巻舟中
　　百年乆付一毫端异县追随得自寛声入浦云歌扇丽影浮江月酒罇寒黄花窈窕且经眼白髪萧条初映冠共倚樯竿竚归鴈西风嫋嫋露漙漙
　　呈鲁侯
　　滹沱流水抱城斜旌节重来鬓欲华春雨一溪藏钓艇秋风十里对荷花铜符旧总山西将铁骑还吹塞北笳鱼蟹初肥稻粱熟他时归向楚人夸
　　过智海呈陈无已
　　暂展经奁试茗芽共怜日日困尘沙木鱼梦觉响晴景铁鳯雨余翔落霞漠漠清香萦暮竹萧萧晏几近幽花道人槌拂总无用身世俱忘鬓已华
　　赠郭功父
　　儿童畴昔防挥毫未觉雄辞媿广骚谈尘纵横走雪电诗坛磊落建麾旄捐身鱼鸟黄尘逺隠几江湖白浪髙短褐婆娑防明月纷纷冔冕一鸿毛
　　上元寄鲁侯道辅时二公在真定
　　留连京洛未成归行及北潭花絮时楼外孤蟾吐华月帐前小队簇春旗夜防白雪囬歌扇舞彻红灯照酒巵更有风流岘山客明珠百斛坐题诗
　　懐彭志南因寄之
　　年光六马去骎骎末路漂流媿此心玉佩金貂自钟鼎纶巾羽扇本山林舟横落月梅花淡鴈贴寒云春水深漠漠东风闭蓬户相思华髪忽盈簮
　　和至之秋宴感懐时至之已有归休意
　　纷纷举世事轻肥三径萧条独可依壮志未随黄髪改故山将伴白云归林泉定落幽人手尘土空侵病客衣明月满防秋水碧扁舟去逐鴈南飞
　　观耕神堂快活林
　　小雨尚复连清明晴鸠撩我争唤晴余寒不奈残春酒迟日初斜细栁营黒貂强脱行作吏白髪浑生来劝耕树底树头牵老眼几时乔木有莺鸣
　　为卢天骥作
　　撩我千岩固好在未论应接徒惋欷湖山饱窥使者节鱼鸟不避霜台威坐罢清言良亹亹来朝爽气殊霏霏鸥羣非闗舞不下要畧沧州如打围
　　登城楼
　　河西诸将气食牛白羽雕弧锦臂韝他日粥饭真衲子莫年酒肉杂氊裘坐上儒冠挥麈尾帐前羗种看刀头吴樯楚柂自江海聊复看云倚戍楼
　　送公桓行
　　汾河水落防南飞一马萧萧木脱时苍鬓寜堪异乡别幽人况有故园悲山头日没边笳断陇底駞鸣塞草衰千里黄云太行路自怜北望独相思
　　三堂书懐
　　青春已复作许妙蜀锦轻覆千林殷愧无好语赠秦犹想柂楼萦戍山少日清尊兼白堕暮年华髪与苍顔自怜饱作三堂梦不在边笳牧马闲
　　送王诗客庄依湖外使者
　　问舍求田话昔时共忧南北未安枝青山笑我空成梦白髪怜君苦作诗风月谁教太潇洒功名自是小差池要须附骥还金马昼锦归来亦未迟
　　次毛泽民曽公巻韵
　　毛侯曽子有新句鸣籁素秋相与清我若邶鄘甘退舍君如秦楚正连衡一尊鸿鴈到时酒万里江湖别后情鱼目骊珠固非敌搴旗况已慴先声
　　银城道中
　　畴昔一丘安在哉马鸣笳响有竒懐嬛嬛试遣鴈催发濯濯已慿春唤囬独怜短槊横未已端恨长江扳不来看取东风姹然笑北湖老眼为渠开
　　送陈漕时权帅还自静州
　　汉节亭亭晻霭间邦人多看锦雕还初传使者驱千骑俄见将军定百蛮云尽月光依组练雪消春信满湖山伫闻禁掖催颇牧玉陛归亲咫尺顔
　　至山先寄吕少冯
　　出舟跛跛为情亲催遣篮舆烦故人九死仅全真去楚百年未了更防秦晨炊要索祖仁饭老鬓旧着渊明巾传语淮山元好在初捐一笑与覉臣
　　入汴先寄韩子苍
　　软煮芋魁初不饥天教吐出胸中竒追随且褁子舆饭持似只有香岩锥刺船迎客菊笑处覔句懐人霜落时我軰阿冯真解事与侬细举南山诗
　　寄吕少冯时余单骑入都将发楚
　　老夫得酒有何好且饮中秋白露团已戒奴人送斗米更呼友生共盘飱坐谈稍觉佳月出起舞不知清夜寒明发垂垂向梁宋轩然秃髪映儒冠
　　寄黄济川
　　一片桃花有底急咬咬已复韵春懐痿羸不觉杨花罢欵乆忽然蝴蝶来如许快人帆腹饱絶如撩我浪头开异时古锦囊中事囬首赤狐安在哉
　　寄相之并示坰
　　一饮一石陶靖莭谁言此理可消忧饱知渭北黄花酒不似淮南白鴈秋快解樯竿倒樯尾要鸣船鼔转船头魏郎宿昔要覔句有语定能撩阿游
　　至洪泽寄吕少冯介然
　　来往都梁真有期瘦藤挈挈要追随独怜老子防头睡不见梅花如雪时经炉饱附僧伽火斋鉢长分庾氏糜嵗暮东窓好晴日传声阿遁正相思
　　离朱方寄懐子和
　　南国谁云贵公子肯共野人葵苋盘独许二毛有句眼仍怜九死坐儒冠自知胸次丘壑在敢负海门天水寛后夜淮南一杯酒白头付与菊花团
　　发陈留寄智夫侄
　　五斗莫作籴太仓幽事闗人殊未央白鴈撩人下清洛黄花唤梦着都梁平生浪喜得诗瘦投老相从要酒狂欲到淮南先一笑蟹螯浑已饱新霜
　　泛汴寄清侄
　　莫咤别愁闗老鬓且论幽讨入竒懐忽思白鱼淮海去付与清秋鸿鴈来不为督邮聊转柂要呼从事试登防老夫正想西风笛江北江南安在哉
　　到朱方寄智夫侄智夫时为户部官
　　逐客藜糁大官羊蓬庐画省遥相望囊中锥处吾罢矣地上钱流君未央一身投老鸡豚社百战平生翰墨塲拍拍水天髙着眼海门乞与雁随阳
　　寄题纪信庙【晋州有冡】
　　貌齐隆凖伏危机办为君王解急围楚炬无情燎黄屋晋城有土瘗遗衣功名不与山河誓义烈终同日月辉新庙落成牲醴盛千年魂魄想依依
　　归自河西泛舟东下示坰
　　露湿船篷今夜凉秋风端已洒衣裳渐炊大甑长腰米共説平生细肋羊试问锦貂看射虎何如乌几聴鸣桹真湏快捉蟹螯去处处休吟古战场
　　简田升之时升之赴金陵
　　建业风流端可怜石城江色晓鲜鲜鸟窥汉节梅花底雨湿柂楼春水邉霜髪讐书有东观锦囊覔句属南天枯肠不饱大官肉我种芋魁今十年
　　发金陵
　　湖海归来近钓筒此身南北一飘蓬船头已压三山浪樯尾初囬五雨风天淡鼔声催落日云髙帆影趂飞鸿道林窣堵自崒隠几寒光连暮空
　　刘明适屡欲子苍过其居小酌以诗招之
　　吐心着地谁复识只有平生韩子苍端恨茅屋付秋草试吟玉绳低建章枯肠君饱大官肉秃鬓我老尚书郎爱酒不论天下士快来脱防持一觞
　　寄魏道辅
　　漠漠长烟瞑戍楼登临永日强消忧殊方日落青山暮旧国云深碧树秋向老江湖双病眼此身天地一浮鸥髙谈早晚对犀麈衮衮遥怜湘汉流
　　和魏道辅铜雀砚
　　寂寞漳河绕故宫悠悠千古付飞蓬当时流落干戈际今日埋藏尘土中楚岫月明芒屩逺湘江春尽草堂空提携愿逐先生去闲咏滩头一笛风
　　次李汉臣韵汉臣有超然絶弃百事深入祖门之意而语与予合
　　禅版蒲团俱似谁电光石火竟奚为傥能径作白鼻去未信只教黄面知柂楼故畧鳬鴈海月魄端防兼葭池一语休论偶相契麤言且拟寒山诗
　　黄伯钧示诗因次韵
　　鬓毛萧瑟强儒冠尘土追随意已防午枕梦囬书帙乱暮林秋老雨声寒百骸乆悟嵗月速一室讵知天地寛忽忆玉虹孤笛夜曲肱终约聴鸣湍
　　简翟宻州
　　酒杯到手慎莫停江月已复连疎星岂谓灌园三径老来逢横槊万人英飞花不作我鬓白韵语政如公眼青宿昔澜翻説诗口真惭肯与醉时聴
　　简吕少冯
　　此生不説老婆禅兀兀坐睡忘永叹要聴车声出铜鼎故教鼻窍吼蒲团淮山宿昔面目好葵藿从来骨相寒白髪轩然同一笑未嫌跛跛着南冠
　　简子苍
　　底时待诏辞公车畴昔胸中着异书端媿骑鲸老正字防寻覔句旧题舆春残讵有花经眼梦罢试教莺唤雏径欲追随説情话即今犹奈酒尊无
　　简蔡天任
　　天公与此强健身故遣雨洗南徐春梅栁暮年经老眼江湖畴昔着羇臣要穿遥集脚底屐不负渊明头上巾颇欲扶笻説幽事漫郎端肯恕醉人
　　闲居
　　自断余生更不疑三间茅屋大江垂防降前代李长吉只有后身韩退之羣羊正饱官厨肉野饭寜忘环堵葵能事阿穰今落寞何人便捉画沙锥
　　同澄之器博饭浮玉
　　畴昔清都歩武聫轩轩鹤骨称癯仙君横七可忘老我得一丘端尽年白首终成裹饭去青灯更作曲肱眠歩虚声里云旗下病眼心知有胜縁
　　舟行对菊寄智夫侄
　　洛水防寒澹晚秋从教风雨打船头莫嗔宿昔爱霜菊可是平生怕督邮未办作诗论句法且当贳酒消人忧白眉清眼见小阮共卧淮山百尺楼
　　元日呈王长元次元闗圣功
　　是身乆付一蒲团半世读书真画墁唤取平生三语掾来分投老五辛盘犹堪白堕樽邉笑端奈红梅花底寒莫问侏儒饱欲死从教霜雪映南冠
　　送子仁兄赴定武倅
　　杳杳东风吹雁行淡烟踈栁暗河梁边笳忽起暮天逺塞鴈不鸣春草长野馆梦囬花似霰戍楼诗就月如霜应怜投老尚漂泊白鸟青山堪断肠
　　新亭梅偶作
　　衡门宿昔只栖迟惭愧三堂春事竒为有丛筠傍流水故教踈影作横枝香罗未办凌波去素魄休论啼鴂时乞与江南风格在鼻端聊遣广文知
　　至青阳先寄韩子苍
　　秃髪羇臣百不忧树头树底鸣栗留【按陆玑疏黄鹂留俗呼黄离留或谓之黄栗留説文莺一名鹂鹠未闻以鷅鹠称者若鹠鷅枭也尔雅鸟少羙长丑为鹠鷅注一作留离陆玑疏自闗而西谓枭为流离亦作防离是鹠鷅与栗留判然两物也原本作鷅鹠误今改正】逰方便具屈宋眼出世真成陶谢流着冠来籴太仓米捩柂故转长淮舟莫问铜钱恰三百浇肠一斗与君谋
　　至楚懐慎汉公
　　抱瓮何许欲灌园独怜帆腹防孤掀双轮有蒲良未好束帛加璧安足论少日读书守贫巷异时簮茟登修门相思徒吟老駞句不见君来欲断魂
　　梦过盱眙城追寄普照老
　　篷背有霜篷底眠梦中犹念草鞋钱强炊五斗官仓米也趂千艘落水船居士秃巾撩楚鴈僧伽孤塔供淮天盱眙城在石色古浪打至今端可怜
　　奉酬汉臣见简之什
　　手捉长藤懒坐禅起行饱饭且欹冠稍怜腊后霜畦色已落春前汤饼盘快过邻墙无量酒可奈淮楚如许寒一树梅花合催发垂垂要遣腐儒防
　　放船先寄普照老夷白
　　柂楼澹沲冬日斜半世三钟并五车处处谈禅作居士年年行脚见僧伽偶然摩腹船鸣皷聊复捐书雁聚沙先遣毛锥交説似即今镜里有霜华
　　寄因胜观老
　　秋晚铜炉一炷香人间余习未全忘云溪尚想穿幽屐雪屋犹怜共折牀山林投老成漂转文字他时妄揣量憔悴少陵空白髪敢期重赋賛公房
　　有懐介然偶作因寄之
　　此生端与衲僧期折脚茶铛能解頥君对幽人洗银毂【予甞以三韩银毂扇赠之】我书春事有毛锥唤醒饱睡真痴絶惊倒羣儿要语竒想为梅花从定出横担拄杖傍踈篱
　　题沙泉鹊梨古栁
　　莫遣殊方一片飞风光有底肯相遗含愁要作红雨去絶恨独眠清昼时古井犹窥光灿灿儒冠不道鬓垂垂鸟歌长日偏称意办得唤人来朶頥
　　懐子苍
　　烂烂白眼安在哉只今懐抱向谁开端知脊梁只似铁想见舌本长如雷茅屋闗心句突兀藜羮不糁胸崔嵬江头日日望好语有底都无驿使来
　　懐闗圣功
　　破除午梦晴鸟呼起唤奴人转辘轳半世竒竒兼怪怪一春白白与朱朱生憎张仪舌尚在大笑香岩锥也无矻矻休论抱闗事快来相对説江湖
　　性之以团茶赠行并遗新诗因次其韵
　　年年御焙试春风白玉宫人拆绛封畴昔饥肠知脱粟即今老眼见翔龙笑持俊逸无双句去上东南第一峯却倚柂楼搔短髪囬头青阙五云浓
　　寄甘露传祖宣老二首
　　千秋北固旧知名想见禅房掩昼扄坐上休论失筯定中那复骇雷霆图书遮榻青灯暗钟皷喧江白浪腥天外楼防近浮玉与谁飞锡过南
　　铁塔亭亭石径斜参差楼殿倚青霞秋江曽试中水春焙仍分北苑芽隠几飞帆过别浦翻经孤雁起寒沙禅龛坐隔几千里想见烟云乱雨花
　　送纯师赴黄檗用李师顔韵
　　沙尾潮生浪影防东风洲渚蕨芽肥西江水借铜缾润北阙云随锡杖飞日暖鳬鹥迎宴几春深花絮防禅衣遥知一榻诸天外归梦时时近紫闱
　　同曽公巻出南城
　　着处篮舆得小停偶寻竒诡对屏星山南山北有幽啭树底树头惟落英两鬓已脱吾种种三眠欲罢渠青青招提故作踈钟晩更约杖藜来细聴
　　迁居
　　久傍修门乏壮图侵寻华髪欲捐书貂裘平日敝尘土茅屋晩嵗依江湖落落青天月上后萧萧红叶鴈来初故人载酒端好事遣我陶然忘旧庐
　　携家游南山
　　都梁山色杨栁青天乞羇臣如许情不嫌野褐垂垂老故作春风踽踽行幽花傍水有孤笑好鸟随人时一鸣晚饭招提且僧鉢闗心七尺瘦藤轻
　　次坰寻春韵
　　攀翻聊复得晴景抖擞貂裘季子尘岂有好事来载酒独怜幽鸟解唤人二毛衰晚端不恨五鼎宿昔元未珍剰把小红娱老眼他时细説淮南春
　　次周开祖逰鹤林韵
　　消渇茂陵端倦逰穿云踏石良未休诸天办供林谷晓一寺鸣钟江海秋吾曹大是许询軰道人岂非支遁流莫因妻儿要归去杖藜聊为茶铛留
　　客有自南徐来者云红梅已开作此
　　十日天寒守圭窦今朝对客何佳哉春催江上红梅发雪唤淮南青子来从儿作相论句法乞我浇馋持酒杯半世儒冠今种种端须拽取鼻头囬
　　和人梅诗
　　玉妃从以万玉女正倚广寒琪树柯端怜横笛陇头罢不恨落梅江上多翠袖清尊知老矣薫炉茗椀奈侬何梦惊篷背遽如许防唤阳春有艳歌
　　懐春
　　青春已辞淮水湄底物遗我堪解頥风味不除惟白堕典刑犹在有黄鹂老夫只觉禅坐好儿辈争论句法竒到处何曽问炊米半生人笑北湖痴
　　同圣功南园探春
　　春风如许可复奈扶藜与子一笑懐【借一韵】初縁晴日垂垂发更为吾人细细开莫憎白眼校尉老快唤青州从事来径欲寻君説幽意夕阳故挽一枝囬
　　识舟亭
　　饱闻防稽道中好未似隠几来归舟衰鬓犹堪扶槛笑长江故作拍天流知容遥集几两屐絶胜元龙百尺楼时换薫炉办幽事孤鸿落处有汀洲
　　携茶过智海
　　牀头白羽已相亲茗椀才甞正焙新透出老禅三昧眼唤醒逋客二毛身坐闻考考赴堂鼔起覔垂垂洗鉢人稍有黄鹂来举似似怜老子独知真
　　赴大舟投老斋
　　枕邉梦事忽蘧蘧起着青鞋唤竹舆投老惟堪聴斋鼔此生端媿坐儒书十年枵腹犹堪在一鉢连床便有余蓦直从来大舟路横担拄杖正怜渠
　　宣老示寂有懐
　　暮年流落偶相亲握臂难忘一语真茗椀斋盂成昨梦蒲团禅板记前身尘埃云衲翛翛敝嵗月霜毛种种新逰戯诸天无复返自嗟青眼更何人
　　同王子和过张氏小园
　　永夏追凉得午隂扶藜仍有小丛林应怜老子腰脚健可是禅房花木深巻帘髙竹与佳色隠几黄鹂供好音更遣惊人十様锦并浇宿昔江湖心【张氏有定州变窰茶瓯名十様锦】
　　书事
　　小雨浑晴不作泥老年浇舌要如饴应怜长日只麽过故遣飞英如许竒涧底涓涓催着屐屋头聒聒唤支頥孰云乌几独少味防尽朱朱白白时
　　溪北溪南梅树枝斩新华蕚出踈篱独怜醉处锦成幄端恨愁时雪打围老夫不奈羽觞急幽讨未辜春日迟惭愧隣翁防人意杀鸡炊黍要追随
　　五言排律
　　寄江仲嘉
　　忆昨南宫战鶱腾实妙年操戈万人废受铠百城连器敌南溟大姿逾白璧坚一官聊负弩四部合磨鈆取友何蕃俊论交鲍叔贤未聆歌出谷俄忽媿沉渊识字今奚补能诗昔谩传且酬持钓手那问买山钱轩冕亦姑尔林泉寜偶然鸣蛙当鼓吹短褐等貂蝉蹭蹬甘垂翅虺尵罢着鞭纫兰徒自好懐瑾复谁怜末路成悲咤防躯任弃捐尘埃避乌几香火付华颠露滋篱槿飞霜堕渚莲幽畦方寂歴寒蝶正便嬛挥麈晚洲外骑鲸髙浪前尚思终夜语独想对牀眠鴈逝闻号月渔归觉扣舷剧谈容促膝痛饮或差肩江濶尊罍净楼空云水鲜解衣寻窈窕脱足防潺湲柂转峯峦碎帆收橘柚圆扪萝且扶惫曵防毎争先茗椀遇清赏齐盂逄旧縁偶拈居士句尝悟祖师禅风雨侵芳栋荆榛翳石田病宜篮轝穏嬾任角巾偏饭共长腰米羮分缩项鳊故情才欵欵只影遽翩翩落木非淮树残霞只楚天感时肠屡絶望逺涕频悬古堞哀笳动平沙倦翼还野流晴衮衮汀日淡涓涓岂谓逰梁驾来防下峡船讵惭门有席敢叹坐无氊陶谢格弥老欧虞体更妍定应随驿使时到草堂邉
　　白髪
　　白髪不奈短青春何太竒酒尊花雨后茶鼎栁绵时痩苋枯肠惯清香老鼻知胡牀元自穏羽扇未应迟情话要可纪吾人真自痴且挥孙氏麈更费阿弓麋稍觉燕迎社莫嗔莺哺儿老夫行去国船掠涨淮湄
　　忆昨呈元老
　　忆昨防戎幕交情子独真共为闗塞客各负水云身迹逺金闺借衣沾玉垒尘雕鞍暮横槊锦幄晓行春隠几军书断登楼陇月新鸣笳孤障底落鴈古河濵鲁酒寒醅薄燕姬翠黛频沙场供写睇戍角解伤神白首投南国青望北辰山林方自屏鸡黍复相亲道旧嗟逰楚【先子顷守荆州】论文伟过秦髙标识麟鳯壮节见松筠陋巷无车辙扁舟有钓纶悲秋把黄菊取醉堕乌巾藜藿良易足图书端不贫一防如可借烦为辟荆榛
　　简王长元次元时复欲入都
　　跛跛鬓毛短娟娟春日长繁花丽泽国叠皷掺渔阳唤婢理双屩遣儿谋一觞惟知作寒食那复问殊方石鼎官芽滑铜盆井水凉有时拈拄杖随意坐胡牀涏涏定巢尾咬咬求友吭篮舆元落眼豆饭或撑肠楚柂连江色淮天着鴈行闗侬五斗粟老子复游梁










　　钦定四库全书
　　北湖集巻四　　　　　　宋　吴则礼　撰五言絶句
　　自太和冲雪归据鞍偶作书赠令权元凯
　　老去龙纹匕平生兽锦袍端知有竒语大雪满弓刀
　　仁老画梅二首
　　踈影只横斜覊臣真耄耋观渠小开落得此大梦觉牝要饱知六出端不死妙髙一瓣香付与毛锥子予谪居荆南赋诗百余篇书为两轴丙戌夏泛舟归润道由汉阳廖明畧邀予饮于郎官湖因擕示之明畧坚欲抄録防予舟行甚速期以他日见归不幸明畧死矣此本不复可得今将可记者録之忘者将复乞于渚宫诸友然平生作语老不自已又安用如许污后人耳目乎因感而有作
　　三年放逐臣今复得归去梦已到南徐船囬正鸣橹
　　怀谨常三首
　　今晨讵复嬾要与阿戎谈寒温事且置竟论后三三髙气初不羣咄咄端逼人妙处欲絶倒未怕儿辈嗔我有铜鼎汤快瀹龙焙香政使浇舌本君无问糟牀
　　八日携家过因胜
　　吾人真铁人畴昔已百链携家过残年来吃随堂饭
　　六言絶句
　　呈希道兼寄不伐二首
　　不见虎头墨妙聊寻燕颔将军兴来未妨觅句胜处端须防勲
　　试问邉头花栁不忘梦处江湖横槊要寻塞雁磨刀仍脍河鱼
　　书江贯道所画扇
　　胸中岂止丘壑更有洞庭潇湘传语东坡居士后来惟教江郎
　　题恵崇小景扇二首
　　恵崇桃坞鹅鸭春老不画风烟看取团团璧月中吞万里江天
　　緑鸭白鹅并戯桃花不隔苍烟乌去自颦孤影断魂春水连天
　　风雨不止而夹岸黄花盛开偶成六言
　　风雨放船不恶淮南九月未霜一色黄花十里后身犹作柴桑
　　过寳晋斋赠元晖【并叙】
　　米元晖寳晋斋昔南宫之所逰息也髙梧丛竹林樾禽哢发人幽意而异书古图左右栖列予毎造元晖必清言移晷元晖读书业文戯弄翰墨至其妙处不减王右军云
　　窥径紫苔娬丽入门黄巻纵横欲知个里妙处时遣鸧鹒一鸣
　　题米元晖临北苑山水
　　平生胸中丘壑天公乞与覊臣要遣毛锥举似此事儿辈不嗔
　　寄介然二首
　　生事石田茅屋世家青金銮崇福畧无王事自惭也费县官
　　昨者偶持汉节白头未识乌蛮饱饭癯然摩腹笑聴船鼔过湾
　　又寄介然
　　寄声吾党阿介米贱惟有淮南更无一语不契前身定是同防
　　题吴道人庵壁间米元晖画
　　阿晖戯拈秃笔便与北苑争雄幻出防舆丘壑仍现一沤影中
　　七言絶句
　　自太和冲雪归而旅鴈数鸣据鞍偶作书赠令权元凯
　　休论駞背锦糢糊且试腰间金仆姑边头可是怜侬辈忽作徐熙雪鴈图
　　太和道中和頥字韵
　　茏葱峭蒨朝日微时出竒诡解我頥已听胡笳有韵曲更行摩诘无声诗
　　太和道中雪作因与诸友下马索酒快饮率尔成诗
　　兴来下马索酒觞雪打战袍殊未央有底须寻戴安道端怜吴语贺知章
　　古殿珠
　　塞上归来两鬓蓬饱知边马依北风从他垂棘连城璧乞我僧伽古殿红
　　简吉老
　　盱眙水落秋鴈囬都梁霜薄梅花开极知文不浪与踽踽故作侯芭来
　　简友人
　　江头洲渚晩阳斜宿鴈已复取圆沙老子尚堪巾屦在慿君着意问梅花
　　溪水绕屋初鳞鳞溪邉桃花正迎人桃花迎人可复奈幽事如许难具陈
　　江山端无适俗韵曵屐出门忘负疴林花工办作红雨其奈一年春老何
　　从来老子兴不浅未怕霜鬓浑欲斑安得希有大勇健尽寻南徐江上山
　　简张子伟
　　轩轩秃髪谷城孙有底天寒不出门肯説今年闲贵贱只将丘壑共人论
　　戯简狄周臣
　　帘卷秋风烛影红少年公子倒金钟艳歌声入流云去肯问西隣有病翁
　　简承天琛老
　　攀縁梦境欲何为身相从渠现五衰任运腾腾只麽过休论跛蹶与痿羸
　　还山阳简相之并示炯
　　今年雪花大如许已作淮南万防梅北湖头白得饱饭故为淮南风月来
　　岸花
　　岸花着雨晚鲜鲜老眼怕开真自怜树底鸣鸠来说法防人意处有因縁
　　余自离荆渚遍身生疮了无佳思至金陵舍舟登陆之朱方道防钟山
　　三年窜逐去荆州岂料重为此寺逰钟鼓山林浑好在独惊老子雪防头
　　题州黄鹤台
　　九载星星复种种投荒不死趋大梁西州华屋那可见黄鹤台南堪断肠
　　汴岸紫花丛生状如香间出黄菊于其侧
　　霜着船头八月凉故教寒蝶韵幽芳传语西州华屋处端须戯取阿
　　元日
　　秃雪盈巾面欲黧三间茅屋傍淮湄北湖不道无炊米也向衡门贴画鸡
　　少冯得蕙二本分一见供
　　春尽盱眙天水昏一年幽事要人论阿冯端起北湖想故遣九荂来晤言
　　次韵道辅丈荆州吟四首
　　楚橘秋髙千树黄赤湖城畔晚烟长风尘满地麒麟老血汗无因污锦缰
　　故人髙枕闭柴荆应恨平生谩一经下榻毎怜挥白羽挽溪仍喜得红菱
　　田园嵗晚欲榛芜短褐苍顔与世踈华屋徒惊栖万巻伤心投老已捐书
　　散髪南风书曲肱衰疲真自笑无能剧谈稍负茅檐月强赋荆州学少陵
　　王持中读余近诗防以五絶因次其韵
　　秃髪敢言文字工半生端在覉旅中君诗底物似妙丽堕蘂起舞春蒙蒙
　　羇臣未觉诗无敌老境谁言思不羣自有阿持提律令且防山衲度江云
　　我句如许一生过君诗政应万人传但言寒温置余语可是从来子敬贤
　　摩挲饱腹防飞鸿脱屐海门篷底风君方着足登饭颗嗟我老矣无由同
　　一钱无有但觅句百事不闻知读书投荒归来老将死要聴孤猿聊荷锄
　　次公巻韵
　　故人已去逐飞蓬醉墨新辞手自封欲识暮年魂断防从今不忍聴霜钟
　　山道中
　　乆着南冠殊未痴长淮水暖鲚鱼肥更无一防蔫红在只有杨花作阵飞
　　髙邮阻风
　　磊磊长蒲穿巨鱼蠏如臂米如珠端怜不死与饱饭一噫真成戯老夫
　　至南京道中尚有莺声
　　投老长亭更短亭翩翩楚柂正关情黄鹂要是知人意犹作他时求友声
　　题鳯林园图寄曾公巻
　　老分符竹髪踈踈手把南徐一纸书端恨相望隔函谷故应时展鳯林图
　　闻莺
　　长堤一千一百里榆荚杨花照眼明十载投荒真作梦却慿乌几聴莺鸣
　　次子方题防春图韵
　　付与春风不复言个中端有玉妃魂慿君细説枭卢事暂借生香到酒盆
　　得友人诗因寄之
　　鸟语茅檐午梦囬柴荆寂寂掩苍苔落红万防春江緑归鴈空传秀句来
　　将至宋先寄相之二首
　　树底树头无落英晴鸠得得唤晚晴玉芽方入小分盏故有鸧鹒来一鸣
　　清洛日日换好懐飞英又掠防影来説似同行木上坐眼中阿相安在哉
　　寄公巻
　　荻花枫叶秋江晩底事扁舟不肯留浊酒共沽清夜月空余小字落沧洲
　　过宋呈曽公冕
　　团栾枣熟官焙竒浇我清秋鴈鹜池絶闻人説宋城令真是南丰仆射儿
　　呈陈尚志
　　嵗月怱怱催白髪风尘漠漠敝青衫早晚扁舟逐孤鴈一江秋色挂吴帆
　　李氏园诗
　　池面轻风巻碧罗残英寂寂委防波暗香又逐落英去奈此踈云淡月何
　　今朝
　　今朝天气撩老夫红杏一枝那可孤端湏羯鼓与判断世上乆觉无花奴
　　谢曹公善酒
　　归来脱防但苍华一叚风流属外家犹有故时从事在银钩仍落小流沙
　　二月二十九日作
　　屋头澜翻闻布谷惊怪儿童问饧粥争向衡门挿栁条要遣老子知炊熟
　　二月三十日作
　　鹁鸪端复唤雨来韵此朱朱兼白白试问防梁余几钱今朝且作官寒食
　　晚饭山
　　半生藜糁只麽过铁作脊梁真自强偶烦衲子分斋鉢惭愧山春笋长
　　四月十五日饭于因胜
　　老子端有衲子縁独喜时时聴三下莫向诸方説乆防白头且结淮南夏
　　偶懐普照经寮附火寄夷白老
　　北湖头白懒觅官只办诸方寻衲子要拥经寮一丈炉烦渠好作来苏水
　　贾动之盍簮堂红梅欲发作此问讯
　　江南风雨余几信有底淮南春事迟慿君料理玉妃面快作酒红生晕时
　　探梅
　　梅花元不怕春寒想见垂垂雪作团藤枝芒屩犹堪在试为吾人料理防
　　郁李甚开其花如雪以珍瓶贮之
　　玉妃春行不落莫授馆独有青玻璃是身未办堕杂染髙自标致真希竒
　　归途口占
　　九年脚不踏梁宋踽踽归来成腼顔秃髪覉臣端饱在淮南天遣米如山
　　圃田道中牧马
　　不复硉兀如堵墙索河水甘殊未央天工作意与一饱端是今年春草长
　　流光亭
　　畴昔九死干典刑谁言复过流光亭闗河向人两鬓老敢与杨栁论青青
　　题刘常梅
　　生憎长红涴浅白只有疎影连暗香慿君且置风月事一笑姑为时世妆
　　戯嘲壁上画轴
　　寒林淡墨人争防对面竒峯孰防心可是世人唯识假只縁清景少人寻
　　赋魏相之所花光老小景
　　湖北湖南天水寛道人付此一毫端魏郎得之不自供要遗西山老眼防
　　又画甞醋翁
　　石先戯作忍酸相未信从来甞醋难头毛鬅鬙面白皱老夫笑作婴儿看
　　又再至山阳作
　　楚州白菘大于臂天乞吾曹作好春北湖食来如食肉塔里僧伽不笑人
　　清谷水煎茶
　　快烧铜鼎欹胡牀邉头初试蟹眼汤竟陵谷帘定少味唤取阿羽来説甞
　　兰臯煎茶
　　掠水纎纎紫燕斜聊慿乌几竚幽花今年未识云腴面且拨去年官焙芽
　　寄夷白坦然二首
　　夷白不应忘北湖住持事繁无近书北湖头白更馋相何日从之聴木鱼
　　北湖饭饱初不知惟见从来方朶頥天公大似撩我軰不遣细和防州诗
　　奉圣念老得法于大通禅师游行十年归以其法接引晋人北湖见而喜之赠一絶句
　　从教白浪长浮天脚跟饱踏吴江船晋人初不知祖令拍手施与龙山禅
　　简航禅师
　　纵横古帙散防牀卧对踈帘巻夕阳春去残花已无迹姢娟新緑上筼筜
　　右恪画醉僧
　　倒街卧路谁复嗔粥鱼斋皷强唤人莫疑只今五斗醉要防从来三昧身
　　夷白
　　夷白诸法只麽防不作竒竒并怪怪人来施与僧伽禅事到付之弥勒袋
　　又偶作寄夷白老
　　去年腊雪一尺围着处梅花如许肥道人定复有幻法莫遣都梁万防飞
　　坐睡
　　白灰如雪麒麟红一老已打斋时钟衲子末来且坐睡蒲团与我作新冬
　　舟行坐睡
　　撩天鼻孔蟠雷车世间诸法种种坏饱防饭后蒲团禅北湖端为第一代
　　絶句二首
　　华馆相望接使星长淮南北已休兵便须买酒催行乐更覔何时是太平
　　满船买了洞庭柑雪色新裁白苎衫唤得吴姬同一醉春风相送过江南
　　诗余
　　秦楼月【送别】
　　怅离阕淮南三度梅花发梅花发片帆西去落英如雪新秦古塞人华髪一樽别酒君聴説君聴説边笳征
　　鴈陇云沙月
　　江楼令【晚眺】
　　凭栏试觅红楼句聴考考城头暮鼔数骑翩翩度孤戍尽雕弓白羽　平生政被儒冠误待闲防将军射虎朱槛潇潇过防雨送斜阳西去
　　虞美人【对菊】
　　真香秀色盈盈女一笑重阳雨不应解怯晚丛寒眼底轻罗小扇且团团　吴云楚雁浑依旧更把金英嗅鲜鲜未恨出闺迟自许平生孤韵与秋期
　　前调【送晁适道】
　　夜寒闲倚西楼月消尽江南雪东风明日木兰舡想见阳关声彻鴈连天　斜斜洲渚溶溶水端负青春醉平安小字几时囬空有暗香踈影陇头梅
　　前调【泛舟东下】
　　从来强作逰秦计只有貂裘敝休论范叔十年寒防取星星种种坐儒冠　江湖旧日渔竿手初把黄花酒且慿洛水送归船想见淮南秋尽水如天
　　前调【寄济川】
　　乌皮白防西窻暖种种霜毛短小春何处有梅花想见水邉篱落数枝斜　殊方他日登楼句好在孤吟处五年落醉魂中试覔酒垆陈迹问黄公
　　减字木兰花【寄田不伐】
　　星星素髪只有鸣笳楼上发防舞胡姬待得平安探骑归　故人渐老只与虎头论黒妙懐抱难开快遣披云一笑来
　　梅花未彻付与团团沙塞月端欲捐书去乞君王丈二殳　貂裘锦防盘马不甘青鬓老底事偏衣细草平沙防打围
　　河西春晚独有栁条来入眼塞水斜斜不道欺寒红杏花　边笳初发与唤团团孤塞月鴈响连天谁倚城头百尺栏
　　前调【寄真宁】
　　团团璧月今夜广寒真秀发何处吹笙催得清霜满鳯城　淮南好梦镜里星星还种种犹记银床曾为凉州唤玉觞
　　淮天不断防缀南云秋几雁白露沾衣始是银屏梦觉时　别离懐抱消得镜中青鬓老小字能无频寄长安一纸书
　　斑斑小雨初入髙梧黄叶暮又是重阳昨夜西风作许凉　鲜鲜丛菊只解雕人霜鬓緑试傍清樽分付幽香与断魂
　　前调【简天牖】
　　九年离别梦里相逢端怕説携手河梁鴈噭淮天如许长　驴鱼正美白髪季鹰聊啓齿后夜江干与把梅花子细防
　　前调【贻亢之】
　　淮山清夜镜面平铺纎月挂端是生还同倚西风十二栏　休论往事投老相逢真梦寐两鬓踈踈好在松江一尺鲈
　　满庭芳【立春】
　　声促铜壶灰飞玉琯梦惊偷换年华江南芳信踈影月横斜又喜椒觞到手寳胜里仍剪金花钗头燕妆台防粉梅额故相夸　隼旟人未老东风嫋嫋已傍髙牙渐园林月永叠鼔凝笳小字新传秀句歌扇底深把流霞聊行乐它时画省归近紫皇家
　　前调【九日】
　　玉垒尊罍清秋关塞政宜催唤香醪凉风吹防横槊试登髙想见征西旧事龙山防宾主俱豪求羣鴈凉生画角红叶聚亭臯　南州应好在长关梦眼天际云涛有一簮黄菊两鬓霜毛快把金荷共倒凝望久只遣魂销君须听新翻宴乐余韵响檀槽
　　木兰花慢【雷峡道中作】
　　尽晴春自老乍翠巘出清流望杳杳飞旌翩翩戍骑初过邉头幽花尚欹短岸渐鸣禽唤友绕行辀端有雕戈锦领竟驰騕褭骅骝　凝眸鴈入长天羌管罢陇云愁共解鞍临水雷惊电散雪溅霜浮玉觞正风味好对幽香堕蕊且消忧莫以纶巾羽扇便防緑浦沧洲
　　醉落魄【梅花】
　　梅花似雪赏花记得同欢悦更防犹自贪攀折不怯春寒须要得明月　如今月上花争发踈枝冷蘂对离缺人心只道花争别不道人心不似旧时节
　　前调【又赏残梅】
　　梅花褪雪赏心莫使慵欢悦大家且恁同攀折余蘂残英偏称淡笼月　当初相见花初发如今花谢人离缺一年又比一年别惟有花枝只似旧时节
　　踏莎行【晚春】
　　一片花飞青春已减可堪南陌红千防生憎杨栁要藏鸦东风只遣横笳怨　防定新巢初怜语燕逰丝正把残英罥酒樽也防不相违风光本自同流转
　　鹧鸪天【曽丞相诞日】
　　永裕英雄际防时垂天鲲翼逐云飞退朝日上青花道催直霜零赤鴈池　鸣汉履侍唐眉渭川莘野晚追随归来仍对金銮老三峡词源气未衰
　　作赋丁年厌兎园紫薇深锁九重闗花墩屡赐清闲燕文石难忘咫尺顔　烟外屐水邉山纶巾羽扇五湖间自怜季子貂裘敝来与机云相对闲
　　衮绣三朝社稷臣旧调元鼎斡洪钧垂绅屡转龙墀日接膝潜回黼座春　金凿落玉麒麟凤鸣良月庆佳辰巨鼇行听扃华禁又起商周梦卜人
　　雨中花【咏扬州梅】
　　梦破淮南春信渐入江梅暗香初发乞与横斜疎影为怜清絶梁苑相如平生有赋未甘华发便广寒争遣昭华惊怨讵妨轻折　扬州二十四桥歌吹不道画楼声歇生怕有江边一树要堆轻雪去去苦无欢事凌波空有纎韈恨无好语何郎风味定教谁説
　　红楼慢【赠太守杨太尉】
　　声慴燕然势压横山镇西名重榆塞千霄百雉朱栏下极目长河如帯玉垒凉生过雨帘巻晴岚凝黛有城头钟鼓连云殷春雷天外　长啸畴昔驰边骑聴陇底鸣笳风搴双斾霜髯飞将曽百战欲掳名王朝帝锦帯吴钩未解谁识凭栏深意空沙塲牧马萧萧晚无际
　　声声慢【鳯林园词】
　　林塘朱夏雨过斑斑緑苔绕地初遍叶底雏莺犹记日斜春晚芙渠靓妆红粉闲旁髙荷闲倚歌扇轻风起縠纹滟滟翠生波面　可是追凉月下清坐乆防云屡遮星汉露湿纶巾遥望玉清台殿白头共论胜事要湏偿五湖深愿南枝好有南飞乌鹊绕枝低转
　　水龙吟【秋兴】
　　秋生泽国无邉落木又作萧萧下澄江过雨凉飚吹面黄花初把苍鬓覊孤粗营鸡黍浊醪催贳对斜斜露脚寒香正好幽人去空惊咤　头上纶巾醉堕要欹眠水云萦舍牵衣儿女归来欢笑仍邀同社月底蓬门一株江树悲虫鸣夜把茱茰细防牛山底事强成沾洒












　　钦定四库全书
　　北湖集巻五　　　　　　宋　吴则礼　撰表
　　谢赐茶并竹丝方奁表
　　珍奁颁于内府御焙分于上方拜赐虽隆揣躬知愧中谢伏念臣受姿至下于事甚踈殚竭疲驽曽防劳勚遭逄盛际动必记怜顾为何人有此荣事兹盖伏遇皇帝陛下扩大君之徳矜小吏之忠泽贵下流臣惟器使光耀老境敢忘眷奬之恩薫沐枯肠更誓捐躯之报
　　虢州谢上表
　　宠以皇华比尝叨于持节擢从琳馆今复玷于剖符敢意谫能有此荣事中谢伏念臣动惟颠踣是谓覉穷合受支之三钟仅有鼯防之五技零丁只影贪恋圣时未甘问舍而求田辄与承流而宣化孰云恩渥逮此惷防顾恵恤至于不赀岂梦寐之所敢觊此盖伏遇皇帝陛下允以神武出应帝王见素无为已坐消于兵革清心寡欲实昭显于祖宗惟大契于天心盖悉由于道妙作则垂宪离类轶伦靡有一夫之向隅独闻四夷之面内厥迈古昔方垂衣裳臣敢不防奉诏条誓殚驽钝使之自正师爱民之盖公去其败羣如牧羊之卜式
　　序
　　神福山李长者像序
　　元祐四年五月河东经畧司准备差使潘璟温叟以职事之忻州遂逰五台山拜文殊像于真容院其所覩光气质相瑰怪竒诡悉人耳目所未闻见者温叟固已志之矣防经畧使知太原府事南丰曾公移守常山僚佐送别者共六人出夀阳县县西南行三十五里有山曰神福山之阳有寺曰昭化世谓唐有大士姓李氏号长者隠居学道于此实开元十七年也后之人相与崇大长者之故栖建为道场长者甞着华严合论四十巻又着决疑四巻所以援坠防溺排妄释惑者其功大矣曽公于是以六月十九日率六人者徃谒之其光气质相瑰怪竒诡人有所覩而温叟以谓己所见者如五台山而加异焉始长者怳然若有气射两耳所出复逆折而上旋为圆光又于楹间有气如虹霓有光如车轮五彩杂错殆不可述至于常以大明真智破昏觉愚凡有纪于释氏之书而读之使人初则悸惧疑骇终则忻悦敬慕愿一见焉而不可得者其伟质异状亦往往出乎目前岂以谓沦败之俗颠倒迷谬欲啓悟而拯接之乎不然何其骇动人之视聴如此也且天地日月星辰及夫山川草木龙蛇鸟兽九窍百骸小之一毛大之八极茍具夫貌像声色者无物而非幻则其光气质相所以彰示变化而无穷奚复不然虽然圣人之化天下其运用纵横出入初疑不与道合而卒归于正者意在于诱戒惧以警发万物故也噫吾闻佛法以治心修性脱尘垢跨生防超转徙为本傥不知此而独曰得见其光气质相斯足矣彼没世穷年徒为迷妄之士可不大哀乎温叟既已获见于五台山今又获见于此此人知其为有道者盖温叟以医活人之死莫知其几何其于佛又非欲见其光气质相而所谓治心修性固已知其説矣其有道也宜哉六人者通判太原府事张损益之签书河东节度判官防公事钱景山伯瞻主管河东经畧司机宜文字邵壎伯友经畧司干当公事李毅师载编排经畧司文字李乘徳载洎温叟也后十有二日前军器监主簿吴则礼序
　　记
　　燕居堂记
　　孟津天下之雄处嵩髙少室障其南太行蔽其北而大河注其中【按书禹贡导河积石又东至于孟津蔡注曰孟津在河内郡河阳县所谓注其中者应以大河为正若太湖即震泽也在扬州之域与孟津逺不相涉原本大河误作太湖今改正】由古以来提兵革防形势者所力争而必取也故今之守是邦者皆公卿将相侍从之臣地重势隆鲜与之抗州防事之北有堂曰燕居实丞相郑国富公弼所建至龙图阁直学士陈公安石始大而新之虚明爽彻不陋不侈夫所谓公卿将相侍从之臣其盛徳大业隆名伟誉既已被乎万物闻乎四海矣出或建麾旄握符节而缓御聴决之余宜有以欵其宾客休其暇日则斯堂之作岂茍然也哉虽然燕息于是堂者将寓意于诗书穷探博阅益大其所畜着为文辞以警动世俗而传之于无穷耶将思泽其民而殚精竭虑求所以锄奸革之道以敦厚其风俗辑和其里闾而措之于安乐之地耶将冨溢贵极志怠力疲以修心治性而欲返乎淡泊之域耶三者有二于是则可谓称其公卿将相侍从之臣者茍将骄轩冕之荣矜宠禄之厚放旷自佚粉白黛緑者吹竹弹丝鼓金击玉忘人之忧穷己之乐顾将曷以仰副所属俯厌所期者哉时龙图学士曽公布来为此州公道徳文章为世所慕政治所加上下寜悦而设施于此者特其绪余土苴曷足以观公之大因获登斯堂望公之舄履饱公之謦欬因持兹説以进公应之曰然遂书于石镵之置诸壁间元祐五年五月九日兴国吴则礼记
　　跋
　　六一居士集防
　　欧阳文忠公卒其家集其遗文为若干巻余不以鄙陋自愧辄书其后曰窃甞论所谓文者有曰叙事有曰述志有曰析理有曰阐道叙事之文难于反覆而不乱述志之文难于驰骋而不乏析理之文难于雄辨而委曲阐道之文难于髙妙而深逺由三代以来俊雄豪杰之士以论著为己任者近或百年逺或数百年廼始有一人者出呜呼亦可谓寡矣然工于叙事者或屈于析理长于述志者或昧其阐道又况六艺堙灭乎絶学百氏兴起乎衰世仁义蔽于诡辞道徳毁于邪説悉挟私见以惑世制异行以污俗其有志于分别是非黒白以明先王之意者盖无几也公出东南持髙文取科第能自防起以追于古而不溺于习俗之卑卒以翰墨为天下宗所谓反覆而不乱驰骋而不乏雄辩而委曲髙妙而深逺者殆兼有之摈诡辞斥邪説破私见排异行真六经之羽翼万世之凖绳也后之有笃志力学欲自立于不朽者盖将忻慕于斯焉则公之文岂若世之组绣雕琢务为竒巧娬丽以相夸尚者哉公之直道正行忠言嘉谟所以辅佐天子而纪纲朝廷已着于志公之者此不着年月日兴国吴则礼谨书
　　书大般若经抄序后
　　南丰曽公以其所着大般若经抄序示则礼曰吾顷以疾病遂超然有委世遗俗之意既而读所谓大般若经由是知至理妙道无所不在凡托形于天地之间者靡不具足盖不委乎世而其理已得不遗乎俗而其道已造彼逺存乎八荒之外六合之表近隠于宻防晦昧之间凡使吾离正而即邪舍真而趋幻者其情并露而不可逃出与之接也虽万变俱至而良心善性湛然不惑公可谓髙明敏慧能自防于溷浊者序云知所先后则本末皆得是又非寡闻浅识者所可窥测噫甞闻假舆马者非利足也而致千里假舟檝者非能水也而絶江河及其千里已致江河已絶则舆马舟檝实无所事以公自强其所蕴蓄方且日益大进将见其捐先后弃本末不猖狂妄行而黙契于道故所谓大般若经岂有异于舆马舟檝乎此则礼所以忻慕叹息而不已也元祐辛未闰月吴则礼题
　　米老山水铭防
　　训也浩也仝也成也虽能事毕矣而未离乎轨度惟米元章脱弃笔墨独参妙处
　　北湖草虫图防
　　旧传盱眙盛氏藏郭元芳画草虫王公拱辰为之序周越书世以为竒妙政和丙申予舟过泗上始获见之王公序固详尽而越书不着姓名其作字与予平日所见越楷法小异元芳画渲染固尽善然设色太细甚者失真而生意不足笔墨不到古人郑姓端修盱眙人作草虫捉笔不羣自其少时已见竒于名公钜人而遗墨满箧往往为好事者取去予因使之改其旧辙用江南法作草虫图合七十种发奁生动落墨着色简逺髙古骎骎与徐氏父子抗衡殆神品矣端修年寖髙须髪尽白一日病死若此画可复得哉噫今人贵逺而忽近实其膏盲予因名之为北湖草虫图云九月晦日北湖居士书
　　铭
　　泸砚铭【并序】
　　李明仲以泸砚为供泸砚见于唐谱而世无复见石色青紫其体坚宻而数过辄得墨如他砚百十过实可以奴视下嵓明仲言泸工云是石必为玉盖已斑斑可见今居深渊中不复可取真天下之寳砚也铭曰
　　维天西南江绕铜柱坚致而泽中有滟滪天遣北湖韵此韵语北湖无心臧否今古
　　小景平逺铭【并序】
　　曹申甫作平逺窠石逺过时軰且甞自以诗题其小景云平生丘壑意淡墨写江南真韵胜不凡者北湖居士防之以铭
　　五鼎吾知其不能荣五斗吾知其莫能辱而一丘一壑天所以韵其胷中者顾以遗世而超俗
　　陈少举砚铭
　　谓为方也而有不方者谓为圆也而有不圆者得非能方能圆而独得其天者乎
　　賛
　　防戯斋賛【并序】
　　泗洲普照僧可崇师家世业文而崇独超空寂脱儒衣冠着衲子服盖遂以顶门眼入游戯三昧因名其所居室曰防戯北湖居士闻而欢喜为作賛曰
　　阿崇饱防不落第二黄面老师亦説防戱维此防戱言语三昧或几而禅头头不防粥鼓未鸣弥勒鼾鼻防戯门风三尺如意
　　仁老小景賛
　　頴怪谲山住水流顶门一窍属汝幪头
　　怪石铜盆是为净供聊与毛锥説梦中梦
　　李汉臣传神賛
　　少也业文真若射虎其发不疑中石饮羽晚吾正宗得顶门眼宴坐兀然蒲团禅板
　　颂
　　南岳十八罗汉颂【并序】
　　南岳方广僧法太以大阿罗阁縁事抵朱方得江南画尊者像十八笔法髙古是为希有太见喜甚且云归当结庵终事毕身以为师友北湖居士曰噫嘻异哉是大竒胜子以如是因获如是果真不可思议者为之序而颂之太字希先具眼目知儒学以韵语行丛林中
　　第一賔度罗跋啰堕尊者脱屣持拂垂左手趺座使者捧书而献嗒焉瞬以受之颂曰
　　百千三昧了了不疑我知此义落未瞬时佛子有来云何无受曷可盖藏如日正昼
　　第二迦诺迦代蹉尊者侧坐据方榻倒拂直视夜义捉拄杖立其后若有所睨者颂曰
　　视焉者目惟目非心执焉者手惟手非意彼翼而角持我上座一睨靡差汝义不堕
　　第三迦诺迦跋梨随闇尊者捉锡持拂蹑云气絶海波凌空而逝颂曰
　　孰为太空观吾锡杖孰为大海视吾拂子彼金毛姿作野狐相是正法轮咄汝勿谤
　　第四苏频陀尊者右手据膝左手捉如意正坐雨花纷然若将入定者颂曰
　　兀然将定非语非黙法门大千如意三尺班班空花是眼中翳安用草绳牯牛无鼻
　　第五诺矩罗尊者脱一足左手结印依蒲团侧坐覆鉢已置杖并笠子悬之傍设盆水石上颂曰
　　癯然耋耄丑拙可憎置杖覆鉢作行脚僧盆水姑置一滴有余讵复揑怪要吞五湖
　　第六防陁罗尊者据盘石依丛竹正坐左手持拂有白鹿跪于前置右手膝上弹指示之颂曰
　　絶学罢防薾然枯寂大事初无寄此盘石悯彼长跪以指为舌吾固谆谆与汝説法
　　第七迦理迦尊者袒右臂収一足据槁正坐傍挂锡杖巾鉢笠子雉鸡啣花来献颂曰
　　正坐槁木偏袒右臂孰为凡情亦无义谛彼美啣花是为浄供巾鉢髙悬寂然不动
　　第八代闇罗弗多尊者左手据膝右手持数珠诵呪俊耳神目而侧顾毅然颂曰
　　据寻尺地等大千刹昼夜不停惟一百八面目侧顾示师子威了无言音霹雳电雷
　　第九戒博迦尊者欹坐据石海棠方华夜义角而翼者捧茶以献颂曰
　　石维不摩华则有灭此义一如初无同别汝供吾受大用现前啓颡注目孰匪防禅
　　第十半托迦尊者据岩石侧坐直光上属将启梵夹诵之鬼奴佩劒合掌扵前若问讯者颂曰
　　受持读诵随顺世縁初无作相直光属天鬼奴问讯归正舍邪断此六根汝自镆鎁
　　第十一罗怙罗尊者俛首谛视置肘膝上思致防妙有不可名者颂曰
　　匪独遣形固已絶意佛子谛观如是如是愉然不知讵可摩捋谓为死蛇其活泼泼
　　第十二那伽犀那尊者袒臂持拂据石偏坐丛葩烂然虎啣花以供颂曰
　　彼虽眈眈我则如如匪以毒来无怒汝须吾有法门为尔举似山石林花谁非佛事
　　第十三因掲陁尊者袒臂趺坐云气自波浪中出毒龙盘挐其上尊者右手结印以水噀之颂曰
　　众生懐毒初自不治慈悯摄受维天人师有大弟子继出防持调御汝軰如佛在时
　　第十四伐那婆斯尊者左手捉拄杖右手持拂子触雪方渉而引胫前顾颂曰
　　佛子耄矣观此面颅槁项长颈兀如饥鳬触雪而渉劫火可当彼上人者铁作脊梁
　　第十五阿氏多尊者夜义飞空捧珠来献尊者竖一膝倚石侧坐举手垂拂受之颂曰
　　有彼飞空来献寳珠六种震动是事了无瞿昙灭后维阿罗汉佛法大行不复间断
　　第十六注茶半托迦尊者观水嘿坐以拄杖倚肩置鉢浄瓶笠子于其侧颂曰
　　吾观水流虽急而住佛子云何念念非故坐禅入定耄矣不能四千八万笠子浄缾
　　第十七庆友尊者袖左手右手持拂使者致敬于前取书通之颂曰
　　别传一路有悟无闻袖手持拂是大法门维尔横目头头迷忘运我慈悲乃现此相
　　第十八賔头卢尊者童子手经以疑来问尊者摘而谕之鬼奴操梃侧立啓颡谛听目不暂舍颂曰
　　彼垂髫者有防义谛问焉告焉匪一匪二咄尔鬼奴毒火炽然茍悟无闻全体现前
　　祭文
　　祭郑以寛文
　　鸣呼天乎谓天不言所出者理善人之生为天地纪善人遽亡天一何恃或者谓治世天道昭明乱世天地反覆是固然耶是不然耶贤哉郑君耿介独清凛乎操节长松坚氷上师圣贤抱守遗经视黄金不富驷盖无荣世有何物足以动子直不能与世俛仰随时重轻胡为造物所厄耶贤哉郑君吾党之师曩甞一相见令人愧厉数日今其已矣谁为余益此余所以伤心刺骨盖与君心交而神契非徒恻恻已噫是果命之然耶世之名一善者近亦往往沦谢自哭君之后复哭二三友矣呜呼天乎天胡然哉匪言之长以宣我哀














