　　钦定四库全书　　　　　集部六
　　古防文集　　　　　　　别集类五【明】
　　提要
　　【臣】等谨案古防文集十一巻附録一巻明李时勉撰时勉本名懋以字行安福人永乐甲申进士官至国子监祭酒卒諡文毅成化中改諡宗文事迹具明史本传时勉学术刚正初以三殿灾条上时务忤成祖继以奏上六事忤仁宗终以不附王振为所搆防前后濒死者三而劲直之节始终如一其在国学以道义砥砺诸生人才蔚起与南京祭酒陈敬宗号南陈北李而时尤为人望所归明以来司成均者莫能先也至其为文则平易通达不露圭角多蔼然仁义之言岂非以躬行实践所养者醇故与讲学之家骄心盛气以大言刼伏者异欤其所著作以当代重其为人脱稿多为人持去故所存者无多此集乃成化中其门人戴难所编其孙长乐知县颙所刋并以墓志传赞之类附録于末焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀










　　钦定四库全书
　　古廉文集巻一
　　明　李时勉　撰
　　赋
　　北京赋
　　维皇明之受天命也我太祖皇帝首役义师以平暴乱豪杰景从声震江汉削除僭窃拯民涂炭定鼎金陵抚绥万邦乃睠兹土实雄朔方放成周之卜洛欲并建而未遑逮我皇上继明重光握干御极一遵旧章仁声洋溢乎遐迩恩泽汪濊于八荒既致洽于太平遵皇衢以省方仰先志之未遂度宏规以作京羌经营之伊始徧诸夏其欢腾曰惟北都在冀之域右挟大行左据碣石背叠险兮重关面平原兮广泽崇恒岳其巍巍镇医闾而奕奕冠九门之形胜实为天府之国是以轩辕邑之以分州唐尧阶之以为帝扩神化以宜民大勲业之光被郁王气之所钟于今兹而有待也于是仰瞻析木俯测地灵筮兆吉天人叶应神只献珍而山石自出河岳効灵而神木自行民子来兮相续期不日而功成尔乃悬水树臬识景表营方位既正高下既平羣力毕举百工并兴建不拔之丕址拓万雉之金城引天泉于西阜环汤池而镜清九衢百防之通达连甍防宇之纵横顾壮丽其若此非燕逸而娯情盖所以强榦而弱枝居重以御轻展皇仪而朝诸侯遵先轨而布仁政者也若乃四郊砥平皇道正直视万国之环拱适居中而建极其南则万流宗海平林蔽天揽邯郸钜鹿之广衍驰平畴沃野之绵延溏淤恒卫径其墅濡滋涞漆汇其前界以大陆广阿之宏壤阨以大茂井陉之连山包络赵魏襟带齐鲁膏腴之地绵亘三千余里而极于黄河伊颍之川其水陆之所产卓荦繁盛盖莫得而记焉其北则叠嶂峗层峦蔽亏长城矗乎云表百泉涌乎山隈壮天关而设险守一夫而莫开伟左盘而右顾宛凤舞而龙飞实旁礴而郁积粤拥卫于邦畿包狼山上谷之阻据狐野独石之危掩祖山木叶之离立连白登紫塞之逶迤控遐荒而极乎洮河之北镇朔漠而逾乎瀚海之湄莫不倾心向化畏威懐徳相率而来归其东则潞河通漕控引江淮肥如滦涞灌注萦回连峯片石之隘首阳崆峒之厓玉田白璧神仙琼台超无终而越金山跨辽沈而逾鸭緑至于旸谷日出之涯固已遐哉邈乎而莫不在乎绥怀环以大海众水所归洪涛巨浪汹涌崔嵬盖不知其几千万里而蛮商畨舶帆樯隐天不絶而往来又有蓬瀛方壶凤麟聚窟十洲三岛灵异非一流精之阙琼华之室墉城岧嶤金台崒嵂紫翠丹青景云爥日灵圄偓佺安期羡门之伦相与从游乎其间出入隐见而慌惚瞻帝京其伊迩庶可见其骖鸾驾鹤之髣髴其西则崇山郁翠高挹泰岱北接居庸南首河内奇峯拥关龙门阻隘玉泉垂虹青烟浮黛上嶻兮倚空下蟠据而际海其麓则有浑河汤汤西湖泱泱盐沟琉璃桑干广阳雪波泛涌灏溔汪洋一防千里防流帝乡又有上林禁苑种植畜牧连郊逾畿縁丘弥谷泽潴川汇若大湖瀛海渺弥而相属其中则有奇花珍果喜树甘木禽兽鱼鼈丰殖繁育飑飑籍籍不可得而尽録固可因农隙而校田猎选车徒以讲武事乃遵国风稽王制诏期门简将帅乘玉辂拥翠盖出天关而雷轰轹芳郊而云防非所以扬兵示武娱乐骋意盖将取不姙而除苗害狩无择而顺杀气谨大易之用于三驱之时验驺虞之仁于一发之际水衡虞人之容与武夫壮士之奋厉皆知夫仁者之为勇而以投石超距之足鄙亦何必殄夷禽兽割鲜野食而以俛仰极乐之为贵也若夫其宫室之制则损益乎黄帝合宫之宜式遵乎太祖贻谋之良居高以临下背隂而面阳奉天凌霄以磊砢谨身镇极而峥嵘华盖穹崇以造天俨特处乎中央上仿象夫天体之圆下效法夫坤德之方两观对峙以岳立五门高矗乎昊苍飞阁屼以奠乎四表琼楼嵬以立乎两旁庙社并列左右相当东崇文华重国家之大本西翊武英严斋居而存诚彤庭玉砌璧槛华廊飞檐下啄甍楹高骧辟阊阖其荡荡俨帝居兮将将玉户灿华星之炯晃璇题纳明月之煇煌寳珠焜燿于天阙金龙夭矫于虹梁藻井焕发绮窗玲珑建瓴聨络复道回冲轶霄汉以上出俯日月而荡胸五色炫映金碧晶荧浮辉扬耀霞彩云红其后则奉先之殿仁寿之宫乾清坤宁丽穹窿掖庭椒房闺闱闳通其前则郊建圆丘合祭天地山川坛壝恭肃明祀至于五军庶府之司六卿百僚之位严署宇之齐设比馆舎而并置列大明之东西割文武而制异至于京尹赤县之治所王侯贵戚之邸第辟雍成均育贤之地守羽林而掌佽飞者至九十而有四卫莫不井列而棊布各雄壮而伟丽其岩廊之上则有臯防稷契之伦元凯俊乂之辈相与赓虞廷之歌谈羲农之际罄补衮之能怀忠贞之志考礼文于大备赞声乐之大美是以朝无缺政德教渐暨薄海内外均陶至治幸其有作聿来趋事成此大功忘其劬勚人和既极休征滋至庆云瑞霭之覆于阙庭素乌之献于丹陛醴泉屡出甘露数坠麒麟驺虞之珍驯狮天马之类纷纭杂遝莫能殚记于以见天眷之益隆而圣德之纯备者也于是正月上日工既讫工爰告成于天地肆昭美于祖宗清心凝虑斋沐肃雍粢盛既洁牲牷既丰芬郁郁以旁达灵缤缤其来降锡嘉贶之穰穰介景福于帝躬将顺应于昌期趾盛美而无穷乃服衮冕御帝座开九重之深殿受万邦之朝贺内侯甸而要荒外殊方而异俗胥近悦而逺来纷鼔舞而匍匐方物溢以盈庭奓绚灿而骇瞩率蹈舞于阶墀效华封之三祝尔乃浃和防昭景铄铿鲸钟奏雅乐诏光禄以开筵合百辟而燕乐馔珍玉兮芳馨罍璚浆而斟酌聨貂蝉兮夹陛杂蛮貊之荒服莫不酣畅而饱德咸颂歌而踊跃越填城而溢郛蔼欢声而寥廓斯可以嫓太古之无为庆华胥而蹈栗陆顾皇上之谦抑视至治为未足于是降德音播嘉惠省刑罚薄赋税汰冗浊旌廉吏举贤才擢俊乂发仓廪赈贫匮尊高年而礼有德慎防御而修武备贵爵重赏以厉廉耻厚往薄来以驭防内盖欲使人知所本士知所励四方万国无一民之失所穷陬僻壤无一物之不遂举陶于春风和煦之中而乐于雍熙泰和之治此盖尧舜兢业之心文王敬止之意所以绍鸿业继先志益宏逺而有伟故不劳而甚易冠絶乎前古垂休于后世固可必圣子之与神孙益畅茂而无替小臣微陋忝职文字愿赋帝都之盛槩扬国美于万祀复为之歌曰煌煌帝都兮逾镐丰组山带河兮壮以雄天开日明兮王气所钟穹窿造天兮惟帝之宫廓氛祲兮开溟蒙镇诸夏兮宣皇风王道平平兮四方来同愿皇图之巩固厯万世兮无穷
　　白象赋
　　炎海之滨和气薰蒸山川毓秀瑶光降精祥氛瑞霭煜煜荧荧而奇兽于是生焉其色皓洁厥状瓌奇脩牙玉润柔毳霜披烛青霄而有燿莹白璧而无疵浥甘露以泽质餐沆瀣以充饥峥嵘乎宇宙掩映乎朝曦鼓舞踊跃风回电驰尔乃出林谷离嵚防游广泽憇郊陲祥烟被体白日凝辉长鸣而山谷震昻首而絮云霏濯清流于碧海敛素彩于咸池行大陆而莫蔽步皓月其谁知若乃赋性易驯任力莫敌动若岳徙止犹冰积恍雪山之峩峩讶璚岛之奕奕首不以触齿不以齰其产也固由乎天造其致也不借乎人力进退步趋必由于规矩蹈舞跪起宁劳于训饬巴蛇为之敛暴文犀为之辟易兹盖异于伊水之长洲岂独产于弗林之大食使姬旦见之应独驱于虎豹轩辕得之亦何羡乎白泽此其所以罕闻于前古而两见于今日也尔乃绵首灿烂罗络玲珑掖以羣类从以胥童顾盼炳煜步履从容辞荒服之逺徼献蓬莱之新宫岂比夫深山之麋鹿徒接迹于蒿蓬固当以麒麟而为侣庆盛世之遭逢游灵囿以自适沐膏泽于无穷
　　麒麟赋
　　惟圣德之广运兮屡感召夫祯祥粤瑞世之仁兽兮乃复见夫遐方荣光澹其辉燿兮佳气蓊其汪洋曜灵晃以下烛兮海波静而不扬邦人聚而来观兮偭徙倚而徬徨征往牒之所纪兮叶瑞应其彰彰繄含仁而怀义兮复步履之安详彼生草之不折兮矧生物之或戕不踶触以相戾兮宁羣居以为亢嗟彼毳之总总兮敢接迹而随行遭圣人之在位兮霈恩泽于穷荒仍旷世而一出兮昭皇化之无疆实中国之大瑞兮岂小国之敢当爰卜日而命使兮肃惟戒乎舟航羌侑之以方物兮于以贡夫神京离属国之僻逺兮道瀛海之沧茫神飚飒以清路兮百灵缤其在傍波灏溔而粼粼兮云飘拂其雵雵偕神龙以为侣兮挟灵以为朋鲸鲵伏浪而屏息兮鸾凤下顾而囘翔邅汗漫以径渡兮肆陆厯乎康庄犀兕纷以杂遝兮驺虞掖其蹡蹡彼熊罴羣于虎豹兮暨鹍鹏之与鸧徒飞走其谁羡兮咸错愕而相望乾坤荡而清肃兮山岳焕其焜煌逾重译之迢逓兮爰始达于帝乡望九门其既辟兮双阙灿其光芒翠华绚日以冉冉兮金茎浴露以瀼瀼冕旒俨其既临兮瑞物伟其在庭性振振以自驯兮乃不扰而不惊文灿而濯濯兮龙首挺其昻昻方引脰而一鸣兮叶律吕而谐宫商重瞳载顾于丹扆兮百辟欢动乎岩廊曰麒麟之为物兮实瑞世而匪常昔轩辕之至圣兮来苑囿而徜佯或游憩乎郊薮兮复一见于成康周诗托咏于仁厚兮传记徒载其荒唐惟我皇之仁圣兮勤宵旰而不遑治化隆于三代兮功德嫓乎羲黄既礼备而乐和兮惟端拱而垂裳此至瑞所以特见于今日兮实有征于太平顾微臣之谫谫兮幸遭逢乎圣明惟盛德之深厚兮欲称颂而未能竭菲才以为赋兮于麟趾有其光祝圣祚于悠久兮与天地而同长
　　狮子赋
　　伟西域之奇兽性猛戾而形殊匪圏束之可制岂鞿绁之能拘离中国之既逺固难得而见诸惟圣皇之御宇德无逺而不被越侏与左祍率献珍而奉防岂兹物之是遗厯重译而俱至观其钩爪防利凿齿霜洁首固蜀山之金额壮昆吾之铁绀眼晶荧苍髯煜体性禀金精之刚毛质得中央之色尾冉冉兮缀裘腹皎皎兮凝雪清风飘拂乎柔毳赤日炫曜于广臆哮吼则威声雷奋顾盼而目光电激林谷为之震动江河为之荡潏举趾迅奔则千里倐忽奋怒扬威而百兽战栗万牛失据六駮夺魄驱猫防气猰防屏迹白甝慑以奔窜元熊局而辟易捩犀兕以飞涎磔虎豹而喋血兹所以为毛羣之特而非可致以人力也昔轩辕之盛时曾一见于东巡厯亿载以逮兹幸有生之逢辰顾西极之绵邈沐膏泽于皇仁雄姿弭其如扰猛气婉以自驯固将逺揽驺虞接迹祥麟游乎灵囿之内违夫寂寞之滨安能踡局于哈烈之地与岁月以因循尔乃慿祥云驾雕阑涉流沙逾玉关倚天路而蹀足望都城以怡顔金门晓兮洞开龙驾俨以临轩与方物而并进伏丹墀以盘桓珍禽奇兽固非圣人之所重而向风慕义乃逺人之所先亦惟我皇上有怀逺为近之德居重驭轻之权故四逺咸服中国奠安仁恩溥洽而兹兽自致乎苑囿之间是盖同符于越裳之贡雉而实盛德至治之应岂徒夸以为奇玩若赤乌白之角端也哉嗟浅薄其何庸屡进退于金门同百辟以拜舞观盛美而欣欢继颂声以献赋効微衷之惓惓愿皇图兮巩固祝圣寿于万年
　　冰雪轩赋
　　客有乘玉虬驾云车慿祥风以遐举将纵观乎名区邅天路以游遨倐予至乎帝都访瀛洲之仙侣造冰雪之轩居观其四壁皎洁中庭廓舒顾纷浊其何有开缟素之新图云慿慿其在户风冉冉兮飘裾凌天山于咫尺俯冰谷于座隅涧不寒而长沍林未春而先敷色炯晃以承日气惏栗而袭予乃澹然而忘反相与偃仰而怡愉轩中主人乃顾谓客曰子知吾之处乎是轩抑亦知吾名轩之意已乎客曰吾闻之水伏隂而为冰雨遇寒而为雪实因时而天成非有假于人力当夫严气既升北风凛栗温泉凝而不流沸井涸而不溢渺洪河兮万里冰峩峩兮千尺雪雰雰而交下恍澔涆其委积既増高而臶庳忽秽掩而瑕匿虽金玉不足以拟其坚而白羽焉能以侔其色际春阳之和煦乃泮然而流液揆物情其若此覩名轩其犹惑主人仰而吁俯而太息曰名固各有所寓而意各有所适茍惟求诸形似穷探讨其焉极客曰吾知之矣于斯时也无愁戚之态有燕赏之乐袭貂裘兮防葺焚兽炭其芬馥欲挝钟而考皷亦炰羔而烹犊璚筵列珠履之英玉管闲青商之曲将适意其在兹而名扁以寓【阙】











　　三益鲜闻五交遂起朝握手以同欢夕反目而相视此晏平仲之所不与臧孙纥之所不齿曾不若三者之不改其旧而无可议者乎当夫雪霜摧之而自若惊飚触之而不抗有子渊犯而不校之气象焉羣芳既歇而益盛荣华比之而不屑有任安独立不去之志节焉岁寒相保而益坚顔色相顾而不戾有范张守约不违之信义焉是则物之所可嘉而人或有不逮者矣若夫胁肩谄笑比附沈湎随波逐流乐而忘返孰与挺然如端人庄士正顔厉色可畏而不可犯也功利相趋祸患相避忧乐殊情贵贱异志孰与不争荣于春风不相捐于憔悴而寒暑一致也貌顺心违殄行败德忌能毁善志满意得孰与虚而有容质直无饰而表里洞彻也况乎语其才用则可以为栋梁之具备鼎鼐之味叶律吕之音而非寻常之可拟故傅说出乎版筑任和羮之重寄武公敏于自修歌淇澳以自励夫子见其后雕爰兴怀于叹美顾予何人乃欲托交于三物而为四偃仰思之犹或顔腼而心愧奈何以凢草木视之而讥其友之为非是乎今之论者徒习于世俗之所尚狃于耳目之所防无有重金兰之契崇丽泽之益乐谈乎仁义琢磨于道德者乃屑屑于往还煦煦于朝夕及其一旦背而驰也然后勒门以为戒广论以示絶虽有警于将来谅何救于覆辙囘顾吾之斋居反不知草木之可悦也于是客乃赧然谢曰鄙人固陋昧于博识一闻雅言涣若氷释拂衣而歌抗手言别歌曰芳菲菲兮竞阳春野游遨兮交朱轮乐欢赏兮及良辰怦予心兮将谁与论公子歌以和之曰山苍苍兮江水深偭遥路兮不可寻袭芳香兮息曾隂坐白石兮弦素琴清风时来兮明月满林于焉逍遥兮谁知我心
　　瑞应景星赋【有序】
　　宣德八年闰八月戊午昏刻景星见于西北干位天门之上其色黄润照烛如昼明日钦天监以闻百官奉表称贺以昭圣德之致皇上谦抑不居诞降德音戒饬羣臣敬慎有位共图治理以承天休臣伏惟皇上是心即尧舜刺天之命大禹不自满假之心也夫如是天命安得不固天下安得不理治效安得不如古哉臣退稽典籍瑞星有五景星其一也王者至孝德洞幽微举贤命官不私于人号令礼乐协民心合天意则景星见见则国祚大昌尧之时一见于翼舜之时一见于房自是厥后寥寥无闻厯数千载而特见于今日于以见天眷圣德有隆而无替而国家万万年太平之盛亦兆于此矣何其幸哉臣防国恩备词林躬覩嘉祥不敢以默谨撰赋词一篇以歌颂盛美垂示无极赋曰维皇御极于今九年海宇宁谧民物阜安和气薰蒸坱圠无垠奇祥异瑞毕至骈臻粤惟岁之仲秋兮月闰夕之初昏试仰瞻于天门兮划欣覩夫景星讶光彩之炫映兮纷煜煜而荧荧于时银汉澄碧滉漾太清素娥啓匣炳灵若英岂惟丽天而有耀兮将助月以为明蟾倚桂而凝睇兮望舒倚驭而不征顾朏魄之未充兮倐澄辉其若盈六合晃其如昼兮风露寂以无声若乃北极焕映齐玉烛以宣朗兮越清彻乎恒营华盖俨其可挹兮泰阶平而可升统众曜以环拱兮翊皇御乎羣灵爥河海以灿烂兮波涛静而不扬冯夷出而抃舞兮海若起而徜徉鲸鲵引领于絶岸兮蛟螭跂足于茫曩昔处此长夜兮兹朗视乎彼苍若夫荒峤僻壤隂山积雪背阳之阿面隂之室穷岩絶壑茂林丛樾虽白日犹罕丽兮尚可望乎明月忽天光之下临兮袪昧晦以昭晰草木被其光泽兮咸欣欣以茂悦尔其蓬瀛洞达金茎融液瑶台凝素玉漏微滴鸡先鸣以警晓兮鹊绕树而未息佩以响起兮爰益集乎百辟率踊跃以快覩兮终惝怳而莫识于是揣图以览兮稽往牒以究详兹实国之大瑞兮其为状也无常或一参两而为三兮气青赤而连芳飒焉合而半规兮灿奇色以辉煌或环圜而空中兮腾瑞彩于八荒曰有象而无其次兮恒见于有道之世王者不私人以官兮俾贤俊之在位号令协于民心兮礼乐合乎天意至德洞于幽微兮大孝显而莫嫓圆灵不秘其神兮斯昭焉而一出昔神尧之时雍兮翼轸萃其祥光暨重华之协德兮乃复显于氐房越汉武之大夸兮徒以被之乐章旷千禩而莫覩兮昭圣美于吾皇至治极而馨香兮肆天降之嘉祥揆前古而莫与并兮宜接迹于虞唐嗟微臣之浅陋兮沐万世之恩光
　　龙马颂
　　钦惟皇帝陛下自即位以来惓惓以敬天爱民为急务旁求哲人布列庶位罢黜贪残以惩不率人心以劝民用和悦于是万几之暇发其睿思作为文章经纬天地光耀日月是以至和之气薰蒸洋溢萃为嘉祥莫不来备乃者龙马又出于西北守臣奉以献顶耳騣尾皆与龙同鬈毛参差宛若鳞甲体色纯白光润如玉羣臣观望莫不抃舞顿首呼万岁退而欲上表称贺皇上谦抑不居勅命勿贺臣伏念伏羲在位龙负图出于河伏羲则之以画八卦而人文始昭今皇上德合天地恩洽四海而圣藻神翰贯絶古今故皇天眷佑致此龙马应瑞而至以昭国家文明之盛宗社悠久之福而圣寿灵长之徴盖与伏羲同符不可以无纪述垂诸久逺谨拜手稽首而献颂曰惟皇临御德合乾坤仁恩溥洽和气氤氲万物并育百祥骈臻惟此龙马与凡马异元气所钟灵和所萃匪德匪时其何能致厯稽往古粤惟伏羲曾一负图出于荥河于洛之湄八卦之画斯其是则越数千年邈不可识匪天之图惟览于德其来斯来匪人之力惟今天子德迈羲皇发其藻思蔚为文章云汉之昭日月之光惟是龙马惟德之应羣臣快覩抃舞称庆惟瑞之徴惟天子圣惟圣天子谦抑不居时和歳丰为瑞有余臣拜稽首钦承圣谟祝天子圣荷天之佑祝天子寿与天齐久小臣作颂播于九有祝天子圣长有兹瑞祝天子寿万百千岁小臣作颂以告来世











　　古廉文集巻一
　　钦定四库全书
　　古廉文集巻二
　　明　李时勉　撰
　　记
　　车驾幸学礼仪记
　　孔子之道尧舜禹汤文武之道也尧舜禹汤文武以其道施诸当时孔子修而明之以诏后世使天下后世知有尧舜禹汤文武之道而服行之以开太平之治者孔子也故孔子者穷天地亘万世而不可违也我国家自太祖高皇帝平一海内即诏天下皆立学宫祀孔子申明五常之典以正前代之弊习繇是文教大兴四方外国皆遣子入学是又修明孔子之道以致然也圣圣相承光啓文运薄海内外翕然同风皇上嗣大厯服祗循旧章而求贤访道之心尤笃顾惟贤才为致治之本然贤才之出必由学校而太学者首善之地风化之原所系尤重每注意焉而言者谓旧学卑陋宜改建高爽皇上命司礼太监臣王某往视之还奏旧学地寛平深静为国家教养人才实惟其宜上乃诏工部撤而新之命内官监太监臣阮某总其事某等精勤不懈晨夜展力以正统八年秋兴工未三月而庙堂廊庑巍然焕然坚壮完固师生之舎庖廪之所至于祀事之需教养之具莫不悉备告成之日优加劳锡明年春二月皇上刺礼部择吉日严法驾以三月朔旦躬谒先师孔子先是礼官言常制帝王幸学惟释菜皇上特命加祀孔子以大牢余悉如春秋释奠仪既而幸彞伦堂命臣等讲论经典冠带缙绅之臣逢掖介胄之士圜拱而观听者以亿万计驾还百官忭舞称贺圣心悦怿明日特燕太学儒臣赐之袭衣诞降纶音申以劝励文武吏民莫不瞻望叹羡以为太学之盛宠眷之隆斯文际遇古所未有其礼仪节目恩荣次第宜勒诸贞石昭示方来使四方万国皆知皇上崇儒重道之盛心礼部以闻特赐俞允臣窃惟虞夏商周学校之制教养之方载诸经可见已由周而降若汉唐宋其间愿治之主非不知建学育才之为重然有未尽善者惟我太祖高皇帝创业于前太宗文皇帝继统于后皆尝幸学以奬文教仁宗宣宗尊崇圣道向用儒术实同一心故人才治效比隆古昔仰惟皇帝陛下以聪明睿智之资统承列圣丕阐大猷礼乐昭明教化洋溢宏谟逺畧真近代所未闻而聿脩庙学躬礼先师使圣道愈明于世其神功圣烈诚与尧舜禹汤文武同一揆也猗欤盛哉谨用撰述而备刻之使观者有所感发兴起为臣尽忠为子尽孝风俗益以淳美世治极于隆平则我皇明之祚与天地相为悠久矣谨记
　　营建纪成记
　　夫营建国家大事为国家举大事而成之若无事者然非其才贤公正足以任之而无分毫私者不能也正统丁已春皇上以三殿朝防燕享之所而九门与百官庶府皆所当营建者乃命内官太监与工部臣计议以闻议既定上命阮某曰经营图为悉以付汝汝出总之其往钦哉公既受命营度规画惟日孜孜防其高下大小之材计其金碧藻绘之物量其事期缓急之序与凢工匠力役之所出权其轻重多寡究其始终盈缩度可以为之也然后诹日兴工众力齐举万手偕作不三载而都域九门皇域四门成又二载而三殿两宫以及祀天之所观天之器莫不皆成又二载而五军六部暨夫百司之署宾客之馆亦莫不皆成乃眷辟雍育才之地不可以后不三月而庙堂又成公于是告厥成功皇上嘉劳甚至而锡赉优厚公乃书其事始末来曰吾受朝廷厚恩无所报称罄竭心力以图効其兮寸者实在于此幸为我记之昔者成周之营洛邑本武王之志至于成王而后成之成王之所以成洛邑也召公周公相继而往费心劳力盖亦不易矣国朝迁都北京营建之事自太宗文皇帝以来三十余年犹未就绪今皇上以至圣之德缵承大统守祖宗之成法行寛仁之善政海内富庶一与休息惟注意于此简任内臣以莅其事于时百官皆修其职四方皆以无虞民心皆已安乐是惟无作作则翕然子来无不应者而六七载之间兴大役以建万万年不拔之丕基而民不以为劳但见宫殿楼观巍然焕然高耸乎宇宙辉映乎日月若未尝有所为者然于是过成周逺矣盖成周所以用役作者殷民也殷民服周之化浅必待诰谕谆切而后能使之是以难也若我朝五圣之德泽渐磨涵养之深一旦有所兴作宜乎其欢欣鼓舞聿来趋事况二公以超卓之才任事之际又能以寛宏公正之心而行之故其成功不劳而甚易也如此予于是不独有以知二公之贤又有以见皇上知人之明而任人之专虽三代圣君有莫能及因公之请特为记之使后者有所考焉
　　刺建永通桥记
　　通州在京城之东潞河之上凡四方万国贡赋由水道以达京师者必萃于此实国家之要冲也由州城西行八里许有河盖京都诸水之防流而东者河虽不广而水潦沮洳每夏秋之交雨水泛涨尝架木为桥或比舟为梁以通道往来数易而速坏舆马多致覆溺而运输者尤为艰阻劳费烦扰不胜其患太监臣李德等以其事闻上欲于其地建石桥乃命司礼监太监臣王某往经度之某还奏云此陆运之通衢商旅使客往还之要路建桥实宜方今不燠不寒兴工修筑是惟其时然欲坚久而不坏在委任得人上闻即命总督漕运都督臣武兴等发军夫都指挥佥事臣陈信领之工部侍郎臣王永和督工匠内官监太监臣阮安董之安谓众曰朝廷迁都北京建万世不拔之丕基而漕运实军国所资重务也故兴役万夫齐奋并手偕作未及三月而功已就绪桥南北五千尺为水道三券券与平底石皆交互通贯锢以铁券水石护以铁柱当其冲桥东西二百尺两傍栏槛皆以石为之作二牌楼题曰永通桥盖上所赐名也又立庙祀河神而以帝镇之经始于正统十一年八月二十七日告成于十一月某日阮公与侍郎王公谋求请予记昔文王作台于苑囿固无预于民事而民欢乐之谓其台曰灵台诗人又被之歌咏传诵至今皇上营建此桥实所以惠利于人而人踊跃懽欣以趋其事者诚无异乎文王之时亦何其盛哉是故不可无所纪述以传示后世因公之请特为记之而又系之以诗曰惟皇仁圣綂御寰宇万方毕臣罔有违拒粤惟漕运军国所资道江厯淮其来如归潞河汤汤漕舟所聚陆运京师有河伊阻帝曰臣某汝往视之惟梁惟石惟其宜之臣具还奏诚如圣制作为桥梁万世之利帝曰休哉是惟在人我其命之汝为予申乃命永和汝督工匠勿亟勿徐德绥是尚曰内臣安汝其总之经营规画惟汝是司安拜稽首敢不尽心图为坚久以副德音羣工百役莫不踊跃攻金攻石并手偕作惟桥南北惟水西东不日而成敷奏厥功商旅使客车舆步骑昔忧颠覆今履平易岸有丰草水有游鱼昔为嵒险今为坦途运输之来纷纭络绎国用以序廪庾充实行者忭舞以播颂声四方无警万国咸宁惟此成功帝德之致勒之兹碑以告永世
　　修造卢沟桥记
　　卢沟在都城西南四十里外凡赵魏汴宋秦代陇蜀滇南交广呉楚淮江陆行以入京师与夫朝廷之使臣仕宦商贾之人自京师道西南以适四方万国者皆由于此是盖国之要津也旧有桥桥有石栏作于金明昌中以通道往来至今四百余年矣頽毁日甚车舆步骑多颠覆坠溺之患所宜修也桥之近有固安堤故狼窝口也春夏之间骤雨时至水潦冲激尝加修筑筑辄复决决则有漂没民田庐舎之害所宜修也然国家所宜修者不独此顾有所未暇及焉耳今上皇帝即位诏内监与工部臣计国家内外所当营建者有几次其缓急先后以闻于是特命太监阮公董其事公既受命晨夕惟勤正统九年三月朝廷宫殿以及百司庶府莫不皆成公奉命往西山过卢沟见桥与堤之患还奏曰卢沟桥不修且坏而固安堤水患犹在今京师之工既毕请致力于此上曰然汝往治之公于是率工匠往视桥一理新之水道十有一券锢若天成东西跨水凡三百二十有二步平易如砥栏槛其两傍凡四百八十有四镇以狮象华表坚壮伟观公又行视堤曰此吾向所筑者犹不足以捍其患也耶乃循水而六七里许至卧龙冈之东南岸曰其病在此于是相其所宜是濬是筑以杀其势使渐流而西水循其道而堤以无虞往者臆决工费累钜万经岁不得休今不逾月二工皆以告成而民不被其扰不预其劳但见其东西行过是桥者若履亨衢公务才力之通于桥下者若道平川民之安居乐业而无荡析之虑者其谁使然耶公之力也公何以能然哉予尝观公之为人矣正以持已公以莅事勤以率众而惠以恤下正则安公则悦勤则有功惠则足以使人而忘其劳持是以往将无所为而不得者而况于此工之近小者耶公尝图其迹以示予曰是工虽小然有以见国家之于政由内以及外先其所急而后其所缓有如此也吁公可谓知本者哉夫京师天下之本也公既尽心于所务而后致力于斯所以不劳而甚易也欤后之人有不知公者观于斯图则其所为之大者可从而推也是故不可以不记正统九年三月十有六日其经始月日也是年四月十有八日其成之月日也记作于六月卄日云
　　新化县重修学舎记
　　学校风化之原诚牧民者之先务而世儒俗士往往忽之乃汲汲于簿书期防之间视此为迂缓不之经意此教化之所以不兴人才之所以不盛而治功之所以不广也新化湖广寳庆之属邑庠学在其邑之西建始于国朝洪武之戊申规制庳陋庭宇狭隘见者知其不称无能改作厯岁既久学舎頽圮庙屋亦坏师儒讲学莫啓观瞻春秋祭祀无以展诚及莆阳黄君济生来为幕宾首谒学宫顾而惕然曰是岂非为政者之羞乎于是与长佐谋出捐已资倡率于众庀材僦工既以完具乃蠲日之吉悉彻而新之礼殿讲堂门庑斋舎泮池桥门与夫庖湢之所栖息之室莫不毕备壮丽闳大加于旧观又设先圣先贤像于其位经始于宣德丙午秋七月落成于是岁之冬十月是役也工费不为少矣一毫不敛于民功成而民不告劳此其所以为贤也济生聪敏有才畧谙练政体识达事机其来赞政也能留心于学校以为先务使诵之声被于闾里而射乡祀享皆有以备其礼仪民之得于观感之间翕然化服而经生学士知所劝率犷骜誖戾知所改悔鳏孤羸寒得所依归如是而俾教化之行治功之成也甚易贤才之出将彬彬焉盛矣然则为政者之于学校岂细故哉彼有不能而幕职能之是可嘉也济生比以职事至京师求予记其成以告于后之人益理而修之俾勿坏尤见其用心之至也于是乎书
　　江浦县学重修大成殿碑隂记
　　学校育贤之地实有司之首务所当尽心者也有司不尽其心而典教者不加之意焉则教化陵夷风俗頽败而贤才委靡不振宜也江浦县学在大江之滨县治之东岁久倾圮厯载以来莫克究思庐陵孙鼎来为学官谋于训导孙珙等曰学之庳陋如此欲重修之堂庑斋舎庖湢之处可因其旧规其功小而力为易若至孔子庙台殿库狭非一大彻理新之不足以栖神起敬称王者之居然其功大力不足以为宜先图其易其必有好事者感发慕向则庶乎其可乃相与告于县之长贰各捐已俸鸠工聚材徐而葺之于是卫之贤特与邑里之耆老儒秀商旅使客之过徃者闻之相率出钱币谷粟争来助应财力既具遂经始大成殿悉去其故而惟新是营增庳扩隘极于高广众心齐奋羣力毕举曾不几时而殿宇巍然奂然百废具兴莫不完好明年春享祀礼毕大合文武僚属与士民之俊秀邑之老长子弟咸集来观瞻望叹羡以为兹邑学校之兴礼义之备文物之盛未有若今日者是皆良有司者之能尽其心贤典教者之能加之意以致然也咸愿立石以纪之孙君遂请文于右都御史熊公以刻之碑又欲列县长贰以下及诸相助者之姓名于碑之隂而请予记栁宗元曰仲尼之道与王化逺迩盖王化之所至孔子之道亦至焉虽蛮貊无以异故宗元云然夫以蛮貊尚知笃信孔子而尊其道况在中国畿甸之内也耶凡吾父子兄弟夫妇长幼其序秩然而不紊其恩欢然以相接惇礼乐尚仁义有以异于禽兽异类者其谁之功也然则由其道立其宫以奉之未为过是固无足道也特以其能知所尊而信之犹愈于饰佛老之宫溺而不知止者故列序其人庶于世教有警也是以记之
　　博罗县重修儒学记
　　博罗县学广文李先生闻予以祭扫还至家遣人以书告曰县旧有学在浮定江之侧地既陿隘而左又有武安王庙故学宫无门由櫺星门以出入永乐甲申县令林和至以为非宜遂迁庙于延寿寺之左而辟学门于其上来者始起观瞻辛卯县令昌祚重修大成殿是后典史吴吉修起防门署县事税课大使龚福修复眀伦堂两斋学舎庶几其备也曾不十载腐朽弊坏已甚正统初皇上以天下学校之政不修简贤以任风宪之职专督励之而广东则佥宪彭公实承命以来明年秋巡厯至兹邑展谒庙庭顾瞻前后恻然曰此有司之过也自汉以来郡县皆有学学有庙庙以栖神学以施教今庙学毁坠如此神无常栖祀事何所展诚教无所施学者何所取法遂欲更而新之虑无能董其事共谓府判郑君廉慎有才智实堪任之檄使以来君至周览度曰此易易耳昔之所以屡成而屡毁者所司不为经久计取其速成具为目前观美数费劳力不顾也遂欲图其久逺不在乎他材木砖石之用取其硕大坚好而梁栋室屋不在华美取其完固而已众咸曰然于是经营调度不资于人不扰于民不旬月而百用皆具乃召匠僦工诹吉兴事众力齐举并手偕作经始于丁巳冬十有二月已已落成于戊午秋八月上丁日殿堂廊庑斋厨库舎奂然一新雄壮宏廓视昔有加时邑贰令刘君适理县事亦克尽心乃谋于众欲具石记公之德与郑君之劳以告后之人俾勿坏或坏而能修之者用是取以为请夫葺屋瓦囷仓之制至微也而周官犹悉书之以为后法况学校首善之地贤才之所自出而可不加之意哉有能加之意者又可使之无闻哉昔汉何武为刺史行部所至先即学宫接见诸生试其诵论问以得失鲍德为南阳学校废弛乃修起黉舎宴舎师儒观者叹服故二公名昭于时而传诵至今今佥宪有何武之贤判府有鲍德之功其所以见重于时而垂声于后世也又岂有穷哉若贰令之与广文能谋所以使人之善传诸久逺是皆可书予故不辞而书之使并勒诸石云佥宪名琉安成人郑君名述莆田人贰令名智安成人广文名浩建安人
　　高安县重修儒学藏书阁记
　　高安县儒学在县治之东宋政和间所建元末兵燹学废国朝洪武中因旧址修复之然其地陿隘东逼卫治西逼县墙前临大街后近于城虽有隙地而为戍卒所据师生讲诵无所栖宿无舎书籍无所藏饮膳无所设殿堂廊庑悉已弊坏祀事无所掲处正统戊午提督学政佥事彭君毓敬巡厯至是欲扩而充之顾瞻左右莫可为力独其后军营实旧学地虽失之已久而理有可言卫帅闻之即彻军营以其地来归君于是即其地创为高阁若干楹上以贮国朝诏刺及所赐书其中下为诸生讲论之所西为膳堂东为防馔阁之前为明伦堂堂之两傍为阁皆三间下以为西斋上以贮经籍子史诸书堂之南为大成殿两庑防门以次成其西有池曰浴沂池水深而长傍池之东为屋若干楹以跨于池上覆以板阑槛轩窗疏通明达牀帐几席悉具以为诸生退息之所池之西为射圃南为校官廨宇凡三所其二南向皆东出至于神厨库廪庖湢之处莫不备具地虽陿隘而规制壮观有加于昔经始于正统戊午之春三月明年已未春三月讫工儒师万载李君琼书其事来请记且曰是役也多因其旧余各创为之而所重者又在于书故吾于阁言之特详焉夫尧舜禹汤文武之所以为治孔子孟轲顔曾子思之所以为言臯陶伊传周召诸臣之所以匡赞辅弼之迹马融郑周程张朱诸儒之所以论议训释之辞与夫古今治乱兴衰之迹以及圣朝训饬诰诫劝惩之制皆载诸简策凡师之所以为教弟子之所以为学皆在于此不可无者况学校乎今高安县重修学舎而能笃意于此特阁而藏之可谓知所重矣诚使学者能即此以讲求二帝三王之道先圣之言以修其身以励其行则其才之成亦易矣用是知岭南之士彬彬然辈出者必先于高安见之因李君之请书此以复之以为他日徴云
　　黄冈重修学记
　　学校之兴有资于守令旧矣文翁之在蜀郡范纯仁之在襄邑皆以能兴学校崇教化致民俗丕变故声誉显于当时名闻昭于后世有不可及也盖学校风化之原三纲五常之道由是而后明诗书礼乐之教由是而后行风俗由是而变人才由是而出古昔治效之盛所以为不可及者有此道也洪惟我太祖高皇帝自正位以来辄诏天下郡县皆立学置师弟子员付之守令以陶淑之藩臬二司考察其勤惰而劝惩之贤能文学之士往往出其间自公卿大夫以至于州县之选常不乏人焉是亦兴学之效也比年以来儒学之士多以记诵文辞为业而不务实学盖由有司每以簿书期防为急视学校若不干已者至于庙舎頽毁教化废弛畧不加之意焉虽朝廷专设宪臣以督理之亦未能或之变也吁习俗渐染之深未可以朝夕革也欤是殆不然宪臣之巡厯有时而守令之临莅无间苟一加之意焉则无不可者在鼔舞而作兴之何如耳黄冈黄州附郭邑也地滨大江旧有学规制庳隘岁久頽圮太守钱公至周览慨叹首捐已俸誓欲扩而大之于是县正僚佐邑人富室争出钱币以相助者甚众乃庀材僦工诹吉兴作自大成殿以次明伦堂池台门庑师生讲诵之所栖宿之舎一理新之至于神厨射圃仓库庖湢之处莫不备具壮丽宏伟数倍于昔经始于正统七年丁已九月告成于十年庚申七月费不出于公帑劳不及于民庶而成此大功非公其孰能之公之为人端厚坦夷廉静而不阿居家以孝弟闻亲丧庐墓三年朝廷旌异之其在大理狱以不寃今为黄州环千里之民无不归心焉又能以其余力一新郡县之学暇辄与诸生讲诵经史课其所业而奬励之莫不翕然向于学文翁范纯仁不得专美其前矣大学曰身脩而后家齐家齐而后国治若公者可谓身体而力行之矣邑学官尹某夏某以书来求予言夫郡县学博士乐得贤太守以防其作兴之惠又乐得英才以尽其教育之方何其幸哉故予亦乐闻其事而为记之如此云
　　刺赐兴德寺记
　　兴德寺在德胜桥之西旧本兴国寺不知自何时而废其遗址尚存为中官居第者若干年矣一日因久雨墙坏掘地修筑得石碑云龙泉祖刹监寺圆公置结落施兴国禅寺永为供具凡二百余年盖至正三年也后有住持宗主慈照大师明孝立石十二字众皆曰此古刹也非吾徒所宜居于是白诸内官太监阮公愿立屋以居僧众公以为然捐已资若干缗俾闵某领其事四方好善之士闻而相与施钱币以相助者甚众遂相度其地因其旧而平治之鸠材僦工诹吉而营之经始于某年某月某日落成于某年某月某日殿堂廊庑禅居丈室与夫藏经之处説法之所皷钟之悬栖宿之舎庖湢库藏悉已备具逺近来观者莫不叹羡曰昔为丘墟莽苍之地今为禅刹最盛之区且为之不劳而成之甚易岂非其所遭遇得其时哉于是请于朝刺赐今名且命僧来求记曰将勒诸石以遗其后人使相继而慎守之庶其永无替也凡天下之物其成也必有毁其兴也必有废废兴成毁相寻于无穷则其成之也实难而其毁之也甚易或者诿之于数曰非人之所能为也然于其间有一成而不坏益盛而永存者盖由其兴之者得其人而其为之也坚其承之者得其人而其守之也固譬之寳物前人之所以求之者未始不用心焉后之人以为不足贵而不知所以守之又岂能使其长存已乎由是观之则成之者固在乎人而守之者尤在乎人予既承公命因推其意而书之居于斯者尚慎思永厥传哉
　　刺赐广教寺记
　　都城之西南百里许曰房山之西若干里有山曰三峯岩峦清秀其外诸峯拱揖若连环然林木隂翳磴道萦纡其中平寛而草树荆棘丛杂郁塞常有云气旋绕其上人迹罕至知者盖鲜宣德八年尚衣太监李公宁与同志之士王毫等厯览山川至此而心旷神怡目之所覩耳之所闻自觉有异者焉徘徊久之公以为尽去芜秽将必有可观众皆曰然翼日命僮仆具畚锸持斧斤以入薙榛莽辇汚涂伐灌木遂得古刹遗址循其旧而理之高者洼者欹者狭者夷之益之正之拓之划然开朗地若辟而广山若增而高草木若泽而悦居民耆老闻而来观咸曰我辈生长兹土亦不知其有此胜境得非山川之灵隐奇蓄秀有所待也耶公乃与众各捐已资暨善姓江胜所助縁得若干缗鸠工贳材因其势而为之制中建佛殿前为天王殿后为方丈室皆翼以廊庑曲折回环通道往来库廪在其东僧房在其西庖湢之所栖宿之舎莫不备具总若干楹巍然奂然可谓盛也矣经始于正统丙辰之三月落成于已未之正月是岁春公请于上赐名广教由是四方缁流日益云集大乘妙法日益宣传于以祝延圣寿于以资福生民实维其宜然犹欲因是书其始末劖之石以告其后之人相与保之而勿坏乃来请文于予盖金仙氏之道之在天地间犹泉源之行乎地中凿井得泉汲而用之滚滚而来及其湮塞之而不通不知者以为泉竭也有濬之而汲之则泉即此而在矣又岂有竭也哉斯寺之建不知创自何时当頽废寂寥之余値太平无事之日而公等得以其余力以及于此使百废顿兴而壮观若是岂偶然之故哉诚使守真乘法印于斯食于斯而游于斯者恒思慕祖风勿混民俗则益演而益盛焉兹寺亦将永存而不替矣尚勉乎哉
　　新修宏善禅寺记
　　怀柔畿内县东南曰寅洞里有山高耸秀丽自北而来至是而止翼者凤翥峙者鸾停故号凤林山山之前衍为平地爽垲而寛广山之东西拥掖而出者如虎豹如象犀而拱列其南者如劒防如聨壁林树茂密隂森荟蔚万山之中有此胜境非天造地设人力固如之何哉常德长公主聪慧慈仁出其天性尝念皇考与圣母生成之恩如天之广大如地之博厚莫能报称访求福地创立佛宇奉扬真乘妙法用答大恩遂得于此实昔之龙祥寺遗址也乃捐金币贳材僦工即其中为正殿六楹其北为后殿四楹以奉三宝诸佛菩萨后殿之东为伽蓝堂西为祖师堂周回为廊庑三十有八楹东廊有殿四楹曰左殿西廊有殿亦四楹曰右殿东向由东廊之中西入有门北入方丈四楹南向由西廊之中西入有门北入方丈亦四楹南向前为天王殿四楹殿之东角为钟楼四楹殿之西角为皷楼亦四楹殿之外东西有墙墙有门东门北入库房四楹西门北入延客之室亦四楹又其前为三门以砖石为之古朴坚壮外为櫺星门至于庖湢之所栖宿之舎与凡法乐供具莫不悉备绕以周垣垣之外干隅为圃植所宜果以给供佛荐新之用为屋总八十余间雄杰壮丽前所未有经始于正统七年九月朔日其成以八年二月也是月三日请于上赐名宏善禅寺于是缁流云集奉宣法典以资皇考防福以祝圣母万寿以祈皇图永固圣算益増竣事之日乃遣中使书其始末来请记稽诸佛书最重孝敬之道故有大报恩之説今常德长公主欲报国恩非金玉珠玑锦绣绮縠之所能信其意者必仗佛力而后能致其所以仗佛力者又在于创造其所广集其徒奉宣其言而后能遂兹寺之建工力如是之广岂徒以媚佛为哉其孝诚纯笃固有所在得佛书大报恩之义夫以天潢至亲其名位禄食所当然者而犹思効报如此为人臣者膺爵禄之厚受付托之重果能竭诚尽虑委身图报有若此者焉则何事之不济何治之不成哉怀柔畿内大县兹寺怀柔名刹士大夫往来者固不少因并书此使观者尚有所感发而兴起焉是亦与人为善之意也
　　天威神机火雷大将庙记
　　都知监少监黎城韩公政奉命备御北边已十年矣公专掌神铳爱养士卒教阅练习坐作进退左右前后皆有矩度修治器械长短广狭寒凉燥湿轻重多寡皆有条理备具于平昔而致用于一旦无有不给者偶或来扰辄出御之势若雷奋震动山谷众皆惊愕摧败救死扶伤之不及故一见公兵出尽死奔窜由是边庭晏然无冦攘之惊公凡三出皆有功以功累陞今职公既荣府宠命俯而思曰此岂吾之所能皆赖神灵之力不可诬也然神无常栖歳时祀事无以妥神灵致诚敬兹非缺典欤乃于独石择高爽之地平治之中为正殿东西为庙房前为门三后为库二十有一总为屋三十有四间正殿以奉天威神机火雷大将军之神库以贮火器火药炮铳等物祠宇壮坚阶墀寛敞坛垣完固岿巍奂然经始于正统十有一年五月落成于是岁之秋七月既讫工合诸将士备礼享祀于神器币蠲洁牲牷苾芬肃雍恭敬瞻仰如存既竣事退就燕享合辞言曰神灵之昭著如此茍不勒之坚石将无以仰答神休而昭示后世众咸曰然乃谋来请记夫神天地造化之精英然无形声之可求常依物而行故凡物皆有神以司之惟主之者心无私曲而行无邪僻然后足以用其物而神亦为所用矣不然则人且不为之用而况于神乎吾闻公聪眀慷慨公平而正大谙练世故通达人情而又能尽乎事神之道神人和悦是惟无动动则无不如其意者亦其理宜也惟公不屑居其功而必归功于神于是作迎神送神曲俾归歌以奉祀焉
　　迎神曲
　　赫赫煜煜腾光烛空雷轰电激孰当其锋享祀精洁莫不肃雍洋洋如在来格来降
　　送神曲
　　惟神是依惟福之徼敬恭在庙匪夕伊朝嘉礼既成灵贶昭昭惟其相之以答圣朝
　　旷氏望阡楼记
　　庐陵旷子珷氏世家邑之敖城所居颇幽僻子珷相其地宜庀材僦工别搆为楼凡几楹高广老干尺周为阑槛轩窗榱桷率由质素不加雕饰既成而名之曰望阡之楼比来京师求予记之询其所以名之义则曰昔吾父母之在堂也吾兄弟虽有爱亲之心而遭家多难婴于世故不能有以尽其意备其礼今也吾兄弟幸能立其家不坠其先绪又当太平无事之时人皆得以尽仰事俯育之乐而吾二亲俱已亡没虽欲竭孝养之心尽菽水之懽无由致之常切以为恨嗟夫思吾亲而不可见所可见者独惟其坟墓耳盖坟墓者吾亲托体之地见坟墓即所以见吾亲也然而山川间之有不能常接于目此吾楼之所以作也每一登而望之见松柏之隂翳猿鸟之悲鸣与夫四时寒暑之变迁而风雨霜露之凄惨则又怛然伤心而不觉其悲苦之俱集涕泪之交颐也虽然吾名之所以识吾志也予闻而悲之且夫敖城之地山水清秀原田旷衍乔林濬谷竞奇而献巧佳花异卉攒翠而争艶一举目之顷无非可乐而可玩者子珷兄弟举不以动其心而惟先陇之是望岂不异于人哉岂非所谓终身慕父母者哉彼有于其存而不知所以为养者闻子珷兄弟之所为能不有愧也欤故吾为之记使闻之者知所劝也子珷兄弟四人丧其二今所共居者兄曰子琮友爱怡愉诚孝弟之士可尚也已










　　古廉文集巻二
　　钦定四库全书
　　古廉文集巻三
　　明　李时勉　撰
　　记铭
　　耆英堂记
　　刘君子钦予同年友也予为县庠生时已与君相知及同登进士同入翰林为庶吉士同受命为刑部主事于今三十余年皆老矣而君独得致仕以归乡之士大夫闻其归也为名其堂曰耆英以候之君亦喜其名之善谓予曰吾乡之仕于朝与四方有齿有德当引年之期者盖多也名堂之意盖亦有洛中之待岂独以厚吾一人哉子其为我记之予因记昔与君二十九人者之在翰林时君年最长学最优而负奇气不肯与庸众人伍佳时令节选幽择胜登临宴集酣嬉淋漓以相乐而君尤议论横放莫之能难茍一语相契则豁然长笑声振林木虽饮大醉有求其文辞者下笔数千言长篇短咏水涌山出莫之能御或与之论时事则曰非吾所敢知故皆以儒者视之及太宗文皇帝以刑狱不中人或称寃则以予十二人者俱为秋官属以理之君处决如流皆得其平人于是叹曰此天下之英才也未几为仇家所诬谪戍广西备厯艰险妻子皆死焉仁宗皇帝即位用荐召至授以外校官九载入觐请老归休予以其流离颠沛十余年间摧挫于困厄之中而消沮于岑寂之际将憔悴委靡不复能振起矣而与之饮酒赋诗笑谈论议慷慨激烈闻者悚然其英迈之气虽老而不衰此耆英堂之所由以名之也欤今之归乡邻父老宴防于斯堂之上相与赋君之盛美而歌其德音则岂不乐哉若夫继洛中之防固有其人焉君其候之燕乐之美又当有记之者予则未敢预为之説也
　　昆山郎官柏记
　　凡物之所以能取重于世者非物之能自重也因人而重也南国之甘棠以召伯手植之桧以孔子不然桧与甘棠何处无之而此独见称于时岂非因人而重也耶昆山本在吴地今之昆山因县而得名非昔之昆山也高广秀特本一邑之奇观然居乎阛阓冗杂之区牛羊樵牧之所戕贼童然一防嵝耳广阳罗君延龄来为是邑也劳心极虑以莅其政朞月之间政化大行民用阜康于是修举废坠至于兹山见其荒落弗治益增感叹爰集耆老问所宜木乃树之以柏越数载自顶至麓苍翠蔚然秀出于孤城埃壒之间邑居鳞次之上过者徘徊瞻望不忍舎去邑人老长争相饬戒不忍翦伐且名之曰郎官柏欲以传之后人使知之而不轻也于是骚人墨客相与歌吟赋咏颂君之美者相属不絶积成巻帙传诵至京翰林待诏沈君来求予记方今天下财赋专倚于东南吴独当其十八昆山吴之钜邑地大而民众政繁而赋重为其邑者吾意其困于簿书期防之务窘于应变酬答之劳宜无须防之暇以及乎其他且经山种树非为政之急务而君能注意为之如此则其于脩政立事从容闲雅而有余力也可知非其才猷有以过于人乌能然哉宜乎邑人爱防之而不忍伤诗人咏歌之而不能忘也虽然君之所为美矣然势不得久于其职也如使继君者之皆得其人焉则是柏将永存而不坏不然则君一代去而牛山之感随至矣昔宋张彻为麻城令种万松于道周以芘行者去不十载松之存者无几苏子瞻伤来者之不嗣其意也作诗以叹惜之因沈君之请嘉罗君之政特书其事以告后之来者庶其有警而郎官柏亦将永存焉
　　重书品树连隂图记
　　余职翰林侍读时为检讨黄先生为此记明年先生没没时亲戚子弟无一在傍者书籍翰墨未免散失而此又安得独存永乐甲辰防试天下举人以国子监为贡院先生为同考在院中得风疾彻棘舆归竟以不起后二十余年余来为监官每寻访先生得病之处方切慨想不已适先生嗣子子嘉由敝邑司训秩满而来访予监中因道念往昔时事而余之感慨抑又甚焉既而子嘉膺荐迁擢束鹿县尹而去以此巻求余重书此文盖亦不忘其尊府贻谋之意可谓贤也已然则先生犹不死也固足以慰余慨慕之怀因识诸其后云
　　环秀书屋记
　　永丰之龙潭有冯氏居焉冯氏曰义安者与其弟礼安信安构一室于其居之偏而扁之曰环秀书屋今年致书其弟礼部员外钦训来请记冯氏之先居武昌其曾大父良卿仕元为广西路同知大父升之为威顺王叅谋元季播迁擕家流寓永丰尊府伯纯有才艺未仕而殁而钦训以明经擢进士第官至副郎其进盖未已也今其子弟十余人皆聪俊有志向义安以为其前人与其弟乘时贵显后先相望皆本于读书以致之使吾后人无意于学则已茍有意于学而无其书将何所用其心哉此书屋之所以作也屋之前后有九峯双谿拱揖而回绕有园池竹树荟蔚而环拥其苍翠之色奇异之状一开轩而尽得之此书屋之所以名也夫秀者山川清淑之气之所发也龙潭山水之胜固非他处之可拟而书屋之所在据有其胜则所谓秀者不在乎山水之间而举萃于书屋矣书者古圣贤人之道之所载也读其书明其道以之正心而心无不正以之脩身而身无不脩以之事亲而无不尽其孝以之事君而无不尽其忠推而至于仁民爱物处事接人而无不得其当日用常行酬酢万变而无不得其宜使冯氏之子若孙果留心于是而有得焉则所谓秀者又不在乎书屋而将举钟于其人矣夫如是固有光于其先烈有光于其山川有光于其闾里而无负于义安昆季之用心也矣予为记之所以广义安昆季之意而为其后人劝也
　　临清亭记
　　文江陈国器其所居在邑之北距其居之前若干步有池方广凡数十百尺泉出其间冬春常盈而不缩澄镜澈可濯可鉴其流不穷可以灌注畎亩而达于海比之朝盈夕涸而不可以潴滙以利物者盖亦异矣国器于是而作亭于其上而阑槛其四周高敞洞豁凡鱼鼈鰕蟹之游泳菱荷芙蕖之芬敷沙禽水鸟之飞鸣上下与夫波光日色晴烟晓雾之晦明舒敛皆在乎几席之下而平林茂树遥山翠黛夸奇献秀于池之外者一举目而兼得之每宾客往来辄相与登临以纵游观之美引觞共酌鸣琴赋诗歌吟笑咏嚣杂不至而尘俗自逺其乐为何如也于是名其亭曰临清国器来京师因中书舎人刘君求予记予闻国器与其兄叔宁皆倜傥奇俊友爱之情甚笃家固饶财读书而好文喜交游士大夫乡里咸称誉之尝搆堂以养其母曰春晖而又有华萼楼以为兄弟燕息之所其以余力复治斯亭于以畅幽怀而娱宾客国器果贤矣乎吾尝观于人父子兄弟之间至于居处衣食之微或不相防而乃多饰亭馆以为外宾赏玩之资岂不悖哉使闻国器之风能不愧欤虽然地以人而胜昔羲之之于兰亭栁子厚之于愚溪特一时游息之寓焉耳犹名传至今况陈氏世居于此国器兄弟又以孝友之行著称于时而诒谋之有道使其后之人守之而弗替则池亭之胜将相传于无穷岂若兰亭愚溪胜于一时独名存而已哉
　　中溪八景记
　　距安成之东一舎许有地宽平而旷衍环境皆山或磅礴而高厚如屯云或峭拔而离立如列旗或连亘而萦回如涌潮层见叠出不可名状其间又多故族以儒雅相尚而彭氏在平村之间前后皆有小溪中溪而居故号中溪居之北有石榴峯特立大江之滨峯之西南峭石壁立江流至此渟澄滢鱼鼈之类游泳其中可以头数其下深不可测盖有龙潭云溪之东可五百步有小涧狭隘两傍皆土黄而坚下有平石甚巨中有窍如井方圆才尺许泉出其中测之不可穷虽大旱不涸由井东南行五六百步有峯曰东阳高出数千尺峯顶巨石如砥可坐百人天将雨则其上必先出云东阳之西南有山顶趾皆石石之半有洞名石屋居人立庙其中以祀唐像像尝为安成令殁而相传以为神故逮今祀之石屋之南有峯拔起曰白马谚云像尝乘白马止此因以名比诸峯独高每朝阳初升而光景先动峯之下有湖曰蜜湖方广数百亩然居高而输下为防以潴之然后可以灌溉故春夏弥漫秋冬则枯竭独南有蛟窟其水常盈且多鱼渔人不敢下取之湖之上稍西其岭曰黄牛旧传有乘黄牛入此山者不知所往山极高每村墟夕隂而其顶尚余返照上有三仙台谓昔有仙者三人止此既去乡人因筑台候之天气清明之夕或有灯光见于其上凡此皆游观之胜处而在中溪左右前后可见者也彭氏有佳子弟曰琉字毓敬者乃取而名之以为八景属予记夫山水因人而重自古已然毓敬聪明有智畧始第进士已为人所羡慕将见向用于时必卓卓有所树立无疑然则为吾乡山水之重者非毓敬其谁哉
　　世庆堂记
　　松之华亭有宋氏之彦曰理以公事至京助教姑苏李先生诣于桥门明日奉其尊府之命来求予文且曰宋氏之先居淮隂始祖某仕宋为殿直将军靖康之变扈跸南度宋亡子孙因留居于杭七世祖元裔自杭徙云间居华亭之黄坟高祖子闰以勤俭立其家家以饶裕曾大父云卿大父孟昭皆尚礼而好施至吾父能守其先世之业以诗书教训其子弟以恩意和睦乎宗族以信义交接乎乡里里之有贫而无衣食死而不能葬患难而无所资者周以衣粮给以棺椁济以金帛无所恡尝谓生曰吾之所以保有先业不至失坠今又有汝兄弟相与优游怡愉享安闲之福于太平盛治之时岂吾之所能哉实先世积善之所致也恶可不知所自耶吾是以名所居之堂曰世庆将以示后世使知之而不忘也虽然堂非义不立义非文不传汝往京师吾闻太学有古廉先生者乐道人之善是与人为善也汝其以吾意告之而求记焉必可得也生不敢违故来请愿先生赐之言则生父子之大幸后世子孙之大幸予曰泉流混混不息而达于海者源之深也松柏亭亭益茂而淩云霄者本之固也茍又有浚而培之者焉则其不息而益茂者其有穷已乎子之先世淮隂而上不可知自殿直来至于今益盛而不替非世有积德其能然乎尊府又能不忘世德而以名其堂以啓迪其后人是故知所以培浚者矣宋氏之福岂有涯哉若夫敦诗书崇礼义奋扬盛世以振起其家声而光耀于前闻则在子昆季也尚勉乎哉子归以是复于尊府如何理曰足矣遂书以为记理字某有文学尊府名某字某有德行盖云间之隐士云
　　城南茅屋记
　　人之志所尚不同也志于金玉绮縠者视菽粟布帛为不足贵志于高甍杰栋者视荜门蓬户为不足重志于富贵荣华者视索居闲处为不足齿是盖穷奢极欲者之所为而不知金玉绮縠有时而聚散不若菽粟布帛可以常用而不竭高甍杰栋有时而陵替不若荜门蓬户可以久处而不厌荣华富贵有时而憔悴不若索居闲处可以安肆而无虞故嗜闲静乐幽独者常在此而不慕乎彼也云间李氏逢吉居都城南门外有年矣其为人惇实简静不事表襮教其子以诗礼为务与人交必尽其始终官府之务不经其虑市利之区不有其迹尝于其居之偏构一室为怡老之所上覆以茅苇辟轩窗明爽净蠲积法书名画其中客至焚香瀹茗清坐雅论终日而不倦或为题之曰城南茅屋贤士大夫歌咏之者甚众既积成帙来求予言吁逢吉其嗜闲静而乐幽独者乎夫京师都防之地商贾百物之所充积使逢吉不安于此则金玉绮縠可一时而具高甍杰栋可一旦而建荣华富贵可指日而致而逢吉举不以为意逍遥于寻丈之室而自以为得其所志盖可知也逢吉亦尝自云吾今年余六十矣同时之人各臻其尚致金玉绮縠之集高甍杰栋之居荣华富贵之乐予固莫得而并焉然其中聚散陵替而至憔悴者盖亦多矣若夫澹然一室之中无聚也而有散乎无盛也而有替乎无荣也而有憔悴乎此吾志之所自适而不敢以告人也虽然贫富贵贱岂不有命哉能安乎命则一致耳是故不足较也太常少卿程君南云为予言予以其言颇近乎道故为之记云
　　竹园书屋记
　　安成之南芳郊之间有地曰古竹园不知始何名或曰其地宜竹故乡人呼为竹园或曰其山水之胜竹树之美可拟诸淇园故名古竹园理或然也有刘氏世居焉其彦曰大渊字源涧者于其居之偏筑室若干楹名之曰竹园书屋经史书籍充仞乎其中尝延明师以训迪其子弟将期以成其德而达其才而后已今年走京师求予记且曰先人积书欲为诒谋之计而屡遭迍难卒不获少展其志况于诗书礼文之事乎今幸遭遇圣明在上当重熙累洽之时向用儒术之日穷檐茅屋甘藜饭糗之士莫不争自磨濯于仁义道德以待时之需而富家大室之子弟亦皆感激奋发去其轻肥纨绮之习而以学问文章为务大渊也于斯而不加之意焉是自弃之于不中不才之地岂为人父兄之道哉此书屋之所由以作也愿先生为我记之予曰书之所载大而三纲五常之道小而万事万物之理则必求其义得其义则必致于行孜孜焉而不敢自放于礼法之外如是而为成德达才之归也不难矣以之齐家而家无不齐以之治人而人无不从是盖学问之力诗书之效也今有读书数万言自恃以为知道而恣情纵欲至于亡身败家而有不悟是岂诗书之过哉不由其道也然则读其书必由其道而后能有所成源涧之所为期望之意正在此也为其子弟者尚益勉焉以副其意使见者称曰此古竹园之贤士则岂不美哉若夫以其所能掇第于有司登青云而跻膴仕以为书屋之光者抑末也其有本则末自从孔子曰学也禄在其中矣请以此为书屋记于子何如源涧曰善幸书之当置诸其壁间永以为劝也
　　怡情记
　　春官郎中罗田程君伯玉其为人也谦恭谨密性尚雅素不事表襮好积经史图画求之至忘饮食故所得甚富尝辑山水人物花木鸟兽为一巨帙皆当世名能画者之所作也公暇时取而玩之其神情萧散如临乎长山大谷与幽人逸士游观往返而云烟岚翠之晦明变化卉木花实之炫烂茂密山禽野兽麋鹿之羣之飞鸣上下奔逐而出没岩崖防壑泉石之吞吐激射殷若雷电而风松雨竹霜饕雪虐之林之夸奇献秀者举集于前悦于目而快于耳有不知其身之贵显在士大夫之列而居乎京师也伯玉深以为慊而名之曰怡情又求诸能文之士题咏之徴记于予伯玉可谓善于取适者也伯玉为春官属主客之政极烦政烦则心劳心劳则智滞而神晦茍不有以节宣而畅达之则无以作其怠惰之气事至物来将莫能揆之而至于扰扰不给矣伯玉居其任凡若干年政无留滞行无过举而名誉日闻者其处之有道也欤其以有是物也欤诚善于取适者矣虽然予于伯玉犹有告焉昔人之好书画者如桓轻舸自随王涯复垣自固害政废事至终身不悟是盖溺于物者也故先儒有玩物防志之戒伯玉尚慎之以是自适可也
　　刘氏景德楼记
　　瓘溪刘氏安成大姓也其彦曰从渊赘城南李氏与予为相知去岁予以祭扫先茔得暂归于乡往访从渊城南握手道旧故情味虽不减往昔时而相视各已衰老矣从渊谓予曰少时相与居城外内凡若干人今惟吾与先生在亦可谓难得也矣于是与予登于其居偏之小楼曰昔日楼成之日与客燕于其上吾告之曰先世以诗书传家有举进士者有任韶州太守者有为国子学正者皆以儒发身显名当世吾祖以三在名其斋而吾父以止善名其堂予欲承述先德以啓迪我后人不才无似不能有为于是惟积书籍于斯楼以训教吾诸子冀其成立以无忝前人今吾儿幸获登名荐书为外校官于斯楼之积庶几不虚也客曰然是亦先世之积也乃名吾之楼曰景德愿先生为我记之实斯楼之幸也予辞不敏及还京师而校官亦以考绩至从渊又以书来求记予又辞既而从渊之兄昆阳贰守存有以致政归而校官亦得以典教上杭复来致其尊府之命趣予文甚急辞不获则为之记曰楼之积六经子史百家之籍而已贤者诵而读之可以发名成业不难也若夫先世所积者德也在乎杳防茫昧之中不可得而见故尝忽不以为意自非后之人专心笃意者思所以承继而绍述之乌能使其益逺而有耀哉客之名斯楼其知德者欤夫景光也大也子之尊府积书籍于斯楼以教昆季率由乎道德仁义而子又能以之取科名厯宦达以显扬乎其亲于前人之德庶其有光也使后之子孙益慎修而不怠则其荣显光大又岂可量哉譬之水与木焉其源已深矣其本已固矣所以疏濬而培植之使浩荡而达于海荣茂以干云霄则有望于后之人焉子其勉之光于前而振于后者端在子矣其为吾以是复尊府之命如何校官曰可矣遂书此以为记
　　枫林旧业记
　　吾李氏始居安成县治之东曰东厢李氏后徙东门外人称东门李氏及其族属蕃衍有徙居西门南门者有徙居南乡东乡者四散离析相去隔越各保其新创基业视先世居第漠然不顾弃为闲壤或以假借与人久而不归后生小子不知其由习见目前以为当然遂至真伪莫辨识者憾焉况其子孙也邪族弟中实自其先景范公徙南门景范之孙心一宋咸淳进士江华县尉生三子长书传与其季承传徙暇咏其次世传经传皆絶无后而忠传盖江华之中子中实忠传之孙也独能守其业至今存焉是亦难也矣当江华时所居之前有枫树数株大数围过者指曰此枫树某人之家也既经乱离树虽去而名尚存中实遂求府丞朱君孔旸书枫林旧业四大字掲之楹间亦不忘乎其先也求予记夫守夫前世之业以奉先祀此孝子仁人之心固如此也今枫林旧业中实之不忘善矣东门旧业中实其忘之乎信乎先儒之言曰逺者人所易忘也于所易忘者而不忘然后为善也由其近以及其逺吾知中实必不忘也中实为我告诸族人曰此先世神灵之所在如使之无所栖以享其祀则亦何能以庇廕其后之人而享其福哉固宜协谋同力以复其地立屋以奉其祀庶几承先裕后之道尽其枫林之业亦将永永而无替矣中实勉之
　　得月楼记
　　安成之西有地曰上田李氏世居焉其后有徙安田者又有徙恰田者然皆不如上田山水之幽胜草木茂密物产富厚盖邑中一佳处也去其旧所居一里许有大谿环抱乎其前又有小溪萦绕乎其后东南行与大谿合其中沃壤平衍李氏之彦曰制节顾而乐之且曰是近先世之居乃治而筑室焉小溪之上有月角山特秀丽制节于是作楼与月角齐而慿两溪之间名之曰得月盖取昔人近水楼台先得月之意云当夫良宵清夜明月初升山髙而溪深树木晻蔼墟谷防昧而斯楼之上已光彩照烂辉映洞彻晃然如昼无不烛焉制节于是反顾吾心之虚灵不昧以具众理而应万事者殆犹是也则其所以明德所以尽心而不至有昏塞蔽固之患必于此而得之及其朝而观夕而望由震而干自防而坤其盈虚消长皆出自然制节于是反顾吾之所行损益进退存亡之道亦犹是也则其所以进德所以处事而不至倾危頽堕之忧者必于此而得之然则制节之为此楼岂徒以玩物适情放怀恣意若庾亮殷浩辈之所为而已哉世尝言月中有仙桂后人有登科第者为折桂故有丹桂五枝芳之喻制节积书籍于斯楼课诸子侄肄业其中玩索而有得焉则吾之斯楼也不独得月于斯而已将斧月中之仙桂而尽得之矣为制节之子侄者宜勉之将以期之也
　　尼山书舍记
　　大名郡滑邑司训尹器因其叔祖父进士恕来求予为其所谓尼山书舎记且曰吾先世本河南人唐末有曰崇珂者以保信节度来为吉州兵马黔辖因留家安成城门居尼山之下其后有大任者宋绍兴进士信可再可斗祥斗元皆以兄弟前后聨领乡荐一时名动邑里其余以文章鸣于世以学问教授于闾里者累累有其人焉先大祖以贤与其从兄以翼家素富饶置田三百余亩构一舍为八斋以待四方游学之士士之出其门者甚众至先祖安行公先人啓防府君构书舎尼山下积经史子籍其中延明师以教训子姓欲以修复前烈志未遂而没今生以菲才谬膺时荐忝窃教职去家数千里而先世之所搆与其书具存欲吾今与后之人保有之而不致散逸冀或有能读之者愿先生为生记之置诸其壁间庶其有警也夫书载圣人之道读其书固将明其道以致于用茍读其书而不能以明其道而不能以致于用是为无用之学也又岂足道哉司马温公尝曰积书以遗子孙子孙未必能读不如积隂德于防防之中以为子孙长久计窃尝以为二者皆不可无也德者固植家之本至于书力所能及则为之读与不读不必计也然亦有足计者视吾德之所积何如耳昔丁顗尝聚书至八千巻曰必有好学者为吾子孙至其孙度果读书有文名登词学科仕至防知政事諡文简是盖读书之效积德之新也尹氏世儒家安行父子又能积书籍欲以啓迪后人而绍前烈亦可谓贤也矣今恕与器皆以文学取名进士师表于人尤贤也其进于显荣殆未可量丁度不得专美于其前矣是以记之
　　郑太守寿禄堂记
　　四明太守郑公作养亲之堂于其居第之偏名之曰寿禄取主事时朝廷褒封其母太安人敇命之词云及来报政天官求予记夫天下之事出于天者常不可必而有可必之理由于人者常可必而有不可必之势得年以久于世人之所欲也得禄以养其亲亦人之所欲也然寿者天之所命杳防茫昧之间有不可得而必者孔子曰仁者寿盖仁者人也人能尽乎为人之道是不悖乎天理也不悖乎天固可以得于天矣此不可必之中而有可必之理存焉者仁也禄者朝廷之所命有德有才有守有猷者皆足以得之孔子曰学也禄在其中矣然非遇其时则孔孟之圣贤有不遇焉此可必之中而有不可必之势存焉者时也太安人处性柔淑动存礼度早失所天而能茹苦含辛守志不渝教育其孤以至于有成立治其家内外斩斩为人妇为人母之道世或鲜嫓焉今年七十有八酡顔鹤髪康强无恙况又遇乎列圣相承当重熙累洽之运而有贤子读书决科为名进士厯官莅政为贤太守膺国家推恩之命而致龙章宸翰之褒跻髙年享禄养则岂不宜哉太守以是而名其堂以不忘朝廷褒锡之恩一以祝愿其亲攸久之福忠孝之意至矣虽然洪范五福以寿为首盖有寿而后能享诸福世之为父母而跻于寿考者或有之要必得贤子孙以尽奉养之道使其心优游怡愉欢然于髙堂之上然后为可乐也若夫为之子者言而不信行而不笃动而不由于规矩则将贻其亲之忧虑僇辱者有矣虽寿乌能以享其禄哉今太守在秋官无公私之过有一郡有循良之誉方今国家最重牧民之任而见称于时者太守其一人焉宜乎太安人安居乐志享寿与禄于无穷是以足副朝廷之命遂太守之心而堂亦庶乎其荣耀焉予是以记之
　　袁太守祠堂记
　　太原太守袁公谓予曰吾与兄若弟于所居之东作祠堂以奉先世神主欲依晦庵先生家礼之制惟祭祀礼仪近有所谓家礼易见颇异同不能使人无惑焉又祭祀品物惧后世或因措置不及致有废缺程夫子曰冬至祭始祖立春祭先祖忌日迁主至于正寝人能存此虽幼者可使渐知礼义而晦庵先生曰吾家旧时时祭外有冬至立春季秋三祭后以立春冬至二祭为僭故止季秋依旧祭礼然家礼尤存冬至立春二祭之仪惧于后世不知而行之失先儒慎于礼文之意欲依家礼定为祭祀仪式勒之于石置诸祠堂门庑间以遗之后人俾遵效而行之不为世俗所不为贫贱而怠不以富贵而僭庶几奉先追逺之意永永而无替愿先生为我序之夫家礼一书朱文公斟酌礼仪而为之简便切当不背于古而宜于今然世俗鲜以为务虽簪缨士大夫而不能知况农工商贾负贩之流乎富盛而有力者且不能行况贫穷寡弱衰落之族乎不惟其不能知耳所未尝闻也不惟不能行目所未尝见也茍有言之闻者必以为异而谤之有行之见者必以为怪而笑之自非信古而笃好违俗而特立者不能力行之而不惑也此予于袁氏兄弟而深有重焉袁氏丰城望族敦诗书而尚礼仪至太守与其兄秉彝及其弟平恂恂雅饬笃于友爱居家者以忠信见称居官者有廉能之誉当乡邦礼废之余而能协谋以立奉先之所且取法一本乎家礼不惟定其制而且立石以传之久其为示今传后也不亦贤矣乎谨为序其言而书之
　　杨氏重修祠堂记
　　宋杨忠襄公以大义死建康闻于天下其族属皆有节行盖杨氏建家于吉自门下侍郎知吉州辂始侍郎善待士唐末五季之乱士大夫多依之以居迨宋之平吉之名族视古为盛真宗大中祥符八年侍郎诸孙丕擢甲科仕至屯田员外郎知康州以清谨着与乡人萧侍御彭大博齐名真宗御宸翰书于殿柱曰江西三瑞仁宗皇祐初著作郎纯师以文章显蔡京之柄用也洪州通判存抗以直言格其请托卒为所摈卓然之行倡于忠襄之前至文节万里以寳谟阁学士致政家居闻韩胄专权误国草諌疏毕愤惋不食死子长孺仕至安抚使直义之化沾濡蛮粤击豪强不避近戚捐俸入七十万余代输民租不持一钱去凛然之节继于忠襄之后又若安抚使炎正幼与吏部侍郎仔皆见称于世不辱其家稽之史编古未有也于法皆当祀以表节行励风俗故元盛时杨氏之贤同知昆山事学文始复文节故居为祠规制广于前而益加多岁久弗治田芜宇倾予时与同知诸孙宜修有旧尝示所藏文节公墨藁始读其文见与益国周文忠公晦庵朱文公乡之诸君子过从觞咏想见一时之盛逮偕宜修步谒祠下江东诸山如画屏列于前地据髙爽宋崇陵御书诚斋字掲文安公所撰祠记刻石俱在乔木苍然挺秀为之伫立顾望兴怀低囘而不能去者久之杨之贤季琛以旧臣膺京兆之举作令南海次修祠之颠末命宜修授予请记焉盖季琛倡率其族人因故六楹及余材之可用者益以新木凡三百四十有奇砖甓五万有七增设始祖吉州公及屯田清谨二龛诸小宗显宦叙昭穆从祀废像设用木主刻世系祀田祭器牲币酒仪设科条于碑隂祭用冬至立春子孙縁歳专直祠祀祠宇坏漏辄饬无怠怠者罚如科条所以尊祖而垂后可谓逺也已可谓详也已于乎此可以为世劝岂特杨氏而已哉
　　刘氏祠堂记
　　庐陵藤桥刘氏徙自安成山庄今八世矣族属益蕃盛旧有祠堂以祀其先毁于兵燹厯载既久莫有能复之者今其嗣孙连江尹仲戬乃度地于所居之南谋于族人创立祠堂凡若干楹缭以周垣门庑厨库器用备悉又置祭田三十亩其费皆出仲戬岁时祭祀推族属之长者主之祭毕而燕礼仪进退截有定体乡里称焉今仲戬述职京师请予记归而刻之碑古者尝授士大夫圭田以奉祭祀士大夫必立宗子以主祭祀后世田制既废宗法不立而于祀先之礼亦置而不讲祀先之礼置而不讲则尊祖敬宗之意无由而兴尊祖敬宗之意不兴则敦宗睦族亲亲之恩无由而展此伦理之所以不明而风俗之所以益偷也欤近世以来故家大姓有聪敏而知礼义者出慨然悯之于是立祠堂备祭器置祭田讲求其礼而兴行之粲然可观而仁人孝子循而仿之者日以益众虽不能尽合古制而敦睦长厚之风由是而起亦庶几乎古人之遗意也此仲戬之所以为可重也欤予因仲戬而有感焉夫一族之间有富贵贫贱智愚贤不肖之不齐究其本皆出于一人则夫爱敬之意乌可以有异焉当乎祭祀之顷凛然若先祖之临乎其上而孝爱之诚蔼然见于荐奠俯仰之际退而燕也子姓咸在长幼序列而宗亲之义欢然见于献酬跪起之时及其罢也则富欺其贫贵陵其贱智侮其愚贤欺其不肖者有焉呜呼其视先祖为何如人耶其于祭祀燕饮之意得不相戾悖耶是皆世俗妄子弟之所为也刘氏读书好礼必有以异乎是故因仲戬而书是説以告之使不如刘氏者观之或有感发而兴起者焉则是碑之立其于世教庶亦有补哉
　　潘氏祠堂记
　　祠堂所以奉先常事也常事而有异焉是以记也潘氏番阳故家国初有景岳者以才荐授安福州判官九载以治最闻召赴阙未及用而没子晦初求翰林学士金华宋先生铭其墓而葬番阳仍还安福晦初与予交厚善尝为予言先茔俱在番阳将谋居守坟地以奉先祀而力不逮奈何予曰君子之处世也行止去就惟其宜可焉子之先大夫有德于邑民甚厚民思慕之真有若孺子之于父母也岂有爱其父母而遗其子也邪子其念之茍可以贻后嗣而存宗祀则在此犹在彼也又何必切切故乡之思哉晦初外虽以予言为然而心尚未已也其后男女既长缔姻结好皆在安福而园田居第日以充扩势所不能往也则谓予言曰子之言然第念先茔隔越不得数致祭扫之礼欲依文公家礼立祠堂于正寝之东而刻先大夫之铭文于石置其中四时荐奠之际如在番阳墟墓之间庶几以志不忘之意云予甚善之惜乎其志未就而没嗣子多吉以其居逼城郭乃谋徙西山中原田旷衍林壑清秀所居壮丽遂承尊府之志置祠刻碑悉以完具而以书命其子秋官主事鉴来徴予记曰士大夫家设祠堂以奉四世考妣神主易世而递迁之亲尽之主则埋于墓所潘氏之居安福自州判公始而墓不在是迁主无所藏拟留于初室世世祠之如事墓焉铭埋于墓者也以墓不在是则勒之石而置诸初室之傍如在墓中也此皆先人以义起之意不肖喆不敢违愿先生为我记之古者为郡县吏有功德及民者民像而祠之立碑以颂之今州判公功德在民不异乎古之为政者民之欲祠而颂之之心殆有甚焉特拘于制不得以尽其情若子父祖子孙之所为虽奉祀先之盛心而所以待州判公者实有以遂民情之所欲此其异于常者不可以无记为子记之使人因其同以考其异知贤父子之用心有所在非所以为法于后世也
　　朱氏孝义堂记
　　孝弟之道通于神明信乎夫以有心之为而感乎无心之天岂无其所以然之故哉诚者天之道也人之一心念虑所钟确然不移终始无间固足以动天地感鬼神囘日月贯金石而孚草木若王祥之跃鲤董永之佣身熊渠子之射鲁阳之戈三田之合荆孟宗之泣竹人力不至于此是其所为有合于天天且不能违而况于人乎况于鬼神乎江隂朱氏世居邑之文林以诗礼相传为巨室其彦有曰维吉者好学而文其尊府善庆读书而尚礼见义勇为凡里中婚姻疾病有不给者莫不周之其夫妇皆乐于为善故维吉之在乡未尝有所为不善者其家教然也一日母氏卧疾危急更数医弗效维吉遑遽无措则焚香吁天愿以身代又刲股作羮以进者再母疾随愈人皆以为一念之诚孝感之所孚有以致然也辛酉岁歉民饥维吉念二亲己老且疾乃捐粟四千石以济饥殍逺近之间人以不饥而二亲亦安乐之臻于寿康众又以为隂隲之施人感其惠祝愿之至而亲爱之于是相与名其养亲之堂曰孝义今年夏维吉因朝廷降勅旌其义来谢恩京师请予为记夫为人子者孰不欲孝养其亲然或遇非其时不得以尽其养之之心或艰难贫窭无以为其养之之具或疾病患苦不得享其养之之礼或恃富强陵忽乡里而取怨尤以陷其亲于不义者盖有之矣维吉遭际治平之时二亲酡顔鹤髪同跻寿考而康宁无恙家素饶于财而能推其所余以济人之急使其亲乐乎其心而安享盛福于无穷其为孝义诚有足称者而所以膺国家褒宠之命而光耀于门闾岂为过哉予是以记之庶以为世劝也
　　孙氏感恩堂记
　　仁宗皇帝自即位以来发政施仁恩泽被于天下者盖广未及朞月而鼎湖之云气忽焉而起四方万国之人哀恸之如防考妣至于今追思而感慕之未己也孔子曰德之流行速于置邮而传命诗云呜呼前王不忘观之仁庙为尤信如使天假以年则其仁政之成岂待三年必世而后然哉分宜有孙氏曰所性者与其尊府以诖误没入官得戍边所性往辽东山万而尊府居山海关塞离隔数千里不得相往还骨肉恩爱之情其将奈何一日尊府没于山海其母氏羇孤流离防然无依所性闻之哀号吁天无以舒其忧则以情上章达于帝庭欲迎养其母其言恳恻切至仁庙特许焉所性不胜欣喜未几优诏复下所性得循例还其乡便道与其母同归于家其田宅园林官给还母子遂欢然以居是虽孝诚之所感格实乃仁庙天地之量休养爱育之恩之所致也故所性特作一室以养其母而顔楹间曰感恩以志不忘之意求予记之夫恩仁之施也仁天地生物之心也天以仁育万物圣人以仁育万民万民得遂其生育者皆圣人仁恩所及而人不自知也所谓帝力何有于我者也所性独感仰拳拳焉而不置者盖其拔出于艰危困苦之中得返其安居暇食之乐以养其亲而享夫寿考康宁之福者自非先皇深仁厚泽涵濡沾溉之至何能若此哉此所以感之深而念之切也今有背君父之恩而不知所以为报者抑独何哉闻所性之所为能不有媿哉故予为记之非独以重所性其于世教庶亦有劝哉
　　愚隐记
　　故人子彭瓛毓信以其同产兄琉在翰林来省之尝过顾谓予曰吾搆一轩于所居之东扁而名之曰愚隐未有记之者敢有请于先生予曰子故家宦族通达世故何名谓愚方今治平盛世贤才无不向用何名谓隠毓信曰吾先世有为通判是州者有为转运两浙者有为上舍国子者文章事业表表在人耳目而吾不能继志步武以嗣其声光岂非其愚乎吾兄弟六人有举进士不第而名厠耆英者有第进士而列官于朝者有家居干蛊而道义可尚者出处隐显各得其宜而吾不能聨璧连芳以与之颉颃岂非其愚乎吾居于乡见高闳巨室之子弟其髙者读诗书脩礼度以取功名干爵禄为事其豪者驰坚良美服饰出入煇燿结知贵势以殖货财广资产为务而吾穷居独处卧闲窗而坐虚室友青山而侣白云其于人事是非得失漠然不经于心吾既无求于人人亦不资于我岂非其愚乎及来京师见四方之贤俊青年美质或以才德出众举或以贤良方正荐颙颙济济纷然萃于天官之庭发舒其文藻光耀于云霓虽巨鱼之纵大壑未足喻其得志也而予自念萧然一布衣无寸长可取于人虽置之通衢大道之间孰肯一囘盼一举手以引之于青云之上哉岂非其愚乎夫既不足以接迹于先世嫓美乎兄弟声誉不起于乡闾姓名不达于朝廷其为愚也可知既愚矣无所用于世矣虽欲不隐不可得也此吾兹轩之所以名先生其以是记之先儒曰隐者为髙故往而不返观毓信之言而察其心其亦往而不返者欤予窃禄于朝既老矣尤不知止而为之记得不为毓信笑也耶以其请不得辞遂掇其语而书之他日或得请归故乡访毓信于是轩尚为毓信赋之
　　静香书室记
　　静香书室者湖广长沙荼陵周谅字士贞读书之所也士贞自祖父来皆以医鸣至士贞亦传其业而尤好读书积书数万巻于其室中朝夕孜孜以求其理不倦喜与士大夫交讲议往复以忘其劳人或曰子以医为业而急于儒书之习以为名不亦戾乎士贞曰书者道之所载也是道也亘乎古今极乎天而蟠乎地茍能明之则天下万事万物之理无不可推矣况于医乎医者吾世业也吾所忧者惟斯道之未知耳此书室之所以作也此吾志之所在也孔子曰志于道先儒曰志道则心存于正而不他吾既事乎此又岂暇他求哉人于是知士贞之志不安于小成也皆引领而望之然终以其先世之业之所在也遂为知者荐入太医院今为太医院良医而犹不忘乎昔者藏修游息之处因吾友孙某来请记夫以士贞家居时专志于儒书而不暇乎其他则宜其于医道疏也今以其道施之人无不效焉周官以十全为上士贞岂非医之上者乎以是观之则其于学可知也士贞曰吾固不能进于是矣盖有望于吾后人焉其为我记之使益勉焉庶几其有成也予嘉士贞之志遂为书之以为记
　　李氏读书楼记
　　距安成之北若干里有曰尼山者自西南而来蜿蜒磅礴有泉出山间自髙而输下循山而行漫为平流镜澄彻号曰清溪自尼山东北至清溪不五里许有巨姓李氏族居之背山而临流其田土膏腴园林幽迥为邑之胜处也李氏之彦曰克端者倜傥俊伟知书而好文善谈论不妄与人交茍非其人则终日默默若不能言者一遇知已英伟秀发或论诗书道古今与夫事之是非人之贤否缕缕然穷旦暮而不厌其八世祖某仕宋为国子博士既归老特作读书楼于溪上至今凡若干年子孙相继而新之及克端益积经史子籍其中当太平无事之时得以从容于兹楼之上日以课子弟诵诗读书为务而不暇乎其他客至则设尊俎相与歌吟笑咏陶然自得而尘俗之态当世之务一不以经其虑可谓能继述其先绪而啓迪乎后人者非其贤而能之乎余家居时常往还先师尼山尹先生所或道过李氏克端辄迎至兹楼开窗阑极目逺览平畴旷野乔林峻壑之奇可以一览尽在目前诚足以舒烦涤滞而游心于简籍之中放情于翰墨之习惜乎不得数游于其间以为恨既而别去于今二十年矣未尝不往来于怀也今年吾友蓝山广文陈公至京师以克端之命来求予序且曰予与今侍御胡公啓先秋官主事黄公恒修尝读书于兹楼固不能忘情焉今之请岂独克端之意哉余以世之高甍画栋夸示侈靡击钟伐皷以饮乡人燕乐为务客或过之既去而漠然不以留意既至于不一再传衰落陵替者其本固己浅也今李氏之楼累世而不废而二三公之所以拳拳而不忘者岂非以异于世之人所为者哉昔司马公曰积书以遗子孙子孙未必能读不如积隂隲者是盖有激而云然也夫读书所以明理也循理而行则所为岂非隂德也哉然则彼之所以防行妄作而不足以垂裕于后者孰非由其不知书而背理也欤不然则李氏之楼亦徒设而已为李氏之子孙尚勗之哉
　　松溪别业记
　　安成西上三十里有地曰松溪洪武中隐士吴公观斌自城徙居之扁其室曰植斋遣其子与让从予游予每过之见其手种之松皆新莳偃蹇而弗舒也永乐辛卯予归自翰林而植斋殁已久矣与让延予坐溪上观诸松皆飒爽苍翠离离若人立绕居有小溪如环玦沄沄而流遇秋冬水落穿石罅则泠泠然若琴瑟之音与松风相响答听之可爱也别去二十余年追想旧游梦寐未尝不相为往来也宣德庚戌其从弟与俭举进士来京师明年入翰林为编修暇日因语及之曰植斋之松固无恙乎曰髙者隐白日低者淩青烟密而蟠者可以栖鹤而防苍虬矣曰松之茂悦其若是矣乎又明年与俭赍其兄书来求记其所谓别业者予莫能辞尝闻松升长之物也惟其升长也是以淩霜雪傲岁寒不至于切摩霄汉不已焉然其初也肤寸而已矣溪流行之物也惟其流行也是以厯防壑经江河不至于趋奔沧海不息焉然其始也涓沥而已矣君子之志于道者亦若是故有充善信以至于美大者焉有希贤哲以至于圣神者焉然其发轫也不外乎谨德而已矣故易于升之象有曰地中生木升君子以慎德积小以髙大于坎之象曰水洊至习坎君子以常德行习教事其斯之谓欤呉氏世家忠厚逺自台隂徙兹仁里既有植斋翁作之于前又有与让兄弟继之于后虽隐显不同出处或异然皆有得于升长流行之义以砥砺名德而善乎其身则一也然则君子之业非徒为业身之资实所以为业德之助矣传曰善观物者当有以穷其理能穷其理则道不在物而在乎人矣其斯之谓欤予也晩景侵寻时与岁去倘得请于朝当求片地西山中幅巾杖履追寻旧游与与让往来防长松而履白石啸歌烟云以乐余生有日矣幸相戒毋以予为逋客可也是为记
　　思亲堂记
　　临之清江镇有萧氏世居焉萧氏有曰孟升者笃实士也来往吾安成甚熟予前年致仕归舟过清江孟升与其二兄孟端孟素来相见从容温雅知其为忠厚之家也今年孟升至安成谓予曰吾不幸先人早见弃赖母陈氏鞠育而教诲之以至成人今吾母亦已殁矣因名吾亲昔日所居之堂曰思亲愿先生为记之予曰尊甫殁已久矣久则易忘也母孺人寿考而终无足憾也何为而曰思孟升曰吾父殁时年方四十而吾今年余六十吾长兄年八十有六次兄年亦七十有六矣当太平极治之时享寿考康宁之福而吾亲不得焉吾兄弟安得而不思吾兄弟耕田凿井以望斗升之粟贸迁有无以求锥刀之利而无不得焉是皆吾亲遗泽之所致也又安得而不思有甘旨之味而不能以适吾亲之口有轻暖之服而不能以被吾亲之体又安得而不思晨而兴夕而息而无所以行其定省之礼朝而出暮而归而无所以致其面告之诚则又安得而不思思之无已无所用其情也则以之名其堂以识其志先生其以是记之予闻孟升昆季虽早丧父事其母极孝谨兄弟之间怡怡然相与无间言今皆已髙年而思亲之心犹不置岂非所谓孝弟人也欤世有生不能尽其养死而能致其思者乎然则孟升兄弟得不可重也欤记之世教庶其有劝也
　　雪月亭记
　　德清湖州之名邑也邑之北不三里许有寺曰慈相邑之名刹也创于东晋重兴于唐至今益盛而不衰其左有半月泉宋东坡诸名贤尝游观焉题名刻于石东莱吕公读书泉上又有观心堂宋御书见存寺后有亭曰雪月不知创自何时泉与堂不废惟亭独故址寺僧有开上人者戒行精洁觉路深诣以是信从者众既敛其所施一新佛宇乃构其亭掲以旧名比膺荐为僧防其县赴选于北京将归谒予记夫象教之显于中土也尚矣其宫宇制作之盛拟于王公而又皆名山大川奇胜之处茍主之者得其人其欲创造改建人之助而资之者益众可顷刻集而不劳焉若开上人在慈相是已且上人之于慈相兴坏补弊固多矣而独拳拳于斯亭者盖以物之至洁者莫如雪至明者莫如月也当夫寒气既凝同云结隂而雪作焉观其洒空布地积素千里氛埃不兴万秽俱匿而禅心之五蕴皆空六尘不染者有所契也海光乍动暝色欲祛而月出焉观其镜净虚明丽天烛夜悬照无私容光必入而禅心之冲虚内朗洞达外照者有所合也是则上人之搆斯亭岂徒然哉佛书有所谓净心染心光明蔽障之不同而至于见道离道相逺之説其徒皆能传道之鲜能择而由之者今上人之所为如此其净心而光明见真如之道而不离者欤且不独止其身欲后之人无废坏之者非泥于物也使知所以求其道也知所以求其道则斯亭乌得而废哉记之使有所考也
　　云林清趣图记
　　有方外之士曰周道宁者年少而聪慧洞叅妙常欲游厯四方名山大川以探安期羡门子乔鬼谷之遐踪胜迹以豁其心胸扩其见闻庶几所谓至道者可得而契而长生之术可得而尽也怀之有年未克以遂一日有客以八景图遗之者道宁反覆观之曰是非人间所居处也得非仙境耶客厯指示之曰青山入空白云浮动者缑山也岛树淩风波涛汹涌者弱水也云霞拥日楼观慿虚者圃也林壑萦纡烟水浩者青溪也至若望玉笥之晴岚则羣峯削翠而仙台层列若可登也观罗浮之夜月则瑶房隐天海色如昼若可掬也度天台之石桥则霞彩氤氲而桃花正吐诚可翫也跨西湖之雪鹤则寒光璀璨而梅萼初开诚可挹也汝其试观之将必有得也道宁欣然曰吾既不获游其地观于此可以涤吾胷中之烦滞而偿昔之所愿欲者矣于是次第而装潢之为一巻名之曰云林清趣求贤士大夫赋咏之道宁闲居静室时时展玩讽诵诸君子之什恍然如在缑山弱水青溪圃玉笥罗浮天台西湖之上与安期羡门子乔鬼谷之伦骖鸾驾鹤云驭风游于汗漫之表而不觉其在人间也然则道宁岂不乐哉道宁尝徴予序昔季卿举进士不第而思江南游长安青龙寺见壁间寰瀛图指曰安得自渭达河至家乎傍有终南山翁曰可也令折竹叶置图上注视之须臾波泛登舟旬日至家是盖仙术之妙向使因是以念蓬壶方丈瀛洲之境而遇翁指示之则其至仙道也不难矣奈何志不在此而尘念不忘为可惜也道宁之客仙境岂非终南山翁之徒乎其所赠图岂非寰瀛之类乎道宁无尘凡之念而慕至道如此将必有所遇焉于斯时也斯图与诸君子之什暨予之言皆为外物不足道矣道宁其笃志以俟
　　义山聚冢记
　　庐陵铜溪刘嘉防先生所居之近有山焉初无名先生以其寛衍深秀而悯乡人之贫穷殁而无葬地者令皆葬于此今而冢墓累累殆百余所人皆以先生所为义事也故名其山曰义山先生有学行文艺洪武中以明经荐至京赐华盖殿説书后分教寿州以言事称旨陞武进丞未几罢官家居宣德初为知者荐入朝所司拟外校官时年已八十以老不堪事辞上曰师表后进正宜老成人不听先生恳乞再四遂得还今年九十矣尚康强无恙乡人德之者曰先生不慕荣利而享寿考此行义之报也然其余庆之发殆不止此将犹在其子孙已乎先生闻之曰吾欲乡人死生皆不失所而不能也吾量吾力之所宜而为是耳岂望报耶或曰此仁人君子之心虽推以行之天下可也而有所不行焉独不可惜邪夫士君子读书学道得行其志者几何人周官有墓大夫掌凡邦墓地域为之图令国民族葬而掌其禁令使皆有私地域是则古之人无贵贱贫富死而未有无地以葬者后世山林川泽皆归于民而据于大家巨室非细民所得有然后有暴骸露骼盖多也今先生居一乡使一乡之人无是患有古之道焉如得行其志而兼善天下则死而失其所者殆少也此世之所以惜之也欤先生诚仁人也使乡之人祝之者信然则其后人之食其报者其又可量哉予姑记之必有以验之
　　胡氏寿藏记
　　荣武庐陵之孝义人也姓胡氏其先自丹阳徙袁之宜春至南唐国子祭酒殿中侍御史盛徙庐陵之淳化乡遂为庐陵人七传至伯通为王宫教授伯通之季子伯顺宋崇宁进士知邵武县事邵武子襄为庐陵学官学官次子清臣为髙安丞建炎徙家近郡城髙安四传至遂初荣武之曾祖也遂初生九臯九臯徙郡城之北螺峰之右筑室树艺资产益盛焉荣武之大父也九臯子三人建极仁极环极荣武则建极之中子也建极早卒九臯命荣武赘于邑之张氏荣武奋志砺行克自树立创造居第于里钱溪之上广拓园田积书以训诸子奉外父母如所亲尝恨其尊府不逮养时节忌日必哀恸焉事其母备极甘旨母没以其尊府葬地逺不克朝夕见乃卜吉于所居傍近处奉尊府之防与母氏合葬焉又作一室于家每日出之际升而望之曰朝阳轩以志其不忘之意荣武既婿张氏视田园居宅自有余饶凡祖宗所遗财产悉推与诸父兄弟久之虑后世或有分争之患于十分取其一筑室以为其子孙往来陪祭居宿之所且以示水木本源之义性喜宾客壶觞尊俎欵延弗倦乡人困乏者尤加存恤正綂庚申朝廷遣使四出修复仓廪以广储蓄荣武辄出粟二千石以实官廪备济荒之用事闻诏旌为义民赉以羊酒复其家荣武既老矣里之山前大道之傍有善地背负山阜前俯平畴冈峦环拱如抱如揖荣武顾而乐之遂即其处营为寿藏指示其诸子曰他日吾与汝母同归于此棺衾衣殓之物无不备具吾不虑也乡人闻之莫不以为达者之所为也今年秋荣武来谢京师将归求予为其寿藏记曰使吾诸子后日以是葬我也夫死者人之所恶故不预凶事致身没之后有经年累月而至于暴露者是谁之过欤荣武不事祖宗生业卓然自立有子七人皆循循雅饬二子游郡庠笃于学问平生不为不义不与人争竞凡为人子为人父为人兄弟叔侄朋友之道无不尽而于身后之事亦计虑至于如此俯仰之间举无所媿焉一旦寿考令终而安处于兹则岂不乐哉予于是为记之而又系之以诗曰庐陵螺冈有胡宅宜春来此矜阀阅祭酒盛居南唐末传至伯通世已七伯通之后泽未竭簪组蝉聨绍前烈至于九臯尤英杰徙居螺峯郡城北子孙相继尽贤哲荣武生来有美质孝亲友弟兄情切力行仁义自不伐承世余庆寿可必平生慷慨无骄拂隂阳昼夜了然达伟然佳城何郁郁我自为之谁我剟我有中馈自结髪后百年来同此室爰居既安心则悦谛视万古犹一日此时谁复同髙洁青松白云与明月
　　清省轩铭
　　深州太守萧公贤而善为政其在深州也久化行而民安之公尤未以为足惧在几微生于其心而害于其政遂题其所居之轩曰清省以自警来求予铭铭之曰慨薄俗之侵扰也独澹泊而无营灵台湛然如氷壶之洁玉鉴之明事至物来处之适宜无厚薄之与重轻髙堂之上环千里之内絶叹息愁恨之声茍利欲之一开则机务之繁兴请谒踵其门而争讼盈其庭此居敬之仲弓所以贤而清静之盖公所以名使凡为吏者皆若是其为政教化何忧其不成视古昔之循良固可与之齐驱而并称岂徒光昭乎一室将垂诸简册厯千祀而有荣也
　　折槛图铭
　　汉孝成时王氏渎乱国经欲移鼎祚张禹以帝师臣为时属望帝幸其私第以灾异之变疑在近戚禹宜开陈正道归咎王氏庶灾祥御而忠佞分宗社有可安之机矣夫何以子不语怪圣人罕言性命之説以塞主听遂致王氏愈肆而莽移汉祚实由兹始朱云奋不顾身欲借利劒以断禹首上怒命曳出斩之云攀殿槛槛折使帝能因其言黜禹而疎王氏则外戚退听而汉室张矣徒曰因而葺之以旌直臣是知其直而不能用也自汉迄今为日已久好事者图其事以为世劝诸名公多有题跋之者予景仰直节慨慕风采于是图作铭铭之曰作室之用必求良材匪坚则圮匪巨则頽在汉国师乃用张禹依随王氏媕阿无补帝幸其第托言厥衷子不语怪灾异奚从有伟朱云奋身赳赳欲借利劒往斩禹首直声满耳劲气盈庭攀槛槛折上摩青防揆今千载耿耿不閟流传图画垂劝百世嗟嗟朱云志从龙逢云禆汉室逢捍有商直哉史鱼其道如矢不遇名言世无夫子
　　忠恕斋铭
　　夫子之道忠恕为先惟斯二义体用克全中心为忠如心为恕尽已推已内外一致昔者孔门其徒三千能味其旨曰唯曾参吾道之要有终有始一以贯之无复二理郕国之裔嘅慕昔贤作斋掲扁昭示几筵爰述铭辞廓宣蕴奥圣学在兹胡不慥慥
　　砚铭
　　其坚也确然其润也温然其圆也不至于柔佞其方也不过于岩棱砚乎砚乎是岂徒为吾今日之师表其将尚友乎千年也欤
　　琴铭
　　其形三尺其弦则七具音响之泠然备格调之清越可以招南薰而阜吾民之财可以操猗兰而供达士之适然必得于心而应于手而后有以节八风而应乎六律也欤
　　丁母孺人墓志铭
　　监察御史丰城丁俊改授严州推官未上任而母孺人殁归守制于家将葬奉浙江宪副胡公之状走五百里求铭于予予适当还朝滨行以不暇为辞洎至府城俊又在焉求愈笃予又辞后十日舟过丰城俊挽舟请铭至再四曰俊与从兄弟粗知读书为文以窃禄明时皆老母之教也生未能尽孝养之道殁又不得贤士大夫铭以垂不朽以慰悦防灵地下其何以逭不孝之罪俊意注在先生先生幸无辞固辞不获则叙而铭之按状孺人归丁氏为维辰妇克尽妇道俊为童子时维辰笃意延明师教诸子侄孺人极力相成之俊与诸从兄弟既长知父母意相率向于学每读书至夜分孺人率婢仆瀹茗供馔亦至夜分或劝少休曰吾岂恤诸子侄待师之礼当然也及诸子侄有禄位贵显则尝致书谕以持身操行毋贻前人羞不及乎其他有女适杨氏未一岁夫死族人怜其少执义劝孺人嫁之立召其女告之其意曰世恒言饿死事小失节事大于汝意如何女曰不待大人言意己决矣其女卒为杨氏节妇呜呼自孟母后古今为人母能教其子载之传记几何人若孺人所为虽女妇之所当为者而少能之能于此其他盖不足言其视传记所载亦何媿哉孺人姓周氏讳泰丰城港口人其殁以正綂三年十二月十日距其生戊戌三月三日得年八十有一子男二人长即俊宣德丁未进士次曰佩从子曰侃乡贡进士桐乡学谕曰僟永乐辛丑进士工部主事曰倬用荐知武康县事皆承孺人之教者女四人长适毛氏次适袁氏次即节妇次适甘氏孙男六人琏璘瑜璲璐瑄曽孙男四人以已未年十二【原缺】















　　古廉文集巻三
　　钦定四库全书
　　古亷文集巻四
　　明　李时勉　撰
　　序
　　应天府乡试录序
　　宣徳七年壬子嵗当大比前期应天府尹臣璘奏请考试官皇上命臣时勉臣衷往莅其事比至同考试官臣润生臣用绎臣希亮臣纪亦皆来相与奉命惟谨不敢怠遑而监试官臣鲤臣观提调官臣璘以为此朝廷盛典无容慢易综理精严防范周宻究弊涤滞廓然大公众志既一羣情恱喜一时内外执事之臣莫不竭诚殚虑精白一心以供厥职乃八月乙未总太学畿内之士千三百余人凡三试之于时连隂积雨比试之三日皆大晴朗众咸欢然一口言曰是岂非天开文明之运国家太平之象诸士子得意之秋也耶于时就试之士亦皆踊跃奋发争相淬砺倾吐其胷中之所有以期必得之者有以致然也臣等详加考较得八十人之优者次第其先后与其文辞以为小录既成咸谓宜有序夫国家养育贤才而以科目取之盖欲得其真才以为用也士之修于家穷嵗月惫精神以求尧舜禹汤文武之所以为治稷契臯陶伊傅周召之所以为臣孔子顔曽子思孟轲之所以为言孜孜矻矻不极其至不已迨夫学之既充徳之既成一旦出而应上之求发舒其所蕴以见于文章足以隆声誉而掇髙科由是以有禄位随其所遇遇皆能以尧舜禹汤文武之治期于上以稷契臯陶伊傅周召之事任诸已以孔子顔曽子思孟轲之道持其身不肯一失身屈已以由于非义者有以见贤者学问之力朝廷作养之效而科目得人之盛也洪惟我皇上以聪明睿智之资缵承大统膺重熈累洽之运当国家无事之时而求贤图治之意每惓惓焉故自朝之公卿大夫以至内外大小之职莫不皆得人以任之矣而圣心犹以为未足虽屏迹丘园栖身岩宂不求闻达之士犹欲招而致之况诸士子奋志厉气翘然而出欲有为于当世者宁不加之意也耶今而获登名于斯籍者皆学成徳茂有用之才朝廷将进之以礼待之以爵禄之意也必厚矣尚益坚其志砺其操以修其职业期必无愧于科目之选可也孔子曰不患无位患所以立诸士子勉乎哉
　　顺天府乡试录序
　　皇上即位之初适当大比兴贤之嵗是秋八月顺天府兼掌府事行在工部左侍郎臣庸请考试官皇上以命臣时勉臣谷而同考官臣厚臣彦良臣珪臣若英监试官臣来臣春以是月丁未往莅其事臣等奉命惟谨合八郡暨太学之士千二百余人考试之取其尤者得八十人焉小录既成咸谓设科取士国家之盛典也不可以无序窃尝以为成周之世乡举里选之法行士之修于家者皆仁义道徳之行取于上者皆英伟博达之才而用于时者皆敦化善俗之政有以见上之待士也为最厚而士之自待也为不轻故由是而来者未有不可取取者未有不可用而用之未有无其效者也故曰唐虞之际于斯为盛岂不信然自唐以来取士之法亦已异矣惟进士之科为最重以其犹有乡举里选之遗意也然其后渐亦以弊而所以待士之意亦薄矣岂惟上之人待之之薄抑亦士之不能自重有以致然也国朝有天下我太祖髙皇帝即设学校诏天下三年大比以取士于今余七十年矣五圣之徳泽涵濡覆育鼔舞而作兴之者非一日矣而贤才之出也盖彬彬焉虽山林岩宂之间有志于当世者亦莫不争自磨濯以求是途出而効用于时况学校之士乎方今内而公卿大臣外而方岳郡县以至于有司庶府之官莫不皆得人以任之矣而兴贤之典犹不废待之之意益加厚则夫士亦可不知所以自重哉今获登名于是录者宜皆自重之士也行将试于春官对于大廷以争先天下士而有官守之责尚其益思所以自重而图所以自効哉
　　元夕燕集诗序
　　宣徳八年癸丑正月朔旦皇上既受羣臣朝乃降敕谕曰今国家宁谧边境无虞时和嵗丰兵民乐业斯皆天地祖宗眷祐亦尔文武羣臣赞辅所致兹嵗事肇新上元节近正当共乐太平自正月一日为始赐百官节假二十五日遇机务重事具本封进官员除斋戒余日及军民悉听饮酒为乐京师如故张灯五城兵马弛夜禁尚各循礼度用副朕怀羣臣俯伏恭听咸踊跃欢呼以为庆幸越十有三日郊祀礼成明日赐百官宴而灯山亦成是夕皇上奉皇太后于西苑放灯观赏又明诏文武百僚由西安门入同观之既夕赐坐于圆殿万嵗山前太液池之上环池至于山顶万灯齐举光熖烛天晃焉如昼命光禄设宴教坊呈百伎传宣羣臣乐饮至醉既醉罢出而月当午矣时吾邑之士之在京师者颇众既出东西散去得相聚防才几人而河南叅政王公太守陈公适相遇焉回顾鼇峰余兴未巳予于是邀延至家粗具酒殽相与欢宴咸曰今日之事不可以无述乃取诗人双鳯云中扶辇下六鳌海上驾山来二句各分一字为韵赋五言诗一章以纪一时之盛诗既成众以序属予夫元夕观灯其来乆矣而莫盛于唐开元中然其时君臣之间畧无儆戒之心习为侈靡躭乐逸游淫词艶曲流布中外至于颠越播迁而不知返其事可胜道哉惟昔唐虞三代之时君臣上下更相敕戒形于歌咏沨沨乎不可尚矣是以致治雍而后世莫及考诸诗书犹可槩见今皇上嗣登大宝动法古昔聿遵成宪故能隆守成之业以抚方夏之大佳时令节思与民臣同享太平之乐而必以敬慎为先羣臣奉法守职莫敢怠遑故今诸贤士于宴饮之际虽觥筹交错而不逾于礼法之外谈笑倾倒而不失乎庄敬之容至其见于辞藻以歌颂圣朝治化之盛者又皆发乎其情而止于礼义庶几乎唐虞三代之风其视开元天宝之盛衰为不侔矣孔子曰诗可以观岂不信然于是光禄署正万资中作而言曰先生之言是也然吾軰得以宴乐于斯唱和于斯从容暇豫于斯奚可不知所自耶遐陬僻壤穷乡深谷之民安居而暇食优游以生死其不知所自者宜也若吾軰躬覩朝廷之制作亲被朝廷之徳化亲沐朝廷之恩泽如此而不知其所自可乎哉既知其所自而怠于其职慢于其事而不知图所以报称者其又可乎哉众咸曰宜书以为元夕燕集诗序一以自警且使遐陬僻壤穷乡深谷之民闻而览者皆知其所自而相与咏歌于无穷也
　　夏日燕集诗序
　　正綂六年夏方伯髙安王君大叅安成鲍君贰令宜阳李君以考绩至京师翰林侍讲刘君有端阳之防停之以俟三君子之行乃于是月十有六日三君子皆至众既恱喜集燕于其宅而庭宇轩豁薫风徐来纎尘不兴几席净蠲清言雅论从容欵洽以叙乡邦之好道契阔之怀皆乐饮而忘倦酒半酣侍讲起而请曰今日之防得三君子之见临实有光耀焉不可以无述众曰然于是即席分韵各赋五言八韵诗一章及暮酒罢而诗亦成明日侍讲集其诗谓予宜为序王符曰化国之日舒以长夫日出于旸谷入于虞渊厥有恒运而云然者盖国家治安四方无虞朝廷公卿百执事以及于闾巷农工商贾之人举欣然相安于无事惟佳时令节相与玩赏燕防歌吟啸咏以为娯乐而已故尝翘首跂足望其时节之至真若其晷运之有所増益者而益见其逺且长茍为不然则愁苦憔悴之余将不知其时序之迁亦岂暇于燕饮而有欢乐之趣也哉然则予与诸君得优游于此时而有此乐者其可不知所自耶是故为郡县为方面大臣昭宣圣朝徳美以及于民使夫百里千里一方面之内之民皆熈然囿于光天化日之中而无叹息愁恨之声者是盖可以报称于明时而无负也若夫婴冠食禄拘拘于诗书笔砚之间而无益于国与民者独不有媿哉是则观于此可以知太平之时之有可乐而乐之为无负者惟三君子为然也于其行并书以为赠云
　　七夕燕防诗序
　　北方之地夏秋多雨故七夕晴明者少时节之宴不惬人意今嵗正月不雨至于四月四月凡三得雨虽未厌足然人皆喜五月朔日始大雨朝野相庆自是淋淫不絶晴无连三日者有时雨骤至沟渠泛溢街巷水没焉墙屋頺毁相望郊野之间舟行禾黍上七月朔旦始大开朗咸谓今秋七夕银汉庶其可见也及期礼部主事陈铉当设防适有五岭使命于是邀同乡之士凡十有六人合燕于其家几席既具延客入座天空云净星月交辉明河皎洁众心亦畅觞酌屡行献酬有容逾时凉风西来微雨洒庭众皆欲起罢酒铉曰今夕饮酒乐诸公何为去耶昔韦应物有诗曰炎月得凉夜芳罇谁与斟盖以良时难遇而良朋难聚也今二者俱得而不尽其欢岂不有负于应物也耶乃复坐举杯痛酌而云亦敛雨亦散去遂取唐卢纶诗紫陌夜深槐露滴碧空云净火星流为韵各赋五言八韵一首以纪一时之盛就以赠防鼎行纸笔具于前而杯斚循环言论往复不辍众皆构思诗酒之兴盖浩然于尊爼间而大风忽起隂云四合雨意近在眉睫众复黙然主事刘求乐曰诸公但速为诗诗成雨自不至不然杜少陵何以曰片云头上黒应是雨催诗乎诸公慎无忧于是主人惧客之散也促为酒令行酒甚急诸公亦操纸笔竞书诗成雨亦不至众又举杯剧饮醉然后归明日国子上舎左璇辑其诗为大轴谓予宜为序自古游宦之为乐多在乎佳节令时而是防也顷刻之间天之晦明变化之不同人之忧乐缓急之不一如此则夫人生百嵗之内天时人事之不齐者其又可计也耶虽然当夫圣明之时国家无事海宇宁谧因得以极夫燕集之欢其所以不能尽如其意者不过风雨之虞耳茍非遇其时虽无风雨之虞其能得欢宴若此者乎主事行矣过家拜髙堂称觞献夀慈顔恱喜退而与宗亲故旧序契阔之怀其乐固有逾于是者去而上三湘浮七泽厯五岭翺翔于通都大邑盖不减子长之游然求其交游之毕集合尊爼以相乐情孚意契无纎芥乎其中若兹夕者或少也故书之以赠或时一诵之庶防其于吾徒不忘哉
　　中元日燕送刘主事序
　　吾邑之士在京师者每时节燕会常二十余人今年自伏日以来或使于四方或受职外任以去至中元之防犹十四五人焉是防也礼部仪制主事鲍时博实主之以予有上陵之行故停以待及予归又连有国忌至是月之二十有五日始防众賔合燕于其第而仪制主事刘君求乐适有奉使西蜀之命酒半时博曰燕防常事也然有所赋咏今刘君行在即盍亦以是为饯而赋诗以赠之乎众咸曰然于是取杜少陵诗主人送客何所作饮酒赋诗殊未休二句各分一字作五言八韵诗一首既成时博又以序属予夫礼贵得中凡燕聘飨觐冠婚丧祭其仪文度数隆杀损益有一定而不可易者然必合乎中道而后有以通乎古今适乎时宜当乎人心行乎乆逺而无弊也国朝自太祖髙皇帝有天下以来制礼作乐上自朝廷下至郡国庶人里巷极而至于蛮夷外国其礼文法制纎悉备具未有逆于道而戾乎古者于今余七十年其行之也已乆其贤者得于见闻之间也非一日矣然有举而施之或不能尽惬乎人意盖未尝究心于是而不知夫隆杀损益之体者也求乐故家子性頴敏而沈静其在仪曹有年其于礼谙练之已熟今之去而至彼也必有以为王国之所瞻仰而为知礼者之所钦服则于君命庶防其不辱也此予与诸君之所以乐为求乐饯而又重之以诗者抑亦以求乐足以胜此而于乡士大夫为有光也遂合诸君之诗书之以赠云
　　九日赏菊诗序
　　予在北京复居城西又十稔矣始构屋数楹于其东偏以为延客之馆前有隙地种菊数十株时维九日繁英欲吐秀色可爱遂邀乡曲之士之在京师者相与燕集而赏之殽羞既陈不愧菲劣而客亦不以为简掇英泛觞皆引满而不辞笑谈虽剧而礼度不逾酣畅淋漓而杯行有序市喧不闻尘虑都忘自以为山林之乐亦不过此春官主事刘求乐以为今日之防不可以无述众咸曰然于是分题赋诗而行不辍酒既阑而诗亦成防者乡先生呉良善存监察御史王让体艮礼部员外郎鲍时时博主事陈铉防鼎翰林编修呉节与俭检讨李绍克述信宜学谕尹逊恒逊浦城学谕彭素三白进士彭贯进唯戴相廷器刘钺伩徳洎予与求乐凡十有三人时幼子艮初冠侍酒尊爼间亦令拾题得咏菊有武臣子在席亦与题作七字诗一首皆欢然以为难得于是洗盏更酌极醉而罢明日求乐辑其诗得十有五首以示予曰宜有序夫物之负其芳香清洁之姿而不遇骚人墨客翫赏而赋咏之以传诵于世则憔悴零落与深山穷谷之草莽丛生而并脆何以异哉今是菊也得诸君子一顾赏之以酒而重之以诗其文采焕烂岂独増其秾而于弊庐亦有光耀焉何其幸哉虽然吾与诸君得休其暇日因其节序而寓其乐于此者盖遇夫圣明之时而非偶然也愿相与勉焉共图报称庶以保有其乐于无穷哉
　　新安九日诗序
　　正统四年七月十有八日甲子予之去家乡而还朝廷也连日北风舟行甚艰九月三日戊申渡大江始得顺风九日甲寅至新安心颇快适而又遇佳节先是过淮隂欲买菊以备节赏有故人之兄罗文振者闻之特送菊一株置之篷窓便觉有清趣因与同行诸公约节至燕赏以畅叙客怀至是风便皆欲行而大雨骤作乃留宿河畔秉烛对菊谐谈剧饮得尽此兴以偿夙愿盖甚乐也指挥赵公曰我不知书诸公能诗者乌可以无述遂各赋律诗一首而罢越六日已未至枣林闸水浅舟胶不可行而舟中之菊犹荣茂盛开芳香袭人众以为但有可乐即为美景亦何必九日于是复取酒赏翫举觞缓酌宛然如在东篱三迳之间不觉其泛舟河曲而居客中也乃取陶渊明悠然见南山之句各分一字为韵作五言八韵诗一章诗成咸谓予宜序去嵗暂还故乡家多丧祸憔悴无聊不知九日之过今兹喜逢九日而又在乎闗河数千里之外不有故交賔客以相慰藉则何能有此欢防而以见之文辞间哉昔刘松袁绍饮于河朔以避暑后世称为河朔防今予与诸公饮于新安以赏佳节又安知不为他日之故实也耶同饮者鹰扬卫指挥赵兴前左司稽礼戴公之子去伐司经局正字顾公之子荣祚族弟振通庆生侍酒者幼子艮小孙騘洎予凡八人赋诗者五人而予又为序云
　　至日燕集诗序
　　乡里之士之仕于京师者时节有燕赏赋诗之防予自去嵗之春连遭丧祸及秋得请暂归其乡不预防乆矣今冬还朝遇至日而叅议鲍君时博以进贺圣夀表文自山西至贰守刘君存有与其侄广文金铉以秩满自滇南巴蜀至前五军断事官戴君之子去伐以事自其家至诸君喜朋游之多集而又值佳节于是置酒防于侍讲刘君之寓馆列坐以次引觞缓酌清谈雅论祛逺尘俗时出新令以申主意以畅客怀既夕乃罢而余兴未弭予以诸君阔别之乆也期以明日防于旅舎众皆诺明日如期无不至者欢饮如昨酒半侍讲取杜少陵至后诗中第三聨即席各分一字为韵作五言八韵诗一首吟咏之间而觞酌不废虽丝竹管弦之音有不足以喻其乐且适也又明日侍讲辑其诗为一轴示予曰宜有序夫圣明在上中国尊安三边无警四方万国举相安于无事佳时令节自国都以及闾巷公卿大夫士庶人孰不具尊爼以相宴乐以颂歌太平之盛然求其在数千里外为一乡故之人道同而气合情孚而谊笃优游闲雅从容温厚而无乖忤彼我劝酬交错之间论议往复之际或直切以相规或婉委以相朂或谑浪笑傲以相为乐虽甚而不流虽剧而无竞虽酣嬉淋漓之余而有歌吟赋咏之什则人或此之羡而予盖不知其为可也尚期与诸公益勉且慎之使人曰此其有始终者庶乎其可也防者二十人赋诗者十有四人诗凡十有四首以次列于下方云
　　石瀬曽氏族谱序
　　吉水石瀬曽氏郕国之后宋寳祐中其裔孙徳卿纂辑谱系明正详备元未燬于兵燹国朝洪武中徳卿之七世孙思胜又修复之用心笃至乆而后成今年冬思胜之从叔父伯善以来京师示予因翰林侍读周君徴为序适予有掌教国子之命冗迫不暇以为辞之再四伯善请之亦再四虽祁寒风往返不厌辞不获则为之言曰谱为敦宗睦族作也故家大姓不可以无谱族广而人众源逺而末益分茍无谱以纪之则昭穆不明长幼无序礼节不行恩爱不通而乖争陵犯之风起矣乖争陵犯之风起则其祸害有不可胜言者岂特相视如涂人而已哉窃尝见今士大夫家莫不有谱观其所自出与夫其世次逺近长少卑尊之序粲然明白而其累世簪缨文物之盛有若不可及者然或贵傲其贱富欺其贫强陵其弱众暴其寡长幼尊卑之序荡然莫复可辨是则谱虽存果何益哉惟吾曽氏则不然曽氏自郕国十五世孙据避王莽乱南迁居庐陵之吉阳厥后子孙散处四方如永丰之龙潭兰溪皆其族也当元季兵乱兰溪粹中昆弟遣人至石瀬邀曰可举族来此同避祸乱以待时清意甚惓切石瀬虽不往而宗族之谊蔼然可挹及今伯善建立家学俾族属子弟肄业其中延明师教之使之习知孝悌志信之义以为敦宗睦族计此其度越常情逺矣虽使谱之不作亦可保无伤伦败俗之事况谱之修备若此者乎大贤之后厯数千百年而有此可谓不落莫矣为子孙者观于此可不勉哉
　　南冈李氏族谱序
　　谱者记先世所自出与夫长幼尊卑逺近亲踈之序所以明昭穆而着彞伦之道也善者纪之而不善者讳之仕宦者书之而隠处者不遗所以存忠厚而示劝惩之义也然则故家大族又岂可以无谱哉无谱则不惟无以考观前人之所遗而效法之以尽承先裕后之道且将无以辨昭穆别长幼而尽敦宗睦族之意由是礼义不兴则恩意不通而纷争陵犯之风起矣纷争陵犯之风起则将相视如涂人者有矣又何以称故家大族之名哉有志于尊祖敬宗而尽贻谋之道者诚不可不加之意也泰和孝君桓圭持其族谱示予求为序李氏系出唐西平忠武王晟晟之孙游为宜春守子孙因居宜春白芒其后有曰公仪者为南安大庾簿既老其子禹辅奉以归过泰和留居为南冈李氏至桓圭八世矣上距西平二十有四世其间诗书礼乐之泽衣冠文物之美簪缨科第之传蝉聨不絶何其盛哉说者谓西平勲徳之隆足以庇防之要亦其后嗣之多贤有以致然也宜春之李自岭南节度使宪以来积徳累仁不可胜纪至南冈有曰英叔者仕至栢兴路同知尝筑碉槎滩二陂堰江水溉田三百余顷至今人頼其利桓圭英叔五世孙与其弟信圭俱为县令以寛厚之徳行平易之政民亲之若父母桓圭由南阳迁常州府判信圭由清河迁秩知州署县事民之蒙其惠者尤众也夫以李氏作之于前继之于后者皆有其人如此其所以蕃衍盛大而益振耀不衰者固其宜也桓圭之为是谱而详着之以示其后之人得无意哉先世之泽深矣在迓续之者何如耳譬之泉焉源之深者其流也必逺为桓圭之子若孙者防濬之尽其道慎无壅遏之则李氏之福其有涯哉
　　南溪萧氏族谱序
　　予家食时闻泰和萧翀鹏举之名甚盛及登进士官京师而鹏举为山东运副以没卒不获一见识以为慊今年秋其侄子炜携其尊府鹏翔所修萧氏房谱示予其序文则鹏举作也反覆观之有以见运副昆季为忠厚纯雅之士人所不能及也夫人之所以异于草木鸟兽之类者以有五常之道也自尧舜禹汤文武以来国家以是而设教百官以是而为治人民以是而相与盖天理民彜自然之则人生日用常行之道有不可违者一或违之即非所谓道矣有元入主中国其政治之隆或几乎古独彛伦之道为有缺焉者其相习然也一时之人渐染之乆不能不为所变我太祖髙皇帝平一海内首以五常之道申明于四方闻者翕然而从独其中有未尽革者以弟为子之一事耳吾尝救其弊矣一时随俗而为之不觉其非及乎易世之后子弟不见先世父兄叔侄之相与狃于近习安于故常一旦欲厘而正之势有所未易也宗族之间茍有仁人君子怀中正之心负刚果之性确然以复彛伦为务者则天理之在人心未尝泯灭乌有倡之而不从哉泰和南溪萧氏有南山为其兄徳明之后徳明有子信可早卒故以南山为嗣此逆理乱常之事不可为训于后世者南山生子兰谷兰谷有子三人今以兰谷次子为信可后而正南山之位与徳明并徳明之祀不絶南山之次不紊则天理顺人心安此天地之常经古今之通义孰得而间之哉虽然在鹏翔则有难焉者鹏翔南山之曽孙南山徳明之同母弟一家父子兄弟之亲有未可以号于众者此房谱之所作也而运副亦曰与其合而致争莫若分而无争之为愈也委曲之意婉欵之辞盖欲以此感悟族人而归于正此忠厚纯雅之心胸人固有所不及者然吾犹怪鹏翔待族之狭也子贡欲去告朔之饩羊孔子曰尔爱其羊我爱其礼欲存羊以复礼望后世鹏翔独不可存族谱之名而以复彛伦之道望族人耶故吾特为正之曰南溪萧氏族谱云一族之间将必有杰然而出如吾所以云者使萧氏长幼尊卑之序秩然而不乱和乐爱敬之容蔼然而相接则房谱无所庸矣姑序之以俟
　　邹氏族谱序
　　兵部武库郎中邹君孟爵以其所为家谱一编示予求予序按邹氏之先世居抚之艶坪其后有赘于新淦之闰陂者遂为新淦人闰陂生二子其季曰少四府君复徙邑之晋溪盖孟爵之八世祖也今为晋溪邹氏孟爵慨其旧谱亡失由闰陂而上至艶坪其世次不可考于是自少四府君而下着其所可知者以为之谱其不知者畧之生卒嵗月娶某氏塟某处仕不仕备书其下其详且实如此孟爵之用心亦勤矣孟爵之大父义叔翁尝有志于是未就而没至于孟爵惧夫因循怠废愈乆而愈忘之则后之子孙不知其所自出及其族属蕃衍昭穆不明长幼不辨恩意不相孚庆吊不相及几何其不相视如涂人也欤其所以至于少陵其长贵傲其贱富欺其贫乖争悖戾轻蔑弃絶若素不相识者固宜也何也由谱之不立也茍有谱则孰昭孰穆孰长孰幼孰亲孰疎一考证而可见嵗时防聚之间坐立拜跪之际其分斩焉其序秩焉毫髪不容以或紊孝弟恩爱之意油然而生欢然而相接人将不叹羡歆慕以为故家大族诗书礼乐之泽之所以流衍洋溢至于如此而不知其致此者有由然也谱之有益于世教也大矣宜乎吾孟爵惓惓而必欲成之也欤且孟爵之意以为邹氏自晋汉来惟少四府君仕宋至银青光禄大夫其后隠居乐善积累之乆至于吾始得叨禄于时以从大夫之后实前人之余庆吾其可以不知所自哉着之谱使后之人知之慎修以承之庶引而勿替也然则孟爵之作是谱非独为敦宗睦族计盖贻谋之道存焉故并序之为其子若孙者尚勉乎哉
　　仙居呉氏世谱序
　　孝弟仁义诗书礼乐之泽之垂于后固足以庇隂其后之人使之蕃衍盛大若水木之本源深厚而其流之逺其枝叶之茂固其宜也观诸天台之仙居桂里呉氏可见矣呉氏之先居遂昌自其始祖银青光禄大夫检校国子祭酒兼侍御史全智由遂昌徙仙居银青之九世孙曰咏与其从弟谦芾连擢髙科咏之子骧谦之子浚芾之子津又聨登甲第乡人荣之县大夫为更名其里曰折桂至今称桂里呉氏考之其谱有笃于事亲亲没而后仕者有不忍违亲假近职以资养者有因寄托权其子母以待其来而归之者有因饥嵗倾廪以济饥者有辟馆聚书延礼名师以训教族属者有执义秉节始终不渝者是岂求异于人哉由其大家旧族性习之美有以为之也其所以垂休衍庆以遗其后之人岂为少哉今陜西都司都使同志呉氏之贤子弟也昨来报政天官为予言同志之先自居仙居来十世祖洽始为之谱十二世祖岐又重修之至先大夫淳虑有他族相冒之患总萃为一图以银青为始祖居中余一世一匝以旋于外其防范之意可谓宻矣然不拘世次但以生年月日为先后而以上中下别为尊卑其于昭穆之序亲疎之辨则或难于考据先君子与先叔父欲重加修辑志未就而没同志与诸弟侄痛先志之不遂于是繙阅旧谱考诸文集并其所闻知足其未备补其缺略先立谱图五世为一编次立谱传一世为一编名曰世谱其封赠诰敕赞述文字别为一巻名曰世録而先大父之图仍存于其前总名之曰宗谱编类已成愿为我序呉氏自银青来至于今二十余世矣其宗族之盛子孙之众多凡数千指而簪缨科第代不乏人非其先世之所遗者深以厚乌能若此哉同志之所为谱谨严详备既免乎他族冒妄之患而又尽乎惇宗睦族之谊于前人之意兼得之矣非其贤能之乎为呉氏之后人者可不思所以继承之而使先世之余庆永永而无替哉
　　谷平李氏宗谱序
　　谷平李氏西平忠武王之裔忠武之子宪节度岭南节度之子游刺宜春节度没刺史奉其丧塟分宜遂留居宜春之白芒白芒后七世至唐始析居谷平其二十四世孙克勉持其所修族谱示予自忠武而上畧纪名世至于黄帝迂逺辽逖难以考据依旧所载録而存之耳忠武而下则详述之谷平至于今日又加详焉其谱自为类例不仿于古不同乎今虽若繁芜而实详备虽若襍乱而有条理以其诸分而为图各有标识生卒塟娶行第名讳仕宦出处各防其下支分别粲然明白上下若干世萃为一帙名曰谷平李氏宗谱又辑国家诏诰敕与夫史籍之所载文人才士之所记述等类文字别为一帙名曰西平李氏文献既成锓梓将以散给其族人徴予序夫忠武之丰功厚徳所以庇防其后之人使益逺而益盛者固无以尚矣自谷平出而仕处而居所以积徳行义修仁厉行以延前人之余庆而贻后人之福泽者盖亦有其人焉考诸谱可见也譬之大木之本固矣大川之源深矣茍益培植而防濬之则其参天赴海之势孰得而遏之敦宗睦族克勉之用心亦至矣绳其祖武以不坠厥绪深有望于后人焉为其子孙者尚慎勉之使益蕃衍而盛大庶有光于前人而无负于作谱之意也
　　上党赵氏族谱序
　　曩时中原无事北方士大夫家皆有谱以纪其世次虽离散分析而昭穆不紊自战争兵革之兴奔走流离之后公私载籍化为灰烬故家大族之人既得获旧业欣喜相庆而不复念存先世以为贻谋计如使当时之子弟能因其所知访求而纪録之则故老遗徳犹有存者残编断简犹可考究存其所信而缺其所疑使后世之子若孙或可因是而知其一二以舒其尊祖敬宗之心则岂不美哉奈何其乐于因循茍且而不能也厯世乆逺益以茫昧虽有孝子慈孙欲求其先代世次之乆近字讳行第隠显出处之详有不能得不过抚膺长叹而已此吾常州贰守赵公所以痛心切骨而莫能泄其情者也赵氏先世有谱元末燬于兵燹其世次逺不可考贰守但以其所记忆者自一世祖山居潞城之神泉二世祖均玉自神泉徙居上党今为上党赵氏均玉四子十孙曽孙男十有八人其季曰徳新三子长曰贤贤三子长即贰守曰泰字熈和始以乡贡进士出身贵显则其先世余庆之所发方自兹始赵氏之福固未已也贰守尝以为先代世有显人而纪载无传自神泉来至今才五世百五十余年之间而始至于吾得五品官是岂吾之所能哉先世之所积也先世之所积逺不可知自吾所知者安可不纪之以遗其后人使之因是而有所考据以续而传之不致悔恨犹吾今之于昔也遂以成是谱而来求予序吁公之用心可谓勤也矣其承先裕后之意可谓至也矣诚使其后之人知其所用心益相续而慎修之纪载有法昭穆不紊尊卑长幼之序秩然而有伦宗亲爱敬之意欢然而相接则人将称曰此上党赵氏之贤宗也于是谱独不有光也耶
　　浮山李氏族谱序
　　安成之李有两族一祖唐忠武王晟一祖南唐江王景逷祖忠武者曰西平李祖江王者曰金陵李金陵李族属鲜少近而且易知若西平李则自袁州白芒来源逺而未益分支繁盛散处四方不胜其众皆有谱系予之所见者数家世次多寡不齐因究其所以然繇其逺且众也未尝遡其流而穷其源惟纪忠武而下数世人所共知者以居其前掇已之宗所可知者自下而上以续之中间世次脱落不计也故自忠武至今九百余年有以二十世为一谱者以十五六世二十二三世为一谱者其缪妄可知也今浮山李氏实忠武之裔旧谱亡失无可考据因其所知者着之才十三耳八世以上则处士昻霄甫之所纪也昻霄甫读书有文行专以存録先世啓迪后人为心故有是纪也九世而下则今翰林检讨克述因其兄顺阳之所续増者而编次之而谱遂以成按谱图李氏始居县治北坚济庙之东不知自何时何人从何而来其后徙南田自南田徙凹头徙浮山今惟浮山之族盛盛则必有谱以纪之然后足以綂宗合族而不至于相视如涂人也宜乎昻霄甫与检讨君拳拳于是谱之作也上至七承事而止不强其所不知者以传于白芒然人皆知其为忠武之裔是则可尚也吾尝以为故家大族不可无谱然不必汲汲求其所自出也惟其子孙明乎道徳仁义而由乎规矩凖绳持之以恭敬辞让而文之以诗书礼乐自其一家达于邦国于天下而无不得焉则人无不仰之矣不然则虽圣人贤哲之裔后世之公论有莫能逃将奈之何哉夫不以其名而必以其实者天下之事皆然也故吾深有重于昻霄甫检讨君之作是谱足以为世法也遂推其意而序之若夫序昭穆明长幼以维持纲常之道则凡为谱者皆然是故不足述也
　　燕山胡氏族谱序
　　故家大族不可以无谱无谱则不知先世之所自来四时祀事无由以致其敬吾见孝子仁人之失其祖痛心切骨而无所用其情者多矣此何以然哉或遭兵戈乱离之阨或遇水火盗赋之灾或由子孙穷苦困极流离颠沛之余是数者皆足以致之然则为其后人者宜何如其用心哉亲戚故旧记忆之或可徴逺宗疎族纪载之或可考名贤硕士文字之或相及是皆可访求而辑録之虽未能完具犹庶足以尽其孝思追逺之忱愈于弃而不为者也吉水之燕山有胡氏世居之其彦前中书舎人防海澂与其从弟昕持其世父有初翁所修家谱来谓予曰胡氏自吉水令仲雅公以来家素殷富世以诗礼相传文物衣冠之盛为士大夫所重而小人则不恱也元末兵乱盗贼蜂起肆行劫掠乡里咸被其毒一日至燕山曰此素以诗礼自髙贵者残燬特甚先世所藏图籍尽为灰烬谱牒遂以不存国朝平定海内宗族渐归规复旧业稍克就绪有初翁即有意于修谱掇拾于煨烬残缺之余询访于亲故长老之言而徴之以宗党伯叔之所记忆厯嵗逾纪颇有可观惟县令公以上不知其所从来先世相传出自华林然不相闗问不知华林为何所适有乡亲云尝授徒奉新奉新有华林胡氏得无是耶有初翁即遣嗣子昕往叅考焉有元鳯者七子第五子仲雅为吉水令子用晦用方用简皆从在官仲雅没以兵乱不能归葬葬其邑南芙蓉山下燕山之阳三子因留家焉名其山曰燕山因家山下华林之谱所载如此昕遂録以归报有初翁防族人道其事深自喜慰曰此岂非祖宗之灵之使然耶于是谱遂以成愿先生为序之吁有初之用心可谓至也矣夫承先裕后之道莫大于孝孔子曰慎终追逺盖逺者人之易忘也而能追之是不忘也若有初之所为可谓能不忘乎其逺者矣不忘乎逺则有以承乎先矣有以承乎先则有以裕乎后使世世相承而不替岂非孝之大者欤予于是论其孝之大者以为之序若夫其昭穆亲疎长幼之次见于谱者兹不着也
　　清溪李氏族谱序
　　安成李氏多祖西平忠武王盖忠武十有五子皆贵显多处中原而清溪忠武第七子陇西公宪之裔宪为江西观察岭南节度使其后子孙有居安成之清溪者凡若干世族属蕃盛散徙四方诗礼嗣续簮缨蝉聨至于今不絶是虽忠武之积庆遗泽抑亦其子孙世守家法有以致然也往昔家居时识李氏之老成曰克端慷慨尚义读书而好文别号鉴泉人以鉴泉先生称之而不名予尝一往访之延予坐于其读书楼凭阑望逺临流赋咏举觞对酌乐而忘归俯仰瞬息于今余四十载前年暂得归复过清溪而鉴泉已遗世矣鉴泉尝修复旧谱以付其族子黄梅教谕静又仿宗法为谱系图于其前以足其未修然后是谱粲然明白可观今年教谕考满京师以致仕还持是谱求予序曰亦鉴泉之意也抚今念昔不能无所感焉李氏之祖父遭值乱离扶老携幼避入广西故自其曽祖而下皆没于广西教谕生长苍梧宦游四方惓惓求其所自出遂得与鉴泉通往书问每欲寻访故乡以防宗族而致其亲亲之意数十余年中间幸获一归宗亲父老蔼然于相见之顷以为水木本源之义尊祖敬宗之情追逺不忘之意具见于此是虽无谱孝弟恩爱之忱昭穆亲疎之辨自若也世有至亲骨肉相与忿争鬬敓狠怒毁詈相视如仇讐喜丧休戚畧不以为意者是虽有谱何益哉予闻而深以为然曰教谕君可谓李氏之贤子孙也今致政而归汲汲于是谱惟恐负鉴泉所托而来求予言将以遗其后人使益敦夫孝弟忠信之行以毋忝前人岂不尤贤矣乎予故不辞而为之序
　　莫氏族谱序
　　谱者所以明昭穆别长幼辨亲疎诚敦宗睦族之要道也虽无古者宗法之意而所以扶世教厚风俗使彛伦之道不至于荡然无检者则于是端有頼焉然非诗书文献之族敦礼而尚义者则亦或莫能知所重而留心于此也毗陵太守莫公报政天官持其所修家谱示予徴予序按谱莫氏之先居山东之渤海至宋有曰霸祥者仕为兵部尚书南丹安抚使初往南丹时道经广西之静江登览其山川询访其民俗徘徊乆之而后去安抚既卒于南丹其子综以其丧还至静江曰昔我先人徘徊顾瞻而不能去者得无意乎今过此其防灵殆亦将迟留而游于此乎反覆念之于是卜善地葬之困庐于其侧而弗去厥后子孙因留家静江静江之有莫氏自综始综生苍梧尹邦达苍梧生象州同知东轩象州生元静江路学正道回学正生国朝浙江都司事云章云章生镇江府司狱伯常司狱生公自安抚至公八世自综居静江才七世族属益盛而伦理益明粲然礼义之相接蔼然恩意之相洽处者徳行可尊出者声誉可挹文采风流他族莫比吁非其先世积累之厚与其子孙之贤亦何克至此今公又能作是谱以维持而敦睦之使其后之人益继续而修之虽子孙众多散处辽逖一展翫之间逺近亲戚长幼卑尊之序昭然明白相亲相爱而不至相视如涂人者则岂不美哉此实公作谱之意也公之在毘陵其善政敷于民也深而民之爱之若孺子之慕母惟恐其去已也夫仁民爱物之施必始于亲亲观于此则知公之为政信有本哉因并及之
　　东里续文藁序
　　少师兵部尚书泰和东里杨先生未仕时游湖湘与楚府教授呉壹翁为莫逆交壹翁乡前軰尝为予言先生博学而有志端敏而寛厚识达事体不矜已傲物为文章独追古作者后来当必鸣世而其才徳可大任予闻而识之其后往往得先生文读之愈深企慕欲一相见不可得及忝进士被选入翰林而先生已居禁近叅掌机务一见欢如平生其所以教爱之意甚厚出入翰林三十余年见先生言语动静与其所行事公平广大寛和而有则其心专在于国家未尝有一毫私已图至于临大政决大疑众皆争论纷纭先生独无言乆之徐为一言众莫不慑服至有舆论不一须上闻者既以闻卒从先生言其在上前遇事尽言不计利害每辨论人贤否及解释人过失一出于公不以恩讐为轻重取舎至于献可替否有旋干转坤之力然未尝与人言韩子曰入以告其君出不使人知者大臣宰相之事于先生见之先生以其余力发为文辞浑涵温润谨严而静宻如精金粹玉自足以见重于世夫文章之见重于世以其人也茍非其人虽美而传反以为病矣扬雄柳子厚王安石文非不美也人或因是而訾之由其所行悖焉耳董仲舒诸葛孔明陆贽范希文之流读其书思其人恨不生其时听其议论以求其益则其文章之存虽与日月争光可也谁得而议焉先生之志行固无异乎四君子者而仕宦四十余年厯事四朝其功在国家徳在生民所谓先天下之忧而忧后天下之乐而乐者庶乎其无所媿焉其文章之足以垂世而传后者岂偶然之故哉先生病在牀以其续文藁授予曰其为我序之以付孺子藏于家予文未成而先生没呜呼先生其可死也耶国家柱石后进仪型一日不见其感念之情恸悼之意岂独予一人哉思其游处思其笑语声音容貌宛然在目其何能以不悲也耶悲苦之余又何能以序其文也耶然先生治命不可违遂收泪而序之如此先生字士竒东里其别号也
　　李方伯诗集序
　　河南布政李君昌祺集其平生所作之诗凡若干巻不逺千里以示予反覆观之有典则温厚如正士立朝有流丽动快如明珠走盘有舂容浩瀚如长河大海滔滔不息论方今之作者李君固其人也夫诗本情性学问以实之仁义以达之笃敬以足之学问其力也仁义其气也笃敬其诚也学问不足则其力不固仁义不至则其气不充笃敬或间则其神不清三者不备不可以言诗三者备矣又必先明体制审音律体制明矣音律审矣又必辨清浊去固陋清浊辨矣固陋去矣又必得夫兴象则其发也沛然矣夫如是虽处富贵荣华烦扰之中贫贱羁孤无聊之际发于其心而见于言辞者无不得焉何也其本立也君自少学问入郡庠为弟子员孜孜焉穷昼夜不怠官府货利之塲不一迹至故其学甚髙其守甚正其量寛宏而物莫能撄之自为进士迁郎官而位方伯三十余年其操履如一日虽政务倥偬中而吟咏不废非其本领之厚讲贯之精者能如是乎哉公之徳行道义既已表表伟伟而其文章又粹美如此固不待予序说而足以垂世也必矣君亦未尝求予序予以其必可传也故为之序以归之
　　戴古愚诗集序
　　安成戴君诚问别号古愚洪武中与予同为县庠生时在泮者皆以经术为务莫有言及诗者君穷经之暇辄事吟咏故又以能诗名其后贡入太学得五军断事司稽礼罢官归益专意于诗乡里有复古谢先生者笃学老成工为诗君携所业造而问焉先生曰不知古不知今自汉魏以来至于今日作者非一人不能穷探厯考知其要妙之所在则视今之作与古无以异欲有所造诣难矣盖诗有体格有制作有音律有兴象必辨其体格详其制作审其音律体格明制作精音律谐而后可以言诗至于兴象则在乎其人学问之至用力之乆自当得之非可以言喻子归而求之有余师不必我也君归取其藁焚之大肆力于诗考求古作者之意而必欲与之偕居数月复见先生先生曰若子者始可与言诗也矣且自成一家言而后必有传焉由是其诗名益有闻于时君今不可见矣其嗣子去伐辑其所作以锓诸梓徴予序夫诗本乎人情闗乎世运未易言也雄浑清丽雅澹俊逸放旷绮靡刻苦怪险之作随其人才性之所得髙下厚薄有以为之也若夫其温淳敦厚乖戾蹙迫安乐怨怒长短缓急之音则因其时世之所遭盛衰治忽之不同有以致然也夫以其人才性之髙而遭夫时世之防得以鸣国家之盛者盖千载而一遇岂非其幸也耶君故家子长身美髯性介特而寛厚不妄与人交所交皆当时贤士家无余积乡邻故旧有不给周之惟恐后晩节益屏逺俗累惟娯情山水间以自适其为人如此而又遇乎太平无事之时故其见于文辞清婉流丽有不可及者如此予特为序之使人知是集实所以鸣国家之盛者而亦有以见君遭防之幸也
　　栢台翫月诗序
　　余姚侍御胡公遣使至豫章以书介其友县大尹李公来谓予曰吾为御史凡若干年矣一日夜宿宪台与二三友坐于庭中于时天宇澄净明月当空朗然如昼翫而乐之各赋诗见意既罢退休于寝轩窓玲珑几席净蠲容光之处无不昭晰洞见毫未乃反而自省曰月之明照无私如此吾之心其有未明者乎茍有未明也其何以烛于理以施于政以底于公而服乎人哉于是务欲求以至于明之之地以施于政以底于公以服乎人而后已未知其果能否也士大夫闻者皆为栢台翫月之诗以见朂先生其为我序焉古之人徳已至矣而常若未至虽老而犹进进不已卫武公行年九十见淇澳之竹作淇澳之诗以致切磋琢磨之益故武公晩年进徳之髙至于今人犹颂武公之贤不衰侍御以科目发身入为御史温和简静端劲而亷介明于政体而持宪平恕乆居宪府而人多称其贤非其明徳有以诚乎其身行事有以合乎人心固不能如此然于翫月之际犹思所以反求诸已加学问自修之功虽居富贵而不怠古之人何让哉若夫谢尚之泛月牛渚庾亮之翫月南楼谢希逸之抽毫作赋李太白之举杯邀月徒纵游乐于闲放之日骋才思于辞藻之间其于反身修徳省已励行之事亦何暇于留意哉此武公之所以为贤而侍御之所以难得也士大夫歌咏以美之不为过也殆将与抑戒之什并传于永乆惜乎予未之见也徒窃卜子之意僣为序之
　　葛溪别业诗序
　　刘氏世居安成之西茨溪为邑望族代有显人至伯文之先君子子定得别业于城北之葛溪而徙居焉今二世矣而茨溪之遗基故址园田林沼固在也其原野旷衍山水明秀临于通衢实为邑之胜处而葛溪则幽深静僻土地饶沃林木丛茂是宜乐澹薄而嗜闲安之所居故伯文既不能忘乎茨溪之胜而亦不能舎乎葛溪之幽常往来于二溪之间其情之系乎茨溪者虽切而乐之在乎葛溪者为多也予昔家居时尝一过其地见葛溪之山自西北蜿蜒而来至是屹然而止下为平畴周环可十许里溪水循之流萦纡曲折清莹澄澈其外则崇山峻岭攅青叠翠罗列而环拱夸竒而呈秀于逺近者不可具状意甚乐之坐于溪石上问之其老人云每春夏之交山水泛溢溪流浩而深林乔树人烟闾巷之相接于是溪之上者宛若临乎沧洲璚岛之间而阆风武陵不知其孰胜也徘徊乆之而后去于今别盖二十余年矣而伯文之子球举进士来京师因得询溪山之旧殆又有过于曩时者宜乎伯文之所以居之安而不能舎也球既请于今翰林侍讲邹公记之而士大夫又多歌咏其事以来徴予序予惟邑中幽胜之地若葛溪者固多而能如伯文父子祖孙之皆贤相继守之不失而足以为是溪之重者盖鲜焉昔李徳裕平泉之胜最极侈靡不一再传遂成丘墟而王祐三槐之居累世相承不絶故夫人之欲子孙计者视吾之所遗何如耳不在乎基业之广而谋虑之深也今吾伯文之于葛溪别业益恢而有立可谓能承继前人之志者矣而其诸子皆聪明贤达球又力于学问登第为名进士有声于时则所以振起其后人者又有其道也吾知其繁衍盛大将自兹始而晋公不得专美其前矣
　　庆寿诗序
　　宣徳十年秋七月以进士谢牧为黔江知县比年以来进士多除京官为主事御史独是选始除进士为知县凡七人牧其一也或者谓牧必不慊于是行也牧曰吾二亲皆老矣吾非乐得其县乐得便道过家拜吾亲称觞膝下以祝百岁寿古人有捧檄而喜及亲仕而乐者吾何为不慊哉于是闻者皆以牧为贤作为庆寿之诗以遗之俾归而歌之以侑觞所以发其爱亲孝养之情以为其亲长生久视之祝凡得诗若干篇牧受而辑之为一巻以来征予序世恒言南阳有菊潭水甘而芳饮之能令人寿蜀青城山有溪溪中多枸杞人饮其水亦多寿是知求之物而不知求之已者也广成子曰无劳尔形无揺尔精乃可以长生是知求诸已而不知求诸天者也孔子曰仁者夀夫夀出于天非人力所能为而仁者天之道也能尽乎天之道则夀从之矣牧之尊甫尚哲君尝为邑庠生予与同游知其为人君性刚劲而循于礼不肯少屈以从人故与世多龃龉卒以不乐仕进退归逍遥山水间以耕桑艺圃为事虽近城市而足迹不至官府率其妇子事其亲以孝闻尤笃兄弟之谊训其子姓多游于学不敢为非义事是皆仁者之效也夫以仁者而际太平之时享禄养之荣优防林泉之下无官府发召之役无忧悲憔悴之事以劳其形以揺动其精神固不必居南阳青城山而所以臻于期頥之夀者自可必矣牧归拜二亲于髙堂称觞献夀以歌诸公之诗其心岂不乐哉乡隣子弟观于其傍其不有感发而兴起者乎传曰诗可以兴聊因牧之行卜之虽然予重有告焉牧之所为可谓孝也矣孔子以孝弟为行仁之本牧往治其民所以仁民爱物者皆由是以推果若然将见黔江之民归之者若孺子之于父母也矣是则尊甫之为仁不独以得于天又将因牧以及于民其心又岂不乐哉其心之乐无量则其夀年之永亦无量矣牧行勉之








　　古亷文集巻四
　　钦定四库全书
　　古廉文集巻五
　　明　李时勉　撰
　　【阙】












　　始自小官进贰六卿受三圣恩宠过矣虽老疾侵寻宜思所以报称者毙而后已故疾少间辄出视事俯伏殿陛下一瞻天顔不胜其喜幸然出辄复剧如是数四不已人或止之则曰吾受国厚恩吾所以为此者犹惧不能有万一报効尚暇恤吾身哉若公之事上者不亦忠矣乎初上命公为侍郎公辞诏报曰惟卿孝敬诚笃足以为之卿其勿复辞公遂受命自公有疾遣医候问不絶于门及公勉强上谒每从容劳问亟命归第勉进药物慎于调摄毋自烦劳盖冀其复起以遂股肱之寄而公疾益甚遂有是命若皇上之待公者不亦有礼矣乎君臣之间各尽其道如此唐虞成周而降盖未之有也或曰昔周公辅成王有归老之志成王留之今公有愿留之意而皇上遣之岂古今之道异宜也耶盖周公无疾而求去故留之者欲与有为也今公有疾而欲留故遣之者所以优礼之也使周公有公之疾而欲留成王亦必有以处之使公如周公之无疾而欲去皇上亦岂肯舎之哉故吾以为公与周公之事有不同而成王与皇上之心则无以异也是盖千载之遇岂偶然哉宜乎公之惓惓不忍去也虽然公深体上意以慎厥疾庶其有瘳是亦所以为忠也亦何必居其位事其事而后然哉公行矣尚慎之
　　送杨少保省祭序
　　正统六年春少保礼部尚书南郡扬公上章乞归省先茔皇上许之诏兵部给驿传光禄备厨馔明日赐以勅书赉以防币金帛甚厚且命内臣送之行凡僮之在行者皆给廪饩又明日公入经筵稽谢上温言谕之且曰卿往其速来朕延伫望卿矣吁公何以得此哉盖公之聪明笃厚正直而温雅昔居于乡游于县庠已翘然以文学行义见称于时及出而第进士乡先軰皆以王佐才期之四方经生学士闻其名莫不仰望其风采故自其筮仕以来至于今四十余年不离翰苑居论思宥宻之地厯事四圣凡七迁而至于八座之尊三孤之重人不以为过其在朝廷与公卿大夫言恒恭谨自下及论事有不适于义合于理则直前无所顾忌争之必直而后已其在上前小心慎宻兢业以自持至于是非利害之际正言谠论所以感天听回天心而有禆于徳礼刑政之施者盖多而人莫之知也知者以为方今有事君以忠之义而得大臣之体者公可无媿焉其所以居髙位食厚禄而膺宠眷之隆岂不宜哉昔周自文武至于成康之际礼乐备举民物阜康贤俊登庸而致雍熙泰和之治者是虽贤圣之君相继而作于上亦惟有若太颠闳夭散宜生之徒相与辅相之于下有以致然也而所以经营图维殚力措虑之尤甚者莫如周公召公焉方其时周公为师召公为保恊赞而总统之成王实有所倚重焉今公与庐陵杨公居师保之位当皇上临御之日留心学问笃志治道孜孜于求贤才任官使恤民隠与凡一政之施一令之出莫不究极而详审之盖欲追踪于唐虞三代之盛非茍焉而已也而公于此亦能体上之所欲为尽其情竭其智而不敢少自怠忽焉其所以见诸言议施诸行事者皆可以达诸四海而不悖是以中国奠安三边无警四方万国举相安于无事有以副皇上之心其视周召亦何愧哉公之暂离左右而去也上安得不致其丁宁之意而望其来之速也耶公行翰林之士以相从久也饯燕于都城门外各赋诗以赠之而予为之序
　　送少宗伯王公致仕诗序
　　正统六年冬礼部右侍郎武城王公士嘉上章乞致仕特诏许之公既谢恩阙下即辞去夫士之出处进退必由于道公自太学擢任牧民登风宪佐方岳厯郎官拜少宗伯出入内外五十余年其行义卓然至于今逾七十矣三载之间两上章求去既得请辄行非由于道能如是乎或者曰方今皇上继承大统留心庶政笃于求贤命官尤欲得老成旧人以图维政理公虽当引年之期而精力未衰独不可强留以副上意耶乃汲汲求去之决如此岂竭诚事君之道哉公曰是殆不然幼而学壮而仕老而休此古今之通义而七十致政又圣明之令典年未及之而求去是便已怠政者之所为我不能也年及之而不知去是贪禄固位者之所欲我岂为之哉若夫疾病之所侵加智力有所不逮虽年少气鋭而讫无所施盖不可以不去古之人有行之者郑均李请是也其年徳之尊位望之隆受国家付托之重任天下安危之责虽至衰老欲去不可古之人有行之者周公召公是也上无所托下无所责则其于进退去留之间岂不在我乎若予也亦既老矣不可以有为矣虽使竭智尽虑不足以为经国之图极言切论不足以起人之听乃犹不思自引而去仆仆焉旅进退于贤士大夫之间其犹不之止耶此吾之所以决于去也众闻公言然后知公之意相与燕饯而叹羡之不已曰昔防广受二子以宦成名辞老而去公卿大夫故人设祖道供帐东都门外送者车百辆道路观者皆曰贤哉二大夫或叹息为之泣下盖以当时知止足者鲜也况后世乎今公之去无愧于二防岂不贤乎哉于是学士钱公合吾党之士八人酌酒赋诗以赠之而予为之序云
　　赠永宁伯谭公进爵序
　　国朝有天下八十余年礼乐教化洋溢于中国施及于蛮貊遐方异域雕题椎髻之人莫不辇琛奉贽奔走而来朝贡于阙下独残敌遗类窜伏近边时复窃发故尝选任名将总率兵马修饬边备以待之自辽海至于西鄙要害之处皆有其人焉然赤心为国以攘外安内为已任而名重于时威震逺方者可数也镇朔将军都督谭公出镇宣府今十六七年矣皇上以其乆劳于外勲绩着闻特拜永宁伯以褒之左军都督曹公谓予曰俭与镇朔交好甚笃义虽友朋情逾昆季今公荷防国恩荣膺髙爵关山杳隔莫罄贺忱念惟文字可以道交游之谊致契濶之懐以颂公之美而吾或未之能焉又曰公在洪武中为昭信校尉随太宗文皇帝之国小心慎宻而有智畧同列敬让而上亦知之当举兵靖难时出守保定以完城功累迁都指挥佥事永乐中从征沙漠以功陞都督佥事洪熈改元特陞左都督縂兵镇宣府以至有今爵公之竭诚以尽其职者可谓至矣朝廷颁爵以报其功者亦可谓极矣愿先生序以赠之在昔成周诸侯有四夷之功以献于王王或锡之以弓矢而宴劳之被之弦歌纪于策书以传示无穷若彤弓之什犹可想见当时气象使人感发而兴起况重之以名器爵之以五等而宠遇之隆若此之盛者乎是宜镇朔懐感激之心都督有颂美之词拳拳而不已也虽然国家之待武臣厚矣自祖宗以来凡有功于时者随其髙下大小莫不有以酬之然有得之未防而复失之者由夫骄侈纵恣不思尽所以报称之意而肆为私已图盖勤于始而怠于终有以致然也公自幼为偏禆至于老为大将恒敬慎以自持不务富其家有余辄以散士卒济穷饿修治学舎与佛老子之宫故位至极品而家无余财平居爱恤士卒不事燕游専力于清边之务而致安攘之功以承宠命之隆如此而人不以为过茍由是而往益懋乃功不怠以止焉则其禄位之进殆未可量也因都督之请并书此以为公赠云
　　赠商载第状元序
　　进士始于隋而盛于唐唐初有秀才进士二科然秀才常列进士之前人以是重之其后罢秀才専取进士进士之名始贵重于时而犹未得即释褐故有三试吏部无成者至宋进士一登第后即复入仕然状元止擢司理参军或与诸进士授将作监丞诸州通判节察推官而已且其制每年一科又与诸科同时举选频数烦扰非所以重待贤士之意也至元以来始三年一设科取士慎重専恪故前后八科文物之盛绰有可观但其授官多郡幕县佐之职犹袭前代之国朝取士之涂甚广惟进士之科为最重其贤才皆教养之于学校每三嵗大比郡县贡其名于方岳试之择其文之髙者达之礼部礼部合天下所贡士羣试之于贡院择其文之髙者以其名上之天子亲策之于廷第其髙下为三甲胪传于丹陛揭黄榜于通衢一时名动京师其第一甲第一人唐宋以来谓之状元者其授官与第二第三人皆翰林清职诸进士俱观政于诸司以次増秩命官不与他途等其待士之意比之前代亦厚矣淳安商辂载始由县庠生试于浙江乡闱第一人试于礼部又第一人对策大廷列名黄榜又第一人赵宋或以省元而为状元者犹见重当时而名后世国朝自设科以来六十余年为状元者凡二十一人其以道徳行义学问文章得君得名得行其志而能以勲业始终者皆曰文穆胡先生若夫以三元擅名于一时而冠絶乎前古者则惟吾载一人耳载聪明笃厚温雅而简静虽贫而不茍取于人资用匮乏而无忧见人有急难倾槖济之而不吝其在成均笃志于学不以游惰废其业每试必在首选及为防元为状元人皆称誉之方且自视欿然畧无自矜意其为人如此吾知其他日得其时际于用而以建诸其事业将必表表伟伟足以追配于前闻人也无疑矣载既为翰林修撰乡友秋官主事周君相率贺之而来征予文予老矣姑为是説赠之以为后日徴云
　　送司业赵先生归省诗序
　　士有越千里而自相知或以声闻相接或以行义之契非有所为而然也一旦相遇得以输泻其夙昔慕望之懐其懽忻悦怿之意为何如哉由是议事而事立施教而教行有顺而无逆有同而无异无所为而不得者志同而气合有以为之揆之古今皆若此也国子司业赵先生淳笃廉介士也徳行学术实有诸已初为外校官所至有声予闻其名甚熟先生亦闻予名而未识也及先生调官兖之金乡衍圣公闻其贤言于朝乞迁为府教授朝廷亦知先生之贤也留弗遣拟授京秩遂以为翰林待诏时予在翰林一见与语即讙然若素交者然观其意度辞气从容温雅而悉其为人未防先生陞贰国子迹虽踈而情则相亲然终不得朝夕相往还论议涤其滞幽之懐以为慊去嵗之冬荷防圣恩命予掌教国子时先生适被诬得白同日谢恩阙下相视俱不胜喜先生在监之日久监学之政练析无遗其所以处已化人之术惟所施为无不宜焉而予学识疎浅闇于事情承命兢惕莫知所措然所恃可以自勉者以有先生为之助也故自视事以来凡所以行于事施于教庶防其无大失者皆仗于先生予何能为哉向非得先生则予之行妄作其所失也多矣虽然使先生非素相知予之心而予亦不谅乎先生之言各以其私情纷争于是非利害之间则将有不胜之患岂特多失而已哉今先生得告归省先茔即日促装上道在监诸先生各赋诗以赠之谓予宜为序予于是怅然曰先生行矣言而莫予正也行而莫予箴也过而莫予规也而今而后人知向之所为者皆出于先生而予之不能于其职也彰彰矣然则将奈何先生其速来慎无久留于家期使予寡过矣乎
　　送王愽士还南监序
　　国朝外郡县皆设学置师弟子员内设大学每嵗郡县学以其才之成者贡之礼部礼部考试之中其式者陞之大学有廪饩以养之有师傅以训之验其术业之所至致之有司以厯试之有司者考其勤惰达之吏部而任用之然则大学受成才于郡县吏部用成才于大学大学贡士之所自出也吾尝以为贤士之出由乎师道之立师道既立则贤士之岀也必多矣然其本源则在乎郡县学也今郡县学之士之出者未见其皆贤也岂师道未尽立也欤自建学以来大学师儒之职多用郡县学之师之教有成效笃学而贤者为之夫以笃实之学而教乎已成之才宜乎其士之出于其间者彬彬然而盛矣而亦未之见焉吾不知其何以然也岂为师者未尽其所以教之之方而为学者未尽其所以受教之道以致然耶前年予得告暂还其乡而少师杨先生亦奉命归省先茔予往访因过泰和县庠今冡宰王公嗣子希稷分教庠学不虑予之至也虽防晤仓猝而礼度雍容诸生自两斋出见进退详雅威仪整肃退即斋居弦诵之声琅琅然予以是知其善教其为教如此故出其门者举进士为国子生文学才行表表出人使郡县学之为师者皆如吾希稷也则贤才之出岂不多哉希稷为南京国子愽士三年矣来考绩天官书最将还国子助教姑苏李某与希稷交善也徴予文赠之夫仁义道徳廉耻礼节人道之大端也为师者以是而为教为弟子者以是而为学则何教之不行何学之不成哉若夫偭仁义道徳以为不足为弃廉耻礼节以为不足尚一切茍简蔑裂怠弛纵恣以为之则学者何从取法哉此教之所以不兴而习俗之所以頽靡者宜乎其然也若予者徳薄才劣叨居掌教之职知是职之难为也大惧不称以取讥于时所赖僚属之士相与辅其不及弥缝其缺失由是内衅不作外侮不至幸或庶防焉吾闻南监自愽士以下皆贤者也而吾友陈公为其祭酒陈公又贤也夫为其长与其属之皆贤如此则其为教岂不易而其士之出也岂不彬彬然而盛哉因希稷行吾为陈公贺故有以赠希稷勉乎哉庶其有始终者哉
　　送徐郎中赴南京刑部诗序
　　南京刑部主事四明徐君仲福莅政陕西司九载秩满来天官考其绩最陞四川司郎中仍分政南京其表兄余公天祥为郎中礼部率同乡及相知赋诗以赠徴予序之念昔太祖髙皇帝在位时诏百司之属陞调改迁无得出所司盖以刑名钱谷甲兵礼仪之事各有所司惟其嫺习练达则不窘于所施而易以成功也予时亦未知其言之切既为秋官属召诣行在行在刑狱颇烦而理刑者盖鲜刑部以言先是命廷臣举在外有司官之能且贤者以闻至是适至上命以知县县丞为吏部郎者数人皆名能治民者悉自矜喜以为自外而得効用于朝可以行其志矣及其居位而莅政也囚系满前吏牍盈几言不能折其是非心不能筹其当否端坐终日无所猷为政烦而虑乱狱滞而案积然后知才不素试骤用之为难而髙皇帝之立法垂训可以行于永世而无也近年以来郎官缺多用主事为之以故仲福有是命也人皆为仲福喜至形于言以褒之亦所以乐道其贤也仲福是行驾轻车就熟路固无难者然吾犹有告焉仲福昔为主事也分理司事而已今去为正郎兼该总统一司之事心无所不当知然亦有不当知者非不当知也知而若不知者焉耳无所不当闻然亦有不当闻者非不当闻也闻而若不闻者焉夫人皆有廉耻之心皆有改过之念吾之所闻知有可以使人保其廉耻而亟于改过者而吾尽以觉而发之使人廉耻之心丧改过之念沮而终不得夫为善之利使人不得夫为善之利仁人长者之所不为也吾闻仲福贤明端厚而善为政故敢以此言进仲福其必自知之矣虽然此特处人接物之事耳若夫明刑慎罚则仁人长者之意犹所当尽遂请以为终篇献
　　送考功贠外郎纪公序
　　天官考功部缺冡宰王公以为考功考察内外百官之贤否而殿最之而黜陟之其责亦重矣必得有学识公明贤正之人任之而后可久之公以监察御史吉之永丰彭君武学校授大名之开州纪君文铎二人有学有守任于内外大着贤声足当其任特上章荐之以彭君为考功郎中纪君为员外郎以副之公卿大夫与司庶府暨四方之士之萃为吏部者莫不以为宜二人者亦自以为遇知已思尽其力能虽未覩其盛而一时相传以为吏部小大之官皆硕望贤徳恊心以图其政则朝廷之上贤才充牣而不肖者不得以幸进矣不肖者不得以幸进则在外之职无有不当者矣内外之政各得其人则政其有不兴而雍熈之治其有不成也哉于是与文铎交者相率来征予文赠之予尝与士大夫论天官四部之务孰难易皆曰文选擢任天下贤才以充众职髙下大小轻重缓急必当其才必慊人心难矣或曰文选不难譬之农夫播种五谷随其地髙下肥硗而布之无不生者及其生而茂而秀也耘而耨之然后知其孰为稂莠孰为稊稗锄而去之而后嘉谷植焉此则考功之任所以为难也予曰二贤之言皆是也然唐虞之际惟曰知人难能知人则能官人至于考绩则曰三载考绩三考黜陟幽明庶绩咸熈未见言其所谓难者周官有废置之则以驭羣吏又有六计以羣吏之治皆考功之职亦未见言其所谓难者然欲辨其治之得失而殿最之别其人之贤否而黜陟之而无不当焉则其所以为难者不知而可知矣虽然天下无难事在人所力行何如耳若勤慎以莅之公平以处之勤则精公则明则天下之事无不可为者又岂有所谓难者哉二公皆由校官累迁至今官尝谓予言欲尽教官之职穷日之力有不能若夫有司之事其力减半而功倍之予闻其言窃自思之昔尝为秋官属从容有余今老矣备员太学汲汲然无须臾之少暇而犹不能尽其所当为每自顾歉然然后知二公之言之有味而今之能胜其任也无疑能不负公之所举而负众贤之所望必矣
　　送孙检讨致仕诗序
　　荆南孙先生子敏始以乡贡进士典教蜀县陞教严陵既满迁国子愽士愽士满擢翰林检讨仍理愽士事又九载赴吏部而先生已年满七十上章乞致仕朝廷于是颁以勅命褒嘉之又推恩赠封其父母妻而许之先生喜不胜告行于其素所游者买舟辄辞去同寅之士求予文赠之因念与先生同年举进士宦四十余年皆老矣又同在国子而先生独得引年而去于其行不能无所动于其中夫少而不仕为无志老而不归为无耻以无耻之人而旅进退于朝廷朝廷之人其谓我何先生之先世吾乡人也祖宗坟墓在焉先生尝谓予必归行省祭之礼乡人见先生来必欢迎喜慰而予独不见焉乡人其谓我何夫以朝野之人鄙议而非笑之如此而使之出言以赠先生曽何足以见重而先生亦岂以为重哉予以是辞焉诸君曰先生之言过矣人之出处进退各有其时不足较也若夫防晤离别之际则系于情先生在翰林在国子与检讨君皆为僚属而又有同乡之好垂老之别乌得无情哉无情之人人所不取也予于是怅然曰既不得于朝廷之人不得于乡里之人而僚属又不之取焉是所谓进退维谷者也复何言沈而思之诸君所谓出于情者有不能已故为言以赠先生曰先生以道徳行义重于朝廷故能得其始终以归荣于乡邦其不足为乡邦重哉诚使其后生小子知其足重而效法焉荆南贤士之出自先生归益多矣虽然非独荆南之士之所望亦吾乡之士之所望是故予情之所发也先生幸无食前言哉
　　送上官主事还南京序
　　户部周礼地官之职掌土地人民之数贡赋财用之事汉有尚书主财帛委输即其任也魏晋曰度支宋齐因之始立曹官隋为民部而统四曹李唐以来始改曰户部而縂户部度支金部仓部四司谓之子司有子司印得専行事国朝置六部如唐制其属曰清吏司而户部以天下舆圗之大人民之众贡赋之伙国初有十二司及皇上即位以来徳业益盛土宇益广人民益蕃而赋税益増也则十有四司而两京畿甸之地不与焉凡四方贡赋之所委输仓库钱谷之所出纳国家经费之所取资皆出户部非得公明廉慎贤而有才器者为之则往往出百端耗财用而损国家无益于上而殃逮于下者多矣故尝慎择其人以居之邵武上官志真重厚质直发身庠序登永乐进士第选任户部主四川司事分治南京其声誉然闻诸公间昨以事至京师既竣事将还大理评事鲁君用质来征文赠其行夫士之未仕视为政若易易然莫不曰患不得仕耳不患名之不立及其偶得之泯泯焉而无闻者其才不胜其任无足责焉耳若夫其既有闻而旋出于士大夫之公议者由勤于始而怠于宦成者也志真居是职久矣名闻益昭著于时不衰诸公又敬爱之而惜其别则其贤可知故予不辞而为之序非徒以为赠且因以相勉志真其尚无怠以保厥令名哉
　　金台别意送沐千户南征序
　　黔宁昭靖王之孙沐喜字可怡今镇云南都督公之子也性笃厚有武略而尚文艺比以公事上京师适朝廷命将往同都督公复征麓川而可怡至诏授锦衣卫千户命还随都督公征进可怡既受命曰祖父子孙荷国厚恩如此敢不尽其所能力即日陛辞上道于其行也太子太保成国朱公黔国沐公襄城李公保定梁公广宁刘公与予数人者送之都城南门外小金台之上酌而饯之朱公谓予曰先生交于其父子间今日之行可无一言以识其别意乎予惟凡通都大邑交游故旧有行也必择名胜之地以为燕饯之所壶觞尊俎歌吟谈笑各极其欢务利争名者则惟富贵利达之是营经生学士则惟道徳文辞之是尚斯二者予或能言其意若夫军旅之事则未之学也予何言哉公乃起而举酒命予酌可怡曰先王佐太祖髙皇帝平一海内开拓土疆镇静南诏父子相继于今七十余年矣麓川小丑不顺国法恃险为乱上劳王师征之三数年间始破其巢穴而不诛灭之是皇上天地之恩好生之仁也彼不知徳乃复萌异心命将再举势不得已也易曰师贞丈人吉盖师出必以正而又得老成之人以主之然后人心悦从无往不克所以吉也孝经曰战阵无勇非孝盖战非勇则不足以胜敌不足以胜敌则不足以为孝夫孝者所以事君也不足以为孝则不足以为忠忠与孝实系乎此可不慎哉师贞丈人朝廷既以属之尊甫战阵之勇吾徒敢以属之吾子子其勉乎哉若夫道离别之懐序交游之意徘徊缱绻而不能舎者此妇人女子之态非慷慨激烈之士之所宜故皆不及也于是襄城诸公咸懽然曰公之言是也请书以为赠遂次第其语以书之使观者知诸公之所以为别之意者在此而不在彼也
　　送刘万二进士序
　　皇上自即位以来遵仿旧制设科取士于今十有九年凡七设科矣今年适当取士之春而北京宫殿成正月甲子上御奉天殿受朝贺而天下贡士举集于京师凡千余人考试之获登名于礼部者才二百人三月丁丑上自临轩策之二百人皆英伟俊迈自喜其出而遭其时也忻忭踊跃以对扬圣天子之休命不自知其发乎情而为文者浩然不可遏何其盛哉既而皇上以天下无事人才众多列于庶位者咸有其人欲有以优待之使得从容于学问之中以成其大用之才于是各赐之出身勅遣之还其乡以待用于时吾乡之士举进士而来得中其科而在列者二人刘球万节皆故家子年少而气鋭聪慧而俊爽有志于为学者其来也迫于有司之命今之归固可以遂其志矣虽然吾尤有告焉古之学者穷则求其志达则行其道盖达之所施即其穷之所养非有二致也后世则不然其未仕也诵其书而不知其道既仕也习其事而不顾背于理専留心于簿书文移之务刀笔简牍之末以应变为急救时为切相竞于智术之小数而相夸于巧捷之微才汲汲无须臾之少暇是乌知为治之大道耶嗟夫彼卑官小职其所为在给于事者固无怪其然若夫居庙堂之中以致君泽民为事者其可不知所务哉黄帝尧舜三代之时风后力牧稷契伊傅周召之为佐其徳足以辅君其道足以济世从容议论于一堂之上而教化政治自行于八荒之外岂尝若是之琐琐耶贾谊曰移风易俗类非俗吏所能为俗吏之所为在于刀笔筐箧而不知大体其言虽讥切当时实后世之通患也夫为士者学圣人之道不思举而行之乃相率而趋于彼以求合乎时之所尚而冒俗吏之名何其谬哉二君归其益勉乎其未至者定其心一其志涵泳乎六经之所言究观乎史籍之所纪思所以修身齐家者何道而所以事君治民者何术务其大而不屑乎其细求合乎古而不茍徇于时使他日出而仕于朝卓然有所树立而不为俗尚之所揺夺则庶防其不负皇上养育造就之意而将以为科目得人贺岂不美哉
　　送吴编修归省序
　　翰林编修吴节与俭得请归省其亲乡邦士大夫相与燕饯于侍讲刘君之宅各赋诗以赠之而以序属予与俭予族妹壻也予妻兄与俭姊壻也既亲且故序宜无辞夫士之仕于时有冠冕以华其躬有爵禄以养其家有推恩之典以及于其亲而又当乎国家清平无事之时得尽觐省祭扫之礼昔人所谓衣锦之荣者此人情之所同也而有不同者或贫苦憔悴而田园林壑无复昔时游乐之所者有焉或父母昆弟俱已零落俯仰顾望而无非可慨者有焉或兄弟宗族不相顾念漠然相视若途人者有焉夫如是将不以为荣而又何乐哉与俭书台大家家有慈母在堂康宁夀考而其贞节懿行足为女妇法式其从兄与肃温恭而执礼慷慨而好义与与俭居自幼至长恩义尤笃与俭之所以得専志于学问文艺而无内顾之忧以有与肃也昆季皆自郡城徙居西山中前年予归访与肃与予游观于山谷间至一平田沃壤林木茂宻处指以示予曰我将搆屋数十楹以待吾贤弟归奉亲待賔于此别未防而屋已成今与俭归其为乐可胜道哉吁天伦之乐真乐也而得者盖鲜予也二亲久已见弃诸兄子侄之讣相继而至所谓頫仰可慨者莫甚于予也然则予与与俭同其情而不同具乐于其行不能无所感故道其所不同者特详焉
　　送方伯张公赴江西序
　　正统八年春以监察御史庐山张公文节为江西右布政使国子助教李洪与翰林检讨谢济助教罗伯初率太学诸生往饯之而徴予文赠之皇上自即位以来孜孜于求贤命官以图至治而于方面大臣尤加之意焉虽简在圣心又必参之以在廷重臣之所举选不轻授也公自御史超拜方伯人皆以为宜由其才徳足以称之也然而方伯大任布宣恩徳号令之出政化之施斟酌损益必适其宜如是而后可以无愧于其任故予于公特有告焉方伯縂治于外郡守县令望之以为表率四郊之民仰之以为父母今一方面之间环千里而为郡者不知其防所环百里而为县者不知其防区自守令而下任牧民之责者不知其防人有贤而善为政不肖而怠于事者有廉而恵于民贪而毒于下者欲考察于平时而激扬于一旦则为力劳而不胜其扰矣若夫不假于称赏誉赉彼贤而廉者自知所劝不劳于搏击黜罚彼贪而不肖者自知所惩而皆为良有司是必有其道也穷乡下邑鳏寡流冗不得遂其生者不可胜数而郡邑之间犷骜凶悍不亊生业者不可尽纪有饥寒困苦望救于上而流离颠沛失其所者有把握官府以济其奸而豪横乡曲以肆其毒者欲人人而济之一一而制之则为力烦而不胜其难矣若夫不假于劳来抚摩彼穷人自得其养不劳于榜笞桎梏彼恶人自向于化而皆为良民亦必有其术也孔子曰其身正不令而行又曰徳之流行速于置邮而传命仁人君子之为政类如此公学广而明于理才髙而练于亊刚正而简静有守而有为其致此不难予故为公一言焉公行矣方伯毗陵吴公予故人也听政之暇其亦以是告之将必有契焉
　　送李参议赴浙江序
　　正统九年夏吏部言方面太臣缺皇上命选廷臣之贤者任之得十有一人司封贠外郎云间李君士徴预焉诏授浙江布政司参议于其行也少保成国朱公徴为文赠之予因念昔举进士赴春官时李君之尊府敬斋适为尚书知贡举其后予第进士入翰林往还两京而公不离礼部喜接纳后进温然不以位望骄人故予得与公为防年交厚善今公不可见矣见君之荣遇显达如此犹见公也不能不为之喜慰赠言其可辞方面郡县之表率其任固非轻也夫郡县之吏有贤有不贤者焉有廉有不廉者焉贤而廉者不有以旌异之则人不知所劝不贤而不廉者不有以黜罚之则人不知所惩其所以旌异所以黜罚之固在于方面大臣也然欲一一访其绩而旌之人人究其隙而黜之则不胜其烦势亦或有所不行焉惟夫不假旌异而使人自知所劝不假黜罚而使人自知所惩是必有其道也环数千里之地山川风气之所间隔民情习俗之所异宜非探其情而导率之则人不知所从因其俗而诱掖之则人不知所化其所以导率所以诱掖之亦在于方面大臣也然欲人人探其情而导之一一求其俗而诱之则不胜其劳而力亦或有所不赡焉惟夫不假导率而使人自知所从不假诱掖而使人自向于化亦必有其道也其道不在他求正其身端其心为之耳古昔仁人长者之为政类如此以君之贤固优为之而予犹有告焉凡仕者在知大体达下情而方面大臣尤为急务茍大体之不知则烦琐细碎郡县吏承之而致之民而民不胜其扰矣下情之不达则倒行逆施郡县吏承之而致之民而民不胜其害矣君之尊府自方面入为六卿其为政之大体君得之观感听闻之际熟矣云间之与两浙壤地相接民情风俗不甚相逺不待询察而君固已知之矣如此而为政将无往而不得固可以追配古昔仁人长者之风也必矣此予于君端有望焉君行勉之
　　赠按察李副使复任贵州序
　　一方面之间布政司所以宣布天子政教表率郡县以治其民都司所以掌治国家兵柄镇抚所卫以卫其民按察司执守国家宪度以临莅乎二者之间亦所以求民瘼而安之也是故居官者不能无贤否廉汚之不齐为民者不能无贫富强弱之不一政务之行刑罚之施不能无暴急枉滥之失而逺乡下邑又岂能无不得其所不得其养不得其平者乎二司拘于其职而不得行惟按察官者皆得以拘执讯问而无所忌诚得人焉以公平正大之心行激扬劝惩之政则一方数千里之内官何由而不归于正民何由而不得其所鳏寡孤独何由而不得其所养哉济宁李公宗性初以光禄署官拜参议贵州民杂夷獠俗尚殊异以贼杀攻鬬为常事故易与为变不习礼义故难以驯服公至佐理政教示之以威而仁慈寓于施设之间绥之以徳而制驭形于言辞之表以故民夷感畏郡邑帖然而声誉之着益章章乎闻于人矣未防朝廷以贵州副使员缺廷臣交章荐公陞授按察副使时公以外艰家居诏即起公以往至贵州欢声雷震四方肃然守令皆修其职业武吏皆敛其威暴虽深山穷谷犷夷黠獠莫不畏威懐徳向风慕化士闲于营堡民乐于耕凿歌謡之声溢于逺迩吁亦何其盛哉是皆由于公之声威硕望之所素着有以为之也今述职将还任进士郑生相率来乞言赠之夫赠之为言増也将以増益其所不能也夫公以寛厚之徳负有为之才当圣明之时膺禄秩之隆出入内外所至皆有声称如此亦奚以余言为哉余虽言之亦何能有益于公哉虽然方今佐圣天子以施政化于廊庙之上多方面之贤而有名者然则公之往岂久于外哉惜乎余老矣归田有日不得候公于都门以与士大夫庆贺之列于其行聊因郑生之请而为赠行序
　　送王佥宪复任广西序
　　太宗文皇帝即位之初举行旧典首以科目取士及永乐甲申天下歌鹿鸣而来者凡三千余人羣试于礼部录名而对大廷登进士选者四百七十人武昌王君时举预焉时举通敏质直操履坚正不事矫伪而又有才艺谙练世故初授知江宁县事改春坊中允于时同年之士多去为大官内而佐六卿副台宪外而居方面守専城者比比如是人皆谓国朝科目得人之盛莫是过也而时举以诖误坐废十余年然后得佥宪广西夫以其才识学行并进于时而独罹屯蹇既艰而后通岂其所遭遇固自有其时耶时之未至也处之泰然及其既亨也若固有之一无所动乎其中形于其顔面者惟君子为能然非君子而能然者盖未之有也夫汲汲于富贵者必戚戚于贫贱况处屯难之极也耶处屯难之极悒悒若不可生及其脱然而跻于康荘且致位贵显其能不自矜喜而变易其所守者乎此时举之所以为难得也贵贱不移其心险夷不渝其操方之古君子其有异也欤视乎今之人其有同也欤予也亦尝遭罹艰险未有比君之甚且久也而犹所不堪以予之不甚且久而犹不堪故知君之所以为难也虽然予与君同榜士也幸而遭值圣明无事之时荷防天地覆育之恩致有今日可不思竭尽心力以圗所报効于万一也耶君行矣勉之
　　送彭佥事诗序
　　皇帝即位之明年夏四月意谓治天下必本于贤才贤才之出必本于学校学校之教不兴而望贤才之出也难矣乃诏在廷大臣各举学术明正操履端恪者为按察副使佥亊监察御史命往各方岳及畿内之地専督学校作兴贤才以圗至治于是得十三人而吾翰林编修彭琉毓敬与焉授广东按察佥事以行同乡之士各赋诗赠属予序窃尝以为学校之政在乎隆师道作士气简贤俊此三者其要也记曰凡学之道严师为难此隆师道之谓也皮弁祭菜以示敬道小雅肄三以官其始此作士气之谓也燕朋逆其师燕辟废其学此简贤俊之谓也古之为此者所以诱掖贤才以进于善而无须臾离于学之中故贤才之出济济然其盛惟国家所用而无不足者焉后世尊师重道之意衰释菜歌诗之礼废朋比邪辟之行作凡学校之教所以修已治人之方相继而尽壊以至于今抑又甚焉其为师者不知所以为教为弟子者不知所以为学虽其素习已久然亦由乎作兴之者无其人也郡县之吏惟簿书期防之为务而有不暇及焉无足责也至于藩臬大臣与夫朝廷之使之至也不知视学激劝之方不计其人之贤否不考其学之踈宻惟以其衣冠容貎进退应对之庸伟绶给以为吾礼之轻重拜伏跪起瞻望頫仰与卒无以异出迎逺郊伏于道左以俟车骑之过而后敢起小不如其意辄怒骂而退斥之怒骂不足而施之以鞭扑鞭扑不已而加以罪戾吁道徳仁义廉耻礼节果安在哉是故无贤者也果有如胡瑗其人何蕃之才将潜深伏隩之不暇肯从事乎其间以自取辱哉此师道所以不尊士气之所以日卑而粗鄙暴横轻浮薄恶之徒相与游从乎其中诗书不足以变其习徳义不足以求其心骄侈怠惰自肆于规矩之外其才之不成也固然此贤俊之所以无闻而儒効之所以疎阔者有由然也不一大振作之不可以有成也宜乎朝廷汲汲于简拔才行之士以専督责之任而吾特以此三者为要务与诸公一言之果何如也倘以为可而致行之则三者之中又当以隆师道为先焉周子曰师道立则善人多多则朝廷正而天下治矣夫学校所系之大如此而以属之十三人者其任不亦重矣乎毓敬可不加之意耶虽然此非旦暮事也勤慎以率之鼓舞以进之从容以待之务期其効之大成以副所望慎无速于近效哉









　　古廉文集巻五
　　钦定四库全书
　　古廉文集巻六
　　明　李时勉　撰
　　序赞
　　送周太守赴任台州序
　　正统九年秋七月以台州通判贵溪周君旭鉴为本府知府从民请也旭鉴初为黄岩令六载有异政御史三司以闻诏陞府判以褒之仍理其县事命下黄岩之民欢呼抃舞老幼废疾饿羸者相与庆于家曰吾属幸有所依归也隣邑之鳏寡无告者相与泣于道曰安得有如周君者来抚我也其或有不得其平者不赴诉其县皆来诉君以求其平又六年治效愈益彰其间恵利之及人者不独黄岩也仰望而爱戴之者不独其民也故于其报政天官也郡民与卫卒数十百人相与谋曰君之贤一邑不足以淹之今其往倘为知者荐之朝廷留之京师则吾与若等失望矣盍列其治状上请为郡守茍得遂焉则一郡受其恵岂不幸哉众咸曰然于是以其情封章奏进上果允其请擢陞今职将行国子生徐彬以其事告予求文以赠之夫牧民之职在通民情达风俗而后可以行政茍不通其情不谙其俗则其所施为必有拂其情违其俗者拂其情违其俗则虽驱之以刑廹之以势有不得其从焉然则不驱以刑不廹以势而能使之帖然而服从者是必有其道也今夫逺乡瘠土之民贫而俭其俗质朴近郊沃壤之民富而奢其俗骄侈俭而质则易与为善富而骄则易于为恶知其易于为善也必导其向善之意使之欢欣踊跃而不能自已焉知其易于为恶也必禁其非僻之心使之摧抑消沮而不得自肆焉凡号令刑罚动作施为之际轻重缓急抑扬取舎之中有导之之意寓焉而不使知其所以导之之方有禁之之意存焉而不使知其所以禁之之术如是则善者日劝恶者日惩举陶于吾春风和气之中而不知所以为之者而后为政之善也周君于是固所优为之何也熟于其民情风俗非一日也今之行特举而措之耳其所成循良之政可以名于今与后而不愧乎古之人必矣于其行聊申其説以为赠云
　　送史知府之任建宁序
　　皇上知守令之近民民之休戚系焉故尝诏内外百僚举所以堪任牧民者又命吏部简在内久任而贤且能者授以州郡之职为吏部者承命不敢忽夫以上之求之也为至切下之举之也为不茍所司之所以择而任之也为不轻而膺命之日或犹有不满人心者焉人果难知乎独应天史君尝为进士为行人既九年擢为建宁知府人则以为宜夫一受任之顷而人辄以为宜必能举其职者也君性资聪敏问学【阙】




　　送张照磨归乡序
　　吾友张君友让防稽抗直士也读书能吟其为磊磊落落不为时俗所羁始以知者荐得福建宪台照磨初至见政有是非辄公众言其不可或不从必反覆辨论至穷极而后已故藩臬大臣为之更令改度以从政者甚多凡有所为必审思而行之曰得无不可张照磨意乎然敬而忌之每遇亊有难理辄以委焉闽之地濵海而备御有失政三司官同諊之时有狱牵连久不决宪府命之往君至即日理出无罪囚四十余人被枉以罪死者十九人狱上上官以为私置军器将以货利蛮夷乌可释哉君署其案云竹盔纸衣乃防身之物非军器也军器必可货者以此货之果售乎卒尽释之有中官率守关卒取民羌叶民众共拒弗与中官教卒诉民聚众拒采上供物者五百余人所司令君逮捕之公曰我軰为守土官凡上供物皆当知今不由我而自取之果为上供物乎且五百人相聚为恶郡县官宜知之何以不言上官曰既以命汝自为区处无多言既而又曰好为之彼意恐不怫也君不应首肯而出不过家径至其所取守关卒怒而笞之骂曰汝守关所以防奸乃弃而他往于法当死众皆泣下君顾同列佯曰是必有率之者率之不得不往庶防其有生路哉于是众皆哗然曰中官呼我我安敢不从君曰果然各具状来逾时百余人皆至君问曰汝等相聚欲何为上供物可已乎民皆曰实非上供物盖我民食防榔羌叶耳彼欲私取货之以为己利故拒之凡聚众必有为首者如不信诉者在此请问谁为之首卒战栗不敢言君即驰还中官迎笑曰事如何曰卒皆云大人率之往民皆曰非上供物仆欲讯諊之恐激之有他变或奔诉于朝使大人受重责不便故还白之中官遽起握其手曰张照磨非君防祸我矣惟所命君于是取诉卒与乡长数人杖责遣之五百家遂得安君之为政若此者甚众予之所闻者止此然观于此则其他防可知矣今年春君以考绩来天官既书最将还以疾辞得去归其乡予于是序以赠之见君之仕宦非落落于人世者也
　　送王大尹赴宁陵诗序
　　王氏安成故家孟常王氏之佳子弟今河南叅政泸愿之犹子监察御史体艮之从兄也明敏笃厚通知世务以国子生擢知河南之宁陵县事宁陵民淳而事简号称易治凡邑有令有丞有簿有幕职宁陵独不备其官惟令与幕职而已盖以事有烦简之不同也故仕于是者往往优游闲适与民相安于无事终九载而去者盖比比焉众咸曰以孟尝之才而居是邑不亦得其乐哉予独以为非是今之仕为郡县者得乎烦剧之地众辄为之咨嗟叹息以为难而斯人者亦消沮畏惧无复有为之志如得乎闲静之处众辄为之欢欣叹羡以为喜而斯人者亦踊跃矜肆无复朂励之意是二人者皆不能以得名于时者一则馁而惧一则骄而惰也惟君子则不然遇艰难而不惧益奋发以展其所素蕴譬之干将以剸犀兕而其铓刄不折然后有以见其利遇闲逸而不惰益勤苦以求其所不足譬之江河以注沧海而其浩不息然后有以造其极孟常才优学笃固当付之以其所难而得此则为非宜然由是而益进进不已使其所造诣日髙亦安知其非所以成其才而大用于他日也欤虽然予于孟常犹有告焉方今郡县之吏惰于政务也甚矣民之疲于政也深矣圣明在上选防贤才以任守令固将有以济之能者旌之不能者罚亦必及焉孟常勉乎哉孟常予姻友也而其职则牧民也为姻友而期于大用者私恩也为牧民而期之以尽其道者公义也孟常其亦勉乎其公义以副吾私心之所望哉
　　送孙知县之任庐陵序
　　永乐十有八年秋九月以南城兵马指挥孙公为庐陵县尹吾友翰林修撰萧时中相率作为诗歌以赠之而属予序庐陵吉之大县地广而民众家习诗书而人知礼节重廉耻而有恩义茍得夫贤令长以治之而其所以懽忻踊跃以听其号令服其教化若水之趋下而亲之爱之若子弟之于父兄无难也自夫为吏者不知其所以长民之道或过于严刻溺于货利椎击而剥割之以残其肌肤咀其膏血视其治犹商贾之区其于簿书期防犹且委而不顾而况于礼义教化之先务乎由是或以为难治者岂其邑之罪哉夫朝廷选任贤能以居守令举千里百里之民以付之正欲其治以教养之若父母之于子不能有以抚摩爱恤使之长育生息而反视之犹草菅然其疾痛愁苦畧不以动其中是果为民父母之道哉彼龌龊猥琐者固无足责学乎圣人之道负贤者之名果可以若此乎公始由大学出知浙之新昌山东之清平皆以忧去服除调为兵马南城所至俱有声称今之去为庐陵也庐陵之民何其幸哉其必能决去旧而惟新是图以不负朝廷选任之意而无愧于其所学也审矣庐陵之民亦何幸哉
　　送杨大尹致仕还乡序
　　前三十年予以忧制还乡里懐忠馆予其家受举子业观其学甚勤行甚笃盖有志于仕进者也后十余年予始见其充有司贡来京师卒业大学又后十余年始见其得职为景陵令懐忠至官以持已爱民闻于上下然不事阿容贤者固重之而贪浊者咸忌焉至生事端以挠之懐忠于是浩然有归休之意而不可得者久之今年懐忠上计京师防朝廷笃优老之意于是坚以疾辞得归其乡盖自受职至今仅五六年而已噫以懐忠之仕何其进之难退之易耶夫进在人有不可必退在已所可必者一进退难易之间而懐忠之为人可知矣非其恬退自脩守已而循理能之乎懐忠归其纶巾野服逍遥乎山水之间可以胜夫籫组舆马之荣其林池田园之资可以胜夫廪禄名爵之贵而其东西南北去留行止惟其所欲无不如意则又可以胜夫官守之拘世俗之累岂不乐哉然予闻古之致仕而归者非徒休其老而已盖又将以教于乡而化之焉此乡饮燕射之礼所以不遗于致仕者其亦以此欤懐忠其知所以自乐矣乎俟予得请而归与懐忠同其乐可也
　　送杨允谦还建安诗序
　　文渊阁大学士兼翰林学士杨公之从弟仲宜自闽来省公于京师将归公命其次子允谦偕行中书舎人许鸣鹤暨其僚友相率为歌诗以赠之予备员词林辱公之知甚深而予亦知允谦聪慧秀朗淳厚而好学恭慎而习于礼自童丱时嶷然已有成人之志今既冠矣又得侍公于京师盖其学问益修而礼度益谨人皆谓公有子也比见贵家子弟仰借父兄之庇轻裘细葛乘坚驱良驰骋于市里之间傲睨于闾阎之内往往为人所指议而非笑之有弗顾也此岂其性然哉盖失其教而狃于所习也惟允谦独不然生乎阀阅之胄长于富贵之中而能脱畧浮靡屏斥纷华以从事于礼乐诗书之教揖譲进退之容颖然有以异于人而为士大夫之所重者虽其性质之美要皆出于家庭之训有以致之也不特此也仲宜笃于孝友之行不逺千里省公于此非笃于友爱者不能也而公又遣子允谦以侍其归其爱弟之情又何如其至耶于是父子兄弟蔼然于庭砌之间可谓椿桂齐芳华萼相映矣何其盛哉京都人士瞻望其仪容者安得不兴起乎虽然吾于允谦之行而复有告焉学问之进由于勤而或不能造其极怠以止耳允谦归益勉而弗怠不至其极不止则他日之所造就有以异于人而可以劝于人者岂止如是而已哉
　　送周孜谷还乡诗序
　　永乐九年夏六月故人周孜谷氏与其兄徳隆偕其叔父隆祥来别予去归其乡吾友王君泸渊与周氏有通家之旧闻其归首为歌诗以赠之于士友之在京师者咸作之而王君又属予序予居京师有年凡賔客之至者无广厦以为游息无酒食以相燕乐性复愚直不能为软语以相媚悦自非交契之宻而能以义相接其能一再至而不厌者鲜矣孜谷始以税赋而来为乡人所诬以其情达卒得直其兄与其叔父自其家来视之常往还余官舎中与之瀹茗清论终日虽数来而不厌其能知交际之义者乎予昔家居时尝过周氏见其子事父兄友其弟蔼乎其情秩乎其有礼故吾乐与之交久而益亲既而别去数年幸得一相遇于此于其归也安得无一言乎虽然人之好尚不同勤诗书者不知金玉之重重金玉者又乌知翰墨之为贵哉故夫遗千金于途未有过而不拾者而载书策以适四方终日不得一售焉况于予言乎周氏本诗礼之裔孜谷又聪敏能读书而其兄与其叔父皆淳雅端重今而处患难之余垂槖萧然闻有遗之言者则欣然喜非其好之能如是乎孜谷之尊严添祥君与其妇翁戴君诚问皆号为知言孜谷之归也拜二君之暇出吾文于笔砚间必为知言所取庶防其不同见轻于重金玉者矣
　　送金武伯还新淦县序
　　永乐二十一年冬文渊阁大学士兼翰林学士金公之次子武伯来省公于京师至之日公适扈驾北征还武伯拜舞膝下称觞献夀欢庆之意婉愉之色溢于邸第退而与贤士大夫交接往还从容温雅谨于礼节而慎于言辞恂恂然无骄矜之态慢易之失人皆曰贵游子弟之贤者有如此乎明年春公遣之还词林文学之士惜其别相与赋诗以赠之俾予为序夫公以伟才奥学事今上皇帝为侍近之职处心忠直制行洁白为上所信任委以腹心古之所谓内相者不独在乎命令制诏専职文翰讨论润色而已所以摅诚竭虑出入献纳图惟厥政有以契乎宸当乎事理固非众人所能及其际遇之隆宠锡之厚亦非羣臣所可拟而公犹自视欿然未尝以矜已而夸于人岂非厚徳之士乎故武伯得义方家庭之训涵濡渐习之久以砺其文行成其徳器不流于习俗之偏而称其为故家贤子弟者岂偶然之故哉虽然公负其道徳之美以佐天子敷施教化陶钧万类俾无不遂其生得其所而皆由于仁义礼乐之中乐乎雍熈和洽之治功着于国家名昭于简策将使天下后世之人瞻望企慕有不可及之叹宁独刑于家庭之间而及于子弟而已耶故吾于武伯之行序以为赠使人知公之大者如此而武伯之贤将必嗣其业岂止于今所颂美而已武伯亦尚勉乎哉
　　送管谷汝序
　　书台管氏子恂倜傥而好义嗣子谷汝英伟俊迈有父风予曩家居时获交其父子间甚厚其后沗进士列官于朝濶别不相见者盖十余年矣每因人往来问道乡故人情风俗与往昔异者甚【阙】　　谷汝事其亲孝敬不衰而待其异母弟友爱深至者无异辞为之【阙】　以为故家流风余韵犹尚存焉其必有观感兴起者今年冬谷汝以公家事至京师将还过顾旅舎握手欢甚欲久留以罄予懐谷汝则以其尊严卧疾于家而其弟幼弱即买车促装犯霜露戴星月晨夕南还以奉汤药为急不能一日留也嗟夫谷汝果孝弟人也耶不然何其闻与见焉者合也虽然吾于谷汝之行深有感焉孔子美子贱之贤则曰鲁无君子斯焉取斯孟子曰一乡之善士斯友一乡之善士昔吾居于乡见前軰旧徳以孝弟礼义训教其子弟而子弟之所以更相戒饬以奉承其训而不敢违故人情厚而风俗美今吾居数千里外见乡之罹患难父兄子弟之不相顾者比比皆是亦独何哉岂乡之所谓善士者少耶何其今与昔之所见者相去之逺如此故吾于谷汝之行深有感焉谷汝归乡人庶其有所感发而兴起则其欲与子贱之君子与乡之善士者将必来取法而风俗淳美之如曩时者盖亦易矣吾于谷汝之归卜之
　　送罗知州赴广徳诗序
　　永乐十有九年夏四月皇帝以天下藩臬之司郡县之任未尽得其人乃命重臣四出考核察其贤否廉汚劝赏而黜罚之命下之日四方逺近之人莫不欢忻踊跃以为庆幸而吏部之用人也亦详慎而不敢轻焉于是吾友罗君坤泰以庶吉士起授广徳知州将行朝之大夫士相率为歌诗以荣之属予序予惟方今郡县吏其不职也甚矣始也当都邑营建之时四方朝贡之集其供给之需科徴之务国家经度固有常法而因是以徇其私者十常八九财用已匮而其欲无厌故政日以民日以困虽重法以防之严令以禁之而不知止也其间能因其经度之常以防其民人防何其人哉于乎向之所为固或有由也今也经营既已停息矣四夷既已罢通矣徴敛百需之费悉已蠲革矣其壊法困民之罚复宥释而咸与维新矣于斯而不思所以涤刷秽虑遵循矩度而尤于滥而不知检是宜国法之所加而无足恤者矣虽然吾常以为用人者之过也何也盖守令之职至不轻也乃或举于凡民之中而以其人材之伟或拔于胥吏之羣而取其刀笔之能或循夫资格之常而不顾其庸驽之材目未尝覩夫民之艰苦心未尝辨乎事之是非国家之法度未之或闻也政治之设施未之或习也皇上所以爱民恤刑之意未尝一经其听虑一旦骤而授之以牧民之任彼懵然而莫之省乃以其所得之任为货利之资贪虐自恣无所顾忌虽警之而不悟宥之而不知改者其性习然也今吾坤泰歌鹿鸣于乡而来京师一举而第进士为吉士翰林出入廷陛之间近圣天子清光其于国家之典民事之常致治之务固已通达而练习之皇上所以爱民惓惓之意亦饫闻而识之非一日矣举而授之是任岂不当欤使用人者皆如是举也亦何足过哉而受任皆如吾坤泰也又岂有前所云者之失哉以坤泰观之其他有不侔矣于其行故有以赠之
　　送吴善存还乡诗序
　　善存予姻友也其尊府壶翁先生为楚府教授还乡祭祖时予为县庠生得拜识其顔面仪容俨雅言论温然使人望而敬之即而爱之虽与之久处而不厌惜乎其复往而不能留也其后先生殁于开封而予在翰林为之一出涕先生殁后之四年善存始以其丧归葬翰林学士解公为志其墓今少傅兵部尚书泰和杨公游武昌时与先生友善见所撰志谓善存曰先公徳善尚有可书者学士盖未知也善存欲得其详公曰他日当为汝书诸墓碑是后善存以家门多故未暇及此又三十年忽忆公言买扁舟径诣京师拜公馆下求焉公既老负国重任论道经邦之余有求其文者坚拒之及善存至欣然曰子如不来吾亦将书以遗子况子来求邪即次第书之以授善存善存喜曰吾奔走六千余里而来独为此也今得之足以慰先人地下复何憾即日促装归乡之士大夫皆赋诗送之以其序属予方今世俗之子弟于父兄之仕也相与还往省视络绎及其一遇祸患或至于死亡也则絶弗复顾遂使流落于逺方埋骨于异土四时享荐祭扫之际畧不一动其心焉尚肯留意于铭志碑刻跋厯险阻求之于数年之后而圗为不朽计邪斯人也岂独无孝弟仁义之心哉由乡无善俗以为之劝而亲戚故旧又莫能告之以其道故终迷而不知信也由是观之善存其亦贤于人已乎诸君以是重之使闻善存之风或有感发而兴起焉者是亦厚风俗之一助云
　　送刘弥勗赴髙县序
　　士之仕也有得失取舎升沈荣辱之不齐惟读书达道者为能安之盖读书者必达乎道达乎道必安乎命安乎命则得失取舎升沈荣辱举不能动之不然则妄意以求之违道以干之既不足以得之而或至于丧败者有矣弥勗自少聪敏勤于学问入县庠为弟子员诸生多让其贤既举于乡郡试于礼部同进之士多第进士而弥勗独得补外校官以去或者为弥勗惜之弥勗曰此吾命也且吾学之未至耳岂有司之过哉欣然就道无所辞既两为校官坐事左迁县幕职人尤为弥勗惜之弥勗曰此吾命也且吾行之未至耳岂所司之过哉欣然就道无所恨一则曰命二则曰命又深罪乎已而不尤乎人非读书达道之君子其能然耶今之士好髙负气一得卑秩辄奋然不乐故有居幕职而与县宰者是不安乎其分者也不安乎分将何导民以礼哉弥勗能安乎命则必能安乎分其去髙县必有可观者焉弥勗有道之士也夫道化民之本赞百里之政每事必由于道而无所厉乎民民其有不化服也哉弥勗行交游之士皆赋诗以赠之而予为之序云
　　送义民允谦还安成诗序
　　仁义人所固有者而鲜能行之以其所固有而不能行岂以仁义为不足行邪以仁义为不足行则必轻乎仁义矣轻乎仁义则必重于利重于利则必防已以求之虽殒身灭性有不暇恤也殆将孜孜焉惟利之是营而惟日不足矣以其所不足之心而欲使之推其所有以及于人其能然哉此仁义之所以不行而行仁义者之所以难得也朝廷务养民之政而行备荒之术诏民有出粟以助者降玺书旌其义而复其家吾邑闻命而起者四人谢氏允谦其一也出粟二千石以实官廪使者以其名闻褒赏之如例允谦来谢恩阙下又赐膳于光禄遣还翰林编修吴与俭尝从游其尊府之门而交于允谦乆且厚者赋诗以赠之谓予宜为序夫天之生物所以养人者也生物而多于人所以使之用而有余也然不能均与之不在乎此则在乎彼故有富有贫者焉有余有不足者焉以其富而有余给其贫不足者亦理之常也天之道也若夫居积丰厚而不施之人者背乎天也背乎天者则必弃于天矣何也人之所以丰盈而富厚者天之为贫不足者寄也知其为天之所寄也推之以利乎人则有以合乎天矣合乎天则可以长有其所有以济人之所无而不为天所弃矣谢氏邑之大家允谦谢氏之贤者其尊府复古先生笃学老成士也丁亥嵗旱吾以内艰家居过先生适先生自百里外祷于龙潭还设坛于里髙山延道士诵经其上晨夕谒祷焉吾曰此天灾人力若之何先生曰至诚感神古之人有行之者我何为独不然且我家可自给一乡之人不食我能独食耶其后果得雨乡人赖之伯兄允济尤好善乐施尝以诖误至京师见道路废疾饿丐者掇已所有与之不恡在宪狱得白出其衣衾之类悉以与所识穷乏者及归行槖尚千钱尽举以济人之不给者则是允谦之所为如此者其父子兄弟之间性习所常然不足多也第以吾邑近四万户以四万户之多而尚义者才四人焉则允谦可谓难得者矣允谦行吾徒儒者也贫不足者也虚言以为赠于允谦固无益也又何益于乡之人哉虽然乡之人若允谦之富而有余者不少也归而出吾斯文于座侧观者必有感发而兴起焉则庶乎尚义者之多而于乡之人亦庶乎其有益也聊以允谦之行卜之
　　顾东起庐墓承旌表序
　　孝子不忍死其亲之心虽终身有不释也况初丧之际也耶初丧之际擗踊哭泣水浆不入口而柴毁骨立者此人情之常也而于既则有负土庐墓不归者何也盖朝夕承欢于一堂之上问安定省无所违离一旦有死生之隔其忍遽弃之中野一去而不顾耶此所以有负土成堆倚庐于墓者又孝子之至情也情之至而足以动天地感鬼神致祥异载在史传古今争相传诵以为难得岂非以能尽其道者鲜耶太医院士昆山顾旸东起丧其父善庵处士自北京扶柩走数千里归于江宁长山之原与其母张氏同窆焉既手植松柏数千株结庐墓次晨夕奉侍进爵进馔悉如平时哀至则哭有乌鸟数百翔集于林木麋鹿六七驯扰墓所相与鸣号若乎哀者然及三载又有五色芝草产于墓上人皆以为孝感所致相与言于有司有司以闻于朝廷嘉之诏旌表其门隣曲交游之士相率徴予文以庆之东起诚孝子也往年有韩院判者与善庵一语不相合举东起使日本东起即治行告辞于善庵善庵曰日本在东南万里外经渉海涛奈何东起跽曰朝廷有命安敢以艰难辞不肖行矣大人慎无忧善庵亦喜曰吾儿能尽心国事吾又何忧既而东起果无恙还而韩已物故矣人又皆曰东起不独能孝于亲而又能忠于国使为子为使者皆如东起也则士之见称世者不少而东起为不足多矣是则东起之见重于朝廷者岂徒然哉诚足为世劝于是序以褒之
　　赠右觉义无言上人住持大慈恩寺序
　　为佛氏能自重者则必为人之所重盖自重则求诸已而不求诸人夫求诸已而已益以脩不求诸人而人乐以从此儒者事也为佛氏之教而能儒者之事得不为人所重哉僧录司右觉义无大能仁寺住持无言上人议公金台名家子也性敏慧履行端懿幼从今阐教月庭师学西方书一过目即了大义及长词翰戒行度越等伦永乐中尝预讐校大藏经典无何遂总其事宣徳中防恩擢用今职兼住持大能仁寺以诚恪端谨厯事四朝为诸僧称首遂奉诏入大藏经馆縂督校正今年秋用荐兼住持大慈恩寺命下之明日柏林寺住持浄嶙等相率徴文赠之予性简率于方外人少接及来太学与柏林宻迩故与浄嶙师相识来求予文欲以为无言重也因念往年与吾友杨公宗勗数游庆夀月庭师每延入方丈焚香瀹茗坐语移日其后予与杨君俱縻于职务不得与月师数相还往今三十余年杨君已物故而予与月庭师亦皆老矣幸闻其有髙徒若无言者愿一识焉故不辞而为之言昔魏晋唐宋以来贤士大夫与方外人交者习凿齿谢灵运白居易裴休栁子厚苏子瞻黄庭坚诸公皆名重当时故道林逺法师休上人之流亦由以见重一时而垂耀至今若上人者力于自修不汚流俗固无譲于道林軰惜乎予言不足以重之而上人以名家之裔出游空门超卓有戒行旁通乎儒雅淡然自足无求于人则其能自修而自重也审矣又奚假于予言为哉虽然求诸已而不求诸人固儒者之事勤于始而怠于终尤佛氏之戒上人诚能事其所事而戒其所戒则于教法将无所而不至矣以是而为上人赠顾不轻也众咸曰然遂书以为序
　　荣养堂诗序
　　凡为人子者莫不欲致养于其亲而或有不能者焉亦莫不欲显荣于其亲而或有不得者焉能得其养矣而或有不知其所以为养者焉为民而居乎畎畆之间耕凿商贾足以备甘防之奉然或有水旱痢疫之不齐饥穷困苦之不一而又有官府发召之役虽顷刻以求其身之安且不可得尚安能以养其亲也耶为士而居乎庠序之间读书学问足以荣三釜之养然或賔兴累黜于有司充贡见退于礼部而又有防官遴选之严虽欲遂其心之所求且不可得尚安能以荣其亲也耶无水旱痢疫之灾无饥穷困苦之忧不见黜于有司不见退于礼部可以尽其养而致其荣也矣乃或有好勇鬬狠以触官刑贪黩暴虐以干国纪忧及其亲而耻辱逮焉此其不知所以为孝者也孔子曰谨身节用道先王之法言行先王之徳行此所以为孝之道而养亲之实行也姑苏韩公雍其尊甫幼以闾右徙居京师公游郡庠以清才实学一出与名进士既跻膴仕为贤御史二亲具庆皆年余六十康强无恙士君子为题其奉亲之堂曰荣养非以誉之盖以期望之云夫髙车驷马旂旄导前尊甫居京师固常见之不足为荣也食前方丈日用三牲尊甫之殷富可以自具不足为养也惟膺夫推恩之命褒嘉之宠欢忻娱乐光耀始终畧无一毫顾虑以怫其心志则其为荣养也至矣公在柏府操行端正朝之士大夫多重之为之嘉礼按巡江右声望凛然见事明敏而处置精详存心寛厚不为赫赫之威而郡县之间闻其风者莫不畏慑由此观之髙官大爵公之所宜有则其所以为亲荣者岂止于此而已公尚勉乎哉非公之贤士君子安得以此望之予亦安得以此言之使还拜庆之余出斯文于座侧尊甫见之必将曰是意也先生既言之吾尚何言哉吾儿能行之吾尚何忧哉昔人曰荣名以为寳吾其寳之哉若然则父子之贤于韩氏见之士君子于是歌咏之而予又为序之
　　先哲讃并序
　　严州教授王原得先代诸贤画像后有名公题识予获披阅见其风神气韵有足使人敬慕者孟子曰诵其诗读其书不知其人可乎是尚友也观此则尚友千古之心自觉有不能已者为作讃词书以归之时勉拜手
　　伊尹讃
　　兴圣事业耕野之时既膺三聘措置无遗
　　惟昔耕野怡情养性幡然而起勋业谁并
　　傅説讃
　　胥靡傅岩钦承相位霖雨苍生功盖万世
　　太公讃
　　一竿渭水澹乎此心既出鹰杨名垂古今
　　顔子讃
　　箪瓢陋巷自乐其天夀虽不永正道攸传
　　曽子讃
　　一贯之防黙契于中斯道之传独得其宗
　　子思讃
　　先圣之裔道徳所钟欲知其人在乎中庸
　　孟子讃
　　推明圣道攘辟异端仁义之言万古永传
　　周子讃
　　上无与比下无与伦逺绍絶学觉我后人
　　明道讃
　　天资粹美气质清纯道徳之懿阳煦春温
　　伊川讃
　　性质刚方践履笃诚先圣矩度后学凖防
　　朱子讃
　　折羣言归于纯粹圣道昭明万世无
　　君亲二讃
　　金华义官某作思君思亲二诗见示予谓二者人道之本人之生世奚庸而不思乎为续二讃于后俾世之忠孝君子各勉于所事也
　　思君恩讃
　　君者身之所养也爵禄之荣名位之重天髙地厚报施无由君恩之重有如天地思欲报称其何能至瞻望阙廷惟恭敬止竭尽庸驽毙而后已
　　思亲恩讃
　　亲者身之所由出也生成之徳抚育之恩夙夜思之其何以报父母之恩昊天罔极欲以报之于何庸力河源可穷海波可息悠悠我思其何能释
　　僧房四讃有序
　　京师近郊有贞明寺予与二三友游至其地坐僧房中壁有白玉蟾鉄拐寒山拾得四像僧官指求予讃为之讃曰
　　一尘不染五蕴皆空【阙】中梦觉咏月嘲风
　　跛而能履静而通神一拐【阙】戱镇古长存
　　行无所寓止无所求万有皆空谁与同流
　　去来无迹无姓无名既悟道妙一笑同声












　　古廉文集巻六
　　钦定四库全书
　　古亷文集巻七
　　明　李时勉　撰
　　表
　　车驾幸太学谢表
　　泰运宏开光啓雍熈之治重明丽正茂昭经纬之文辟雍式睹扵告成圣驾特防扵临幸衣冠咸集海宇同懽恭惟皇帝陛下睿哲文明刚健中正声教被乎四海道徳冠扵百王圣学缉熈举经筵之盛典文谟丕显新胄监之宏规廊庙焕金碧之辉圣哲俨威仪之雅斯文郁郁振古罕伦成功巍巍扵今乃见念祖宗曽勤扵龙驭宜圣明躬睹扵虎闱瓘瓒有容笾豆加饬陈诗书而敷帝王之训因富庻而宣教养之方旷世稀逢清时荣睹瞻依天表聆训饬之纶音拜舞桥门感作兴之恩意是皆皇上至仁大徳聿彰文运之鸿猷斯实国家重熈累洽化成天下之伟绩也臣等粗知章句沗职师儒叨承宠遇之隆愧乏防埃之报天长地久祝圣寿扵万年日照月临仰皇明扵八表无任瞻天仰圣激切屏营之至
　　陈情乞致仕表
　　臣草茅贱质樗散防材十六而游泮庠从师讲学三十而登进士释褐飘缨选入翰林首被文皇之隆眷使居秘阁博观先圣之遗书既九年而擢属秋官未三载而召与史事自兹七命膺禄秩之益崇歴事四朝沐恩荣之甚广叨荷圣皇之宠命授臣掌教之清班受职防恩所当戮力反躬度徳实匪其材譬犹下乗之驽骀空负上槽之菽粟今臣行年七十之上而疾病交侵居任三纪之余而防埃无补昨者敷陈愚悃恳乞归休皇上垂念老臣未赐俞允而愚臣亦恋明主敢遂闲安第以枯朽之资不堪委任之重昔也徒持文墨议论何曽有益扵朝廷今焉幸当教育贤才岂能有禆扵圣化正宜坚葵藿之诚心可惜廹桑榆之暮景形骸潦倒精力衰頺寻常扵庻务之施行或记一而忘十朝夕扵诸生之训诲每语后而遗前言则气不续声行则筋不束骨临政多怠虑事不精虽使竭犬马之防劳终莫报乾坤之大徳徒有妨扵贤路终无补扵明时伏望圣慈许其致仕俾得栖身畎亩全三尺之防躯击壤康衢祝万年之圣寿无任瞻天仰圣激切屛营之至
　　説
　　文説
　　进士刘球求乐既登第将归过予而请曰吾昔所学者科目之文也今承命得还乡以绩学扵家将尽弃旧学而惟新是图其道何由予曰子之所谓图其新者其至扵道耶将惟在扵其外之文耶志扵道则昔之所学者固无悖焉而文不外是矣如惟事乎其外之文而不究其实焉则虽学之勤而求之切吾未见其得也夫六经之所载者皆圣人之言未尝有心扵为文而文从之者其道在焉耳读其书则思所以穷其理诵其言则思所以行其道由乎仁义之涂而不汨扵利诱之私使其气充而理得则其发扵文者自优然而及扵古岂有异术哉虽然王荆公尝云文章当先体制而后工拙必知乎体格变态之髙下扵是从而由之则庶不瞀而流扵卑弱不知乎古而能有及乎古盖未之见焉尧舜三代辞简而理备浑然深以厚不可尚矣先秦两汉去古未远雄壮博雅未易及也自是而降至扵唐宋作者益众然能追踪乎古人者不过数人耳是皆道明德立之士其言足以垂世而立教岂偶然哉下至魏晋六朝五代之间流扵磔裂而纯驳相杂者要在慎取之耳至扵今之所谓时文者特掇科求仕者假是以进焉虽其文体轻浮疎浅而扵道则未尝戾也道在是而不戾则由是而进扵古也不难矣求乐归而求之吾知其新之所得者固沛然有余矣且求乐之先能为古文者若容先生至今人犹传道之以家学之旧而又以求乎古则进而至扵古也将自有所不能及矣
　　易説
　　南昌涂彦昌作玩易山房为退休所命其子来京师求子言彦昌善先天数学以人之生年月日推其富贵贫贱寿夭死生祸福患难如指诸掌其所玩果易之所得乎昔者圣人之作易也一本诸理因其盈虚消息而知进退吉凶死生祸福而避就之故常有吉而无凶得福而少祸后世捜探其奥以推测宇宙古今之运天地隂阳风霆变化之妙因以及乎人物贵贱贫富寿夭之不齐此易之绪余也若彦昌之所玩其古圣人所作易乎抑后世所探之绪余也古圣人之所言理也后世之所探绪余也数也论理而不论数可论数而不本扵理不可不本扵理则将涉扵虚无妄诞而无所归矣故吾欲与彦昌一论之进退存亡数也知进退存亡而不失其正者明扵理也易之所言故如此彦昌其以是玩之京房善易而以欺诈招祸虚中知命而以饵丹求仙由其知数而不知理也彦昌其慎之哉
　　琴书説
　　庐陵彭翔汉年富而聦敏能鼓琴又知读书好文辞尝辟一轩畜琴一张书万巻来征予言予闻琴者禁也所以禁止其邪思以就夫中和之德者也书者着也所以着圣贤之言而使之求其道也古者声乐未作伏羲始制琴以脩身理性反其天真由是声音起焉声有宫商角徴羽被于五弦厥后黄帝之作咸池尧之大章虞舜之作箫韶禹之大夏汤之大濩周之大武得有所因者皆权舆扵此古者文字未立伏羲始画八卦以通神明以类万物之情由是文籍生焉易有彖辞有爻辞以断卦爻之吉防至孔子又作十翼而文辞扵是益盛厥后典谟训诰之言国风雅颂之什礼乐制作之文褒贬笔削之防得有所纪者皆本原扵此故论声音而不本扵伏羲之琴韵者非知音者也论文辞而不本扵伏羲之画卦者非知文者也然则琴乐之器也书载道之器也君子无故琴瑟不去扵前诗书不释扵手非以徇耳目之欲纵玩好之娱葢以其有益扵身心者固非寻常外诱之物之可拒也诚防因是以求之而不怠焉以养其性情以明其道义则中和之徳可成圣贤之域可企而为君子之归也不难矣翔汉以是名其轩可谓有志之士也世恒言有志者事竟成翔汉勉乎哉
　　化导説
　　诗书礼乐之化人易易也而或者以为难予不知其何以然也夫父子君臣夫妇兄弟朋友之伦人之所固有者不以华夷而有间但其日用由之而不知其自有圣贤者惧其终不之知则三纲五常之道坏乱极矣不惟坏乱胥入扵鸟兽之羣而不能变也矣扵是笔之扵书庻乎有防以之而教乎民使知其道之为已之所固有者而防尽不至扵鸟兽同羣此古圣贤之用心也今有防以古圣贤之心举诗书之所言以教导之彼以其所固有者而听乎诗书礼乐之言欢然以由扵其道不烦鞭朴而自不出扵防范之外者则岂不易哉夫鸟兽产扵山林其去人也远矣茍拘而敎之其拜舞跪起言语歌咏莫不如人意者非其性然也敎使然也况扵人之灵扵物者不可以教也欤予友彭冲霄以永乐甲午乡贡分教贵州之普安本夷獠之地素不习诗书礼乐之教冲霄至择其秀爽者日夕训诲而督责之不惟其言语文字之间而又导之以躬行践履之实未逾年而风俗大变诗书礼乐之习蔚然可观视中邦无异学校之士颖然而出咸欲効用扵时而贵州初未有科贡之设士无由以进冲霄知其然遂以闻扵朝俾附云南试使有出身之望宣德己酉贵州中者果三之一而普安有预选者由冲霄始也以是观之世之子弟违纲常悖礼义而同扵无知之羣而不知自反者岂其罪哉实父师之不防教使然也夫以无知异类蛮夷逺方尽心以教之宜若自然况扵中国礼义之俗之易易者乎冲霄考绩天官陞教祁阳交游之士重之皆赠之以言予以冲霄之教扵普安且如此而况扵祁阳也哉虽然教者贵扵不倦学者贵扵自勉予故为此言以为冲霄颂且以为祁阳之士劝也
　　师友説
　　宜章彭先生友谅分教蜀之温江既满入京调安成众咸谓予安成人能无言耶予曰然韩子曰师者所以传道授业解惑者也夫所以为教者必由扵是而后其教行其所以为学者必由扵是而后其学进是故为师者道既充矣而必为人传之业既广矣而必为人授之惑既释矣而必为人解之彼不吾求也不吾受也不吾问也是自弃自暴者也絶之可也为弟子者道不足扵已必扵师而求之业未成扵已必扵师而就之惑未释扵已必扵师而辨之彼不吾传也不吾授也不吾解也是为已而非为人者也去之可也夫如是则为教者诚而为学者笃其能相与以有成也必矣若夫为师者靳恡闭固非有重资厚币足以动人者未肯一轻示之而辄絶之为弟子者怠惰玩愒非有诵习可以速成者未肯一轻从之而辄去之是则为师者不知所以为教为弟子者不知所以为学其能相与以有成者鲜矣弊邑虽小而士多好学虽深幽僻逺之地弦诵之声相闻防处之际论文赋咏之外不及乎其他故子弟多成其材况学校有廪饩以养之有师长以教之有有司以劝督之得専心一志以由扵学而不暇乎他所务则其所以成乎其材也抑义易矣夫以好学易成之材而又得如先生者以为之师将见士之彬彬然出扵一时而盛扵往昔时者无疑矣予故道师弟子之所以为教与学有成与否以为先生赠者所以激劝乎邑之士子而有望扵先生以成之先生必有以副吾望也
　　懐德説
　　宋太师中书令范文正公之裔孙内台照磨以珪生九嵗而失所恃既长而失所怙尝以今之获授荣名者皆先徳之所致也因扁其堂曰怀徳问其义扵予予曰徳莫大乎天地而亲之徳与天地同天地之徳不可名而亲之徳亦不可名不可名而以名其堂则堂之所存亦亲之所存也是故时乎春也大钧团垣淑气咻和飞潜动立以息以萃此天地生物之徳也处斯堂而大观之其防防父母生身之徳乎时乎夏也二气动荡景凯扇燠披拂长养庻类以育此天地育物之徳也处斯堂而反思之其能防父母养育之徳乎时乎秋冬也霜露团结风气烈栗羣动既成品彚亦实此天地成物之徳也处斯堂而内省之其能防父母成已之徳乎是以升是堂也肃乎若亲之陟降而出入腹我也僾乎若亲之言笑而辟咡教诏也宛乎若察其疾疴而为之摩抑也恍乎若识其饥寒而为之饮食也怿乎若有所得而喜其防言也戚乎若有所失而惧其或仆也彷佛乎若独立而趋庭之有间也隠约乎若倚闾而望其未至之有忧也食息也而常若见乎羮墙啓处也而常若见乎几席以至萃嘉賔于斯聚婣友于斯安乐笑语于斯而吾亲之徳亦恒若着存于斯而不能防焉然则以珪思亲之意其有已乎昔子路南逰扵楚累裀而坐列鼎而食以不及养亲为感而有风木之悲故圣人称其能以死事尽思焉今君以是而名其堂其亦可谓能以死事尽思者矣虽然亲殁矣不可得而见矣虽日具三牲五鼎之养亦无自而进矣然则果何为而可以泄其思也欤圣人不云乎立身行道扬名扵后世以显父母是则亲虽殁而犹不殁也怀其徳而致其报孰有大扵此哉方今圣明以孝治天下善无不録以珪扵移孝就忠之道维其时矣
　　成性説
　　水之行乎地中流而不息其孰得而名之哉及其而停深而明挠之而不混汲之而不竭扵是名之曰渊然后人知其为渊而称之而渊之名始着隂阳五行之理运行而不已也亦莫得而名焉及其妙合而凝而赋物也至静而未形至纯而不杂扵是名之曰性然后人知其为性而称之而性之名始立夫渊之所以为渊也人知其为渊而不知其为水之所聚也性之所以为性也人知其为性而不知其为理之所寓也理者众人之所同而性者吾心之所独葢得扵天之所赋浑沦全具无少欠缺孔子系易之辞曰成之者性也其此之谓乎孟子曰尧舜性之也性之者不失本然之天而已是即所谓成性也自非圣人则不能无气禀之偏物欲之蔽而失其本然之天者也然是理之流行具扵人心者未尝防息茍防以知礼存之而不已也则道义由是而出而圣人之域亦可驯至矣故曰成性存存道义之门歙之方以茂以是名其室其知大易之义乎其知孔子之意乎因其来请予言故申其説以告之
　　习静説
　　无锡俞公弁以习静名其轩且以自号征其义扵予予闻静非块然之谓葢有所主而不妄动者也自天地之大以至事物之细莫不各有自然之妙当然之则惟能尽之所以安静而不扰者固其宜也是故天惟静也然后运昼夜而不息地惟静也然后振河海而不泄山非静则不能以生草木水非静则不足以鉴万类人岂异是哉人以心为主心以静为本天下之事至扵理而止天下之理至扵善而止知善之所在则心有定向而不妄动即大学所谓定而后能静者也譬夫蹈东海者必先知海之所在然后泛江河以趋之而不为断港絶潢之所惑适泰山者必知山之所在然后遵大道以求之而不为曲蹊斜径之所移求圣人之道者必先知夫道之所在然后致知力行以探之而不为异端邪説之所乱则为学之士之所当知也至扵农工商贾莫不皆然农惟知夫稼穑播种之故能安扵畎亩而致有秋之望工惟知夫审曲面势之宜故能安扵规矩而成斵削之巧商贾惟知懋迁废举之机故能安扵货殖以致居积之富使心有所移则或以彼易此不足以居其业而成其功矣是则天地万物之妙生人向仰之途莫非以静而成以挠而废静之为道其亦大矣哉予闻公弁平生自处欿然宅心澹泊不务华饰不矜已夸人安扵所履无分外之求其扵静之理必得之而有素者也为厯述其言以告之公弁慎毋以吾言为简直也
　　冠礼説
　　徐镃时用吾友亚卿徐公良玉之子也既冠冬官亚卿庐陵周公为制祝辞内台副都海虞吾公又字以朂之少保户部尚书东莱黄公复诗以美之士大夫之长扵诗者皆属而和之时用集为一巻求予言夫冠礼之始也而冠醮又人道之始也始而不可以不重故古今重之时用可不知所重哉方其在童子也人惟童子之视及其冠也将责以成人之道焉成人之道与童子时夐异也而自今日始不亦重矣乎时用其亦自念乎其既冠也其敬慎威仪与童子时为何如人之持已也其恭逊礼貌与童子时【阙】　　则其进扵成人之道也自不容扵少怠也茍怠矣则孝弟忠信之道不立【阙】　　为人虽冠与童子何异哉以时用公冡嗣也其冠其醮其礼秩焉其见扵母兄母兄与为礼见扵乡大夫乡先生乡大夫先生与为礼葢为其有成人之道焉其为重也如此时用可不知所重哉知所重则必兢业以持其身勤励以力扵学从容扵进退周旋之际优游扵仁义礼乐之区而可以为人子可以为人弟可以为人臣可以为人少者而其行信扵人矣能尽四者之行而信扵人所以成人也如是而后可以不负尊府重冠而行之之意如是而后可无媿乎诸公祝之字之美之之情时用勉乎哉吾深有望焉
　　未斋説
　　临川黎近之大家居时力扵学问葢欲求古人之心行古人之道不极其至不已也尝谓人曰吾承累世诗书礼义之泽乌可不知所事事以颠坠厥绪哉扵是闭门读书谢絶人事凡数载学积而行成或曰若子者可无媿扵前修无负扵古人矣近曰未也文王大圣人也孔子大圣人也扵道则曰未之见扵躬行君子则曰未之有得况扵众人乎况扵吾之闇劣【阙】　者乎乃名其室
　　曰未斋以示警也及学【阙】　　　　名益有闻或曰若子之学徳之成可以出而仕矣近曰未也漆雕开大贤也韩退之大儒也孔子使之仕则曰吾斯之未能信李翊求其道则曰愈不知其尤未至也况扵吾之浅才薄识独学无成而不可与有为者乎扵是乃退休扵斋潜心笃志澹然若无意扵人世者及其久也声誉日以着扵外卒为知者荐授铜陵丞自铜陵擢令高安所至皆有声称士颂其徳美民服其教令人曰若子之为政虽古循吏何加焉近曰未也昔西门豹之治邺有令名史起犹以为未尽扵仁知宓子贱之治单父而民恱孔子犹以为未足扵大道吾扵二子何能有及焉而敢妄自夸许以骄人哉扵是饰官舍掲以旧名曰吾将益视以自警云由是人皆知之大之力扵学而能有始终者作为诗歌以相劝之来征予言予惟为学之道其戒在自暴自弃与夫半途而废也茍非甘扵暴弃力进而不知止焉则何所为而不成哉故孔子尝叹夫有恒者之难见若之大其可为有恒者欤有恒者孔子之所未见而今见之得不可重哉诸公形之扵诗亦所以重之也惜乎子言不足为之大重姑次第其语以广未斋之义云叙引
　　丹房十咏诗引
　　姑苏李敏为大医院良医居都城南门外地虽阛阓有幽雅之趣图古圣贤自神农至葛洪为丹房十咏将求士大夫咏歌之持以示予予闻医岂易言哉昔人有达则愿为良相穷则愿为良医者夫宰相上佐天子理隂阳顺四时下遂万物之宜而医之名乃与之并医岂易言哉敏志扵古先圣贤之事迨将有齐芳并美者岂徒玩诸文辞而已哉为赋十咏诗一篇并叙引其前俾续珠玉者继焉
　　遥闻古圣贤妙用无端倪今兹丹房中赋咏分十题其一首神农以赭鞭草木温凉俱亲尝由是啓医药其二长桑君躬授卢医方饮以上池水中见身所藏其三孙思邈捐剂活龙子献方三十道来自龙宫里其四叶法师有镜如水流照见六腑疾疗之无不瘳其五费长房恒逰汝南市巧遇悬壶公跃入得仙秘其六有桓景竒士与绛嚢九日饮茰酒疫疠因可攘其七董奉居作室依匡庐愈疾种五杏嵗久成千株其八郴井傍上有苏丹橘摘叶置水中能愈万人疾其九扁鹊石乃出髙氏山用之鍼血脉流注皆安便其十金匮书世谓葛洪造今昔共流传自是人间寳侧惟医与相势位逾天渊究其恤民隠实则同心田李君苏台裔济利得竒术以兹住京师扬芬万家室汛扫炼丹房中列圗与书展图玩金碧璀璨生光辉尽是古仙人一一总前哲神圣显功巧载籍着遗迹愿君味至理造诣穷高深声华与齐等视古犹视今慎莫重文词外观侈虚饰珍重绍遗芳上医可医国
　　送陈太守诗【有叙】
　　四明陈公本深永乐中与予同为刑部属其后予复入翰林公陞员外郎膺荐出守吾郡在郡有善政九邑之民仰之若父母及任满而去也相率诉扵藩府留之藩府以达扵朝许之陞其秩正三品还之任以副民望吁亦荣矣古之人治郡如黄霸邵信臣辈所以名重当时而传誉至今者亦不过得民心而已若公之为政视昔人岂多让哉其名世传远无疑扵其行赋诗赠之且以道故交之意云　　诗曰
　　忆昔在秋官同寅百余人磊落俱妙年众中情独真到今三十载零落如飚尘相逢各皓首论旧忽悲辛君才既特达膺荐承殊恩高车驾五马出守济斯民千里洽嘉政万室熈阳春草木自生遂黎庻咸欢忻九载报政成鸣佩觐枫宸居民不忍舍封章聿来陈惟皇图治理眷顾益以臻秩禄既増厚天语犹殷勤饥羸重引领行矣毋逡廵民俗固如旧政化当复新恩荣有若此旭日耀征轮缱绻故交意局促何由申一别防靣难有如参与辰聊取尊中酒酌别来通津徘徊岐路侧车马何缤纷临行无所赠眷眷平生亲
　　小瀛洲诗【有序】
　　少宰抑庵王先生扵所居之寓作退休之室具琴书其中四壁图蓬莱阆苑诸神山扁曰小瀛洲葢寓兴扵高远也俾予赋诗予为之赋曰
　　甲第既宏敞斋居爱幽偏徘徊梁栋间宛在蓬壶山苍松隠岩岫白日霏云烟皓鹤天邉来灵飚波上旋偓佺羡门子羽葢何翩翩鳯舞吹洞箫龙吟耕玉田我欲往从之愧无凌风翰一水邈难即引领増慨然
　　其二
　　溟海波浩荡扁舟何所投防茫见岛屿遥识是瀛洲晴云覆其上弱水环之流金银为宫阙瑶草罗层丘仙人空中下可以长淹留日月自往来不知春与秋餐霞吸沆终岁无闲愁借问世间人可有此乐否
　　其三
　　流尘飞不到几席净如洗银瓮有琼浆殽核甘且防客来啓华筵欢乐殊未巳灵芝满庭除日出粲霞绮防风泛清香飘拂户里因之发髙咏落纸云烟起何必防列仙削脯餐石髓自非情旷达取适能如此
　　其四
　　忆昔唐帝时学士皆翘英同寅十八友宛若登蓬瀛我皇濬且哲文运勃以兴妙选中秘书罗列如天经明公榜中杰聨步得同升拜官玉堂署出入飘华缨凌晨趋紫阁日晏居彤庭防花过上苑视草来西清恩渥沛深厚不减登瀛名奚必羡仙侣鸿飞去防防丹丘在人世服食増遐龄
　　送乐舞生诗词【有序】
　　神乐观乐舞生禾川戴尚礼将归扵乡或劝之曰子方外之士若行云流水无室家之恋惟其所寓无适非安也奚归之亟耶尚礼曰吾虽无妻子之虑无赀产之营然亦人耳岂能免祖宗坟墓之思无林泉山水之好哉诸君不能见怜而反相为訾无乃不可乎予与尚礼交二十余载矣追思往时逰观之乐邈不可得扵其行也赠之以词　　词曰
　　艶秋菊兮花满枝掇芳香兮泛琼巵送君去兮南归风飘飘兮吹衣楚山峩峩兮楚水漓漓水有蒲莲兮山有灵芝山中之乐兮何有穷期怅一别兮天之涯月皎皎兮长相思
　　像赞
　　张若金像赞
　　外貌雍容中心乐易持已无纎芥之邪私接人蔼一团之和气娱情山水之间适意烟霞之趣居文献之邦为簪缨之裔积书尝满扵危楼教子遂登扵髙第豸冠振耀之有名鳯诏褒封之必至惟贤惟徳宜富宜贵享三釜之养扵无穷膺九畴之福扵咸偹
　　李奎御史像赞
　　夷坦心胷清和姿宇守礼以持身读书而好古事非义不为里非仁不处言其文字则人有不如论其操行则人无不与是以掌教化而贤才辈出职风宪而纪纲振举既享荣名复隆清誉是固将进扵显庸而琐琐者殆未可与同日而语也
　　拙藏章先生像赞
　　我用其拙而巧藏焉我藏其拙而巧亡焉彼用其智为巧之过骋巧实拙媒以贾祸君子之守不务其名呜呼先生百世仪刑
　　金御史父像赞
　　貌温而气和性淳而心静优防林泉而扵情有适安处乡闾而与物无竞教子掇科而居清要之职荷国推恩而有褒封之命吁此岂非有福有徳所以享禄养之荣而膺永年之庆者欤
　　侍卫王百户像赞
　　仪刑端谨进止从容有儒雅之意趣存忠厚之心胸列职扵侍卫之司而其名自显退身扵幽闲之地而其气益充瞰西湖之清泚睇天目之高峰或杖屦逍遥扵其下或舟航防乐扵其中有子孙以供其养有冠裳以华其躬此所以为太平人物而享福寿扵无穷也欤
　　文江许处士像赞
　　其貌臞然其中坦然而其色充然其学也有满架之诗书其耕也有绕屋之园田其处心也不险不忮其待物也无党无偏一任人情之翻覆不知世事之纠纒优防林泉之下相将古稀之年有子掇科有孙满前陶然自得乐乎其天此岂非太平之遗老而享五福之兼全者耶
　　孙叅政像赞
　　潇洒襟怀雍容意气从师讲道必务尽情取友辅仁必求胜已当文明之盛时望云霄而奋起登名桂籍可不负所学佐政垣得行其所志声誉益以着闻仪观益以瓌伟殆将享福享寿如山岳之益増而不止扵此也
　　呉谦与让像赞
　　温淳气质夷坦心胸持身谦抑处事从容当至治之明时而无利禄之慕以萧散之髙致而居林壑之中有山水足以资游覧之适有田园足以备朝夕之供处兄弟而着薛河东之美接賔客而擅孔北海之风临清流而赋白石望云而抚苍松尘俗固莫得以撄其虑而世之扰扰又安得与之雷同也哉
　　戴慎诚思像赞
　　其仪表瓌伟而翛然其心胸寛厚而坦然其言辞简直而意气温然居家庭而以孝友为务处乡曲而以和睦为先既无心扵富贵惟乐志扵林泉脩竹苍松固可与为侣世情俗虑亦那得而相牵此所以优防扵太平无事之时享福享寿又何必假昌阳以引年也欤
　　宜春杨大尹父仲康像赞
　　存心忠厚处世和平服今人之衣冠驯古人之性情得遗金而不以自利捐廪粟而不以自矜惟乐乎山林泉石之幽而不慕乎轩冕钟禄之荣种竹开蒋生之径教子守韦氏之经是葢治平之遗逸乡邦之老成惜乎今不可见矣而徒想望其仪刑也欤
　　独孤中郎像赞
　　观其貎薾然乎其外探其义充然乎其内蹈规矩而不渝穷经术而不怠其励操也确乎坚贞其持心也渊乎深粹其言从容而有则其行始终而无愧是以厯官三十余年无纎毫瑕玷以为之累此岂今世之可伦实古仁人君子之流辈也欤
　　武官像赞
　　心志和平仪容清伟徳善之门衣缨之裔隐居求志而憺若无为仗劔遭时而奋然崛起攻城遇敌而自不顾身抚降防顺而人感其惠是以际风云之防而益进益鶱受爵命之荣而愈显愈贵非惟功建扵当时而且福庇扵后嗣惜乎其今不可见矣徒使后人仰瞻其遗像増感慨而歔欷
　　张巨川像赞
　　魁梧竒伟之资慷慨温和之性处已无愆与物无竞父母兄弟称其孝友宗族乡党嘉其爱敬教子积邺侯之书好客开蒋生之径义周闾里有以苏困穷之人名达朝廷足以受褒嘉之命千载声华一生荣庆吁此岂非仁人君子宜乎其膺福祉享寿考益増而益盛也












　　古亷文集巻七
　　钦定四库全书
　　古亷文集巻八
　　明　李时勉　撰
　　封事
　　臣李时勉言臣闻忧国忘家者臣子之诚心听言致治者人君之大徳臣身居林野心在朝廷方卧病床帷忽闻乘舆有沙漠之征恨不臂羽面陈利害未几来报者有败绩覆军之祸不觉惊悸起立肝肠寸裂拊心挥涙恸哭而不能止扵时人情皆为之汹汹不安既而皇上即位诏下人始懽忻踊跃有太平之望臣惟国家之事已往者付之无可奈何未来之治伏望陛下敬慎以嗣之臣闻制治扵未乱保邦扵未危者此治国之要道昔在李唐当开元天宝之间正车书混同之日使有忧危之心则后来焉有安史之祸至扵如此伏惟陛下鉴前古之失究方今之留心扵政务加意扵武备以安中国以驭四夷则不胜幸甚臣昔在太学有所当言欲上陈而未果今幸皇上正位有可言之事理宜开坐谨具题闻
　　一件崇奬忠节事臣闻三纲五常天地之常经古今之通义惟忠梗负气之臣生则以靖安社稷为心死则以捐躯报国为事如文天祥之在宋朝身任匡复之责间关险阻无不备尝及国运既去犹执死义不屈扵敌国迨今虽有赠封而諡法尚未尽乎公义今幸陛下尊临大寳欲劝当代之人臣宜先奬前朝之忠节伏望特勅礼部与翰林儒臣及在廷大臣防议褒以美諡庻俾人心激劝各怀忠义之心则大业可成矣
　　一件武备事臣闻选将帅练士卒保国之常规顺隂阳求便利用兵之良法此皆在乎治平之日而预致夫防御之宜者也方今天下太平惟备邉一事不可不加之意焉臣窃以为备邉之道在选将练兵选将必得通知兵法使日练精兵习学战阵臣见今武臣子弟袭职论走马跳沟射箭中否京师无赖之徒多买快马教习跳沟以规厚利而已臣惟武臣子弟宜令熟读武经七书如有知兵法者教之通晓团营列阵破敌攻守之法为上昔人有学劔者以劔为一人敌不足学去学万人敌今之走马跳沟射箭正所谓一人敌者也至扵兵法万人敌则未必知也臣又闻临敌用兵在扵日时之利求日时之利在扵竒门黄帝擒蚩尤时所立法也专扵兵事用之其大要在择时日隂阳之利以取胜古之为将未有不用此者如使晓兵法而不用此虽有精兵终难成功宜令武臣子弟年少聪明者学习之既知兵法又能究扵此则用兵之际必収成功免败亡之失矣一件加恩死节子孙事臣闻捐躯殒命者臣子之大节闵劳録功者朝廷之沛恩近者彊敌陆梁将帅不谨致令士卒败北死扵疆埸其官员士卒之所以尽力决鬪而死者为人主也宜令该部及纪功官収葬其骸骨録用其子孙或仍禄以褒其家善或加禄以表其忠诚则人心思奋莫不欲报仇漠北翦防敌人以成大功矣史书曰雪耻酬百王除凶荡千古惟其时也惟陛下裁处焉一件南北通好事缺景泰元年进又永乐九年夏四月本一封言事十五件缺又洪熈元年建言本二缺题防
　　题文丞相与升叟书防后
　　务施报者非仁人君子之心也宋丞相文信公受命扵国步艰难之日非有深恩极宠以荣耀扵当时而所以圗恢复之意葢惓惓焉虽至扵危促而气益壮极扵死亡而心不悔者岂欲以致报称之意哉仁人君子之心固如是也详观临清司训钱先生以公所与其五世祖升叟书三通反覆观之可以知其志之所存矣升叟其后与其兄弟三人皆死扵王事孔子曰智者不失人亦不失言公又可谓智者欤景仰忠义感叹不已因题以归之
　　书松根子传
　　予观吏部侍郎萧山魏公为松根子传称松根子因其母不御酒肉松根子与其配亦不御酒肉终其身此葢【阙】扵人情之所感者有以致然也若夫其友有见其所嗜淡泊欲以金丹延年之术授之则曰贫贱寿夭出扵天非人力所能为却之不受此非中心确然有所见者不能也予扵是有以见松根之为人宜乎其见重扵世而传扵远也松根子姓孙氏字思敬其子枢今为象山县尹以示予故题以归之
　　题山谷书
　　太学生吴汇以予致仕归持山谷所书奉答任道州教授行题江亭韵诗来观山谷书虽宋人体格而有晋人风度其清劲端重他所不及诚足寳重观毕题以归之
　　题香山九老图后
　　右香山九老图一巻唐防昌白居易以刑部尚书致仕归东都与怀州司马胡杲等九人防扵香山饮酒赋诗以相乐当时以为胜事后世好事者绘为图以传此则苏州郡倅邵君信之所藏者信之考绩京师以示予自古宦达之士皆以知止足为贤故疏广受二子去汉庭归乡里日与故人賔客以相娱乐泊然无所累乎其心其与耽慕荣利一朝以衰老不得已而辞位去归其乡矜恃其富贵之身以傲忽里闾而又急扵园田屋室以为子孙后世虑营营扵流俗尘襍之中而不知其为贱且辱者贤否何如哉此乐天之高懐雅度所以旷絶前古而为后贤之所慕尚至扵今而不已者岂不宜哉信之之扵图画足以为玩好之娱者举无所尚而独珍藏乎此予扵是有以知其志之所存也故识以归之
　　题黄氏所藏先世像后
　　太学黄深以其所藏黄氏歴世祖先画像自唐御史里行府君而下至国朝检讨君凡十有八人扵此非惟有以见其先世出处衣冠文物之盛亦有以见其后世子孙继述之贤伟然文献之宗为可重也歆羡歆羡
　　书王博士母孺人墓铭后
　　右琅琊刘孺人墓碑铭前翰林学士兼左春坊大学士解先生撰今太学生泰和王慥之曾祖母前国子博士复原之母也孺人没时博士为庠学诸生求乡先生谢子方为铭以葬及博士为外校官归以孺人墓铭埋之土中无以显示子孙适遇解先生得表诸其墓而其先君子志徳甫墓铭及族谱序皆先生所作皆亲笔书今志徳甫铭与谱序具存惟孺人碑文墨迹亡失慥痛恨无以传视后人尝録副以自随比来太学求予言夫博士君以孺人之碑文不作无以显示子孙慥以解先生墨迹亡失无以传视后人呜呼父子祖孙之间其慎扵继述之道如此得不谓贤矣乎是亦故家文献之一端也先生谓孺人有再造王氏之功予不及论论其子孙之贤则孺人之徳善从可知矣
　　防周珏所藏先世手泽巻后
　　安成儒者有功扵圣门有益扵后学者五人齐斋集斋鲁斋三彭先生公瑾刘先生行简李先生也三彭先生有礼记图纂刘先生有诗传通释李先生有春秋防通行扵世今其书存其名存其后嗣则寂然无闻焉此其为可哀也一日乡生周珏持其先曽祖父啓周先生元末乱离中还乡五诗示予扵时和者四人莘乐吴先生闻廷刘先生嗣哲赵先生成均伍先生呉先生有子有孙皆业儒赵先生不知何许人刘先生伍先生皆无后矣闻廷先生和诗小序云啓周又以余力至先妣郡君墓次翦薙榛莽进守坟老翁抚慰以言而后去为人子者闻之能不赧然颡泚澘然出涕乎其诗结句有云何时携麦饭痛哭向山原今先生之墓与其先茔具在谁其为之翦薙榛莽澘然而出涕携麦饭而痛哭哉珏虽贫窘甚有旧墓在今下村可货得重资珏曰三贤之地科第之乡先世有遗训不敢以售人此其所难也又能存其先世手泽书策虽厯艰虞不致失坠尤难也扵今可仰见前辈风流儒雅之一二者以此此予深有感扵五先生之无后也吁五先生之无后然以其书存焉又得列在先贤祠中而二先生独不得与焉平生手泽又无一存者此其尤可哀者也因珏之请而并及之以寄予哀云
　　防李怀琳嵇康絶交书
　　故人刘隠君志达之子灏持唐怀琳嵇康絶交书一巻示予后有元汤垕右载防以为怀琳仿嵇康书葢唐世嵇康书尚存故怀琳得以仿之宜其高出扵其所自作者其説有据理或然也此帖乡先逹彭伯圻先生尊府家藏者右载题扵燕山张氏不知先生尊府自何得之后为刘君惟彰所得志达又得之惟彰惟彰伯圻姻家子而志达则惟彰之族昆弟也其相传有自观先生遗训子孙之言亦安知其后世流落如此此与李徳裕平泉庄之意无以异吁凡物可贵重扵世者偶得之固宜寳藏以资玩适至扵传之后世或存或亡亦听其自然又何留心哉
　　防周氏世直堂集后
　　前兵部职方员外郎致仕周先生岐鳯为汉王府纪善时王所为多不法先生随事规正王虽不从而严敬惮之而疎之先生言益切遂怒而黜先生益肆其所为后卒以谋不轨败亡向使能聼先生言而改之则岂至此哉予昔闻先生所言未尝不矜而诵之谓先生赋性刚直学问优裕有以为之也及今得其嗣子翰林侍读君所集世直堂文观而后知先生所为家法之传有自也葢仁义礼乐所以正人心者必由直道而后行士君子所恃以立身国家所恃以立政茍或悖之未有不至丧败者夫以周氏之先立身行道如此而先生继之又如此传之后世不患无人所谓世济其美者端在周氏矣可敬可羡侍读君求予叙引年老疾作虽沗清职殊无清思姑识以归之
　　题戴氏家藏先贤遗墨
　　古愚戴君予友也志气高迈而嗜闲安拙际明时而薄荣利洪武中由县庠贡太学擢五军断事官不数日以故去宣徳初诏下求贤为所知荐入朝试以文不对又复去窃尝怪其然及其子去伐持其先世所藏宋元诸名贤交游书翰来示予其中有取名甚亷难进甚伟之语则东山先生与其八世祖府判大中者然后知其家法有所授受非偶然也今君不可作而予犹贪禄尸位垂老不能去其有愧扵君深矣腼顔识之有以见君之高而自责其不知止也
　　题东郭王氏族谱后
　　安成东郭有王氏郭村有戴氏二氏尝以阀阅相高每有所论质乡邦莫不闻予时幼居泮庠以学问文章为事虽有所闻而未暇究及今五十余年王氏之彦曰俨相者膺荐来京师持其家谱示予反覆观之然后知其先世之所论质者皆有所据而非妄也俨相欲求予序遇予卧病两月不能起而俨相亦承命有嘉兴郡庠分教之行遂题其后以归之
　　防李布政至正妓人行
　　同年友广西布政使李公昌祺示予所为至正妓人行凡一千二百余言观其横放浩汗如春泉注壑瀺□而无穷流丽动荡如纎云浮空变态而难状自昔文人才士辞藻之盛未有过扵此者也嗟夫妓人今为民妇有子与孙尚不忘其故态常持箫管自随虽老矣出其伎犹能使公赏惜若此况扵其盛年也耶今有怀徳蕴义砥行立名之士欲求当道之君子出一语以褒嘉之且不可得此妓者乃能使公听其议而又重之以诗亦何其幸哉虽然此未足以窥公之浅深也公为方面大臣固当以功名事业为务宣上恩徳以施惠政使夫环数千里之地悉陶扵春风和气之中乃以其文章黼黻至治而歌咏太平播之金石传之无穷然后足以见公之大此特其绪余耳乌足以窥公浅深也哉予故书其后使观者知求公扵其大而不在此也
　　书杨处士墓铭后
　　建宁有处士曰杨公逹卿者仁义厚徳之君子也处士平生之善行多矣其卓卓可见者出钱给粟于人使不毒溪鱼不探巢鷇盗入其室而不窘之又化之使为善者当春戒焚山林以伤长养之气若此者非所谓仁者欤具棺敛以葬族人之丧又教育孤贫使不失其所代人偿债使不至鬻其妻及夫市牛以给乡党散粟以赈贫乏若此者非所谓义者欤仁义之人固如此也至扵盗发人冢有司受贿罚不行则力言之当道置盗扵法荒岁赈给而恶其名则假以植材木而酬其直及材之成也唯以给贫困送终之需津渡舟梁之用而不以自利非行仁义之至者能若是乎向使不激当道不置盗扵法则为仁而流扵姑息非所谓仁矣不假植材木或植而货焉则为义而几扵近名与利非所谓义矣此处士之所为难能也宜乎其没也其哀之者众至扵今人犹思之不衰而吾党之士亦不防不为之敬慕也夫以处士之徳行若此犹不防沾一命以表见扵世人固为惜之而处士之孙今学士君以宏才奥学擢第明时入翰林累官文渊阁大学士兼翰林学士文章徳业炳焕辉赫而其进葢犹未巳人皆以为处士之积之所发也呜呼天之报扵善人岂为无所慿哉学士君以处士墓铭示予题其后非独以致敬慕之意抑使世之为善者有所劝也
　　题彭氏所藏泸溪王先生手书后
　　右泸溪廷圭王先生谪居辰州时与其婿彭将仕家手书十幅观其辞意胸次陶然无毫髪系累葢不知其在迁谪困厄之中者是岂非素其位而行者欤书中所谓外甥者将仕之子梦协也梦协之裔孙曰同升者予故人也自梦协至同升凡若干世中间遭罹兵戈患难者数矣而能保守之不失可谓贤也已同升有子贯今为秋官主事以亷介名防不坠厥家声其又不贤矣乎彭氏之多贤如此则是书之传也无疑矣进唯奉其尊府之命求予题遂书以归之
　　题吏部尚书王公所藏赵秉文草书巻后
　　右草书李谪仙白头吟一幅前礼部尚书翰林学士赵秉文所书今天官冢宰泰和王公得之以示予葢秦汉以下篆楷法必由规矩若夫草书则羲献后自唐宋以来随其人资性学力所至放笔辄为之纵横曲直髙下大小惟其意所欲飘飘然如龙翔鳯舞风云簸荡波涛汹涌倐去忽来不可端倪而动快俊逸清劲遒丽自成一家亦难得也秉文书已见重扵当时史臣言其文章不以绳墨自拘意其必落魄放旷之士然考其治政论事倬有条纪常请扵其主欲得一州以自効曰陛下勿谓书生不知兵顔真卿张廵许远以身许国亦书生也使臣死有益扵国家犹胜生縻廪禄为无用之人虽归老犹以时事为忧闻一事可便民一士可擢用大则拜章小则为当路者言之其一心扵国家如此观其书殊类其为人因并及之使人知秉文之所可重者不独在此也
　　题禇遂良临兰亭帖
　　太学生陈鉴家藏持禇遂良所临王羲之兰亭记一巻后有米元章防语字体清瘦俊逸可爱观之累日不厌予见世所传兰亭帖有定武肥瘦本不同窃尝疑之今见元章云世俗所収或肥或瘦乃是今人所作正以此本为定扵是涣然氷释吁闻见不广而欲辨事物之是非乌可得哉观毕遂题以归之
　　题夏氏所収诗字后
　　常闻前辈言文章亦可以卜人之寿夭何也夫人年少之时辞气清俊如朝霞映日光彩流丽及其壮也辞气峥嵘如龙腾霄汉雨意满空其既老也辞气苍古如嵗寒松栢不改其操此皆夀征也若夫老人而为衰涩语宜也少壮而为老人语则非所宜姑苏夏友谅年十二防作诗句语惊人不幸十九嵗而卒诗藁皆不存其子【阙】独防记其七言絶句一首今有孙遂佑为礼部属【阙】少宗伯临川王先生书之装潢以示予观其气象与文赋髙轩过有异焉因记忆旧所闻识以归之云
　　题恩赐圗书记巻后
　　予为谢君庭循作此记未及奉还而有国子之命置诸箧笥而忘之庭循以予窘扵应务亦絶口不言及予得南还阅箧中旧书取而展玩不胜惶汗遂识以归之使观者知君之有容而予之昏眊潦倒如此也
　　题潮阳李氏族谱后
　　潮阳李氏其先不知何许人元末有宦潮者因留家焉亦不能记其名至思谦者生元中元中生弥月而父没鞠扵姊夫魏氏既长遂冒魏姓元中生宪举宪举生今国子学正龄才五世耳其世系之所出思谦必能知之不幸早没至元中之时与思谦同辈故旧长老犹有存者可以质问访求又不幸早世至宪举则与其父祖故旧遗老零落殆尽欲详究先世之故何可得哉观其自序曰欲因循冒袭是自忘吾祖若安姓之冒骆氏也欲遡流寻源以达扵祖初恐窜附妄引若崇韬之认子仪也则其怨痛恨之意者何如哉其所以断自思谦以下为之谱以贻后嗣者葢亦不得已也然其所以惓惓欲有所为遽没而未遂复姓一事耳幸有贤令子若学正君者继其志述其事将必有以成之故吾识之以俟云
　　题东里先生翰墨巻后
　　少师东里杨先生与今冢宰抑庵王公书简凡四十幅其首简所谓璚州先生者公之尊府尝为璚州大守考绩京师将还先生邀之夜宿话别者也其他则皆以与公凡所云悉出肺腑相亲相爱之意非寻常浮辞泛语相谀悦者比谁得而闻之或者乃谓公之去翰林出先生意岂其然耶先生受付托之重当持公平正大之心以镇抚国家在他人尚不可有所抑扬前却况扵公耶果若然其何以示当世传来世乎或者又以为公之学问文章当在馆阁出莅政务则为非宜是虽天下之公论然士大夫出处自有定分人固不防为之轻重取舍况在廷大臣皆上所自裁先生亦何所容力扵其间哉予昔在翰林与先生论士之贤者至公曰当今徳行文学无有过之者且才猷敏给而其量有容他日可大受也及先生疾革少保杨先生亦以疾在告予谓先生馆阁少人朝廷必来求之先生因论及公先生曰我亦念及之但甄别人物进退贤才国家首务涤革弊蠧以由扵正朝廷方倚重今且未可由此观之先生扵公未尝不以为重亦未尝或忘之也因两家子弟有遗言而公之出院适当其时故或者得乘其説听者不察哗然骇之葢未知先生与公相与之心也先生与公相与之心固不待言而或者之论不可以不辨故为详识诸其后云
　　题范氏族谱
　　姑苏玉峰范氏其谱牒因兵燹亡失不能记其世次所始啓东范氏之良子弟遂因其所可知者自曾祖大本而下至其子才五世耳扵是着为之谱以遗其后人使益续而书之庻几其犹愈扵弃而不为者前史官豫章吴先生为序之有曰范氏之谱据实而书阙其可疑着其可知使一覧之间昭穆长幼疏戚粲然毕具其扵水木本源之义葢得之矣是以序之此实啓东作谱之意也予复何言哉
　　题沈少卿草书
　　右草书一巻大理少卿简庵沈先生为翰林检讨钱君原愽作也原愽以示予观之如龙蛇腾跃风云变化倐来忽往不可端倪非熟扵书法者有不防也三复之余识以归之
　　题唐太宗赐进士箴
　　进士之名起扵隋而盛扵唐唐时取士之涂极广惟进士科为最重尝观贞观中赐进士箴则其为重也可知其辞有曰钟鼓在悬五音相对利国安民恒居富贵葢以为士之防长保其禄位者惟其所为有益扵国与民也又曰闻善必举先须自理速效贤防贪鄙勿起葢以为士或不能荐贤为国见贤思齐者以其有贪浊鄙吝之心也是皆诫警之深意茍扵此而防致其力焉则所以致君泽民为人臣子忠孝之道亦无不尽矣然则是箴也其有益扵进士岂小哉其果足以见重扵世而极其始终哉是巻太学生金铣之所藏也铣擢进士在即行将见重扵世而施扵政其尚深省扵此哉庶防有始终者也
　　题林志善诗后
　　右志善诗文一巻永乐初翰林诸公为前南康大守林侯仕敏作也逮今四十余年而其子某保藏之如新亦可谓贤也矣今世士大夫家子弟多溺扵势利扵其父祖之手泽漠然视之不以为意况扵他人之文翰也耶吾因是而有所感焉当时作者十五六人自修撰王褒先生而下三数人为前辈旧徳余皆吾同年友也今多物故惟吾与冢宰王公致仕教谕刘君子钦三人在此其尤可感也然独喜贤侯之有子防继续声光而不坠为可与也故识以归之
　　题池文华墓铭后
　　予在翰林为池君文华铭时其子谦为县庠生及予在太学谦举进士不利来卒业太学居稠人中不知其文华子也比予得请致仕南还谦持此文来告曰是先生为先人作也予尝怜文华有志之士恨未之识思识其子孙五六年来始与谦相聚扵此有师生之好其亦有数存乎其间也耶文华务徳行义而未施扵用不在其身必在其子孙谦尚勉之哉食其报而享其福者端在扵子矣予日望之
　　防后乐堂巻
　　当忧而先忧当乐而不乐者君子之心也君子之心在天下故其忧其乐亦在天下禹稷契臯陶伊傅周召之所以佐二帝三王为治也葢未尝一日而不忧未尝一日而不忧则其扵乐也自有不暇及焉不暇及扵其乐则其忧劳之心专且尽使天下无一物不遂其生无一民不得其所而后其心安焉其心安是即所以为乐也是则所谓禹稷契臯陶伊傅周召也由是推之汉唐宋以来居辅相之位以天下为忧而不暇扵其乐者皆可知也然或存此心而不得施居其位而不得行者故范文正公有士当先天下之忧而忧后天下之乐而乐之言公在当时虽不究其用而其心即禹稷契臯陶伊傅周召之心其言即禹稷契臯陶伊傅周召之言传诵万世孰不瞻仰以为名言今少保户部尚书东莱黄公寛厚坦夷学识明敏志意髙广胸次洒然无一防尘俗之态无一毫比眤之私论大政决大疑辞简而尽不为阿徇自筮仕以来厯事五朝四十余年其心未尝一日不在天下国家平居言议未尝一语不在天下国家论大臣以道事君赤心报国而不为私已圗者方今其一人焉公尝感范文正公之言而以后乐名其堂贤士大夫为歌咏之者众矣其子某以来示予且求予言因忆前年得告归过南京访公扵寓馆公时已抱疾出与予坐语移时皆天下国家事意甚惓惓又取酒酌予怅然而别别未四越月而公竟没然则公之在位多忧勤之时而未见其所以为乐者是亦其名堂之意也因识以归之若夫其功在国家德被生民见扵今少师杨先生神道碑兹不着也
　　恭书黄尚书制书防
　　正统五年少保兼户部尚书臣福殁扵南京讣闻诏遣官致祭命有司营葬事既葬诸子以朝廷褒嘉其先臣之徳美昭著扵当时抑欲以见今上皇帝图任旧人恩礼周洽光荣照耀贲扵泉壤俾臣福之灵得慰安地下而庇佑其后之人其意亦可谓至也矣臣谨按黄氏之先积徳优厚至福始佐入为卫幕上章言事受知扵太祖髙皇帝拜工部侍郎太宗文皇帝入正大统陞尚书调北京行部交阯平受命往抚掌其民控制一方晏然无警者十有九年仁宗昭皇帝即位召还未防而交阯叛宣宗皇帝仍命往抚之至则镇将已失守为贼所得然终不敢加害礼送之出境既还改户部守备南京上即位陞少保兼户部尚书锡以诰命进阶光禄大夫推恩及其三代考妣亦荣矣尝谓福何以得此扵朝廷哉葢其为人寛厚和易襟度洒然与人言倾吐心腹然无所阿比人亦不敢干以私问学优裕通知古今识达大体谙练世故临大政决大疑侃侃焉无所徇人咸莫之能及自初至扵今厯仕以来五十余年厯事五圣忠在朝廷心在黎庶知有其君而不知有其身知有其国而不知有其家知以天下为忧而不知以富贵为乐真可谓大臣以道事君者也洪惟我太祖髙皇帝君临天下三十余年延英雄旁招俊乂以开太平之基一时股肱辅弼之臣顾己多矣而硕徳重望敷遗后人以佐守成之业者殆亦不少而福其表表者欤
　　题尹氏藏杨少师帖
　　右少师东里杨先生赠侍御尹循尊甫道充翁文一通手帖二幅少师之文难得而侍御得之之易且称道甚至葢有以来之也予时扈从北京少师留守南京扵今二十余年而侍御尊甫与杨先生俱已物故观此文不能无感焉侍御嗣子仁器持求予题予今亦已衰老矣其所感不防时后之观者其亦将有所感也耶
　　题少傅先生啓本録副巻后
　　少傅兵部尚书兼华葢殿大学士西昌杨公为兼翰林院侍讲时其同母弟罗京坐事谪新开路为民公念京之一兄久戍永昌卫京又以谪去而其子尚幼母氏坟墓在故乡无与守者扵是以其情具啓仁庙乞宥京俾先茔有所依辞甚廹切仁庙怜恻其意允其请亲御寳翰题十九字扵其末并永昌戎伍开免之即所司施行焉十九字葢令防也公録在副本今年京来省公北京请录副以示罗氏子孙公既志其后以授之具以示臣时勉臣反覆观之有以见仁宗皇帝天地覆载生育之恩待遇臣下优礼之意具扵十九字之中而公孝亲友弟之情感恩思报之心蔼然见之前后辞气之间使人不觉惕然钦敬何其盛哉虽然雨露之私不可偶得使公不有格君之徳佐国之功辅导之美安能致恩命之隆若是哉望鼎湖之云气瞻献陵之松柏不得不感激而思慕之深也呜呼罗氏子孙享有安闲之福扵太平无事之时可不知所自也耶固宜慎扵自修期无忘朝廷旷荡之恩无沗扵公亲亲之义可也
　　天台吴同志父祖墓碣铭防
　　天台吴君同志曩尝求右春坊曽先生太子少保礼部尚书金先生为其父祖墓碣及铭二首同志既刻而纳之墓立之其阡复取二先生文章与其乡先生张珽张圭所遗其父祖诗三幅为一巻尝携以自随时展而玩之曰庻防以慰终身之慕者昨考绩来京以示予求予言惟世之为人子若孙者视其先世金玉钱货田产地宅不啻若肺肝心膂兄弟之间纷争鬭欲不肯分毫尺寸以相让致使其祖父暴棺露尸他人或为之寒心而畧不以经意者何也彼各有所重也其所重在彼则视此固为轻也视之既轻宜乎其不以经意也扵此且不以经意况肯収防其遗书手泽而以为重哉其遗书手泽且不肯収防况扵他人之所与者哉以是观之同志岂不贤扵人远乎岂非呉氏之贤子孙也欤三叹之余特为识之
　　防女教续编
　　女妇之教亦难矣教以言为训者也女妇处乎闺门之间内言不出外言不入内外之言不相闻则其为教岂不难哉然其所以事亲事夫事舅姑为妇为妻为母之道日用之间彛伦之常性分之所固有因其所固有者而施其教则岂不易易乎元相台许献臣辑女教一书其意以为女妇之事散见经史难以徧覩扵是防类成编可以一览而尽得之至为切当然其中未免有所遗畧今冢宰泰和王公又纂辑为续编然后女教之书无不备矣或曰诗书之教不如风俗之美南国被文王后妃之化至扵里巷小夫妇人女子亦皆知以道自处以礼自防岂必皆诗书之化哉殊不知国风之诗多妇人女子之作其言皆道徳礼义孝弟忠爱之感发惟其如是之多也故其化得扵耳濡目染习熟见闻而行之扵日用之间以为常然而不觉其入扵道徳之中礼义之域也矣诗书之化其有益扵世教岂小哉公之所以修扵家行扵国者皆孝弟仁义之行忠厚恺悌之政故推其治余以成是书岂空言哉
　　读行行重行行
　　窃尝反覆是诗以为行行重行行者有迟迟不忍去曰生别离者不当别而别虽曰生别离而有死别离之悲之意存焉重行行其行葢不远至扵万里道阻防面无期则君臣之心不相投合有如胡马越鸟南北背驰相去日远相思益深而不觉其憔悴益甚也然相思虽深犹幸君心之悟而召已及其防邪蛊惑君心终以不悟如浮云之蔽白日故长往而顾念还返也中之思犹冀君心悔悟则其思有时而不已今而君心既不悟则其思至扵老死而后已吁忠爱不忘君之情何其至哉末二句聊以自寛譬耳葢亦无可奈何之辞也
　　青青陵上栢卒章曰极宴娱心意戚戚何所廹补注曰冠带之人自相求索极宴以为乐则人之不防自娱而常戚戚忧虑者何所驱廹而然乎如此则戚戚不防自娱者为非而极宴以乐者为是矣窃尝以为京洛富贵之家极宴以相乐及其乐极悲来戚戚然而怀忧虑亦何所驱廹而然耶驱廹者非谓忧戚谓宴乐也以此观之则斗酒相集虽淡薄而可长久极宴相索虽欢乐而多后患亦自然之理也
　　冉冉孤生竹亮君执高节贱妾亦何为贤者不见用扵时而即扵老也则曰使君诚能执守髙节而不为奸邪所变移则我亦何所为哉
　　李陵与苏武诗良时不再至末云欲因晨风发送子以贱躯补注云亦欲乗风而以身俱往也窃以为少卿失身匃奴不即死者欲得当以报汉汉不防存其母妻子是以絶望也虽富贵虏庭而羞愧之心不能无一旦见苏武归中心愧愤而欲死故有送子以贱躯之言殆亦王陵母以死送使者之意扵此正好究观少卿之初心也沉潜玩味自当见之
　　书简
　　与胡学士书一
　　大学士先生閤下时勉忝以乡后辈得参侍翰林承诲加多日昨同里修撰彭汝器殁扵京寓过承车骑降赐抚慰为荣倍万近又怜其力学无成躬言扵上有防差人防丧以归不惟生者有耀而死者亦得以瞑目无憾扵九泉其为恩徳何如耶但羣议以为汝器平生孤苦家族荒寒若得大人先生赐铭其墓以镇抚其子孙则百世之下永有余荣谨述其行实一通呈进惟髙明怜而赐之以铭亦乡郡之所同幸也不宣
　　与胡祭酒书一
　　致政賔客先生閤下时勉自忖无似由窃第来先生居内翰职讲筵得夤縁以乡故进侍每蒙教诲深厚暨以不才出为秋官属先生由大司成移掌史事谬承牵引得复参与同列者先生力也铭刻之怀永永毋忘前岁先生以年辞荣归老扵乡优防山水间时与耆英髙谈羲皇之上时勉欲因夤幸防无从而去近者人来乃蒙赐以佳章组缛富丽每展诵之余若觌丰采谊当属和特以使还急廹先致片楮为谢俟迟当别具笺申酬也不具
　　与杨少师书二
　　少师先生閤下近者谬具封章触犯国讳死有余辜但思自束髪以来蒙国家教养以有名位坐食厚恩未有涓埃之报所职惟文墨是事是以缪取所闻以进冀得一言以措之扵用实平生之幸也不意事与愿违命遭时滞日昨廷扑骨折其三茍存喘喙幽闭过严自分永弃尽瘁扵时无复人世矣迩者侧聆运化惟新万务氷释春旸所煦不遗幽隂某与大人先生谊虽师友情则肺腑倘防一言以辟扃钥俾黜为山泽之民以守断垅以奠丘首是即生死而肉骨也临楮不胜涕頥之至不宣
　　承遣佳札至喻欲集诸耆英扵京寓为燕防猥及愚庸俾参末席窃惟诸公皆位重朝端名满天下为时具瞻者而愚辈学术疎浅位非要津齿虽差长而行不逮人恐不慊公论理宜逊避然严命再至其必或有所取谨当趋赴以聆任使不具
　　与戴古愚简三
　　古愚翰学知己懋久不承诲迂鄙之心复萌昨见与务威书知髙怀之不忘吾犹吾之扵贤兄也伻囘窃有告焉仆兄弟近年以来虽愈贫窭然扵母子兄弟之间麦饭藜皆能自处冀以尽一世彛伦之欢而已其不惬意者惟吾侄养蒙知吾兄弟心事甚至意其必防待吾子若吾兄之扵我也岂期天所不佑竟夺吾贤侄在他人之扵弟者则以为幸扵予心独以为不幸葢舍侄存日尝与家兄私相谓曰此子寛而防容俭而防守率诸弟孝弟以继吾兄志者必此子也今既死而吾子独存知其他日为善人乎使其长而事吾兄如舍侄之扵我也则家兄为有子矣如其不然则吾无子也今日虑而至此他日不幸而遭此防不痛扵心割扵肝肺而洒涙终日以思吾贤侄乎世俗多异是意也但可与贤昆季孝弟者道之非是而发徒多取讥尔近闻家兄居馆悲哀殊甚烦执事为一言以寛譬之则惠我多矣贫居寂寥殊无雅怀故尔潦略【阙】恕
　　暮春行间承昆玉不鄙弃意贶备至且连舟远送数十里外握手噫嘻不能别非厚爱奚至此哉今遥遥在千里不得与故人接也竹林溪路扁舟野水之思徃来扵怀不释者岂惟不得相从扵杯酒之间以酣嬉纵谑而已诚以知已者远而心绪无所托云尔寓此徼徳庇无恙无足道念私家贫薄年老刼刼者莫吾长兄若也不才不能有所顾安之者其防时一往安之乎足下昆季仁义人也予言顾己赘矣令兄令弟知己怡怡之暇伦谊笃至其犹有故人之念乎幸达下意雷【阙】也
　　懋拟今岁归省先人坟墓以达朝廷追赠之恩祭扫之余得拜谒乡闾亲故而与吾兄论道旧怀以求其所以益我者屈指可期也不意中沮此自取得之无足惜者愧赧愧赧以是怱怱度日怀抱郁塞有时茫然若病风人世都忘每作一诗操笔书罢辄不防记忆其不可与有为也审矣并録近作具在别幅观之亦可以知其所存矣令兄令弟诸茂才及亲故见问者为我谢焉李懋再拜
　　与同年曽学士书二
　　西墅学士年兄閤下日昨金城坊防聚言具本求归省批答不允欲再陈乞懋以为士之去就有异自古有亲近之臣有庸众之臣亲近之臣不可旦夕去左右庸众之臣则去国长年累岁而不屑是何也付托任使有重轻也閤下以科目则为殿魁以誉望则重扵天下以付托则为近臣又昨承恩命赐紫金鱼袋令随从制作如唐虞世南为行秘书其不可以旦夕去左右也必矣如愚辈则旅进旅退或任一事或修一职可以长年累岁远去而不为多近聚而不为少此固庸众之臣其去也奚屑哉以愚观之则閤下虽欲再陈其不允也必矣莫若更迟数嵗而后可议行止也不宣
　　防示髙作巢睫集读之长篇多舂容演迤短篇亦皆精严雅丽信乎四方播诵如南金美玉足以埀世传远也无疑矣日昨防语间言不及唐人有活法自以为歉愚闻专祖蹈袭者谓之死法脱胎换骨者谓活法昔吕居仁序江西诗派言灵君有自得之妙忽然有入然后惟意所得万变而不穷是即真活法也閤下之作已皆曲尽其妙葢自活法中来奚必屑扵唐人之轨辙而后谓之造诣也耶但在优防厌饫以培其本尔如愚軰奚足以攀乎逸驾者耶不宣
　　答贡士问书一
　　贡士某文英足下日昨承书问宋朝进士有特奏名何也此载在宋史闻板被囘禄不存惟通鉴采缉不详载记云宋开寳二年十月诏礼部阅贡士十五举以上曽经终塲者具名以闻庚戌诏曰贡士司焉浦等一百六十人困顿风尘潦倒场屋非有特恩终成遐弃各赐本科出身此特奏所由始也景徳二年三月赐李迪等进士第赐特奏名五举以上本科六十四人三传十八人三礼四十四人如年老受将作主簿三十一人此特奏名所由立也又曰宋进士廷试何时而始也载记云开寳六年诸经学进士并试殿廷二月庚午御讲武殿覆试新进士宋凖等以下一百二十七人其廷试之始乎又问宋之书判铨试其亦有自乎载记云建隆三年八月左拾遗髙锡言请问法书十条以代试判诏今后应求仕及选人并试判三道仍设书判科此书判所由起也干徳二年正月诏选人四时参选景徳元年八月令铨司引对赍所试书判以备奏御至仁宗即位以诸官缺官凡守选者并与放选以示特恩迨至景祐而废书判为铨试矣此铨试之由也余问只采通鉴所载亦足以知其畧矣不具
　　与去伐友书二
　　数日在告可防相就饮一斗乎秋凉步趋而大道平易车马减少虽有沙尘亦风静不逼人专俟专俟勿嫌坐邀舍馆定己久宜一见过纸短情长不防一一
　　前日闻贵恙或传手足防有动摇疑是风即欲往问奈前者别归数次咳血以此怕出葢恐犯热又且无肩舆之人以故不得尽情兹径令一诚去问动履何似希示报以慰渇思
　　序
　　芳径胡氏族谱序
　　庐陵邑庠生胡链以其族谱求予序按谱胡氏始居长沙醴陵厥后有讳赟字文善者仕后唐官至文渊阁大学士兼知枢宻院加特进赠太师中书令生三子五季时遭马殷乱辟地扵吉伯曰杲居庐陵值夏仲曰暹居泰和南城季曰炅居泰和禾溪其子恵字子仁徙黄漕子仁之孙讳良字文像徙庐陵之芳径而徳行文学簪缨仕宦代不乏人载之其谱见扵诸公之序録备矣反覆观之有足为斯谱重者三焉其为谱例谱规立法简当议论正大意虑深远防范切至此则七世祖江洲教授克明十四世孙乐泌翁宏敷之所作也观者莫不起敬而况扵其宗族子弟也耶是岂不足为斯谱重哉其谱图序文有曰昔晋人以宦谱相髙寒门单绪谈者齿冷吾宗之寒与否不暇计独虑夫世次失纪则其序紊族属不明则其道乖务欲念其祖之所自出合其族之所由分别尊卑叙昭穆喜而庆哀而吊不以其富贵贫贱相视如路人焉则扵人伦厚矣此则九世祖宋景定进士翰林学士崧之所作也其言有禆扵世教也大矣是又岂不足为斯谱重哉宋绍兴中澹庵先生上封事极论和议事连遭贬斥至扵再三而不悔徳祐中崧之子太学生山甫上书论贾似道误国不报宋季社溪有曰文可号可山从文丞相勤王至海上被执及元有天下可山季弟文定号定山誓不仕扵元竟以不屈被害孤忠劲节出扵一族炳炳烺烺照耀万古此尤足为斯谱重也方今世族家之为谱者所以纪録先世簮缨科第求士大夫作为文辞欲以夸耀扵时而己其有能如乐泌翁学士公之笃扵纲常伦理之谊而以敦宗睦族为意者乎其有能如澹庵先生与山甫及定山昆弟之忠烈冠世者乎故予因链之求特为着其槩足为斯谱重者以复之若夫繁文谀辞殆不足道也是为序








　　古亷文集巻八
　　钦定四库全书
　　古防文集巻九
　　明　李时勉　撰
　　传
　　刑部尚书魏公传
　　姓魏名源字文渊其先世居南昌奉新曽祖闻卿祖
　　庭郁元季避兵至南康建昌温汤遂居温汤父伯恭尚德乐施公生而頴敏自幼即嗜学年十四吟桂花诗语惊人既为邑庠生歳乙酉以书经领乡荐明年第进士勅还家绩学以待用召授福建道监察御史适松江民有讼知府黄子威擅修桥梁者时工役禁最切命公与御史朱福徃按之至则召耆老诘曰黄知府修桥于民便乎曰便公顾福曰此事何如福曰擅用人夫自有例公悟即问耆老木石之费出于官乎出于民乎曰出于民所用人力知府召役之乎民自趋之也曰民自趋之即如是是民自修桥也何预知府事而民讼之众曰民以修桥事白知府听之而使吏督其工此人健讼者常抱握官府以济其奸知府至不得逞故以此诬之耳公曰民自修桥知府第不应使吏督之遂以是断之知府卒无事而桥遂以成浙东河泊吏濒海民千余户造船入海捕鱼私出外境经月不回者命公徃理之比至召民询之曰汝等造船下海捕鱼乎曰海中有鱼非船不可得鱼鱼课何从出公曰入海捕鱼常业也何縁私出外境经月不回乎曰濒海之民贫苦朝不谋夕经月不回妻子何由存活且巡海官军不知而吏乃言之公直其言遂騐无籍者绳之以法余皆释不问民大欢恱岁己丑召诣行在防边将奏西安三辅诸郡民罹疾疫诏公巡抚公入闗多市药物选良医分布郡邑救疗之躬祷华山诸神祠疫疹殄息大驾亲征沙漠凉州达民亦令真巴等知边卫守备寡弱乘虚作耗边报至公与三司集议调兵勦捕众皆难之此宜驰奏擅调官军于律有禁万一失利奈何公曰若报发兵贼必大掠而城池陷矣城陷与擅调罪孰轻重违律调军罪在御史无预公等遂移檄发兵仍驰驿奏啓即率师徃兰州料机处置皇太子得公啓命都督费瓛总兵来太宗皇帝得公奏亦命都指挥史昭来总兵而贼已散遁公上奏两将总兵权不归一太宗听之命费瓛镇守余悉罢遣之闗中饥民多为盗公先发廪赈之而后以闻盗遂息明年大饥丐食者众奏来报公以廪米作粥给行丐者令有司簿记足食之家人给丐者二俾饲之及奏报遣归赈济凡活数十万人丁太夫人忧起复改广西道又以外艰去夺情起复改贵州道秩满将赴行在防有言扬子江盗贼刼掠舟楫不通者皇太子命襄城伯等择有智识徃捕之或荐公襄城伯等强留之领兵众以徃贼敛遁不见踪迹公闻安港巡检司有所获盗遽徃问之羣盗何在曰彼闻官兵来俱徃常熟矣乃委官舟驰至镇得民舟三十艘令军士俱为商贾状直诣常熟先遣三镇抚往觇贼势者来报云贼聚众欲入海遂兼程进至常熟悉擒获送京师江上自是无盗贼之警以考绩最陞浙江按察司副使督运至临清时刑部侍郎缺有荐公者宣宗曰是徃日署都堂魏御史乎曰然遂驿召至命署刑部右侍郎事河南饥民逃者众诏工部侍郎许廓徃抚之廓奏民逃不能止愿得贤能足为郡县表率者为布政使则可矣于是以公为河南左布政使至则奏蠲逋负罢不急之务禁切有司为害民者于是逃民悉已来归叅议宋献没于京理其丧事归其妻子丁继母夫人忧河南连岁荒歉盗贼窃发民多流亡诏起复公公至河南先时久旱公即祷于坛庙约三日雨沾足军民皆欢呼相庆曰此我公带来雨也时职刑部者或失于寛缓召公还仍署刑部左侍郎事食从二品禄明年实授江右有相聚为盗者众至千余人诏以都督任礼为总兵公叅赞军务领兵千余人先行招抚公昼夜兼行直抵贼巢穴宣布朝廷寛贷之恩又备榜编告其党开谕之贼相率降附取渠魁十四人械送京师余悉放遣归业任公至欲尽取降者杀之曰彼去而复为盗将若何公曰此则魏某之罪也乃止明年今上皇帝即位陞刑部尚书明年丙辰上临轩防士命公为读巻官劳以羊酒又明年命公整饬边务公至赤城先是有勅令游击将军杨洪与署都督李谦同总边务总兵官都督谭广忌洪功出已右谓勿与同判署由是二人有隙都指挥杜衡诬奏洪所为多不法命公察其实果诬而广扬言洪有反谋遣人让广非所宜言广无以复遂檄谦移镇独石与洪同判署如勅防乃上言杜衡奸邪谪广西行视边塞有衞所屯堡地方隔间不便守御者有统兵备御相离濶逺不能相援者量地便宜添设卫所分置堡塞有警则合兵策应无警则各守分地其总兵官及将帅者贪暴老弱不任事者罢黜之有智勇才畧达于兵政者振举之其军士羸老罢弱者汰去之由是将帅奋励士卒壮勇边御肃然及还命同成国公等整理兵政得壮士二十余万人以进上大嘉奬
　　赠文林郎四川道监察御史欧阳永端墓表
　　予与前礼部主事西昌欧阳永俊为同年因识其兄国子助教永贤其后又识云南按察副使永和与今浙江按察佥事广哲刑部主事广荡监察御史洙皆以科第发身致位荣显有以见欧阳氏之多贤也洙既膺荐拜四川按察副使悲其尊府御史君先弃养欲表其德善于墓而以文属予予观御史君之为人又有以见副使之所以成其德达其才之有所自也故不辞而为文之曰御史君讳正字永端幼孤母孺人教育之辄能承训无违甘辛苦以维持门户致家业将替而复振事母极孝养恨不及养其父时祭悲痛如初防以前母孺人不吉卜吉改哀感如生已者其尽为人子之道如此诸子既知学延明师教之务其成家庭之训惟孝弟诚信仁义道德不及时事洙第进士为御史戒以守已竭忠其尽为人父之道如此持身恭愼不慕荣利不轻至城府佳时暇日与族兄昆季登临山水以相娯乐与人未尝有争竞者多就之质平焉自奉甚薄而待族人賔客恩意周备性嗜奕客至即出以相欵延虽累日不厌其处已待人接物又如此宣德庚戌某月某日以疾卒卒之后八年为正统二年以子贵赠文林郎四川道监察御史享年五十有六配王氏子男四人长即洙墓在其乡某山之原呜呼君之没已久矣而乡人犹思念之传曰君子不出家而成教于国葢亦以其行于家之道可推也今君之道行于家善周于一乡如此既卒以不得试以没又不及见其子之贵显以食其报此所以人不能忘也而况于其子耶予为书之刻之石树之墓上垂之将来所以泄乡人之思而舒其子之哀也
　　行人曽君惟珍墓表
　　正统二年四月十六日行人司行人曽君惟珍没于陜西韦州之公馆讣至北京翰林侍读学士钱公托其友之使陜西者为经理其防以来明年二月旅榇至自韦州而其子践修亦自其家来迎将奉以归于其乡西山之原学士公又为其铭之而践修复求予表其墓按曽氏郕国宗圣公之裔至西汉末十八世孙不仕新莽举族二千余人渡江而南避地豫章庐陵之吉阳乡其后益繁衍抚防交广俱有曽氏皆自庐陵徙也宋初有讳鄷者自防之兴国徙吉水之泸江鄷之五世孙华生三子曰卿儒勲分为上下车石壁三族儒为石壁之祖而惟珍则石壁之十三世孙也生而聪敏弱冠游邑庠从先生习举进士为业辄异于人永乐庚子贡入大学太学诸生皆敬让之癸卯以书经入试秋闱中其选明年擢进士第奉诏还其乡绩学以待用宣德己丑召入朝授行人司行人君质直简静奉法守职无所避就在任九年无岁不使于外从容闲雅礼度不失君命不辱亦可谓贤也矣至是使韦州没韦州去京师数千里其没也翛然不以介意非其贤能之乎曽祖仲贤祖存逺父仕勉皆业儒而隐配旷氏继萧氏子男四人长即践修次践猷早卒次践实践行女二人刘嘉祥罗斐咺其婿也孙男六人女一人呜呼以惟珍之贤而为行人之职人固已惜之于其没也又皆为之恸悼不已何也葢国朝最重行人之选自太祖髙皇帝以来尝以进士为之及满辄超擢以方靣之任至于今日往往去为大官而惟珍独不幸不及见其显融而忽焉以死也岂非其命也耶岂不可恸也耶予遂表诸其墓使后人知其贤而其所可恸者在此也
　　马主事父墓表
　　工部主事马铭踵门请曰不肖孤愚昩无庸忝职地官属以齿列士大夫之林实赖先人之训有以致然也窃自喜幸际明时资禄以为养而先人不幸婴疾以没痛毒何可言于时得今右春坊右庶子周公为翰林侍读时为铭其墓不肖孤奉归丧事服阕还朝改任工部幸以年劳获膺褒宠之命得推恩赠先人承德郎工部营缮清吏司主事荣遇至矣然犹惧先人之德善不暴白于世以传永久欲具石表诸其墓愿先生赐之文将刻而树之庶以慰先灵地下而不肖孤不孝之罪亦或可以少释万一焉予闻其言而悲之因念铭举进士时予为秋官主事已与之相识已二十余年盖旧人也其请不可辞于是询其世马氏本南海望族君字子立自少頴悟过人既长又补县庠弟子员力务学不懈以父母老图所以终养者退而家居不复有仕进意事亲以孝闻乡党称之既而曰吾老矣不能有所为矣笃意教诸子以举进士为业及铭果第进士为户部主事喜语人曰可以不负吾志矣享年六十有二以永乐戊戌殁于正寝妻宋氏有贤行子男二人长即铭次谅女四人皆适士族君淳重笃厚其言行为乡人所信服有忿怒不平不之官府率求正于君徐以理谕解之莫不欢然以去由是改行不敢为非义者尤众也呜呼君之才可以用世君之德可以善俗乃自韬晦不获一展以殁予为表之使人知君之贤而所以食其报于身者不止此也
　　息斋王处士墓表
　　永乐癸卯冬十有一月廿日章之龙溪处士王公没时年已八十矣有子男二人长升由进士为安福罗田二县令入为大理评事用荐抚州太守所至皆以防能名次寓居乡以善行见称女二人皆嫁为士人妻孙男防人皆读书世其家人曰此处士积善之所致也处士少丧父能奋自树立以绍先业其行事必据理守正不茍且以狥人而利已其事亲孝谨尝痛其父不逮养时节祠祀必哀恸焉母没祭遵文公家礼不用浮屠乡邻多取则焉乐道人之善有不善者辄不与相接有死丧患难贫乏不能自存者量轻重缓急以周之里中饥有以衣衾易粟者谓曰汝留以御冬吾贷汝粟偿不偿不汝计也津渡舟梁废壊者掇已赀修复之所居之南有大溪一日自外归风大作见一舟飘荡中流失楫防覆者再亟令强力仆数辈挐小舟往救一舟之人得免元末兵乱奔窜从兄嫂苏氏埋银一合桑园中事平归失记其处公一日行园中脚踏穴空银合见徐取土掩之呼兄嫂取视果然嫂欲少分以报其德坚辞不受洪武中郡举孝防不就曰吾老矣尽力畎畆以自给暇则教子读书学道庶防有能报国家者我则无能为于是作一室于其居之偏号曰息耕人故以息耕处士呼之处士讳举字宗礼没之后廿年其嗣子太守公来考绩京师求予表其墓古之士有一善之称者辄传播于人而名后世处士之善行如此可使之无传耶
　　赠奉训大夫户部郎中杨公墓表
　　地官郎中杨公谌奉户部主事湘川王信所为其尊府行状来请曰先人没已若干年矣初镇原及老母没命不肖兄弟曰华亭去镇原五百余里祭扫为艰我死必我华亭得与汝父同窆尤幸也不肖兄弟于是啓先人之墓迁柩与老母合于华亭今又若干年矣大恨二亲之德善泯泯无闻也欲具石表诸其墓未有为之者敢以请于先生予曰谌未相交而相知者以其笃厚慎重练达识时之士故不辞而为之文曰公讳思道字承辅其先华隂人六世祖时中元平凉府尹始由华隂徙居咸阳时中卒于平凉镇原子孙留居之平凉生大元防军都尉公之曽大父也都尉生圭安西王相公之大父也王相生国英开城路经厯公之父也公自幼端重不妄言笑既长从州先生习举子业累试有司不第后为知者荐授甘肃省宣事寻选副总帅时元政已不纲天下骚动李思齐据鳯翔张思道据镇原公外御冦攘内抚流离设奇应敌据闗守险贼不得肆然城守日久内无储蓄外无应援告急于朝为用事者所沮公知事不可为辄弃官归隐于华亭洞山之阳有问者则曰吾晦迹以待天下之清耳及太祖髙皇帝平一海内欣然曰圣人在位可以出矣遂占籍华亭洪武初诏天下郡县皆设学召经明行修之士为学官乃膺荐分教华亭典教襄陵有成人之绩以年老予告归洪武甲戌七月七日以疾没享年六十有四配王氏元万户髙平王某之女有贤德宣德癸丑正月廿有二日没寿八十四子男三人长三次宏次即谌女六孙男十三女七人谌以乡贡进士擢户部主事累陞郎中推恩加赠公奉义大夫秩事部郎中王氏加宜人公有行谊其于财利泊如也在华亭尝出郭道拾一遗槖仆请发之不许立马少憇遗槖者还寻取以归之在襄陵次子出得一金耳珰以归言于公后有僧云陈丙之子妇所遗者亟命还之呜呼公之出处进退取舍之际其贤于人逺矣而卒不施于用世或惜之虽然以其学成就后进见用于时者不少其所以利于国家也岂不大矣乎故为表彰之使过者诵公之利国者大也
　　容膝先生墓表
　　先生讳根字古清姓彭氏曽祖宋国子上舍讳六有精于书法祖筑岩父芳逺皆不仕芳逺素落魄不事生产贫无资往依妇翁任氏故先生自幼鞠于外家性頴敏志气不羣尝见上舍与晋唐人所书曰独不可学与闭户临习不数年下笔辄出人意表尤善大书然人不易得至今惟县额三大字存焉事亲孝朝夕极甘防之养而自奉泊如也兄弟间友爱甚笃一日以诖误当逮至京季弟复安力请代行事既白而卒每语及必流涕里大姓周氏国叟者无子有二女欲择婿得先生留赘于家命长女事焉悉属以家事事外父如所生及没祭宜于礼兄弟四人父没各分财产先生既居周氏族之尊行有欲夺其产者辄举以让之不较后其人没家日消落悉售其产倾已资与赎又始终给其家令弟复岩继其后周人之急惟恐不及有假贷不能偿者焚其劵晚乃有二子既老搆一斋于其所居之池上曰容膝尝诵陶渊明之辞于其中曰吾虽非渊明之匹由其辞以求其乐则无不同也遂因以为号焉客至辄相与倾倒极醉而后罢暇则肩舆访旧或杖屦逍遥于山水间休休然有自得之意其于纷华市利漠如也一日疾作前期悉邀尝所往还者与诀别无一语及家事明日遂卒洪武癸亥三月七日享年六十有五灌桥社背之原配周氏有淑德后先生二十五年没二子长曰钦务威次曰鉴务伦四女刘子复夏敏刘成昌刘賔礼其婿也孙男十三人琇瑮琚琉戊戌进士球瑜瓛璧乡贡琮璨理珑琏女二人适士族曽孙男二十二人女二十七人孙男五人先生既没五十有三年琉自翰林编修迁广东按察佥事始状先生行实请予表其阡闻之先大夫云先生刚毅正直仁厚士也尝客游岭南至南华寺后有阁尝夜见怪人莫敢登先生携客同登宿其上羣怪侮客并榻移置阁下先生连三宿皆漠然不敢动先生盖刚正之气足以慑鬼神而况于人乎夜有盗入其室为家人所获慰谕而遣之终不言其人退悔不为盗乡邻族党有争竞者辄举先生让产事自愧罪罢争者甚众呜呼以此移之官理其功烈岂少哉而卒不及试浮沉闾里以没独不可惜也耶予时谨识之今因琉之请质诸其状不诬遂并书使归刻焉过者读之其亦有感发者乎
　　古愚戴先生墓表
　　古愚先生予友也予尝与同游县庠先生长余九年予以兄礼事之洪武中先生贡入成均擢五军断事官左司稽礼未防罢官归而予犹未出仕先生竟坐稽礼时事发觉谪戍大同之安东卫军帅待以师礼甚尊重之然终以不乐得代而还惟以游乐山水为务洪熙中监察御史胡啓先以才贤荐之先生本无仕进意县官迫遣之不得已入朝既至诏下考试之不对复遣赴安东时安东废入混元居混元数越月即复归谓所亲曰今而后人不复留意于我而我亦得以优防林下无虞矣宣德六年九月二十六日年六十六以疾卒既嗣子难求今太子少保吏部尚书泰和王公为礼部侍郎时铭其墓暨予致仕归又求予为其墓表先生既故人而难又尝从予游义不得辞遂为其文曰先生讳审字诚问古愚其别号也既老又号曰惯穷老人姓戴氏其先丹阳人自叔伦仕唐为御史刺抚州子孙因家抚之金谿八世至利华南唐招讨使又镇安福遂家邑西之郭村宋刑部员外郎之邵以军功着闻于时潭州通判特立梧州太守重熙开州通判中行彭泽令累世皆以科第致身荣显彭泽从曽孙端元道州教授道州生顺翁顺翁生常州教授起潜起潜从弟有源先生有源仲子也起潜无子有源以先生后之貌甚雄伟美髭髯自少好尚不羣而襟度潇洒议论慷慨耻与庸众人语所交必故家大族儒雅清修有节槩者其崛强粗鄙放旷不检之徒未尝一接识至于敬礼先辈老成惴惴焉惟恐一毫拂其意嵗壬午乡里恶暴子相聚刼质人欲为乱先生曰此风不可长也与众谋捕送县官不数日四邻刼杀盗起环境独晏然故人舒伯庸年老以幼子相嘱伯庸死教育其子成人又经营田宅以居之而妻之以女见人有不给者则倾廪周之不恡工为诗得唐人体制在混元时广灵王闻其名求与相见辞却之简书数至盖欲与论诗法也终不往晩年益肆力于诗诗多可传其所着有古愚先生集行于世娶杨氏有懿行子男三人长即难次位次氷氷早卒女四人刘伟献周孜谷刘宪髙舒弥极其婿也孙男八人量威用善中已防【阙】曽孙男五人墓在顺安乡江浦之原与其弟诚辨合焉先生孝于父母和于兄弟孝弟之行乡邦则之平生未尝以非礼加人亦未尝为非礼事其才可以用世知世之不能用也故每每退托而归卒以隐约终其身呜呼若先生者乌可使之泯泯而无传哉因难之请姑书其大槩使勒之墓道之石云
　　前礼部郎中陈君墓表
　　陈氏世居苏之呉县君讳贵字遵道少孤能自力学入郡庠为弟子员贡成均居上舍初授兵部职方主事时选防军随侍宣宗皇帝部以诿君君整治有条纪上官嘉之既三载调刑部河南司主事先是狱有以避嫌被逮者众久不决君至曰以嫌疑防狱于已既惑枉直何由辨遂原其情定其罪人心慑服而诬逮者皆得释秩满陞礼部郎中坐累左迁睢州吏目睢民不知学而惰于耕君下车告于其长曰学校风化之原农桑衣食之本有司首务乃相与兴起学舍而作新之巡行乡邑见家居有桑枣垦辟者召至州优礼而奬进之由是人知向学惰农争勤于树艺黄河支流冲激为患害及三邑力白所司堰其上流其患乃息廨有空宇妖狐据之扃户莫敢啓巫因之以射利为妖妄语以惑众君命撤其室适同官看病者巫言祟在狐君闻置巫于法其怪遂絶盗罗皮诈称朝使下郡録囚因出系囚胁从之其党段乙潜鬻物于市君过而见之曰彼非商何得有此执讯具其情兴民利去民害多类此故民咸归心焉正统五年八月考绩上京师卒于北京之寓馆享年五十有七曽祖某祖某皆不仕考讳福以君贵赠承德郎刑部河南司主事母夏氏赠安人配唐氏封安人子男四祥祐祺礼孙男女二人没之后一年祥来以丧归因助教李先生请予表于墓呜呼遵道之生虽不得志于时而有惠利及人人感思之死而不忘夫能使人感思之死而不防犹不死也遵道又何憾焉予是以为之文俾归勒之石表于墓上而又为之铭曰其进之难世或不知其没之哀民莫不思人虽云逺其名则垂匪名之垂惟惠之徽青山緑水其墓在兹后来不知征此铭碑行状墓碣
　　翰林修撰彭君汝器行状
　　君讳琏字汝器以字行姓彭氏吉之安成人其先出唐广陵节度使德夫之后子孙来居邑东之石阳宋时有曰嗣邦嗣兴聮中童子科曰孟舒以文章驰名于乡郡厯元世弗耀曽祖某祖某父文郁寛厚长者母郭氏君自幼时已崭然出众宗族乡人皆异之谓君将大其门既长县令邝公闻其聪頴遣补县学弟子员永乐初元以易经中江西第三人次年对策大廷登上第遭逢皇上崇儒重道选授翰林庶吉士与二十八人留秘阁学古为文章不预政事五年陞翰林修撰六年以母忧去官时天子将以明年春二月巡狩北京前期选诸廷臣扈从以行于是召君及家未三月而诏起君至赐以良马扈跸而行至北京一日上至馆阁召秘阁诸吉士讯以韩栁文惟君背诵如流上大奇之赏赍而罢留行在者二年竟以疾殁于北京万寳坊之官舍八年九月三日也享年三十有三君为人沉静简重状貌薾然若不胜衣而勇于为义平居落魄无检而处事则有条纪好读书幼时父遣入社学数年一日忽言于父曰比与童竖伍诵书倍文不过指行数字无益也今将违膝下择所从防父曰童子何用如是且宜识字无妄言乃固请以行往即乡先生刘澄清之门先生学广而才髙素轻慢士闻君在门呼以入问所从来即授以书君授书即问大义所在数月已能自讲説探索不烦于师下笔习举子业粲然可观先生大奇之进之于诸生之上诸生多年长于君咸易之曰童子耳乃得于先生如是吾辈反出其下乎约为诗使和以穷之君应声为和若宿构然如是者数四卒莫能困于是众皆伏其难曰先生不妄与人也十四五时家有役事其父将自往君曰有我兄弟岂宜使长者自当官乎即请自往父喜曰稚子亦能了公家事矣伯兄汝舟由洪武甲戌进士为闽清令君往省焉泊然以居不为纨绮骄贵之习唯寻访儒生以相従议论文章为事暇则登覧山川赋咏以自适兄既以事役作京师君従之极力相助兄殁负骨以归塟扵乡而有司以倒取其戸人戍伍仲兄以次当行君白其父曰有弟岂可使兄从军乎即奋然以往后卒以赦免与人交往未尝大声厉色然亦无媚悦意博学强记于书无所不读及在翰林每承顾问皆引答称防其为文不蹈袭前人亦不甚经意洒然成章尤好为诗清丽富雅遭逢圣天子在位风厉学者以复于古君于时优防馆阁涵而蓄之畅而发之君山积而水涌莫可御止其文章固已贵重于时使其不死而进进不已则岂止如是而已哉故其死也朝之大夫士与夫在外之人识与不识皆为之悲伤涕泣且曰斯人岂可死也夫娶某氏再娶胡氏子二人曰某曰魁女一人皆胡氏出也君尝患痎疾凡四年不愈而诗书笔砚不废或劝其饮酒则辞以疾有索其文与诗者未尝或以疾辞予每止之则曰人之求予文岂以为贵哉求之他而不得则求之我亦图其易得耳吾乌乎拒之疾革时持巻轴者犹在门徘徊弗忍去殁之前数日予宿其第见其终日回旋室中不得一就枕而未尝有叹息声是日及暮忽执予手就床坐曰吾顷刻间耳便当与君别独恨不得见吾父而死也为我谢诸公其必归我骨故乡不然则塟我于斯甚无焚我也时侍讲曽君子啓与君比屋而居曽君来视之曰吾疾如此凡事在不言中耳又谓予寄语啓先无负平生言讫垂首而睡曰甚佳毋惊我及夜静一鼓复呼之顾予曰与汝説话不得从容我去矣复连呼曽君至已不能言矣须臾遂絶予既与诸君哭之甚哀明日交逰之士数十人皆来防哭合所赙赠得钱数万缗以具棺敛翰林学士胡公以言之上上叹息久之且曰此其秀而文者乃命吏部遣其族之兄孚询防以归将以年月日塟于某乡之原有遗文若干篇诗若干篇予所收録皆可传也予久辱与君交悲君之贤而位不及大显年未及中寿以死死时谓余必得学士铭我目瞑矣故当揆撰次其行之始终以请铭焉所以成君之志也谨状
　　处士彭敷寛墓碣
　　君讳性字敷寛姓彭氏吉之安成人其先世居清江祖年宋乾道进士来为安福丞兼连岭铁冶事既去留孙沂居于县邑之葛州葛州连岭之傍近地也遂为安成彭氏曽祖某祖父某父敬宗皆不仕母王氏君兄弟三人长兄敷文早卒兄嫂誓不他适君事之甚谨次兄敷恂以文学荐入朝君没后四年始为礼部主事尝叹恨其不之见也君倜傥俊迈有志尚读书识道理善议论喜饮酒其所言与其所行务欲尚于人不肯屈已在人下见人之卑鄙猥琐者侧目视之欲与语望望然去曰我不欲见此等人也人有急求之赴之不计利害贫穷饿殍者济之惟恐不及君性躁直于人无少容其为不善者必斥之不为讳有相争事曲直不辨者君以直言防其是非无不詟服而其兄寛和温厚尝不喜君所为戒之曰礼以和为贵未闻如此处乡人也孔子居乡党尚恂恂然况众人乎君则曰与其和而得人爱莫若直而使人敬爱则至于慢敬则畏而不敢为不善使一乡之人不敢为不善则是我亦一乡之善士也其好髙议论皆类此虽与其兄性不同而言不合然于友爱之情甚笃故其兄至今一语之辄流涕也初娶周氏其夫君喜賔客有过之者必尽欢乃罢至累日不厌或仓卒无所具周氏必竭力营办务遂其意然后已及其兄之来京也乃作修省堂求名人贤士作为诗文置之其壁间欲励行以自修省敷恂闻而喜之永乐甲午十月十日竟以疾卒于家距其生洪武己酉十一月得年四十有六后娶刘氏亦有贤德如周氏子男二大经大纶女三人长适梅林刘氏周氏出也余二人在室者刘氏出也以某年月日塟里之对门山后七年主事君谓予曰亡弟尝慨然有功名之志不幸死矣欲求名于当代之名能文者追藏之墓中子与吾兄弟交厚也而亡弟之行子知之愿为之碣予因记忆往年家居时君以公事来县中途暴雨至舍皆小家不欲止冐雨行数里人呼曰独【阙】




　　哀挽
　　安庆张通判哀辞
　　【阙】









　　此可以观公之为政矣永乐丁酉以诖误来北京既得直适当营建新都留督工于房山庚子三月十七日竟以疾卒于房山公学问充裕操行正直居家孝弟与人交意度豁如平生不茍取与故居官多不给孔子曰仁者寿孟子曰仁者宜在髙位若公者非所谓仁者与而贵不及大显年不及上寿以死又何与彼之纡青拖紫而在贵显之位岂必皆仁者耶而安荣富厚终其身无虞是果何理哉观彼有余视此不足得不可哀也耶然而俯仰无愧名于当世传于后世而垂无穷以彼较此是又可哀也耶且公之死也大官达人四方贤俊之士洎官司小吏作徒之人在房山莫不闻而哀之至于临吊哭送视殡塟者以千数呜呼非其贤能若是乎诚使得其年与位焉其治効又将大着俾世之防其惠者众而吾党之士皆得见其成为之奈何卒不遂而止于斯其又岂可不哀也耶哀之不已而又重之以辞者见吾之所以哀公者有非众人与夫在房山者岂所为哀而已也其辞曰嗟惟贤明兮学醇德茂位处宜崇兮福锡宜厚贵不及显兮而年又天有丰厥付兮而啬其祐天惟福善兮终莫能究懐慝防秽兮峩峩组绶滛荡逾检兮怡怡黄耉视自有余兮而人则否彼忽以泯兮我贻不朽虽死犹存兮又何必寿是奚足哀兮胡疾若疚假之以年兮大展厥负俾惠施溥兮庆及于后光昭前烈兮乐我朋友曷我峩冠兮止于再就我悲可任兮泪如悬溜苍茫无端兮卒亡无咎辞以志哀兮遗于永久
　　绍兴太守彭公哀辞
　　绍兴太守彭公乐善先生既没之二十四年其孙今翰林庶吉士麟应始登进士以天台王公俊华所为先生墓铭其事未备也乃摭拾遗行自为状欲求当代名人表诸墓然予于先生之始终独得其详焉因记洪武中先生应诏起于有司所礼予时为邑庠生与县大夫饯送先生于城南门外见先生魁岸奇伟容貌端重衣冠整饰而言论简直不事矫伪县大夫亦改容敬之时行者凡数人独与先生握手行众中数十步致语道殷勤意既别去极望而后返及先生至京师奉防出守绍兴有善政然后知县大夫之所以致敬者有以也吾族叔父思涣严毅方正防介而有为以才荐入朝适先生没继守绍兴其治大抵循先生之旧而治效亦大着其后罢官归与予厯厯道先生时事观于铭文而不诬呜呼先生可谓贤太守也已虽古循良吏不过是也吾尝以为先生之善行多矣至若僚友同知李某者先以事役作京师先生乃能敛俸之余积及公堂之所收遣人时赍以资之尤人所难者使人皆先生也则善化岂有不行风俗岂有不厚哉吾窃感焉思先生而不可见不能已于言故为辞以纾其哀云其辞曰伟先生其可尚兮老躭志乎诗书粤抱道以自珍兮终林泉以为娯时维遭夫圣朝兮乃幡然而改图爰拂衣以就征兮憺吾驾夫安车望天门以陈辞兮陋公孙之曲学皇昭揆于茂德兮宠专城之显擢知岂弟以为政兮徒耻其鞭朴仁义孚而诚感兮蔼歌謡于郊郭拟隆秩之是臻兮岂徒嫓乎龚黄何舆情之未副兮朅奄忽以沦亡遗厥爱于防稽兮民流涕兮淋浪嗟后来之宦达兮骋巧智以为良借汚秽而不蠲兮被文绣其扬扬触吾目而不能覩兮慨薄俗之可伤彼泯灭而无闻兮跋先生之耿光托微辞以志哀兮逾千祀其能忘
　　三衢呉处士哀辞
　　三衢有处士曰呉公伯防者孝敬仁爱之士也少丧其父哀毁不胜其母尝遘疾医弗効遂自究精于医学卒愈其母疾因以济于人不计利又能以其所有施与贫乏无复顾惜教训子弟必以忠孝为先晩年构亭于金陵之上以花竹自娯年六十一而卒呜呼世有不孝于于其亲而贪冒鄙恡不顾人之是非者闻处士之风亦可以少愧哉而不愧者是不悔而自弃也虽死其谁哀之故余特为辞以哀处士于既没廿余年之后者固宜也然余非独哀处士也所以为世劝也其辞曰嗟稚龄而失怙兮聊娯志于诗书托清风于畎畆兮端遐轨于广途世既莫予知兮甘澹泊其晏如知孝养于慈母兮岂独効夫甘防曰疾病之在躬兮虑庸医之靡靡慕轩岐以究心兮果余衷之获遂匪子职之独宜兮于涂人其有济念饥羸而无归兮掇饮食以饲之贷不足而莫偿兮立焚劵以乞之敦礼义以为训兮蕴道德以日裕娯晩节于林皐兮日优防于杖屦彼勃戾而汚浊兮偭先人之举措岂狭斜之是循兮骋坚良于通路嗟纷揉而莫究兮于先生其可伤粤薄俗之可敦兮感潜德之幽芳慨音容之已逺兮惟余韵其难忘
　　胡叅政哀辞
　　洪熙绍位之年工部给事中广德胡公廙字致恭九载任满陞交阯按察佥事陛辞帝曰汝竟往耶公稽颡而退明日诏吏部迁都御史公居防端未防复有福建叅政之命正统初秩满至京恳乞骸骨得致仕归五年以疾终嗣子英方弱冠走京师谒公卿大夫求为铭诔碑文哀挽之辞以显扬其亲夫以公之壮也受知先帝未能久于其位以去及其衰也欲教其子未及见其成以没是皆可哀也遂为辞以哀之辞曰先皇践祚欲隆至治简选贤德列于庶位公于其时实受主知佥宪外防行且陛辞帝曰卿往我心弗豫命公且留陟之显位曽防何时鼎湖云兴迁佐大藩遂以南行既老悬舆以娯晩节笃意教子期绍先烈朔风飒然吹彼霜林萧萧乔树忽闻哀音公则已矣而有令器亟图不朽以垂来裔埋墓有铭表墓有碑不泯在兹庶泄予哀
　　萧处士挽诗序
　　防和有处士萧其姓鹏汉其字者没已二十余年矣其从子镃为翰林编修始疏其德善求诸士大夫作为歌诗以哀之既积成帙以来告于予曰先叔孝于亲友于兄弟见于礼部侍郎王先生志其墓者不诬也先人尝为山东盐运副使先叔径往省之留数月而后归谓家人曰吾得尽吾情乐也好学工于诗尤笃于教子必延致贤者为之师今侍讲致仕余先生监察御史任先生鲁府纪善梁先生皆尝賔其西塾镃幼失恃召令入塾凡奉师之礼饮膳之费皆其所给尝指镃谓先生曰此吾从兄子也孤且贫而性质可教幸为我成就之庶以慰先兄之灵地下先生感其言教诲之益力镃之所以幸而成立沗窃科目以有今日先叔之力也呜呼先叔视镃犹子也镃不得致养之犹父也私心之痛其可胜言先叔才学行义可以致于用而不得试寿止六十有二而客死于外此其尤可哀也皆见于诸公之所咏歌愿先生为序之昔有王基者少孤叔父翁拊育之甚笃厥后仕至豫州刺史以功当封乞分爵封叔子以酬其德魏史书之垂耀至今编修君欲报处士之恩无所用其情念惟文字可以托之久逺使人歌而思慕之不忘其意岂异也哉呜呼父子相亲兄弟相友此彛伦之懿也古人修之于家行之于国而无不达者由此道也而后世乃有父子兄弟相视如涂人者亦独何哉礼教不明而乡无善俗也萧氏本诗礼之裔吾闻孝弟之义见于父祖子孙三世矣岂非其乡俗之善者乎孔子曰诗可以兴善者可以感发人之善心然则是编之存非独使人讽诵之而有以见萧氏世德之美殆必将有感发而兴起是亦善俗之一端也故特为之序云
　　罗侍郎哀挽诗序
　　正统四年冬致仕工部侍郎罗公没于家明年讣至北京士大夫莫不哀之而形于言又明年其侄孝感令勉学以考绩来天官求少宗伯临川王先生为志其墓辑诸公哀挽之辞得若干篇为一帙征予序公名萧字汝敬以字行聪明慷慨学问该博智识胆畧过人其所为有人所不能及者尝奉命往使交阯抚谕蛮夷召镇将还京比至广西黎贼已据交阯城镇将与中国士民皆送出境众谓公不可往副使者亦不欲行公曰吾与君受命往使交阯未有诏止君而留此可乎镇将数以言撼公意沮公行公曰汝受朝廷厚恩镇抚一方既不能以死守又不待诏命私与贼和辱国辱身如此犹欲对人言语是无防耻人也我岂效汝为哉即日率众长驱至闗闗吏莫敢拒黎利错愕出迎奉纸笔诣前曰夷俗不晓礼节公援笔具仪注数百言授之蛮人环视大惊既入城颁布诏命谕以朝廷恩意开示祸福黎利率众拜俯呼万岁欢声雷动遣使奉表入朝谢罪又尝奉命巡抚陜西多行寛大之政惠利及人甚广时西边用兵将士恒苦食不继公以为部运者怠于事自往督之先后缓急秩有条纪方渡河至庄浪遇羣寇无兵援为流矢所中坠马寇退舆入驿舍出其镞卧防部领者务督运至边无有散亡者由是边饷给足将士得有所恃以成御攘之功公预有力焉呜呼是皆人所难能者宜乎士大夫哀之之至也如此予与公同年进士同入翰林同为讲读官同出为御史其后予复入翰林为学士而公则超拜冬官侍郎虽势位不同而其心之相契则无不同也公致仕家居予以祭扫还朝过公公时已有疾杖而于门曰先生来吾疾亦愈矣辄呼酒笑谈如往昔时无少惓临别谓予曰文水泸溪山川相属舟楫杖屦相与游从乎其间盖有待也予曰此吾志也呜呼安知其别未三月而公竟至如此耶然则予心之所感又有甚于士大夫之所哀者焉往往有使自西来者云西人思念公不忘言之辄堕泪曰安得有如公者来抚我耶如使其闻公之没则其哀感之意又有甚于予者予是以序之使读是编者知人之所以哀公者不止此也
　　周长史哀挽序
　　周君孟简予同年友也始与其兄今庶子崇述同登进士第同入翰林为编修又与予廿八人者同读书中秘学日益进而仕又不迁凡廿余年然后得陞詹事府丞继陞周王府长史王素知其名得之甚喜所以待之之意加厚君在王前小心慎密言论归于正处事必揆于理不为诡随不事浮诞王深嘉之王好学于六经义理精粹古今人贤否得失所以咨问于君者无虚日君响应无遗王尤敬爱之宣德七年壬子正月朔旦以疾卒卒之日无以为殡殓具所以殡殓之归其丧塟之费皆出于王王哀之恸讣至京师交逰之士亦莫不哀之不已至形于言者众也庶子君辑之成编征予序君为人寛和简静学问优裕为文辞力追古作者勇于为义不计利害交朋友以信有欺负之者亦不与较求之同时之士若君者不多见而仕止于是寿止于是呜呼岂其命也耶未卒之先尝以公事至京师人见其羸然若不胜衣面少顔采步趋舒徐言语气翕翕若不续皆为之忧予以为君素孱弱今之来也忧愁思虑道路风霜侵迫有以致然耳呜呼亦安知其果若人言也耶虽然世有富贵显荣气焰赫然动人者及其没影灭响絶人无得而称之而君之没士大夫歌咏之不忘如此岂不贤于彼哉然则是编之传亦可以观矣
　　都督曹公夫人李氏挽册序
　　【阙】　前将军都督曹公之夫人李氏没其子璘自辽【阙】奉其丧还京求少保礼部尚书南郡杨先生为志其墓塟于玉河乡之原先茔之次于是士大夫皆知夫人之贤而有哀挽之作璘辑为一帙求少宗伯临川王先生为之引璘来省墓求予序其后惟挽诗之作必其人有可哀者然后情发乎中而形于言非无所为而为之者夫人生长富贵之门归于富贵之家膺褒爵之荣有子有孙当太平盛治之世安享福禄五十有八年而殁于正寝亦何所不足而士大夫哀之至如此耶葢夫人居事父母以孝闻既归曹氏为妇为母咸尽其道独太夫人未尽终养其心岂无恨耶将军自掌京衞出任都帅入居督府奉命镇抚东北随所遇得尽心所事以勤劳国家致声望之隆者以有夫人主中馈而无内顾之忧也一旦遽失所助是其心亦岂无所憾也耶夫人在时一家之间以养以教衣服饮食百物之需莫不足给内外熙然今而已矣为子为妇为僮驭者遽失依归又独能无所憾也耶夫如是则士大夫哀挽之作不能自已者岂勉强而为之哉虽然女妇之善不出闺闼若无贤子孙以图不朽谁将知之今夫人之行美矣而璘又能拳拳焉思所以彰之而欲其传逺也夫人可谓有子虽死犹不死也予安得不为之序之以副其意耶
　　祭文
　　祭柴尚书文
　　维某年月日翰林学士李时勉以清酒时菓致祭于亡友兵部尚书柴公叔舆之灵曰悲不见公三月之久慨想音容在吾左右恍如梦寐忽焉无有呜呼哀哉公之为人襟度洒然发言处事无狥无偏识者相亲不识忌焉其属司马守官如素不为势附于人无怨于时或忤乃承恩命出佐大藩清誉播闻湖山之间虽在朋游不敢妄干惟岳政民防不保公来守之四郊熙皥洽于惸孤苏此枯槁爰陟卿位羽仪朝端席不暇暖奉使往还竭诚効职事集民安西北不靖命将守备以公防正参其军事公往临之一辅以义西师桓桓待哺嗷嗷或失抚摩不服其劳公饱其饥振惰为骁士饱而骁可以击寇寇来在边攻不待诏贾勇争先惟恐或后赏功酬劳无有所私彼或私之我为正之孰是孰非罔敢或欺公之将至行正言峻上下諠譊欲相挤摈公执不移久而自信信着边鄙名重朝廷勅赐骈罗旌此勤诚复陟崇班八座之荣召还暂休偏承恩遇乃得上请归省坟墓还朝疾作犹眷西路皇乃命医日望复常久而弗瘳俾归其乡治任未发遽尔云亡呜呼哀哉我昔与公遘迍罹狱系再更冬实同爨宿尝以有余周我不足自是以来契好益深我知公性公知我心言论无猜是规是箴呜呼感念畴昔能不恸哭而今而后谁我忠告霜林衰朽孤立畴依辅仁何望下流之归瞻仰不及有此勲烈光耀穹苍辉映日月炳炳琅琅其犹未及愧我尚存厚德莫酬抚棺临祖零泪交流残年一别万古千秋
　　祭聪孙文
　　维某年月日祖父遣家僮祭于第二孙聪之灵我自归省坟墓见汝于诸孙中独可人意及还朝擕汝以来汝亦欣然相随比至京师遣汝从汝姑父编修呉先生学日夜勤励不怠姑夫亦爱汝聪慧过人笃意教汝忽遘疾成痞更数医而愈往学如初既而疾复作医以为旧疾仍旧法治而疾益剧最后医来始谓内痈生于肺期三日効三日果効葢六月廿有九日也七月朔旦我朝回见汝自起坐床前对案啜粥窃自喜甚明日外痈发于胸脇间一日夜疼绕腹背医亦莫知其然竟以是不复起呜呼痛哉方疾殆时汝见我忧愁之意形于顔面曰死生有命公之髙年无为我戚戚也我悲不能言颔之而已汝又数令所亲致寛譬语呜呼言犹在耳而汝不可见也吾安能以不悲乡人有善星命来言汝今岁凶煞相并无吉援终凶若公行善则可以庇祐之呜呼安知其果如术者言我之不德卒不能庇祐于汝使汝未冠而天不及见其成吾又安能以不悲今年春遣汝叔南还汝亦欲往我命留汝前月遣家累南还汝又欲往我又留汝前之留汝者欲汝成就所学取功名于当时以绍前人之迹后之留汝者欲汝便于医药务愈汝疾以玉汝于成呜呼安知其返以祸使汝至此极也吾又安能以不悲吾老矣独居数千万里外所恃者有汝在侧今汝又弃我而往萧然一室之内举目无亲灾患疾苦其扶视我者谁耶愁忧无那其慰藉我者谁耶脱有不讳其为我哀者谁耶兴言及此吾又安能以不悲初携汝来时汝父母欢然送汝以为此行读书学问必底于成所以期待顾望于汝者为何如亦安知其至于此今以汝丧归汝父母哭汝而汝不知也呼汝而汝不闻也欲如往昔讙笑话言而汝不可作也所以懐愤怨恨于我者何如呜呼我实为之其又何尤虽悲苦困惫其谁防哉我今行年六十有八十数年来哭汝伯祖父母哭汝伯叔兄弟今又哭汝凡十有四丧心摧肝裂泪尽眼枯谅非久于人世者祖孙相见可期汝闻我言其亦悲乎不悲乎韩子所谓死而有知其防何离使其无知悲不防时而不悲者无穷期矣呜呼痛哉兹有便舟遣家人显政扶汝丧归于故乡择善地塟汝江湖舟楫风波震动汝其安处以往毋惊毋惧尚飨
　　祭章侍郎文
　　人之有生孰不有死死而不朽斯以为美惟公之生頴敏笃诚明经掇科蚤已成名茂膺睿选绩学中秘勤慎不懈卓然伟异遂承宠擢作属秋官推谳详明人以不寃累陞正郎转职吏部考绩司封益有嘉誉先皇垂眷迁贰春卿副典邦礼惟寅惟清夙夜之间竭诚殚虑曽防何时百政具举皇念交阯夷氓蚩蚩宜付其酋为我抚之公乃奉使覃敷恩泽逺人詟服一心归德亲藩既复上章有言诏下三司莫解其棼上以命公持节往理片言既出判然而弭公之为政可谓曰能余三十载福禄宜増宜享寿考以永厥世云胡一疾溘焉倾逝某等同朝入出亦既相知忽闻讣音能不伤悲惟殽既馨惟酒既防奠以告哀灵其鉴只
　　祭杨少保文
　　呜呼士之生也莫不欲成名于世而或不遂所期惟公以簪缨之胄业诗书蕴道德为湘汉之瑰奇士之出也莫不欲有为于世而或不遇其时惟公以仁义之学掇髙科登显仕为廊庙之宏材厯累朝而不离于馆阁佐圣主而黙赞于枢机大阐皇猷惟其所辅深恤民隐惟其所施见于外者名愈重心愈下而于礼节无顷刻之或违行于已者年愈髙志愈笃而于操行极始终之不移当朝之公孤鼎峙而辅弼者实文真文敏与公三人之是资慨先后以沦没独公与与蹇蹇竭诚以论思责任愈重而宠眷不衰政务益勤而纎悉不遗非惟使贤才布列纲纪振肃而治致于雍熙抑且使礼乐明备声教洋溢而化及于四夷从容乎三公八座之间而优游于论道经邦之宜固当与国同休享寿期頥如何厌世溘然长辞啓圣心之闵悼罢朝防以舒悲呜呼死生昼夜公其自知神逰八表其乐怡怡痛斯文之慨慕徒感叹而歔欷匍匐往吊魄散神驰一觞永诀诔以此词灵爽不昧尚其格斯
　　祭永懐知州文
　　呜呼永懐吾知其为人清慎端恪厉志不羣其居也读书学问不与逰侠而为伍其出也循规蹈矩不与奔竞而为伦文章可以掇科而终不预其选才艺可以大授而终任于牧民呜呼此非可哀也耶惟仁惟德宜在髙位彼何行义而富且贵繄我永懐乃止于此天耶命耶莫究其理呜呼翘企前闻龚黄邵杜寥寥千载谁继其武清誉茂勲髙视前古瞻望不及独立谁与少纾予哀以冩中愫
　　祭国子监丞李君文
　　呜呼朋友之死哭之以情临君之丧情有不胜昔君嗜学游于庠序既防秋闱声誉益着职教内外成德达才清名硕望亦何盛哉待物以诚处心忠厚防领监政洁防自守督厉学者无有重轻一任公正士心以寕众论所归宜跻显贵云胡一蹶竟至不起同寅士子莫不伤心感念畴昔有泪盈襟白发慈闱哭君曷已惟其幸者君多有子愁云黯惨丹旐飞扬灵车载驾返于故乡故乡伊迩将正丘首曰惟荣名垂于永久临俎致奠有酒盈杯一日之别万古之悲


　　古防文集巻九
　　钦定四库全书
　　古防文集巻十
　　明　李时勉　撰
　　碑铭
　　故礼部右侍郎吾公神道碑
　　正统六年秋八月二十一日礼部右侍郎吾公以官终于南京讣闻天子遣官睗祭命有司治坟茔归其柩葬于衢之开化钟山之原明年公从子走京师泣告于予曰先从父既葬而神道之碑未刻敢以是为请予辱与公同年不可固辞谨按状而序次之太宗文皇帝以神圣大德入正大统二年甲申廷策进士四百七十人选其简秀而有文者二十八人绩学词林以待擢用公在列而年最少质伟才敏愽览羣籍作为文词其言滔滔然无凝滞方是时四方多献祥瑞二十八人者辄进诗赋以歌颂圣德一时文学之盛人皆欣羡五年冬拔其中五人为脩撰九年以公与杨相段民沈升等六人为刑部主事时有言理刑得臯陶方称者上闻之曰此儒者之言当择其人故以六人主事且命所讯囚既定罪径自引奏备陈其情犯问拟不当则坐罪六人者恐惧只谨以求副上意谳议务适其中敷奏必以实举无差失他刑官老于法律者咸推让其能而公尤以寛平得名陞郎中总一司之政益谨其职拜礼部侍郎上谓尚书吕震曰吾绅出自翰林佐卿典礼可称矣既而出为广东右参政宣德四年复入为礼部改南京刑部奉勅考覈两广方面官有参政素贪黩结权要为援见公来以故僚友可恃公黜之又以残刻被黜者三人时论称其至公今上皇帝嗣大厯服以公旧人赐诰命褒之有言南京狱讼蕃滋掌刑部者过于寛纵吏得并縁为奸于是命公复为礼部至是以疾终公初拜侍郎众往贺衣冠毕集而一室萧然在坐有笑者曰家不视先防賔乎讥其无所治具也公三佐宗伯一佐司防持已以正不阿谄不琐细严刻任性率直于人长短一无所较出佐广藩为僚长所挤亦畧无愠色其视名位得失是非荣辱坦然无介意会賔客故旧剧饮尽醉或脱帽抚掌歌诗以为娱或纵意谈笑以戏谑为乐若甚放旷而其中亦有止节平生所作文词甚富尝和唐音集为一帙其好吟类此卒年五十有九娶徐氏封淑人子二人长聪次敏俱幼女四人二子侧室史氏出公卒徐淑人自家来携之以归抚爱之甚至吾闻公开化名族之后曾祖讳隠操祖讳伯恭父讳仲广俱赠通议大夫刑部右侍郎祖妣妣俱赠淑人呜呼公有文学操履遭际其时位至显要固不负先朝期待任之之意惜所施未究而年止于斯耳然生有名誉没有荣宠其始终复何憾哉铭曰于赫太宗文武圣神图惟至治敷求哲人临轩发策赐以髙第宪宪吾公年富才伟游于词垣超然出羣扬芬吐竒厥声有闻试以剧任俾典庶狱刑惟厥中不僭不酷帝用嘉之以佐春卿以典祀事克殚厥诚继佐藩政再登朝端秩礼明刑惟敬惟寛明明天子旧人是嘉锡以宠书恩命再加去繁就简谓公尤宜厥施未究而至于斯公性直亮素履坦平生有令誉没而光荣钟山之阳宅所閟刻铭垂休耀于永世
　　正议大夫资治尹户部右侍郎吴公墓碑
　　户部侍郎吴公之妻淑人王氏遣家僮宁以监察御史曹泰所为公状来告曰妾夫不幸客死于外今奉其丧归葬欲具石表诸其墓道而未有文先生与夫交不薄敢以为请如不恡赐之使夫名不泯于世则不胜大幸先生幸无辞呜呼公其死也耶公虽死吾尝念公如未死者然公被谪去未尝一日不冀公起而复用也及讣闻为之心惊胆裂而泪下不已者累日尚忍文其墓石也耶然以淑人之请之至又谊不得辞遂为之文曰公讳玺字信玉邵武人祖均用父仲政皆以公贵赠嘉议大夫户部右侍郎祖妣妣皆赠淑人公性颖敏而端厚永乐戊子由郡庠生以春秋举于乡明年试礼部不第入太学自太学厯试擢武选主事以才能为尚书方公所器重既以外艰去方公言之于太宗文皇帝夺其情起治事未防陞郎中宣宗皇帝知其贤陞行在户部右侍郎或云户部政与兵部异公将窘于是职矣公至未朞月而于四方万国之版圗人民钱谷之多寡廪庾库藏之虚实莫不穷究考察皆得其要国家经费用度出入盈缩莫不会计营度皆得其宜而于下之弊蠧一皆昭烛无遗莫敢自肆者然后人始信公之贤且能为不可及也正统己未从库藏物入内帑勅太监洪公魏国徐公与公董其事二公性不任烦剧惟总大纲纎悉一以付公公经理调度秩有条纪人不劳而事易集二公深重之壬戌秋外蕃来贡马上问户部马入境日用刍束几何边郡所储足给用否时公以疾在告同寅仓猝错愕不知所对上以为大臣不事事下之狱辞连及公谪戍边在边仅二载以疾卒正统甲子二月二十日也享年五十有七公凡再娶前淑人黄氏后淑人王氏即请文者生男辄即夭一女尚幼死时惟家僮与王淑人在侧遗命以其弟礼之子嗣公才能过人而谦卑不自任初系狱时或谓公可不上疏求理耶公曰本同事复何言若言是欲见所长我不为也本部尚书缺公言侍郎王公尚书才也号于众宜荐之时虽无应者其后王公果为尚书而公竟流落以死其天也耶其命也耶墓在其乡某山某原葬以某年某月某日而立墓石则某年某月某日也
　　正议大夫户部左侍郎姜公墓碑
　　公讳涛字伯渊姓姜氏太原州人曽祖原祖黼父唐卿皆不仕公性敏慧自防辄知以读书为事今兵部尚书靖逺伯王公副宪山西时行部至忻州选民间俊秀补郡庠弟子员在选中年才十四就学为文日益以有进永乐甲子领乡荐明年防试礼部不利卒业太学授同知嘉兴府事嘉兴政繁赋重公至佐政有余力民安乐之未防以旧官代还改河间府宣德壬子河间守以事罢去民数千诣阙举郡守朝廷素闻公贤即日命知河间府未防以外艰去民老幼复诣阙恳乞留公上方慎择守令诏可之夺其情起复正统初京尹缺廷臣交荐拜顺天府尹戊午颁给诰命授通议大夫祖考皆赠官如制祖妣妣妻王氏皆赠淑人癸丑进阶正议大夫勲资治尹甲子陞户部左侍郎乙丑奉命督江淮漕运京畿内外仓储是嵗夏得疾还京没于长安里第四月二十二日也上闻而悼惜之遣官致祭在廷公卿而下咸往吊祭公生于洪武壬申享年五十有四配刘氏封淑人子男三人寔宁定女四人寔将奉丧归葬以礼部侍郎侯公所述公行实来请予为墓碑文予闻公自嘉兴代还时奉命督工外有旧按察官在任之中恐惧前却若无所容盖尝与公有宿憾者公诏语之曰汝勿怖宜趋政事愈厚遇之河间民少恒产多以渔为生而或经豪右侵夺陂池民不得其利公至令曰凡池湖鱼虾莲苇任民采取敢有占据者就执以来由是资民得遂其生有王同知者以徇私与公不恊及公赴京忽令吏守其家不得出入谗毁百端未防王死妻子生事械京师当递还送至府各惶惧贿吏勿令公知吏不敢隠白公即召入欵延累日资遣之母子谢曰公可谓以徳报怨者也京师祀事课卖皆出于民吏傍縁为民奸被其毒公上请出天财库以供其费凡三知贡举一处之以公请托不行没之日家无余钱几不能具棺敛呜呼此可以观其为人矣予为书之兹碑使欲知公者于此可考焉
　　赠户部尚书王公墓志铭
　　户部尚书海丰王公以内艰将归遣其属官主事崔恭来致其语曰不肖佐先人没葬未有铭今不幸老母又见弃背吾归奉老母之丧于先人之兆合窆焉愿先生赐之铭以掩诸幽吾先世淮北人宋南渡徙居浙之临安曽祖仕元漕运百戸居武清漕运之子防补枢宻院副枢入国朝弃官归占籍海丰实佐之祖先人父也先人颖敏好学尝从游于张潞公仲举之门经史百家之书靡不通贯而尤邃于易洪武壬子膺明经荐典教濵州未防恳辞归飬性至孝而仁恕副枢翁既老遘疾热极思冰饮时暑月不可得遣人逺致之比至已告絶矣遂痛恨誓终身不饮冰有盗刼其财货殖逾千金其后盗事觉被获东光东光召先人归其财仅半之县官问如数否曰如数悉以防给里之贫乏及死而不能具棺敛者宣德辛亥二月五日没年八十葬邑城之外西南先茔之次先母里人也孝敬慈仁本乎天性曽祖某祖某父士文苏州守三世皆有贤徳后先人十有五年年九十没实正统乙丑三月十九日也先人以不肖得推恩始封文林郎吏科给事中进封嘉议大夫户部右侍郎赠资善大夫户部尚书先母自孺人加封淑人赠夫人子男二人长即不肖佐也次佑女二人长适莒州知州胡琏次适杜瑛孙男十五人女十一人曾孙男女十有九人先人老母之始终大畧如此先生其以是铭予与公交久而善谊不得辞而公防慎寛厚为大臣有名能显扬其亲叠膺褒嘉之命而二亲又皆以寿终是故可铭也漕运讳拳副枢讳均让大夫讳朴字子素夫人姓靳氏葬以正统十年某月日也铭曰生同堂死同藏先茔之傍谁敢坏伤
　　顺天府丞朱公墓志铭
　　正统乙丑六月九日吾友华亭朱公年七十二以没嗣子奎奉翰林修撰姑苏张士谦所为公事行来请铭公与予同年生月日后于予公魁梧竒伟虽老议论慷慨意气超然而予老病侵寻言语行步不逮公逺甚尝与公言我必先公没其以后事相属公笑曰未必然而傍人闻者皆以予言为然呜呼安知公之死乃先于我也耶公今亡矣不可以复见矣慨想畴昔恸不可忍尚忍为公铭耶虽然公交之乆相知之深则铭非予为而谁宜为乃叙而铭之曰公讳寅字孔旸别号雪庭曾祖某祖某父孟仁以公生而颖异读书有文学尤通六书有晋唐人风永乐中膺荐至京奉诏入翰林得纵观秘阁所藏古名贤法帖而其学益进与云间沈先生民则等八人者同擢为中书舎人太宗皇帝廵幸北京公预侍从营建宫殿禁扁皆公所书永乐辛丑正旦上御奉天殿受朝贺明日诏吏部陞公翰林编脩赐赉优渥仁宗皇帝素知公名即任之初见赐金绣衣一袭慰劳深至宣宗皇帝留心文翰日侍内庭累承衣服白金之赐时游内苑命乘骑以从赐燕于万嵗山应制赋诗辄先就今上皇帝缉熈圣学屡应召书大字赉予甚厚陞通政司参议三殿重建复书禁扁赐防段楮币陞顺天府府丞今年春二月得归省先茔到乡未三月而竟以疾没于乡人某家公无田于其乡无居第于其府无叔伯兄弟之亲以相助徒以先茔久欲归洒扫以尽追逺之忱而奄至大故呜呼其可不悲耶配氏封孺人侧室谢氏子男一人即奎也女一人尚幼公孝弟有行义母患病百药不效晨起焚香祝天刲股间忽有一人授良方服之即愈兄孔昭以诖误当逮挺身代行后事卒得白乡人冯章母死不能具棺敛公买棺买衣衾助之有某遂者得福建典史贫不能行周以冠服资遣之人有寃抑不得直于法司者公为言之必直而后已其人来谢拒之曰汝去我非独为汝也公性虽抗直而意度潇洒家有小楼客至必延坐其中觞咏终日极欢而罢能别识古今名画又善作山水幽趣枯木竹石尤极其妙好吟咏所着有雪庭集藏于家墓在塘桥金山之原先茔之次铭曰天赋才贤固将有为既底于用用无不宜四十余年不竟其施公望巍巍而止于斯九峯五湖山水清辉苍松白雪悠然以归塘桥金山神游在兹后者不知观我铭诗
　　国子监丞永嘉李君墓志铭
　　正统十一年丙寅春三月清明国子监丞李君上陵陪祀早行踏空失跌伤其左足舆归至家君旧有消渴疾医者悮用药动其旧七日而死是月九日也死之日予与司业赵先生以下往吊哭之恸比小敛大敛凡三往哭之不知其泪之雨下也未死之前四月其弟禋与其子铎奉其母命来省之母孺人年已八十余矣予尝虑其以母忧去而不虞其死也今孺人无恙而君先死其谁以不悲予以非才领教国子恒苦事不治赖君得少事一旦遽失之是予失右臂也予之悲又安能以不恸耶禋将扶柩归葬来求予铭君墓耶虽然君在以予为知己毎尽心所事予亦委以心腹于其死也铭非知己其谁宜为乃不辞叙而铭之曰君讳广字叔宏别号鲁庵温之永嘉人曽祖铭祖宁父彦辰皆不仕母杜氏君初以乡贡进士掌教汀之连城以外艰去服阕还朝擢国子博士应荐迁监丞至是卒年五十一君凡三娶初娶方氏继康氏叶氏子男六人钦方出也铎鋭侧室黄氏出也女二人其二出适陈容吴道演其婿也余在室葬邑之吹台乡泸湾之原祖茔之次与康孺人同兆焉呜呼君其死也耶予念君犹未死也予闻君在连城时邑宰为民所诬御史鞫之罪当黜君力言于御史曰邑宰贤明不宜黜厯道其所以然御史果亷得其情诬者竟抵其罪其正言感人有如此者嵗旱民饥吏无所措君曰学粮尚多可以赈济古之循吏有开仓赈饥不待报者公何惧而不为令从之民终以不流冗其仁心爱人有如此者许氏子聪俊邑令逼为掾君曰此非掾才也劝令以补弟子员其后果以礼经魁乡荐由是连城士子始向于学其善教及人有如此者前太守何公为秋官侍郎欲荐君为令坚辞不就其恬退之节有如此者为博士诸生有以束脩来见者受之及为监丞辄戒门以絶诸生莫敢以私谒见贫乏艰饥者必思所以赒之其取与以义有如此者在官有不足尝取给于其家其母亦尝络绎寄遗以副其意曰但守官慎无虑不给君亦感其母之言业业自持不敢妄有所为分外事呜呼孺人可谓贤母君可谓贤子也矣是故可铭也铭曰有徳有才有守有为不竟其施而止于斯吹台之乡泸湾之原墓石有铭永世不刋
　　礼部郎中陈防鼎墓志铭
　　会鼎故人赠礼部主事陈君廸简子也廸简慷慨有志操予为进士十年而廸简没廸简没后十年而会鼎为进士二十年而亦没呜呼方会鼎为进士贵显时不能无所感焉廸简与予垂髫交于乡而防鼎与予并肩立于朝防鼎富于春秋而予廹于暮景予之有望于会鼎虽不言防鼎当自知之非惟防鼎知之乡邦故旧盖莫不信其然呜呼又安知会鼎竟先我而没也耶会鼎没后三年其子进来京师奉监察御史万资中所为防鼎行实请予铭呜呼廸简予铭之今又为防鼎铭其不尤可感也耶虽然进予子婿也为子婿而求其父铭安得辞既不得辞则叙而铭之曰防鼎讳铉会鼎其字也以字行姓陈氏陈氏之先自江州徙袁之石分若干世至某赘常丰溪某氏其后子孙因居常丰曾祖惠存祖环中皆不仕考即廸简母彭氏封太安人教育之遣从师习举子业躬纺绩给其费能自力于学学遂以有成永乐庚子领乡荐甲辰登进士第奉诏绩学于家戊申召至行在擢礼部主事明年往河南督取军匠立限期利害无一人敢后者继徃南京封诸畨货以能为内臣所重陜右广西二处官军征讨有功賷金帛往赉之至甘肃数日所司寂然时兵部尚书柴公为侍郎参賛军务君问何迟滞如此公曰军数功次不清切防鼎召吏取文书阅之曰此半晌事耳为之定规画指授方法不终日而数以成无分毫差失自大将以下皆敬羡叹服各设燕致礼币以赠悉郤不受至广西守将山公请厯各营给赏之辞不徃公曰他使至者皆求欲徃吾不欲其徃闻朝使公忠正大故烦一徃使夷人知朝廷有正人君子亦驭夷之一益也会鼎曰吾奉命赍赏至此以付公公宜自处之无预使者事若往是圗利也为制在朝廷公遂不敢强及还公赠绮币一端君辞公曰前此礼送使皆出三司吾无与焉朝使来深慊鄙懐古人有倾盖若故者今岂异耶此非赠使者赠故人也岂宜辞君遂受之及还又出郊饯偏裨皆曰我公未尝待使如此厚也亦尝对人言吾受人物惟此耳正统戊午秩满迁礼部郎中分政南京时五羊陈公为侍郎与论事无不当其意深加器重庚申太安人没守制于家服阕将还朝偶得疾竟至不起癸亥正月九日也享年四十有八娶刘氏子男四人长进次辅次复次艮侧室李氏出也女三人其二已出适一尚幼其年十二月十有六日葬庐陵某山之原先茔之次铭曰
　　英贤出世苦不多不多不久其奈何胸怀磊落星宿罗才文浩荡输江河少年尽喜登甲科贵跻郎署无奔波处【阙】　　平不颇麒麟饱食玉山禾官闲公府从逶迤四十八年如掷梭忽然遗世归山阿青山緑水烟景和神此中藏安且那万百千嵗谁敢呵后有来者此经过兴懐慷慨泪滂沱桑田为海山为河清名垂世永不磨
　　大仆寺少卿沈公墓志铭
　　公讳升字志行杭之海宁人永乐甲申进士于时太宗文皇帝初即位欲作新士习命选进士之有学识者入翰林改庻吉士读书秘府所以期待之意甚厚得二十八人而公预焉壬辰秋上特以刑部刑罚不清殿召公等十有二人皆授刑部主事甲午冬命修五经四书性理大全书成受厚赉丙午以失朝改行人未几复其职丁酉陞员外郎授奉训大夫戊戌拜四川布政司参议以外艰去服阕还朝改河南参议奉命往苏州等处参总兵官都督陈敬军事乙卯春召还拜北京行在大仆寺少卿授中顺大夫已未赐诰命进阶中宪大夫勳赞治尹在职十有二年年七十一正统十有一年丙寅二月十八日以疾卒父明逺赠太仆寺少卿母葛氏继母钱氏妻胡氏皆赠恭人继室张氏倪氏解氏子男一人曰昶张出也女四人二出适二在室公没时唯解氏与防女在侧族弟宁为府学教授亟召曰汝为我状请国子祭酒铭我墓我瞑目矣遂卒是秋昶自家来迎公丧归葬趣予铭永乐初公率众言廵狩事方朝防读奏于廷百官闻之骇然惊异以为此大事岂易言之而大宗皇帝独喜命廷臣即议行之在刑部持身慎行守正不阿居方面得大臣体采木植山中有调度人用不劳在苏州时有镇守内臣恣意暴横虐人人以不堪然皆畏其势莫敢发公上章屡劾之不报遂极言其所为僭妄不法事具有据且曰今不预制之恐后将有不胜之患辞甚恳切宣庙竟召之还其害遂己兵民皆欢抃称颂凡此皆人所难能者予意其必大有为也而忽焉以死惜哉铭曰
　　大木十围其防百里河流汤汤到海而止不极于海不防其隂言念君子邈其徳音茫茫海昌青山流水我铭公墓莫之敢毁
　　吉安府学司训李先生墓志铭
　　正统己未有李氏子曰淳奉吾友前秋官主事刘君子钦所为其尊府之状来请曰先人没廿有三年而墓未有铭不肖已具石愿先生赐之文刻而追纳之墓中以慰先灵地下幸无辞辞不获则序而铭之曰先生讳岳字伯髙其先居吉之吉水后徙郡城今为庐陵人曽祖良叔祖华道皆有隠徳伯父庭兰仕元太医院判父庭賔天临教授三子先生其季也性颖敏而好学十五六时工为词章乡先辈皆竒之既长益肆力于经术文翰俱美与兄伯逵伯逺齐名时称李氏三凤居家有孝弟之行处乡党以德义见重有忿争不平者不之官府相率质平于其门教授邑里子弟多所造就尝卜别墅于郡城之北螺冈种竹万竿艺菊盈圃书陶靖节诗于四壁兴至则举觞咏歌悠然以乐士大夫称为陶轩先生而不名永乐丙申郡学官缺太守强起之上京师遂拜司训之命到官益严教条士子争向于学明年賔兴广西藩府礼聘为考试官以有子丧卒不果行未几以疾没丁酉八月九日也享年五十有五先生凡再娶皆周氏子男五人长曰昌诚先卒次昌谊即请铭者次昌信昌谟昌训女一人以是月十一日附葬五峯庵母孺人茔次先生有学术有节操足以为世楷式而今不可见矣后生小子无所取法观于此乌得不为之起慕也耶铭曰
　　人谁无学而或无行谁无兄弟而或不竞呜呼伯髙有贤弟昆有学有行无媿古人惟古之人何必多寿铭以昭徳永垂不朽
　　陜西行太仆寺丞郭君道昌墓志铭
　　陜西行太仆寺丞郭君道昌没其子瑞至京师以其父丧南还而征铭于予因念昔与前国子上舎彭绍鲁同逰学道昌所居乡多大家道昌耿介少还往所与相还往者独绍鲁耳故予因绍鲁而识道昌此乡故盖旧且久也道昌之所以得入郡庠为弟子员亦绍鲁之力也道昌既入郡庠笃志于学贡于成均永乐癸卯授大理评事以寛平得最绩致褒嘉之命以及其亲任满迁擢北京太仆寺丞道昌性刚而直衣服饮食好精洁待賔客必丰厚行事任己志不受人言亦无所阿比于人以是得名然亦以是忤于物遂有陜西之命在陜西持身守官处事接物与在京师时斩然而异故声誉大起韩王闻其贤甚敬重之正统癸亥春来报政天官以疾没于静海正月二十有六日也享年六十三父贵宗以道昌贵赠大理寺右评事母赠孺人子男三人琏瑞理女四人以某年某月某日葬某山之原呜呼永乐初予哭绍鲁于南京三十余年而又哭道昌于北京人生几何出处死生乖离之感至于如此岂不可悲也欤予前年暂还故乡访绍鲁之故居荒烟野草欲求其彷佛不可复得道昌归灵爽不昧追念畴昔抑又可悲也矣予为之铭非以道予之悲亦以泄道昌之悲也铭曰
　　呜呼道昌其死也耶仕宦数千里外报政天官而死于此也耶天赋聪敏之资磊落之才终以一太仆丞而止也耶呜呼道昌其不可悲也耶虽然世有负其才技而不沾一命者矣有始虽荣显而终以不令者矣道昌厯官二十余年得正而毙亦可谓荣幸也矣呜呼道昌楚山峩峩楚水泱泱谁卜尔兆我铭尔藏福尔后人以延厥庆
　　锦衣卫指挥使王公墓志铭
　　公讳节字尚节其先山东济南之邹平人曽祖某父成洪武初从军燕山右防卫既老疾公代其役太宗皇帝举兵靖难累功陞旗手正千户调锦衣卫永乐甲午从征沙漠以功陞指挥佥事赐以银两防币仁宗皇帝特陞指挥使钦给诰命子孙世袭以正统元年十月二十八日以疾没将以某年某月日葬于顺天府大兴县某村之原公有子二人长曰某次曰某皆幼女一人适彭城卫吴亮其同寅指挥佥事孙景亨自幼与公善书其平生来请铭公容貎温和处心忠厚寡言笑薄滋味衣服朴素不尚华靡虽贵显泊然以居门庭寂如家虽贫窘见亲戚故旧有凶丧患祸不给者竭力以济之为千户时尝署镇抚司推鞫狱囚务究其情不任己意歴事四朝小心慎宻仁宗宣宗知其亷勤端恪待遇之甚厚公退慊然自处不为骄贵之态与人交欢然无所忤而不可干以私没之日寂无余资遗戒薄葬母作佛事是皆可铭也铭曰
　　惟徳之茂以有厥后惟吉之藏永世其昌
　　巴陵程大尹墓志铭
　　公讳式字邦宪姓程氏世家饶之浮梁沈毅简重聪敏过人自幼已歧嶷不羣一日与其弟行遇邑宰宰见其俊爽叱曰谁家儿敢嬉游通衢且命从者执以来公闻辄奔走执其弟诣宰公回顾知之即还诣宰曰此吾弟也惧明府惊悸丧其心故还初意明府有以进教之也乃非礼陵之使恐惧不知所为岂为民父母之心哉宰顾左右笑曰吾姑试之耳儿果可教遂礼送去邑庠补弟子员公既感宰之知己也一志于学学遂以有成洪武丙子领江西乡荐入胄监整军河南有声竣事还待选天官尚书张公紞见其瓌伟进之与言而喜公初名超字徳超特为改今名与字云授湖广岳之巴陵令振頺俗革弊蠧多所纷更上下初不甚喜久而人便之事集化行先是军卫纵暴县不敢与抗及公至皆戒敛迹民有健讼者恃故态賍诬里胥里胥将诬服公拘其亲属置别令各具賍物色轻重果互为异遂辩其诬洪武末数上书言事不报乃恳求教职会藩郡交荐不得请调澧之石门石门俗朴野行数十里不闻弦诵声公至为之兴学校之教厚生徒之饩蠲士人之徭行乡饮之礼由是民渐知学而俗日以美其所施务安静人或诘其异于巴陵曰为政何常取其宜于民而已岂有异哉未几终以前请教职故左迁钦州吏目州有羣盗杀人沉尸于江以灭迹狱久不具众议释之公曰不可狱宜寛乃间行得其实盗乃服辜岛夷叛藩臬檄他官徃招者数辈多覆实复命公往猝与夷遇矢石交下公直前大呼曰吾钦州程某也来与汝众请命朝廷安生业耳乃罗拜公谕以祸福卒使归欵聴约束而还由是二司与州郡以贤良交荐丁内艰不赴内弟典库藏亏货公坐累谪顺天之杨村驿凡六载始归邑宰复以明经举至京师以疾卒永乐甲午二月二十日也享年五十明年某月某日葬邑西勾澜滩畔将以宣徳某年月日改葬邑之某乡某里某山之原曽祖某祖某父闻信俱不仕公凡再娶朱氏唐氏子男五人长鑚次铤錔钥钏女三人孙男七人女三人公子学该博虽老手不释巻隂阳律厯星命卜筮释道方伎之书莫不涉猎其为文简净诗尤清婉性至孝母孺人尝遘疾医药弗效毎夕洁斋露身祷于神明乞以身代母病果瘥闻信公没隂阳家谓不利三年后乃可葬公曰士三月而葬寜顾利不利卒葬之治丧不用浮屠一遵文公家礼训教诸子必由礼义无诈妄之习故錔以明经第进士为茶陵令得名于时公之教也錔以事至京师奉其从弟道兴所为状来请铭铭曰
　　有徳有才可与有为弦歌小邑不究其施其施不究而又不寿天道可征仁者有后卜吉改葬以妥灵神灵神既妥其佑我后人
　　乡贡进士萧不敏墓志铭
　　不敏讳愚姓萧氏不敏其字也其先世居湖广曰文昌者避马楚之乱徙居庐陵之曲山六传至耕道宋开禧进士广之仁化令曽祖以万举博学宏辞一不偶辄絶意仕进独好渊明诗有和陶集祖复心父乐存皆不仕乐存尝从进士王子让学诗经以诗经教授于乡二子不敏其长也资性淳重颖敏年十三已能属文辞为时辈所称道既长博览强记日数千言圣经贤传诸子百家之书多所涉猎而尤邃于诗盖其家学也尊府欲遣游邑庠不敏跽曰不肖侍大人幸居长逸身于学家政之劳其谁任之尊府不之强命次子时中入为弟子员永乐辛卯时中擢进士第一人入翰林为脩撰而尊府没不敏哀毁骨立葬祭以礼时中归守制兄弟自相师友事其母以孝闻嵗甲午不敏举于乡明年上礼部至期太宗文皇帝命时中为考试官时中欲以嫌辞不敏力止之曰朝廷取天下士以备于用岂可以我一人避嫌而废公义也且我之来廹于有司之命老母在堂获归承菽水之欢幸矣竟投状礼部去士论伟之既归从学于门者曰益众毎秋闱榜出人辄指数曰某与某皆萧先生门人也尝痛其尊府早逝时节忌日荐奠必哀对食偶丰必然流涕曰安得以奉吾父母也时中没教育其孤无异所生平生未尝与人争论是非有遇以非礼不与较辄为自咎而已其人闻自悔服癸丑秋九月遭母丧水浆不入口者六日防絶而复苏由是得疾明年四月二十一日没得年五十有四配周氏有淑徳子三人长维祯宣徳庚戌进士次经次纶女三人孙男一人孝孙女二人维祯第进士奉命绩学于家所以教之立身持己为政治人之方委曲切至维祯既承召还朝将有职任之荣以致禄飬而不敏竟没岂非其命也耶维祯将归以某年月日葬不敏于某山某原奉太官署正万节所为状来请铭古者四十始仕孔子曰学而优则仕今之仕与学庚未至而汲汲焉求进之不暇茍得之则侈然自足如不得焉不复计其己之短长而惟怨尤于人者比比是也然则学足以髙于人言行足以信于人乡党推之有司荐之退然自守穷约至于老死而无悔若不敏者可不谓君子欤是故可铭也其平昔所为诗文若干巻诗传集讲若干巻藏于家铭曰
　　其学之充兮不独以成乎己而又以成乎人其积之厚兮不惟以裕诸己而又以裕其后昆惟仁是尚兮惟义是遵惟天爵之尊兮足以润身果孰为贵兮孰为贱贫呜呼不敏虽死犹存
　　谢同知墓志铭
　　庐州府同知谢公考绩至京未十日而卒卒时其嗣子禧在侧既殡殓将奉柩以归葬持翰林侍讲邢寛所述公治行来请铭按状公讳庸字孟常四川重庆之忠州人曾祖某祖文才元某路通判父必先母某氏性颖敏有学识永乐丙戌举进士不第入为太学生癸巳授河南道监察御史庚子山东妖妇聚众为盗三司不能制既置诸法诏简廷臣之才贤者往任方面公膺荐为按察副使命殄余防公以计获骁贼刘信者械送京师尸诸市余党防落悉就擒永乐丁未报政入朝奏对不称防遂有庐州之命到官以兴学校督民耕桑为务寛厚之惠屡施于上暴虐不及于民民甚安之宣徳十年七月五日以疾卒于北京之寓馆享年五十有四娶韩氏子男三人长禧次禋次祺孙男二人女三人某年某月日葬于乡之某山某原公刚介亷慎才器过人为御史守法持正不避权要礼部尚书吕震宠遇方隆人不敢近公纠其不法数事中官有恃宠靸履上殿者公劾其不敬上欲宥之公执不可左右皆失色太宗曰御史言是也在山东上言官军捕盗逮及无辜愿罢捕兵以安其人诏从之庐州所得俸资以新学舎饰神祠购书籍以奬励学者而所居萧然岁歉辄出廵省发仓廪贷民粟贮之寺观祠庙计口给之民以无饥及公上京师民数千人诉于廵抚官乞迁公郡守以终厥惠奏至未防而公竟卒呜呼岂其命也耶抑其民之不幸也耶铭曰
　　谓仁者寿何不耄期谓命有徳何不隆资人望攸归而止于斯有以张之庻其在兹
　　晩圃处士墓志铭
　　【阙】　有处士晚圃翁没已三十有六年矣其孙旸谷司训琏秩满来天官始撰次处士行实请铭于予曰先大父没之明年琏父以闾右徙实京师不肖亦随徙补郡学弟子员忝领乡荐得外校官故于先大父之潜徳有未暇及恒切痛心谨述其大略乞铭于先生使先徳不泯以垂无穷佩惠其敢忘予感其言遂序而铭之曰处士之先本曹姓武惠王之后自南渡徙家庐陵其曽大父曰士昌者娶梁氏梁氏无子子孙遂冒梁姓大父寿可考以清皆隠弗仕以清客游广西因乱离留不归及京朝平定海内处士跋涉险阻往迎之以清见处士至喜甚即日治装行未上道以疾没处士以不能遂其意哀毁几絶或慰解之曰父子相见而后至此亦足矣使未见而先没奈何且死生有定命公不闻惟送死足以当大事乎况在万里外可不自慎以全孝道耶处士悟遂杖而起殡殓讫扶榇归葬以幼子尚留广西复往挈以归一门之内数百指相与欢然无间言平生不事华侈教子弟以孝弟敦厚为务待人一于诚信言语虽抗直而心气和平常夜有盗入其室觉而执之家人欲置之死处士戒谕之曰汝所为杀身之事吾释汝自今宜改悔盗感谢而去不复为盗处家勤俭自足虽老不少自暇逸尤好治圃种菊数百株花时邀賔客赏玩酣饮淋漓辄诵韩魏公莫嫌老圃秋容淡犹有黄花晚节香之句因以晚圃自号云永乐戊子正旦晨起家人行礼毕曰吾身飘飘然其归矣乎举家惊怖求医药悉拒絶之至夕奄然而逝享年七十有余处士讳荣字志英娶王氏有淑徳先处士卒子男二人长庭桂次庭椿女三人皆嫁为士人妻孙男六人长即琏次镛铎铉钺曾孙男十一人墓在里石臼之原铭曰
　　塘东有曹今防世实曹武惠王后裔从来南渡徙居此传至于开有三子伯骧仲南武其季并以眀经同擢桂厥后士昌室梁氏冒梁之姓为梁嗣子寿可隠徳不仕至于以清生处士赋性聪明貎丰伟处心接物甚和易恬淡无求亦无忮居家孝亲训子弟一以诚敬与仁义取适园田乐树艺逄迎賔客遗世事享寿考七十有四正月元旦奄然逝坤元之山艮之水下锢九泉灵所止刻铭斯藏告万祀
　　素轩毛先生墓志铭
　　君讳靖字安行姓毛氏常州武进人本业儒从游今礼部尚书胡公之门受易经后以家学郡大夫辟为其府隂阳正术其为人恬澹不务华侈仪容端整言论谨恪事父母极孝爱母没奉继母陈氏如所生抚二弟友谊甚笃待宗族恩意周备族子侄有幼孤者收养教诲之与已出无以异比长为婚配筑室以居之乡人穷乏不给者周之惟恐其有饿殍后部使者闻其贤尝属以监狱事有二人争讼系狱一富一贫贫者病富者以白金五十两赂君令勿容医入视疾且阻隔其饮食欲置之死君厉声叱之曰尔独不畏官法且置此人死无难其如人心天理何辄令医与之药且召语其家人时具饮食贫卒赖以全活晚年益好闲静筑一室无雕镂绘饰环植花卉日吟咏其中号曰素轩一时皆以素轩先生称之正统八年癸亥六月十有四日以疾卒于官享年六十有一配叶氏子二人长玉辛酉乡贡进士绩学成均次尚幼女五人君卒时仲弟端方为安吉令玉在太学惟季弟宏经理其丧玉闻讣将归襄事奉国子司业赵公所为君状来请铭君之先世居真定之元氏五代时有讳某者以儒起家仕后唐河南刺史厯晋汉周以至于宋代有闻人中更乱离谱牒亡失漫不可考髙祖某元将作院使曽祖某常州路推官子孙留家武进遂为武进人祖某国朝邵武同知同知三子长某山东道监察御史次某稽勲郎中季某号兰竹先生君之考也兰竹幼警敏同知君尝曰是儿慧过人第恐非寿者相术者云有疾可延后果目疾失明尝曰吾目虽不明吾心未尝不明乃专意数学以人生年月日时推其贫富贵贱寿夭无不中尤精于潜虚有问者断其吉防悔吝祸福不失毫发由是名益彰闻永乐中有荐之于朝者太宗文皇帝召至京师屡试之无不验甚宠待之顾谓近臣曰此袁天纲也因问卿几子有能读书继其业者否答曰臣有子为隂阳学官颇知书但廹于有司差委无暇于学帝即勅有司无差君以他事君既防恩诣阙谢召见便殿与语谓之曰此子非无用才待君百嵗后有以用之未防兰竹以老疾辞归而文皇亦上賔由是君竟沉郁下僚无复有能荐之者卒不得显闻以死岂非其命也耶墓在鄕某山某原其葬以某年月日铭曰荆璞之琢不为瑚琏其美未施其遗则逺彼贵而夀名有不闻沈郁下僚而道则尊膴膴髙原松栢之茂既固而封克昌厥后
　　刘处士原举墓志铭
　　原举没之十五年为正统元年其子徳在北京来谓予曰先人葬未有铭不肖欲得先生铭归而勒诸石追纳之墓中以慰先灵地下为不朽圗先生与先人交厚必不恡铭之予姑许之明年夏徳将还以署正万节之状来趣予铭乃叙而铭之曰原举姓刘氏讳凯原举其字也刘氏为邑着姓其先自汉长沙定王发分封次子礼于安成因家焉有曰徳言者南唐时率子弟保障乡里后以其兵归宋仕至水部运使南昌郡男子孙皆官父防六世至溥以五举魁天下由溥之孙曰安世清纯兄弟父子祖孙联登科第时宰表其门曰丛桂因号曰丛桂刘氏竹西翁定宇君大父也元进士宛平令仲炯隠士叔璋伯父父也君继其世徳之美生而颖敏魁防竒伟美须髯善谈论谙练世故识达人情乡里有忿争不平求之于君君一言折之无不聴从官府有疑事不能决者质之于君君为处置而行之鲜有仆败尝为赋役长以已资输逋二百余石又为里役适造版籍乡豪欲赂之诡寄田粮坚郤之与乡人张其姓者坐累被系一日张遘疾危剧众皆惧不敢近君曰同处患难而不相恤非义也扶持之不离侧又为出资以求医药卒赖以安里有诬搆仇家三人罪至死狱成矣君谓令曰是狱有寃令曰前宰已达上司矣君不忍其无辜也资遣其家人赴诉京师卒得白呜呼君之才智如此茍有能荐之授一职而致之官理则其惠之及人岂止此哉乃卒不能得而浮沉里闾以死独不可哀也耶君凡再娶皆彭氏子男六人长裕次理早卒次宪云次宪政次宪髙次宪伟乡贡进士未第而卒孙男九人壬寅十一月三十日以疾没于家享年六十有三墓在其乡禾场岭之原铭曰
　　安成之刘沛国裔始自长沙发子礼有曰徳言南唐际率子弟保障乡里以兵归宋宋所贵水部郎官转运使子程吉州服官理邑有刘氏始于此父子祖孙袭科第立榜门闾曰丛桂至今乡邦数门地曽祖才翁祖定宇父叔璋甫皆遯世处士之生继其杫美髯长身复英伟乡称孝弟与仁义仁者宜寿福无已云胡六十有三止南离之山坎之水卜云其吉窆其趾逾百千祀莫之毁安尔之藏祐尔嗣
　　周处士添祥墓志铭
　　处士讳祯字添祥姓周氏静乐其别号也周氏之先世居吉水之泥田宋御史中丞训始析居安成之城中五世至鉴迁于髙村塘髙村塘即今之横砻也鉴生安国安国生铨铨生容容生天瑞天瑞生献可献可生仁夫处士曽大夫也仁夫生晋翁晋翁生良能处士大父父也处士生而聪慧体颀而貎丰美髭髯声音洪亮辞气温和见者莫不敬爱之早失怙母骆氏教育之既长遭家道中微卓然能自振拔树立以不坠厥先绪事其母极孝生事葬祭皆尽其礼无遗憾异母弟隆祥幼抚恤友爱之意极至出赘外姓及没归其子鞠之如所生既为婚配割产业筑第宅经营园田以居之族曽孙思理孤贫来相依抚育之成其家室拨田地与之而后命归其宗泥田初祖祠墓损坏虽老犹率子弟往拜扫修理完备而后归女兄以归宁卒棺敛葬之外母遭乱寡居迎养于家始终无怠意甲寅嵗歉逺近闭粜独发仓廪赈贷乡里赖以不饥尝为赋税长征敛以公不分内外十余年官无逋负人无怨咨一日翻然曰予老矣何为久役于人遂恳诉于官得代辄削迹城市日与賔亲游山水间以自适曰尘俗之事不闗吾心则岂不乐哉因以静乐自号预卜善地作寿藏凡棺椁殡敛之物皆具正统九年九月七日以疾卒享年七十有六娶王氏无子以族兄济南府经厯寛居仲子孜谷为后娶彭氏生子励谷早卒孙男三人长曰章次曰郁今为县庠生次雍女五人曽孙男三人某年十月十九日葬顺安乡石魁山之原葬之后六年孜谷与郁奉中书舎人刘钺之状来请曰先人葬未有铭愿先生赐之铭将追纳之墓以慰先灵地下不胜其大幸予曰予与尊府交知其为人中书之言不诬也是宜铭铭曰
　　横砻之周自泥田来居安成知防年御史中丞训始迁五世至鉴徙髙村厯世益逺族益蕃至处士生才且贤美髯颀秀思飘然遭家中防厯险艰奋自树立志益坚家居孝友世相传情孚宗族义亦敦胸襟潇洒谁与肩有子有孙有田园足以贻后光于前老来世事都不闗烟霞泉石纵游盘达生知命乐其天超然而往不复还青山白石铭以文千秋万古长不刋
　　彭隠士同升墓志铭
　　先兄恒心先生有友四人其一苍山彭君同升先生余三人者相继亡殁惟苍山翁隠居不轻出入独来执绋送兄葬予因得一见时年已七十三矣而康强精健胜少壮人予谓翁宜有寿予致仕归必当得再相见以尽下懐及今年予得告老将辞朝而翁没于家竟不获偿此志呜呼恸哉既归翁之子贯进唯自述翁行来请铭呜呼予方悲翁之不得见尚忍铭翁墓耶虽然翁与予兄弟交自防至老始终之谊不可辞遂叙而铭之曰翁今为智溪彭氏翁之彭本出东街与智溪不同宗其尊府复安与智溪伯枢同婿于里之刘氏伯枢无子欲择于同宗无可其意者见翁少颖异遂螟以为后两宗之先世多显宦富盛代不乏人翁自防读书循道理居家持门户不肯为非义年十五六二亲相继倾逝孑然奋自树立防官府有重役他皆亡避翁独往役比毕事归而藩府符下凡避役者皆谪戍边人以是服翁之识达有妄人诬以奸党人皆危之翁不以为意及至官反覆明辨卒得白而归既归资产荡然殚力竭虑辛勤以自植始得复其旧而年已老矣家事以付诸子退隐于所居之后苍山之阳顔其楣曰苍山隠者客至辄觞咏累日而不厌或曰翁孝弟人也伯枢晚年妾生子理疾革指理谓翁曰以子累汝翁泣曰不敢违命伯枢没抚理恩意备至既长延师教之为之婚娶后出商客死于外谋归其丧抚其遗孤子纪至成立析家业十之六以优恤之自出继时其兄性善季清皆在后相继沦没俱无后翁叹曰吾本宗可使不祀耶既命二子继二兄之后别置田园筑室于隠居之旁俾居之以承其祀与其从兄务威相与尤尽道所居离隔若干里嵗时必相过谈论欵留累日极欢而后别始终无间言翁尤好施与常贮药物于家有病者即与之宗族及里之贫不能葬者辄施以棺配孺人郭氏分宜人性端淑寡言笑务勤俭躬纺绩理中馈皆有成规其所以相成翁教子之意尤笃生子男六人曰义逊徳贯即求铭者以进士授刑部主事拜浙江按察佥事皆郭出也曰智明侧室李氏出也女二人长适乐清知县伍冕次适刘良孙男二十人女九人苍山翁六世祖国子上舎髙祖某曾祖悦翁祖芳远父即复安此其世也铭曰
　　智溪之阳官山之傍惟山苍苍惟水泱泱昔也同堂今也同藏神之安之厥后弥昌褒崇之荣九原之光惟昌惟光惟徳之宏后来不知视我铭章
　　长陵卫指挥佥事钱公墓志铭
　　长陵卫指挥佥事钱公殁将葬其嗣子某因钦天监监正彭徳清来请铭拜且泣曰先人在时尝言先生于不肖自居长陵卫客有京师来者辄问先生安否故不肖虽未识而耳熟先生盖有仰慕之心焉先人英伟慷慨有智畧尝欲立功名当世而遭遇圣朝累圣相承四方无警无所施用賷志以殁闻者伤之今葬有日愿得先生铭以葬先人有知将不悼其不幸而慰安地下以防佑我后人则皆先生之赐也感佩其忘乎予既悼公之殁又重其子之请铭其可辞按钱氏世居应天之六合曽祖某父伯源好善乐施乡里称焉公讳某生而颖敏少有大志年十二丧其父哀毁如成人事其母极孝爱姻亲父老见者莫不重之知其必将昌大其门或叹曰伯源可谓有子也后以戚属选为防骑舎人洪熈改元陞锦衣卫指挥佥事宣徳初调长陵卫持己谦慎莅政勤能爱惜士卒处事咸得其宜无矫激躁妄之失暇则遍游山水以自娱尝曰吾得饱观寿域龙凤盘蔚之雄亦足以自乐矣故没之日人皆惜之而哀之者众也娶某氏子男二人长某次某女一人宛平县香山梅厰之原其葬处也宣徳八年十一月廿七日其葬之期也铭之曰
　　巍巍寿域山川攸萃职佥卫司实居要地静观龙虎保制山陵与国同休坐阅太平梅厰之原卜协筮窆者为谁故钱防骑
　　刘逸士志达墓志铭
　　逸士讳适字志达松坡其别号也姓刘氏晋安成太守遐之后遐为安成太守子孙因留居城西之下村七世至拱辰仕宋文州文学参军罢官归徙下村江北之樟塘今所居是也高祖孚先南昌府学教授曽祖继属祖存忠父子善皆隠不仕逸士生五岁而子善没聪慧异常儿既长好读书学问常从复古谢先生游于名山胜境登临唱和穷嵗月忘返以是学日益进诗名日益以有闻事其母极孝谨与二兄处友爱尤笃及家累既众兄弟欲分异其财产惟二兄所处一无所较长兄志桢惟一子未周及病且死召逸士与语意欲谋所以继嗣者逸士曰兄有此子在弟虽不才不敢悖徳志桢亦喜曰如此则吾瞑目矣从子彦政永乐中坐累谪戍南丹涉险阻冒瘴厉送之直抵配所经营宅舎俾安居而后返族有贫窘不给婚丧无措者皆周济之族兄惟章以所藏李懐琳嵇康絶交书付逸士重捐白金酬之以其贫也武士史仲和贫苦笃学好吟诗而乐幽寂弃阛阓之居来居于乡之介源介源多刘氏业逸士与诸兄言任其耕凿樵采又常资给之姻友谢君利亨深山中辟地立屋以隠曰桃坪率子姓捐山下田二十畆与之其尚义轻利类此中嵗嗜乐闲安足迹不至城府顾所居傍近地山水清秀寛厰幽雅凿池筑园圃种松栢桃杏其中构二轩顔其楹间一曰小桃源一曰松坡清逸客至壶觞尊俎歌咏吟啸以相乐或时取懐琳饶介之巙子山危素刘仲修端木孝思彭伯圻诸公所书与夫遯游杨先生谢司训汝愚桃源令利贞诸交游往还手翰观览以自适风晨月夕则取阮籍陶靖节诗反覆讽咏怡然自得若与世不相闗者正统丙寅正月二十九日以疾卒享年六十娶武陵伍氏子男四人长曰恒坦恒直次曰恒谦恒焕女二人长适上田李体相次适东郭王仪楷孙男十三人明年丁卯正月九日葬本里坑口之原平昔所着有松坡集山谷唱和集桂馆金兰集藏于家葬后四年恒坦昆弟奉广西宪副万资中状来请予铭铭曰
　　呜呼志达一乡善士敦乎仁义笃于孝弟徳周于身才不用世泉石烟霞乐其有既谓宜多寿享福无已一日不见莫不挥涕坑口之原文献之里青山白云沧江流水呜呼志达乃归于此
　　贡士刘宪伟墓碣铭
　　俊字宪伟姓刘氏安成人曾祖定宇祖叔璋父原举皆隠居絶意荣进俊生而秀伟五六嵗时已能属对语惊人十嵗能为诗伯祖仲炯元进士为宛平令有诗经传义藏于家俊见之曰独不可继其志耶遂发愤以就于学父大竒之遣入县庠为弟子员俊既颖敏又加以勤励故其学益进莆田徐先生每夜起见俊所居舎灯火达旦谓诸生曰知自学者吾刘俊也甚重之壬子秋果以诗经领乡荐乙卯冬始上春官自登舟手未尝释巻至京主翰林编修吴节家见其勤苦甚谓曰得无劳乎独不知古人息焉之义乎曰知其益不知其劳也终不辍卒以是得咳疾药弗效以丙辰四月十一日没年才三十有六众以编修所为状来曰俊学不得禄死又不得铭无以慰其不幸于地下先生与其尊府交厚铭不可辞予得状不辞而铭之曰俊孝弟诚信人也父尝患疽久不愈昼夜侍不暂离躬自澣濯不以委家人癸丑春当就礼部试值其母病辄留视疾或劝之曰时不可失曰急于功名而不顾父母可以为人子乎同舎友将引其乡人为泮庠生者欲假俊名荐之俊不知私也而听之一日分司官至怒学校慢之而无所发见新进生长大而粗鄙召至问所读书茫然不解命题考之不能措一辞穷究举主逮问俊或谓俊盍引同舎以自白乎俊曰吾岂不虑至此然不欲弃吾信也分司知其然亦薄其罸遂得还人以为难能也俊尝见两汉文章曰科举之文足以发身成名不足以及乎古吾终当从事于此由是观之俊非有志之士乎哉与俊同时出者皆第进士有名于今而俊独不幸死矣得不可悲也耶俊没时其兄宪政在侧问曰不意吾弟至此其有所言乎不应强之再四曰吾读书学问欲成先志以追踪古人而卒不遂夫复何言竟无一语及家事俊有子男三人女三人皆幼宪政以公事留北京独一家僮扶其榇以归呜呼得不又可悲也耶铭曰
　　故乡之山昔也伤离曽几何时忽焉以归不増其辉而增其悲白云霏霏緑水漓漓我铭在兹千载之思
　　李给事中父墓志铭
　　兵科给事中李頫及门告予曰先人没防十余年既葬而墓石未有文不肖幸叨禄明时蒙被恩命追赠先人第七品今又得归省老母于家焚黄以致命于先人之灵愿先生赐之铭追埋之墓中谨以国子博士汪公所为先人行状来予辞其请至再四卒不得辞按状李氏之先居丰润后徙临清公字士贤资貌竒伟美须髯敦厚慷慨不为庳鄙庸俗之态性至孝事其父母无违礼处亲族党一于诚敬尤好賔客过者輙剧饮大醉而后已人有争辨是非者必为之别白无委曲脂韦故年未五十共推为耆徳相与言之官俾聴断乡里公亦莫得而辞焉于是老长子弟咸相戒饬毋为不善以烦公教县大夫以此重之每嵗乡饮公与焉礼仪肃雍观者敬叹平生未尝为礼法外事见人有一善誉之不絶口有不善万方为掩匿使自悔劝世故多以长者称之永乐戊戌婴疾卒于家得年六十四以是月日葬于邑东南温良社之原曾祖通甫祖吉卿父用俱隠徳弗耀娶张氏卒之后十一年为宣徳三年始以子贵受勅赠公兵科给事中配封太孺人子男六人频颙灏颖頥显孙男二人呜呼公居于乡非有职任条教以号于人而人信服之如此安享寿考终于正寝而有令子以仕于朝廷为名臣获膺褒宠之荣使人颂其贤徳不衰是皆可铭也铭曰
　　李氏之先世居丰润徙来临清隠处弗振爰及于公徳善始彰以身为训仪型一乡生遗荣禄没膺显命有子有孙以延厥庆追铭其藏温良之原百世之下其尚有闻
　　张处士尚脩墓志铭
　　同邑义士张巨川以谢恩至京师奉乡先生杨遯游所为其尊府行实来请予曰先人葬已二十有五年矣而墓石未有文先生与先人交幸惠然赐之铭追纳之墓中不惟先灵有慰闻者亦将曰先生之不忘故旧如此先生之厚于不肖父子如此先生之待人不以死生为轻重如此辞不获遂叙而铭之曰张氏本曲江文献公之裔有曰昭宣者仕宋禾川某官子孙因留家禾川至曰师亮者徙居禾川之铜谿五世祖文质自铜谿徙安成之城中七世祖廷贵大理评事髙祖遵宪重庆监判监判之子桂芳处士曾祖也桂芳之子道处士祖也自城中徙居邑之西大畬道之子又新处士父也自又新以上连世不仕处士幼失怙独与母居叔道翁抚育而教诲之未防道亦卒母孺人连遭大丧竭力襄事四壁萧然抚处士哭曰汝先世素积善今不幸陵替至此嗣徳延庆实在于汝汝其念之处士虽在幼稚而知其言之悲潸然泪下以泣由是发奋从师读书脩身慎行比长有进取之志既而曰吾孑然孤立出处之际其谁与我遂絶意仕进俭以处己而勤以立其家家既饶裕而无骄矜之态以故乡党皆重敬之尝痛不逮其父祖养时节祀事哀感不自胜事其母孝敬备至母卒丧葬一于礼抚育弟妹恩爱尤笃賔接士大夫惟恐弗及家门内外余千指雍睦无间方处士初自大畬徙居里杨梅谿之东念师亮公在铜谿时有楼曰临溪于是搆楼数楹于梅谿之上掲以旧名示不忘其先也处士性恬淡好施与饥嵗粟翔贵不徼利开仓以贷贫民有不能偿者不责其偿嵗旱佃田有登有不登一蠲其租入为赋税长其副已征民赋没入官揭己资代输不再征于民假贷嵗久巻籍积多一旦尽取焚之其行义类此处士名齐字尚脩死时年五十有八娶李氏子男三人长若金次即巨川次作霖女一人曾若懋其婿也孙男十余人永乐庚子三月十有二日其卒之月日也是嵗十二月某日其葬之月日也而纳墓石则正统九年某月某日也墓在里洪陂山之原铭曰
　　既艰于幼复啬其寿何畀之才而不之佑惟性之淳惟徳之懋于何征之仁者有后洪陂之源水深土厚有以藏之终古不朽
　　杨处士道存墓志铭
　　予少防泮庠与戴君诚问交诚问贡国监而其妻之弟杨季安来为弟子员从予游予举进士去乡里既而以内艰归季安之尊府处士君邀予至其家塾令季安卒业于予是嵗丁亥也巳丑服阕与处士别入京师承命赴行在明年冬还南京乡人来者问安处士曰死矣予哭之寓馆距今二十五年矣季安自国子赴选天官得知景陵县持翰林编修彭琉所述处士行实来请铭予念与处士翁婿父子交久且厚铭不可辞乃叙而铭之处士讳诚字道存本姓郭氏其先居袁之宜春亲仁里有学讷者业儒元初为安福泮庠直学娶邑雅源袁氏遂居安福处士曾祖也直学生竒伯处士大父也竒伯幼孤鞠于袁氏竒伯生观泰处士父也元季兵乱处士三嵗失怙九嵗随母改适杨氏遂冒姓杨处士生而质直不务浮靡志欲有为而力不足尝叹曰世如此家又如此学则无暇仕则非时何以振先业乎惟修方寸地求无忝而已杨氏无子择同姓子立以为后处士与之处若亲昆弟然洪武初覈丁产富豪者多为诡计处士曰赋税徭役民之职也富盛者圗苟免则贫乏者当之明有国法幽有鬼神焉可诬也众闻之皆自悔不敢作非为嵗壬申洪水泛溢人有溺死者水退率家众荷锸沿江见浮尸辄收瘗因捐资造舟以济渡由是方春江涨隆冬甚寒人无病渉焉甲戌诏下郡邑修陂池为旱涝备县符处士董其役时严冬兴作饥穷疾疫者众捐薪米以给之施药饵以疗之皆感激争先赴役功独易以就乡人有贷息钱商于闽者三人冒瘴疠死其家惧息益重偿所贷处士曰死者骨未归而偿吾债吾岂忍今付尔劵以所偿归其骨庶快吾心隣邑有贫无赖者诱乡童诬为己子来售处士知之随所议直与之既去询童得其父名召之领以归且戒勿与雠平居训廸子姓必以道徳仁义为先非礼之言不出诸口终身与人未有争竞尝于所居之偏筑一轩前植花竹幽夐可爱客至从容赏酌平生不喜饮然待客必醉而后已暇则陶然山溪畎亩之间世事略不经虑永乐庚寅八月忽遘疾革假贷契劵悉焚之谓诸子曰吾以身报杨氏恩汝兄弟无忘所自必复姓遂卒是月二十九日也初娶刘氏继周氏子男三人长曰怀素次怀炯次懐忠即季安女二人长适刘氏次适五军断事稽礼戴诚问孙男十三人女十人其葬以庚子正月一日其墓在佛岭东坑之原铭曰
　　生遭世艰复失怙长际时平离乡土俛以报恩义弗去沈浮里闾甘守素我心独知匪人喻有子有孙家亦裕老遗尘俗不闗虑忽厌浊世倐然去白云满山风满树邑人作铭埋之墓万百千嵗留清誉
　　钱处士秉源墓志铭
　　宣徳九年十二月八日文江钱处士没没之后四年其从子翰林侍读学士习礼撰次其行实请铭于予辞不获遂叙而铭之曰处士讳穆字秉源曾大父明则大父以和父立吾皆有善行称于乡里处士生魁伟有胆略元季盗起辅族之长者募乡兵为保障计以隣援懐贰度不能举奉二亲出避防虽扰攘艰苦中而志气不衰甘防必具及国朝平定天下尽室来归经理旧业以为仰事俯育之谋外以应公上之需内以给私家之费井井有绪父卒居丧尽礼事其母尤孝谨笃意训诸子及成立一以家事付之与宗亲父老觞咏往还论説古今人事贤否得失如指诸掌亹亹忘倦既老行不以杖耳目聪明食生饮寒如少者年九十有六以疾没配曽氏有贤行先卒子男三人孟芳仲颖季恂女一人孙男防人某年某月日葬某山某原处士志气髙迈勇力絶人初保障乡里时与敢死士亲冒矢石力与贼鬬手杀数人贼退走洪武末山谷恶暴子相聚为盗欲焚刼诸大姓处士方会上客有来言者辄罢酒适幼子卒于外忍哀呼子姓僮仆倡率里人分守险阻盗悉众来攻殱其首恶者二人盗遂敛去境内安堵其壮勇如此尝被诬役作京师处患难中怡然自得无戚戚之容每读史传至良将烈士慨然太息而想慕其遗风或与客饮饮酣气振辄歌信国文公题双庙词感激悲愤至于泣下此其志何如哉使遭其时得其志搴旗斩将之勳烈可以指取乃自壮至于老而终不偶沉浮闾里间以死得不可哀也耶铭曰
　　负雄豪抱竒器遭时艰翦凶类际升平乐居第喜剑歌惜无位稔将百龄溘仙逝我盟其幽表居志嶷然其光不可閟
　　尹处士仲刚墓志铭
　　处士讳直字仲刚姓尹氏吉之安福人祖中父一徳俱隠处弗耀遡其先世始居邑西之梅砻曰徳胜好游山泽至城北二舎许地名集凤乐其山水明秀里俗恬厚因徙居之子庆好施予防贫难行惠爱于乡其后族遂以大处士承祖父之余生而颖异少嗜学喜文尤工诗持身慎检驭下寛简于人无责备而交朋友务敬以信动必蹈循矩矱蹜蹜防违礼平居训子弟为善指切兴废以为劝戒缕缕防百言皆可书或劝之仕则曰今天下理平明良相逢躬耕为善人可也尝以编役当输赋至京次子请代之行处士嘅然曰昔黄叔度四十入洛吾年仅过之可不一至京师乎即具舟下彭蠡泛大江以及畿甸间防观景胜未防风疾复作即促装南还日与故人叙论契好或剧饮大醉谈谑以相欢洽或咨其家事辄笑而不答惟语诸子以善承家膺门为务今年夏疾笃亲党皆来环泣处士徐曰死生常理过自悲悒非达也神色不变端坐而逝时永乐戊子七月五日日也享年四十五妻胡氏子男二人长行逊由泮生决科今任黄州郡学教授次行滚女二人萧元仁郭泰雍其婿也孙男四人处士遗命衬先兆其孤将他葬一夕梦其家人曰吾当葬某山已而求之果吉遂以是嵗臈月廿三葬焉铭曰
　　彼狂而猘兮胡寿之遐此恭而弗永兮岂宰物者之忒差亦邂逅之偶然兮吾又奚嗟将厚蓄而不食其报兮天固以是畀其嗣人者耶
　　池从华墓志铭
　　天官员外郎李君茂谓予曰吾有友学既成未沾一命以殁者于今二十余年矣吾甚怜之前年吾防恩得告一蹔还乡里其嗣子谦踵门且泣曰先人葬未有铭知先人之徳善之详者莫如先生其为我撰次以求铭于当世士大夫追纳之墓中不胜其大幸吾时已诺之今愿窃有请以嗣其意以慰先友之灵于地下而吾于交际之谊亦庶几其少尽也幸无辞辞不获则叙而铭之曰君讳奉宗字从华姓池氏黄岩士族少倜傥有大志而蚤丧父母郑鞠育而教诲之勤以理家暇则读书学为文词不辍既长置别业于其居之东莳花艺竹靓深幽雅客至相与觞咏其中若无意于斯世者既而翻然曰古之人泽利生民名垂竹帛者皆由学以致之吾岂徒为太平民而已哉于是奋身而起入县庠补弟子员委已于学学日益进行日益修名日益着乡族老长皆期望之一日遽得疾卒于家闻者莫不痛伤焉伤其志未遂而止于此也君性至孝事其母极甘旨之养痛父早世忌日必哀处兄弟极友爱季兄蚤亡二侄孤弱抚育之如所生亲故有死不能葬者出已资助之假贷不能偿者因以与之朋友有以急告者赴之惟恐不及以故乡人爱之者多恶之者益鲜而殁之日哀之者尤众也曾大父诚大父邦佐父思彬皆隐居乐善娶同里黄氏有淑徳子男二人长曰谦今为邑庠生次曰杲女一人适解孟温孙二人裕生女二人永乐巳未四月四日其殁之年月日也明年丙申十一月九日其葬之年月日也靖化乡古竹东山之原其葬之处也铭曰惟其材矣何不栋梁惟其良矣何不髙骧奄其逝矣谁不汝伤惟徳惟善谁其汝忘于以张之其存者长
　　国子学正林先生墓志铭
　　正统十一年丙寅冬十月二十有五日国子学正林先生殁先生未殁之先遣其子还候官为其子议姻别数日而得疾未一月而殁殁时惟嗣子谦在侧疾革其友学録刘叔翺至执其手曰吾儿子幼未练于事吾幸于子友厚善吾疾必不起矣身后事以属吾子言尽而益悲明日遂殁叔翺既为治棺衾殡敛讫述其世系行谊来请予铭曰此先生治命也呜呼吾方倚先生道徳行义以之淑诸生俾有所矜式而忽焉以死中心不胜其痛悼尚忍铭其墓耶虽然先生之命在予铭不可不有副之乃叙而铭之曰林氏本光州固始人其先有曰庆源者五代时仕为某官从王审知入闽居候官曽祖洞观祖寳考叔容皆不仕先生讳居字礼节永乐癸卯以书经领乡荐明年会试礼部中乙榜授附州学正改蕲州以内艰去服阕陞国子学正遭父丧家居起复还职未一年以疾卒享年五十有一配丘氏子男二人长谦次谨女一人先生为人笃厚简静敦行孝弟在官皆迎二亲就飬备极子道亲没奔丧葬祭礼仪周至识者敬羡与人交必以诚信言语论议行止动作必循规蹈矩不正之言非礼之事未尝出诸口见诸行其职教内外所以训廸诸生由体及用循循有序故其化导于人率有成效虽武夫悍卒皆生敬仰其在太学畿内之士以举进士为业者踵门无虚日先生皆受而教之无少怠及其没也士子之哀之者尤恸也叔翺为予言翺尝与先生讲易至大壮之六五丧羊于易无悔谓翺曰君子以柔制刚则刚无所用而其强暴之气自屈矣翺服膺之其后遇人以非礼相加辄与辨论穷极而后已既退自悔悟因念先生未始与人较是非长短然后知先生涵飬深至未易及也至于诚意正心之学修己治人之方工夫切实论议皆有本源使其得进于用而充其所量将必特然有可观者而止于斯其可哀也夫予以叔翺知人且知言遂以是铭墓在金鸡山先茔之次葬以某年月日也
　　黄助教母杜氏墓志铭
　　国子助教丰城黄先生俊将改葬其母孺人之墓奉内兄冠帯致仕官杜拳所为状来请铭曰俊赖母之教获领乡荐受国恩典教湖广之谷城迎母就养没于谷城权厝于里黄家汶卜人云不吉俊将求吉地迁焉愿先生赐之铭埋于茔以慰先灵幸毋辞黄先生笃厚士观先生之为人则其母之贤可知也遂不辞而铭之曰孺人姓杜氏讳妙真南昌丰城折桂乡人杜本诗礼之族五世祖某通经学有名累举不第懐愤以卒曾祖某父元实皆不仕母聂氏孺人性聪慧自幼勤于女事不待教而能既长父母为择配归黄氏为伯泰妇孺人既归黄氏事其姑甚谨相其夫有礼率其女妇躬纺绩之事益勤不懈宗族娣姒之间恩意相接其所以助祭祀待賔客皆有条理必尽其心由是家益以裕伯泰无内顾之忧伯泰凡再娶初娶聂氏生男二人曰熈贤熈善孺人其继室也生男一人即俊女二人孺人所以教诲养育衣服饮食之事彼此均一外人不知异焉女长适吴永清次适左实孙男二人曰茂曰中孙女二人宣徳癸丑夏六月朔日孺人没之年月日也墓在家乡某里某山之原其葬则某年某月某日也铭曰
　　女徳之懿妇道之纯为理既勤家室既殷一日不见谁不酸辛惟山峩峩惟水沄沄既固既安以利后人
　　亡友周志超墓志铭
　　志超予友也亡已二十年矣其弟志谟为太学生得还其乡始以修撰刘君显仁所述志超事行来请铭志超姓周氏名卓志超其字也曾祖茂敬祖芳平父如安皆隠徳弗耀志超自幼颖敏其为人沉静简亮年十五入县庠为弟子员专力于学其读书日夕有程度尝曰士之为学非徒以资利禄将以行之也故其所言与其行事必由规矩凡经史诸子百家之书竭资以购求之而大肆力于其间书日以益积学日以益博同辈皆敬让之谓其一出必有遇焉既而婴疾退居于家君性孝友事其二亲甘防必具疾剧犹手不释巻如安止曰汝可养疾不宜复事诗书君但泣不能对壬午乡闾盗起如安遇盗被害君力疾诉官取盗正其罪为文祭于父棺前哀感行路母贺氏遘疾危殆医弗能治或言永新旷处良工于医然非厚赀不能致君闻候至事之如所亲处良感其意医为尽力母疾愈酬以金币处良辞谢而去君于为义若嗜欲不计利害同门友朱勉行遇悍卒醉怒逼赴河死其家诉官卒党把持之君愤然排羣党以理白于官然后得行竟为所诉连至京卒复其仇朋友有避难人所拒而弗纳者投之欵接如平时君且死呼志谟谓曰汝勉之显亲扬名在汝也吾疾不起矣其以汝子虬后我遂卒永乐丙申十二月十二日也享年四十有三某年某月某日葬里毛竹园祖茔之次配贺氏所生子震巽早夭嗣子一人即虬也女一人刘彦周其婿也志超有志于学有志于功名之事而俱不遂以死世故悲其不幸也志超与予同年生月日长于予予呼之为兄平生喜奬进人以就于学而于予尤有意焉予尝与君夏夜读书东斋每至二更罢其夜过三更始就枕大雨至不知也早起水漂鞋方觉明年君疾作不能就学而予学亦怠使君不以疾废则丽泽之益深予庻几有可以及人者呜呼君之不幸亦予之不幸也由今思之其有负于君多矣尚敢铭其墓耶然以志谟之请不可辞遂序而铭之铭曰
　　志欲有为而不及施忽然以死其又可悲竹园堂封宿草萋萋余二十年我为铭诗式昭于徳庻永厥垂
　　指挥同知陈逵父墓志铭
　　忠义左卫指挥同知陈逵将葬其父母来求予铭曰先世本应天之六合人先大父从太祖髙皇帝平定天下东征西伐有劳绩自小校累迁袁州卫指挥同知洪武中以诖误落职没于京师先父坐累谪戍大寜在大寜甘贫苦数年从太宗文皇帝平内难每战皆有功自行伍中累功授忠义左卫指挥同知守遵化以守城功进阶怀逺将军得世袭还京师没于永乐十九年二月五日享年防老母张氏袁之宜春人父岳州卫指挥既归陈氏未防而先祖没先父有大寜之行虽在艰险之中奉先祖母卢淑人极孝谨当大宁兵兴扰攘之际阖室奔走遇防急有六嵗子卢淑人曰我老宜弃抱汝子疾走老母与先人曰事廹矣势不能两全母不可弃弃其子舁卢淑人昼夜兼行竟获免先人没后二十六年今年二月二十七日以疾没寿七十三子男二人长即大寜所弃者次即逵女三人孙男一人先人葬宛平京西乡之原今将啓先人二墓奉老母之丧合窆焉先生与先人交厚而老母又先生之乡人也幸赐之铭以妥先灵先生其无辞予曰逵八嵗丧其父能自立于读书习武艺以不坠先绪其立心制行忠厚端洁言语行事皆有条理今又能求铭以葬厥父母厥父母可谓不死矣是宜铭遂为之铭袁州君讳晟忠义府君讳啓芳张淑人尊府讳廷秀今年正统十一年丙寅也某月某日其葬月日也
　　李处士志节墓志铭
　　安成之李有两派一祖西平忠武王曰西平李氏一祖南唐曰金陵李氏志节本金陵之裔由其祖用敬上继上田庭兰翁遂为西平裔矣用敬生重珍劲轩父也劲轩讳操字志节生甫三嵗而母周氏没父重珍亦连遭家难谪役河南劲轩遂鞠于外氏涉厯艰苦故于鄙贱之事莫不通晓既长归故乡而先世赀产荡覆防尽劲轩克自树立于艰难之中竟复旧业拓田园筑居第有加于昔劲轩聪慧过人就学两期月于书多涉猎有读十余年或不能过也性孝友尝恨其母不逮养父没河南之役跋履险阻径往负丧归葬每言及流涕事继母尤极爱敬与母兄汝庸居友爱尤笃及析田产奴婢多让之宗族子弟有窘穷者周给之俊异而能向学者力奬谕而资之修理先祖父母坟茔其费一不以干于众最喜吴文正先世义塾记中孝弟忠恕之説常举以为家训甲寅乙卯连嵗旱蝗民饥朝廷开义仓赈给而隣近之民未之及者劲轩遂发私廪假贷乡人不责其息颠连无告者以白粲遗之一日行龙云岭道中遇一荷担者饥饿垂絶即袖出白金托近山樵者负归食之得不死或遇荒月大集饥窘作粥饭以饷之乡邻有寒者衣之饥者食之贫而病者惠之药死不能葬者给以棺每斯文賔客至倾倒欵留必极欢宴虽累日无怠倦意襟怀磊落议论慷慨使人乐聴之不厌晚年以故居弗称意乃改卜于下方制极精致又筑一室于新居之偏曰劲轩为休老之计鸠工甫毕而疾作矣疾革肩舆还正寝具衣冠服谒先祠退奄然而逝正统十三年六月十日也享年六十有四娶龙云刘氏子男五人长文次章次育今为县庠生皆刘出也次京亨侧室朱出也孙男十一人谈谔讷谘咏试诲让谟记【阙】孙女二人曾孙男一人标以是年冬十二月廿六日葬于本里麻园岭之原育自为状与其兄来请铭铭曰
　　劲轩本是金陵裔由祖出为上田继自此遂续西平李两族簪缨习诗礼至于劲轩尤聪慧于书过目辄能记学值艰孤半途废克自树立起颠沛山林园田绕居第有光于前无不遂襟怀磊落负竒气生于升平没盛世有贤子孙继厥志頫仰两间可无愧麻冈之原佳山水谁其卜之青乌子式安防灵福后嗣









　　古亷文集巻十
　　钦定四库全书
　　古亷文集巻十一
　　明　李时勉　撰
　　诗词
　　和答复古先生
　　兹山稀行迹嘉木自繁隂我尝爱山行坐来生隐心阳崖飞清瀑阴谷响春禽防非遗纷虑焉知山水深青苔雨里滑石路君独寻参差惜乖违何以惬往忱兹竭嵗华力相逐厯青岑
　　旱
　　孟夏久不雨赤日赫髙丘沟浍无蓄水江浦无深流山田禾未挿农老剧増愁扫地设雩祭望云坐田头霖雨不可得密云终日浮顾此重凄伤俛仰亦何求天瓢有余滴孰济苍生忧
　　野老望云
　　桑树春鸠鸣农事起来早仰视天边云来往田间道虹电耀西渚白日行穹昊涧少一线水田多去年草欲犁不得雨种苗复枯稿耕获恒饥苦不耕难自保伤哉罹此忧欲从首阳老
　　送解学士布政广西兼行交趾事时平交趾立郡县
　　阁前冠冕照青春日下除书拜紫宸神武又平南海尉绥懐遥寄玉堂宾鹓鸾不久违中禁礼乐从今及逺人何处相思不相见斜阳独立楚江滨
　　寄惯穷老人还乡
　　塞门迢递鴈门开疋马萧萧入楚来从此云萝成隐逸不妨水竹久徘徊归田剰有闲居赋观国惭无济世才自是因君懐旧隐望乡频上凤凰台
　　山家春晓
　　日髙照见松窗里照人春眠犹未起家僮洒扫及中堂唤起客来供盥洗披衣随步小窗外杨栁依防莺细语皆言昨夜风雨恶緑树披离花满地老父庭前扫落花扫开春径莫教遮怕有客来寻旧术不妨竹里引轻车
　　田家日晚歌
　　东郊草长牛正肥沟渠水通田可犁老翁向田姑哺儿新妇防中炊独迟归来对客少闲语但説田家有辛苦春寒种谷不着泥北风吹麦皆入土里胥征税不得了丁男出官多奔走两月山中去不归老身那似少年时春深田家百事急田多草荒犁不及野鹿呦呦满旧山随牛终日在田间纵及收成罢耕作官家无事身始闲
　　清明
　　昨日街头初禁烟今日清明烟火传家家齐上坟头拜更翦荆榛挂纸钱东郊古碑翳荒草近陇累累谁洒扫问着樵夫説姓名子孙繁华难自保轻裘骏马谁家儿东阡西陌纷相随鬬残蹴踘忽归去还向髙堂纵歌舞
　　古意寄曾学士二首
　　百川日夜流浩浩以东注环海防万里不见涯涘处混涵无不容日月自吞吐风波任荡潏贝错极生聚万古长若斯焉能为量数蛟龙挟云雨倐忽甘泽布深有如此岂比寻常具
　　梧桐生崇冈亭亭出云林一朝樵夫采斤斧来相寻幸尔爨下余斵削成素琴粲粲弦朱丝徽黄金当窗试一弹悠然太古音清风流水逺白云苍山深世无钟子期谁能识其心
　　立雪斋
　　讲学志已笃更欲从明师鹄立在函丈翼翼慎其仪岂不思退逸进修当此时朔风吹前庭雪落何霏霏凝心注道妙不觉寒切肌自非素志坚安取青名垂阳风激髙唱兔苑夸严辞徒然骇众听名教竟何裨揆予慕前修将殊世俗为轩居既旷达岂徒积书诗朂哉崇明徳贤哲与同归
　　白土洞烧丹
　　阆仙防年洞中去采药烧丹是何处乍临炉鼎聚精神便觉林峦蔼烟雾由来仙骨少尘心丹砂易得成黄金姹女初凝碧天晓河车欲转紫霞深深幽好似崆峒里炎井龙防虎渡水绛雪晶荧宜可同金砂的皪寜堪拟腾光烛夜天宇清寻常白日起风霆空山魑魅啸争讶绕林猿鹤时相惊世人曾见洞天启恍遇蓬山羡门子刀圭入口可长年何必还餐石中髓知君好古意犹勤卖药壶中秋复春不肯吹笙向缑岭要将仙术济时人我亦平生慕仙道神逰八极身已老眼前胜境未得亲遥望蓬瀛郁懐抱年来多病少见知欲服还丹谁为持可遣沉疴脱然去放歌为作还丹诗
　　中溪草堂
　　双溪东南来奔流自萦回朝宗逺势合浩荡青如苔中溪旷望弥原陆十里人烟接乔木比屋常闻弦诵声髙冈逺见牛羊牧故人昔住横山前宦防辞家经防年归来爱此风景好移居卜筑溪水边数椽粗朴也潇洒窗戸临溪瞰平野屋里连牀积简编门前终日留车马种松艺竹环碧山兰舟荡漾沧浪间云龙仙人放鹤去浣花野客钓鱼还羡君自是文章伯归老林泉得闲适问字人寻扬子居息交谁访陶潜宅山田八月禾黍收豪吟纵饮亦何求舞回鸲鹆千峯曙歌罢沧浪万顷秋由来胜地多山水如此清幽能有防开门独步少尘喧但见青山白云起昔闻好是平泉庄一时草木生辉光只今零落竟何有逢人唯説郑公乡
　　友桂庭
　　庭前有桂树托根固宜深郁郁蔽灌木亭亭出层岑冬春不改色当夏清阴俨立若端士幽贞无邀寻独比友直谅悠然谐素襟商飚动金粟芬芳被乔林有时得醇酣对酌还自斟低枝拂舞袖深翠挹鸣禽欢赏岂有极因之发孤吟谷风既絶响辽濶谁知音惟有兰藏馨可以喻同心
　　冯主事粉署画故山读书处
　　忆昔少年读书处野竹苍松蔼云雾下帷尽日絶烦嚣开帙临窗得深趣荜门蓬戸霏岩烟溪壑犹为静者怜孔明有意吟梁甫扬子留心草太清风最好穷今古焚兰映雪甘辛苦十年防息无与伦数畆林泉自为侣君不见狂侠儿轻裘骏马纷相驰白日羣逰防人伴青楼一笑千金资又不见富家子锦衣珍馔矜豪侈堂上歌钟遏晓云门前车马如流水但夸意气恣所为一字从来都不知羲和西飞花落地昨日繁华今日非以兹感激志犹勤踪迹频年不出门长杨赋就人始羡金榜名成谁不闻自从作官别乡井羇思离懐不能屏故令图绘坐中看咫尺江上觉寥迥粉署长闲乐有余朝回对此形神舒倚槛浑惊蠧鱼起临潭宛见鲛人居大夫出身事明主报国何心懐旧土却笑吴中张季鹰独忆秋风便归去吾观冯子好胷襟画图幽意颇难寻欲将蠧简树勲业不负当年一片心
　　大雨水至
　　暝色凝阴处浓云翳碧天一时倾暑雨四壁涌春泉直似鲛人室何如海屋仙声疑三岛近势觉五湖连可举任公钓堪乘范蠡船剥床应及水沉灶故无烟寸步谁将引丹心自可怜防时及白日随地即周旋
　　白云书舎
　　白云飞绕秦川山山中人与云俱闲黄金满籯未足贵贮书万巻不为难书日益多心益喜欲把箕裘遗诸子天上楼成忽见招身后经传竟谁是丁寜为语结髪人我死儿存书可亲莫言孤寡即消落当知富贵须辛勤妻贤子孝念遗训下帷读书初发愤十载犹闻占毕声九霄忽覩鲲鹏运虎榜春题姓字香簪缨曳绂在周行乌府争看新锦绣白云还忆旧山房山房书在人已逝慈顔逺隔萦离思一望云山更怆神独宿霜台不成寐昨来北阙荷恩荣褒封应慰倚门情郎官追赠贲幽壤昼绣东来别上京上京渐逺云渐近淛水东头是乡郡昔年猿鹤骇衣冠此日风云防门径防衣舞罢望天门思将忠赤答君恩焉能久作林泉客还欲离家辞白云
　　送人南还
　　冀北霜寒正授衣西风忽与故交违马嘶去路多秋草斾拂离亭满夕晖客路不堪千里别故乡今见防人归到家倘遇难兄问蓟北云边一鴈飞
　　春雨山中谩兴寄忆诚辨戴隐君
　　回风吹云杂髙树树底纷纷作疎雨雨多十日未开门前头草色连荒村故人不来老却春山阴独立愁将昏忆我初逰上京国君独看人惜离别凤台旅思逐春云剡曲闲情对秋月防日归来接故园愿分隣舎对柴闗访旧多寻溪底棹看云不厌门前山山家烟火人来去野水孤村自成趣仄径长留松竹阴低檐近引藤萝雾草深沙路不堪行迟尔幽居须待晴传语先题数行字有窗多听晓莺声
　　题谢坚千戸行乐图
　　将军一生胆气雄六韬三畧蟠心胷闲来校猎拥貂虎城西倐忽又城东弯弓走马如惊电草头云外人不见射鸿弹鴈应落杀狐逐兔随风转昨闻虎来五里冈出门飞骑何鹰扬指挥猛士尽踊跃直前杀虎如刲羊有时嬉逰到乡里千村万落争迎喜挟弹归来乌欲栖日落营门暮烟紫自是名家冨贵人何幸遭逢明圣君岂肯偷闲度时日长懐报国树功勲
　　陈百戸熙山庄
　　一剑功成荷国恩闲居优老信乾坤尽将韬畧传诸子直买山田向逺村南陌雨晴看稼穑东臯日出放鸡豚客来开阁无余事共听樵歌对酒罇
　　留别复古谢先生
　　青溪溪色照闲心古树犹堪落夕阴小径旧时通隐处清风长日在幽林闲窗却扫逢人坐村酒常沽不自斟杳杳青山成别去重寻应惜白云深
　　怀旧
　　桥头流水漾清漪懐旧伤心泪自垂无地可为埋骨处平生交谊竟何为
　　马修撰挽诗
　　一日声名遍天下防年文彩动朝端挥毫才思如涛涌对客情懐似海寛常想承恩趋魏阙还思退食出长安池边梅阁今犹在窗外青山谁共看
　　画竹为侍御韩雍题
　　渭水过千畆幽居只数竿清阴连野外翠色上云端不是全髙节如何耐苦寒风霜时净扫尘俗可能干
　　汤总兵不至三首
　　闻道征骖夜未休今朝可到泰安州遟回欲论心思河上扁舟难久留
　　悬舆归去一闲身到处相逢非故人千里寻君今不见满懐幽思向谁陈
　　只今相已如斯别后相逢未有期一去空山千万里五云回首各天涯
　　山水图为王给事理题
　　青山江上起江深欲无路防茫岛屿间亦有人家住日夕西风来乱卷庭前树江水皆起立溪云不能驻小桥架空凿尽日无人度惟有江上山万古吹不去
　　自鸣藁
　　赠陈百戸
　　入门问姓名知我是儒官延我入席坐取茶为我传劝我勿深忧谓我且自寛从容意渐密气和言甚温日落门已闭但闻铃铎喧唤人为扫地铺榻近牀前举灯自起照避湿已就干中夜复相呼问我眠可安清晨邀我起颒盥同一盆念此慇懃意岂啻弟与昆白首犹按剑倾盖如旧欢平生易为感况尔危难间而能脱流俗相与出肺肝浮云多变态苍松知嵗寒感激何由报申此平生言
　　中秋书懐
　　尽向良宵庆太平圜扉寂寞度寒更愁中偏对灯花落窗外空怜月影清遥忆家林难作梦时闻禁漏不胜情至尊万里兴戎马今夜沙场何处营
　　中秋望月
　　共道中秋月辉辉向壁端预愁夜不见故向此时看桂影才欲转露华已自寒那能如旧日欢赏到更防
　　送李伯亮
　　使车昨日到金台緑水芙蓉花正开圜堵媿劳相问讯客居梦想共衔杯含愁不听新莺语跃马还从旧路来料得故交多出饯寂寥离思独难裁
　　送人作教官
　　振铎南行别缙绅不瞻风采自伤神可堪落日惊残雨空拟看花及早春驿路薫风初去客圜垣斜日独愁人到家穉子如相问万里凄凉谁是亲
　　送御史巡按辽东
　　自从罹难坐园扉每听乌啼忆绣衣使节乘春归上国愁心过雨对斜晖怜分禄米情偏厚媿乏璚瑶愿不违尽道门前可罗雀谁知交谊古来稀
　　寄恒逊广文
　　久别相思见面难今来不得尽交欢九年桃李湘隂满十月风霜蓟北寒愁思不随云影散好懐应与酒杯寛孤根傥有回春意好待花开共我看
　　感兴偶成
　　过雨晴峯正好看又惊云雾罩江干氷壶惨淡清秋月松径阴生白雪寒江净浅流堪濯锦竹深弃箨可裁冠何人识得缑山路愿学吹箫驾紫鸾
　　胡侍御赠皮裘
　　新制轻衣直一金能将遗我及冬深谁怜薄命艰危日独有平生故旧心夜榻厌灯堪起坐风檐欺冷可行吟长歌为感祶袍意岂效钟仪奏楚音
　　与瀚子
　　能到圜门里相看泪然爱亲渠意切报国我心坚身老多羸疾家贫少药钱但令无愧怍生死任皇天
　　梦长兄
　　客里常相梦无如此梦悲为怜居苦地浑似在生时色惨言犹厉情深泪秪垂不才多违训深媿负连枝
　　秋夜见月
　　髙窗正向东初月淡朦胧不见氷轮转惟看素练通妻孥千里外羁絷独愁中怅望清辉里相思此意同
　　秋暮见霜
　　秋暮今朝始见霜客懐婴此转凄凉布衣单袷增寒气茅屋阴凝背日光草砌蛩声方寂寂松林树色更苍苍也知时序功成际不为邹生独感伤
　　九日醉后呈同饮诸公
　　圜门逢九日清坐得相陪正尔论文际纷然送酒来狂风吹破帽黄菊泛深杯尽饮斜阳里题诗媿薄才
　　九日再酌
　　防年佳节留京国今日凄凉处夏台知己青尊聊共酌故园黄菊若为开情飞紫禁云长绕目极瑶台鴈独回兴洽暂因愁思失更将谈笑尽余杯
　　彭疏敬至京不得相见作此遗之
　　郎官逺去牧南邦倐忽还京使我伤旅馆盍簪劳梦想圜门离思益愁肠春临花县先栽树寒到金台未降霜咫尺丰姿瀛海隔苦心不寐夜偏长
　　征妇怨【三首】
　　前年征塞北今嵗戍边西防度占归信空惊乌鹊啼独夜登楼望如闻笳吹声月明沙塞逺何处是君营庭前相送处緑树叶皆飞借问南来鴈秋深夫可归
　　杂诗【三首】
　　防年种桃李日望成大树结实未堪尝争来摘将去防年作盐梅气质固无异惟有消渴人偏能识其味麋鹿食田谷自向田中聚饱来山上眠岂念耕者苦
　　求何郎中山水图
　　故园修竹映松闗一曲溪流万疉山五老天低红日近三山台古白云闲平村烟树连空濶逺浦渔舟自往还无那别来懐梦想慿君写入画图间
　　在囹圄中遇九日忆长兄
　　忆别荆庭防嵗华况逢短景陪思家鴈归逺道书难寄鹊噪虚檐日易斜夜卧牀帏谁共被晓燃炉火自烹茶何时得离拘挛苦笑咏寒梅数落花
　　彭副使琉约过访候久不至
　　知有相过处终朝不见来防回闻犬吠数起把门开翘首瞻车盖专心拂酒杯徘徊日又夕客思苦难裁北征藁
　　夜行闗陜中遇雨次早始逹榆林行在所
　　鸡鸣别京邑日落出闗门山深路逾险夜黒不待曛崖壁上崇崒磵水中潺湲虚疑蜀川涌实恐地轴翻﨑岖厯险防窈窕经屈盘防雨飘然至风劲中夜寒仆夫倦前进欲留山下眠徘徊望陵谷万籁俱萧然岂不念夕息銮辂驻我前疲马顾影嘶月出髙林端行行险阻尽豁焉见平原旷荡纵防目始觉天宇寛初日照大营百里戈防攅行营列侍从喜遂瞻天顔祥飚卷旌斾瑞雾霏林峦得趂属车尘安知行路难
　　懐来
　　独立懐来羽树间淩秋一望意偏闲平原旷衍迷千里古戍逶迤抱两山近郭云连青嶂路傍河人住緑杨湾如今扈跸勤征伐奏凯还从此处还
　　驻跸土木阅武赐宴诸将
　　乘舆侵晓度层峦驻跸平原更觉寛西去连山通代谷北登峻岭入长安云飞斥清秋逺鸟避军门白日寒玉帐前头因阅武传宣赐宴圣情欢
　　二十八日驻跸鸡鸣山之沙城出营闲逰
　　清跸驻沙城玉帐淩髙丘团营百里静日已明戈矛田家惜筋力禾黍尚未收盲飚吹沙尘泱漭烟云浮晚景风稍定天宇澄素秋辕门得随步延目遂夷犹近瞩鸡峯秀净见浑河流去适山水情返值公与侯防诃盛驺从意气赫道周古来説良将不贻明主忧岂伊重髙爵激烈着嘉谋裹革志何壮据鞍心未休一身岂复惜百代声名留迟回白日下欲言无与酬俛仰气益奋把笔试欲投拔剑坐深夜寒光冲斗牛何当一搴旗兵气扫旄头归悬藁街邸歌舞颂皇猷铭功在彛鼎彼哉不懐羞
　　晓发沙城由东山间道薄暮始达宣府
　　仆夫促严驾晓发銮舆先避彼鸡鸣道迂回由东山山险厯层疉路狭经万盘下山入地底登髙上云端俯视蹴飞鸟仰望扪苍天谷崖莽无路下马相攀縁﨑岖防回转犹在数里间旌旗蔽云日剑防森林峦憇阴摘山菓壑漱清泉试看荷戈士飞走轻飚旋边闗虽迢递大道亦便便既违澹台志驱驰固宜然悠悠日将夕始及见平川未知足力倦飞骑得前奔疾风觉后随倐忽达军门故人喜我至尊酌且相欢愿言励雅操戮力奉至尊但愿师奏凯辛苦马足论
　　道傍老妇
　　道傍老妇七十余眼中流泪口中呼丁男征戍无生计妇姑开荒种田地东隣西舎惜犂牛朝朝辛苦在田头种成禾黍连山谷秋来望收未曾熟今朝军马忽过来践食无余真可哀但使官军却彊敌免得丁男守烽堠今年饥苦何足怜明年无事多种田一年耕有三年足更得眼前见骨肉
　　宣府【北入大王川由龙门往开平西北由万全出徳胜口往兴和】
　　四面晴山拥翠环孤城正在万山间平川路入龙门戍絶塞云连徳胜闗扈跸将军齐虎卫来朝父老望天顔书生媿不知兵畧懐笔辕门白昼闲
　　初五日暮雨后雪霁承宣草制有作呈同行诸公
　　雨残飞雪浩漫漫积素连山正好看冷透绵衣添更薄暗飘油幄湿难干云开帐殿笙歌静月落营门剑防寒天上传宣催草制华灯归送到更阑
　　沙岭营中夜坐作
　　太乙钩陈到月明连营杀气夜中横弯弓欲射旄头落还从銮舆出塞行
　　沙岭【在宣府之西此由万全出徳胜口往野狐岭由万全左入红堂口往山西】
　　平沙浩茫茫积岭长风吹射目星炯炯扬飚烟霏霏草莽被髙阜河水流南崖自从出闗来防日才及兹四出环城郭到处长相随险阻自天设从古已如斯西通白登道北接狐岭陲镇卫列两戍士卒雄虎连营坚守备敌人焉敢窥圣心犹未寜秋巡动六师岂惟振威武实欲安黔黎熊罴尽奋发白日雷电飞独惭剑术疎报恩将奚为
　　送林御史还北京
　　独持使节出台端闗外人争识豸冠行在趋朝朝复命辕门握手夜同欢北征杀气天边肃南去霜威马上寒归见故人如有问军中无事颇闲安
　　八月初九日初闻鴈
　　晓侍军门到夕晖忽惊宾鴈向南飞静流寒影迷青嶂遥带秋声度翠防作阵岂防矰缴患随阳寜为稻粱肥寻常不羡传书美能使看羊仗节归
　　驾发沙岭度阳河沿边父老来迎和黄中书韵
　　銮舆行处晓风和父老来迎临大河六师百里迷赤岸万马一饮无清波报主谁知寸心苦临边自把长剑磨定须逺绍甘陈绩还遣边氓听凯歌
　　与黄中书入万全城访王主事
　　聨辔徐行入栁阴连云雉堞噪寒禽人家土屋风霜古官府门墙树木深絶塞孤城千里道旧交尊酒百年心垂鞭信马归营去天净山髙日未沉
　　题黄中书画竹赠王主事
　　行营写竹万全西翠影翛翛望欲迷客至只疑临嶰谷兴来浑忆钓璜谿虚心寒厯风霜劲密叶春承雨露低自是郎官堪比徳新诗吟罢为君题
　　八月中秋日午一时风起南北云阴而中独见日南山外雷雨大作须臾而霁
　　每逢佳节愁阴凝八月十五尤喜晴百里精兵临塞驻一时风疑海行天中白日临空净山外黒云飞雨声轰雷掣电在咫尺倐忽还收宇宙清
　　杨名堡【堡在万全西】
　　杨名旧日説繁华桃树垂杨绕县衙自扫边尘清朔漠空余雉堞乱啼鸦连村禾黍犹千畆满堡人烟有防家访古从容问耆老出门不觉夕阳斜
　　黄防
　　柘彩凝沙暎日光平原窟宅翳苍茫拱门岂畏飞鹰搏入穴还如狡兔藏物类生来形独异天防赐出味偏长好当校猎捐躯日莫遣傍人谩得将
　　拟题
　　饮马窟
　　饮马长城窟马多水不干无人到闗塞甘好有谁看
　　侠客辞
　　堂中无复事誓与报君仇一剑成何用空令易水羞
　　摘瓜辞
　　辛苦黄台下秋风瓜蔓多不堪回首望落日独悲歌
　　牧羝曲
　　漠漠黄沙外寒氊抱雪眠此心谁复识白日在青天
　　商妇词
　　十年不到家到家便辞去安得作大石塞断前头路
　　续弦词
　　煎胶续断弦弦好琴音和莫弹别鹤操好鼔南薫歌夜至万全城中小寺适寺僧亦自塞上归
　　晚来寻小寺直在古城间石路斜通市禅房逺见山夜中孤客到月下一僧还静礼无生法空门不记闗
　　九日
　　挿栁樊篱逺似村正逢九日在辕门摘花随意看春色倚剑长歌对酒尊醉里犹懐陶县宰风前谁忆孟参军千官扈跸承欢宴独媿无才负圣恩
　　九日吕尚书送烧酒
　　葡萄家酿到边头九日分将意独优可是王知靖节不劳庾信问蒲州开壶泛菊香犹逺倚醉题诗兴未休自觉晚来寒气薄临风不用袭轻裘
　　雨中与黄中书围棊
　　对雨临棊局终朝兴未阑溃围尝蹈险取势每由寛动静懐张説从容忆谢安须令强敌灭赌胜任为欢自鸣续藁
　　送黄恒脩还乡祭扫五首
　　南还六月别都城独阻临溪送客行卷地朔风吹急雨緑杨何处有啼莺
　　蓟门昨夜雨如倾潞渚朝来波浪惊自是虚舟能独往商船持重不堪行
　　南行谁喜説南风独棹扁舟逆浪中夜宿广陵逢北客防人相语此心同
　　帆转青原是故乡顿令桑梓有辉光因君遥忆先茔隔怅望南天泪防行
　　封章激怒九重天乱扑金瓜玉陛前归到乡闾亲故问幸留残喘不须怜
　　商妇怨【二首】
　　百嵗似相期安知有别离去时儿在腹今已长过眉忆昔初结髪两鬓黒如漆但恐君归来白头不相识
　　杨栁枝
　　章台大道边栗里旧门前苦被行人折何如伴醉眠
　　白头吟
　　交颈鸳鸯思鸣琴誓此心如何未终曲已有别离音
　　桃李树
　　托根逰宴地寒树亦花开独在凄凉处春风泪满腮
　　古意【二首】
　　落日层楼上当歌忽自悲空令翻白雪此曲少人知海上望仙山锵然响佩环如何一水近不遣离人间
　　流水曲
　　沧江无日夜脉脉向东注曲岸多洑流好为操舟渡
　　张百户恵李
　　恵来仙李好礧砢出氷盘莹洁虬珠润頳红玛瑙寒自应同石髓谁复羡龙肝若遂王戎意如今那得看
　　齐百戸送氷
　　夏热已难度况此居樊笼徽纆削我体炎暑毒我中故人致清氷髙谊谁与同萧爽逼凉气顿觉如严冬食之肌骨清烦虑俱消融不闻鸣琴奏怡然对春风沈思艰危际感激意无穷
　　李指挥恵桃
　　仙果何处来采摘瑶池滨香含雨露润色染胭脂匀结实自有时岂必三千春方朔狎恩爱田疆罹苦辛王母何不恡齐相何不仁世情甘近味幽思谁与论感意良慇懃稍以清形神琼瑶媿相报述古聊为陈
　　章郎中送茶
　　雀舌金芽玉色鲜贡余独得大夫怜寄来春日闻雷动采摘云林禁火前手阅香逾仙掌草鼎烹味胜恵山泉玉堂曾是夸风韵何似陶潜乐醉眠
　　七夕喜晴
　　尽説穷阴七月多忽惊此夕见明河欲令霄汉星辰防不遣阳台云雨过士女茶瓜争乞巧天孙机杼暂停梭可惭独守潘生拙圜圄诗成只自歌
　　纪梦
　　万里云开天欲曙紫陌鸣珂早朝去觉来窗外雷电惊卷地朔风雨如注
　　与梁指挥饮烧酒
　　宛胜葡萄酿何须鹦鹉杯入门便相唤到手不教催深意怜吾渴愁懐为尔开醉时即髙卧不省有人来
　　月下行吟
　　夜卧不成梦凄凉谁见亲起行明月下凉影伴愁人
　　中夜饮酒
　　中夜渴欲饮起来还自斟数杯应不醉灯下独愁吟
　　夏夜
　　斗转银河仄虚窗瞰逺天夜深明月里梦绕五云边
　　夏日雨中
　　黒云半空来飞雨门前度但闻啼鸟声不辨云中树
　　十四日晚至陵下
　　昔从多士侍朝廷尝对龙顔展寸诚今日共来供祭祀独瞻松栢不胜情
　　天夀山路傍林禽树
　　路傍林禽树朱实亚枝垂行人不敢动山鸟时来窥
　　路傍枣树
　　人家枣园本无路未热人来偷摘去此中枣树在路傍从人往来莫敢取
　　过晋贤行路皆称张尹有善政
　　试问肩舆者应知令尹名饥羸俱乐业凶暴少横行犴狱无囚系山村有颂声谁言汉卓鲁前史独为荣
　　五两
　　日日船南去飚轮忽向东舟人喜相报正是渡江风
　　谒孝陵
　　桥陵一别恨归迟松栢青青似旧时汉室规模长在想鼎湖云气不胜思仪文尽洗前朝弊礼乐终为后代规对越威灵在天表壮年不遇老来悲
　　辞陵絶句【八首】
　　太极才分有此山龙飞凤舞拥天闗灵宫负扆端居处正在云霄杳渺间
　　萧森松栢结愁阴白日常悬旧赤心翘首不瞻龙凤质空流清泪满衣襟
　　昔年端冕在枫宸治化流行疾若神万国车书归一统四方风俗尽还淳
　　读书直以古人期记得当年拜命时天地恩深无所报一登廷阁一回悲
　　昔日天门侍圣明春回枯朽荷生成鼎湖龙去青天逺独抱鸟号泪雨倾
　　曾从銮辂出边陲掳得名王奏凯归从此沙场无战鬬至今逺塞震皇威
　　少年凤阙侍龙顔天语从容咫尺间今日玉音何处听不胜悲苦望椿山
　　每遇春秋上谒时倾心只恐到来迟如今归老辞陵去回首云山不尽思
　　十八日发张家湾
　　杨栁初青黄鸟鸣长河两岸緑波平乍从客路看帆影还想君门听漏声七十挂冠虽称意五云回首尚闗情深恩未报身先老俛仰乾坤愧此生
　　连日行舟大东风
　　长风吹河水倒流对此如何销客愁半日才行三十里防弯还见一孤舟商船屡过询名姓驿吏频来问去留计日算程闗路逺菊花时节到林丘
　　宿螺山庵
　　庵屋幽僻静无哗十里青山一径斜旧引泉流长绕涧新移茶树正开花荒田草合多寒雀旷野林稀少暮鸦日夕相看谁是伴清风明月与烟霞
　　去伐遣人送五月菊石菖蒲诗以道意
　　金钱带露粲云光九夏开时分外香若使当年陶令见赏心不但在重阳
　　仙家瑶草种初成此日分来独有情愿遣山居尘俗逺何须嵩岭説长生
　　余自城中逢与粟同归过去伐隐居留宿明日告别去伐又欲留有不满之意作诗赠余勉强和之云
　　城中逢旧友返路喜追陪欲到壶丘去先过剡曲来春舒江上栁风度竹间梅留住堪能久无端归思催
　　山居病中即事
　　山居少田种江上旋开荒有病多收药无医只检方雨余千嶂净春暖百花香逰览无筋力沉吟自可伤一春淫雨闲居寂寥有懐故人率尔短述
　　解组归来初学耕野田数畆不聊生家贫作事难称意年老逢人只顺情久雨郊园多草色残春堤栁少莺声何应得有巡抚使为我回辔到山城
　　久雨
　　一月雨淋漓山云拂户低路岐泥没马畎畆水平溪江上看涛涌林间断鸟啼新居无覆瓦终夜竟何栖
　　病中偶成
　　去年病发到今春春夏炎蒸病又新窗下检方无验者眼前知已有何人通宵药鼎常存火五月绵衣未去身不是平生甘寂寞可堪衰疾更长贫
　　病中去伐见访
　　闲居闻我病独骑逺来看见面深相慰中心便觉寛坐留菜羮饭好似绮筵欢临别无为赠涛牋写肺肝
　　题莲【四首】
　　芰荷开处蔼芳馨鸂鶒双双应晓晴絶胜金滩溪水上时来还见绣衣行
　　鸳鸯飞下水东西十里芙蕖望欲迷只少红妆隔花语此间不是若耶溪
　　飞来白鹭傍红莲宛在华峯玉井边亦有花开逾十丈可应得见藕如船
　　頳霞翠雾防莲房风度晴漪漾日光好是昆明池上见粉红坠露散清香
　　新梢捧日
　　密叶新梢长结阴亭亭直节出平林谁言解箨初成竹便有云霄捧日心
　　淇园暑雨
　　碧树琅玕翠作团不胜酷暑叶声干须臾霖雨从天降信有人间六月寒
　　渭水秋风
　　古木脩篁緑防稠一川浩浩自东流锵金戛玉清如许不为狂风也似秋
　　老干淩云
　　老树疎篁自作林苍藤翠叶嵗年深莫言萧索寒冬里厯遍风霜却到今
　　送刘思清分教恵州
　　衰老常多病那堪送客行且将京国酒聊慰故乡情泸水秋容净梅闗雪色清恵阳施教日帐下尽羣英
　　伏日燕饯谢谦牧大尹分韵得挥字
　　盛时多令节佳防未能违鸣佩趋清禁聨班近紫微大官应早到方朔岂迟归华馆开朝宴清尊对夕晖运交金伏火暑赫汗沾衣鸟先秋去苍蝇傍席飞羽觞从数劝防扇不停挥明日南行客欢筵似此稀
　　送谢谦牧知黔江
　　京华燕集防论文作宰南行忽离羣鸣佩自应辞圣主过家喜得拜严君金台鳬影三秋别巫峡猿声两岸闻自古循良多善政须令黎庶乐耕耘
　　送谢谦牧还任黔江
　　作县三年政有成东来万里到神京褒书已荷天边宠归棹还从峡里行暑雨离亭看栁色秋风客路听猿声黔江江上棠阴下多少儿童竹马迎
　　益庵为谢谦牧大尹作
　　端居玩无极悟此造化机日中固当昃月满辄复亏何如东大海得此江河归万古未尝溢一水不曽遗钟声自虚出噫气从空吹所以古圣人徳邵心益卑君子契明义往迹诚所希开轩向前峯那能见崔巍篑积髙自下水流污成池行矣贵有终姬孔真我师
　　黔江三瑞【有序】
　　民安政善实相宜和气蒸祥正此时瑞麦两岐真可羡嘉瓜并蒂亦何竒更看白燕离羣出为显清名与世知自昔中牟夸异政由来循吏每如斯
　　黔江大尹谢君谦牧为政既六年政洽民安邑以无事百里之间和气充周蒸为佳祥麦秀两岐瓜实并蒂世或有之至于紫燕产雏异色洁白玉立离羣则未尝有也岂其清修苦节有以致然也耶昔鲁恭为中牟令有三异政垂誉无穷今谦牧之在黔江能致三瑞之应如此事虽不同而所以为政之善则无以异也固将光昭竹帛而后先相辉故为赋此诗而识以归之
　　挽谢处士顔良
　　幽隐孤城外园林二水间门前数竿竹屋后万重山座隔红尘逺心同白日闲只今那可见烟树暗柴闗
　　潇湘竹二絶为谢大尹尊甫尚哲题
　　论文作赋与吟诗还忆当年防泮时一任京华今皓首何如萧散在东篱
　　又
　　江边修竹绕云林三径翛翛翠色深何日归来寻旧隐看云坐石话同心








　　古亷文集巻十一
　　钦定四库全书
　　古亷文集巻十二
　　附録
　　杂著
　　勅命
　　勅曰国家置文学侍从之臣而用之于讲读所以资其学问之益盖非博洽端重之士曷足以称尔翰林侍读承徳郎李时勉早以经术发身贤科荷先皇帝期待之厚俾进学于中秘既属秋官克着声称遂参史事迁职侍读行艺卓著益励不懈是用锡之勅命以示褒奬于乎讲读以明道而治所由出也士之欲致君泽民者莫出于此其益懋诚敬正学以言用光我宠命钦哉洪熙元年三月日
　　诰命
　　朕惟翰林学士之职朝夕左右所以备顾问典词命非内外百司之比故必简学博履正之士居之庶以称厥官焉尔行在翰林院侍读学士李时勉科第入官持志端慤事我皇祖皇考荐登侍从以至于今纂述编摩率殚乃力暨三朝信史益克尽心是用进尔官资俾贰其长防厚祗饬久而不渝考质论思允称厥服今特陞尔阶为奉直大夫职如旧用示褒嘉夫文学施之朝廷者必推于先王之道乃可贵也而自古君臣之相知难矣朕既不忘尔劳尔益圗懋厥绩以永有嘉誉钦哉宣徳八年九月日
　　御祭文
　　卿以刚介之资通敏之学发身科第进职词林厯事累朝多输诚悃列圣眷遇贤誉用彰爰自翰林迁掌太学作兴造就士类有成方谐致政之休讵意遗荣之速倐兹闻讣伤悼惟深遣祭卿灵尚其钦服景泰年月日
　　诰命
　　奉天承运皇帝制曰我国家昔有老臣厯事列圣常懐致主之志确守为儒之规惟身虽没而犹存肆恩已颁而重锡故国子祭酒諡文毅李时勉孜孜问学操存防史讲经懋克脩于厥职责难陈善尤克罄于尔诚乃掌玉堂乃师璧水领袖华国之众彦模范用世之羣英晚节髙进退之风夜台承褒防之泽尚郁士论致达朕闻今特赠尔礼部左侍郎改諡忠文于戯继迹先贤得此易名而良鲜竦听后觉由今垂誉以何长永矣不忘嗟哉无愧成化年月日
　　像賛
　　老友杨士竒賛
　　气充而志端外和而内刚其学也本原纯深其文也笃实辉光史馆谨严经筵裨益有规有矩惟正惟直玉署金马四朝于兹国有老成儒有表仪胄监成贤允属耆老需祐隆平天子有诏
　　弋阳李奎
　　其仪慎肃其貌清癯志夺三军之帅胸蟠万巻之书行之洁也无愧古防之号学之确也诚为君子之儒厯登华要处之裕如节操贞松劲栢襟懐秋月氷壶于以扬芳翰苑负文章之重望进秩胄监为天下之师模又岂不与昔之令狐绹孔颖达之并驾而齐驱者乎
　　自賛
　　尔之貌不魁梧而秀丽尔之心不机警而婉委尔之学问不广博而深宏尔之文章不丰赡而华美动止粗率言辞鄙俚徒窃科名以取禄位承荷宠荣恬不知愧虽然尔生六十有六矣不为不仁不为不义不矜已而傲物不徇私而慕利于人而无所争居官而无所恃今之所以貌敬而不忍欺者其在此欤吁汝其慎之以保终始
　　行状
　　朝列大夫翰林学士国子祭酒兼脩国史知经筵官致仕諡忠文安成李懋时勉行状门生湖广按察司副使参賛广西军务前翰林编脩同脩国史同邑中溪彭琉述
　　先生讳懋字时勉号古防姓李氏其先系出南唐烈祖第五子景逿之后景逿累封江王尝为防州节度使简易节俭号称贤王王之子曰瀚宋平江南瀚匿迹防吉间吉守李鬯闻其贤求见之不出乃辟其子先为阎岭铁务官俾以禄养遂家安成东门光三子十一孙孙两为府尹一为县尉自是子孙益蕃衍擢髙科登仕籍者比比其人有讳疎林行正一翁赘居梅林刘氏遂家梅林梅林之李自正一翁始讳本字源芳先生曾祖也讳炜字文明先生祖也皆有隐徳考讳梦观字思诚端厚坦亮洪熙元年以先生贵赠翰林侍读承徳郎宣徳八年加赠侍读学士奉直大夫妣冻坑周氏继社背王氏俱赠为安人加赠为宜人五子长时杰号恒心性耿介颖悟过人次时春早卒时魁时彦其第五即先生也先生生洪武甲寅八月丙午先夕学士翁梦一异人至家神光然翌日生先生明年晬日翁循里俗告祖先毕铺席于地罗置书册笔墨钱菓诸物于席上为试周先生先取笔次取墨又取书学士翁大喜曰符吾梦矣五嵗屹如成童投静室勤学隣儿有牵引戯狎者辄辞去七嵗孝经小学四书皆已成诵十二三诗词歌赋语皆惊人十四五言动不茍即以圣贤自励尝曰顔子不贰过不迁怒曾子日三省其身予所愿学者二子也十六入县庠大肆力于羣书攻习举业之外益究道徳性命之学寒不能置炉炭拥重衾实木桶置足其中达旦不寐其刻苦类如此训导城门持真尹先生理安胡先生皆笃行儒者一见先生竒之尝曰李时勉用心理学岂词章之儒可比丁丑学士翁寝疾先生亲侍药食不就寝席者旬余无怠容是年七月学士卒先生与诸兄居丧治葬率循文公家礼行之已夘十月释服永乐癸未中江西乡试明年甲申中防试赐同进士出身时太宗皇帝御天下慨然作新人材兴起斯文于进士中简明秀通敏者二十八人改翰林庶吉士俾就文渊阁读书免常朝光禄供膳司礼监给纸笔内库给钞为膏火之费盖期之于伊傅周召韩栁欧苏诸贤而先生与焉先生益自淬砺磨濯造诣精深同列亦多推让之明年预修永乐大典丙戌三月丁丑王宜人卒于京先生与兄恒心奉柩归葬居丧如礼七年春起复是年车驾幸北京仁宗皇帝居东宫监国召入直房修书寻征赴行在赐路费钞六十锭至则命锦衣卫拨官房预修太祖髙皇帝实録十年壬辰授刑部湖广清吏司主事时四境苦于寇盗有捕送法司者辄峻拷讯虽连及平人亦不为之伸理先生独推情审辨不事煅炼狱成待决者止十七八人其存心仁厚用法平恕多类此刑部尚书张公称之曰李时勉古仁人君子也十一年授承直郎十二年诏重修太祖髙皇帝实録先生仍预焉冬十二月进承徳郎十六年实録成赐钞袭衣文绮改翰林侍读九年夏四月庚子奉天文华谨身三殿灾太宗皇帝降勅求言先生备陈十五事一曰停止工作二曰罢四夷朝贡三曰沙汰冗官四曰赈恤饥荒五曰慎选举六曰严考覈七曰清理狱囚八曰罪黜赃官九曰散处鞑官十曰罢遣僧道十一曰买办作弊十二曰【阙】　　军夫
　　十三曰矜免侍亲充军生【阙】　　　　　　　十五曰优恤军士所言多中时病有防下所司行之未防为飞言所中下狱二十一年七月边人内侵太宗皇帝念前所言散处鞑官诸事虑患深逺特宥之仍旧职扈从北征先生出闗坠马折左股舁归京疗凡三月余跛不良行洪熙元年三月仁宗皇帝颁赐诰命封赠父如先生官妣及妻刘氏皆为安人先生既受勅感激思圗报称因覩时政日渐违节赏罚予夺恩讐太过鲜惬中外之望仍备陈其事若干条析为二本其一厯言朝政得失利害其一専于责难陈善具言此本乞留中勿使外知前本宜付所司众议行之二本既进即焚其稿仁宗皇帝见所言峻直怒甚中官从而挤之次早临朝震怒命将军以所执金瓜扑之瓜及体者十七八脇肋已断其二意其必死矣命曳出及视之神色不动犹能言时侍讲罗汝敬亦尝言事上罢朝谕吏部曰李时勉罗汝敬俱有才干在翰林院闲了其改为监察御史李时勉交趾道罗汝敬云南道俱令掌道毎日问囚一起言事一章凡三日先生三上章言事遂下锦衣卫狱施以严刑先是折脇内向不相着及用挺棍而断肋忽自接人谓先生忠诚感动天地若有鬼神阴相之也宣徳改元冬十月宣宗皇帝幸万嵗山谓左右曰李时勉所言为社稷计忠臣也立召至前备问激怒先帝之由先生奏对恳切感动圣特怜而宥之仍为侍读预脩太宗皇帝仁宗皇帝两朝实録五年庚戌五月陞侍读学士一日驾幸史馆撒金钱赐儒臣拾者争趋前先生独退立不进宣宗皇帝独呼前拾故得金钱尤多无何驾幸文渊阁命内臣举金杯次第赐诸学士饮至先生独名呼之曰李时勉卿非朕安得饮此酒先生叩首谢曰臣防陛下再造之恩不胜感戴自是傅保而下始知圣意宠眷先生日隆七年壬子命为南京乡试考官秋还京八年癸丑掌翰林院事一日得风疾不语上闻之恻然遣中官赐寳楮二百锭偕太医院官就其第视疾给药连三日中官更至守视奏报颇愈入谢恩仍赐休息九月颁赐诰命赠父如先生官妣及妻皆宜人十年已夘预脩宣宗皇帝实録是年秋命为顺天府乡试考官正统元年丙寅兼经筵讲官三年戊午二月给授勳阶协正庶尹四月实録成陞学士六月给假还乡祭祖东里先生不忍舎以序送之又尝为李氏族谱序及賛则东里重爱先生大畧可见四年己未先生在乡嵗旱苗将稿先生斋沐率乡老徒步犯烈日祷大雨沾足禾稼丰登先生初得善地于中村适有故人刘君伯淳死遂与葬之是年以刘宜人暨兄时魁二丧在殡未葬力求善地葬之又迁葬兄嫂子侄凡六丧地皆新得得皆以义非力取也又创南溪居室令第二子养敬居之秋七月还京六年陞国子监祭酒八年癸亥重建太学成上命先生致告于文庙九年甲子三月朔上亲释奠先师孔子礼成视学赐坐先生讲二帝三王治天下大经大法甚悉末复陈讽劝之言音吐洪畅天顔悦豫一时文武臣僚肃然耸听莫不欣喜明日奉表谢恩赐纻丝衣一袭罗衣一袭又赐宴于廷斯文际遇之隆未有盛于此也先生在监多所建画上皆从之师生称便诸生有疾亲给医药有贫不能娶死不能葬者为给费赒之其教诸生以毋自欺为本以忠孝为先随其才质髙下诱引成就之絶私谒之路杜幸进之门革奔竞之风禁淫荡赌博之习诸生数千人皆肃然乐从其教成徳达材彬彬軰出国学得人于是为盛丙寅先生屡以老疾乞致仕诸生伏阙请留上以太学师资之地方倚老成不许其去丁夘先生年七十有四病益深上章乞骸骨上览其言甚恳切遂许之诏兵部具舟陛辞之日赐钞一千贯命光禄具酒馔钱之及行达官显人多出崇文门外以叙别太学师生以防币制旗帐各为文词诸生亲厚者又命工绘恩荣归老圗取其事为十题求诸名公识以为赠以颂先生之徳翰林旧知亦各为文为诗教坊诸乐工椎大皷杂以金石丝竹之音喧然前导送者凡三千余人逺近观者塞路一时行旅不得往来商贾为之废业莫不啧啧焉称羡以为荣至有为泣下者诸生又以先生平日防洁自守行李萧然乃集白金数百两为赆先生悉郤之今太师吏部尚书王公直为十题称先生汉之疏广唐之杨巨源不能过也其余若礼部尚书胡公濙工部尚书髙公谷左都御史陈公鉴礼部尚书王公英国子祭酒萧公镃侍讲陈公询徐公珵修撰刘公俨检讨钱公溥司业赵公琬南京祭酒陈公敬宗皆有文为赠先生自北归以故居去城稍近倦于逢迎遂卜邑西三十里其地曰梅砻创隐居焉逺方慕名以求文至者踵踵相继先生以病多谢去前此土俗不立社不祭社厉过夏多缺雨先生创空地为社又创地为社厉坛率旁近之家循古礼祭之约以为常至是雨泽应期连年皆熟父老喜曰古有随车雨先生似之先生虽处林野而其心未尝不在朝廷景泰元年三月尝建议四事一曰奬忠节二曰修武备三曰加恩赏四曰通和好具本遣长孙骐达于朝骐既行三日先生在别墅病作四月十二日谢世享年七十有七易箦之先戒诸子曰治后事悉如汝父送汝祖循古制勿尚浮屠言讫而逝无一言及家事有司以闻上深加悼惜遣官赐祭是年十二月某日葬双峯铺东某山向葬之日大雪送者防千人初娶县背刘氏继冠县刘氏子男六人曰融字养和廙字养敬皆卒原字养源刚字养健早卒县背出也艮字养道鼎字养端冠县出也女二人河南参政王公泸源第五子固始教授邦正礼部郎中陈君铉长子晋其婿也孙男十九人骐骥骅骈颙知县驯泮生昻监生曾孙男二十五人先生徳性粹美操履脩洁事父母处兄弟孝友笃至事君忠义激发不为身谋遇朋友诚而有礼缓急可以托死生修撰彭君汝器抱疾无子弟在侧先生以同年故竭力扶持汤药如至亲然既卒哭之尽哀具衣衾棺敛如仪已而有命遣族人传送其丧归葬先生仍为裒集所为文稿付其子初太常博士刘君履节有交趾之行妻病子且幼乃以托于先生而去去未防妻死先生为之敛殡如礼是年刘君竟死不反先生抚育其子女如已子长为娶妻教以经学俾有成立发身科目仕至国子助教皆先生力也其笃于友谊如此平居衣冠端正凝然不动与人语词严谊正是非予夺确乎其不可易天下之人闻其名而慕接其貌听其言为之改行易心者众矣其在朝尤为公卿大夫所推重少师东里杨先生尝称于人曰时勉当今第一流人也故于经济大畧宻与商论者居多侍讲邹先生缉曰时勉可追配古人学士髙公谷曰先生文学足以嫓美乎陆贽忠义足以追踪乎汲黯道徳足以比肩韩愈世以为知言先生学问奥博词翰兼美有得其片言只字者寳重之如拱璧故平生文稿多为好事者持去所存于家者殆十一二耳既葬之后其遗孤属琉以状而琉稽于王事未及成又二年琉致仕归巡抚江西都宪韩公雍以先生节槩上言赐諡文毅琉念先生与先君编修公最相善而琉兄弟皆受学焉嘅先生不可复作思欲昭其徳于不朽实琉之大愿也第先生之徳髙大逺宻非拙工所能彷佛形容谨述其槩如右俟知者采焉
　　故祭酒李先生墓表
　　光禄大夫少傅兼太子太师吏部尚书泰和王直撰
　　先生讳懋字时勉姓李氏系出南唐江王景逿之后世居安成之东门以宦学显曾祖源芳祖文明父思诚皆有徳谊而不仕先生少负大志勤于学问穷性命道徳之奥于书无所不读永乐初取进士第太宗皇帝鋭意文学择进士之尤者俾尽读中秘书学古为文辞先生与焉其文学日进有盛名以母忧居丧务尽礼服除授刑部主事而所治无寃入与修髙庙实録成授翰林侍读先生自以防恩厚思所以报殊遇早夜孳孳尽其职凡事有当言者辄以闻上亦多所听纳虽时被棰下狱旋复释之宣宗皇帝尤肆矜容陞侍读学士待之加厚宾兴之嵗三命典文衡上临轩策士则命读巻人皆服其公正统初上御经筵命先生兼经筵官当进讲必尽诚敬冀有所感悟上亦为之倾听闻者莫不称善以为范淳夫其人也时太学缺祭酒而难其人诸公皆谓莫如先生相与言于上遂以任之诸生数千人皆习经艺先生开导训诲各因其才以穷其防趣俾有所领解如饥者得食渴者得饮于是小大皆有所造就病者有医死者有归其未娶者俾有室皆先生出资为之倡而仁义之行成焉诸生事先生亦如子之事父有急必赴虽危难不避贤才之盛彬彬焉一时见于用者人皆以为宜车驾视学行释菜礼退御彛伦堂祭酒当以经进讲而先生久病嗽人疑之至是升堂愈敬慎色温气和赐坐西南隅讲尚书阐明帝尧所以亲亲仁民协和万邦之道辞防清逺听者忘倦上为之喜甚赐予有加明日入谢又赐宴锡衣一袭人皆谓先生宜之正统十二年以老疾乞致仕诸生亦拜疏乞留先生请至再三上亦察其病许焉赐钞二百锭官以舟载之归之日满城送者无贵贱皆啧啧称道诸生则曰先生归矣吾何所视法哉连数十里奔走涕泗如送其所亲先生既归卜筑城西山水间不与流俗接惟教子孙及乡族子弟使读书为善而已其徳行文章蔚然为天下之望盖有向仰不及之叹者景泰元年四月十二日以疾卒于家事闻上命礼部致祭逺近士大夫皆吊哭往来不絶者数月其生以洪武甲寅八月十三日享年七十有七娶刘氏封安人先卒生男四人养和养敬养源养健继室刘氏亦先卒有男二人养道养端以某年某月某日葬于某里某山下予与先生同郡人同年取进士又同入翰林仕而同朝者四十五年思请益于先生以老终而先生遽去今又弃予往矣予何能不哀先生既葬子养源等谋于其乡之大夫君子求予文表墓上呜呼予闻昔安定胡先生之墓为之表者欧阳公也今先生之墓当求如公者属笔焉予文何足以扬先生盛美哉然不可辞也故述其行之大者俾刻焉
　　古防李先生小传
　　门人行人司行人尹恕撰
　　【原阙】











　　仁宗改元先生又疏陈若干条为二本进皆犯顔格心之言扶持纲常之道左右不悦构之上阅所言峻直召问不屈命扑之折脇曳出不死改行在交阯道御史日令问事具条以进次日有防系狱遇良医得活在狱中水浆不入口者五日而神气自若卧防一月而愈是时庸人孺子皆知先生忠义所为若有神明防佑非偶然也宣宗皇帝嗣承大统先生在狱惟吟咏情性自适是年秋有燕入于先生幕声喧不已时同狱者以为先生喜其夕就寝忽梦渡桥桥断下有一覆舟从舟背而渡有水崖不得上傍有一朱衣人扶上之云明日桥成可无事矣觉乃梦中尔天明果宣至文华殿内见上推询建言之由先生复以忠鲠之言对遂命收狱辄取回再问其由辞语如昔复呼至前欲备询之先生诵向前所言至第六事少止上曰事尚有何以不言先生曰天威严重臣不能记其详矣上防哂曰是第难言耳汝之谏藁在否先生对曰藁已焚矣臣读圣贤书忠孝是先敢不直对上以其言始终不变可任以事宥之命以次日早大班谢恩仍授翰林侍读宣徳元年冬十一月也未防预修两朝实録初先生在狱时有一布衣老人须髪皆白徧诣诸缙绅大夫门稽首曰李侍读一忠臣今置之死地宜急拯之以扶名教后先生复职求其人不复得咸疑以为异人云厥后上临内阁亲赐诸阁老酒呼先生赐之且曰卿非朕安得饮此酒先生顿首谢曰臣荷陛下再造之恩不胜感激五年春上复以金瓯赐诸阁老宴以次该先生饮先生曰臣可与陛下同饮不可与陛下同器上遂易瓯与之一时诸公咸服是年纂修两朝实録成钦陞本院侍读学士两京乡闱二与文衡上临轩策士两为读巻官是年秋先生抱风疾不语上赐钞一千贯遣御医与内臣逐日诊视先生恐劳圣虑一日同寅诸公来视因嘱曰主上问及幸告以疾渐瘳矣及痊入谢仍赐休息免早朝一日上纳碎银于两袖召诸阁老防内苑将银撒之于地命拾为买菓赀众皆争取之先生独正色立俟上退顾先生犹立上复呼先生以袖中余银亲赐时论皆以先生得大臣体至每嵗四裔入贡累累私自于朝班愿一识先生面朝廷尝命使于琉球诸国闻国人皆知慕先生得一诗辄朝夕讽咏不已其誉望见重于外藩者如是十年上崩先生哀痛双目防昏其忠爱之心又如是正统初皇上嗣位先生与经筵讲官三年四月修宣庙实録成陞翰林学士与少传建安杨先生诸公为杏园雅集时号九老防先生给假祭祖东里先生不忍舎去以序送之其畧曰初李君时勉请去诸同官皆曰翰林者天子亲臣君方握院章为之长且上富于春秋万几稍暇御经筵孜孜圣学奈何去先生曰诸公谓我者公义也顾今迫于私情二三年来子死妻死兄又死一门孤寡相望吾能忍而委置之乎东里之文真能述先生之心矣抵家葬其所未下土者若干丧时附邑之美地多为人所有先生欲择山水之善者以妥其灵遂躬自跋涉不以为劳四年还朝六年闰十一月上以太学为天下教化之原前莅其职者不惬舆论众议咸以先生荐遂任之先生至太学冠带缙绅之士迎迓道左者相属文武众寮父老戎卒相率诣桥门而拜者无虚时监规久弛先生为严立教条因才设科壮而可仕者教以吏事如今官府论判之类幼而可进者教以举子业日考课程夜则令宿学舎虽隆冬盛寒先生俯就讲解经史每至通宵于是诸生各有所造就当时作人之盛如商辂姚防彭时岳正万安诸彦俱廷试魁天下其余或中进士髙第或任御史黄门部属二司守令者皆先生教导之力致然也先生处置细务绰有条理病者如徐瑄軰得以有医死者如刘显軰得以有归未娶者如郑韶軰得以有室以至助教陈除被盗复监见先生先生给之凡此之费皆先生捐俸资为之由是诸生观感亦乐为之助焉以故诸生事先生如子事父先生以太学规模弗称请于朝为改作时监其事者素与先生弗协设他故而陷之太学生三千余人皆伏阙请宥诸生石大用独封章乞代罪上览所奏有义在师生恩同父子之语悯之遂获释八年春上命驾视学释奠先师孔子礼毕退御彛伦堂赐先生坐讲书先是病嗽至是病愈讲尚书阐明帝尧所以亲亲仁民协和万邦之道词防清逺天顔喜甚赐与有加十二年屡以老疾上章乞归有形骸潦倒精力衰頺之语词极恳切诸生有抗疏愿留者先生益坚累表再三始防俞允赐钞二百锭官给驿舟以归公卿大夫相率饯别都门外不可以数计大学诸生皆曰先生归矣吾何所视法哉遮道洒泪如别父母然诸生有厯政者则请假逺送在法司者则违假而往其恩义之笃如此今少傅吏部尚书王公为十题序称先生汉之疏广唐之杨巨源不能过少傅礼部尚书胡公序先生徳学充赡政教一新诸生心悦而诚服兵部侍郎兼学士苗公称先生洪熙间宻陈谠言尽忠所职虽殒身而无憾工部尚书兼学士髙公称先生文学嫓美陆贽忠义追踪汲黯道徳比韩愈而词翰特余事耳少师杨公又称先生忠槩文章卓然当时而士之识与不识皆知李先生先生之徳之学见称于文序如此先生抵家隐居县城西近山水间别筑一室其地曰梅砻慕名求文者无逺不至先生多以病谢去有不可已者勉应之十四年秋闻边人内侵国家多难景泰元年三月建议四事一曰崇奨忠节二曰选将练兵三曰加恩死节四曰南北通好遣孙骐赍进是其忠义之心不以进退有异也孙既行三日先生在别墅遭疾不豫医诊弗效时山有大石陨于池者人以为忧病笃戒诸子治后事如葬祖之仪言讫而逝景泰元年四月十二日也视其室惟经史文籍仅存四壁萧然自藩臬以至郡邑大夫与夫逺近好义之士咸踵门吊哭往来不絶有司以事闻上命翰林撰文遣官致祭享年七十有七葬某里某山之阳先生存日恩赠父思诚翁翰林侍读学士奉直大夫妣周继王与妻刘皆封安人子养和养敬养源养健刘出也养道养端次室刘出也养和养健先卒养道国子生先是助教李洪尝上章乞陞先生官秩以慰天下士夫之望至是教谕邵祥乞加先生赠諡巡按江西都御史韩雍言先生清徳正学推重时軰忠言正论可方古人宜加封諡请至再遂赠文毅呜呼先生仪容清古语声洪亮文词雄浑其忠义防介卓然见重于天下而人获接其光仪者自不容以不敬畏之其没也又莫不思慕之是可验天理民彛之在人心者有不可泯矣予愧谫薄叨承宿诲虑先生徳行政事未之尽传于是广采行实又得京郡治中刘实国子学録刘贵刑部员外潘瑄诸公所书集而为传庶他日立言君子出于其间得有所采俾事业垂诸简册辉映古今则先生虽死而有不死者存实斯文之幸也谨述以俟
　　古防先生祠堂记
　　自古宏才硕徳之士负人望之重者志不大展于当时名必益彰于后世何也用不究其才而天下共惜之惜之不已至形于言暴诸事则其名在世愈久而愈彰夫如是其荣过于得志于一时者逺矣吾安成古防李先生负天下之重望而官终于祭酒识者盖深惜焉故其没也尚徳君子交章请行褒防之典最后巡抚江西右佥都御史韩公雍列其谊行以请乃得諡为文毅当是时有司已崇祀于学宫矣今提学佥宪潮阳李公龄复命建祠于家而尊崇之益至嗟夫先生何以得此于人哉盖先生资禀秀异涵养深厚清徳正学追踪古人方其为翰林侍读也感太宗文皇帝作养之恩疏陈时政十五事言甚切直下狱逾年乃释洪熙改元又条十事上之皆人所不敢言者坐是激怒宸命以金瓜扑之于庭不死降监察御史凡三日章复三上遂下狱宣宗皇帝嗣位出于狱亲鞫之嘉其志仍释为侍读自是忠直之名震天下虽庸人孺子皆知尊而慕之正统中自学士为祭酒当国学政教弛弊之余嘅然以成就贤才为己任严条约勤课试程才叙进一以至公而赈贫药疾恩意尤笃故教化行而人心乐从其出而取髙科跻要途者累累相继于是天下皆知先生之教恩义兼尽真一世之师表也既老恳乞休致家居而忧国爱君之念不少忘比闻土木之难圣驾北狩痛愤累日即疏安攘大政所宜先者遣长孙骐达于朝事未报而先生下世矣天下之人又皆闻其事而壮其言谓先生忠毅之气没齿不衰有如此呜呼先生盛徳之士也不独忠诚义气为世所称至其仁厚之心防洁正直之行通达宏伟之才虽一时名公钜卿亦莫不推而下之然独不得并列于公卿以大其用以霈其泽于天下宜乎人望有不满焉而惜之深仰之至如此也佥宪尝为国子师属知先生为详故景仰爱慕之尤切而遂欲因以垂教于来学此専祠之所以建欤祠在先生所居之左为间者二有门有庑不侈不俭实邑令黄岩李君防经营以成之其成也司训桐庐姚君稷以书属时记其意呜呼二三君子惓惓于先生如此非尚徳好义之尤者欤先生得此名于是愈彰而不朽矣时念先生家食时与先祖交莫逆父叔軰皆受学焉其教国子也时亦执经在诸生后于先生文章道徳之实耳熟而目详矣此不能悉着谨着其槩以诏其子孙与邑之来学俾相与勉慕以追芳躅于万一庶无负于佥宪公之教云先生名懋字时勉别号古廉登永乐甲申进士翰林庶吉士授刑部主事转侍读列学士至景泰元年卒年七十有七矣成化四年嵗次戊子赐进士及第资政大夫太子少保兵部尚书兼文渊阁大学士知制诰同知经筵事国史总裁彭时记
　　古廉李先生改迁諡葬墓碑铭
　　门人通议大夫国子祭酒进太常寺卿兼翰林侍读学士知经筵官掌詹事府事国史副总裁致仕安成台北呉节撰
　　士君子以忠毅存心生有美名殁有美諡此天下之所同荣而古今之所共尚也然求有名实兼全舆诵罔间者其惟古亷先生乎按状先生讳懋字时勉姓李氏安成人古亷其号也系出南唐景王逿之后祖文明有隐徳考思诚赠侍读学士母周氏赠安人先生兄弟五人行居末早孤以兄诲为泮生以经取甲申进士第遭逢太宗文皇帝作新文运选入中秘为庶吉士与二十八人俱学业日益冨预修永乐大典丙戌以慈制去服阕赴行在预修髙庙实録壬辰授刑部主事未防再召入修实録书完改翰林侍读时宫殿灾诏求直言先生开陈十五事以进允者十三无何遭飞言下狱二十一年以近臣言得释扈从巡北边出闗折左股舆归疗愈洪熙元年先生以荷国厚恩思圗报称具为二本其一言朝政得失其二不避国讳仁宗皇帝初皆之中人从而挤之召问不屈命力士扑之以瓜折左脇曳出不死改监察御史令日言事翌日下锦衣狱禁锢之宣宗皇帝嗣位召问所言先生奏对恳切感动上心特命宥之复翰林侍读预修两朝实録五年夏特陞侍读学士一日驾幸史馆特呼先生名与之金钱赏以巵酒众学士荣之壬子主南京乡试癸丑得疾上闻赐寳楮二百命医治疗乙夘英宗皇帝嗣大寳诏修宣庙实録秋主京闱乡试丙寅进经筵讲官廷试为读巻官戊午实録成陞本院学士是年夏先生以诸子融敬早卒二配刘氏俱亡给假还乡祭祖改葬诸兄于善地事毕还京六年陞国子祭酒八年重建太学成命代祭圣贤告毕工甲子春上亲临太学释奠于先师孔子礼成视学赐坐先生讲书经帝尧章兼陈讽諌上大悦明日赐衣二袭宴于殿庭而还先生益加感激严立监规修陈防范诸生数千人咸引领克遵教诲由是贤才彬彬軰出掇殿魁者如商辂彭时诸公出焉丙寅复以中子源刚继卒惟幼子艮侍诸孙皆幼稚具本乞休致不许未防复上章乞骸骨凡数百言益恳切上特许之赐寳楮筵宴具驿舟遣还缙绅俱祖道饯送之盛于是鲜伦先生既归居邑之西山曰梅砻谢絶人事日与文士数人为山水防景泰纪元闻敌人犯边王师不利奋然曰禁中无颇牧安攘孰任耶特遣其孙骐诣阙言军旅事数件因愤愤成疾遂不复瘳殁于别墅时四月十二日也享年七十有七有司以闻诏加悼惜遣官致祭葬本里枫铺之原巡抚西江都宪韩雍言先生清徳正学推重时軰忠言正论可方古人宜加封諡章凡再上诏赐諡文毅督学佥事李龄以先生葬地不应阴阳下知县李防营善地改葬先生于防冈之阳某山某向从众议也天顺初元言者复谓先生諡法不惬舆情冝于改諡诏改諡曰忠文仍録其一孙曰昻为国子生迨成化癸巳先生之孙颙任长乐知县便道归省祖茔谓先生諡葬俱改宜有铭文以彰事实谓予有姻好且承先生宿诲者来需言予事先生久既幸有名位又获全归思先生不可见矣可无言乎尝闻諡法云事主不欺之谓忠强忍不屈之谓毅今先生之諡易文毅为忠文先忠而后文则先生忠以事主文以经邦二者又兼备矣语曰生荣死哀惟先生有焉谨述其始末而为之铭铭曰
　　稽古训言君明臣直二美克完政纪乃立吁嗟先生忠毅拳拳遇事愤发不恤尽言折脇挫狱摧頺者防起而复言不恤濒死在周苌防在汉黯朱为贽为愈抑何间欤究兹终始实遭明圣包容狂直以惩谀佞晚跻荣福为国硕师解组而返终乐畋虞善名盖世美諡重锡易毅为忠芳流千亿防山之阳波涛汤汤先生之誉其存者长
　　难少承先生诲导俾侍笔砚间及先生归荣与解组又得执巾杖为山泽防俱非一日也岂期先生物故遗藁多失遂与诸孙及交防士大夫通得若干谨録成四册别以文行忠信质之同门吴卿与俭曰汝当以书付其孙知县颙锓梓以传愚受先生指教之恩谊深渊海是集焉敢不用情者乎余文散失尤冀斯文君子采寄示予续编可也峕成化十年甲午仲春吉八十七翁门生戴难跋
　　颙惟先大父忠文公平生所着文集甚多奈嵗久散失存者无防门人戴先生尝编録成巻若干篇国子祭酒吴先生又为序以弁其端颙以菲材弗克继述叨承前休授今恵之长乐令尝于公退之暇览大父手泽不胜感戚于是遍求余藁而增益之缮写成帙特以托广郡守乡先生伍公希渊重加校正锓梓以传虽然先祖之居官行实昭昭然名于当世固不待文而显然礼曰先祖无美而称之是诬也有善而弗知不智也知而弗传不仁也此三者君子之所耻也茍是编不传则不智不仁之耻颙莫逃焉匠氏告完姑述其槩以纪其成栁子有云至哀无文至敬不饰颙窃以焉孝孙颙谨识



　　古亷文集巻十二
　　古亷文集后序
　　翰林学士国子祭酒古防李先生之殁三十余年其孙颙宰恵之长乐数年始克彚集先生文稿若干巻托广州郡守乡先生伍公校正夀梓以传属予一言以序诸末简予观先生之文浑厚醇正博洽赡丽淡然菽粟之味锵然韶钧之鸣真可以追踪古人卓冠当世后生小子安敢容喙于其间哉然予少居乡闾闻先生之忠言谠论切于时政一时名闻海内如景星凤凰天下之人争先而快覩焉及予叨领乡荐宦逰四方先生虽已物故而凡见公卿大夫出自先生之门者无间隐显莫不相与感慨夫先生之仪刑有不可得而复作焉是则先生之忠义徳教传之天下浃于人心愈久不忘而况于文章之作有不足以歆动于人而传于世耶夫泰山之峻絶天下之人虽不尽见而皆知其为髙河海之浩瀚天下之人虽不尽涉而皆知其为大先生之文本之以道徳参之以才气而又浸淫乎六经搜猎乎百家其言辞之发见诸行事之实皆足以扶世立教正君善俗如是而鸣当时传后世岂不犹泰山河海之髙大天下之人幸而见之者莫不有以快其心目焉虽然此特先生之余事尔至于临大节而不可夺者载诸史册而无愧勒之金石而不磨千载之下犹可以使人感慕兴起奚翅文章之传而已哉姑书以为序云成化十七年辛丑嵗冬十月既望广州府儒学教授吉水萧尚彛序








　　古亷文集后序
