　　钦定四库全书　　　　　集部四
　　湖山类稿　　　　　　　别集类三【宋】
　　提要
　　【臣】等谨案湖山类稿五巻水云集一巻宋汪元量撰元量字大有号水云钱塘人度宗时以善琴供奉掖庭宋亡随三宫入燕乆之为黄冠南归往来匡庐彭蠡间元陈泰所安遗集中尚有送钱塘琴士汪水云诗泰延祐二年进士则元量亦云老夀矣其诗多慷慨悲歌有故宫离黍之感于宋末诸事皆可据以徴信故李鹤田湖山类稿防称其记亡国之戚去国之苦间闗愁叹之状备见于诗防而显隠而彰哀而不怨开元天宝之事记于草堂后人以诗史目之水云之诗亦宋亡之诗史云云其品题颇当惟集中醉歌一篇记宋亡之事曰乱防连声杀六更荧荧庭燎待天明侍臣已写投防表臣妾佥名谢道清以本朝太后直斥其名殊为非体春秋责备贤者于元量不能无讥然元量以一供奉琴工不预士大夫之列而眷懐故主终始不渝宋季公卿实视之有愧其节槩亦不可及笔墨之间偶然失检视无礼于君者其事固殊是又当取其大端恕其一眚者矣黄虞稷千顷堂书目载湖山类稿十三巻水云词三巻乆失流传此本为刘辰翁所选只五巻前脱四翻间存评语近时鲍廷博因复采宋遗民録补入辰翁元序合水云集刻之以二本防互校订诗多重复今亦姑仍原本焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆费墀

　　湖山类稿序
　　杭汪水云以布衣携琴渡易水上燕台侍禁时为太皇王昭仪鼔琴奉巵酒又或至文丞相锒铛所为之作拘幽以下十操文山亦倚歌而和之昔者乌孙公主王昭君皆马上自作曲钟仪之絷南冠而操土音自作乐使人聴乐孰乐或谓作者之悲不如聴者之乐聴者之乐复不如旁观者之悲也汪氏之琴天其使之娯清夜释羁旅耶何其客之至此也琴本出于怨而怨者聴之亦乐谓其能雪其心之所谓也当其奏时如出乎人间落乎天上殆泊与淡相遭而卒归于无有其亦有足乐耶归江南入名山着黄冠据稿梧以终又起而出乎江湖迩者名人胜士以诗见其诗自奉使出疆三宫去国凡都人忧悲恨叹无不有及过河所厯皇王帝伯之故都遗迹凡可喜可诧可惊可痛哭而流涕者皆収拾于诗解其嚢南吟北啸如赋史传亦自有可喜余葢不忍观之孰不游也以琴遇少琴能诗又少余欲尽其巻计之而不胜其壹郁也则复使之进琴焉庐陵须溪刘辰翁防孟书














　　钦定四库全书
　　湖山类稿巻一
　　宋　汪元量　撰
　　和徐雪江即事
　　万里起青烟旌旗若涌泉国家开气数陵谷见推迁避难浑无地偷生赖有天夜来闻大母已自纳降笺
　　呉山晓望
　　城南城北草芊芊满地干戈巳惘然燕燕莺莺随战马风风雨雨渡江船小儒愁剧吟如哭老子歌阑醉欲眠一夜春寒花命薄乱飘红紫下平川
　　同毛敏仲出湖上由万松岭过浙江亭
　　钱塘门外看新晴舞蜨游蜂没一星风挟断云横北巘烟随飞雨度南屏苏隄柳树照波緑呉苑麦苖连地青邂逅寻诗过岭去鼔鞞声震浙江亭
　　钱塘歌【此诗脱老杜显庆年中越王作又超出】
　　钱塘江上龙光死钱王宫阙今如此白髪宫娃作逺游漠漠平沙千万里西北髙楼白云齐欲落未落日已低古人不见今人去江水东流乌夜啼
　　别杨驸马
　　去去马空冀北行行鹤度辽东弹铗三千客里囊锥十九人中杜子肯依严武孔融不下曹公南八男儿如此杀身方是英雄
　　清明
　　避难不知寒食和愁又过清明都下纷纷跃马湖边恰恰啼莺
　　读史
　　饿死首阳二子偷生商岭四翁刘项称王称霸闗张无命无功
　　废宅
　　王侯多第宅草满玉阑干纵有春光在人谁看牡丹
　　贾魏公府
　　葛当年宰相家游人不敢此行过柳隂夹道莺成市花影压阑蜂閙衙六载襄阳围已解三更鲁港事如何栋梁今日皆焦土新有园丁种火麻
　　重门犹钉旧桃牌惆怅行人去不回万种好花环曲径一流水绕香阶高堂已见牛羊走乔木惟闻鶗鴂哀檐外竹梅森似束邻翁时剪作烧柴
　　湖边不见碾香车断珥遗钿满路涂门迳风轻飞野马亭台火尽及池鱼海棠花下生青杞石竹丛边出紫苏却忆相公游赏日三千卫士立阶除
　　杭州杂诗和林石田【此数诗老杜秦州诗】
　　石田林处士吟境静无尘乱后长如醉愁来不为贫饭蔬留好客笔砚老斯人近法秦州体篇篇妙入神先生忘富贵久客幸平安髪已千茎白心犹一寸丹衣冠前进士家世旧郎官醉入乌程里吟登李杜坛一春云羃羃三月雨淋淋鱼菜不归市莺花空满林人行官巷口军簇御街心老子猖狂甚犹歌梁父吟烽火来千里狼烟度六桥岭寒苍兕叫江晓白鱼跳壮士披金甲佳人弄玉箫偶余尊酒在聊以永今朝有客肠回九无人发握三关中新约法江左旧清谈铁骑来天北楼船过海南一枝巢越鸟八茧熟呉蚕蹑足封韩信剖心嗔比干河山千古泪风雨一番寒世指鹿为马人呼鸟作鸾江头潮汹汹城脚水漫漫吟身春共瘦独立望江亭越水荒荒白呉山了了青军降欣解甲民喜罢抽丁拍碎阑干曲吞声血泪零天也今如此人乎可奈何台边西子去宫里北人过玉树歌方息金铜泪已多旌旗遮御路舟楫满官河此夕知何夕游船杂战船山河空百二宫阙漫三千雨歇云垂地潮平水接天惜哉无祖逖谁肯着先鞭陵庙成焦土宫墙没野蒿亡秦皆赵李佐汉独萧曹国子乘黄贵山人着白高飞埃犹黯黯逝水正滔滔偶出西湖上新蒲緑未齐携来鳊缩项买得蠏团脐问酒入新店唤船行旧隄乱离多杀戮水畔几人啼天目丝丝雨江头翦翦风鼔鞞千艇合刀斗万家同金马怜焦土铜驼压草丛杞天愁欲堕黑入太隂中日月往来毂乾坤生杀机江春蛟妾舞塞暖雁奴归逆旅诗添债愁城酒破围如何秦相国昨夜鸩韩非如此只如此无聊酒一樽江山犹昨日笳鼔又新元黑潦迷行路黄埃入禁门高亭山顶上百万汉军屯世变长椎髻时更短后衣魏庭翁仲泣唐殿子孙非树秃鸦争集梁空燕自归断桥春已暮无赖柳花飞假途虞灭虢尝胆越吞呉黑白一棋局方圆八阵图是翁犹矍铄诸老自揶揄喟叹投麟笔悲歌击唾壶竟夕柴门掩无心接缙绅山中多乐事世上少全人诸吕几亡汉商翁不仕秦柴桑深僻处亦有晋遗民天下愁无尽生前乐有涯文章一小技富贵总虚花尘入金章宅草生王谢家可怜三月火不见八姨车
　　送琴师毛敏仲北行
　　西塞山前日落处北关门外雨来天南人堕泪北人笑臣甫头低拜杜鹃
　　五里十里亭长短千帆万帆船去来请君收泪向前去要看幽州金筑台
　　苏子瞻吃惠州饭黄鲁直度鬼门闗今日君行清泪落他年勋业勒燕山
　　呉儿
　　玉貌儿童泪盈把辫髪垂肩行酒斚将军又去打苏州出门指使教牵马
　　荅林石田
　　南朝千古伤心事每阅陈编泪满襟我更伤心成野史人看野史更伤心
　　浙江亭别客
　　诸公来此欲凭阑秃树粘云湿不干小燕正嫌三月雨老莺又受一春寒楼头呼酒尽情饮江上遇花随意看莫怨人生有离别人生到此别离难
　　江上
　　太学诸斋拣秀才出门何处是金台楝花风子规急杨柳烟昏黄鸟哀潮落潮生天外去人歌人哭水边来推篷坐对呉山月几度关门击柝回
　　晓行
　　痴坐书窻待晓钟背灯无语意无穷一家骨肉正愁絶四海弟兄如梦同西舎东邻今日别北鱼南雁几时通行行忍见御沟水流出满江花片红









　　湖山类稿巻一
　　钦定四库全书
　　湖山类稿巻二
　　宋　汪元量　撰
　　北征
　　北师有严程挽我投燕京挟此万巻书明发万里行出门隔山岳未知死与生三宫锦帆张粉阵吹鸾笙遗氓拜路傍号哭皆失声吴山何青青吴水何泠泠山水岂有极天地终无情回首叫重华苍梧云正横
　　吴江
　　吴江潮水化虫沙两防垂杨噪乱鸦舟子鱼羹分宰相路人麦饭进官家莫思后事悲前事且向天涯到海涯回首尚怜西去路临平山下有荷花
　　苏台
　　阖闾门外草如霜到此踌躇欲断肠红阵教成人已去黄池防罢事堪伤将雏野鹿衔枯荠挟子宫乌噪夕阳越蠡扁舟漭无所五湖风浪白茫茫
　　惠山值雨
　　惠山寺里北人过古柏茎茎伐尽柯三世佛身犹破相一泉水亦生波山林虽乐元非乐尘世多魔未是魔举似于人何以故坐檐闲看雨霶
　　画溪酒边
　　夜来饮酒醉如何酒醒方知事转多赵国未衰廉蔺在齐城将下郦韩过鹊飞月树无依所龙入风江漫作波忽有好诗来眼底画溪榔板唱渔歌
　　常州
　　渡头风起栁揺丝丁卯桥边屋巳稀河草青青淮马健江花冉冉海鸥肥一樽酒对三人饮八字帆分两岸飞天末有人难问讯仲连东去不须归
　　重游甘露寺
　　小留甘露莫开船我欲题诗寄佛轩犬下脩廊迎宿客僧归曲巷背门梅边拂石安碁局竹外鸣琴荐酒尊却忆市朝无事日笙歌日日醉昏昏
　　多景楼
　　多景楼中昼掩扉画梁不敢住乌衣禅房花木兵烧杀佛寺干戈僧怕归山雨欲来淮树立潮风初起海云飞酒尊未尽登舟急更过金焦看落晖
　　金山
　　杨栁隄边看渡船金山山上访金仙一江风起尘扬海两岸潮来浪拍天龙化老人频问法狐为少妇窃听禅此机何与书生事且借方牀熟昼眠
　　焦山
　　焦山寺里白云堆百尺危楼百尺台持咒圣僧漂海去寻诗闲客渡江来雷轰古树蜈公出日转虚檐燕子回桉上楞严都好在昆明又见有新灰
　　京口野望
　　傍岸人家插酒旗受降城下客行稀南徐白昼虎成阵北固黄昏鸦打围乱后江山元厯厯愁邉杨栁极依依櫂歌渔子无些事网得时鱼换酒归
　　扬子江
　　扬子津头客子愁孤舟欲渡意绸缪蛟龙汹汹争新穴鸥鹭轻轻下故洲水卷岸沙连地去风掀江浪接天流试披陆羽图经看洗鼎煎茶更少留
　　扬州
　　江都王气逐浮沤旧説维扬第一州银烛夜攒喧凤吹金鞍晓织卫龙舟緑芜城上军声合红药阶前客泪收云散月明天在水误疑身世落瀛洲
　　淮安水驿
　　薄暮舟维杨栁隄手攀杨柳立多时汉儿快意歌荷叶越女含愁舞柘枝月湿江花和露潮揺淮树带风悲长亭一夜浑无寐与客传杯更和诗
　　邳州
　　身如传舍任西东夜榻荒邮四壁空乡梦渐生灯影外客愁多在雨声中淮南火后居民少河北兵前战鼓雄万里别离心正苦帛书何日寄归鸿
　　徐州
　　白杨猎猎起悲风满目黄埃涨太空野壁山墙彭祖宅塺花粪草项王宫古今尽付三杯外豪杰同归一梦中更上城楼见城郭乱鸦古木夕阳红
　　戏马台
　　台空马尽始知休枳棘丛边鹿自游泗水不关兴废事佛峰空锁古今愁风吹野甸稻花晚雨暗山城枫叶秋欲吊英灵何处在髑髅无数满长洲
　　燕子楼
　　楼颠瓦解草如鬛燕子不来风猎猎倚笻搔首重徘徊野花丛里飞蝴蜨
　　吕梁
　　吕梁三十仭县水莫知源雨歇山如沃波狂岸欲翻黄云扑古塞青草织平原最是关情处秋霜一夜猿
　　歌风台
　　百尺荒台禾黍悲沈思往事似轮飞洛中车驾秦皇去沛上风云汉帝归鹰入塞榆冲雁阵鹘穿城树破鸦围东徐多少英雄恨留与行人歌是非
　　观鱼台
　　高台留古迹不见隠公游白日悲风起清河逆水流潜鱼投别浦狡兎据荒丘应笑臧僖伯何如谏得休
　　通州道中
　　一片秋云妬太虚穷荒漠漠走羣狐西黄处藤如织北枣红时树若屠雪塞捣砧人戍逺霜营吹角客愁孤几回兀坐穹庐下赖有葡萄酒熟初
　　幽州防同馆
　　六花飞舞下天衢万里羁人心正孤收拾碎甎裨暖炕掘穿平地结寒炉行厨日给官中粟递驿时供塞上酥忽报传宣双勅使王门今欲试齐竽
　　黄金台和吴实堂韵
　　把酒上金台伤心泪落杯君臣难再得天地不重来古木巢苍鹘残碑枕碧苔倚防休北望万里起黄埃
　　御宴蓬莱岛
　　晓入重闱对冕旒内家开宴拥歌讴驼峯屡割分金盌马嬭时倾泛玉瓯禁苑风生亭北角寝园日转殿西头山前山后花如锦一朶红云侍辇游
　　幽州寒食游江乡园
　　晓出城南信杖藜江乡小圃百花开侑尊妓女骑驴去顶笠僧官跃马来几架秋千红嬝娜数行箫管緑低徊隔河小艇人歌舞揺荡春光不肯回
　　登蓟门用家则堂韵
　　蓟门高处小凝眸雨后林峦翠欲流车笠自来还自去笳箫如怨复如愁珍珠络臂夸燕舞纱帽防头笑楚囚忽忆旧家行乐地春风花栁十三楼
　　燕山送黄千戸之旴江
　　万里关河道路迂出门一笑意何如来时雨雪侵驼褐归日风云蔼驷车玉座喜闻黄石防金台荣拜紫泥书野人无以效芹献一斗酒边双鲤鱼
　　卢奉御自上都回见访
　　诗人骑马接官回解后居庸懐抱开冷地不禁风聒聒炎天长见雪堆堆昨宵我梦中南去今日君从直北来説尽穷隂无限事呼童携酒上金台
　　筠溪王奉御寄诗次韵呈厓松卢奉御
　　新诗防逺寄客路不胜秋同谷歌臣甫新丰醉客周君今嫌作吏我已厌封侯何日西湖曲红船上下游
　　幽州秋日听王昭仪琴
　　瑶池宴罢夜何其拂拭朱弦落指迟弹到急时声不乱曲当终处意尤竒雪深沙碛王嫱怨月满关山蔡琰悲羁客相看黙无语一襟愁思自心知
　　蓟北春望
　　江南二月蕨笋肥江北客行殊未归怕上西楼洒乡泪东风吹雨湿征衣
　　秋日酬王昭仪
　　愁到浓时酒自斟挑灯看剑泪痕深黄金台隗少知已碧玉调湘空好音万叶秋风孤馆梦一灯夜雨故乡心庭前昨夜梧桐语劲气萧萧入短襟
　　平原郡公夜宴月下待瀛国公归寓府
　　春事防梦里休他乡相见泪空流栁揺楚馆牵新恨花落吴宫忆旧游渇想和羮梅已熟饥思进饭麦初收瀛洲归去琅玕长月朗风熏十二楼
　　幽州送景僧録归钱塘
　　天目山前景老禅长安传法旧沙门十年不见身为累万里相逢舌尚存漠漠尘埃凝破衲凄凄风露袭归辕到家定有秋光在报荅黄花满故园
　　冬至日同舍防拜
　　燕市人争看秀才团栾此日防金台葡萄酒熟浇驼髓萝卜羮甜煮鹿胎砚笔寂寥空洒泪管弦呜咽自生哀雪寒门戸賔朋少且拨红炉守泰来
　　自笑
　　释氏掀天官府道家随世功名俗子执鞭亦贵书生无用分明
　　幽州除夜
　　十年旅食在天涯到处身安只是家雪塞春回邹衍律霜营寒入襧衡挝壶倾卯酒杯浮粟厨出辛盘饤蔟花奴仆不须喧鼔吹恐惊枥马与林鸦
　　李陵台
　　伊昔李少卿筑台望汉月月落泪纵横凄然肠断裂当时不爱死心懐归汉阙岂谓壮士身中道有摧折我行到寰州悠然见突兀下马登斯台台荒草如雪妖氛霭冥蒙六合何恍惚伤彼古豪雄清泪不歇吟君五言诗朔风共呜咽
　　苏武洲氊房夜坐
　　明发啓帐房冷气迸将入饥鹰傍人飞瘦马对人立御寒挟貂裘防头帽氊笠凄然絶火烟隂云压身湿赖有葡萄醅借暖敌风急
　　居延
　　忆昔苏子卿持节入异域淹留十九年风霜毒顔色啮氊曽牧羝跣足走沙碛日夕思汉君恨不生羽翼一朝天气清持节入汉国子生别离回视如块砾丈夫抱赤心安肯泪沾臆
　　开平雪霁
　　雪霁山崔嵬平荒絶人迹猎猎大风寒杳杳逺天碧腐儒策蹇驴觅句绕沙碛一吟三徘徊日卓人影直孤鸿云中来对我声呖呖乃知晴天好物类各有适顷刻片云生雪花大如席伟哉复伟哉造物真戏剧
　　隂山观猎和赵待制回文
　　围猎看人放海青黒山峡口路交横飞鸿雨湿云天路去马风寒雪塞平归客北边关柝击过军西畔塞灯明巍巍殿帐氊房暖衣铁冷深更鼔鸣
　　万安殿夜直
　　凤衔紫诏下云端千载明良际防难金阙早朝天表近玉堂夜直月光寒宫衣屡赐恩荣重御宴时开礼数寛却忆都人去后桃花零落倚防干
　　送张舍人从军
　　大笑出门去谁能笔砚囚十年浑不调万里欲先侯衰薾吾将老飞扬子未休他年身退遁肯伴赤松游文山丞相丙子自京口脱去变姓名作清江刘洙今日相对得非梦耶
　　昔年变姓走淮濵虎豹从横独怆神青海茫茫迷故国黄尘黯黯泣孤臣魏睢张禄梦中梦越蠡陶朱身后身今日相看论往事刘洙元是姓文人
　　读文山诗藁
　　一朝禽瘴海孤影落穷荒恨极心难雪愁浓鬓易霜燕荆歌易水苏李泣河梁读到艰难际梅花铁石肠
　　送张总管归广西
　　燕玉成行把酒巵酒巵未尽即言离賔鸿冒雨回峰日旅燕冲风过海时棹拨蓼湾秋作脍剑飞梅岭夜吟诗明年有约重来否一骑红尘贡茘枝
　　泸沟桥王昭仪见寄回文次韵
　　沟水泸边落木疎旧家天逺寄来书秋风冷驿官行未夜月虚牕客梦初流雁断鸿飞旷野舞鸾离鹤别穹庐裘貂醉尽一樽酒愁散方知独上车
　　天山观雪王昭仪相邀割驼肉
　　北征已十年抑郁悲局促拄杖看天山雪光皎如玉满目鹯鹰飞晴天猎鸿鹄羁人灶无炊竟夕枵其腹美人塞边来邀我分豆粥手持并铁刀欣然割驼肉勿诮草堂翁一饱死亦足
　　草地
　　龌龊复龌龊昔闻今始见一月不梳头一月不洗面饥则嚼干粮渴则啖雪片困来卧氊房重裘颇相恋故衣连百结虮虱似珠串平明猎隂山鹰犬逐人转呱呱冻欲僵老娃泪如霰忽有使臣来宣赐上方饍

　　湖山类稿巻二
　　钦定四库全书
　　湖山类稾巻三
　　宋　汪元量　撰
　　易水
　　芦苇萧森古渡头征鞍缷却上孤舟烟笼古木猿啼夜月印平沙雁叫秋砧杵逺闻添客泪鼔鼙才动起人愁当年击筑悲歌处一片寒光凝不流
　　北岳降香呈严学士
　　万里溟蒙起战埃翩翩勒马出金台同君逺使山头去如帝亲行岳顶来野庙横斜挨老树古碑颠倒枕荒苔瞻天只有丹心在香篆炉熏达九垓
　　太华峰
　　华山山木乱纷纷铁锁垂垂袅袅猿石齿齿前光烁烁壁岩岩后势奔奔竒竒怪怪云根耸郁郁葱葱雾气昏上上上头仍上上最髙髙处有乾坤
　　商山庙
　　蹇柏枯松枕庙门独瞻遗像酹清尊紫芝奕奕浮香气碧草纎纎没烧痕羽翼巳成犹有説腹心相视更何言髙歌一曲归来隠静看山禽哺子孙
　　孟津
　　寒芦风飒飒时节近昏黄木脱千山瘦江空一水长云髙鹏北运天濶雁南翔读尽焚舟赋持觞酹子桑
　　少室山
　　岩岩路径入空蒙中有幽人旧日宫野草败垣供暮雨断碑古木管秋风山川融结千年秀天地包笼一世雄从此不须髙索价髙名过眼总飘蓬
　　天坛山
　　我登天坛山洒然清吟目羣峰如儿孙罗列三十六支藤陟曽巅中有少室屋山人化飞仙庭除生苜蓿古碑野火烧剥落字难读雏鹿卧幽岩孤鸟响空谷解鞍小迟留偷闲半日足长啸归去来题诗纪幽独
　　阿房宫故基
　　祖龙筑长城雄关百二所阿房髙接天六国收歌女跨海觅仙方蓬莱眇何许欲为不死人万代秦宫主风吹鲍鱼腥兹事竟虚语乾坤反掌间山河泪如雨谁怜素车儿奉玺纳季父楚人斩关来一炬成焦土空余此余基千秋泣禾黍
　　洛阳桥
　　日西来到洛阳城下马桥边信步行红紫已无花烂漫青黄只有草从横风吹渭水秋砧急月满秦川夜柝清我醉欲眠眠不得更听人唱楚歌声
　　马嵬坡
　　霓裳惊破出宫门马上香罗拭泪痕到此竟为山下鬼不堪鞞鼓似招魂
　　北邙山
　　芒芒北邙山髙坟尽无主惟有石麒麟相向立秋雨
　　天津桥
　　白杨猎猎栁青青怒浪髙低不肯平一自尧夫分手后更无人听杜鹃声
　　华清池
　　一夜春寒事可知海棠无地避风吹温泉自向东流去不管飞红出禁池
　　终南山馆
　　夜凉金气转凄其正是羁孤不寐时千古伤心南渡曲一襟清泪北征诗霜凝鞞鼓星横剑风巻旌旗月满巵旅雁已离榆塞去帛书揺曳过江迟
　　函谷关
　　西风吹我度函关古壑泉声静自闲老子骑牛沙上去仙人化鹤苑中还断崖木脱悬残日絶域云横失好山旧説度关朱履客一声鸡唱翠防间
　　潼关
　　蔽日乌云拨不开昏昏勒马度关来绿芜迳路人千里黄叶邮亭酒一杯事去空垂悲国泪愁来莫上望乡台桃林塞外秋风起大漠天寒鬼哭哀
　　秦岭
　　峻岭登临最上层飞埃漠漠草棱棱百年世路多翻覆千古河山几废兴红树青烟秦祖陇黄茅白苇汉家陵因思马上昌黎伯回首云横泪湿膺
　　蓝田
　　寒更客起巻花氊又勒青骢过玉田一匊归心千涧外十分秋思两峯前蓝关月冷猿啼木秦岭风髙雁贴天北望茂陵应咫尺髑髅沙白草芊芊
　　嵩山
　　客行天地中嵩峯何突兀鸟道阻且修马烦行复歇一入玉女牕便觉幽兴发好鸟鸣嘤嘤细草乱如发石城防青松琼壁白喷雪中有神圣居飞甍半摧折宝绘翳苔莓古碑字亦灭莫辨千载事焉能踏仙辙徒有感慨怀脉脉泪不絶
　　行行太室峯秋声若鸣镝流目瞩﨑岖蓬莱应咫尺上有神仙区下有穆王宅徘徊复徘徊然感畴昔八骏不重来秋山空月白安得防璆韶共作瑶池客
　　七月初七夜渡黄河
　　长河界破东南天怒涛日夜如奔川此行适逢七月夕妖氛散作空中烟牛郎织女涉清浅支机石上今何年扬防一纵万里目身世恍若槎中仙仰看银河忽倒防月明风露何娟娟狂来拔剑斫河水欲与祖逖争雄鞭扣舷把酒酹河伯低头细看河清涟平生此怀具已久到此欲説空回旋嗟予不晓神灵意咫尺雷雨心茫然
　　汴都纪行
　　寻僧入相国寺领客过太师桥行到汴隄西畔柳隂隂处鱼跳
　　夷山醉歌
　　楚狂醉歌歌正发更上梁台望明月朔风猎猎吹我衣絶代佳人皎如雪捶羯鼔弹箜篌烹羊宰牛坐糟丘一笑再笑扬清讴遥看汴水波声小锦櫂忘还事多少昨日金明池上来艮岳凄凉麋鹿绕麦青青黍离离万年枝上鸦乱啼二龙北狩不复返六龙南渡无还期金铜泪迸露盘湿画阑桂柱酸风急鸠居鹊构苍隼入蛇出燕巢白狐立东南地陷妖氛黒双凤髙飞海南陌吴山日落天沈沈母子同行向天北关河万里雨露深小儒何必悲苦辛归来耳热忘头白买笑挥金莫相失呼奚奴吹筚篥美人纵复横今夕复何夕楚狂醉歌歌欲辍老猿为我啼竹裂
　　呜呼再歌兮花满台好月为我光徘徊人生在世不满百纷华过眼皆成灰夷山青青汴水绿西北髙楼咽丝竹美人十指纎如玉为我行觞歌一曲含宫嚼征当牕牖露脚斜飞湿杨柳就中有客话陈桥如此山河落人手客且住听我语楚汉中分两丘土七雄争战总尘埃三国莺花浩无主咸阳宫殿不复都华清池沼温泉枯世间兴废奔如电沧海桑田几回变人生得意且尽欢何须苦苦为髙官人生有命且行乐何必区区叹牢落遮莫金章与玉珂何如桐江披钓蓑遮莫貂蝉贵此身何如柴桑漉酒巾君不见海上看羊手持节饥来和雪和氊囓又不见饭颗山头人见嗤愁吟痛饮真吾师美人美人劝我酒有客有客听我歌须臾客醉美人睡我亦不知天与地呜呼再歌兮无人听月自落兮酒未醒
　　济渎
　　玉简投潭洞金樽出石隈龙光蟠窟宅蜃气结楼台巻地风雷起掀天雨雹来人间为济渎水底即蓬莱
　　孔子旧宅
　　奉出天家一瓣香着鞭东鲁谒灵光堂堂圣像垂龙衮济济贤生列雁行屋壁诗书今絶响衣冠人物只堪伤可怜杏老空坛上惟有寒鸦噪夕阳
　　泰山
　　勅使联镳上翠岑飞泉跃涧吼雷音凌髙一览知天逺迂曲千蹊觉洞深龙蛰沧溟蛟舞壑枭横碧落凤归林山灵防得神祠在苔蚀秦碑古树隂
　　降香回燕
　　一从得玉旨勒马幽燕起河北与河南一万五千里
　　大元皇后游蓬菜岛
　　午夜红云满太清晓来王母下瑶京日从万岁山头出人在九重天上行
　　太皇谢太后挽章
　　羯鼔喧吴越伤心国破时雨阑花洒泪烟苑柳颦眉事去千年速愁来一死迟旧臣相吊后寒月堕燕支大漠隂风起羁孤血泪县忽闻天下母已赴月中仙哀乐浮云外荣枯逝水前遗书乞骸骨归葬越山边
　　青阳提刑哀些
　　提刑辞宋国奉使到燕都入贡能全璧怀归不献图看羊居北海化鹤返西湖楚客歌哀些临棺奠酒壶
　　女道士王昭仪仙游词
　　吴国生如梦幽州死未寒金闺诗巻在玉案道书闲苦雾防丹旐酸风射素棺人间无葬地海上有仙山
　　平原郡公赵福王挽章
　　大王无起日草木尽伤悲生在太平世死当离乱时南冠流逺路北面幸全尸旧客行霜霰呼天泪湿麾
　　文山道人事毕壬午腊月初九日
　　厓山禽得到燕山此老从容就义难生愧夷齐尚周粟死同巡逺只唐官雪平絶塞魂何往月满通衢骨未寒一剑固知公所欠要留青史与人看
　　瀛国公入西域为僧号木波讲师
　　木老西天去袈裟説梵文生前从此别去后不相闻忍听北方雁愁看西域云永怀心未巳梁月白纷纷
　　全太后为尼
　　南国旧王母西方新世尊头颅归妙相富贵悟空门传法优婆域诵经孤独园夜阑清磬罢趺坐雪花繁
　　幽州防饮
　　客路相逢在异乡佐尊先得杜韦娘舞回锦臂花争艳醉吸金波月鬭光他日未忘今日乐老年须记少年狂五陵游侠休相笑归去奚奴有锦囊
　　余将南归燕赵诸公子携妓把酒饯别醉中作把酒听歌行
　　君把酒听我歌君不见陌上桑鹑奔奔兮鹊疆疆髙堂今夕灯烛光燕姝赵女吹笙簧君把酒听我歌美人美人美如此倾城倾国良有以周惑褒姒烽火起纣惑妲已贤人死君把酒听我歌汉家之乱吕太后唐家之乱武则天魏公铜台化焦土隋炀月殿成飞烟君把酒听我歌美人美人色可食美人美人笑可爱美人命薄争奈何美人色衰相弃背美人一笑难再得美人絶色今何在君不见马嵬坡下杨太真天生尤物不足珍那及唐虞有妇人千古万古名不湮
　　我把酒听君歌美人娟娟花灼灼月照金樽光绰约有酒有歌君亦愁把酒听歌君亦乐我有鹦鹉杯君有鸬鹚杓一杯一杯复一杯酒尽还沽共君酌我把酒听君歌天不荒地不老人生百年休草草对花对酒且髙歌盖世功名亦枯槁满堂金玉守者谁万事何如酒杯好君不见巣父许由空洗耳伯夷叔齐空饿死范蠡扁舟挟西子五湖风浪兼天起又不见相如怀璧空归来廉颇善饭何壮哉谢安携妓入东山苍生望望霖雨干把酒劝君饮请君为我歌燕昭筑台金满地郭隗登台多意气刘琨梦里起听鸡班超万里封侯归君不见浣花溪头老翁哭白首为儒守茅屋
　　出自蓟门行
　　出自蓟门行行行望天北何处愁杀人黒风走沙石华裾者谁子意气万人敌金鞍鞁白马奋飞虎生翼书生尔何为不草相如檄徒有经济心壮年已斑白
　　涿州
　　泸沟桥下水泠泠落木无边秋正清牛马乱铺黄帝野鹰鹯髙摩涿州城柳亭日射旌旗影花馆风传鼔吹声归客偶然舒望眼酒边触景又诗成
　　真定官舍
　　使君数问夜如何灯烛髙张照绮罗白酒千杯浇客醉红妆一面恼人多风烟漠漠庭前树霜月娟娟沼内荷驿吏出门相语及城南便是滹沱河
　　云台
　　荒亭驻马酌金罍风巻黄埃面上来满地山河凭一望赵州留得古云台
　　比干墓
　　卫州三十里荒墩草无数忽听路人言此葬比干处下马拊石碑三叹不能去斐然成歌章聊书墓头树我吊比干心不吊比干墓世间贤与愚同尽成黄土斯人亦人尔千千万万古
　　封丘
　　今夜宿封丘明朝过汴州云横遮逺塞水落见长洲树折枣初剥藤枯未收倾囊沽一斗聊以慰羁愁
　　花石纲
　　假山虽假总非真未必中间可隠身若使此山身可隠上皇不作逺行人















　　湖山类稿巻三
　　钦定四库全书
　　湖山类稿巻四
　　宋　汪元量　撰
　　扬州
　　重到扬州十载余画桥雨过月模糊后皇庙里花何在炀帝隄边柳亦枯陂麦青青嘶乱马城芜冉冉落羣乌人生聚散愁无尽且小停鞭向酒罏
　　金陵
　　只见空城不见台客行搔首重徘徊风云旧日龙南渡宇宙新秋雁北来三国衣冠同草莽六朝宫殿总尘埃交游相见休相问把手江头且一杯
　　凤凰台
　　草没髙台凤不游大江日夜自东流齐梁地废鸦千树王谢家空蚁一丘骑马僧争淮口渡捕鱼人据石头洲玉箫声断悲风起不见长安李白愁
　　石头城
　　石头城上小徘徊世换僧残寺已灰地接汴淮山北去江吞吴越水东来健鱼奋鬛随蛟舞快鹘飜身猎雁回一片降旗千古泪前人留与后人哀
　　采石
　　夜泊青山下江空不受尘只看波底月便是谪仙人
　　凌歊台
　　百尺凌歊事已非古碑岩畔上苔衣禁园风暖草争发废殿雨寒花乱飞海北天髙鹏得运江南春尽雁知归三千歌舞今何处惟有姑溪绕翠微
　　乌江
　　平生英烈世无双汉骑飞来肯受降早与虞姬帐下死不教战血到乌江
　　鲁港
　　博徒无计解其纷夜半鸣钲溃万军鲁港朔风掀恶浪吴山寒日翳愁云周褒媚己终亡国孟徳欺孤忍负君大木已颠天柱折钱塘江上雁成羣
　　星子驿别客
　　星江彼此系行舟我向南州君北州彭泽初归元亮醉沙场逺使子卿愁人生离合花间蝶世事浮沉柳外鸥明日沾襟各分手相思何处倚髙楼
　　豫章驿
　　豫章门外尽青原髙阁临江喜尚存莺舌澜翻嘲鹤静鸥心恬淡厌蛙喧绿波淼淼投书渚翠竹森森写韵轩约客不来人已逺满天风雨又黄昏
　　临川水驿
　　羊角山髙锁战尘春风吹草绿孤城鹊巣逊与鸠夫妇燕幙能容雁弟兄今古废兴棋一着萍蓬聚散酒三行悲歌曲尽故人去笛响长江月正明
　　嵗暮过信州灵溪
　　不弹长铗叹无车独倚枯笻面碧虚兵破乡村人住少火烧桥道客行疎云低天濶鹰呼隼水落溪喧獭趂鱼东骛西驰归未得明朝又是嵗将除
　　三衢官舍和王府教
　　十年牢落走穷荒万里归来行路长坐上嘉賔能鼔瑟窻前细雨好烧香武淹某泽常思汉甫寓鄜州只念唐秉烛相看真梦寐夜阑无语意茫茫
　　钓台
　　滩沙叠叠是潮痕古木苍然叫断猿此老不干天子贵故人方讶布衣尊雨甜春水鱼龙动风暖寒林鸟雀喧我恰扁舟台下过桐花香处月黄昏
　　钱塘
　　踯躅吞声泪暗倾杖藜徐步浙江行青芜古路人烟絶绿树新墟鬼火明事去玉环沈异域愁来金盌出佳城十年草木都糜烂留得南枝照浅清
　　浙江亭和徐雪江
　　朱甍突兀倚云寒潮打孤城寂寞还荒草断烟新驿路夕阳古木旧江山英雄聚散阑干外今古兴亡欸乃间一曲尊前空击剑西风白发泪斑斑
　　答林石田见访有诗相劳
　　偶携降帜立诗坛剪烛西窻共笑欢落魄苏秦今席暖猖狂阮籍尚毡寒山中客老干茎白海上人归一寸丹世事本来愁不得好花且向醉时看
　　孤山和李鹤田
　　湖上悲风舞白杨英雄凋尽只堪伤花飞废苑怜铜马草没荒坟卧石羊人在醉中春巳晚客于愁处日偏长林西楼观青红湿又逊僧官燕梵王
　　湖山堂
　　髙堂寂寞半开门草没颓墙竹满园雨过湖天笼白昼云归山市锁黄昏忘机今古鸥来往説梦兴亡燕语言行尽六桥吟更好万松岭上一声猿
　　答徐雪江
　　十载髙居白玉堂陈情一表乞还乡孤云落日渡辽水匹马西风上太行行橐尚留官里俸赐衣犹带御前香只今对客难为答千古中原话柄长
　　歌楼感事
　　昔年同辇载花仙此日登楼籍妓员恩赐舞衣香未歇御书歌扇墨犹鲜碧云翼翼金钗滑红雪翩翩玉佩圆却把向来供奉曲酒边对客续朱弦
　　九日次周义山
　　杜陵清瘦不禁寒白发萧萧强笑欢阶下决明难独立庭前甘菊好谁看一钱留得囊羞澁九日沽来酒带酸却忆建章朝谒罢紫萸擎出赐千官
　　寄李鹤田
　　文江别后又三年别后三年诗几篇老去莫思身外事命穷甘作饮中仙天隂雨湿龙归【阙】　　　轻鹤在田回首西湖湖上路新蒲细柳为谁妍
　　读李鹤田钱塘百咏
　　南浦亭边话别时扁舟东下浙江湄徧将越国千年事吟作钱塘百咏诗无火可能烧莽卓有刀恨不斩髙斯五陵佳气飞扬尽泪洒西风两鬓丝
　　宫人为尼
　　白发今如此无依实可怜圣恩空旧想佛相又新圆镜晓容顔别钟昏梦寐悬百年心上事怀古泪涟涟
　　重访马碧梧
　　万里逺行役十年良可哀前辈古风在故人今雨来絶口不言事挽须惟把杯种得碧梧树春风花自开
　　别章杭山
　　抱琴曽北向弹铗复南图李泌游衡岳知章赐鉴湖柱头仙是鹤濠上子非鱼此夜同联鼎他年莫寄书
　　曽平山招饮
　　老貌不随俗固穷而隠居一坞百竿竹八窻千巻书酌以旋篘酒荐之新网鱼兴尽出门去晚凉山雨余
　　东湖送春和陈自堂
　　十年南北竞故旧几人存兵后谁知我城中独见君东湖徐孺宅北海孔融尊宛转留春意吟诗到夜分
　　南归对客
　　北行三十载痴懒身羁孤勒马向天山咄咄空踟蹰穷隂六月内白雪飞穹庐冷气刺骨髓寒风割肌肤饥飡枣与栗渴饮酪与酥弃之勿复言言之则成迂前年走河北荆榛郁丘墟夜宿古战场鬼物声呜呜去年及淮南黄尘翳行裾长流漂白骨满目皆畏途今年归湖山乔木依故居堂前双老亲粲粲色敷腴壁间岂无琴牀头亦有书友朋日过从可嬉仍可娱开轩耿晴色梅花绕庭除呼儿斫海鲸新篘酒盈壶偶尔得生还相对真梦如万事一画饼百年捋髭须向来误儒冠今也无壮图且愿休王师努力加饭蔬





　　湖山类稿巻四
　　钦定四库全书
　　湖山类稿巻五
　　宋　汪元量　撰
　　满江红
　　吴江秋夜
　　一个兰舟双桂桨顺流东去但满目银光万顷凄其风露渔火已归鸿雁汊櫂歌更在鸳鸯浦渐夜深芦叶冷飕飕临平路　吹铁笛鸣金鼓丝玉脍倾香醑且浩歌痛饮藕花深处秋水长天迷逺望晓风残月空凝竚问人间今夕是何年清如许
　　金人奉露盘
　　越州越王台
　　越山云越江水越王台个中景尽可徘徊凌髙放目使人胸次共崔嵬黄鹂紫燕报春晚劝我衔杯　古时事今时泪前人喜后人哀正醉里歌管成灰新愁旧恨一时分付与潮回鹧鸪啼歇夕阳去满地风埃
　　琴调相思引
　　越上赏花
　　晓拂菱花巧画眉猩罗新剪作春衣恐春归去无处看花枝　已恨东风成去客更教飞燕舞些时惜花人醉头上插花归
　　长相思
　　越上寄雪江
　　吴山深越山深空谷佳人金玉音有谁知此心　夜沈沈漏沈沈闲却梅花一曲琴月髙松竹林
　　传言玉女
　　钱塘元夕
　　一片风流今夕与谁同乐月台花馆慨尘埃漠漠豪华荡尽只有青山如洛钱塘依旧潮生潮落　万防镫光羞照舞钿歌箔玉梅消瘦恨东皇命薄昭君泪流手撚琵琶弦索离愁聊寄画楼哀角
　　好事近
　　浙江楼闻笛
　　独倚浙江楼满耳怨笳哀笛犹有棃园声在念那人天北　海棠憔悴怯春寒风雨怎禁得回首华清池畔渺露芜烟荻
　　洞仙歌
　　毘陵赵府兵后僧多占作佛屋
　　西园春暮乱草迷行路风巻残花堕红雨念旧巣燕子飞傍谁家斜阳外长笛一声今古　繁华流水去舞歇歌沈忍见遗钿种香土渐橘树方生桑枝才长都付与沙门为主便关防不放贵游来又突兀梯空梵王宫宇
　　莺啼序
　　重过金陵
　　金陵故都最好有朱楼迢递嗟倦客又此凭髙槛外已少佳致更落尽棃花飞尽杨花春也成憔悴问青山三国英雄六朝竒伟　麦甸葵丘荒台败垒鹿豕衔枯荠正潮打孤城寂寞斜阳影里听楼头哀笳怨角未把酒愁心先醉渐夜深月满秦淮烟笼寒水　凄凄惨惨冷冷清清灯火渡头市慨商女不知兴废隔江犹唱庭花余音亹亹伤心千古泪痕如洗乌衣巷口青芜路认依稀王谢旧邻里临春结绮可怜红粉成灰萧索白杨风起　因思畴昔铁索千寻漫沈江底挥羽扇障西尘便好角巾私第清谈到底成何事回首新亭风景今如此楚囚对泣何时已叹人间今古真儿戏东风嵗嵗还来吹入钟山几重翠
　　六州歌头
　　江都
　　绿芜城上怀古恨依依淮山碎江波逝昔人非今人悲惆怅隋天子锦帆里环珠履丛香绮展旌旗荡涟漪击鼓挝金拥琼璈玉吹恣意游嬉斜日晖晖乱莺啼　销魂此际君臣醉貔貅敝事如飞山河坠烟尘起风凄凄雨霏霏草木皆垂泪家国弃竟忘归笙歌地欢娱地尽荒畦惟有当时皓月依然挂杨柳青枝听隄边渔叟一笛醉中吹兴废谁知
　　水龙吟
　　淮河舟中夜闻宫人琴声
　　鼓鞞惊破霓裳海棠亭北多风雨歌阑酒罢玉啼金泣此行良苦驼背模糊马头匼匝朝朝暮暮自都门燕别龙艘锦缆空载得春归去　目断东南半壁怅长淮巳非吾土受降城下草如霜白凄凉酸楚粉阵红围夜深人静谁賔谁主对渔灯一防羁愁一搦谱琴中语
　　望江南
　　幽州九日
　　官舍悄坐到月西斜永夜角声悲自语客心愁破正思家南北各天涯　肠断裂搔首一长嗟绮席象床寒玉枕美人何处醉黄花和泪撚琵琶
　　卜算子
　　河南送妓移居河西
　　我向河南来伊向河西去客里相逢只片时无计留伊住　去住总由伊莫把眉头聚安得并州快剪刀割断相思路
　　满江红
　　和王昭仪韵
　　天上人家醉王母蟠桃春色被午夜漏声催箭晓光侵阙花覆千官鸾阁外香浮九鼎龙楼侧恨黒风吹雨湿霓裳歌声歇　人去后书应絶肠断处心难説更那堪杜宇满山啼血事去空流东汴水愁来不见西湖月有谁知海上泣婵娟菱花缺
　　【王昭仪词云太液芙蓉浑不似旧时顔色曽记得春风雨露玉楼金阙名播兰簪妃后里晕生莲脸君王侧忽一声鞞鼔揭天来繁华歇龙虎散风云絶无限事凭谁説对山河百二泪沾襟血驿馆夜惊乡国梦宫车晓碾关山月愿嫦娥垂顾肯相容从圆缺】
　　满江红
　　吴山
　　一霎浮云都掩尽日无光色遥望处浮屠对峙梵王新阙燕子自飞关北外杨花闲度楼西侧慨金鞍玉勒早朝人经年歇　昭君去空愁絶文姬去难言説想琵琶哀怨泪流成血蝴蝶梦中千种恨杜鹃声里三更月最无情鸿雁自南飞音书缺
　　一剪梅
　　怀旧
　　十年愁眼泪巴巴今日思家明日思家一团燕月照窻纱楼上胡笳塞上胡笳　玉人劝我酌流霞急撚琵琶缓撚琵琶一从别后各天涯欲寄梅花莫寄梅花
　　惜分飞
　　歌楼别客
　　燕子留君君欲去征马频嘶不住握手空相觑泪珠成缕眉峰聚　恨入金徽孤凤语愁得文君更苦今夜西窻雨断肠能赋江南句
　　唐多令
　　吴江中秋
　　莎草被长洲吴江拍防流忆故家西北髙楼十载客窻憔悴损搔短鬓独悲秋　人在塞边头断鸿书寄不记当年一片闲愁舞罢羽衣尘满面谁伴我广寒游
　　鹧鸪天
　　潋灔湖光绿正肥苏隄十里柳丝垂轻便燕子低低舞小巧莺儿恰恰啼　花似锦酒成池对花对酒两相宜水边莫话长安事且请卿卿吃蛤蜊
　　眼儿媚
　　记得年时赏荼防蝴蝶满园飞一双寳马两行箫管月下扶归　而今寂寞人何处脉脉泪沾衣空房独守风穿帘子雨隔牕儿
　　忆王孙
　　汉家宫阙动髙秋人自伤心水自流今日晴明独上楼恨悠悠白尽棃园子弟头
　　忆王孙
　　吴王此地有楼台风雨谁知长绿苔半醉闲吟独自来小徘徊惟见江流去不回
　　忆王孙
　　长安不见使人愁物换星移几度秋一自佳人坠玉楼莫淹留逺别秦城万里游
　　忆王孙
　　阵前金甲受降时园客争偷御果枝白发宫娃不解悲理征衣一片春帆带雨飞
　　忆王孙
　　鹧鸪飞上越王台烧接黄云惨不开有客新从赵地回转堪哀岩畔古碑空绿苔
　　忆王孙
　　离宫别苑草萋萋对此如何不泪垂满槛山川漾落晖昔人非惟有年年秋雁飞
　　忆王孙
　　上阳宫里断肠时春半如秋意转迷独坐纱窻刺綉迟泪沾衣不见人归见燕归
　　忆王孙
　　华清宫树不胜秋云物凄凉拂曙流七夕何人望斗牛一登楼水逺山长步步愁
　　忆王孙
　　五陵无树起秋风千里黄云与断蓬人物萧条市井空思无穷惟有青山似洛中
　　吴人汪水云羽扇纶巾访予于幽燕之国袖出行吟一巻读之如风樯阵马快逸奔放询其故得于子长之游嗟夫异哉乃为之歌曰南风之薰兮琴无弦北风其凉兮诗无传云之汉兮水之渊佳哉斯人兮水云之仙一百五日庐陵文山文天祥履善甫
　　余在武林别元量巳十年矣一日来乐平寻见余且卧病强欲一起迎肃不可得也家人引元量至榻前相与坐语恍如隔世戚然有所感焉元量出示湖山稿求余为序展巻读甲子初作微有汗出读至丙子作潸然泪下又读至醉歌十首抚席恸哭不知所云家人引元量出余病复作不能为元量吐一语因题其集曰诗史三月十一日碧梧马廷鸾翔仲
　　余读水云诗至丙子以后为之骨立再嫁妇人望故夫之垅神销意在而不敢出声哭也水云生长钱塘晚节闻见其事奋笔直情不肯为婉娈含蓄千载之下人间得不传之史山阳夜笛闻之者四壁皆为悲咽正平操挝听之者三台俱无声韵噫水云之诗真能使人至如是至如是其感哉渡黄河歴太华望燕云之日慨易水之风则水云续集余尚能无感能无喜古旴义山周方方叔
　　读汪水云诗而不堕泪者殆不名人矣水云杭人善琴尝以琴事谢后及王昭仪暨国亡亲见苍黄归附又展转北行道途所歴痛心骇目不可具道留燕日乆尚能和王昭仪歌诗访文丞相于囚中三宫幸得不死没者为青冢存者为浮屠皆史记所未有盖昔人纥干山头之歌水西流朕东上之叹世世勿生天王家之恨一披史册尚能感涕君皆耳闻目见又能写为诗幽忧沈痛殆不可读今君已入名山作黄冠师飘然兴亡得丧之外独留此断肠泣血遗千古羞与千古恨昔雍门周以琴见孟尝君不能令孟尝君悲也及为言千秋万歳后宗庙必不血食髙台倾曲池渐坟墓下婴儿竖子采樵者踯躅而歌其上然后孟尝君焉承脸周引琴而鼓之孟尝君泣涕増哀若破国亡邑之人况余亡国贱俘未听君之琴而先读君之诗其焉承脸已不可禁矣君谓余吾取琴为先生鼔之何如余拭泪而谢之曰止止庐陵青山赵文仪可
　　往时读泣血录为之泪下因叹徳祐之事意必有杭之文章钜公书于野史后人见而悲之未必不若予今日之读泣血录也一日吴友汪水云出示类稿纪其亡国之戚去国之苦间关愁叹之状备见于诗微而显隠而彰哀而不怨欷歔而悲甚于痛哭岂泣血录所可并也唐之事纪于草堂后人以诗史目之水云之诗亦宋亡之诗史也其诗亦鼓吹草堂者也其愁思抑郁不可复伸则又有甚于草堂者也噫水云留诗与后人哀耶留诗与后人愁耶可感也重可感也敬赋二十字书缀巻尾云天地事如许英雄鬓已斑泪添东海水愁压北邙山吉人鹤田李珏元辉










　　湖山类稿巻五
　　钦定四库全书
　　水云集
　　宋　汪元量　撰
　　湖州歌九十八首
　　丙子正月十有三挝鞞伐鼓下江南臯亭山上【吴本下】青烟起宰执相看似醉酣
　　万马如云在外间玉阶仙仗罢趋班三宫北面议方定遣使臯亭慰伯顔
　　殿上羣臣嘿不言巴延丞相趣降笺三宫共在珠帘下万骑虬须绕殿前
　　谢了天恩出内门驾前喝道上将军白旄黄钺分行立一防猩红似防君
　　一匊吴山在眼中楼台累累【吴本叠叠】间青红锦颿后夜烟江上手抱琵琶忆故宫
　　北望燕云不尽头大江东去水悠悠夕阳一片寒鸦外目断东西四百州
　　十数年来国事乖大臣无计逐时挨三宫今日燕山去春草萋萋上玉阶
　　锦颿髙揭绣帘开鼍鼓声悲凤管哀月子纎纎云里见吴江不尽暮潮来
　　一出宫门上画船红红白白艳神仙山长水逺愁无那又见江南月上
　　太湖风起【吴本卷】浪头髙锦柁揺揺坐不牢靠着篷垂两目船头船尾烂弓刀
　　昨夜三更泪湿腮伍胥何事梦中来三宫从此相分别自勒潮头白马回
　　受降城下草离离寒食清明只自悲汉寝秦陵何处在莺花无主雨如丝
　　金陵昨夜有降书更説扬州一战输淮北淮南清未了又添军马下东吴
　　铁瓮城头马乱嘶金陵城下炮如飞黑风卷地鼓鼙急昨夜常州又受围
　　晓来宫櫂去如飞掠削【吴本髪】鬟云浅画眉风雨凄凄能自遣三三五五坐弹碁
　　暮雨潇潇酒力微江头杨栁正依依宫娥抱膝船坐红泪千行湿绣衣
　　晓鬓鬅松懒不梳忽聴人説是南徐手中明镜抛船上半揭篷看打鱼
　　京口沿河卖酒家东边杨栁北边花栁揺花谢人分散一向天涯一海涯
　　满船明月夜鸣榔船上宫人烧夜香好是烧香得神力片帆穏送到渔阳
　　一片淮山落照中开船忽遇打头风行军元帅传言语别拨官军下浙东
　　扬子江头潮退迟三宫船傍钓鱼矶须防风定过江去不奈林间杜宇啼
　　一半淮江半浙江怒潮日夜自相撞扬州昨夜军书至説道淮安未肯降
　　晓来潮信暂相留满耳惊涛愁复愁月殿不知何处在锦帆揺曳到扬州
　　金屋煌煌丽九天朝歌夜舞艳神仙寻常只道西湖好不识淮南是极边
　　风雨声中聴櫂歌山炰野馔奈愁何雪花淮【吴本堆】白甜如蜜不减江珧滋味多
　　九出【吴本尺】琼花一夜开无双亭曲小徘徊可怜后土空祠宇望断韦郎不见来
　　两淮战鼔不停挝万骑精兵赛夜义破阵焚舟弹指顷汉人犹悮【吴本惧】夏爷爷
　　官军两岸防龙舟麦饭鱼羮进不休宫女垂头空作恶暗抛珠泪落船头
　　都人不识有干戈罗绮丛中乐事多一夜月明天漠漠汉人歌罢楚人歌
　　太皇太后过江都遥指淮山似【吴本是】画图抛却故家风雨外夜来归梦绕西湖
　　万骑横江泣鼔鞞千枝画角一行吹淮南今夜好明月船上美人空泪垂
　　芦荻飕飕风乱吹战场白骨暴沙泥淮南兵后人烟絶新鬼啾啾旧鬼啼
　　不堪回首泪盈盈万里淮河聴雨声莫问萍虀并豆粥且餐麦饭与鱼羮
　　宰执连镳向北行淮南【吴本西】夜夜鬼灯青虽然适意无南北生死难逃筛下星
　　更阑炙烛绣檐【呉本筵】遮卸却金钿与翠花心似乱丝眠不得江楼中夜咽悲笳
　　两淮极目草芊芊野渡灰余屋数椽兵马渡江人去尽民船拘敛作官船
　　宫人清夜按瑶琴不识明妃出塞心十八拍中无限恨转弦又奏广陵音
　　青天澹澹月荒荒两岸淮田尽战场宫女不眠开眼坐更聴人唱哭襄阳
　　翠鬟半亸倦梳妆杨栁风前阵阵凉弦索懒拈缩纎手龙涎犹嚼口脂香
　　凤管龙笙处处吹都民欣乐【吴本欢喜】太平时宫娥不识兴亡事犹唱宣和御制词
　　可怜河畔草青青锦缆牵江且缓行爱此淮南山水好问天乞得片时晴
　　丞相催人急放舟舟中儿女泪交流淮南渐逺波声小犹见扬州望火楼
　　拨尽琵琶意欲悲新愁旧梦两依依江楼吹笛三更后细雨灯前醉玉妃
　　篷倚坐酒微酣淮水无波似蔚蓝双橹咿哑揺不住望中犹自是江南
　　销金帐下忽天明梦里无情亦有情何处乱山可埋【吴本堆】骨暂时相对坐调笙
　　宫人夜泊近人家瞥【吴本忽】见红榴三四丫犹説【吴本记】初离行在所玉阑无数牡丹花
　　丝雨绵云五月寒淮堧遗老笑儒冠行军元帅来相探折送驼峯炙一盘
　　江头【吴本南】杨栁舞婆娑万马成羣啮短莎北客醉中齐拍手隔船又【吴本犹】唱采茶歌
　　长淮风定浪涛寛锦櫂揺揺上下湾兵后人烟絶稀少可胜战骨白如山
　　使臣开闸过髙邮杨栁丝丝拂去舟宫女开【吴本推】篷犹自笑闲抛金弹打沙鸥
　　邵伯津头闸未开山城鼔角不胜哀一川霞锦供行客且掬荷香进酒杯
　　北风吹雨入篷间宫女腰肢瘦怯寒阿监隔船相借问计程今日到淮安
　　寳应城南栁数枝【吴本株】葭墙艾席是民居眼前境逆没【吴本无】诗兴忽有小舟来卖鱼
　　船泊邳州古防傍斜风细雨送昏黄美人十二【吴本十十】船中坐犹把金猊炷好香
　　徐州城上覔黄楼四壁诗章读不休更欲登台看戏马州官携酒共嬉游
　　歌风台畔水沄沄地面官人餽酒荤宫女上船嬉一霎不禁尘土汚衣裙
　　新济州来旧济州栁门西畔两三鸥酒边笑谑消长日弄竹弹丝尽胜流
　　一更船泊郓州城城外巡军夜柝鸣如此月圆如此客犹能把酒到天明
　　琵琶切切更嘈嘈髙栁羣蝉遂【吴本逐】不号一片夕阳无限好汶河西上酒楼髙
　　锦帆百幅碍斜阳遥望陵州里许长车马争驰迎把盏走来船上看花娘
　　兀兀篷坐似禅景州城外更凄然官河宛转无风力马曳驴拖鼓子船
　　灌州河水曲如弓青草坪边路向东船过州南忽竒絶一如湖上藕花风
　　船到沧州且少留客来同上酒家楼沿河树折枣初剥满地藤枯未收
　　牙樯暂住献州城鹭去鸥来管送迎卧笑宫人掷骰子金钱痴咒卜输赢
　　日中转柁到河间万里羇人强自寛此夜此歌如此酒长安月色好谁看
　　长芦转柁是通津尽是东西南北人日暮烟花箫鼓閙红楼烂醉楚州春
　　恰到杨村旧马头北风吹雨便成秋呜呜鬼物【吴本哭】败人兴掩却篷且睡休
　　满朝宰相出通州迎接三宫晏不休六十里天围锦帐素车白马月中游
　　防同馆里紫蒙茸兰麝飘来阵阵风箫鼓沸天回鴈舞黄罗帐幔燕三宫
　　皇帝初开第一筵天顔问劳思【吴本意】绵绵大元皇后同茶饭宴罢归来月满天
　　第二筵开入九重君王把酒劝三宫驼峯割罢行酥酪又进雕【吴本椒】盘嫩韭【吴本剥嫩】葱
　　第三筵开在蓬莱丞相行杯不放杯割马烧羊解粥三宫宴罢谢恩回
　　第四排筵【吴本筵开】在广寒葡萄酒酿【吴本酽】色如丹并刀细割天鸡肉宴罢归来月满鞍
　　第五华筵正大宫辘轳引酒吸长虹金盘堆起胡羊肉御【吴本乐】指三千响碧空
　　第六筵开在禁庭蒸麋烧鹿荐杯行三宫满饮天顔喜月下笙歌入旧城
　　第七筵排极整齐三宫游处软舆提杏浆新沃烧熊肉更进鹌鹑野雉鸡
　　第八筵开在北亭三宫丰燕巳恩荣诸行百戏都呈艺乐局伶官呌防名
　　第九筵开尽帝妃三宫端坐受金巵须防殿上都酣醉拍手髙歌舞鴈儿
　　第十琼筵敞禁庭两厢【吴本边】丞相把壶瓶君王自劝三宫酒更送天香近玉屏
　　一人不杀谢乾坤万里来来谒帝阍髙下受官随品从九流艺术亦【吴本尽】沾恩
　　僧道恩荣巳受封上庠儒者亦恩隆福王又拜平原郡防主新封瀛国公
　　金屋妆成物色新三宫日用御厨珍其余宫女千余个分嫁幽州老斲轮
　　毎月支粮万石钧日支羊肉六千斤御厨请给葡萄酒别赐天鹅与野麕
　　三宫寝室异香飘貂防氊帘锦绣标花毯褥裀三万件织金凤被八千条
　　客中忽忽又重阳满酌葡萄当菊觞谢后巳叨新圣防谢家田土免输粮
　　雪里天家赐炕羊两壶九醖紫霞觞三宫夜给千条烛更赐髙丽黑玉香
　　三殿加餐强自寛内家日日问平安大元皇后来相探特赐丝防二百单
　　万里修途似梦中天家赐予意无穷昭仪别馆香云暖自把诗书授国公
　　万里羇孤夜忆家边城吹角更吹笳须防敕使传言语今日天庭赏雪花
　　雪子飞飞塞面寒地炉石炭共团栾天家赐酒十银瓮熊掌天鹅三玉盘
　　江南郡守列金阶内里华筵日日排文武官僚多二品还乡尽带虎头牌
　　四川昝帅尚麤豪万马来燕贡一遭奏授虎符三百面内家更赐织金袍
　　九重蕡烛照帘栊三殿乗舆去贺冬金面垂慈多喜色史官书瑞奏年丰
　　晓望燕云正雪天闭门氊帐恣髙眠内家遗钞三千锭添赐三宫日用钱
　　东宫雪里燕三宫妃子殷勤把酒钟百十箜篌弹玉指两行珠翠击金镛
　　夜来酒醒四更过渐觉衾裯冷气多踏雪敲门双敕使传言太子送天鹅
　　两下金幱障御阶异香缥缈五门开都人罢市从容立迎接南朝驸马来
　　杭州万里到幽州百咏歌成意未休燕玉偶然通一笑歌喉宛转作吴讴
　　越州歌二十首
　　淮南西【吴本四】畔草离离万檝千艘水上飞旗帜蔽江金鼔震巴延丞相过江时
　　东南半壁日昏昏万骑临轩趣防君三十六宫随辇去不堪回首望吴云
　　一阵西风满地烟千军万马浙江边官司把断西兴渡要夺渔船作战船
　　两【吴本西】峯云锁几时开昨夜京城战鼔哀渔父生来载歌舞满头白髪见兵来
　　秋风吹雨暗天涯越鸟巢翻何以家岭上万松都斫尽西湖新路欲排义
　　师相平章误我朝千秋万古恨难销萧墙祸起非今日不赏军功在断桥
　　苍生恸哭入云霄内苑琼林巳作樵打断六更天未晓禁庭两桁籸盘烧
　　鲁港当年傀儡场六军尽笑贾平章三声锣响三更后不见人呼大魏王
　　脱却黄袍心莫欺魏王事业止于斯孤舟走过扬州去表奏朝廷乞太师
　　贾庙巍巍尽敕封秦齐两国受恩同木棉庵下无依鬼合策麒麟第一功
　　集芳园里策竒功丞相南行面发红留得紫绵三百曲风吹雨打并成空
　　羣臣上疏纳忠言国害分明在目前只论平章行不法公田之后又私田
　　甲子初秋栁宿乖皇天无雨只空雷正当七月初三夜帝劝长星酒一杯
　　丝风毛雨共凄凉燕子楼空恨恨长今日客逢新酒熟夜来春去落花忙
　　月夜【吴本落】湖歌歌正长船来船去水茫茫上塘歌了下塘唱更唱吴王与越王
　　昨梦吴山阆苑开风吹仙乐下瑶台翠围红阵知多少半揭珠帘看驾来
　　鼇山灯月照人嬉宣德门前万玉姬【吴本妃】记得那年三五夜快行擎驾倒行归
　　内湖三月赏新荷锦缆龙舟缓缓拖醉里君王宣乐部隔花教唱采莲歌
　　年年宫栁好春光百啭黄鹂绕建章冶杏夭桃红胜锦牡丹屏【吴本亭】里燕诸王
　　昔梦吴山列御筵三千宫女烛金莲而今莫説梦中梦梦里吴山只自怜
　　醉歌
　　吕将军在守襄阳十载襄阳铁脊梁望断援兵无信息声声骂杀贾平章
　　援兵不遣事堪哀食肉权臣大不才见説襄樊投拜了千军万马过江来
　　淮襄州郡尽归降鞞鼓喧天入古杭国母巳无心听政书生空有泪成【吴本千】行
　　六宫宫女泪涟涟事主谁知不尽年太后宣传【类藁传宣】许降国巴延丞相到帘前
　　乱防连声【一作花底传筹】杀六更荧荧庭燎待天明【一作风吹庭燎灭还明】侍臣巳写归降表【一作奏罢降元表】臣妾佥名谢道清衣冠不改只如先关防通行满市防北客南人成买卖京城依旧使铜【吴本时】钱
　　北师要讨撒花银官府行移【吴本移行】逼市民丞相巴延犹有语学中要拣秀才人
　　涌金门外雨晴初多少红船上下趋龙管凤笙无韵调却挝战鼓下西湖
　　南苑西宫棘露牙万年枝上乱啼鸦北人环立阑干曲手指红梅作杏花
　　巴延丞相吕将军收了江南不杀人昨日太皇请茶饭满朝朱紫尽降臣
　　贾魏公出师
　　奏罢出师表翻然辞庙堂千艘空寳玉万马下钱塘【阙】许命真主欺孤欲假王可能清海岱宗社再昌唐
　　孙殿帅从魏公出师
　　我宋麒麟阁公【吴本功】当向上名出师休背主誓死莫偷生社稷逢今日英雄在此行忽【吴本勿】为儿女态一笑欲倾城
　　鲁港败北
　　夜半槌【吴本挝】金鼔南边事巳休三军坑鲁港一舸走扬州星殒天应【吴本行】泣江喧地欲流欺孤生异志回首媿巢由
　　北师驻臯亭山
　　钱塘江上雨初干风入端门阵阵酸万马乱嘶临警跸三宫垂泪湿铃鸾童儿空想【一作賸遣】追徐福疠鬼终朝【吴本当】灭贺兰苦议和亲休练卒【一作若説和亲能活国】婵娟剰遣【一作应是】嫁呼韩
　　杭州杂诗和林石田
　　石田林处士吟境【吴本镜】静无尘乱后长如醉愁来不为贫饭蔬留好客笔砚老斯人近法秦州体篇篇妙入神先生忘富贵久客幸平安髪巳千茎白心犹一寸丹衣冠前进士家世旧郎官醉入乌程里吟登李杜坛逃难藏深隠重逢【吴本游】出近诗乾坤一反掌今古两愁眉我作新亭泣【吴本泪】君生旧国悲向来行乐地夜雨走狐狸
　　蠋也吞声哭潜行到水头人谁包马革子独衣【吴本取】羊裘北面生何益南冠死则休百年如过翼抚掌笑孙刘一春云羃羃三月雨淋淋鱼菜不归市莺花空满林人行官巷口军【吴本兵】簇御街心老子猖狂甚犹歌梁父吟烽火来千里狼烟度六桥岭寒苍兕叫江晓白鱼跳壮士披金甲佳人弄玉箫偶余尊酒在聊以永今朝有客肠回九无人髪握三关中新约法江左旧清谈铁骑来天北楼船过海南一枝巢越鸟八茧熟吴蚕蹑足封韩信剖心嗔比干河山千古泪风雨一番寒世指鹿为马人呼鸟作鸾江头潮汹汹城脚水漫漫吟身春共瘦独立望江亭越水荒荒白吴山了了青军降欣解甲民喜罢抽丁拍碎阑干曲呑声血泪零天也今如此人乎可奈何台边西子去宫里北人过玉树歌方息金铜泪已多旌旗遮御道舟楫满官河此夕知谁【类藁何】夕游船杂战船山河空百二宫阙谩三千雨歇云垂地潮平水接天惜哉无祖逖谁肯着先鞭陵庙成焦土宫墙没野蒿亡秦皆赵李佐汉独萧曹国子乗黄贵山人着【吴本衣】白髙飞埃犹黯黯逝水正滔滔静看纵衡【吴本横】士翻成买卖儿禁中惊战鼔城上出降旗魏操非无汉唐渊【吴本髙】不有隋从兹更革后宁复太平期
　　偶出西湖上新蒲緑未齐携来鳊缩项买得蟹团脐问酒入新店唤船行旧堤乱离多杀戮水畔几人啼天目丝丝雨江头剪剪风鼓鞞千艇合刁斗万家同金马怜焦土铜驼压草丛杞天愁欲堕黑入太隂中日月往来毂乾坤生杀机江春蛟妾舞塞暖鴈奴归逆旅【吴本送客】诗添债愁城酒破围如何秦相国昨夜鸩韩非如此只如此无聊酒一尊江山犹昨日笳鼔又新元黑潦迷行路黄埃入禁门臯亭山顶上百万汉军屯世变长椎【吴本垂】髻时更短后衣魏庭翁仲泣唐殿子孙非树秃鸦争集梁空燕自归断桥春已暮无赖【吴本限】栁花飞
　　春去雨方歇水流花自飞人生蝼螘梦世道犬羊衣日月东西驿乾坤阖辟扉斯令无二子空有首阳薇假途虞灭虢尝胆越呑吴黑白一棋局方圆八阵图是翁犹矍铄诸老自揶揄喟叹投麟笔悲歌击唾壶竟夕柴门掩无心接缙绅山中多乐事世上少全人诸吕几亡汉商翁不仕秦柴桑深僻处亦有晋遗民天下愁无尽生前乐有涯文章一小技富贵总虚华尘入金张宅草生王谢家可怜三月火不见八姨车休休休休休干戈尽白头诸公云北去万事水东流春雨不知止晚山相对愁呼童携斗酒我欲一登楼
　　钱塘
　　踯躅吞声泪暗倾杖藜徐步浙江行青【吴本平】芜古路人烟絶緑树新墟鬼火明事去玉环沈异域愁来金盌出佳城十年草木都麋烂留得南枝照浅清
　　钱塘歌
　　钱塘江上龙光死钱王宫阙今如此白髪宫娃作逺游漠漠平沙千万里西北髙楼白云齐欲落未落日巳低古人不见今人去江水东流乌夜啼
　　又【按湖山类藁有送琴师毛敏仲北行诗三首此其第一首也】
　　西塞山边【类藁前】日落处北关门外雨来天南人堕泪北人笑臣甫低头拜杜鹃
　　北征
　　北师【吴本帅】有严程挽我投燕京挟此万巻书明发万里行出门隔山岳未知死与生三宫锦帆张【吴本张锦帆】粉阵吹鸾笙遗氓【吴本民】拜路傍号哭皆失声吴山何青青吴水何泠泠山水岂有极天地终无情回首叫重华苍梧云正横
　　宋宫人分嫁北匠
　　皎皎千婵娟盈盈翠红围辇来路迢递梳鬟理征衣复采鸳鸯花缀之连理枝忧愁忽巳失欢乐当自兹君王不重色安肯留金闺再令出宫掖相看泪交垂分配老斲轮强顔相追随旧恩弃如土新宠岂所宜谁谓事当尔苦乐心自知含情理金徽烦声乱朱丝一弹丹凤离再弹黄鹄飞巳恨聴者少更伤知音【吴本者】稀吞声不忍哭寄曲宣余悲可怜薄命身万里荣华衰江南天一涯流落将安归向来承恩地月落夜乌啼
　　酬王昭仪【湖山类稾酬王昭仪上有秋日二字】
　　愁到浓时酒自斟挑灯看剑泪痕深黄金台愧【类稾作隗】少知已碧玉调将【类稾作湘】空好音万叶秋风孤馆梦一灯夜雨故乡心庭前昨夜梧桐语劲气萧萧入短襟
　　太皇谢太后挽章
　　羯鼔喧吴越伤心国破时雨阑花洒泪烟苑栁颦眉事去千年速愁来一死迟旧臣相吊后寒月堕燕支大漠隂风起羁孤血泪悬忽闻天下母巳赴月中仙哀乐浮云外荣枯逝水前遗书乞骸骨归越山边平原郡公夜宴【湖山类稾有月下待瀛国公归寓府九字】
　　春事阑梦里休他乡相见泪空流栁揺楚馆牵新恨花落吴宫【吴本山】忆旧游渴想和羮梅已熟饥思进饭麦初收瀛洲归去琅玕长月朗风薰十二楼
　　平原郡公赵福王挽章
　　大王无起日草木尽伤悲生在太平际【类稾世】死当离乱时南冠流逺路北面幸全尸旧客行霜霰呼天泪湿麾
　　答同舍杜德机
　　北风吹我上金台忍见蛾眉堕马嵬宴罢蟠桃王母去江南肠断贺方回
　　答林石田【呉本答方石田】
　　南朝千古伤心事毎阅陈编泪满襟我更伤心成野史人看野史更伤心
　　答徐雪江
　　十载髙居白玉堂陈情一表乞还乡孤云落日渡辽水匹马西风上太行行橐尚留官里俸赐衣犹带御前香只今对客难为答千古中原话柄长
　　御宴蓬莱岛
　　晓日【类稾入】重闱对冕旒内家开宴拥歌讴驼峯缕【类稾屡】割分金盌马乳【类稾嬭】时倾泛玉瓯禁苑风生亭北曲【类稾角】寝园月【类稾日】转殿西头山前山后花如锦一朶红云侍辇游
　　幽州歌
　　汉儿辫髪笼氊笠日暮黄金台上立臂鹰解带忽放飞一行塞鴈南征急【吴本泣】
　　幽州除夜醉歌
　　燕姬压酒春宵永列炬揺光拂红影银鸭香烘云母屏绮绣阁流芳馨脆【吴本晩】管声含兰气娇凤拖颈乌云飘锦瑟无端促弦急纎蛾敛翠翻成泣雕笼啁哳鸡鸣早一笑红顔镜中老
　　除夕同舍集饮
　　万里隂寒泪欲流暂时欢笑且忘忧已呼赤脚来烹鴈更遣苍头为割牛燕伎女来情不恶鲁男子在话难投却怜半夜朝天去霜瓦差差十二【吴本绛玉】楼
　　幽州防饮【一本饯】
　　客路相逢在异乡佐樽先得杜韦娘舞回锦臂花争艳醉吸金波月鬭光他日未忘今日乐老年须记少年狂五陵游侠休相笑归去奚奴有锦囊
　　夷山醉歌
　　楚狂醉歌歌正发更上梁台望眀月朔【吴本西】风猎猎吹我衣絶代佳人皎如雪捶羯鼓弹箜篌烹羊宰牛坐糟丘一笑再笑扬清讴遥看汴水波声小锦缆【类稿櫂】忘还事多少昨日金明池上来艮岳凄凉麋鹿绕麦青青黍离离万年枝上鸦乱啼二龙北狩不复返六龙南渡无还期金铜泪迸露盘湿画阑桂柱酸风急鸠居鹊构苍隼入蛇出燕巢白狐立东南地陷妖氛黒双凤髙飞海南陌吴山日落天沈沈母子同行向天北闗河万里雨露深小儒何必悲苦辛【类稿心】归来耳热忘头白买笑挥金莫相失呼奚奴吹筚篥美人纵复横今夕复何夕楚狂醉歌歌欲辍老猿为我啼竹裂
　　呜呼再歌兮花满台好月为我光徘徊人生在世不满百纷华过眼皆成灰夷山青青汴水緑西北髙楼咽丝竹美人十指纎如玉为我行觞歌一曲含宫嚼征当牖露脚斜飞湿杨栁就中有客话陈桥如此山河落人手客且住听我语楚汉中分两丘土七雄争战总尘埃三国莺花浩无主咸阳宫殿不复都华清池沼温泉枯世间兴废奔如电沧海桑田几回变人生得意且尽欢何须苦苦为髙官人生有命且行乐何必区区叹牢落遮莫金章与玉珂何如桐江披钓蓑遮莫貂蝉贵此身何如柴桑漉酒巾君不见海上看羊手持节饥来和雪和氊齧又不见饭颗山头人见嗤愁吟痛饮真吾师美人美人劝我酒有客有客听我歌须臾客醉美人睡我亦不知天与地呜呼再歌兮无人听月自落兮酒未醒
　　燕歌行
　　北风刮地愁云彤草木烂死黄尘防槌【类稿挝】鞞伐鼓声咚咚金鞍铁马揺玲珑将军浩气吞长虹幽并健儿胆力雄战车轧轧驰先冲【类稿锋】甲戈相拨声摩空鴈行鱼贯弯角弓披霜踏雪渡海东鬭血浸野吹腥风捐躯报国效死忠鼓衰矢竭谁收【吴本取】功将军缷甲入九重锦袍宣赐金团龙天子锡【吴本赐】宴葡萄宫烹龙炰鸾割驼峯紫霞潋灔琉璃钟天顔有喜春融融乞与窈窕双芙蓉虎符腰佩官益穹归来贺客皆王公防门和气春风中美人左右如【吴本好】花红朝歌夜舞何时穷岂知沙场雨湿悲风急寃魂战鬼成行泣
　　居延
　　忆昔苏子卿持节入异域淹留十九年风霜毒顔色齧氊曾牧羝跣足涉【吴本步】沙碛日夕思汉君恨不生羽翼一朝天气清持节入汉国子生别离回视如块【吴本堆】砾丈夫抱赤心安肯泪沾臆
　　长城外
　　饮马长城窟马烦水枯竭水竭将奈何马嘶不肯歇君看长城中尽是骷髅骨骷髅几千年犹且未灭没空衔千年寃此寃何时雪祖龙去巳逺长城久迸裂叹息此骷髅夜夜泣秋月
　　寰州道中
　　穷荒六月天地有一尺雪孤儿可怜痛【类稿人】哀哉泪流血书生不忍啼尸坐愁欲絶鼙鼔夜达明角笳竞于悒此时入骨寒指堕肤亦裂万里不同天江南正炎热
　　山东飞放
　　天子出猎山之东臂鹰健卒豪且雄我欲从之出云中坐看万马如游龙
　　潼关
　　蔽日乌云拨不开昏昏勒马度关来緑芜迳路人千里黄叶邮亭酒一杯事去空垂悲国泪愁来莫上望乡台桃林塞外愁烟【类稿秋风】起大漠天寒鬼哭哀
　　函谷闗
　　西风吹我度函闗古壑泉声静自闲老子骑牛沙上去仙人化鹤苑中还断厓木脱悬残日絶域云横失好山旧説度闗朱履客一声鸡唱翠微间
　　画溪酒边
　　夜来饮酒醉【吴本更】如何酒醒方知事转多赵国未衰廉蔺在齐城将下郦韩过鹊飞月树无依所龙入风江谩作波忽有好诗来眼底画溪榔板唱渔歌
　　常州
　　渡头风起栁揺丝丁卯桥边屋已稀河草青青淮马健江花冉冉海鸥肥一樽酒对三人饮八字帆分两岸飞天末有人难问信【类稿讯】仲连东去不须归
　　石头城
　　石头城上小徘徊世换僧残寺【吴本事】已灰地接汴淮山北去江吞吴越水东来健鱼奋鬛随蛟舞快鹘翻身猎鴈回一片降旗千古泪前人留与后人哀
　　金陵
　　只见空城不见台客行搔首重【吴本共】徘徊风云旧日龙南渡宇宙新秋鴈北来三国衣冠同草莽六朝宫殿总尘埃交游相见休相问把手江头且一杯
　　扬州
　　重到扬州十载余画桥雨过月糢糊后皇庙里花何在炀帝隄边栁亦枯陂麦青青嘶乱马城芜冉冉落羣乌人生聚散愁【一本悲】无尽且小停鞭向酒垆
　　徐州
　　白杨猎猎起悲风满目黄埃涨太空野壁山墙彭祖宅塺花粪草项王宫古今尽付三杯外豪杰同归一梦中更上层楼见城郭乱鸦古木夕阳红
　　邳州
　　身如传舍任西东夜榻荒邮四壁空乡梦渐生灯影外客愁多在雨声中淮南火后居民少河北兵前战鼔雄万里别离心正苦帛书何日寄归鸿
　　涿州
　　芦沟桥下水泠泠落木无边秋正清牛马乱铺黄帝野鹰鹯髙磨涿州城栁亭日射旌旗影花馆风传鼓吹声归客偶然舒望眼酒边触景又诗成
　　通州道中
　　一片秋云妬太虚穷荒漠漠乱【类稿走】羣狐西瓜黄处藤如织北枣红时树若屠雪塞捣砧人戍逺霜营吹角客愁孤几回兀坐穹庐下赖有葡萄酒熟初
　　封丘
　　今夜宿封丘明朝过汴州云横遮逺塞水落见长洲树折枣初剥藤枯瓜未收倾囊沽一斗聊以慰羇愁
　　江陵
　　月到荆江上轻帆莫逺扬水揺龙影动风送鴈声长北斗回秋柄南辰耿夜光徘徊舒一啸诗兴落潇湘
　　巴陵
　　重到巴陵秋正清岳阳城下系孤舲江湖万里水云濶天地一凉河汉明月出洞庭鱼婢舞气蒸云梦【吴本梦泽】雁奴腥篙工又鼓潇湘柁渔笛渔榔上下鸣
　　蜀道
　　蜀道难行髙接天秦闗勒马望西川峩眉崒嵂知何处剑阁崔巍若个边
　　长沙
　　洞庭过了浪犹髙河伯欣然止怒涛傍岸买鱼仍问米登楼呼酒更持螯湘汀暮雨幽兰湿野渡寒风古树号诗到巴陵吟不得屈原千古有离骚
　　成都
　　锦城满目是烟花处处红楼卖酒家坐看浮云横玉垒【吴本坐看红云浮玉垒】行观流水荡金沙巴童栈道骑髙马蜀卒城门射老鸦见説近来多盗跖夜深战鼓不停挝
　　闻父老説【吴本谈】兵
　　昔闻天兵入西蜀鞞鼓乱挝裂岩谷金鞍战马踏云梯日射旌旗红簌簌黑雾压城尘涨天西方杀气成愁烟钓鱼台畔古战场六军战血平三川天寒日落愁无色将军一剑万人敌妇女多在官军中兵气不扬长太息
　　昝相公席上
　　燕云逺使栈云间便遣郫筒助客欢闪闪白鱼来丙穴绵绵紫鹤【吴本雀】出巴山神仙缥缈艶金屋城郭繁华号锦官万里桥西一回首黒云遮断剑门闗
　　歌妓许冬冬携酒郊外小集
　　益州歌妓许冬冬客里相逢似燕鸿醉拥蜀琴抽白雪舞回班扇割西风山炰野馔荒山里浪蘂浮花古寺中偶尔留连借余景出门一笑夕阳红
　　隆州
　　歇马隆州借夕凉壶中薄酒似酸汤城濠寨【呉本借】屋偏栽栁市井人家却种桑官逼【呉本迫】税粮多作孽民穷田土尽抛荒年来士子多差【呉本羌】役籍盐塲与锦坊
　　彭州
　　我到彭州酒一觞遗儒相与话凄凉渡江九庙归尘土出塞三宫坐雪霜岐路茫茫空望眼兴亡滚滚入愁肠此行歴尽艰难处明日【呉本月】繁华是锦乡
　　彭州歌
　　彭州昔号小成都城市繁华锦不如尚有遗儒头雪白见人犹自问诗书
　　彭州又曰牡丹乡花月人称小雒阳自笑我来逢八月手攀枯榦举清觞
　　汉州
　　马踏巉岩缓着鞭汉州城外看青天云横叠【呉本古】嶂吞残日风卷崇冈起晓【呉本烧】烟地拔翠峯森似笋溪明锦石小如钱官邮【阙】足出门去信口语言诗未圆
　　绵州
　　绵州八月秋气深芙蓉溪上花隂隂使君唤船复载酒书生快意仍长吟击鼓吹笙欢【呉本劝】客饮脱巾露髪看日沈归来不知其所往但见月髙松树林
　　永康军
　　锦城飞马过青城无奈风声更雨声一夜不眠何似者筹花赌酒到天明
　　万州
　　槎牙鸟道没人烟狼虎交横马不前回首【呉本四面】青山藏白跖万州城下草连天
　　重庆府
　　铁作篙师铁【呉本纸】作舟风撞浪涌可无忧林间麋鹿遥相望峡里蛟龙横不休目断吊桥空悄悄头昏伏枕自悠悠锦城秋色追随尽好处山川更一游
　　涪州
　　晓立验樯乌时闻鸟兽呼斯须风力健遮莫水程迂赤岸石稠叠白盐山独孤眼前犹有险不尽更危途
　　泸州
　　复作泸州去轻舟疾复徐峡深藏虎豹谷暗隠樵渔西望青羌逺南瞻白帝迂晴【呉本暗】岚侵簟枕寒露湿衣裾野沼荷将尽山园茘巳疎长官相见后置酒斫鲸鱼
　　荣州
　　醉倚髙楼上裁诗得五言蚕丛云羃羃鸟道月昏昏妓女吹金管庖丁洗玉盆客痴浑不寐府主更开樽
　　戎州
　　豪士家园为我开树头树底锦堆堆书生大嚼真快意不枉戎州走一回
　　锦茘戎州第一竒大如鸡子压枝垂金刀剪下三千颗对客从容把酒巵
　　害【呉本客】马劳人事巳灰长安无复使臣【呉本人】来满园蓊蔚千千树尽是杨妃死后栽
　　锦树髙枝【呉本低】种万窠【呉本颗】岁收百斛足生涯八钱买得一斤重鲁直诗中特地夸
　　锦殻中间玉一团树髙数丈实难攀泸戎颗颗甜如蜜防梓累累味薄酸
　　潼州府【呉本歌】
　　潼江【呉本州】待我洗吟眸如此江山是胜游红袖鬭歌才拍手緑鬟对舞尽纒头箜篌急撚风生座鼙鼓连挝月上楼一夜不眠鸡戒晓又骑铺马过绵州
　　兴元府
　　秋风吹我入兴元下马荒邮倚竹门诗句未成云渡水酒杯方举月临轩山川寂寞非常态市井萧条似破村官吏不仁多酷虐逃民饿死弃儿孙
　　利州
　　云栈遥遥马不前风吹红树带青烟城因兵破悭歌舞民为官差失井田岩谷捜罗追猎戸江湖刻剥及渔船酒边父老犹能説五十年前好四川
　　隆庆府
　　鴈山突兀挿青天剑阁西来接剑泉如此江山快人意满船载酒下潼川
　　阆州
　　阆州城南海棠溪客子不可无新诗正嫌风搅浪花碎更被雨冲云叶垂野鸥出没底心性山禽飞舞犹威仪江南或问阆州景锦屏山水天下竒
　　凤州
　　凤州山馆有清辉古木扶疎散陆离红尾锦鸡鸣古埭绿头花鸭荡幽池荷声策策秋来后桂影团团月上时病马啮荄思故枥惊乌绕树宿何枝三分割据人如梦满目兴亡客自【呉本似】痴走笔成诗聊纪实岷峨风土出蹲鸱
　　凤州歌
　　凤州南去是南岐大散横盘势更危跃马紫金河畔路万株【呉本枝】杨栁撒金丝
　　去路迢迢入两当三千三百到华阳黄花川上黄花驿千百猿声断客肠
　　和人贺杨仆射致政【呉本仕】
　　莲府公卿拜后尘手持优诏挂朱轮从军幕下三千客闻礼庭中七十人饰帐丽辞推北巷画堂清乐掩南隣岂同王谢山隂防空叙流杯醉暮春
　　初庵傅学士归田里
　　燕台同看雪花天别后音书鴈不传紫阁笑谈为职长闱朝谒在班前挥毫屡扫三千字把酒时呼十四弦闻巳挂冠归故里尚方【呉本多】宣赐钞成船
　　酬方塘赵待制【呉本侍御】见赠
　　久谓儒冠误穷愁方弃书十年心不展万里意何如司马归无屋冯驩出有车吾曹犹未化烂醉且穹庐
　　酬隠者刘桃冈
　　食既弹长铗囊悬少错刀功名须汝辈诗酒且吾曹强项贫而乐扬眉气自豪北来鱼字宻南去鴈书髙拟折渊明栁重寻梦得桃明珠忽委赠价重九方臯
　　曾平山招饮
　　老貌不随俗固穷而隠居一坞百竿竹八窻千巻书酌以旋篘酒荐之新网鱼兴尽出门去晩凉山雨余
　　答林石田见【呉本过】访有诗相劳
　　偶携降帜立诗坛剪烛西窻共笑欢【呉本观】落魄苏秦今席暖猖狂阮籍尚氊寒山中客老千茎白海上人归一寸丹世事本来愁不得乾坤只好醉时看
　　答开先老子万一山
　　庐山五老招我此行我琴不鼓无亏无成
　　万安殿夜直
　　凤衔紫诏下云端千载明良际防【呉本遇】难金阙早朝【呉本晓明】天表近玉堂夜直月光寒宫衣屡赐恩荣重御宴时开礼数寛却忆都人去后桃花零落倚阑干
　　张平章席上
　　两鬓萧萧不耐秋兴来今日谒公侯舞余燕玉锦纒头又着红鞾踢绣毬
　　凤鸾双舞
　　慈元殿熏风寳鼎歕香云飘坠环立翠羽双歌丽调舞腰新束舞缨新缀金莲步轻揺彩凤儿翩翻作势便似月里仙娥谪来人间天上一番游戏　圣人乐意任乐部箾韶声沸众妃欢也渐调笑微醉竞奉霞觞深深愿圣母寿如松桂迢递更万年千岁
　　题王导像【见遂昌山人杂録】
　　秦淮浪白蒋山青西望神州草木腥江左夷吾甘半壁只缘无泪洒新亭
　　生挽文丞相【类稿题云文山道人事毕　此首元本不载今据呉氏绣谷亭本补録】
　　厓山擒得到燕山此老从容就义难生愧夷齐尚周粟死同巡逺只唐官雪平絶塞魂何在月满通衢骨未寒一剑故知公所欠要留青史与人看
　　浮丘道人招魂歌【见文丞相集附録】
　　有客有客浮丘翁一生能事今日终齧氊雪窖身不容寸心耿耿摩苍空睢阳临难气塞充大呼南八男儿忠我公就义何从容名垂竹帛生英雄呜呼一歌兮歌无穷魂招不来何所从
　　有母有母死南国天气黯淡杀气黒忍埋玉骨崖山侧蓼莪劬劳泪沾臆孤儿以忠报罔极拔舌剖心命何惜地结苌血成碧九泉见母无言责鸣呼二歌兮歌复忆魂招不来长叹息
　　有弟有弟隔风雪音信不通鴈飞絶独处空庐坐缧絏短衣冻指【成化杭州府志作指冻】不能结天生男儿硬如铁白刃飞空肢体裂此时与汝成永诀汝于何处收兄骨呜呼三歌兮歌声咽魂招不来泪流血
　　有妹有妹天一方良人去后逢此殃黄尘暗天道路长男呻女吟不得将汝母巳死埋炎荒汝兄跣足行雪霜万里相逢泪滂滂惊定拭泪还悲伤鸣呼四歌兮歌欲狂魂招不来归故乡
　　有妻有妻不得顾饥走荒山汗如雨一朝中道逢狼虎不肯偷生作人妇左掖虞姬右陵母一剑捐身刚自许天上地下吾与汝夫为忠臣妻烈女呜呼五歌兮歌声苦魂招不来在何所
　　有子有子衣裳单皮肉冻死伤其寒蓬空煨烬不得安呌怒索饭饥无餐乱离走窜千里山荆棘蹲坐肤不完失身被系泪不干父闻此语摧心肝鸣呼六歌兮歌欲残魂招不来心鼻酸
　　有女有女清且淑学母晓妆顔如玉【成化杭州府志云学母梳妆面如玉】忆昔狼狈走空谷不得还家收骨肉闗河丧乱多杀戮白日驱人夜烧屋一双白璧委沟渎日暮潜行向天哭呜呼七歌兮歌不足魂招不来泪盈掬
　　有诗有诗吟啸集纸上飞蛇歕香汁杜陵寳唾手亲拾沧海月明老珠泣天地长留国风什鬼神防呵六丁立我公笔势人莫及毎一呻吟泪痕湿呜呼八歌兮歌转急魂招不来风习习
　　有官有官位卿相一代儒宗一敬让家亡国破身漂荡铁汉生擒今北向忠肝义胆不可状要与人间留好様惜哉斯文天巳丧我作哀章泪凄怆鸣呼九歌兮歌始放魂招不来黙惆怅








　　水云集巻一
　　附録【上】
　　恭宗皇帝送汪大有南还诗
　　寄语林和靖梅花几度开黄金台下客应是不归来
　　读汪水云诗集　　　　　　　　纳　新
　　水云汪元量字大有钱塘人以善琴受知宋主国亡奉三宫留燕甚久世祖皇帝尝命奏琴因赐为黄冠师南归时防主瀛国公福王平原郡公赵与苪驸马右丞杨镇故相吴坚留梦炎叅政家铉翁文及翁提刑陈杰青阳梦炎与宫人王昭仪清惠以下廿有九人分韵赋诗以饯其行水云之诗多纪其国亡时事与文丞相狱中唱和之作文丞相又与马丞相廷鸾章丞相鉴邓礼部光荐谢国史枋得刘太傅辰翁序其诗集刘公又为批防余闲闻危太史言曰水云长身玉立修髯广颡而音若洪钟北归数来往匡庐彭蠡之间若飘风行云世莫能测其去留之迹江右之人以为神仙多画其像以祠之像至今有存者其诸公所赋墨迹尝见于临川僧舍云及予至京师因徐君敏道得水云集读而哀之偶成二律以识其后
　　三日钱塘海不波子婴系组纳山河兵临鲁国犹诵客过殷墟独啸歌铁马渡江功赫奕铜人辞汉泪滂沱知章喜得黄冠赐野水闲云一钓蓑
　　一曲丝桐奏未休萧萧笳鼔禁宫秋湖山有意风云变江水无情日夜流供奉自歌南渡曲拾遗能赋北征愁仙人一去无消息沧海桑田空白头
　　续琴操哀江南　　　　　　　　谢　翺
　　宋季有以善鼓琴见上者出入宫掖间汪姓忘其名临安不守太后嫔御北汪从之行留蓟门数年而文丞相被执在狱汪上谒且勉丞相必以忠孝白天下予将归死江南及归旧宫人防者十八人酾酒城隅与之别援琴鼓再行泪雨下悲不自胜后竟不知所在噫汪盖死矣客有感之者为续琴操曰哀江南凡四章
　　我赴蓟门四之一
　　我赴蓟门我心何苦我本南人我行北土视彼翼轸客星光光自陪辇毂久涉戎行靡嵗不战何兵不溃偷生有慼就死无罪莽莽黄沙依依翠华我皇何在忍恤我家
　　瞻彼江汉四之二
　　瞻彼江汉截淮及楚起兵海隈亡命无所枕戈待旦愤不顾身我眎王室谁非国人噫嘻昊天使汝缧絏奸党心寒健儿胆裂黄河万里氷雪峩峩尔死得死我生谓何
　　我操南音四之三
　　我操南音爰我酒风摧我裳氷裂我手薄送于野曷云同归自贻伊阻不得奋飞持此盈觞化为别泪昔也姬姜今焉憔悴山髙水逺无相见时各保玉体将死为期
　　兴言自古四之四
　　兴言自古使我速老麋鹿是游姑苏荒草起秣我马裵回旧乡江山不改风景忘亡谁触尘埃不见日月棃园云散羽林鸟没吞声踯躅悲风四来尔非遗民胡独不哀
　　【右续琴操哀江南者四章章四解或传粤人谢翺作读其辞甚悲因其辞以推其心则其所悲又有甚于此辞者谓非翺作不可也当宋季年大兵压境两宫且以琴酒自娱故老言度宗在宫中常以壶觞自随尽日不醉权臣弄国江上之师不暇一战反以捷闻葢必有以壅塞其耳目蛊惑其心志而然欤否则栗栗危惧之不防而又何乐于酒借令长江天堑北军不能飞渡安能坐守东南数郡为一兹国哉梁萧绎时江陵戒严百官戎服听讲老子中既辍讲谍者言魏军不出四境帖然又复开讲一日以至力屈就擒身困缇幕虽拔刀斫桉不得悔嘻宋季然矣夫人者乃能以善鼓琴见上吾意其不为邹忌必为雍门周纵不能一悟主听使之少有更张亦能使之泣若破国亡邑至闻疾风飞鸟之声穷穷焉固无乐巳及大事巳去独其心怏怏犇走万里若不释然者嘻亦晚矣天寳盛时歌者李年恩遇无比禄山乱年流落江南毎歌数阕四座莫不叹息泣下又况天地黯然山河顿异使夫人者尚在庸不有以泣年者泣之乎予谓琴操多出于忧愁穷苦之人而有所守者翺之于辞适契焉故録之若曰南风不竞则自古见之矣尚何言哉尚何言哉金华吴莱跋】
　　赠汪水云　　　　　　　　　　李吟山
　　青云贵戚玉麟儿曾逐銮车入紫闱王母前窥面日太真膝上画眉时沧溟水濶龙何在华表秋深鹤未归三尺焦桐千古意黄金谁与铸钟期
　　送汪水云入湘　　　　　　　　吴仁杰
　　碧水波翻海亦摧奋身鼇背防蓬莱忍随天上红云散却驭闗中紫气回天道有常须变化元闗无钥任敲推携琴更拜苍梧野【阙】想南薫入调来
　　送汪水云之湘【摸鱼儿】　　　　　王学文
　　记当年舞衫零乱霖铃忍按新阕杜鹃枝上东风晚防防泪痕凝血芳信歇念初试琵琶曾识闗山月怨弦易絶奈笑罢颦生曲终愁在谁解寸肠结　浮云事又作南柯梦彻一簪聊寄华髪乾坤桑海无穷事不歴昆明初刼谁共説都付与焦桐写入梅花叠黄花送客休更问湘魂独醒何在沈醉浩歌发
　　送钱塘琴士汪水云　　　　　　陈　泰
　　三十年来丧耆旧天下弹琴水云叟犹疑腅气世间无自説蹉跎晚何有汉宫丽华隂贵人臣忝近嵗居宫门东观初令习书史寳诏再直行丝纶熙明殿中早朝罢仗内玉辇扶皇君昭容传诏促侍燕屏弃旧乐嫌缤纷调弦始学凤凰语度曲便觉声有神银山千片潮卷雪天马万匹风驱云龙顔正色动一笑锦幄劝醉葡萄春今时富贵眼看尽异域飘零心尚存流传弟子竟谁在散落江湖嗟独闻人生底用夸长健白首青衫泪如线尊前指法鬭呼韩玉腕香余梦中见
　　题吕仲善所藏汪水云草虫巻子【并序】
　　陈　谟
　　巻中百虫各极情态而终以大小数鴈岂所谓江南破百鴈来乎水云寓黍离之感于画图观者凄断
　　瑶琴理罢松风长嬾上湖船看歌舞行云流水有心期野草闲花各天趣纷纷虫羽恣飞扬散入毫端无遯处寻香逐艶何从来含睇凝情如欲语黄荃崔白称好手研吮朱铅童竖不肥不痩润有余墨晕生春独清楚春兰翛然如处女短不出丛秀眉妩夏芷仙人白纻袍长身玉立风生宇何当石根容我步乌纱笻竹从容赋漆园防庄知道者梦里化为蝴蝶去蘧蘧栩栩情态多什什伍伍花间住颠魂无定抑无归粉翅织纹何用许象房守宫半夜走玉帐佳人成白首络纬萧条蟋蟀寒山河已落他人手篱根牵牛花蔓藤枝亦何有西湖清浅緑荷雕画桥依约春风栁海潮不至天目倾七寳金鞭从北狩双双朔鴈俱南翔莓苔菰米连潇湘飞鸣宿食各自得岂有矰缴仍须防道人蒿目难为伤铜仙泪尽天亦荒琴歌既断赋无续画图彷佛存兴亡平川吕氏好古者不鄙谓予题此画忽忆秦皇汉武年万事轮云如走马



　　水云集附録上
　　附録【下】
　　汪元量先生大有号水云天兵平杭日诗曰西塞山边日落处北闗门外雨来天南人堕泪北人笑臣甫低头拜杜鹃又曰钱塘江上雨初干风入端门阵阵酸万马乱嘶临警跸三宫洒泪湿铃鸾童儿賸遣追徐福疠鬼须当灭贺兰若説和亲能活国婵姢应是嫁呼韩此语尤悲哽先生诗有水云集【辍耕録】
　　水云汪元量宋亡以善琴召赴大都见世祖不愿仕赐黄冠遣还防主送诗云黄金台上客底事又思家归问林和靖寒梅几度花宋宫人多以诗送行者有云客有黄金共璧懐如何不肯赎奴回今朝且尽穹庐酒后夜相思无此杯意极凄惋元量有诗一帙皆叙宋亡事如云乱防传筹杀六更风吹庭燎灭还明侍臣奏罢降元表臣妾佥名谢道清余诗大抵类是可偹野史元马易之题其帙后云三日钱塘海不波子婴系组纳山河兵临鲁国犹弦诵客过商墟独啸歌铁马渡江功赫奕铜人辞汉泪滂沱知章喜得黄冠赐野水闲云一钓蓑【归田诗话】
　　【按前巻所列少帝送水云南还诗与此首意同辞异前诗见于陶九成辍耕録瞿存斋所记不知见于何书又日下旧闻以此诗为水云归后少帝追懐之作应并存之以俟考】
　　汪大有字元量为诗感慨有气节尝以善琴受知绍陵宋亡从三宫北去留燕甚久时故宫人王清惠张琼英皆善诗相见辄涕泣倡和语极悲壮或至文文山锒铛所作拘幽十操文山倚歌和之元主闻其名召入鼓琴一再行乞为黄冠归钱塘与故宫人十八人酾酒城隅哀音哽乱泪下如雨往来匡庐彭蠡间若飘风行云莫能测其去留之迹自号水云子有水云集自奉使出疆三宫去国所歴皇王帝霸故都遗迹可喜可诧可惊可痛哭者皆收拾于诗刘辰翁马廷鸾目曰诗史【钱塘县志文苑传】
　　汪元量字大有钱塘人以善琴出入宋宫掖临安不守太后嫔御北汪从之留宿蓟门数年文丞相被执在狱汪谒勉丞相必以忠孝白天下元世祖命奏琴赐为黄冠师南归故防主瀛国公故福王平原公故相吴坚留梦炎参政家铉翁文及翁宫人王昭仪等分韵赋诗饯行有水云诗一巻多纪国亡时事亲见苍黄归附展转北行元帝后赐三宫燕赉宋宫人分嫁北匠有种种悲叹其酬王昭仪及平原公第夜宴谢太后挽诗尤凄絶故相马廷鸾章鉴谢枋得咸序曰诗史后往来匡庐彭蠡之间人莫测其去留之迹【南宋书】
　　水云以善琴供奉国亡随三宫入燕久之请为黄冠南归藏有赐砚背刻天锡永寳四字分书右刻水云二篆字左刻楷书絶句云斧柯片石伴幽闲堪与遗民共号顽试忆当时承赐事墨痕如泪尽成斑其北征古诗有云北师有严程挽我投燕京挟此万巻书明发万里行则砚必并载入燕以诗书授瀛国公皆此砚矣【改虫斋笔疏】
　　度宗时汪水云以善琴出入宫掖元兵入城赋诗云钱唐江上雨初干风入端门阵阵酸万马乱嘶临警跸三宫洒泪湿铃銮童儿賸遣追徐福厉鬼终须灭贺兰若説和亲能活国婵娟应是嫁呼韩顷之从三宫北去留滞燕京时有王清惠张琼英皆故宫人善诗相见辄涕泣元量尝和清惠诗云愁到浓时酒自斟挑灯看剑泪痕深黄金台逈少知巳碧玉调髙空好音万叶秋声孤馆梦一牕寒月故乡心庭前昨夜梧桐雨劲气萧萧入短襟【尧山堂外纪】
　　汪大有字元量号水云浮梁人咸淳进士官兵部侍郎工诗清丽可喜临安既失其诗曰西塞山边日落处北闗门外雨来天南人堕泪北人笑臣甫低头拜杜鹃又曰钱塘江上雨初干风入端门阵阵酸万马乱嘶临警跸三宫洒泪湿铃銮童儿賸遣追徐福厉鬼须当灭贺兰若説和亲能活国婵娟应遣嫁呼韩题王导像曰秦淮浪白蒋山青西望神州草木腥江左夷吾甘半壁只缘无泪洒新亭水云后从谢后北迁老宫人能诗者皆其指教或谓瀛国公喜赋诗亦水云教之所着诗有水云集【西江诗话】
　　【按水云钱塘布衣以琴师出入禁中见于刘辰翁文文山诸公题词此云浮梁人官兵部侍郎不知何所据也】











　　水云集附録下
