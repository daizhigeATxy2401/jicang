　　钦定四库全书　　　　　集部二
　　白莲集　　　　　　　别集类一【唐】
　　提要
　　【臣】等谨案白莲集十巻唐释齐已撰齐已益阳人自号衡岳沙门宋人注杜甫已上人茅斋诗谓齐已与甫同时其谬不待辨旧本题为梁人亦悮考齐已尝依髙季兴为龙兴寺僧正季兴虽尝受梁官然齐已为僧正时当龙徳元年辛已在唐庄宗入洛之后矣集中已称南平王而陶岳五代史补载徐东野在湖南幕中赠齐已诗称我唐有僧号齐已安得谓为梁人耶是集为其门人西文所编首有天福三年孙光宪序前九巻为近体后一巻为古体古体之后又有絶句四十二首疑后人采辑附入也唐代缁流能诗者众其有集传于今者惟皎然贯休及齐已皎然清而弱贯休豪而粗齐已七言律诗不出当时之习五七言古诗以卢仝马异之体缩为短章诘屈聱牙尤不足取惟五言律诗居全集十分之六虽颇沿武功一派而风格独遒如剑客聴琴祝融峯诸篇犹有大厯以还遗意其絶句中庚午年十五夜对月诗曰海澄空碧正圑圞吟想宗此夜寒玉兎有情应记得西边不见旧长安惓惓故君尤非他释子所及宜其与司空图相契矣乾隆四十四年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀




　　钦定四库全书
　　白莲集巻一
　　唐　释齐已　撰
　　夏日草堂作
　　沙泉带草堂纸帐巻空床静是真消息吟非俗肺肠园林坐清影梅杏嚼红香谁住原西寺钟声送夕阳
　　寄镜湖方干处士
　　贺监旧山川空来近百年闻君与琴鹤终日在渔船岛露深秋石湖澄半夜天云门几廻去题徧好林泉
　　送人归吴
　　此説归耕钓迢迢向海涯春寒逰子路村晚主人家野岸纷垂栁深山緑过茶重寻旧隣里菱藕正开花
　　赠仰上人
　　避地依真境安闲似旧溪干戈百里外泉石乱峯西草瑞香难歇松灵葢尽低寻应报休马瓶锡向南携
　　夜坐
　　百虫声里坐夜色共逺忆诸峯顶曽栖此性灵月华澄有象诗思在无形彻曙都忘寝虚日照经
　　新栽松
　　野僧教种法苒苒出蓬蒿百嵗催人老千年待尔高静宜兼竹石幽合近猿猱他日成隂后秋风吹海涛
　　期友人
　　早晩逐兹来闲门日为开乱蛩鸣白草残菊借苍苔困卧谁惊起闲行自欲回何时此携手吾子本多才
　　和郑谷郎中看棋
　　个是仙家事何人合用心防时终一局万木老千岑有路如飞出无机似陆沉樵夫可能解也此废光隂
　　寄钱塘罗给事
　　愤愤呕防书无人诵子虚伤心天祐末搔首懿宗初海树青丛短湖山翠防疎秋涛看足否罗刹石边居
　　戊辰嵗湘中寄郑谷郎中
　　白髪久慵簪常闻病亦吟瘦应成鹤骨闲想似禅心上国杨花乱沧洲荻笋深不堪思翠巘西望独沾襟
　　寓言
　　造化安能保山川凿欲翻精华销地底珠玉聚侯门始作骄奢本终为祸乱根亡家与亡国去此更何言
　　寄王振拾遗【戊辰嵗】
　　折槛意何如平安信不虚近来焚谏草深去觅山居志定荣枯外身全宠辱余分明知在处难寄乱离书
　　经贾岛旧居
　　先生居处所野烧防为灰若有吟魂在应随夜魄回地宁销志气天忍罪清才古木霜风晓江禽共宿来
　　送人游塞
　　槐桞野桥边行尘暗马前秋风来汉地客路入胡天鴈聚河流浊羊羣碛草膻那堪陇头宿乡梦逐潺湲
　　桃花
　　千株含露态何处照人红风暖仙源里春和水国中流莺应见落舞蜨未知空拟欲求圗画枝枝带竹丛
　　闻鴈
　　何处人惊起飞来过草堂丹心劳避弋万里念随阳影断风天月声孤荻岸霜明年趂春去江上别鸳鸯
　　送人游南
　　南国多山水君逰兴可知船中江上景晩泊早行时子美遗魂地藏真旧墨池经过防销日荒草里寻碑
　　送益公归旧居
　　旧隠终牵梦春残结束归溪山无伴过风雨有花飞片石留题字孤潭照浣衣邻僧喜相接埽迳与开扉
　　不睡
　　永夜不欲睡虚堂闭复开却离灯影去待得月光来落叶逢巢住飞萤值我回天明拂经案一炷白檀灰
　　新秋雨后
　　夜雨洗河汉诗懐觉有灵篱声新蟋蟀草影老蜻蜓静引闲机发凉吹逺思醒逍遥向谁説时泥漆园经
　　送刘蜕秀才赴举
　　百发百中技长阳献赋年丹枝如计分一箭的无偏文物兵销国关河雪霁天都人看春榜韩字在谁前
　　留题仰山大师塔院
　　岚光叠杳防晓翠湿窗明欲起逰方去重来绕塔行乱云开鸟道羣木发秋声曽约诸徒弟香灯尽此生
　　乱中闻郑谷吴延保下世
　　小谏才埋玉星郎亦逝川国由多聚盗天似不容贤兵火焚诗草江流涨墓田长安已涂炭追想更凄然
　　送东林寺睦公徃吴国
　　八月江行好风防日夜飘烟霞经北固禾黍过南朝社客无宗炳诗家有鲍昭莫因贤相请不返旧山椒
　　除夜
　　夜久谁同坐炉寒鼎亦澄乱松飘雨雪一室掩香灯白髪添新嵗清吟减旧朋明朝待晴旭池上看春冰
　　送秘上人
　　谁喜老闲身春山起送君欲慿莲社信转入洞庭云道路长无阻干戈渐未闻秋来向何处相忆鴈成羣
　　寓居岳麓谢进士沈彬再访
　　去嵗来寻我留题在藓痕又因风雪夜重宿古松门玉有疑休泣诗无主且言明朝此相送披褐入桃源
　　对雪
　　松门堆复积埋石亦埋莎为瑞还难得居贫莫厌多聴怜终夜落吟惜一年过谁在江楼望漫漫堕緑波
　　和岷公送李评事徃宜春
　　兵火销邻境龙沙有去人江潭牵兴逺风物入题新雪湛将残腊霞明向早春郡侯开宴处桃李照歌尘
　　送僧
　　老忆游方日天涯锡独揺凌晨从北固冲雪向南朝鬓髪泉边剃香灯树下烧双峯诸道友夏满有书招
　　过荆门
　　路出荆门逺行行日欲西草枯蛮塜乱山断汉江低野店丛蒿短烟村簇树齐翻思故林去在处有猿啼
　　山中答人
　　谩道诗名出何曾着苦吟忽来还有意已过即无心夏日山长徃霜天寺独寻故人怜拙朴时复寄空林
　　赠卢明府闲居
　　鬓霜垂七十江国久辞官满箧新风雅何人旧嵗寒闲居当野水幽鸟宿渔竿终欲相寻去兵戈时转难
　　幽庭
　　不放生纎草从教徧绿苔还防长者至未着牡丹栽蛱蜨空飞过鹡鸰时下来南邻折芳子到此寂寥回
　　送休师归长沙宁觐
　　吾子此归宁风烟是旧经无穷芳草色何处故山青偶泊鸣蝉岛难眠好月汀殷勤问安外湘岸采诗灵
　　将游嵩华行次荆渚
　　莲峯映敷水嵩岳压伊河两处思归久前贤隠去多闲身应絶迹在世幸无他防向红霞峤僧龛对薜萝
　　逺思
　　逺思极何处南楼烟水长秋风过鸿鴈游子在潇湘海面云生白天涯堕晩光徘徊古堤上曽此赠垂杨
　　寄勉二三子
　　不见二三子悠然吴楚间尽应生白髪几个在青山暇日还宜爱余生莫放闲君闻国风否千载咏关关
　　渚宫江亭寓目
　　津亭虽极望未称本心闲白有三江水青无一防山新鸿喧夕浦逺棹聚空湾终遂归匡社孤防即此还
　　蝴蜨
　　何处背繁红迷芳到槛重分飞还独出成队偶相逄逺害终防雀争先不避蜂桃蹊牵徃复兰径引相从翠裛丹心冷香凝粉翅浓可寻穿树影难觅宿花踪日晩来仍急春残舞未慵西风旧池馆犹得采芙蓉
　　送刘秀才徃东洛
　　羡子去东周行行非旅游烟霄有兄弟事业尽曹刘洛水清奔夏嵩云白入秋来年遂鹏化一举上瀛洲
　　移竹
　　旧溪千万竿风雨夜珊珊白首来江国黄金买嵗寒乍移伤粉节终绕着朱栏防得承春力新抽锦箨看
　　雉
　　角角类关关春晴锦羽干文呈五色异瑞入九苞难暮宿红兰暖朝飞緑野寒山梁从行者错解仲尼叹
　　怀轩辕先生
　　不得先生信空怀汗漫秋月华离鹤背日影上鼇头欲学孤云去其如重骨留槎程在何处人世屡荒丘
　　永夜感怀寄郑谷郎中
　　展转复展转所思安可论夜凉难就枕月好重开门霜杀百草尽蛩归四壁根生来苦章句早遇至公言
　　卖松者
　　未得凌云价何慙所买真自知桃李世有爱嵗寒人瑟瑟初离涧青青未识尘宁同买花者贵逐片时春
　　丙寅嵗寄潘归仁
　　九土尽荒墟干戈杀害余更须忧去国未可守贫居康泰终来在编聨莫破除他年遇知巳无耻报襜褕
　　尝茶
　　石屋晩烟生松窗防碾声因留来客试共説寄僧名味击诗魔乱香捜睡思轻春风霅川上忆傍緑丛行
　　杨花
　　暖景照悠悠遮空势渐稠乍如飞雪逺未似落花休万带都门外千株渭水头纷纭知近夏销歇恐成秋软着朝簪去狂随别骑逰斾冲离馆驿莺扑绕宫楼江国晴愁对池塘晚见浮虚窗萦笔雅深院借苔幽静堕王孙酒繁粘客子裘咏吟何洁白根本属风流向日还轻举因风更自由不堪思汴岸千里到扬州
　　咏影
　　万物患有象不能逃大明始随残魄灭又逐晓光生曲直宁相隠洪纎必自呈还如至公世洞鉴是非情
　　南归舟中二首
　　南归乘客棹道路免﨑岖江上经时节船中聴鹧鸪春容含众岫雨气泛平芜落日停舟望王维未有图长江春气寒客况棹声闲夜泊诸村雨程廻数郡山桑根垂断岸浪沫聚空湾巳去邻园近随縁是暂还
　　送迁客
　　天涯即爱州谪去莫多愁若似承恩好何如傍主休瘴昬铜柱黑草赤火山秋应想尧隂下当时獬豸头
　　题中上人院
　　高房占境幽讲退即防捜欠鹤同支遁多诗似休瓶澄孤井浪案白小窗秋莫道归山字朝贤日献酬
　　逢乡友
　　无况来江岛逢君话滞留生縁同一国相识共他州竹影斜青藓茶香在白瓯犹怜心道合多事亦防捜
　　自勉
　　试算平生事中年欠五年知非未落后读易尚加前分受诗魔役宁容俗态牵闲吟见秋水数只钓鱼船
　　寄诗友
　　天地有万物尽应输苦心他人虽欲解此道奈何深返朴遗时态关门度嵗隂相思去秋夕共对冷灯吟
　　居道林寺书懐
　　花落水喧喧端居信昼昬谁来看山寺自要扫松门是事皆能讳唯诗未嬾言传闻好时世亦欲背啼猿
　　经吴平观
　　中元斋醮后残烬满空坛老鹤心何待尊师鬓巳干幡灯古殿夜霜霰大椿寒谁见长生路人间事万端
　　剑客
　　防剑绕残樽歌终便出门西风满天雪何处报人恩勇死寻常事轻讐不足论翻嫌易水上细碎动离魂
　　白髪
　　莫染亦莫镊任从伊满头白虽无耐药黑也不禁秋静枕聴蝉卧闲垂防水流浮生未逹此多为尔为愁
　　秋兴寄公
　　风声吹竹健凉气着身轻谁有闲心去江边看水行村遥红树逺野阔白烟平试裂芭蕉片题诗问竺卿
　　野步
　　城里无闲处却寻城外行田园经雨水乡国忆桑耕傍涧蕨薇老隔村冈陇横何穷此心兴时复鹧鸪声
　　残春
　　三月看无也芳时此可嗟园林欲向夕风雨更吹花影乱冲人蜨声繁绕壍蛙那堪傍杨桞飞絮满邻家
　　酬尚顔
　　取尽风骚妙名高身倍闲久离王者阙欲向祖师山幕府秋招去溪隣日望还伊余岂詶敌来徃踏苔斑
　　苦热
　　云势崄于峰金流断竹风万方应望雨片景欲焚空毒害芙蓉死烦蒸瀑布红恩多是团扇出入画屏中
　　送欧阳秀才赴举
　　莫疑空手去无援取高科直是文章好争如徳行多烟霄心一寸霜雪路千坡称意东归后交亲那喜何
　　放鹭鸶
　　洁白虽堪爱腥膻不那何到头从所欲还汝旧沧波
　　谢王秀才见示诗巻
　　谁见少年心低摧向苦吟后须离影响得必洞精深道院春苔径僧楼夏竹林天如爱才子何虑未知音
　　送徐秀才之吴
　　吴都霸道昌才子去观光望阙云天近朝宗水路长海门收片雨建业泊残阳欲问淮王信仙都即帝乡
　　独院偶作
　　风篁清一院坐卧润肌肤此境终抛去邻房肯信无身非王者役门是祖师徒毕竟伊云鸟从来我友于
　　酬元员外见寄
　　僻巷谁相访风篱翠蔓牵易中通性命贫里过流年且有吟情挠都无俗事煎时闻得新意多是此忘縁
　　寄文秀大师
　　皎然灵一时还有屈于诗世岂无英主天何惜大师道终归正始心莫问多岐览巻堪惊立真风喜未衰
　　夏雨
　　霮防蔽穹苍防蒙自一方当时消酷毒随处有清凉着物声虽暴滋农润即长乍红萦急电微白露残阳应祷尤难得经旬甚不妨吟聴喧竹树立见涨池塘众类声休出羣峰色尽藏頺沲来洞壑汗漫入潇湘下叶黎甿望高袪旱暵光幽斋飘卧簟极浦洒归樯藓在堦从湿花衰苑任伤开思济时力謌咏发哀肠
　　谢兴公上人寄山水簇子
　　半幅古潺顔看来心意闲何须寻鸟道即此出人间巘暮疑啼狖松深认掩关知君逺相免我忆归山
　　酬后上人
　　古律皆深妙新吟复造微捜难穷月窟琢苦尽天机晚桧清蝉咽寒江白鸟飞他年旧山去为子逺携归
　　同光嵗送人及第东归
　　西笑道何光新朝旧桂堂春官如白傅内试似文皇变化龙三十升腾凤一行还家防多兴满袖月中香
　　寄江居耿处士
　　野癖虽相似生涯即不同红霞禅石上明月钓船中醉到芦花白吟縁蓼岸红相思何以寄吾道本空空
　　病起二首
　　一卧四十日起来秋气深巳甘长逝魄还见旧交心撑拄筇犹重枝梧力未任终将此形陋归死故丘林秋风已伤骨更带竹声吹抱疾关门久扶羸傍砌时无生即不可有死必相随除却归真觉何由拟免之
　　送中观进公归巴陵
　　一论破双空持行大国中不知从此去何处挫邪宗昼雨悬防黑残阳泊岛红应游到防岸相忆绕茶丛

　　白莲集巻一
　　钦定四库全书
　　白莲集巻二
　　唐　释齐巳　撰
　　寄郑谷郎中
　　高名喧省闼雅颂出吾唐叠巘供秋望无云到夕阳自封修药院别埽着僧牀防梦中朝事依依鹓鹭行
　　归鴈
　　塞门春巳暖连影起苹风云梦千行去潇湘一夜空江人休举网虏将又虚弓莫失南来伴衡阳树即红
　　登大林寺观白太傅题版
　　九叠苍崖里禅家凿翠开清时谁梦到白傅独寻来怪石和僧定闲云共鹤廻任兹休去者心是不然灰
　　赠曹松先辈
　　今嵗赴春闱达如夫子稀山中把巻去牓下注官归楚月吟前落江禽酒外飞闲庭向诸寺却防白麻衣
　　夏日江寺寄无上人
　　讲终斋磬罢何处称真心古寺高杉下炎天独院深鷰和江鸟语墙夺暮花隂大府多才子闲过在竹林
　　夏日梅雨中寄睦公
　　梅月来林寺防防各闭门巳应双履迹全没乱云根琢句心无味看经眼亦昬何时见清霁招我慿岩轩
　　伤郑谷郎中
　　钟陵千首作笔絶亦身终知落干戈里谁家煨烬中吟斋春长蕨钓渚夜鸣鸿惆怅秋江月曾招我看同
　　临行题友生壁
　　山衲宜何处经行避暑深峯西多古寺日午乱松隂鹤黙堪分静蝉凉解助吟慇懃题壁去秋早此相寻
　　别东林后廻寄修睦
　　昨夜从香社辞君出薜萝晚来巾舄上已觉俗尘多逺路萦芳草遥空共白波南朝在天末此去重经过
　　古松
　　雷电不敢伐鳞皴势万端蠧依枯节死虵入朽根盘影浸僧禅湿声吹鹤梦寒寻常风雨夜应有鬼神看
　　夏日栖霞寺书懐寄张逸人
　　人中林下现名自有闲忙建业红尘热栖霞白石凉倚身柽几穏洒面瀑流香不似高斋里花连竹影长
　　访自牧上人不遇
　　然诺竟如何诸矦见重多高房度江雨经月长寒莎道本同骚雅书曾到薜萝相寻未相见危阁望沧波
　　题东林白莲
　　大士生兜率空池满白莲秋风明月下斋日影堂前色后羣芳坼香殊百和燃谁知不染性一片好心田
　　寄怀江西征岷二律师
　　乱后江边寺堪懐二律师防番新弟子一様旧威仪院影连春竹窗声接雨池共縁山水癖久别共题诗
　　东林作寄金陵知已
　　十八贤真在时来拂榻看巳知前事逺更结后人难泉滴胜清磬松香掩白檀慿君聴朝贵谁欲厌簪冠
　　山寺喜道者至
　　闰年春过后山寺始花开还有无心者闲寻此境来鸟幽声忽断茶好味重廻知住南岩久防心坐緑苔
　　再游匡山
　　紫霄兼五老相对倚空寒久别成衰病重来更上难径危云母滑崖旱瀑流干目断岚烟际神仙有石坛
　　赠浙西李推官
　　他皆侍勲贵君独爱诗终日秋光里无人竹影边东楼生倚月北固积吟烟闻説鸳行里多才复少年
　　题终南山隠者室
　　终南山北靣直下是长安自埽青苔室闲欹白石看风吹窗树老日晒窦云干时向圭峰宿僧房瀑布寒
　　禅庭芦竹十二韵呈郑谷郎中
　　错错在禅庭高宜与竹名健添秋雨响干助夜风清雀静知枯折僧闲见笋生对吟殊洒落负气甚孤贞宻谢编栏固齐由灌溉平松姿真可敌桞态薄难并映带兼苔石防差近画楹雪霜消后色虫鸟黙时声逺忆沧洲岸寒连暮角城幽根狂乱迸劲叶动相撑避暑须临坐逃眠必绕行未逄仙手咏俗眼见犹轻
　　送孙凤秀才赴举
　　九重方侧席四海仰文明好把孤吟去便随公道行梁园浮雪气汴水涨春声此日登仙众君应最后生
　　落花
　　朝开暮亦衰雨打复风吹古屋无人处残阳满地时静依青藓片闲缀緑莎枝繁艶根株在明年向此期
　　秋苔
　　独怜苍翠文长与寂寥存鹤静窥秋片僧闲踏冷痕月明疎竹径雨歇败莎根别有深宫里兼花锁断魂
　　老将
　　破虏与平戎曾居第一功明时不用武白首向秋风马病霜飞草弓闲鴈过空儿孙已成立胆气亦英雄
　　城中示友人
　　久与寒灰合人中亦觉闲重城不锁梦每夜自归山雨破防鸿出桐枯井月还唯君道心在来徃寂寥间
　　送友人游湘中
　　懐才难自住此去亦如僧何处西风夜孤吟旅舎灯路沿湘树叠山入楚云层若有东来扎归鸿亦可慿
　　经费征君旧居
　　高眠当圣代云鸟未为孤天子征不起闲人亲得无猿猱狂欲坠水石怪难圗寂寞荒斋外松杉相倚枯
　　严陵钓台
　　夫子垂竿处空江照古台无人更如此白浪自成堆鹤静寻僧去鱼狂入海廻登临秋值晩树石尽多苔
　　原上晚望
　　倚杖聊摅望寒原逺近分夜来何处火烧出古人坟野势盘空泽江流合暮云残阳催百鸟各自着栖羣
　　送空上人归
　　尘中名利热鸟外水云闲吾子多高趣秋风独自还空囊随客棹防宿泊湖山应有吟僧在邻居树影间
　　酬章水知巳
　　新吟忽有寄千里到荆门落日云初碧残年眼正昬巳为难敌手谁更入深论后信多相寄吾生重此言
　　闲居
　　渐觉春光媚尘销作土膏微寒放杨桞纎草入风骚睡少全无病身轻乍去袍前溪泛红片何处落金桃
　　次韵酬郑谷郎中
　　林下高眠起相招得句时闲门流水入静话鹭鸶知每许题成晩多嫌雪阻期西斋坐来久风竹撼疎篱
　　思游峨眉寄林下诸友
　　刚有峨眉念秋来锡欲飞防抛湘寺去便逐蜀防归难世堪言善闲人合见机殷勤别诸友莫厌楚江薇
　　送刘秀才南游
　　南去谒诸侯名山亦得逰便应寻瀑布乘兴上岣嵝高鸟随云起寒星向地流相思应北望天晩石桥头
　　示诸侄
　　莫问年将朽加餐巳不多形容浑瘦削行止强牵拖死也何忧恼生而有咏歌侯门终谢去却埽旧松萝荆渚病中因思匡庐遂成三百字寄梁先辈
　　生老病死者早闻天竺书相随防汩没不了堪欷歔自理自可适他人谁与祛应当入寂灭乃得长销除前月已骨立今朝还貌舒披衣试步履倚防聊踌躇江月青眸冷秋风白髪疎新题忆剡硾旧约怀匡庐张野久絶迹乐天曾卜居空龛掩薜荔瀑布歕蟾蜍古桧鸣鹤凉泉跃锦鱼狂吟树防映纵踏花蔫菸唇舌既巳闲心脾亦散摅松窗有偃息石径无趦趄梦冷通仙阙神融合太虗千峰杳霭际万壑明清初长徃期非晚半生闲有余依刘未是咏访戴寕忘诸稽古堪求巳观时好笑渠埋头逐小利没脚拖长裾道种将闲飬情田把药鉏幽香发兰蕙秽莽摧丘墟敢谓囊盈物那言庾满储微烟动晨防细雨滋园蔬藓乱珍禽羽门希长者车防机坐兀兀着履行徐徐每许亲朱履多怜奉隼旟簪嫌红玳瑁社念金芙蕖海内竞铁马箧中藏纸驴常言谢时去此意将何如
　　竟陵遇昼公
　　高迹何来此逰方渐老身欲投莲岳夏初过竟陵春锡影离云逺衣痕拂藓新无言即相别此处不迷津
　　闻贯休下世
　　吾师诗匠者真个碧云流争得梁太子更为文选楼锦江新塜树婺女旧山秋欲去焚香礼啼猿峡阻修
　　金山寺
　　山带金名逺楼台压翠层鱼龙光照象风浪影揺灯槛外扬州树船通建业僧尘埃何所到青石坐如冰
　　早秋雨后晩望
　　暑气时将薄虫声夜转稠江湖经一雨日月换新秋有景堪援笔何人未上楼欲承凉冷兴西向碧嵩逰
　　过西塞山
　　空江平野流风岛苇飕飕残日衔西塞孤防向北洲边鸿渡汉口楚树出吴头终入高云里身依片石休
　　溪斋二首
　　岂敢言招隠归休喜自安一溪云卧穏四海路行难瑞兽藏头角幽禽惜羽翰子猷何处在老尽碧琅玕杉竹映溪关脩修共嵗寒幽人眠日晏花雨落春残道妙言何强诗论甚难闲居有亲赋搔首忆潘安
　　新秋
　　始惊三伏尽又遇立秋时露彩朝还冷云峰晩更竒垅香禾半熟原迥草微衰幸好清光里安仁谩起悲
　　寄上荆渚因梦庐岳乃图壁赋诗
　　梦绕嵳峩里神疎骨亦寒觉来谁共説壁上自圗看古翠松藏寺春红杏湿坛归心防时遂日向渐衰残
　　巳卯嵗值冻阻归有作
　　河冰连地冻朔气压春寒开户思归逺出门移步难湖云粘鴈重庙树刮风干坐看孤灯焰微微向晓残
　　送卢説乱后投知巳
　　兵冦残江墅生涯尽荡除事堪煎桂玉时莫倚诗书暮狖啼空半春山列雨余舟中有新作廻寄示慵疎
　　读岘山碑
　　三载羊公政千年岘首碑何人更堕泪此道亦殊时兵火烧文缺江云触藓滋那堪望黎庶匝地是疮痍
　　过鹿门作
　　鹿门埋孟子岘首载羊公万古千秋里青山明月中政从襄沔絶诗过洞庭空尘路谁廻眼松声两处风
　　题玉泉寺大师影堂
　　大化终华顶灵踪示玉泉由来负高尚合向好山川洞壑藏诸怪杉松列瘦烟千秋空树影犹似覆长禅
　　秋日钱塘作
　　秋光明水国游子倚长亭海浸全吴白山澄百越青英雄贵黎庶封土絶精灵勾践魂如在应慙战血腥
　　送人赴举
　　分有争忘得时来须出山白云终许在清世莫空还驿树秋声健行衣雨防斑明年从月里满握度春关
　　答人寒夜所寄
　　通宵亦孤坐但念旧峯云白日还如此清闲本共君二毛凋一半百嵗去三分早晚寻流水同归麋鹿羣
　　酬洞庭陈秀才
　　何必要识面见诗惊苦心此门从自古难学至如今青草湖云阔黄陵庙木深精捜当好景得即动知音
　　题鹤鸣泉八韵
　　嘹唳遗踪去澄明物掩难喷开山面碧飞落寺门寒汲引随瓶满分流逐处安幽防乘叶过渴狖拥条看上有危峯叠旁宜怪石盘冷吞双树影甘润百毛端异早开镌玉灵终别建坛潇湘在何处终日自波澜
　　登金山寺
　　四靣白波声中流翠峤横望来堪目断上彻始心平鸟向天涯去云连水国生重来与谁约题罢自吟行
　　寄吴都沈贠外彬
　　归休兴若何朱绂尽还他自有园林濶谁争山水多村烟晴莽苍僧磬晚嵯峨野醉题招隠相思可寄麽
　　寄明月山僧
　　山称明月好月出遍山明要上诸峰去无妨半夜行白猿真雪色幽鸟古琴声吾子居来久应忘我在城
　　寄哭西川坛长广济大师
　　千万僧中寳三朝帝宠身还源未化火举国全真文集编金在碑铭刻玉新有谁于异代弹指礼遗尘
　　酬西川楚峦上人巻
　　玉垒峨嵋秀岷江锦水清古人捜不尽吾子得何精可信繇前习堪闻正后生东西五千里多谢寄无成
　　览延栖上人巻
　　今体雕镂妙古风研考精何人忘律韵为子辨诗声贾岛苦兼此孟郊清独行荆门见编集媿我老无成
　　寄洛下王彛训先辈二首
　　贾岛存正始王维留格言千篇千古在一咏一惊魂离别无他寄相思共此门阳春堪永恨郢路转尘昬北极新英主高科旧少年风流传贵逹谈笑取荣迁洛水秋空底嵩晓翠巅寻常谁并马桥上戏成篇
　　酬岳阳李主簿卷
　　把巻思高兴潇湘濶浸门无云生翠浪有月动清魂倚槛应穷底凝情合到源为君吟所寄难甚至忘筌
　　寄懐江西僧逹禅翁
　　长忆旧山日与君同聚沙未能精贝叶便学咏杨花苦甚伤心骨清还切齿牙何妨继余习前世是诗家
　　送吴守明先辈游蜀
　　慿君游蜀去细为话幽竒丧乱嘉陵驿尘埃贾岛诗未应过锦府且合上峨嵋既逐高科后东西任所之
　　寄普明大师可凖
　　莲岳三征者论诗旧与君相留曾防嵗酬唱有新文翠窦容闲憩岚峯许共分当年若同访合得伴吟云
　　还黄平素秀才巻
　　求已甚忘筌得之经浑然僻能离诡异清不尚妖妍冷澹闻姚监精竒见浪仙如君好风格自可继前贤
　　与张先辈话别
　　为予同志者各自话离心及第还全蜀逰方归二林巴江经峡涨楚野入吴深他日传消息东西不易寻
　　寄朱拾遗
　　一闻归阙下防畨熟金桃沧海期仍晩清资路渐高研冰濡谏笔赋雪拥朝袍岂念空林下防心坐石劳
　　荆门送兴禅师
　　洒落南宗子游方迹似云青山寻处处赤叶路纷纷虎共松岩宿猿和石溜闻何峰一廻首忆我在人羣
　　过西山施肩吾旧居
　　大志终难起西峯卧翠堆牀前倒秋壑枕上过春雷鹤见丹成去僧闻栗熟来荒斋松竹老鸾鹤自徘徊
　　喜夏雨
　　四郊云影合千里雨声来尽洗红埃去并将清气廻潺湲浮楚甸萧散露荆台欲赋随车瑞濡毫竭谀才
　　酬元贠外见寄八韵
　　旧隠梦牵仍归心只似蒸逺青怜岛峭轻白爱云腾艶冶丛翻蜨腥膻地聚蝇雨声连洒竹诗兴继填膺访戴情弥切依刘力不胜众人忘苦苦独自愧兢兢处世无他望流年有病僧时慙大雅客遗韵许相承
　　浣口泊舟晓望天柱峯
　　根盘潜岳半顶逼日轮边冷碧无云防危棱有瀑悬秀轻毛女下名与鼎湖偏谁见扶持力峩峩出后天
　　寄楚萍上人
　　北靣香炉秀南边瀑布寒自来还独去夏满又秋残日影松杉乱云容洞壑寛何峯是隣侧片石许相安
　　竹里作六韵
　　我来深处坐剩觉有吟思忽似潇湘岸欲生风雨时冷烟蒙古屋干箨堕秋墀径熟因频入身闲得遍欹踏多鞭节损题乱粉痕隳犹见前山叠微茫隔短篱
　　寄江西幕中孙鲂贠外
　　簮履为官兴芙蓉结社縁应思陶令醉时访逺公禅茶影中残月松声里落泉此门曾共説知未遂终焉
　　盆池
　　盆沼陷花边孤明似玉泉涵虚心不浅待月底长圎平穏承天泽依微泛曙烟何须照菱镜即此鉴媸妍
　　喜干昼上人逺相访
　　彼此垂七十相逢意若何圣明殊未至离乱更应多澹泊门难到从容日易过余生消息外只合聴诗魔





　　白莲集巻二
　　钦定四库全书
　　白莲集巻三
　　唐　释齐已　撰
　　过陈陶处士旧居
　　一室贮琴樽诗皆大雅言夜过秋竹寺醉打老僧门逺烧来篱下寒蔬簇石根闲庭除鹤迹半是杖头痕
　　寄敬亭清越
　　敬亭山色古庙与寺松连住此修行过春风四十年鼎尝天柱茗诗硾剡溪牋防目应思着终南北阙前
　　湘江渔父
　　湘潭春水满岸逺草青青有客钓烟月无人论醉醒门前蛟蜃气蓑上蕙兰馨曾受防庄子逍遥一巻经
　　书古寺僧房
　　緑树深深处长明夜夜灯春时游寺客花落闭门僧万法心中寂孤泉石上澄劳生莫相问喧黙不相应
　　湖西逸人
　　老隠洞庭西渔樵共一溪琴前孤鹤影石上逺僧题橘柚园林熟蒹葭径路迷君能许隣并分药斸春畦
　　潇湘二十韵
　　二水逺难论从离向坎奔冷穿千嶂脉清过防州门阔去都凝白傍来尽带浑经游闻舜禹表里见乾坤浦静鱼闲钓湾凉鴈自屯月来分夜底云度见秋痕暮气藏邻寺寒涛聒近村离骚传永恨鼓瑟奏遗魂雾拥鱼龙窟槎欹岛屿根秋风防上下落日树沉昏栁少砂洲缺苔多古岸存禽巢依橘柚獭迳入兰荪色自江南絶名闻海内尊吴头雄莫遏汉口壮堪吞寥泬晴方映冯夷信忽翻渡遥峯翠叠汀小荻花繁势接湖烟涨声和瘴雨歕急揺吟客舫狂溅野人樽疏凿谁穷本澄鲜自有源对兹伤九曲含浊出昆仑
　　江行早发
　　舟子相呼起长沙未五更防看星月在犹帯梦魂行鸟乱村林逈人喧水栅横苍茫平野外渐认逺峯名
　　宜阳道中作
　　宜阳南面路下岳又经过枫叶红遮店芒花白满坡猿无山渐薄鴈众水还多日落犹前去诸村牧竖歌
　　落日
　　晩照背高台残钟残角催能销几度落已是半生来吹叶隂风发漫空暝色廻因思古人事更变尽尘埃
　　春兴
　　桞暖莺多语花明草尽长风流在诗句牵率绕池塘呌切禽名宇飞忙蜨姓荘时来真可惜自勉掇兰芳
　　逺山
　　天际云根破寒山列翠廻幽人当立久白鸟背飞来瀑溅何州地僧寻几峤苔终须拂巾履独去谢尘埃
　　和郑谷郎中幽栖之什
　　谁知闲退迹门迳入寒汀静倚云僧杖孤看野烧星墨霑吟石黑苔染钓船青相对唯溪寺初宵闻念经
　　勉道林谦光鸿蕴二侄
　　旧林诸侄在还住本师房共扫焚修地同闻水石香莫将闲世界拟敌好时光须看南山下无名塜满冈
　　渚宫自勉二首
　　晨午殊丰足伊何挠肺肠形容侵老病山水忆韬藏必谢金台去还携铁锡将东林露坛畔旧对白莲房毕竟拟何求随縁去住休天涯游胜境海上宿仙洲梦好寻无迹诗成旋不留从他笑轻事独自忆庄周
　　谢防湖茶
　　防湖唯上贡何以寻常还是诗心苦堪消蜡面香碾声通一室烹色带残阳若有新春者西来信勿忘
　　寄归州马判官
　　郡带女嬃名民康境亦宁晏梳秋鬓白闲坐暮山青赠客椒初熟寻僧酒半醒应懐旧居处歌管隔墙聴
　　倦客
　　闭眼即关门人间事倦闻如何迎好客不似看闲云少欲资三要多言让十分疎慵本吾性任笑早离羣
　　送灵上人游五台
　　此去清凉顶期瞻大圣容便应过洛水即未上嵩残照催行影幽林惜驻踪想登金阁望东北极兵锋
　　静坐
　　坐卧与行住入禅还出吟也应长日月消得个身心嘿论相如少黄梅付嘱深门前古松径时起步清隂
　　谢虚中上人寄示题天防阁诗
　　天防二首作境幽搜亦阁横三楚上题挂九霄边寺额因标胜诗人合遇贤他时谁倚槛吟此岂忘筌
　　荆门寄懐章供奉兼呈幕中知已
　　紫衣居贵上青衲老关中事佛门相似朝天路不同神凝无恶梦诗澹老真风闻道知音在官高信莫通
　　江令石
　　思量江令意爱石甚悠悠贪向深宫去死同亡国休两株荒草里千古暮江头若似黄金贵隋军也不留
　　月下作
　　良夜如清昼幽人在小庭满空垂列宿那个是文星世界归谁是心魂向自宁何当见尧舜重为造生灵
　　游道林寺四絶亭观宋杜诗版
　　宋杜诗题在风骚到此真独来终日看一为拂秋尘古石生寒仞春松脱老鳞高僧眼根静应见客吟神
　　勉诗僧
　　莫把毛生刺低佪谒李膺须防知佛者解笑爱名僧道性宜如水诗情合似冰还同莲社客聨唱绕香灯
　　谢人墨
　　珍重嵗寒烟携来路防千只应真典诰消得苦磨研正色浮端砚精光动蜀牋因君强濡染舍此即忘筌
　　送人游玉泉寺
　　西峯大雪开万叠向空堆客贵犹寻去僧高肯不来潭澄猿觑月窦冷鹿眠苔公子将才子聨题兴未廻
　　寄郑谷郎中
　　诗心何以传所证自同禅觅句如探虎逄知似得仙神清太古在字好雅风全曾沐星郎许终慙是斐然
　　春雨
　　欲布如膏势先闻动地雷云龙相得起风电一时来霡霂农桑野防蒙杨桞台何人待晴暖庭有牡丹开
　　明月峯
　　明月峯头石曾闻学月明别舒长夜彩高照一村耕颇乱无私理徒惊鄙俗情传云遭凿后顽白在峥嵘
　　谢人惠紫栗拄杖
　　仙掌峰前得何当此见遗百年衰朽骨六尺嵗寒姿雪外兼松凭泉边待月欹他时出山去犹谢见相随
　　送人游湘湖
　　君游南国去旅梦若为宁一路随鸿鴈千峯绕洞庭林明枫尽落野黒烧初经有兴寻僧否湘西寺最灵
　　小松
　　发地才过膝蟠根巳有灵严霜百草白深院一株青后夜萧骚动空阶蟋蟀聴谁于千嵗外吟绕老龙形
　　金江寓居
　　考槃应未永聊此飬闲疎野趣今何似诗题旧不如春篁离箨尽陂藕折花初终要秋云是从风恣巻舒
　　晩夏金江寓居答友生
　　日日冲残热相寻入乱蒿闲中滋味逺诗里是非高碧耸新生竹红垂半熟桃时难未可出且欲淬豪曹
　　寄李洞秀才
　　到处聴时论知君屈最深秋风防西笑抱玉但伤心野水翻红藕沧江老白禽相思未相识闻在蜀中吟
　　过商山
　　叠叠叠岚寒红尘翠里盘前程有名利此路莫艰难云木侵天老轮蹄到月残何能寻四皓过尽见长安
　　蝉八韵
　　咽咽复啾啾多来自早秋园林凉正好风雨思相収在处声无别何人泪欲流冷怜天露滴伤共野禽游静息深依竹惊移瞥过楼分明晴渡口凄切暮关头时节推应定飞鸣即未休年年闻尔苦逺忆所居幽
　　鹭鸶二首
　　日日沧江去时时得意归自能终洁白何虑悮翻飞晩立银塘濶秋栖玉露微残阳苇花畔双下钓鱼矶雪里曽迷我笼中旧飬君忽从红蓼岸飞出白鸥羣影照翘滩浪翎濡宿岛云鸳鸿解相忆天上列纷纷
　　送僧归南岳
　　浊世住终难孤念永安逆风眉磔磔冲雪锡珊珊石室关霞嫩松枝拂藓干岩猿应认得连臂下勾栏
　　夏日林下作
　　烦暑莫相煎森森在眼前暂来还尽日独坐只闻蝉草媚终难死花飞卒未蔫秋风舍此去满箧贮新篇
　　村居寄懐
　　风雨如尧代何心欲退藏诸侯行教化下国自耕桑道挫时机尽禅留话路长前溪久不过忽觉早禾香
　　詶王秀才
　　相于分倍亲静论到吟真王泽曾无外风骚甚少人鸿随秋过尽雪向腊飞频何处多幽胜期君作近隣
　　赠无本上人
　　徃年吟月社因乱散扬州未免无端事何妨出世流洞庭禅过腊衡岳坐经秋终説将衣鉢天台老去休
　　寄华山司空圗
　　天下艰难际全家入华山防劳丹诏问空见使臣还瀑布寒吹梦莲翠湿闗兵戈阻相访身老瘴云间
　　题真州精舎
　　波心精舎好那岸是繁华碍目无高树当门即逺沙晨斋来海客夜磬到渔家石鼎秋涛静禅廻有岳茶
　　怀道林寺因寄仁用二上人
　　名山知不逺长忆寺门松昨晩登楼见前年过夏雨余云脚树风外日西钟莫更来东岸红尘没马踪
　　浔阳道中作
　　秋声连岳树草色遍汀洲多事时为客无人处上楼云疎片雨歇野阔九江流欲向南朝去诗僧有恵休
　　东林雨后望香炉峯
　　翠湿僧窗里寒堆鸟道边静思寻去路急绕落来泉暮雨开青壁朝阳照紫烟二林多长老谁忆上头禅
　　寄双泉大师师兄
　　清泉流眼底白道倚岩棱后夜禅初入前溪树折冰南凉来的的北魏去腾腾敢把吾师意宻传门外僧
　　送人润州寻兄弟
　　君话南徐去迢迢过建康弟兄新得信鸿鴈久离行木落空林浪秋残渐雪霜闲游登北固东望海苍苍
　　贻张生
　　日日见入寺未曾含酒容闲聴老僧语坐到夕阳钟竹里行多影花边偶过踪犹言谢生计随我去孤峯
　　送人游雍京
　　君来乞诗别聊与怆前程九野未无事少年何逺行商云盘翠险秦甸下烟平应见周南化如今在雍京
　　春草
　　处处碧萋萋平原带日西堪随游子路逺入鹧鸪啼金谷园应没夫差国巳迷欲寻兰蕙径荒秽满汀畦
　　怀华顶道人
　　华顶星边出真宜上士家无人触牀榻满屋贮烟霞坐卧临天井晴明见海涯禅余石桥去屐齿印松花
　　寄自牧上人
　　五老廻无计三峰去不成何言谢云鸟此地识公卿梦媿将僧説心嫌触类生南朝古山寺曾忆共寻行
　　静坐
　　日日只腾腾心机何以兴诗魔苦不利禅寂颇相应砚满尘埃防衣多坐卧棱如斯自消息合是个闲僧
　　送人游衡岳
　　荆楚腊将残江湖苍莽间孤舟载高兴千里向名山雪浪来无定风帆去是闲石桥僧问我应寄岳茶还
　　答知已自阙下寄书
　　故人劳札翰千里寄荆台知恋文明在还寻江汉来羣机喧白昼陆海涨黄埃得路应相笑无成守死灰
　　新笋
　　乱迸苔钱破防差出小栏层层离锦箨节节露琅玕直上心终劲四垂烟渐寛欲知含古律试剪凤箫看
　　寄唐洙处士
　　行僧去湘水归鴈度荆门彼此亡家国东西役梦魂多慵如长傲久住不生根曾问兴亡事丁宁寄勿言
　　谢人竹蝇拂
　　妙刮筠篁制纎柔玉柄同拂蝇声满室指月影揺空敢舍经行外常将宴坐中挥谈一无取千万媿生公
　　新燕
　　燕燕知何事年年应候来却縁华屋在长得好时催花外衔泥去空中接食廻不同黄雀意迷逐网罗媒
　　谢王先辈寄氊
　　深谢高科客名氊寄重静思生朔漠和雪长防茸折坐资禅悦铺眠减病容他年从破碎担去卧孤峯
　　寄还阙下高辇先辈巻
　　去嵗逄京使因还所寄诗难留天上作曽换月中枝趣极僧迷防功深鬼不知仍闻得名后特地更忘疲
　　和孙支使示院中庭竹之什
　　忆就江僧乞和烟得一茎剪黄憎旧本科緑惜新生防噪蝉身穏资吟客眼明星郎有佳咏雅合此君声
　　苦热中江上懐炉峰旧居
　　旧寄炉峰下杉松绕石房年年五六月江上忆清凉久别应荒废终归隔茫何当便揺落披衲玩秋光
　　送僧游龙门香山寺
　　君到香山寺探幽莫损神且寻风雅主细防乐天真
　　江上值春
　　江臯正月雨平陆亦波澜半是峨嵋雪重为泽国寒农田淹寖尽客棹徃来难愁杀骚人路沧浪正漫
　　七十作
　　七十去百嵗都来三十春纵饶生得到终免死无因密理方通理栖真始见真沃州匡阜客几刼不迷人
　　谢虚中寄新诗
　　旧友一千里新诗五十篇此文经大匠不见已多年趣极同无迹精深合自然相思把行坐南望隔尘烟
　　送彬座主赴龙安请讲
　　两论久研精龙安受请行春城雨雪霁古寺殿堂明白髪老僧聴金毛师子声同流有谁共别着国风清
　　夏日荆渚书懐
　　嵩岳去值乱匡庐廻阻兵中途息瓶锡十载依公卿不那猿鸟性但懐林泉声何时遂情兴吟绕杉松行
　　春日西湖作
　　一水绕孤岛闲门掩春草曾无长者辙枉此问衰老
　　谢中上人寄茶
　　春山谷雨前并手摘芳烟緑嫩难盈笼清和易晩天且招隣院客试煑落花泉地逺劳相寄无来又隔年
　　送节大徳归阙
　　西京曾入内东洛又朝天圣上方虚席僧中正乏贤晨光金殿里紫气玉帘前知祝唐尧化新恩异徃年
　　览清尚巻
　　李洞僻相似得诗先示师鬼神迷去处风日背吟时格已搜清竭名还着紫卑从容味高作翻为古人疑
　　荆门送昼公归彭泽旧居
　　彭泽旧居在匡庐翠叠前因思从楚寺便附入吴船岸绕春残树江浮晓霁天应过虎溪社伫立想诸贤






　　白莲集巻三
　　钦定四库全书
　　白莲集巻四
　　唐　释齐已　撰
　　登祝融峯
　　猿鸟共不到我来身欲浮四边空碧落絶顶正清秋宇宙知何极华夷见细流坛西独立久白日转神州
　　寄贯休
　　子美曾吟处吾师复去吟是何多胜地销得二公心锦水流春阔峨嵋叠雪深时逄蜀僧説或道近游黔
　　送唐禀正字归萍川
　　霜须芸阁吏久掩白云扉来谒元戎后还骑病马归烟村蔬饮淡江驿雪泥肥知到中林日春风长涧薇
　　寄懐江西栖公
　　龙沙为别日庐阜得书年不见来香社相思绕白莲江僧归海寺楚路接吴烟老病何堪説扶羸寄此篇
　　山中喜得友生书
　　柴门关树石未省梦尘埃落日啼猿里同人有信来自成为拙隠难以谢多才见説相思处前峯对古台
　　谢人扇子及茶
　　鎗旗封蜀茗圎洁制鲛绡好客分烹煑青蝇避动揺陆生夸妙法班女恨凉飚多谢崔居士相思寄寂寥
　　寄监利司空学士
　　诗家为政别清苦日闻新乱后无荒地归来尽逺人寛容民赋税憔悴吏精神何必河阳县空传桃李春
　　答陈秀才
　　万事皆可了有诗门最深古人难得志吾子苦留心野叠凉云朶苔重怪木隂他年立名字笑我老双林
　　游橘洲
　　春日上芳洲经春兰杜幽此时寻橘岸昨日在城楼鹭立青枫杪沙沉白浪头渔家好生计檐底系扁舟
　　寄武陵道友
　　阮肇迷仙处禅门接紫霞不知寻鹤路防里入桃花晩树隂揺藓春潭影弄砂何当见招我乞与片生涯
　　谢人药
　　五金元造化九链更精新敢谓长生客将遗必死人久餐应换骨一服已通神终逐淮王去永抛浮世尘
　　还族弟巻
　　岂要私相许君诗自入神风骚何句出瀑布一聨新诣若长如此名须逺逐身闲斋舒复巻留滞忽经旬
　　送周秀游峡
　　又向防城去知难动旅魂自非亡国客何虑断肠猿灔滪分高仞瞿塘露浅痕明年期此约平穏到荆门
　　荆门夏日寄洞山节公
　　湖光揺翠木灵洞叠云深五月经行处千秋桧柏隂山形临北渚僧格继东林莫惜相招信余心是此心
　　再经蒋山与诸长老夜话
　　逺迹都如鴈南行又北廻老僧犹记得徃嵗已曾来话遍名山境烧残黑栎灰无因伴师徃归思在天台
　　寄当阳张明府
　　玉泉神运寺寒磬彻琴堂有境灵如此为官兴亦长吏愁清白甚民乐赋输忘闻説巴山县今来尚忆张
　　游三觉山
　　白石路重重萦纡势忽穷孤峰擎像阁万木蔽星空世论随时变禅懐厯刼同良宵正防目海日上牕红
　　庭际晚菊上主人
　　九月将欲尽幽丛始绽芳都縁含正气不是背重阳采去蜂声逺寻来蝶路长王孙归未晚犹得泛金觞
　　送赵长史归闽川
　　荆门与闽越闗戍隔三千风雪扬帆去台隍指海边客情消旅火王化似尧年莫失春廻约江城谷雨前
　　拟嵇康絶交寄湘中贯微
　　何处同嵇懒吾徒道异诸本无文字学何有徃来书岳寺逍遥梦侯门勉强居相知在契莫讶八行疎
　　寄许州清古
　　北来儒士説许下有吟僧白日身长倚清秋塔上层言虽依景得理要入无徴敢望多相示孱微老不胜
　　谢丁秀才见示赋巻
　　五首新裁剪捜罗尽指归谁曾师古律君自负天机圣后求贤久明公得隽稀乘秋好携去直望九霄飞
　　惊秋
　　褰聴秋信晩傍竹声归多故堪伤骨孤峰好拂衣梧桐凋緑尽菡萏堕红稀却恐吾形影嫌心与口违
　　夏日雨中寄幕中知已
　　北风吹夏雨和竹亚南轩豆枕欹凉冷莲峰入梦魂牕多斜迸湿庭徧瀑流痕清兴知无限晴来示一言
　　夜次湘隂
　　风涛出洞庭帆影入澄清何处惊鸿起孤舟趂月行时难多战地野阔絶春耕骨肉知存否林园近郡城
　　寄唐禀正字
　　疎野还如旧何曾称在城水边无伴立天际有山横落日云霞赤高牕笔砚明鲍昭多所得时忆寄汤生
　　宿舒湖希上人房
　　入寺先来此经窗半在湖秋风新菡萏暮雨老菰蒲任聴浮生速能消黙坐无语来灯焰短嘒唳发髙梧
　　戊辰嵗江南感懐
　　忽忽动中私人间何所之老过离乱世生在太平时桃李春无主杉松寺有期曾吟子山赋何啻旧凌迟
　　送林上人归永嘉旧居
　　东越常悬思山门在永嘉秋光浮楚水防影背长沙城黑天台雨村明海峤霞时寻谢公迹春草有瑶花
　　答友生山居寄示
　　嘉遁有新吟因僧寄竹林静思来鸟外闲味绕松隂兵冦慿陵甚溪山防许深休为反招隠携取一相寻
　　新秋霁后晩眺懐先公
　　雨霁湘楚晚水凉天亦澄山中应解夏渡口有行僧鸟列沧洲队云排碧落层孤峰磬声絶一防石龛灯
　　池上感兴
　　所向似无端风前吟凭栏旁人应闷见片水自闲看碧底红鳞鬛澄边白羽翰南山众木叶飘着竹声干
　　和昙域上人寄赠之什
　　百病煎衰朽栖迟战国中思量青壁寺行坐赤松风道寄虚无合书传徃复空可怜禅月子香火国门东
　　吊双泉大师真塔
　　塔耸层后碑镌巨石新不知将一句分付与何人静坐云生衲空山月照真后徒游礼者犹认指迷津
　　暮冬送璘上人归华容
　　故园虽不逺那免怆行思莽苍平湖路霏防过雪时全无山阻隔或有客相随得见交亲后春风动桞丝
　　秋夜聴业上人弹琴
　　万物都寂寂堪闻弹正声人心尽如此天下自和平湘水防秋碧古风吹太清徃年庐岳奏今夕更分明
　　谢人丹药
　　别后闻飡饵相逄讶道情肌肤红色透髭髪黑光生仙防谁传与松房自链成常防逺分恵亦觉骨毛轻
　　荆门病中寄懐贯微上人
　　我衰君亦老相忆更何言除泥安禅力难医必死根梅寒争雪彩日冷譲冰痕早晩东归去同寻入石门【匡山逺大师尝与诸贤游石门洞玩锦绣谷】
　　答孔秀才
　　早向文章里能降少壮心不愁人不爱闲处自闲吟水国云雷阔僧园竹树深无嫌我衰飒时此一相寻
　　秋江
　　两岸山青映中流一棹声逺无风浪动正向夕阳横岛屿蝉分宿沙洲客独行浩然心自合何必濯吾缨
　　船窗
　　孤舸凭幽窗清波逼面凉举头还有碍低眼即无妨瞥过沙禽翠斜分夕照光何时到山寺上阁看江乡
　　永夜
　　永日还欹枕良宵亦曲肱神闲无万虑壁冷有残灯香影浮龛象瓶声着井冰寻思到何处海上断崖僧
　　中春怆懐寄二三知已
　　眼暗心还白逢春强凭栏因闻积雨夜却忆旧山寒竹撼烟丛滑花烧露朶干故人相防处应话此衰残
　　自遣
　　了然知是梦既觉更何求死入孤峯去灰飞一烬休云无空碧在天静月华流免有诸徒弟时来吊石头
　　送陈霸归闽
　　凉风动行兴含笑话临途巳得身名了全忘客道孤乡程过百越帆影绕重湖家在飞鸿外音书可寄无
　　寄孙辟呈郑谷郎中
　　衡岳去都忘清吟恋省郎淹留才半月詶唱颇盈箱雪长松柽格茶添语话香因论乐安子年少老篇章
　　荆门送人自峨嵋游南岳
　　峨嵋来已逺衡岳去犹賖南浦悬帆影西风乱荻花天涯遥梦泽山众近长沙有兴多新作携将大府夸
　　谢主人石笋
　　西园罢宴游东阁念林丘特减花边峭来添竹里幽忆过阳朔见曾记太湖求从此频吟绕归山意亦休
　　经安公寺
　　大圣威灵地安公宴坐踪未知长寂黙不见久从容塔影高羣木江声压暮钟此游幽胜后来梦亦应重
　　秋夕寄诸侄
　　毎到秋残夜灯前忆故乡园林红橘柚窗户碧潇湘离别身垂老艰难路去长弟兄应徤在兵火里耕桑
　　谢炭
　　正拥寒灰次何当恵寂寥且留连夜向未敢满炉烧必恐吞难尽唯愁拨易消豪家揑为兽红迸锦茵燋
　　夏满日偶作寄孙支使【其年闰五月】
　　一百二十日煎熬防不胜忆归沧海寺冷倚翠崖棱旧扇犹执新秋更欝蒸何当见凉月拥衲访诗朋
　　寄清溪道友
　　山门揺落空霜霰满杉松明月行禅处青苔绕石重泉声喧万壑钟韵遍千峰终去焚香老同师大士踪
　　谢重縁旧山水障子
　　敢望重縁饰微茫洞壑春坐看终未是归卧始应真巳觉心中朽犹怜四靣新不因公子鉴零落防成尘
　　寺居
　　邻井双梧上一蝉鸣隔墙依稀旧林日撩乱绕山堂难嘿吟风口终清饮露肠老僧加防物应任噪残阳
　　剃髪
　　金刀闪冷光一剃一清凉未免随朝夕依前长雪霜夏林欹石腻春涧沭泉香向老凋疎尽寒天不出房
　　谢高辇先辈寄新唱和集
　　敢谓神仙手多懐老比丘编聨来鹿野酬唱在龙楼洛浦精灵慑邙山鬼魅愁二南风雅道从此化东周
　　送徐秀才游吴国
　　西江东注急孤棹若流星风浪相随白云中独过青他时谁共説此路我曾经好向吴朝看衣冠尽汉庭
　　忆在匡庐日
　　忆在匡庐日秋风八月时松声虎溪寺塔影鴈门师步碧葳蕤径吟香菡萏池何当旧泉石归去洗心脾
　　寄三觉山从益上人
　　山下人来説多时不下山是应终未是闲得且须闲海靣云归窦猿边月上关寻思乱顶空送衲僧还
　　残秋感怆
　　日日加衰病心心趣寂寥残阳起闲望万木耸寒条楚寺新为客吴江旧看潮此懐何以寄风雨暮萧萧
　　寄南徐刘员外二首
　　竟陵兵革际归复旧园林早嵗为官苦常闻説此心海边山夜上城外寺秋寻应讶嵩约蹉跎直到今昼公评众制姚监选诸文风雅谁収我编聨独有君余生终此道万事尽浮云争得重携手探幽楚水濆
　　贻王秀才
　　功到难捜处知难始是诗自能探虎子何虑屈男儿此道真清气前贤早白髭须教至公手不惜付丹枝
　　赠孙生
　　见君诗自别君是继诗人道出千途外功争一字新寂寥中影迹霜雪里精神待折东堂桂归来更苦辛
　　酬元贠外
　　清洛碧嵩根寒流白照门园林经难别桃李防株存衰老江南日凄凉海上村闲来晒朱绂泪滴旧朝恩
　　与杨秀才话别
　　庾信哀何极仲宣悲苦多因思学文赋不胜弄干戈自古有如此于今终若何到头重防蹇归去旧烟萝
　　寄何崇丘贠外
　　门底桃源水涵空复映山高吟烟雨霁残日郡楼间变俗真无事分题是不闲寻思章岸见全未有年顔
　　赠刘五经
　　徃年长白山发愤忍饥寒扫叶雪霜湿读书唇齿干羣经通讲解八十尚轻安今日江南寺相逄话世难
　　送游山道者
　　我亦游山者常经旧所经雪消天外碧春晓海中青可见乱离世况临衰病形怜君此行兴独入白云屛
　　舟中江上望玉梁山懐李尊师
　　残照玉梁巅峩峩逺棹前古来传胜异人去学神仙白鹿老碧壑黄猿啼紫烟谁心共无事局上度流年
　　角
　　闻説征人説呜呜何处边孤城沙塞地残月雪霜天防转邉风急吹长碛鴈连应伤汉车骑名未勒燕然
　　言诗
　　毕竟将何状根元在正思逹人皆一贯迷者自多岐触类风骚逺懐贤肺腑衰河桥送别者二子好相知
　　詶王秀才
　　离乱防时休儒生厄逺游亡家非汉代何处觅荆求旅梦寒灯屋乡懐昼雨楼相逄话相杀谁复念风流
　　春居寄友生
　　莎迳荒芜甚君应共此情江村雷雨发竹屋梦魂惊社过多来鷰花繁渐老莺相思意何切新作未曾评
　　寄答武陵幕中何支使二首
　　十万雄军幕三千上客才何当谈笑外逺慰寂寥来骚雅锵金掷风流醉玉頺争知江雪寺老病向寒灰南州无百战北地有长征闲杀何从事伤哉苏子卿江楼聨雪句野寺看春耕门外沧浪水风波杂雨声
　　浙江晚渡
　　去年曾到此久立滞前程岐路时难处风涛晚未平汀蝉含老韵岸荻簇枯声莫泥关河险多游自逺行
　　送人下第东归再谒旧主人
　　一战偶不防东归计未空还携故书剑去谒旧英雄楚雪连吴树西江正北风男儿艺若是防合值明公
　　寄谢高先辈见寄二首
　　穿凿堪伤骨风骚久痛心永言无絶唱忽此希音杨桞江湖晩芙蓉岛屿深何因防仙手临水一披襟诗在混茫水难捜到极有时还积思度嵗未终篇片月双松际高楼阔水边前贤多此得风味若为传











　　白莲集巻四
　　钦定四库全书
　　白莲集巻五
　　唐　释齐已　撰
　　寄仰山光味长者
　　大仰禅栖处杉松到顶隂下来虽有路归去毎无心鸟道峰形直龙湫石影深经行谁得见半夜老猿吟
　　贻庐岳陈沆秀才
　　为儒老双鬓勤苦竟何如四海方磨剑空山自读书石围泉眼碧秋落洞门虚莫虑捜贤僻征君旧此居
　　边上
　　汉地从休马胡家自牧羊都来销帝道浑不用兵防草上孤城白沙翻大漠黄秋风起边鴈一一向潇湘
　　蟋蟀
　　声异蟪蛄声聴须是正聴无风来竹院有月在莎庭虽不妨调瑟多堪伴诵经谁人向秋夕为尔欲忘形
　　寄西山郑谷神
　　西望郑先生焚修在杳防几畨松骨朽未换鬓根青石阙凉调瑟秋坛夜拜星俗人应抚掌闲处诵黄庭
　　读参同契
　　堪笑修仙侣烧金觅大还不知消息火只在寂寥闗鬓白炉中术魂飞海上山悲哉五千字无用在人间
　　闻落叶
　　楚树雪晴后萧萧落晚风因思故国夜临水几株空煮茗烧干脆行苔踏烂红来年未离此还见碧丛丛谢王先辈昆弟逰湘中回各见示新诗
　　潇湘多胜异宗社久徘徊兄弟同逰去幽竒尽采来只应求妙唱何以示寒灰上国携归后惟呈不世才
　　寄詶髙辇推官
　　道自闲机长诗从静境生不知春艶尽但觉雅风清竹腻题幽碧蕉干裂脆声何当九霄客重叠记无名
　　逢诗僧
　　禅无可并诗妙有何评五七字中苦百千年后清难求方至理不朽始为名珍重重相见忘机话此情
　　话道
　　大道多大笑寂寥何以论霜枫翻落叶水鸟啄闲门服药还伤性求珠亦损魂无端凿混沌一死不还源
　　谢欧阳侍郎寄示新集
　　宫锦三十段金梭新织来殷勤谢君子迢逓寄寒灰鸑鷟对鼓舞神仙双徘徊谁当巧裁制披去升瑶台
　　西墅新居
　　渐渐见苔青疎疎遍地生闲穿藤屐起乱踏石阶行野鸟啼幽树名僧笑此情残阳竹隂里老圃打门声
　　酬孙鲂
　　幽人还爱云才子已从军可信鸳鸿侣更思麋鹿羣新题虽有寄旧论竟难闻知已今如此编聫悉欲焚
　　扫地
　　日日扫复洒不容纎物侵敢望来客口道似主人心蚁过光中少苔依润处深门前亦如此一径入疎林
　　书匡山隐者壁
　　红霞青壁底石室薜萝垂应有迷仙者曾逢采药时桃花饶两頬松叶浅长髭直是来城市何人识得伊
　　送干康禅师入山过夏
　　由来喧滑境难驻寂寥踪逼夏揺孤锡离城入乱峯云门应近寺石路或穿松知在栖禅外题诗寄北宗
　　野鸭
　　野鸭殊家鸭离羣忽逺飞长生缘甚痩近死为伤肥江海防空阔池塘啄细防红兰白苹渚春暖刷毛衣
　　伤秋
　　旦暮余生在肌肤十分无眠寒半榻朽立月一株枯梦已随双树诗犹却万夫名山未归得可惜死江湖
　　懐东湖寺
　　铁柱东湖岸寺髙人亦闲往年曾毎日来此看西山竹径青苔合茶轩白鸟还而今在天末欲去已衰顔
　　寄岘山愿公三首
　　形影更谁亲应怀漆道人片言酬凿齿半偈伏姚秦榛莽池经烧蒿莱寺过春心期重西去一共吊遗尘相思恨相逺至理那时何道笑忘言甚诗嫌背俗多青苔闲阁闭白日断人过独上西楼望荆门千万坡彼此无消息所思江汉遥转闻多患难甚説逺相招老至何悲叹生知便寂寥终期踏松影携手虎溪桥
　　清夜作
　　不惜白日短乍容清夜长坐闻风露滴吟觉骨毛凉兴寝无诸病空闲有一床天眀振衣起苔砌落花香
　　赠白处士
　　莘野居何定浮生知是谁衣衫同墅叟指趣似禅师白髪应无也丹砂久服之仍闻创行计春暖向峨嵋
　　崔秀才宿话
　　事转闻多事心休话苦心相留眀月寺共忆白云岑藓壁残虫韵霜轩倒竹隂开门又言别谁竟慰尘襟
　　懐天台华顶僧
　　华顶危临海丹霞褁石桥曾从国清寺上看月眀潮好鸟亲香火狂泉喷泬寥欲归师智者头白路迢迢
　　送人赴官
　　年少作初官还如行路难兵荒经邑里风俗久凋残照砚花光淡漂书栁絮干聊应充侍膳薄俸继朝飱
　　水鹤
　　鸳鸯与鸂相狎岂慙君比雪还胜雪同羣亦出羣静巢孤岛月寒梦九皋云归路分眀个飞鸣即可闻
　　湘中感兴
　　渔翁那防我傲兀苇边行乱世难逸迹乗流拟濯缨江花红细碎沙鸟白分眀向夕题诗处春风斑竹声
　　九日逢虚中虚受
　　楚后萍台下相逢九日时干戈人事地荒废菊花篱我已多衰病君犹尽黑髭皇天安罪得解语便吟诗
　　赠李眀府
　　名家宰名邑将谓屈锋铓直是难苏俗能消不下堂氷痕生砚水栁影透琴床何必称潇洒独为诗酒狂
　　暮春久作
　　积雨向春隂防防独院深已无花落地空有竹藏禽檐溜声何暴隣僧影亦沉谁知力耕者桑麦最闗心
　　渚宫莫问诗一十五首【并序】
　　予以辛已嵗蒙主人命居龙安寺察其疎鄙免以趋奉爰降手翰曰盖知心不在常礼也予不觉欣然而作顾谓形影曰尔本青山一衲白石孤禅今王侯搆室安之给俸食之使之乐然万事都外防息自得则云泉猿鸟不必为狎其放纵若是夫何系乎自是龙门墙仭歴稔不复瞻觊况他家哉因创莫问之题凡一十五篇皆以莫问为首焉
　　莫问疎人事王侯已任伊不妨随野性还似在山时静入无声乐狂抛正律诗自为仍自爱敢望至公知莫问休持鉢从贫乞已疎侯门叨月俸斋食剰年储簪履三千外形骸六十余旧峯何练若松径接匡庐莫问依刘迹金台又度秋威仪非上客谈笑愧诸侯礼许无拘捡诗推异辈流东林未归得揺落楚江头莫问无机性甘名百钝人一床铺冷落长日卧精神分已疎知旧诗还得意新多才碧云客时或此相亲莫问闗门意从来寡往还道应归淡泊身合在空闲四面苔围绿孤牕雨洒斑梦寻何处去秋色水边山莫问休贪恋浮云逐性情人间髙此道禅外剰他名夏雨松边坐秋光水畔行更无时忌讳容易得题成莫问多山兴晴楼独凭时六年沧海寺一别白莲池句早逢名匠禅曾见祖师防捜与真性清净里寻思莫问伊嵇懒流年已付他话通时事少诗着野题多梦外春桃李心中旧薜萝浮生此不悟剃髪竟如何莫问休行脚南方已徧寻了应须自了心不是他心赤水珠何覔寒山偈莫吟谁同论此理杜口少知音莫问孱愚格天应只与闲合居长树下那称众人间迹絶为真隐机忘是大还终当学支遁买取个青山莫问无求意浮云喻可知满盈如不戒倚伏更何疑乐矣贤顔子穷乎圣仲尼已过知命嵗休把运行推莫问闲行趣春风野水涯千门无谢女两岸有杨花好鹤曾为客真龙或作虵踟蹰自回首日脚背楼斜莫问真消息中心只自知清风含笑咏眀月混希夷壊衲凉天拥文静夜披善哉温伯子言外认扬眉莫问衰残质流光速可悲寸心修未了长夀欲何为坐卧身多倦经行骨渐疲分眀説此苦珍重竺干师莫问野腾腾劳形巳不能慇懃无上士珍重有名僧生觉心心黙行思步步氷终归石房里一防夜深灯病起见王化【荆州新秋病起杂题一十五首】
　　病起见王化融融古帝乡晓烟凝气紫晚色作云黄四野歌丰稔千门唱乐康老身仍未死犹咏好风光
　　病起见圗画
　　病起见图画云门兴似烧衲衣椶笠重嵩岳华山遥命在斋犹赴刀闲髪尽凋秋光渐轻健欲去倚江桥
　　病起见苔钱
　　病起见苔钱规模遍地圆儿童扫不破子母自相连润屋何曾有缘墙谩可怜虚教作铜臭空使外人传
　　病起见庭竹
　　病起见庭竹君应悲我情何妨甚消痩却称苦修行毎谢侵床影时回傍枕声秋来渐平复吟绕骨毛轻
　　病起见生涯
　　病起见生涯资缘觉甚奢方袍嫌垢敝律服变光华颇愧同诸俗何尝异出家三衣如两翼珍重汝寒鸦
　　病起见秋扇
　　病起见秋扇风前悟感伤念予当咽絶得尔致清凉沙鹭如揺影汀莲似绽香不同媫妤咏托意怨君王
　　病起见衰叶
　　病起见衰叶飘然似我身偶乗风有韵初落地无尘纵得红霑露争如緑带春因伤此懐抱聊寄一篇新
　　病起见庭栢
　　病起见庭栢青青我不任力扶干痩骨勉对嵗寒心韵谢疎篁合根容片石侵衰残想长夀时倚就闲吟
　　病起见庭莲
　　病起见庭莲风荷已飒然开时闻馥郁枕上正纒绵本在沧江阔移来碧沼圆却思香社里叶叶漏声连
　　病起见庭菊
　　病起见庭菊几劳栽种工可能经卧疾相倚自成丛翠蕚低含露金英尽亚风那知予爱尔不在酒杯中
　　病起见庭石
　　病起见庭石岂知经夏眠不能资药价空自作苔钱翠忆蓝光底青思瀑影边嵒僧应笑我细碎种阶前
　　病起见庭莎
　　病起见庭莎缘阶傍竹多绕行犹未得静听复如何蟋蟀幽中响蟪蛄深处歌不缘田地窄剰种任婆娑
　　病起见苔色
　　病起见苔色凝然阵未枯浅深围柱础诘曲绕廊庑碧翠文相间青黄势自铺为钱虚玷染毕竟不如无
　　病起见秋月
　　病起见秋月正当三五时清光应鉴我幽思更同谁惜坐身犹倦牵吟气尚羸眀年七十六约此健相期
　　病起见闲云
　　病起见闲云空中聚又分滞留堪笑我舒巻不如君触石终无迹从风或有闻仙山足鸾凤归去自同羣
　　夜坐闻雪寄所知
　　初宵飞霰急竹树洒干轻不是知音者难教爱此声渐凌孤烛白偏激苦心清堪想同文友忘眠坐到眀
　　懐洞庭
　　忆过巴陵嵗无人问去留中宵满湖月独自在僧楼渔父真闲唱灵均是谩愁今来欲长往谁借木兰舟
　　欲逰龙山鹿苑有作
　　龙山门不逺鹿苑路非遥合逐闲身去何须待客招年华残两鬓筋骨倦长宵闻説峯前寺新修白石桥
　　再逢昼公
　　竟陵西别后徧地起刀兵彼此无缘着云山有处行久吟难敌句终忍不求名年鬓俱如雪相看眼且眀
　　送人逰武陵湘中
　　为子歌行乐西南入武陵风烟无战士賔榻有吟僧山绕军城叠江临寺阁层遍寻幽胜了湘水泛清澄
　　酬九经者
　　九经三史学穷妙又穷防长白山初出青云路欲飞江僧酬雪句沙鹤识麻衣家在黄河北南来偶未归
　　寄赠集滩二公
　　闻有难名境因君住更名轩牕中夜色风月绕滩声客好过无厌禽幽画不成终期一寻去聊且寄吟情
　　夏日作
　　鷰雀语相和风池满芰荷可惊成事晚殊喜得闲多竹众凉欺水苔繁绿胜莎无慙孤圣代赋咏有诗歌
　　行路难
　　下浸与髙盘不为行路难是非真险恶翻覆作峯峦漆媿同时黒朱慙巧处丹令人畏相识欲画白云看
　　送玉泉道者回山寺
　　却忆西峯顶经行絶爱憎别来心念念归去雪层层石坞寻春笋苔龛续夜灯应悲尘土里追逐利名僧
　　谢王拾遗见访兼寄篇什
　　竹里安禅处生涯一印灰经年乞食过昨日谏臣来愧把黄梅偈曾酬白雪才因令识鸟迹重叠在苍苔
　　题张氏池亭
　　树石丛丛别诗家趣向幽有时闲客散始觉细泉流蝶到琴棊畔花过岛屿头月眀红藕上应见白逰
　　送人南逰
　　且聴吟赠逺君此去蒙州瘴国频闻説边鸿亦不逰蛮花藏孔雀野石乱犀牛到彼谁相慰知音有郡侯
　　题眀公房
　　寺北闻湘浪牕南见岳云自然髙日用何要出人羣瓦滴残松雨炉香匝印文近年精易道疑者晓纷纷
　　寄顾处士
　　半年离别梦来往即湖边两幅闗山雪寻常在眼前项容藏古翠张藻巻寒烟蓝淀圗花鸟时人不惜钱
　　贻徐生
　　可能东海子清苦在贫居扫地无闲客堆牕有古书少年犹若此向老合何如去嵗频相访今来见亦疎
　　谢虚中上人晚秋见寄
　　楚外同文在荆门得信时几重相别意一首晚秋诗日暮山沉雨莲残水满池登楼试南望为子动归思





　　白莲集巻五
　　钦定四库全书
　　白莲集巻六
　　唐　释齐已　撰
　　寄东林言之禅子
　　闲思相送后幽院闭苔钱使我吟还废闻君病未痊聴秋惟困坐怕客但佯眠可惜东牕月无寥过一年
　　寒节日寄乡友
　　嵗嵗逢寒食寥寥古寺家踏青思故里垂白看杨花原野稀疎雨江天冷澹霞沧浪与湘水归恨共无涯
　　闻西蟾从弟卜岩居岳西有寄
　　瀑布见髙低岩开岩壁西碧云多旧作红叶几新题滴沥中疎磬嵌空半倚梯仍闻樵子径总不到前溪
　　寄懐西蟾师弟【蟾师有万里八九月一身西北风之句】
　　万里八九月一身西北风自从相示后长记在吟中见説南逰逺堪懐我姓同江边忽得信回到岳门东
　　扑满子
　　秪爱满我腹争知满害身到头须扑破却散与他人
　　寄西川惠光大师昙域
　　禅月有名子相知面未曾笔精垂壁溜诗涩滴杉氷蜀国从栖泊芜城几废兴忆归应寄梦东北过金陵
　　忆别匡山寄彭泽干昼上人
　　忆别匡山日无端是逺逰却回看五老飜悔上孤舟蹭蹬三千里蹉跎二十秋近来空寄梦时到虎溪头
　　又寄彭泽昼公
　　闻君彭泽住结搆近陶公种菊心相似尝茶味不同湖光秋枕上岳翠夏牕中八月东林去吟香菡萏风因览支使孙中丞看可准大师诗序有寄
　　一千篇里选三百首菁英玉尺新量出金刀旧剪成锦江增古翠仙掌减元精【凖公曾以诗道访司空圗于华下】自此为风格留传诸后生
　　新秋病中枕上闻蝉
　　枕上稍醒醒忽闻蝉一声此时知不死昨日即前生更欲临牕聴犹难防杖行寻应同蜕殻重饮露华清
　　寄云葢山先禅师
　　曾寻湘水东古翠积秋浓长老禅栖处半天云盖峯闲牀饶得石杂树少于松近有谁堪话浏阳妙指踪
　　落叶
　　落多秋亦晚牕外见诸隣世上谁惊尽林间独扫频萧骚微月夜重叠早霜晨昨日繁隂在鸎声树树春
　　次耒阳作
　　绕岳复沿湘衡阳又耒阳不堪思北客从此入南荒旦夕多猿狖淹留少雪霜因经杜公墓惆怅学文章
　　舟中晚望祝融峯
　　天际卓寒青舟中望晚晴十年闗梦寐此日向峥嵘巨石凌空黑飞泉照野眀终当蹑孤顶坐看白云生
　　吊杜工部坟
　　鹏翅蹋于斯眀君知不知域中诗价大荒外土坟卑瘴雨无时滴蛮风有穴吹唯应李太白防魄往来疲
　　岳中寄殷处士
　　出岳与入岳前题继后题遍寻僧壁上多在雁峯西近説逰江寺将谁话石梯相思立髙巘山下草萋萋
　　送幽禅师
　　霜繁野叶飞长老巻行衣浮世不知处白云相待归磬和天籁响禅动岳神威莫便言长往劳生待发机
　　烧
　　猎猎寒芜引承风势不还放来应有主焚去到何山焰入空蒙里烟飞莽苍间石中有良玉惆怅但伤顔
　　咏茶十二韵
　　百草让为灵功先百草成甘传天下口贵占火前名出处春无雁収时谷有莺封题从泽国贡献入秦京齅觉精新极尝知骨自轻妍通天柱响摘绕蜀山眀赋客秋吟起禅师昼卧惊角开香满室炉动绿凝铛晚忆凉泉对闲思异果并松黄干旋泛云母滑随倾颇贵髙人寄尤宜别匮盛曾寻修事法妙尽陆先生
　　寄阳岐西峯僧
　　西峯残照东瀑布洒防鸿闲忆髙牕外秋晴万里空藤隂藏石磴衣毳落杉风日有谁来覔层层鸟道中
　　回鴈峯
　　瘴雨过孱顔危边有径盘壮堪扶夀岳灵合置仙坛影北鸿声乱青南客道难他年思隐遁何处凭阑干
　　赠询公上人
　　威仪何贵重一室贮氷清终日松杉径自多虫蚁行像前孤立影钟外数珠声知悟修来事今为第几生
　　秋兴
　　所见背时情闲行亦独行晚凉思水石危阁望峥嵘雨外残云片风中乱叶声旧山吟友在相忆梦应清
　　古寺老松
　　百嵗禅师説先师指此松小年行道绕早见偃枝重月槛移孤影秋亭卓一峯终当因夜电拏攫便云龙
　　题无余处士书斋
　　闲地从莎藓谁人爱此心琴棊懐客逺风雪闭门深枕外江滩响牕西树石隂他年衡岳寺为我一相寻
　　嵗暮江寺住
　　山衣枯槁容何处见年终风雪军城外蒹葭古寺中孤村谁认磬极浦夜鸣鸿坐忆匡庐隐泉声滴半空
　　新燕
　　栖托近佳人应怜巧语新风光华屋暖弦管牡丹晨逺采江泥腻双飞麦雨匀差池自有便敢触杏梁尘
　　喻吟
　　日用是何专吟疲即坐禅此生还可喜余事不相便头白无邪里魂清有象先江花与芳草莫染我情田
　　过湘江唐宏书斋
　　四隣无俗迹终日大开门水晚来边鴈林秋下楚猿一家随难在双眼向书昬况近骚人庙吟应是古魂
　　读贾岛集
　　遗篇三百首首首是遗寃知到千年外更逢何者论离秦空得罪入蜀但聴猿还似长沙祖惟余赋鵩言
　　寄山中诸友
　　自归城里寺长忆宿山门终夜防心客诸峯呌月猿岚光生眼力泉滴爽吟魂只待逰方遍还来扫树根
　　懐终南僧
　　扰扰二京尘何门是了因万重千叠嶂一去不来人鸟道春残雪萝龛昼定身寥寥石牕外天籁动衣巾
　　送二友生归宜阳
　　二生俱我友清苦辈流稀旧国居相近孤防秋共归残阳沙鸟乱疎雨岛枫飞几宿多山处猿啼烛影微
　　懐从弟
　　孤牕烛影防何事阻吟思兄弟断消息山川长路岐月沉栖鹤坞霜着呌猿枝可想为懐抱多愁多难时
　　岳阳道中作
　　客思寻常动未如今断魂路岐经乱后风雪少人村大泽鸣寒雁千峯啼昼猿争教此时白不上鬓须根赴郑谷郎中招逰龙兴观读题诗板谒七真仪像因有十八韵
　　何处陪逰胜龙兴古观时诗悬大雅作殿礼七真仪逺继周南美弥旌拱北思雄才垂朴畧后辈仰箴规对坐茵花暖偕行藓阵隳僧绦初学结朝服久慵披到处琴棊傍登楼笔砚随论禅忘视聴谈老极希夷照日江光逺遮轩桧影欹触鞋松子响窥立鹤雏痴始贵茶巡爽终怜酒散迟放懐还把杖憩石或搘颐眺逺凝清眄吟髙动白髭风鹏心不小蒿雀志徒卑顾我专无作于身忘有为叨因五字解毎忝重言期舍此应休也何人更赏之淹留仙境晚回骑雪风吹
　　书李秀才壁
　　干戈阻上书南国寄贫居旧里荒应尽新年病未除牕风连岛树门迳接隣蔬我有闲来约相看雪满殊
　　闻尚顔下世
　　岳僧传的信闻在麓山亡郡有为诗客谁来吊影堂梦休寻灞浐迹已絶潇湘逺忆同吟石新秋桧栢凉
　　蔷薇
　　根本似玫瑰繁英刺外开香髙藂有架红落地多苔去住闲人看晴明逺蝶来牡丹先几日销歇向尘埃
　　送隆公上人
　　独携谭柄去千里指人寰未断生徒望难教白日闲空江横落照大府向西山好骋陈那孔谁云刼石顽
　　宿简寂观
　　万壑云霞影千年松桧声如何教下士容易信长生月共虚无白香和沆瀣清闲寻古廊画记得列仙名
　　遇元上人
　　七泽过名山相逢黄落残杉松开寺晚泉月话心寒祖遍诸方礼经曾几处看应懐出家院紫阁近长安
　　早梅
　　万木冻欲折孤根暖独回前村深雪里昨夜一枝开风逓幽香去禽窥素艶来明年犹应律先发映春台
　　聴泉
　　落石几万仞逺声飘冷空髙秋初雨后半夜乱山中只有照壁月更无吹叶风几曾庐岳聴到晓与僧同
　　送孙逸人归庐山
　　独自担琴鹤还归瀑布东逍遥非俗趣杨栁谩春风草绕村程緑花盘石磴红他时许相覔五老乱云中
　　聴李尊师弹琴
　　仙子防瑶琴仙山松月深此声含太古谁聴到无心洒石霜千片歕崖泉万寻何人传指法携向海中岑
　　寄武陵微上人
　　善巻台边寺松筠绕祖堂秋声度风雨晓色遍沧浪白石同谁坐清吟过我狂近闻为古律雅道更重光
　　匡山寓居栖公
　　外物尽已外闲逰且自由好山逢过夏无事住经秋树影残阳寺茶香古石楼何时定休讲归漱虎溪流
　　湘西道林寺陶太尉井
　　太尉遗孤井寒澄七百年未闻陵谷变终与姓名传影浸无风树光含有月天林僧晓来此满汲洒金田
　　寄松江陆蒙处士
　　万巻功何用徒称处士休闲欹太湖石醉聴洞庭秋道在谁开口诗成自防头中间欲相访寻便阻戈矛
　　闭门
　　外事休闗念灰心独闭门无人来问我白日又黄昏灯集飞蛾影牕销迸雪痕中心自明了一句祖师言
　　看水
　　范蠡东浮阔灵均北泛长谁知逺烟浪别有好思量故国门前急天涯棹里忙难収上楼兴漫正斜阳
　　寄栖白上人
　　万国争名地吾师独此闲题诗招上相看雪下南山内殿承恩久中条进表还常因秋贡客少得掩禅闗
　　自题
　　禅外求诗妙年来鬓巳秋未曾将一字容易谒诸侯挂梦山皆逺题诗石尽幽敢言梁太子傍采碧云流
　　孙支使来借诗集因有谢
　　防捜从少小随分得淳元闻説吟僧口多传过蜀门相寻江岛上共看夏云根坐落迟迟日新题互把论
　　夏日言懐
　　苦被流年迫衰羸老病情得归青嶂死便共白云生树枿烧炉响崖棱蹑屐声此心人信否魂梦自分眀
　　早秋寄友生
　　雨多残暑歇蝉急暮风清谁有闲心去江边看水行河遥红蓼簇野阔白烟平试折秋莲叶题诗寄竺卿
　　送王秀才往松滋夏课
　　松滋闻古县眀府是诗家静理余无事歌眠尽落花江光揺夕照栁影带残霞君去应相与乗船泛月华
　　喜公自武陵至
　　已尽沧浪兴还思湘楚行鬓全无旧黒诗别有新清暂憩临寒水时来扣静荆囊中有灵药终不献公卿
　　假山【并序】
　　假山者盖懐匡庐有作也往嵗当居东郭因梦觉遂圗于壁迄于十秋而攅青叠碧于寤寐间宛若扪萝挽树而升彼絶顶今所作仿像一面故不尽万壑千岩神仙鬼怪之宅聊得解懐既而功就乃激幽抱而作是诗终于一百八十言尔
　　匡庐久别离积翠杳天涯静室曾圗峭幽庭复创竒典衣酬土价择日运工时信手成重叠随心作蔽亏根盘惊院窄顶耸讶檐卑镇地那言重当轩未厌危巨灵何忍擘秦政肯轻移晓觉莎烟触寒闻竹籁吹蓝灰澄古色泥水合凝滋引看僧来数牵吟客散迟九华浑髣髴五老颇参差蛛网藤萝挂春霖瀑布垂加添双石笋映带小莲池旧説雷居士曾闻逺大师红霞中结社白壁上题诗顾此诚徒尔劳心是妄为经营慙培塿赏翫愧童儿防入千峯去闲踪任属谁
　　谢西川可准上人逺寄诗集
　　匡社经行外沃洲禅宴余吾师还继此后辈复何如江上传风雅静中时巻舒堪随乐天集共伴白芙蕖
　　秋空
　　已觉秋空极更堪寥泬青只应容好月争合有妖星耿耿髙河截翛翛一鴈经曾于洞庭宿上下彻心灵
　　与聂尊师话道
　　伯阳遗妙防杳杳与防防説即非难説行还不易行药中迷九转心外覔长生毕竟荒原上一盘蒿陇平
　　送相里秀才自京至却回
　　夷门诗客至楚寺闭萧骚老病语言涩少年风韵髙难于寻阆岛险甚涉云涛珍重西归去无忘役思劳
　　谢人寄南榴卓子
　　幸附全材长良工斸器殊千株文栢有一尺锦榴无品格宜仙果精光称玉壶怜君逺相寄多愧野蔬麤
　　寄旧居隣友
　　别后知何趣捜竒少客同几层山影下万树雪声中晚鼎烹茶绿晨厨防粟红何时携巻出世代有名公
　　送朱秀才归闽
　　荆门来几日欲往又囊空逺客归南越单衣背北风近乡防有雪到海渐无鸿努力成诗业无谋谒至公
　　龙潭作
　　乍临毛髪竪双壁夹湍流白日鸟影过青苔龙气浮蔽空云出石应祷翻湫四面耕桑者先闻贺有秋
　　依韵酬谢尊师见赠二首【师欲调举】
　　南国捜竒久偏伤杜甫坟重来经汉浦又去入嵩云旧别人稀见新朝事渐闻莫将髙尚迹闲处傲明君岳顶休髙卧荆门访掩扉新诗遗我别旧约与谁归贤路曾无滞良时肯自违眀年窥月窟仙桂露霏微
　　送氷禅再往湖中
　　行心宁肯住南去与谁羣碧落髙空处清秋一片云穿林瓶影灭背雨锡声分应笑逰方久龙钟楚水濆
　　喜表公往楚王城
　　已闻人舍地结搆旧基平一面湖光白隣家竹影清应难寻辇道空説是王城谁信兴亡迹今来有磬声
　　春雪初晴喜友生至
　　数日不见日飘飘势忽开虽无忙事出还有故人来已尽南檐滴仍残北牖堆明朝望平逺相约在春台
　　残春连中偶作懐人
　　南隣阻杖藜屐齿绕床泥漠漠门长掩迟迟日又西不知何兴味更有好诗题还忆东林否行苔傍虎溪
　　送崔判官赴归倅
　　白首从顔巷青袍去佐官只应微俸禄聊补旧饥寒地説丘墟甚民闻旱歉残春风吹绮席宾主醉相欢
　　寒食日懐寄友人
　　万井追寒食闲扉独不开梨花应折尽栁絮自飞来梦觉懐仙岛吟行绕砌苔浮生已悟了时节任相催
　　懐巴陵旧逰
　　洞庭云梦秋空碧共悠悠孟子狂题后何人更倚楼日西来逺棹风外见平流终欲重寻去僧窓古岸头
　　招干昼上人宿话
　　连夜因风雪相留在寂寥禅心谁指示诗巻自焚烧语黙邻寒漏牕扉向早朝天台若长往还渡海门潮
　　荆门秋日寄友人
　　青溪知不逺白首要难归空想烟云里春风鸾鹤飞谁论传法偈自补坐禅衣未谢侯门去寻常即掩扉
　　哭郑谷郎中
　　朝衣闻典尽酒病觉难医下世无遗恨传家有大诗新坟青嶂叠寒食白云垂长忆招吟夜前年风雪时





　　白莲集巻六
　　钦定四库全书
　　白莲集巻七
　　唐　释齐已　撰
　　题东林十八贤真堂
　　白藕花前旧影堂刘雷风骨画龙章共轻天子诸侯贵同爱吾师一法长陶令醉多招不得谢公心乱入无方何人到此思髙躅岚防苔痕满粉墙【谢灵运欲入社逺大师以其心乱不纳】
　　题南岳般若寺
　　诸峯翠少中峰翠五寺名髙此寺名石路险盘岚霭滑僧牕髙倚泬寥眀凌空殿阁由天设遍地杉松是自生更有上方难上处紫苔红藓绕峥嵘
　　寄庐岳僧
　　一闻飞锡别区中深入西南瀑布峯天际雪埋千片石洞门氷折几株松烟霞明媚栖心地苔藓萦纡出世踪莫问江边旧居寺火烧兵刼断秋钟
　　逰谷山寺
　　城里寻常见碧棱水边朝暮送归僧数峯云脚垂平地一径松声彻上层寒涧不生浮世物隂崖犹积去年氷此身有底难抛事时复携笻信步登
　　楚寺寒夜作
　　寒炉局促坐成劳暗淡灯光照二毛水寺闭来僧寂寂雪风吹去鴈嗷嗷江山积叠归程逺魂梦穿沿过处髙毕竟忘言是吾道袈裟不称揖萧曹
　　送太禅师归南岳
　　石龛闲鏁白猿边归去程途半在船林簇晓霜离水寺路穿新烧入山泉已寻岚壁临空尽却看星辰向地悬有兴寄题红叶上不妨収拾别为编
　　山中寄凝宻大师兄弟
　　一炉薪尽室空然万象何妨在眼前时有兴来还覔句已无心去即安禅山门影落秋风树水国光凝夕照天借问荀家兄弟内八龙头角让谁先
　　海棠花
　　繁于桃李盛于梅寒食旬前社后开半月暄和留艶态两时风雨免伤摧人怜格异诗重赋蜨恋香多夜更来犹得残红向春暮牡丹相继发池台
　　题赠湘西龙安寺利禅师
　　头白已无行脚念自开荒寺住烟萝门前路到潇湘尽石上云归岳麓多南祖衣盂曾礼谒东林泉月旧经过闲来松外看城郭一片红尘隔逝波
　　寄文浩百法【间欲拥毳参禅】
　　当时六祖在黄梅五百人中眼独开入室偈闻传絶唱升堂客谩恃多才铁牛无用成真角石女能生是圣胎闻説欲抛经论去莫教惆怅却空回
　　谢人寄新诗集
　　所闻新事即戈矛欲去终疑是暗投逺客寄言还有在此门将谓惣无休千篇著述诚难得一字知音不易求时入思量向何处月圆孤凭水边楼
　　谢元愿上人逺寄檀溪集
　　白首萧条居汉浦清吟编集号檀溪有人収拾应如玉无主知音只似泥入理半同黄叶句遣懐多拟碧云题犹能为我相思在千里封来梦泽西
　　寄道林寺诸友
　　吟兴终依异境长旧逰时入静思量江声里过东西寺树影中行上下方春色湿僧巾屦腻松花沾鹤骨毛香老来何计重归去千里重湖浪渺茫
　　赠智满三藏
　　灌顶清凉一滴通大毘卢藏遍虚空欲飞薝卜花无尽须待陁罗尼有功金杵力摧魔界黑水精光透夜灯红可堪东献眀天子命服新酬赞国风
　　谢王先辈湘中回恵示巻轴
　　少小即懐风雅情独能遗象琢淳精不教霜雪侵鬓便向云霄换好名携去湘江闻鼓瑟袖来缑岭伴吹笙多君百首贻衰飒留把吟行访竺卿
　　荆渚寄懐西蜀无染大师兄
　　大沩心付白崖前宝月分辉照蜀天圣主降情延北内诸侯稽首问南禅清秋不动骊龙海红日无私罔象川欲聴吾宗旧山説地边身老楚江边
　　谢武陵徐巡官逺寄五七字诗集
　　五字才将七字争为君聊敢试悬衡鼎湖菡萏揺金影蓬岛鸾凰舞翠声还是灵巢得稳要须仙子驾方行两编珍重遥相惠何夕灯前尽此情
　　重宿旧房与愚上人静话
　　曾此栖心过十冬今来潇洒属生公檀栾旧植青添翠菡萏新栽白换红北面城临灯影合西隣壁近讲声通不知门下趋筵士何似当时石解空
　　谢南平王赐山鸡
　　五色文章类彩鸾楚人罗得半摧残金笼莫恨伤冠帻玉粒须慙剪羽翰孤立影危丹槛里双栖伴在白云端上台爱育通幽细却放溪山去不难
　　荆门病中雨后书懐寄幕中知已
　　病根翻作忆山劳一雨聊堪浣郁陶心白未能忘水月眼青犹得见秋毫蝉声晚簇枝枝急云影晴分片片髙还忆赤松兄弟否别来应见鹤衣毛
　　宿江寺
　　岛僧留宿慰衰顔旧住何妨老未还身共锡声离鸟外迹同云影过人间曾无梦入朝天路忆有诗题隔海山珍重来晨渡江去九华青里扣松闗
　　谢贯微上人寄示古风今体四轴
　　四轴骚词书八行捧吟肌骨遍清凉谩求龙树能医眼休问圗澄学洗肠今体尽捜初剖判古风淳凿未黄不知谁肯降文阵闇防旌旗敌子房
　　荆州贯休大师旧房
　　疎篁抽笋栁垂隂旧是休公种境吟入贡文儒来请益出官卿相驻过寻右军书画神传髓康乐文章梦授心销得青城千嶂下白莲标塔帝恩深
　　寄谷山长老
　　逰遍名山祖遍寻却来尘世浑光隂肯将的的吾师意拟付茫茫弟子心岂有虚空遮道眼不妨文字问知音沧浪万顷三更月天上何如水底深
　　寄黄晖处士
　　蒙氏艺传黄氏子独闻相继得名髙锋铓妙夺金鸡距纤利精分玉兎毫濡染只应亲赋咏风流不称近弓刀何妨寄我临池兴忍使江淹役梦劳
　　荆门勉懐寄道林寺诸友
　　荣枯得防理昭然谁效离骚更问天生下便知真梦幻老来何必叹流年清风不变诗应在明月无踪道可传珍重匡庐沃洲主拂衣抛却好林泉
　　答崔挍书
　　雪色衫衣絶防尘明知富贵是浮云不随喧滑迷真性何用潺湲洗汚闻北阙防抛红駊騀东林社忆白氛氲清吟有兴频相示欲答多慙蠧蚀文
　　乞樱桃
　　去年曾赋此花诗几聴南园烂熟时嚼破红香堪换骨摘丹颗欲烧枝流莺偷啄心应醉行客潜窥眼亦痴闻説张筵就珠树任从攀折半离披
　　寄南雅上人
　　曾得音书慰暮年相思多故信难传清吟何处题红叶旧社空懐堕白莲山水本同真趣向侯门刚有薄因缘他时不得君招隠防逐南归楚客船
　　寄欧阳侍郎【时在嘉川馈遣】
　　又闻繁惣在嘉州职重身闲倚寺楼大象影和山面落两江声合郡前流棊轻国手知难敌诗是天才肯易酬毕竟男儿自髙达从来心不是悠悠
　　与崔挍书静话言懐
　　同年生在咸通里事佛为儒趣尽髙我性已甘披祖衲君心犹待脱蓝袍霜髭晓几临铜镜雪髩寒疎落剃刀出世朝天俱未得不妨还往有风骚
　　谢人恵拄杖
　　卭州灵境产修篁九节材应表九阳造化已能分尺度保持争合与寻常幽林剪破清秋影髙手携来緑玉光深谢鲁儒怜潦倒欲教撑拄绕禅床
　　谢秦府推官寄丹台集
　　秦王手笔序丹台不错褒扬最上才凤阙几传为匠石龙门曾用振风雷钱郎未竭精华去元白终存作者来两轴蚌胎骊颔耀枉临禅室伴寒灰
　　题画鹭鸶兼简孙郎中
　　曾向沧江看不真却因圗画见精神何妨金粉资髙格不用丹青防此身蒲叶岸长堪映带荻花丛晚好相亲思量画得胜笼得野性由来不恋人
　　贺行军太傅得白氏东林集
　　乐天歌咏有遗编留在东林伴白莲百氏典坟随防乱一家风雅独完全常闻荆渚通侯论果遂吴都使者传仰贺斯文归朗鉴永资声政入薰弦
　　韶阳防公
　　曲江晴影石千株吾子思归梦断初有信北来山叠叠无言南去雨疎疎祖师门接园林路丞相家同井邑居闲野老身留得否相招多是秀才书
　　将之匡岳过浔阳
　　帆过浔阳晚霁开西风北鴈似相催大孤浪后青堆没五老云中翠叠来此路便堪归水石何门更合向尘埃逺公林下莲池畔个个髙人尽有才
　　寄湘幕王重书记
　　抛掷浟江旧钓矶日参筹画废吟诗可能有事闗心后得似无人识面时官好近闻加茜服药灵曾説换霜髭髙才直气平生志除却徒知即不知
　　宿沈彬进士书院
　　相期只为话篇章踏雪曾来宿此房喧滑尽消城漏滴窓扉初掩岳茶香旧山春暖生薇蕨大国尘昬惧杀伤应有太平时节在寒宵未卧共思量
　　静院
　　花院相重防破苔谁心肯此话心灰好风时傍疎篁起幽鸟晚从何处来笔砚兴狂师沈谢香灯魂断忆宗雷浮生已问空王了箭急光隂一任催
　　送白处士逰峨嵋
　　闲身谁道是羁逰西指峨嵋碧顶头琴鹤几程随客棹风霜何处宿龙湫寻僧石磴临天井斸药秋崖倒瀑流莫为寰瀛多事在客星相逐不回休
　　寄顾蟾处士【好于山水】
　　久闻为客过苍梧休説携家归镜湖山水颠狂应尽在须毛凋落免贫无和僧抢入云中峭带鹤驱成涧底孤春醉醒来有余兴因人乞与武陵圗
　　懐金陵知旧
　　海门相别住荆门六度秋光两鬓根万象到心难盖口一生无事可伤魂石头城外青山叠北固窓前白浪翻尽是共逰题板处有谁惆怅拂苔痕
　　喜得自牧上人书
　　吴都使者泛惊涛灵一传书慰毳袍别兴偶随云水逺知音本自国风髙身依闲淡中消日髪向清凉处落刀闻着括囊新集了拟教谁与序离骚
　　惊秋
　　晓窓惊觉向秋风万里心凝淡荡中池影碎翻红菡萏井声干落緑梧桐破除闲事浑归道销耗劳生旋逐空妖杀九原狐兎意岂知丘陇是英雄
　　闻沈彬赴吴都请辟
　　长讶髙眠得穏无果随征辟起江湖鸳鸯已列罇罍贵鸥鹤休懐钓渚孤白首不妨扶汉祚清才何让赋吴都可能更忆相寻夜雪满诸峯火一炉
　　寄江夏仁公
　　寺阁髙连黄鹤楼檐前槛底大江流几因秋霁澄空外独为诗情到上头白日有余闲送客紫衣何啻贵封侯别来多少新吟也不寄南宗老比丘
　　中春林下偶作
　　净境无人可共携闲眠未起日光低浮生莫把还丹续万事须将至理齐花在月明蝴蝶梦雨余山緑杜鹃啼何能向外求攀折岩桂枝条拂石梯
　　送刘秀才归桑水宁觐
　　归和初喜戢戈矛乍捧乡书感去留鴈序分飞离汉口鸰原骞翥在鼇头家隣紫塞仍千里路过黄河更几州应到髙堂问安后却携文入帝京逰
　　寄曹松
　　旧制新题削复刋工夫过甚琢琅玕药中求见黄芽易诗里思闻白雪难扣寂颇同心在定凿空何止髪冲冠夜来月苦懐髙论数树霜边独傍栏
　　酬蜀国欧阳学士
　　因缘刘表驻经行又聴西风堕叶声鹤髪不堪言此世峨嵋空约在他生已从禅祖参真性敢向诗家认好名深愧故人怜潦倒每传仙语下南荆
　　寄荆慕孙郎中
　　珠履风流忆富春三千鹓鹭让精神诗工凿破清求妙道论研通白见真四坐共推操檄健一家谁信买书贫别来乡国魂应断剑阁东西尽战尘
　　谢王詹事垂访
　　鸟外孤峯未得归人间触类是无机方悲鹿轸栖江寺忽讶轺车降竹扉王泽乍闻谭涣汗国风那得话防应惊老病炎天里枯骨肩横一衲衣
　　题南平后园牡丹
　　暖披烟艶照西园翠幄朱栏护列仙玉帐笙歌留尽日瑶台伴侣待归天香多觉受风光剰红重知含雨露偏上客分眀记开处眀年开更胜今年
　　和李书记
　　繁极全分青帝功开时独占上春风吴姬舞雪非真艶汉后题诗是怨红逺蜨恋香抛别苑野鸎衔得出深宫君看万态当筵处羞杀蔷薇防碎丛
　　谢孙郎中寄示
　　一念禅余味国风早因持论偶名公久伤琴防人亡后忽有云和雪唱同锤琢静闻罤象外是非闲见寂寥中时来日往缘真趣不觉秋江度塞鸿
　　爱吟
　　正堪凝思掩禅扃又被诗魔恼竺卿偶凭窓扉从落照不眠风雪到残更皎然未必迷前习支遁宁非悟后生传写防逢精鉴者也应知是咏闲情
　　寄懐东林寺匡白监寺
　　南岳别来无后约东林归住有前縁闲捜好句题红叶静敛霜眉对白莲鴈塔影分疎桧月虎溪声合几峰泉修心若似伊耶舍传记须添十九贤
　　谢人恵十色花牋并棊子
　　陵州棊子浣花牋深愧携来自锦川海蚌琢成星落落吴绫隠出鴈翩翩留防桂苑题诗客惜寄桃源敌手仙捧受不堪思出处七千余里剑门前
　　夏日寓居寄友人
　　北逰兵阻复南还因寄荆州病掩闗日月坐销江上寺清凉魂断剡中山披缁影迹堪藏拙出世身心合向闲多谢扶风大君子相思时到寂寥间
　　中秋十四日夜对月上南平主人
　　今宵前夕皆堪玩何必圎时始竭才空説轮中有天子不知何处有楼台终忧眀夜云遮却且埽闲居坐看来玉兎银蟾似多意乍临棠树影徘徊
　　谢人恵十才子圗
　　丹青妙写十才人玉峭氷棱姑射神醉舞离披真鸑鷟狂吟崩倒瑞麒麟飜腾造化山曾竭采掇珠玑海几贫犹得知音与圗画草堂闲挂似相亲
　　荆门病中寄懐乡人欧阳侍郎彬
　　谁防荆州一老夫梦劳神役忆匡庐碧云鴈影纷纷去黄叶蝉声渐渐无口淡莫分飡气味身羸但觉病肌肤可怜馔玉烧兰者肯慰寒偎雪夜炉
　　送谭三藏入京
　　阿阇棃与佛身同灌顶难施利济功持咒力须资运祚度人心要似虚空东周路踏红尘里北极门瞻紫气中好进梵文霑帝泽却归天防继真风【三藏住楚国天防寺】
　　寄酬秦府髙推官辇
　　天台衡岳旧曾寻闲忆留题白石林嵗月已残衰飒鬓风骚犹壮寂寥心缑山碧树遮藏宻丹穴红霞掩映深争得相逢一携手拂衣同去聴音
　　叙懐寄髙推官
　　捜新编旧与谁平自向无声认有声已觉爱来多废道可堪传去更沽名风松韵里防形坐霜月光中共影行还胜御沟寒夜水狂吟冲尹甚伤情
　　送朱侍御自洛阳归阆州宁觐
　　寻常西望故园时几处魂随落照飞客路旧萦秦甸出乡程今绕汉阳归已过巫峡沉青霭忽认峨嵋在翠防从此倚门休望断交亲喜换老莱衣
　　贻恵暹上人
　　经论功余更业诗又于难里纵天机吴朝客见投文去楚国僧迎着紫归已得声名先振俗不妨风雪更探防金陵髙忆恩门在终挂云帆重一飞
　　酬西蜀广济大师见寄
　　犹得吾师继颂声百篇相爱寄南荆巻开锦水霞光烂吟入峨嵋雪气清楚外已甘推絶唱蜀中谁敢共悬衡应懐无可同无本终向风骚作弟兄
　　江寺春残寄幕中知已二首
　　谁遣西来负岳云自由归去竟何因山龛薜荔应残雪江寺玫瑰又度春早嵗便师无学士临年却作有为人何妨夜醼时相忆佯醉佯狂笑老身
　　社莲惭与幕莲同岳寺萧条俭府雄冷淡独开香火里殷妍行列绮罗中秋加玉露何伤白夜醉金缸不防红闲忆遗民此心地一般无染喻真空
　　寄玉泉宝仁上人
　　往嵗曾寻圣迹时树边三绕礼吾师敢望护法将军记且喜焚香弟子知后防未期心的的前峯欲下步迟迟今来老劣难行甚空寂无缘但寄诗
　　荆渚感懐寄僧达禅弟三首
　　电击流年七十三齿衰气沮竟何堪谁云有句传天下自媿无心继岭南晓潄气嫌通市井晚烹香忆落云潭隣峯道者应弹指藓剥藤纒旧石龛
　　十五年前防虎溪白莲齐后便来西干戈时变信虽絶吴楚路长魂不迷黄叶喻曾同我悟碧云情近与谁携春残相忆荆江岸一只杜鹃头上啼
　　鹤岭僧来细话君依前髙尚迹难羣自抛南岳三生石长傍西山数片云丹访葛洪无旧灶诗寻灵观有遗文莫将离别为相隔心似虚空几处分
　　寄孙鲂秀才
　　郡楼东面寺墙西顔子生涯竹屋低书案飞飏风落絮地苔狼籍燕衔泥吟窓晚凭春篁宻行径斜穿夏菜齐别后相思频梦到二年同此赋闲题
　　送李评事往宜春
　　兰舟西去是通津名郡贤侯下礼频山遍寺楼看仰岫台连城阁上宜春鸿心夜过乡心乱雪韵朝飞句韵新别有官荣身外趣月江松径访禅人
　　中春感兴
　　春风日日雨时时寒力潜从暖势衰一气不言含有象万灵何处谢无私诗通物理行堪掇道合天机坐可窥应是正人持造化尽驱幽细入罏锤
　　早鸎
　　何处经年絶好音暖风催出啭乔林羽毛新刷陶潜菊喉舌初调叔夜琴藏雨并栖红杏密避人双入绿杨深晓来枝上千般语应共桃花説旧心
　　酬尚顔上人
　　紫绶苍髭百嵗侵绿苔芳草绕堦深不妨好鸟喧髙卧切忌闲人聒正吟鲁鼎寂寥休辨口刼灰销变莫宣心还怜我有防捜癖时把新诗过竹寻
　　寄倪曙郎中
　　风雨防防春闇移红残绿满海棠枝帝乡久别江乡住椿笋何如樱笋时海内擅名君作赋林间外学我为诗近闻南国升南省应笑无机老病师










　　白莲集巻七
　　钦定四库全书
　　白莲集巻八
　　唐　释齐已　撰
　　湘中寓居春日感懐
　　江禽野兽两堪伤避射惊弹各自忙头角任多无獬豸羽毛虽众让鸳鸯落苔红小樱桃熟侵井青纎燕麦长吟把离骚忆前事汨罗春浪撼残阳
　　潇湘
　　寒清健碧逺相合珠媚根源在极南流古逓今空作岛逗山冲壁自为潭迁来贾谊愁无限谪过灵均恨不堪毕竟输他老渔叟绿簔青竹钓浓蓝
　　寄友生
　　风骚情味近如何门底寒流屋里莎曾摘园蔬留我宿共吟江月看鸿过时危苦恨无収拾道妙深夸有琢磨凉夜欹眠应得梦平生心肺似君多
　　酬答退上人
　　须鬓三分白二分一生纵迹出人羣嵩丘梦忆诸峯雪衡岳禅依五寺云青衲几临髙瀑濯苦吟曾许断猿闻荒村残腊相逢夜月满鸿多楚水濆
　　山中春懐
　　心魂役役不曾归万象相牵向极防所得或忧逢郢刃凡言皆欲夺天机逰深晚谷香充鼻坐苦春松粉满衣何物不为狼籍境桃花和雨落霏霏
　　寄郑谷郎中
　　上国谁传消息过醉眠醒坐对嵯峨身离道士衣裳少笔答禅师句偈多南岸郡钟凉度枕西斋竹露冷霑莎还应笑我降心外惹得诗魔助佛魔
　　寄萍乡唐禀正字
　　新书声价满皇都髙卧林中更起无春兴酒香薰肺腑夜吟云气湿髭须同登水阁僧皆别共上渔舡鹤亦孤长忆前年送行处洞门残日照菖蒲
　　秋夕书懐
　　凉多夜永拥山袍片石闲欹不觉劳蟋蟀绕床无梦寐梧桐满地有萧骚平生乐道心常切五字逢人价合髙破落西窓向残月露声如雨滴蓬蒿
　　乱后经西山寺
　　松烧寺破是刀兵谷变陵迁事可惊云里乍逢新住主石边重认旧题名闲临菡萏荒池坐乱踏鸳鸯破瓦行欲伴髙僧重结社此身无计舍前程
　　题梁贤巽公房
　　吴王庙侧有髙房帘影南轩日正长吹苑野风桃叶碧压畦春露菜花黄悬灯向后惟防黙凭案前头即渺茫知有虎溪归梦切寺门松折社僧亡
　　塘上闲作
　　闲行闲坐借莎烟此兴堪思二古贤陶靖节居彭泽畔贺知章在镜湖边鸳鸯着对能飞绣菡萏成羣不语仙形影腾腾夕阳里数峯危翠滴渔船
　　江上望逺山寄郑谷郎中【公时退居仰山】
　　危碧层层映水天半垂岗陇下民田王维爱甚难抛画支遁髙多不惜钱巨石尽含金玉气乱峯闲锁栋梁烟秦争汉夺空劳力却是巢由得穏眠
　　送人自蜀回南逰
　　锦水东浮情尚郁湘波南泛思何长蜀魂巴狖悲残夜越鸟燕鸿呌夕阳烟月几般为客路林泉四絶是吾乡寻幽必有僧相指宋杜题诗近旧房
　　寄无愿上人
　　六十八去七十嵗与师年鬓不争多谁言生死无消处还有修行那得何开士安能穷好恶故人堪忆旧经过防归原上焚身后一阵灰飞也任他
　　懐潇湘即事寄友人
　　浸野淫空淡荡和十年隣住聴渔歌城临逺棹浮烟泊寺近闲人泛月过岸引绿芜春雨细汀连斑竹晚风多可怜千古懐沙处还有鱼龙防白波
　　谢橘洲人寄橘
　　洞庭栽种似潇湘绿绕人家带夕阳霜裛露蒸千树熟浪围风撼一洲香洪崖遣后名何逺陆绩懐来事更长藏贮待供賔客好石榴宜称映丹光
　　自贻
　　心中身外更何猜坐石看云养圣胎名在好诗谁逐去迹依闲处自归来时添瀑布新瓶水旋换旃檀旧印灰晴出寺门惊往事古松千尺半苍苔
　　寄益上人
　　长想寻君道路遥乱山霜后火新烧近闻移住隣衡岳几度题诗上石桥古木传声连峭壁一灯悬影过中宵风骚味薄谁相爱欹枕常多梦鲍昭
　　行次宜春寄湘西诸友
　　幸无名利路相迷双履寻山上栢梯衣鉢祖辞梅岭外香灯社别橘洲西云中石壁青侵汉树下苔钱绿绕溪我爱逺逰君爱住此心他约与谁携
　　送畧禅者归南岳
　　林下钟残又拂衣锡声还独向南飞千峯冷截防鸿处一径险通禅客归青石上行苔片片古杉边宿雨霏霏劳生有愿应回首忍着无心与物违
　　咏懐寄知已
　　已得浮生到老闲且将新句拟闗自知清兴来无尽谁道淳风去不还三百正声传世后五千真理在人间此心终待相逢説时复登楼看暮山
　　寄吴拾遗
　　新作将谁防重轻皎然评里见权衡非无苦到难捜处合有清垂不朽名疎雨晚冲莲叶响乱蝉凉抱桧梢鸣野桥闲背残阳立翻忆苏卿送子卿
　　春晴感兴
　　连旬隂翳晓来晴水满圎塘照日眀岸草短长边过客江花红白里啼莺野无征战时堪望山有楼台暖好行桑柘依依禾黍绿可怜归去是张衡
　　谢道友拄杖
　　翦自南岩瀑布边寒光七尺乳珠连持来未入尘埃路乞与应怜老病年欹影夜归青石涧卓痕秋过绿苔钱他时携上嵩峯顶把倚长松看洛川
　　东林寄别修睦上人
　　行心乞得见秋风双履难留更住踪红叶正多离社客白云无限向嵩峯囊中自欠诗千首身外谁知事几重此别不能为后约年华相似逼衰容
　　夏日原西避暑寄吟友
　　热烟疎竹古原西日日乗凉此杖藜闲处雨声随霹雳旱田人望隔虹霓蝉依独树干吟苦鸟忆平川渇过齐别有相招好泉石瑞花瑶草尽堪携
　　懐匡阜
　　荆州连嵗滞逰方拄杖尘封六尺光洗面有香思石溜心无挠忆山床闲机但媿时机速静论须慙世论长昨夜分明梦归去薜萝幽迳绕禅房
　　静坐
　　绳床欹坐任崩頽双眼醒醒闭复开日月更无闲里过风骚时有静中来天真自得生难舍世幻谁惊死不回何处堪投此踪迹水边晴去上髙台
　　寄湘中诸友
　　碧云诸友尽黄眸石防花飞更説无岚翠湿衣松接院芙蓉薰面寺临湖沃洲髙卧心何僻匡社长禅兴亦孤争似楚王文物国金镳紫绶让前途
　　答无愿上人书
　　郑生驱蹇岘山回传得安公好信来千里阻修俱老骨八行重叠慰寒灰春残桃李犹开户雪满松杉始上台必有南逰山水兴汉江平穏好浮杯
　　送公归阙
　　西朝归去见髙情应恋香灯近圣明闗令莫疑非马辩道安还跨赤驴行充斋野店蔬无味洒笠平原雪有声忍惜文章便闲得看他趋竞取时名
　　感时
　　忽忽枕前蝴蝶梦悠悠觉后利名尘无穷今日眀朝事有限生来死去人终与狐狸为窟穴谩师鹤养精神可怜顔子能消息虚室坐忘心最真
　　湖上逸人
　　澹荡光中翡翠飞田田初出栁丝丝吟沿绿岛时逢鹤醉泛清波或见七泽钓师应识我中原逐鹿不知谁秋风水寺僧相近一径芦花到竹篱
　　懐巴陵
　　垂白堪思大乱前薄逰曾驻洞庭边寻僧古寺沿沙岸倚杖残阳落水天兰芷蔫菸骚客庙烟波晴濶钓师船此时欲买君山住懒就商人乞个钱
　　渚宫谢杨秀才自嵩山相访
　　嵩峯有客逺相寻尘满麻衣袖苦吟花尽草长方闭户道孤身老正伤心红堆落日云千仭碧撼凉风竹一林惆怅雅声消歇去喜君聊此暂披襟
　　荆门寄沈彬
　　罢趍眀圣懒从知鹤氅褵褷遂性披道有静君堪托迹诗无贤子拟传谁松声白石边行止日影红霞里梦思珍重两篇千里达去年江上雪飞时
　　读隂符经
　　绕牕风竹骨轻安闲借隂符仰卧看絶利一源真有谓空劳万巻是无端清虚可保升云易嗜欲终知入圣难三要洞开何用闭髙台时去凭栏干
　　寄吴国知旧
　　淮甸当年忆旅逰衲衣梭笠外何求城中古巷寻诗客桥上残阳背酒楼晴色水云天合影晚声名利市争头可怜王化融融里惆怅无僧似惠休
　　移居
　　上台言任养疎愚乞与西城水满湖吹榻好风终日有趂凉闲客片时无檀栾翠拥清蝉在菡萏红残白鸟孤欲问存思捜抉妙几聫诗许敌三都
　　喜彬上人逺见访
　　髙吟欲继沃洲师千里相寻问课虚臈江山行尽处满衣风雪到闲居携来律韵清何甚趣入幽防防不疎莫惜天机细捶琢他时终可拟芙蕖
　　荆州新秋寺居写懐诗五首上南平王
　　竹如翡翠侵帘影苔学琉璃布地纹髙卧更应无此乐逺逰何必爱他云闲聴谢眺吟为政静看萧何坐致君只恐老身衰朽速他年不得颂鸿勲
　　井梧黄落暮蝉清久驻金台但暗惊事佛未怜诸弟子谈空争动上公卿合归鸟外藏幽迹敢向人前认好名满印白檀灯一盏可能酬谢得聪眀
　　金汤里面境何求宝殿东边院最幽栽种已添新竹影画圗兼列逺山秋形容岂合亲公子章句争堪狎士流虚负岷峨老僧约年年雪水下汀洲
　　汉江西岸蜀江东六稔安禅教化中托迹幸将王粲别归心宁与子山同罇罍岂识曹参酒賔坐还亲宋玉风又见去年三五夕一轮寒魄破烟空
　　石龛闲鎻旧居峯何事膺门嵗月重五七诗中叨见过三千客外许疎慵迎凉蟋蟀喧闲思积雨莓苔没屐踪防待英雄启金口却教担锡入云松
　　送李秀才归湘中
　　词客擕文访病夫因吟送别忆湘湖寒消浦溆催鸿鴈暖入溪山养鹧鸪僧向月中寻岳麓云从城上去苍梧君归为问峯前寺旧住松房鎻在无
　　寄吴国西供奉
　　别来相忆梦多迷君住东朝我楚西瑶阙合陪龙象位春山休记鹧鸪啼承防位与千官别应制才将十子齐几笑逺公慵送客殷勤只到寺前溪
　　谢人恵端溪砚
　　端人凿断碧溪浔善价争教惜万金砻琢已曾经敏手研磨终见透坚心安排得主难移动含贮随时任浅深保重更求装钿匣闲将濡染寄知音
　　送吴先辈赴京
　　烟霄已遂眀经第江汉重来问苦吟托兴偶凭风月逺忘机终在寂寥深千篇未聴常徒口一字须防作者心此日与君聊话后老身难约更相寻
　　和西蜀可准大师逺寄之什
　　莫知何路去追攀空想人间出世间杜口已同居士室传心休问祖师山禅中不住方为定説处无生始是闲珍重希音逺相寄乱峯西望叠孱顔
　　荆门暮冬与节公话别
　　漳河湘岸栁闗头离别相逢四十秋我忆黄梅梦南国君懐眀主去东周几程霜雪经残腊何处封疆过旧防好及春风承帝泽莫忘衰朽卧林丘
　　贺孙支使郎中迁居
　　别认公侯礼上才筑金何啻旧燕台地连东阁横头买门对西园正面开不隔红尘趋棨防只拖珠履赴罇罍应逢明月清霜夜闲鎻笙歌向此来
　　庭际新移松竹
　　三茎痩竹两株松瑟瑟翛翛韵且同抱节乍离新涧雪盘根逺别旧林风嵗寒相倚无尘地防影分眀有月中更待阳和信催促碧梢青杪看凌空
　　荆门寄题禅月大师影堂
　　泽国闻师泥日后蜀王全礼余灰白莲塔向清泉鎻禅月堂临锦水开西岳千篇传古律【大师着西岳集三十巻盛传于世】南宗一句邙灵台不堪只履还西去葱岭如今无使回
　　贺雪
　　上清凝结下乾坤为瑞为祥表致君日月影从光外过山河形向静中分歌扬郢路谁同聴声洒梁园客共闻堪想画堂帘巻次轻随舞袖正纷纷
　　荆州寄贯防上人
　　旧斋休忆对松闗各在王侯顾遇间命服已霑天渥泽衲衣犹拥祖斓斑相思莫救烧心火留滞难移压脑山得失两途俱不是笑他髙卧碧孱顔
　　送休师归长沙宁觐
　　髙堂亲老本师存多难长悬两处魂已説战尘消汉口便随征棹别荆门晴吟野阔无耕地晚宿湾深有钓村他日更思衰老否七年相伴琢诗言
　　江上夏日
　　无处清隂似剡溪大云竒崛倚空齐千山冷叠湖光外一扇凉揺楚色西碧树影踈风易断绿芜平逺日难低故园旧寺临湘水斑竹烟深越鸟啼
　　渚宫春日因懐有作
　　旧业树连湘树逺家山云与岳云平僧来已説无耕钓鴈去那知有弟兄客思莫牵蝴蝶梦乡心自忆鹧鸪声沙头南望堪肠断谁把归舟载我行
　　松化为石【近闻金华山古松化为石】
　　盘根几耸翠崖前却偃凌云化至坚乍结精华齐永刧不随凋变已千年逢贤必用镌辞立遇圣终将刻印传肯似荆山凿余者藓封顽滞卧岚烟
　　寄澧阳吴使君
　　南客西来话使君涔阳风雨变行春四隣耕钓趋仁政千里烟花压路尘去兽未胜除狡吏还珠争似复逋民红兰浦暖携才子烂醉连题赋白苹
　　湘江送客
　　湘江秋色湛如氷楚客离懐暮不胜千里碧云闻塞鴈几程青草见巴陵寒涛响叠晨征防岸苇藂明夜泊灯鹦鹉洲边若回首为思前事一扪膺
　　暮逰岳麓寺
　　寺楼髙出碧崖棱城里谁知在上层初雪洒来乔木暝逺禽飞过大江澄闲消不睡怜长夜静照无言谢一灯回首何边是空地四村桑麦遍丘陵
　　林下留别道友
　　住亦无依去是闲何心终恋此林间片云孤鹤东西路四海九州多少山静坐趂凉移树影兴随题处着苔斑秋来洗浣行衣了还尔隣僧旧竹闗
　　道林寺居寄岳麓禅师二首
　　门前石路彻中峯树影泉声在半空寻去未应劳上下往来殊已倦西东髭根尽白孤云竝心迹全忘片月同长忆髙窓夏天里古松青桧午时风
　　山袍不称下红尘各是闲居岛外身两处烟霞门寂寂一般苔藓石磷磷禅闗悟后宁疑物诗格来不傍人月照经行更谁见露华松粉防衣巾
　　乱后江西过孙鲂旧居因寄
　　旧逰重到倍悲凉吟忆同人倚寺墙何处暮蝉喧逆旅此中山鸟噪垂杨寰区有主权兵器风月无人掌桂香欲寄此心空北望塞鸿天末失归行
　　宜春江上寄仰山长老二首
　　水隔孤城城隔山水边时望忆师闲清泉白石中峯上落日半空栖鸟还云影触衣分朶朶雨声吹磬散潺潺传心莫学罗浮去后辈思量待扣闗
　　雨晴天半碧光流影倒残阳湿郡楼絶顶有人经劫在浮生无客暂时逰窓开万壑春泉乱塔鎻孤灯万木稠欲为吾师拂衣去白云红叶又新秋
　　萤
　　透窓穿竹住还移万类俱闲始见伊难把寸光藏暗室自持孤影助眀时空庭散逐金风起乱叶争投玉露垂后代儒生懒収拾夜深飞过读书帷
　　湘中送翁员外归闽
　　船满琴书与酒杯清湘影里片帆开人归南国乡园去鴈逐西风日夜来天势渐低分海树山程欲尽见城台此身未别江边寺犹看星郎奉诏回
　　寄居道林寺作
　　岚湿南朝殿塔寒此中因得谢尘寰已同庭树千株老未负溪云一片闲石境旧逰临皎洁岳莲曾上彻孱顔如今衰飒成多病黄叶风前昼掩闗
　　沙鸥
　　暖傍渔船睡不惊可怜孤洁似华亭晚来湾浦冲平碧晴过汀洲拂浅青翡翠静中修羽翼鸳鸯闲处事仪形何如飞入汉宫去留与兴亡作典经
　　和翁员外题马太傅宅贾相公井
　　飞尘不敢下相干闇脉傍应润牡丹心任短长投玉绠底须三五映金盘神工旧制澄在天泽时加潋灔寒太傅欲旌前古事星郎属思久凭栏
　　看雪
　　何峯触石湿苔钱便逐髙风离瀑泉深处卧来真隐逸上头行去是神仙千寻有影沧江底万里无踪碧落边长忆旧山青壁里绕庵闲伴老僧禅
　　对雪寄荆幕知已
　　猛势防开万里清月中看似日中明此时鸥鹭无人见何处闗山有客行郢唱转髙谁敢和巴歌相顾自销声江斋巻箔含毫久应想梁王礼不经
　　送相里秀才赴举
　　两上东堂不见春文明重去有谁亲曾逢少海樽前客旧是神仙防里人已遂风云催化羽却将雷电助烧鳞明年自此登龙后回首荆门一路尘
　　荆门疾中喜谢尊师自南岳来相里秀才自京至
　　闲堂昼卧眼初开强起徐行绕砌苔鹤氅人从衡岳至鹑衣客自洛阳来坐闻隣树栖幽鸟吟觉江云发早雷西笑东逰此相别两途消息待谁回
　　吟兴自述
　　前习都繇未尽空生知雅学妙难穷一千首出悲哀外五十年销雪月中兴去不妨归静虑情来何止发真风曾无一字千声利岂愧操心负至公
　　送谢尊师自南岳出入京
　　曾聴鹿鸣逢世乱因披羽服隠衡阳几多事隔丹霄兴三十年成两鬓霜芝术未甘销勇气风骚无那激刚肠中朝旧有知音在可是悠悠入帝乡
　　送司空学士赴京
　　文初命下江边难恋沙鸥与钓船蓝绶乍称新学士白衫初脱旧神仙龙山送别风生路鸡树从容雪照筵重谒往年金榜主便将才术佐陶甄














　　白莲集巻八
　　钦定四库全书
　　白莲集巻九
　　唐　释齐已　撰
　　春寄尚顔
　　含桃花谢杏花开杜宇新啼燕子来好事可能无分得名山长似有人催檐声未断前旬雨电影还连后夜雷心迹共师争几许俗人嫌处自迟回
　　寄梁先辈
　　慈恩塔下曲江边别后多应梦到仙时去与谁论此事乱来何处覔同年陈琳笔砚甘前席甪里烟霞待共眠爱惜麻衣好顔色未敎朱紫汚天然
　　荆渚偶作
　　无味吟诗即把经竟将踈野访谁行身依江寺庭无树山绕天涯路有兵竹瓦雨声漂永日纸窓灯焰照更从容一觉清凉梦归到龙潭扫石枰
　　城中晩夏思山
　　葛衣霑汗功虽健纸扇揺风力甚卑苦热恨无行脚处防凉喜到立秋时竹轩静看蜘蛛挂莎径闲聴蟋蟀移天外有山归即是岂同逰子暮何之
　　忆旧山
　　谁请衰羸住北州七年魂断旧山丘心清槛底潇湘月骨冷禅中太华秋髙节未闻驯虎豹片言何以傲王侯应须脱洒孤峯去始是分明个剃头
　　寄体休
　　南州君去为寻医病色应除似旧时久别莫忘庐阜约却来须有洞庭诗金陵往嵗同窥井岘首前秋共读碑两处山河见兴废相思更切卧云期
　　过陆鸿渐旧居【陆生自有传于井石又云行坐诵佛书故有此句】
　　楚客西来过旧居读碑寻传见终初佯狂未必轻儒业髙尚何妨诵佛书种竹岸香连菡蓞煮茶泉影落蟾蜍如今若更生来此知有何人赠白驴【时太守赠白驴】
　　寄懐钟陵旧逰因寄知已
　　洪井僧来説旧逰西江东岸是城楼昔年淹迹因王化长日凭栏看水流真观上人栖树石陈陶处士在林丘终拖老病重寻去得到匡庐死便休
　　遣懐
　　病肠休洗老休医七十能饶百嵗期不死任还蓬岛客无生自有雪山师浮云聚散堪闗虑眀月相逢好展睂既兆未萌闲酌度不如中抱自寻思
　　懐武陵因寄幕中韩先辈何从事
　　武陵嘉致迹多幽每见圗经恨白头溪浪碧通何处去桃花红过郡前流常闻相幕鸳鸿兴日向神仙洞府逰凿井耕田人在否如今天子正征捜
　　赠樊处士
　　小子声名天下知满簪霜雪白麻衣谁将一着争先后共向长安定是非有路未曾迷日用无贪终不乱天机闲寻道士过仙观赌得黄庭两巻归
　　荆渚逢禅友
　　泽国相逢话一宵云山偶别隔前朝社思匡岳无宗炳诗忆扬州有鲍昭晨野黍离春漠漠水天星粲夜遥遥闲吟莫忘传心祖曾立堦前雪到
　　送僧归洛中
　　赤日彤霞照晚坡东州道路兴如何蝉离楚栁鸣犹少叶到嵩云落渐多海内自为闲去住闗头谁问旧经过丁宁与访春山寺白乐天真在也麽
　　道林寓居
　　秋泉一片树干株暮汲寒烧外有余青嶂者边来已熟红尘那畔去应踈风骚未肯忘雕琢潇洒无妨更剃除即问沃洲开士僻爱禽怜骏意何如
　　仙掌
　　峭形寒倚夕阳天毛女莲花翠影连云外自为髙出手人间谁合鬭挥拳鹤抛青汉来岩桧僧隔黄河望顶烟晴露红霞长满掌只应栖托是神仙
　　中秋月
　　空碧无云露湿衣羣星光外涌清规东楼莫碍渐髙影四海待看当午时还许分明吟皓魄肯教幽暗取丹枝可怜半夜婵娟影正对五侯残酒池
　　送禅者逰南岳
　　忽随南棹去衡阳谁住江边树下房尘梦是非都觉了野云心地更何妨渐临瀑布聴猿思却背岣嵝看鴈行想到中峯上层寺石窓秋霁见潇湘
　　闻道林诸友尝茶因有寄
　　枪棋冉冉绿丛圎谷雨初晴呌杜鹃摘带岳华蒸晓露碾和松粉煮春泉髙人梦惜藏岩里白硾封题寄火前应念苦吟耽睡起不堪无过夕阳天
　　将归旧山留别错公
　　旧峯前昨下来时白石丛丛间紫薇章句不堪歌有道溪山只合退无机云含暖态晴犹在鹤养闲神昼不飞欲去更思过丈室二年频此揖清晖
　　闻尚顔上人剏居有寄
　　麓山南面橘洲西别搆新斋与竹齐野客已闻将鹤赠江僧未説有诗题窓临杳霭寒千嶂枕遍潺湲月一溪可想乍移禅榻处松隂冷湿壁新泥
　　庚午嵗九日作
　　门底秋苔嫩似蓝此中消息兴何堪乱离偷过九月九头尾算来三十三云影半晴开梦泽菊花防暖傍江潭故人今日在不在胡鴈背风飞向南
　　逢进士沈彬
　　欲话趋时首重搔因君倍惜剃头刀千般贵在能过达一片心闲不那髙山叠好云藏玉鸟海翻狂浪隔金鼇时应记得长安事曾向文塲属思劳
　　闻王员外新恩有寄
　　欲退无因贵逼来少仪官美右丞才青袍早许淹花幕霜简方闻谢栢台金诺静宜资讲诵玊山寒称奉罇罍西峯有客思相贺门隔潇湘雪未开
　　秋夕言懐寄所知
　　休问蒙庄材不材孤灯影共傍寒灰忘筌话道心甘死体论诗口懒开窓外风涛连建业梦中云木忆天台相踈却是相知分谁讶经年一度来
　　答禅者
　　五老峯前相遇时两无言语只扬眉南宗北祖皆如此天上人间更问谁山衲静披云片片铁刀凉削鬓丝丝闲吟莫学汤从事抛却袈裟负本师
　　寄尚顔【公受徐州薛尚书见知】
　　莫向孤峯道息机有人偷眼羡吾师满身光化年前宠几轴开平嵗里诗北阙故人随防乱南山旧寺在参差清吟但忆徐方政应恨当时不见时
　　梓栗杖送人
　　禅家何物赠分襟只有天台杖一寻拄去客归青洛逺采来僧入白云深逰山曾把探龙穴出世期将指佛心此日江边赠君后却携笻竹向东林
　　寄朗陵二禅友
　　潇湘曾宿话诗评荆楚连秋阻野情金锡罢逰双鬓白铁盂终守一斋清篇章老欲齐髙手风月闲思到极精南望山门石何处沧浪云梦浸天横
　　灯
　　幽光耿耿草堂空窓隔飞蛾恨不通红烬自凝清夜朶赤心长谢碧纱笼云藏水国城台里雨闭松门殿塔中金屋玉堂开照睡岂知萤雪有深功
　　寄金陵幕中李郎中
　　龙门支派富才能年少飞翔便大鹏久侍罇罍临铁瓮又从节镇金陵精神一只秋空鹤骚雅千寻夏井氷长忆相招宿华馆数宵忘寝尽寒灯
　　寄韩蜕秀才
　　松门髙不似侯门藓迳鞋踪触处分逺事即为无害鸟多闲便是有情云那忧宠辱来惊我且寄风骚去敌君知伴李膺琴酒外绛纱闲巻共论文
　　湘中春兴
　　雨歇江明苑树干物妍时泰恣逰盘更无轻翠胜杨柳尽觉浓华在牡丹终日去还抛寂寞绕池回却凭栏干红芳片片由青帝忍向西园看落残
　　送错公栖公南逰
　　洪偃汤休道不殊髙帆共载兴何俱北京防乱离丹凤南国烟花入鹧鸪明月团圎临桂水白云重叠起苍梧威仪本是朝天士暂向辽荒住得无
　　寄南岳诸道友
　　南望衡阳积瘴开去年曾踏雪逰回谩为楚客蹉跎过却是边鸿的当来乳窦孤眀含海日石桥危滑长春苔终寻十八髙人去共坐苍崖养圣胎
　　送韩蜕秀才赴举
　　槐花馆驿暮尘昏此去分眀吏部孙才器合居科第首风流幸是缙绅门春和洛水清无浪雪洗髙峯碧断根堪想都人齐指防列仙相次上昆仑
　　溪居寓言
　　秋蔬数垅傍潺湲颇觉生涯异俗缘诗兴难穷花草外野情何恨水云边虫声绕屋无人语月影当松有鹤眠寄向东溪老樵道莫摧丹桂博青钱
　　遣懐
　　诗病相兼老病深世医徒更费千金余生岂必虚抛掷未死何妨乐咏吟流水不回休叹息白云无迹莫追寻闲身自有闲消处黄叶清风蝉一林
　　自湘中将入蜀留别诸友
　　巾舄初随入蜀船风帆吼过洞庭烟七千里路到何处十二峯云更那边巫女暮归林淅沥巴猿吟断月婵娟来年五月峨嵋雪坐看消融满锦川
　　寄匡阜诸公二首
　　松头栢顶碧森森虚槛寒吹夏景深静社可追长往迹白莲难问久修心山围四面才容寺月到中宵始满林争学忘言住幽胜吾师遗集尽清吟
　　峯前林下东西寺地角天涯来往僧泉月净流闲世界杉松深鏁昼香灯争无大士重修社合有诸贤更服膺曾寄隣房挂缾锡雨闻岩溜解春氷
　　送人入蜀
　　何必闲吟蜀道难知君心出崄巇间寻常秋泛江陵去容易春浮锦水还两面碧悬神女峡几重青出丈人山文君酒市逢初雪满贳新沽洗旅顔
　　酬庐山张处士
　　髪枯身老任浮沉懒泥秋风更役吟新事向人堪结舌旧诗开巻但伤心苔床卧忆泉声绕麻履行思树影深终谢柴桑与彭泽醉逰闲访入东林
　　寄岘山道人
　　凤门髙对鹿门青往嵗经过恨未平辩鼎上人方话道卧龙丞相忽追兵炉峯已负重回计华岳终悬未去情闻説东周天子圣防揺金锡却西行
　　送王处士逰蜀
　　又挂寒帆向锦川木兰舟里过残年自修姹姹炉中物拟作飘飘水上仙三峡浪喧明月夜万州山到夕阳天来年的有荆南信回札应缄十色牋
　　懐金陵李推官僧自牧
　　秣陵长忆共吟逰儒释风骚尽上流莲幕少年轻谢眺雪山真子鄙汤休也应有作懐清苦莫谓无心过白头欲附别来千万意病身初起向残秋
　　寄寻萍公
　　闻在湓城多寄住随时谈笑浑尘埃孤峯忽忆便归去浮世要看还下来万顷野烟春雨断九条寒浪晚窓开虎溪桥上龙潭寺曾此相寻踏雪回
　　得李推官近寄懐
　　荆门前嵗使乎回求得星郎近制来连日借吟终不已一灯防寝又重开秋风漫作牵情赋春草真为入梦才堪笑陈宫诸狎客当时空有个追陪
　　对菊
　　蝶醉蜂狂半拆时冷烟清露压离披欲倾琥珀杯浮尔好把茱萸朶配伊孔雀毛衣应者是凤凰金翠更无之何因栽向僧园里门外重阳过不知
　　忆东林因送二生归
　　好向东林度此生半天山脚寺门平红霞嶂底潺潺色清夜房前瑟瑟声偶别十年成瞬息欲来千里阻刀兵可怜二子同归兴南国烟花路好行
　　渚宫西城池上居
　　城东移锡住城西緑绕春波引杖藜翡翠满身衣有异鹭鹚通体格非低风揺栁眼开烟小暖逼兰芽出土齐犹有幽深不相似剡溪乗棹入耶溪
　　中秋夕怆懐寄荆幕孙郎中
　　白莲香散沼痕干緑篠隂浓藓地寒年老寄居思隐切夜凉留客话时难行僧尽去云山逺賔鴈同来泽国寛时谢孔璋操檄外每将空病问衰残
　　酬湘幕徐员外见寄
　　东海儒宗事业全氷棱孤峭类神仙诗同李贺精通鬼文拟刘轲妙入禅珠履早曾从相府玳簮今又别宾筵篇章几谢传西楚空想雄风度十年
　　寄蜀国广济大师
　　氷压霜坛律格清三干传授尽门生禅心静入空无迹诗句闲捜寂有声满国繁华徒自乐两朝更变未曾惊终思相约岷峨去不得携笻一路行
　　答献上人巻
　　衲衣禅客袖篇章江上相寻共感伤秦甸乱来栖白没杼山空后皎然亡清留岛月秋凝露苦寄巴猿夜呌霜珍重南宗好才子灰心防目外无妨
　　寄武陵贯防上人二首
　　知泛沧浪棹未还西峯房锁夜潺潺春陪相府逰仙洞雪共賔寮对玉山诗里几添新菡萏衲痕应换旧斓斑莫忘一句曹溪妙堪塞孙孙骋度闗
　　吴头东面楚西边云接苍梧水浸天两地别离身已老一言相合道休传风骚妙欲凌春草踪迹闲思绕岳莲不是傲他名利世吾师本在雪山巅
　　懐体休上人
　　仲宣楼上望重湖君到潇湘得健无病遇何人分药饵诗逢谁子论功夫杉萝寺里寻秋早橘柚洲边度日晡许送自身归华岳待来朝暮拂缾盂
　　招湖上兄弟
　　去嵗得君消息在两凭人信过重湖忍贪风月当年少不寄音书慰老夫药鼎近闻传秘诀诗门曾説拥寒炉汉江江路西来便好榜扁舟访我无
　　江居寄闗中知已
　　多病多慵汉水边流年不觉已皤然旧栽花地添黄竹新陷盆池换白莲雪月未忘招逺客云山终待去安禅八行书札君休问不似风骚寄一篇
　　中秋十五夜寄人
　　髙河瑟瑟转金盘歕露吹光逆凭栏四海鱼龙精魄冷五山鸾鹤骨毛寒今宵尽向圎时望后夜谁当缺处看何事清光与蟾兎却教才子少留难
　　谢人自钟陵寄纸笔
　　故人犹忆苦吟劳所恵何殊金错刀霜雪剪裁新剡硾锋铓管束本宣毫知君倒箧情何厚借我临池价斗髙词客分张看欲尽不堪来处隔秋涛
　　移居西湖作二首
　　火云阳熖欲烧空小槛幽窓想旧峯白汗此时流枕簟清风何处动杉松残更正好眠凉月逺寺俄闻报晓钟只待秋声涤心地衲衣新洗健形容
　　官园树影昼隂隂咫尺清凉莫浣心桃李别教人主掌烟花不称我追寻蜩螳晚噪风枝稳翡翠闲眠宿处深争似出尘地行止东林苔径入西林
　　看金陵圗
　　六朝圗画战争多最是陈宫计数讹若爱苍生似歌舞隋皇自合耻干戈
　　寄南岳泰禅师
　　江头黙想坐禅峯白石山前万丈空山下猎人应不到雪深花鹿在庵中
　　片云
　　水底分眀天上云可怜形影似吾身何妨舒作从龙势一雨吹销万里尘
　　寄清溪道者
　　万重千叠红霞嶂夜烛朝香白石龛常寄溪窓凭危槛看经影落古龙潭
　　病中勉送小师往清凉山礼大圣
　　丰衣足食处莫住圣迹灵踪好遍寻忽遇文殊开慧眼他年应记老师心
　　谢人惠拄杖
　　何处云根采得来黑龙狂欲作风雷知师念我形骸老教把经行拄緑苔
　　送楚云上人往南岳刺血写法华经
　　剥皮刺血诚何苦欲写灵山九防文十指沥干终七轴后来求法更无君
　　送胎髪笔寄仁公
　　内唯胎髪外秋毫緑玉新裁管束牢老病手疼无那尔却资年少写风骚
　　谢西川昙域大师玉筯篆书
　　玉筯真文乆不兴李斯传到李阳氷正悲千载无来者果见僧中有个僧
　　偶作寄王秘书
　　七丝湘水秋深夜五字河桥日暮时借问秘书郎此意静弹髙咏有谁知
　　谢人惠纸
　　烘焙几工成晓雪轻眀百幅叠春氷何销才子题诗外分与能书贝叶僧
　　答文胜大师清桂书
　　才把文章干圣主便承恩泽换禅衣应嫌六祖传空衲只向曹溪永息机
　　寄懐曽口寺文英大师
　　着紫袈裟名已贵吟红菡萏价兼髙秋风曽忆西逰处门对平湖满白涛
　　懐道林寺道友
　　四絶堂前万木秋碧参差影压湘流闲思宋杜题诗板一日凭栏到夜休
　　放鹤【辞主人絶句四首】
　　华亭来复去芝田丹顶霜毛性可怜纵与乗轩终悮主不如还放却辽天
　　放猿
　　堪忆春云十二峯野桃山杏摘香红王孙可念愁金锁从放断肠明月中
　　放鹭鸶
　　白苹红蓼碧江涯日暖双双立睡时愿揭金笼放归去却随沙鹤鬭轻丝
　　放鹦鹉
　　陇西苍巘结巢髙本为无人识翠毛今日笼中强言语乞归天外琢含桃













　　白莲集巻九
　　钦定四库全书
　　白莲集巻十
　　唐　释齐已　撰
　　猛虎行
　　磨尔牙错尔爪狐莫威兎莫狡饥来吞噬取肠饱横行不怕日月星皇天产尔为生狞前村半夜闻吼声何人按剑灯荧荧
　　西山叟
　　西山中多狼虎去嵗伤儿复伤妇官家不问孤老身还在前山山下住
　　君子行
　　圣人不生麟龙何瑞梧桐不髙凤凰何止吾闻古之有君子行藏以时进退求已荣必为天下荣耻必为天下耻苟进不如此退不如此亦何必用虚伪之文章取荣名而自美
　　善哉行
　　大鹏刷翮谢溟渤青云万层髙突出下视秋涛空渺弥旧处鱼龙皆细物人生在世何容易眼浊心昏信生死愿除嗜欲待身轻携手同寻列仙事
　　日日曲
　　日日日东上日日日西没任是神仙容也须成朽骨浮云灭复生芳草死还出不知千古万古人向青山为底物
　　耕叟
　　春风吹蓑衣暮雨滴箬笠夫妇耕共劳儿孙饥对泣田园髙且痩赋税重复急官仓防雀羣只待新租入
　　苦热行
　　离宫划开赤帝怒喝起六龙奔日驭下土熬熬若煎煮苍生惶惶无处处火云峥嵘焚泬寥东皋老农肠欲焦何当一雨苏我苗为君击壤歌帝尧
　　苦寒行
　　氷峯撑空寒矗矗云凝水冻埋海陆杀物之性伤人之欲既不能断蒺藜荆棘之根株又不能展凤凰麒麟之拳局如此则何如为和煦为膏为雨自然天下之荣枯融融于万户
　　春风曲
　　春风有何情旦暮来林园不问桃李主吹落红无言
　　城中懐山友
　　春城来往桃李碧暖艶红香断消息吾徒自有山中隣白昼防心坐岚壁
　　读李贺歌集
　　赤水无精华荆山亦枯槁珠与虹玉璨璨李贺抱清晨醉起临春台吴绫蜀锦胸襟开狂多两手掀蓬莱瑚掇尽空土堆
　　风琴引
　　挼吴丝雕楚竹髙托天风拂为曲一一宫商在素空鸾鸣凤语翘梧桐夜深天碧松风多孤窓寒梦惊流波愁魂傍枕不肯去翻疑住处隣湘娥金风声尽薰风发冷泛虚堂韵难歇常恐聴多耳渐烦清音不絶知音絶
　　夏云曲
　　红嵯峨烁晚波乖龙慵卧旱鬼多爞爞万里压天堑飏雷电光空闪闪好雨不雨风不风徒倚穹苍作岩险男巫女觋更走魂焚香祝天天不闻天若闻必能使尔为润泽洗埃氛而又变之成五色捧日轮将以表唐尧虞舜之明君
　　读李白集
　　竭云涛刳巨鼇捜括造化空牢牢防心入海海神怖骊龙不敢为珠主人间物象不供取饱饮逰神向圃锵金铿玉千余篇脍吞炙嚼人口传须知一一丈夫气不是绮罗儿女言
　　祈真坛
　　玉甃瑶坛二三级学仙弟子参差入霓旌队仗下不下松桧森森天露湿殿前寒气束香云朝祈暮祷元君茫茫俗骨醉更昏楼台十二遥昆仑昆仑纵广一万二千里中有五色云霞五色水何当断欲便飞去不要九转神丹换精髓
　　黄雀行
　　双双野田雀上下同饮啄暖去栖蓬蒿寒归傍篱落殷勤避罗网乍可遇雕鹗雕鹗虽不仁分明在寥廓
　　石竹花
　　石竹花开照庭石红鲜自禀离宫色一枝两枝初笑风猩猩血泼低低丛常嗟世眼无真鉴却被丹青苦相防谁为根寻造化功为君吐出淳元胆白日当午方盛开彤霞灼灼临池台繁香浓艶如未已粉蝶逰蜂狂欲死
　　寄南岳白莲道士能于长啸
　　猿猱休啼月皎皎蟋蟀不吟山悄悄大耳仙人满颔须醉倚长松一声啸
　　古剑歌
　　古人手中铸神物百链百淬始提出今人不要强硎磨莲锷星文未曾没一弹一抚闻铮铮老龙影夺秋灯明何时得遇英雄主用尔平治天下去
　　湘妃庙
　　湘烟蒙蒙湘水急汀露凝红裛莲湿苍梧云叠九嶷深二女魂飞江上立相携泣凤盖龙舆追不及庙荒松朽啼飞猩笋鞭迸出阶基倾黄昏一岸隂风起新月如眉生濶水
　　巫山髙
　　巫山髙巫女妖雨为暮兮云为朝楚王憔悴魂欲销秋猿嘷嘷日将夕红霞紫烟凝老壁千岩万壑花皆坼但恐芳菲无正色不知今古行人行几人经此无秋情云深庙逺不可覔十二峯头挿天碧
　　赠持法华经僧
　　众人有口不説是即説非吾师有口何所为莲经七轴六万九千字日日夜夜终复始乍吟乍讽何悠扬风篁古松含秋霜但恐天龙夜义干闼众防塞虚空耳皆耸我闻念经功徳缘舌根可等金刚坚他时刼火洞燃后神光璨璨如红莲受持身心苟精洁尚能使烦恼大海水枯竭魔王轮幢自摧折何况更如理行如理説
　　刳肠
　　尔既能于灵应久存其生尔既能于瑞胡得迷其死刳肠徒自屠曵尾复何累可怜濮水流一叶泛庄子
　　赠岩居僧
　　石如麒麟岩作室秋苔漫坛净于漆袈裟盖头心在无黄猿白猿啼日日
　　观李琼处士画海涛
　　巨鼇转侧长防翻狂涛颠浪髙漫漫李琼夺得造化本都卢缩在秋毫端一挥一画皆筋骨滉瀁崩腾大鲸臬叶扑仙槎摆欲沉下头应是骊龙窟昔年曾梦涉蓬瀛唯闻撼动瑚声今来正叹陆沉久见君此画思前程千寻万派功难测海门山小涛头白今人错认钱塘城罗刹石底奔雷霆
　　升天行
　　身不沉骨不重驱青鸾驾白凤幢盖飘揺入冷空天风瑟瑟星河动瑶阙参差阿母家楼台戏闭凝彤霞五三仙子乗龙车堂前碾烂蟠桃花回头却顾蓬山顶一防浓岚在深井
　　还人巻
　　李白李贺遗机杼散在人间不知处闻君収在芙蓉江日鬭鲛人织秋浦金梭轧轧文离离吴娃越女羞上机鸳鸯浴烟鸾凤飞澄江晓映余霞辉仙人手持玉刀尺寸寸酬君珠与璧裁作霞裳何处披紫皇殿里深难覔
　　轻薄行
　　玉鞭金镫骅骝蹄横眉吐气如虹霓五陵春暖芳草齐笙歌到处花成泥日沉月上且閗鸡醉来莫问天髙低伯阳道徳何唾咦仲尼礼乐徒卑栖
　　浮云行
　　大野有贤人大朝有圣君如何彼浮云掩蔽白日轮安得东南风吹散八表外使之天下人共见尧眉彩
　　煌煌京洛行
　　圣君垂衣裳荡荡若朝旭大观无遗物四夷来率服清晨回北极紫气盖黄屋双阙耸双鼇九门如川渎梯山航海至昼夜车相续我恐红尘深变为黄河曲
　　吊汨罗
　　落日倚阑干徘徊汨罗曲寃魂如可吊烟浪声似哭我欲考鼋鼍之心烹鱼龙之腹尔既啖大夫之血食大夫之肉千载之后犹斯暗伏将谓唐尧之尊还如荒悴之君更有逐臣于焉魂得以纵其噬恣其吞
　　赠念法华经僧
　　念念念兮入恶易念念念兮入善难念经念佛能一般爱河竭处生波澜言公少年真法器白昼不出夜不睡心心缘经口缘字一室寥寥灯照地沉檀巻轴宝函盛檐卜香薰水精记空山木落古寺闲松枝鹤眠霜霰干牙根舌根水滴寒瑚捶打红琅玕但恐莲花七朶一时坼朶朶似君心地白又恐天风吹天花缤纷如雨飘袈裟况闻此经甚防妙百千诸佛真秘要灵山説后始传来闻者虽多持者少更堪诵入陀罗尼唐音梵音相杂时舜弦和雅薰风吹文王武王弦更悲如此争不遣碧空中有龙来听有鬼来听亦使人间闻者敬见者敬自然心虚空性清净此经真体即毘卢雪岭白牛君识无
　　短歌寄鼓山长老
　　雪峯雪峯髙且雄峩峩堆积青防中六月赤日烧不镕飞禽瞥过人难通常闻中有白象王五百象子皆威光行围坐绕同一色森森影动栴檀香于中一子最雄猛称尊独踞鼔山顶百千春属隂【阙】影身照曜吞秋景我闻岷国民归依前王后王皆师资宁同梁武遇逹磨过后弹指空伤悲
　　渔父
　　夜钓洞庭月朝醉巴陵市却归君山下鱼龙窟边睡生涯在何处白浪千万里曾笑楚臣迷苍黄汨罗水
　　采莲曲
　　越溪女越江莲齐菡蓞双婵娟嬉逰向何处采摘且同船浩唱发容与清波生漪涟时逢岛屿泊几共鸳鸯眠襟袖既盈溢馨香亦相传薄暮归去来苎萝生碧烟
　　啄木
　　啄木啄啄鸣林响壑贪心既缘利嘴斯凿有朽百尺防虫斯宅以啄去害啄更弥剧层崖豫章耸干苍苍无纵尔啄摧我栋梁
　　灵松歌
　　灵松灵松是何根株盘擗枝干与羣木殊世眼争知苍翠容薜萝遮体深朦胧先秋瑟瑟生谷风青隂倒卓寒潭中八月天威行肃杀万木雕零向霜雪唯有此松髙下枝一枝枝在无摧折痴冻顽氷如铁坚重重锁到槎牙颠老鳞枯节相把捉踉蹡立在青崖前有时深洞兴雷雹飞电绕身光闪烁乍似苍龙惊起时攫雾穿云欲腾跃夜深山月照髙枝踈影细落莓苔矶千年朽枿魍魉出一株寒韵锵琉璃安得良工妙圗雘写将偃蹇悬烟阁飞瀑声中战嵗寒红霞影里擎萧索
　　蠧
　　蠧不自蠧而蠧于木蠧极木心以丰尔腹偶或成之胡为朂人人而不真由尔乱神蠧兮蠧兮可全其生无托尔形霜松雪柽
　　行路难
　　行路难君好看惊波不在黤黮间小人心里藏崩湍七盘九折寒崒翻车倒盖犹堪出未似是非唇舌危闇中潜毁平人骨君不见楚灵均千古沉寃湘水濵又不见李太白一朝却作江南客
　　谢徽上人见恵二龙障子以短歌酬之
　　我见苏州昆山金城中金城柱上有二龙老僧相传道是僧繇手寻常入海共龙鬭又闻蜀国玉局观有孙遇迹盘屈身长八十尺逰人争看不敢近头觊寒泉万丈碧近有五羊徽上人闲工小笔得意新画龙不夸头及须鳞只求筋骨与精神徽上人真艺者恵我双龙不言价等闲不敢将悬挂恐似叶公好假龙及见真龙却惊怕
　　送人往长沙
　　荆门归路指湖南千里风帆兴可谙好聴鹧鸪啼雨处木兰舟晚泊春潭
　　偶题
　　时事懒言多忌讳野吟无主苦纵横君看三百篇章首何处分眀着姓名
　　寄山中叟
　　清泉碧树夏风凉紫蕨红粳午防香应笑晨持一盂苦腥羶市里呌家常
　　赠琴客
　　曾擕五老峯前过几向双松石上弹此境此声谁更爱掀天羯鼓满长安
　　勉吟僧
　　千途万辙乱真源白昼劳形夜断魂忍着袈裟把名纸学他低折五侯门
　　送人归华下
　　莲花峯翠湿凝秋旧业园林在下头好束诗书且归去而今不爱事风流
　　夏日城中作二首
　　三面僧隣一面墙更无风路可吹凉他年舍此归何处青壁红霞裹石房
　　竹低莎浅雨蒙蒙小槛幽窓暑月中有境牵懐人不防东林门外翠横空
　　黙坐
　　灯引飞蛾拂熖迷露淋栖鹤压枝低防心坐睡蒲团稳梦到天台过剡溪
　　水边行
　　身着袈裟手杖藤水边行止不妨僧禽栖日落犹孤立隔浪秋山千万层
　　寄郑谷郎中
　　人间近遇风骚匠鸟外曾逢心印师除此二门无别妙水边松下独寻思
　　翡翠
　　水边飞去青难辨竹里归来色一般磨吻鹰鹯莫相害白鸥鸿鹤满沙滩
　　与节供奉大徳逰京口寺留题
　　栁岸晴缘十里来水边精舍絶尘埃煮茶尝橘兴何极直至残阳未欲回
　　谢荆幕孙郎中见示乐府歌集二十八字
　　长吉才狂太白颠二公文阵势横前谁言后代无髙手夺得秦皇鞭鬼鞭
　　谢隂符经
　　事遂鼎湖遗剑履时来渭水掷鱼竿欲知贤圣存亡道自向心机反覆看
　　勉送藏休上人
　　一林霜雪未霑头争遣藏休肯便休学尽世间难学事始堪随处任虚舟
　　幽斋偶作
　　幽院才容个小庭踈篁低短不堪情春来犹頼隣僧树时引流莺送好声
　　赠念法华经僧
　　万境心随一念平红芙蓉折爱河清持经功力能如是任驾白牛安稳行
　　对菊
　　无艶无妖别有香栽多不为待重阳莫嫌醒眼相看过却是真心爱澹黄
　　闭门
　　正是闭时争合闭大家开处不须开还防朗月清风夜有个诗人相访来
　　勉送吴国三五新戒归
　　法王遗制付仁王难得难持刼数长努力只须坚守防三千八万是垣墙
　　夏日寄清溪道者
　　老病不能求药铒朝昏秪是但焚烧不知谁为収灰骨累石栽松傍寺桥
　　送恵空北逰
　　君向岘山逰圣境我将何以记多才丁宁堕泪碑前过写取斯文寄我来
　　寄懐归州马判官
　　三年为倅兴何长归计应多事少忙又见秋风霜裛树满山椒熟水云香
　　观荷叶露珠
　　霏防晓露成珠颗宛转田田未有风任器方圎性终在不妨翻覆落池中
　　苦热懐玉泉寺寄仁上人
　　火云如烧接苍梧原野烟连大泽枯谩费葛衫葵扇力争禁泉石润肌肤
　　观盆池白莲
　　素蕚金英歕露开倚风凝立独徘徊应思潋灔秋池底更有归天伴侣来
　　折杨栁词四首
　　凤楼髙映绿隂隂凝重多含雨露深莫谓一枝柔软力几曾牵破别离心
　　馆娃宫畔响廊前依托吴王养翠烟剑去国亡台殿毁却随红树噪秋蝉
　　秾低似中陶潜酒软极如伤宋玉风多谢将军绕营种翠中闲卓战旗红
　　髙僧爱惜遮江寺逰子伤残露野桥争似着行垂上苑碧桃红杏对揺揺
　　答长沙丁秀才书
　　月月便车奔帝阙年年贡士过荆台如何三度槐花落未见故人携巻来
　　戒小师
　　不肯吟诗不聴经禅宗异岳懒逰行他年白首当人问将底言谈对后生
　　题旧拄杖
　　亲采匡庐瀑布西层崖悬壁更安梯携行三十年吟伴未有诗人【阙】
　　酬欧阳秀才巻
　　三十篇多十九章【阙】声风力撼踈篁不堪更有精捜处谁见萧萧雨夜堂
　　闻鴈
　　潇湘浦暖全迷鹤逻逤川寒秪有雕谁向孤舟忆兄弟坐看连雁度横桥
　　送髙丽二僧南逰
　　日边乡井别年深中国灵踪欲徧寻何处名山逢长老分明认取祖师心
　　谢猿皮
　　贵向猎师家买得携来乞与坐禅床不知摘月秋潭畔曾对何人啼断肠
　　酬光上人
　　禅言难后到诗言坐石心同立月魂应记前秋防吟处五更犹在老松根
　　送僧归日本
　　日东来向日西逰一鉢闲寻遍九州却忆鸡林本师寺欲归还待海风秋
　　庚午嵗十五夜对月
　　海澄空碧正团圆吟想宗此夜寒玉兎有情应记得西边不见旧长安
　　齐已俗名胡得生性喜吟颈有瘤人戯呼为诗囊迹不入王侯门惟醉心于郑都官投诗谒之云髙名喧省闼雅颂出吾唐叠巘供秋望无云到夕阳自封修药院别下着僧床几梦中朝事乆离鹓鹭行谷览之云请改一字方可相见经数日再谒称已改得云别扫着僧床谷嘉赏结为诗友既因后唐明宗太子从荣招入中秋大防已公窥从荣懐不轨有东林莫碍渐髙势四海正看当午时之句几被戮辱頼荆帅髙公匿而获免其不屈节王公诗寓讽刺往往如此后同慧寂仰山禅师住豫章观音院总辖庶务作粥疏曰粥名良药佛所賛扬义冠三檀功标十利更祈英哲各遂愿心既备清晨永资白业此疏堪与食时五观并传惜未有掲示学人者其后居西山金鼓示寂塔存焉龙盘乃其书堂云虞山毛晋识
　　賛宁作唐三髙僧传未甚详覈余各就其诗句拈出数字如休公云得句先呈佛无人知此心昼公云不因寻长者无事到人间已公云未曾将一字容易谒诸侯道价诗声和盘托出可作三公自传余先得杼山禅月未遘白莲丙寅春杪再过云间康孟修内父东梵川值藤花初放纒络松杉间如入山谷皆内父少年手植也不胜人琴之感既登阁礼佛阁为紫栢尊者休夏之地破窓风雨散帙狼籍捜得紫栢手书梵川纪畧一幅末赘一絶云只因地僻无人到更为池清有月来恼杀藤花能抱树枝枝都向半天开俨然拈出眼前景相示又捜得白莲集六巻惜其未全忽从架上堕一破簏复得四巻咄咄竒哉余梦想十年何意凭吊之余忽从废纸堆中现出岂内父有灵遗余未曾有耶既知为紫栢手授遗编早向未来际寻契余小子有深幸焉晋又识




　　白莲集巻十
