　　钦定四库全书
　　青山续集
　　提要
　　臣等谨案青山续集七巻宋郭祥正撰祥正所着青山集已着録宋史艺文志马端临经籍考及晁公武读书志陈振孙书録解题诸书止载青山集三十巻均无续集之名此本前后无序跋莫审谁所编次然核其词意确为宋人旧本非后人所能依托也案宋史本传祥正致仕后居于姑孰不复干进所居有醉吟庵久之起为通判汀州后知端州复弃去家于当涂之青山以卒今续集中有浪士歌一首自序云郭子弃官合肥归姑孰自号曰醉吟先生居五年或者谓其未老可仕以事荐于上上即召之复序于朝俾监闽汀郡寻摄守漳南上复召之行至半道闽使者状其罪以闻遂下吏留于漳防三年又自号曰漳南浪士云云集中留漳南诗甚多则史所云知端州后复弃官者非也此可以补宋史本传之缺漳南书事云元丰五年秋七月十九日猛风终夜发拔木壊庐室新昌吟寄頴叔待制云元祐丙寅冬新昌有狂冦名探其姓岑厥初善巫咒云云按元丰五年至元祐元年丙寅正合诗序所云留漳南三年之数然则祥正被议下吏在元丰五年而其得归也在元祐元年而岑探搆乱之事宋史亦未及详据此皆足与史传相叅攷又青山集载送蒋頴叔待制拜六路都运一诗云廊庙乏材终大用愿均和气及岩幽自注云予已乞骸将归旧庐再送頴叔云云间骥尾终难附梅子黄时公自归自注云公屡有佳句见约同归复有防诏许归絶句二首其次韵林辨之长官送别之什云牢落名声谗谤后支离形影瘴氛余重来仕路谁为援却返家园欲自如以此数诗合之续集浪士歌之所自序其再出一节事迹始备惟史载祥正初以荐王安石罢官青山集有奠王荆公坟三首云大手曾将元鼎调龙沈鹤去事寥寥又云平昔偏防爱小诗如今吟就谁复知其于安石死后尚矜誉若此而续集内有熙宁口号五首末云百姓命悬三尺法千秋谁恤两端情近闻崇尚刑名学陛下之心得好生云云似不类其平生所作然陈振孙书録解题谓李端叔晩寓其乡祥正与之争名未尝同堂语至为俚语以讥之其为人不足道则祥正或当罢官之后因致憾安石讥刺时政亦未可知至其诗笔雄竒兀奡咄咄逼人虽才力稍逊于苏黄诸家要非北宋以下所能企及也东坡集有郭祥正家醉画竹石壁上郭作诗为谢且遗二古铜剑一首又祥正观东坡画雪有感二首诗载王氏注中此三首青山集俱失载而续集亦无之则知其散佚者尚多矣乾隆四十三年七月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀









　　钦定四库全书
　　青山续集巻一
　　宋　郭祥正　撰
　　古诗
　　招蒋頴叔游丁山彰教寺
　　闲心乐名山景象恣吟剽昭亭西南隅乱峯最青峭盘盘得脩迳豁豁渐明眺一读道旁碑古兴恣雅要知有金仙家即往不俟召平田转囘塘飞瓦接危峤东边卧石虎徐王旧坟兆但惊深藓晦不见金碧耀图形半残缺冷榻孤灯照深篁归鸟没空岩雪风叫勅书刋翠琰灵迹获猎烧寒潭多蛰鳞佛子忌渔钓动活各遂性蕃衍理可校余晖初月散幽籁发窍中有无心人禅禅自相绍问年逾耳顺肤色尚如少翻令念达人鸿防首频掉时平冠佩繁往往属不肖岂如弃以归林泉自投跳卓彼蒋夫子诗辞极精妙能来同我游险絶共长啸终当为君诵古律变新调更评江南事僣迹又足悼不能降真人卒用焚祖庙训狐啼老木愁烟起荒藋复有贰卿碑曾为叅军吊勇为手势吟一助玉瓶釂
　　同蒋頴叔殿院游昭亭山广教寺
　　晴光散余翳【缺五字】　　佳辰值兰芷广波浴鳬鵞潭潭紫华君左右森矛戈雷电在呼吸玉帛荐牲牺庙食溢千载祐民理无讹崔碑梦恊吉谢守诗载歌却憇林下寺裴顔迹尤多丹青业已晦长髯但皤皤笔画肖家法燕尾无偏颇览古发遐想縁情还独哦逢时不荣达憔悴同苫蓑嗒焉姑自防安之如命何彼美蒋御史道术追雄轲嗟予委泥涸有意倾余波荐士古来重披剑今则那书为昭亭篇昭亭崕可磨
　　同许栖黙游华阳洞
　　春归白昼永庭虚民事退寻幽何所之佳宾幸同载出门十余里仙者余迹在非实固难评洞壑茅可爱緑萝垂长帘秘景得藏晦造深揭苇火陟险汗渐【平声】背中寛稍可休仰视覆圆盖石乳忘嵗年物象千万态龙绀澄碧溢溜渐飞洒阴森毛骨寒志往力殊怠磨崕记名姓斯游定难再人生足离合世役异屯防清风起林杪萧瑟动天籁归欤亦何求盈筐采兰艾
　　同刘继邺秀才游岳麓登法华台呈如水长老
　　南出长沙城西渡潇湘水谁铺碧鲛绡迥透黄金底中分橘植洲隠若龟背起府邑古称雄地势信少比茍非仁义图畴将甲兵洗晩色烟雾开人家明镜里斯须舍舟楫纵步踏兰芷遥遥望松门物象愈奇伟枝叶既不繁霜雪讵能毁传云陶将军屯营手植此至今凌云气犹如大君子才过清风峡路转不容跬尘寰自此隔佛界朗瞻跂层梯上重门绘塑光炜炜皓鹤去无踪寒泉但清泚遂登法华台平目瞰千里还惊人世卑堑壁徒为耳连甍十万户罗列在案几想当韩杜时荆棘晦遗址不见湘西篇惟夸道林美幸同刘子来纵眎眼不眯作诗君莫谦前辈尚可拟挥笔方争豪求心翻自鄙请看梁上题半是人中鬼白髪纒利名何由外生死道师深悟禅软语听亹亹明驱三乘车济我防超彼台名将谓何此喻有深理香色存天然了不染泥滓救物运真悲得法终日喜
　　游云盖寺
　　名山寺多占此寺山尤名妙云镇弥覆层层结缦缨日光昼微开灿射黄金城木老枝叶简水长音韵清五峯如绀莲中有楼殿横是必龙华宫禅禅悟无生一灯破羣暗众灯迭相明纷空青葩坠悲晚孤猿惊予方困邅途寓宿骨已轻愿言永栖此读尽宝藏经顾盼适所适了絶物外营马秣仆亦饭奈此催北征
　　游鹿苑寺
　　游遍湘西山晚至鹿苑寺平冈列城郭长松肖兵衞入门尤清凉读碑辨往事乃知阿育王曾此藏舍利浮屠当殿阴令人竦瞻视宝网敷金云倏忽变苍翠僧云秋杪时月静甘露坠大觉去无踪山祗自灵异白鹿不我逢残花在岩际居老多寿考安禅信无累笻衲为生涯心不坠情伪源源听法语陶陶袭和气簪绅胡为乎顶踵缚忧愧愿从从上人预闻第一义烦心沃醍醐顿悟超十地聊为鹿苑吟清梦不成寐
　　游华阳洞阻雨
　　此洞昔无闻人迹固稀到一昨紫微游刻石记所好遂令天下知游者争欲造我方佩县印事闲慕高蹈聨镳二三子并坚松栢操樽罍薄携持丁壮却前导行行逼崕巅紫翠射襟帽方疑攀郁萝又若堆海潦石门未及窥忽值山雨暴风云暗衢路雷电折岩峤苍黄仆夫语踊跃猿猱叫黄泥濡衣裳安得白日照初游成欢愉中险触愤懊佛舍距几何望望目睛眊击镫促疲马十步九欹倒登堂亟就榻释子数相劳寻幽尚龃龉迹入万古耀骐骥步莫追驽骀志弥劭犹期六月来散髪避炎燎一雨路阻絶何以为壮少归欤歌芜词聊为起同调【介甫先生游兹洞始作记文易花阳为华阳焉】
　　夏日游环碧亭
　　登山得斯亭佳宾幸过从取笋苍玉林置酒黄金钟愿言寿而康泰运宁易逢孔子陟三事尧舜乘六龙民财皆辨析田壤仍登丰关关禽语声翦翦木影浓濯足就緑水披衣揽清风微吟百忧散达道千古同诸君况才豪如罴复如熊莫辞烂醉归皓月还生东
　　和頴叔丁山黯字
　　寒日少晶光山色亦惨惨瀑泉冻不飞啼鸟声顿减传呼绣衣来僧鼓击坎坎石坐无氊裀团团织蒲菼比为泉石游固已慕清淡爱君神采莹皎若白玉鉴一登林际亭毫髪无遗瞰勇起发孤唱四坐噤莫阚君辞如太羮我语效盐咸巻旗促降敌贤将释不斩虽生已包羞铅刀竟谁錾却读道旁碑往事增新感功名能几何囘首嵗时暂胡为夺浩气百忧煎一胆趋时既迍邅独往固勇敢白云无人争皓月从我揽开樽直一醉莫惊别袖掺明发何所思【缺五字】
　　和梅谦叔丁山吃字
　　腊月衣未绵两股冻成疾谁复为我扶平步时时蹶文章那更论精魄恐坠失縁何御史君相招傍寒日迤逦造林泉尘坌为披拂霓幡云外垂石虎草间出深门窥泬防拱木递萧瑟丹青与老碑遗事知髣髴僣迹已榛芜新游论胶漆主人才何如骥足千里逸梅君南昌后襟韵犹凄凓刘子亦可奇彖象久精诘顾予最空疎百辨今已吃谤言来戈矛自量几不宻终甘首阳饿岂效操瓢乞
　　酬頴叔见寄
　　铿铿南华经语意妙复妙高能出苍旻卑不厌藜藋阴静偶暂处隠迹两莫吊息踵真人徒息喉愚者绍方同造物言万变领枢要既能无怛化勿凿混沌窍百家拾其余所得及遗溺至音听以气世或昧此调不见杏坛讲犹为渔父诮君看泰山顶半夜日先照惟逢蒋頴叔沉黙造窔落笔逾万言严宻若诰诏嗟予久聋瘖此道雅未剽一昨闻君谈神悟百骸疗人忘道术游鱼忘江海跳昭亭果见期为子发长啸
　　秋水阁席上呈頴叔原道
　　吾爱秋水阁水影照采椽莹碧不知极定与银汉连荷花十丈开白藕想如船双鹤时一鸣寒霄下回旋况复对羽客岂异蓬莱仙便当沽玉液猛饮明月前人生不嗜此何物能逃年请君倾醉耳松风奏薰弦身世能两忘安用养浩然梦觉事已殊此道谁能全驰驱冠剑徒百嵗犹倒悬深深下与地冥冥髙出天君语达已达我歌复大笑问刘子细穷秋水源秋水源可到更寄琳琅篇
　　酬耿天隲见寄
　　追维平昔游十几丧六七与君虽尚存踸踔各衰疾功名无几何嵗月忽已失伻来辱新诗欲和久阁笔文章老愈精光彩烂星日市门果神仙参军真俊逸又如闚沙漠铁骑万余匹一战孰与当百胜得深术有过惧不闻愚恶志所嫉言归洁其身天命能自诘知音我愈寡深谷讵敢出【君作洁归堂遂有退居之计而劝予出就仕】相望止一江高议容接膝请观商山皓宁甘守蓬荜众人拉其华君子俟其实定当卜邻去携手藏于宻
　　酬李公择谢予赠范李猿獐
　　黄獐雄领雌青猿母抱子一落罝网中城市就生死不如图画上山深石泉美永无罝网忧精神自全耳爱之写横轴容易披案几动静适自感物我忘表里犹疑跳摸去毫端讵能止易生名独擅斯人嗟往矣后来称范李赠君君勿鄙纵令笔未妙犹胜负涂豕
　　同陈公彦推官登峨嵋亭
　　新亭彼谁搆名因翰林揭惟南极空旷朗咏佳兴发倾葢忘形骸辄莫叹华髪归帆天外低渡鸟云端没中原峥嵘际天堑限楚越宁知承平来但见山花歇君相方圣贤胡为念京阙但穷林泉乐蹑屐上崷崪酒量孰先降樽罍未云竭欲寻太白坟草间迷断碣神交无古今清风来飘忽征辔还催人东峰挂寒月
　　頴叔见招赴何秀才家饮
　　鞭驴赴君招十步九蹶促相逢即忘劳深围坐重褥怳疑出尘寰气象豁双目名花散天香仙露浥柔玉寄乐方寸间岂必待华屋脱屣逺市朝散髪免羁束更闻诵新作字字芝兰馥堆盘樱实红满斚酦醅緑幽欢未言归酒令不须督平时尝巻舌动静畏险俗谈今尽倾我难惬君欲朝闻夕可死悟矣无迟速感君倾醍醐洒吾久饥腹又如旱田禾沛然甘雨沃主人意殷懃呼儿具灯烛谁家有斯客贳衣心亦足明朝得长篇调险不可续
　　和公择观李煜书法喜禅师碑
　　五代迭凋丧江南最偷安三世弄翰墨煜札尤可观禅林榜法喜妙势如飞鸾尘埃一藏晦皴斮脱羽翰适逢集仙守好古将摸刋振襟自披拂涂饰粉与丹呼僧辨遗像髣髴存纎纨作书究本末风雨生毫端精神还故物霹雳惊蛰蟠幽光亦焕发令我复长叹念彼士君子穷年抱饥寒不及奇古踪冺然知遇难
　　和樊希韩解元
　　君马一足病琐琐阻行迈况复梅雨天坐卧不能快空山无大脔何以具君嘬墙根采肥杞湖漘买鲜鲙开樽荐浊酒高论幸忘惫寸心抜茅塞两耳抉双聩文醇潜大和诗险露幽怪聨吟极物象君胜我屡败东野久龙钟多惭退之拜奇才必自重虽黜愈勿懈卞璧未遇时在璞岂能坏鉴赏一日逢青紫信如芥君行且迟留马病愿未差贳衣亦何辞庶用接嘉话
　　和公择游寿圣院啜茶题名
　　使君尚清净携客无杯肴茗酌诵佛经尘縁顿沉抛疎云堕檐际微风泛林梢吾心已皎皎我学岂譊譊毫端题名姓识此逍遥交
　　和法宗上人月下怀故人
　　山沉江海濶月行天中央游子宿何许只应归梦长浮云且莫生星河助余光徘徊问孤影惆怅安可忘
　　酬耿天隲见寄
　　我思昔人言处世犹大梦尘编堆牀头抚事聊一诵兴衰系时运贾谊尔何恸又思东方朔为防知不用谁逢胯下儿能领百万众势去竞诋排功成乃歌颂人情岂相逺此理古今共桓桓耿夫子策射金榜中老彼涧底松未作明堂栋暂来令句曲寻仙造深洞摩挲瑶琪花借问谁所种开落既忘年一奏熏风弄诗言此归隠不恋五斗俸何时定挂冠我愿为仆从
　　和韩求仁推官
　　终日汨城市闲心眷犁锄故登原上亭解此尘中裾芬香采薇蕨驯狎怜麋狙却愿物理变四角生我车
　　樊山【即孙权郊坛祀天之处坛今尚存谢朓诗云樊山开广宴是也】
　　汉室火符熄羣雄起纵横两京荡为墟万里无农耕曹操劫神器欲窃禅让名吴蜀耻北面鼎峙方战争杀人如鲙鱼天地厌血腥至今武昌邑尚传吴主城长江吞八极圆坛窥杳冥想当禋郊时志勇扫搀抢燔柴封玉牒冠弁罗公卿登山锡燕喜目光烂旗旌宁知后嗣弱壮业竟无成空余旧基址千载未欹倾常时屡掩巻每读涕泗盈而况泊舟檝披榛自径行霸图何所见芳草与云平晚浪淙石脚犹疑兵甲声
　　观怡亭序铭
　　有唐三百年絶世阳氷篆最怜怡亭序笔画兼众善磨崕深云间人迹到应鲜亦如大君子隠晦久而显裂素印麝煤字字未讹舛氷冻垂瓦石犀尖利刀剸连环不可解虬尾勇自巻谁云摸以刻曾是玉工碾铭辞志尤云翼待风展琳琅谐八音雅重防二典英豪逢一时江山供广宴遗踪逐飞鸟旧址没榛藓良朋信稀遇古兴浩难遣吾宋垂百年教化固非浅人人擅文翰比唐殊媚软作诗聊自警中道尚可勉
　　殊亭【元次山为武昌令马尚才殊行殊政殊亭殊而名之吴子恭云元碑近为俗令碎之矣】
　　昔人才行殊亭名至今在何年复基搆势压鲸鼇背中间鄙俗令元碑遭睚眦豺狼尔何营龟螭手亲碎甚哉憎疾心曾不校异代吾将掇其余补刻尚可再仰瞻天宇寛俯眎江流大危危一叶舟故欲万里迈差池想遗风云山有殊态
　　石门
　　双崕屹然起剔藓认题识乃知贤令尹曾同漫叟醉落景正西尽长川自东逝唯此两石门不开亦不闭
　　郎官湖【即李白以张谓爱湖而名之】
　　张公昔爱湖湖名自公始寥寥三百年逢秋愈清泚移船菱荇香游鱼数頳尾囘望武昌郭楼台碧天里石照泻灵光湖波皓如洗此景絶世无爱之心无已缅怀昔贤期林表清风起终当归结网来此养衰鄙
　　怡亭【裴虬作铭李莒八分阳氷篆序存焉】
　　英才欣防遇旷怀各无瑕二李妙分篆裴铭语尤嘉盘盘虬奋鳞灼灼月吐华天影望不尽鴈行飞屡斜晴云依晚岫芳草接平沙东溟与西塞吾宁辨渚涯
　　醉石
　　裂嶂飞寒涧絶壁散明珠盘石偃中坞修林隂翳敷世道纷莫救逸人此提壶一酌寄乾坤囘首忘车书山花谩相笑山鸟徒相呼更逢山月来夜响真笙竽粹灵淘耳目幽独宁贤愚留踪千载间游子空踟蹰清风起木末余凉生坐隅浩歌歌去来逸韵凌遥虚
　　峰顶
　　登山不辞险探景须穷幽行彻五千仞囘首视九州人寰莽何处大野苍烟浮更酌天池泉古意空悠悠
　　洞庭阻风
　　南风吹炎蒸嵗望固已休怒涛掀洞庭信宿留归舟沙塲万里窎大壑羣龙投隂灵孰尔职曾无与天谋崩山作深潭深潭变高丘上天有号令岂汝可自由朝绳徒咂咂暮蚊况啾啾归兴邈以阻触绪增新愁安得跨白鹿山行肆悠悠谁能守荒浦泛险终何求
　　濡湏山头亭子
　　孤亭压危峰絶景入平眺双崕控巢水禹力万古耀林倾乾象辟涛淙地轴掉茅茨数椽屋噫哉魏武庙心殊岐山伯迹异甘棠召荒戍传遗灵血食岂无诮吞吴势虽壮晋起国旋剽楼船战士去沧沧尽鱼钓平时顾何为览古谩长啸愁烟起孤壑白鸟聚残照谁令五月来不见万山烧又复想大雪下山玉岩峤重游莫能期将归且停趬诗辞捜亦苦物状竟难肖终篇冩亭壁翻慙画师妙
　　谒桐乡张府君庙
　　桐乡富山水此地最深秀诸峰合屏围二冈屹龙鬭谷暖禽语滑岸束溪声逗老木如巨贤森衞备前后神功金刻存庙古何年搆衣冠近唐人名字嗟莫究悯旱鞭怒蛟深潭此身仆明诚动苍天雷雨洗白昼至今福斯民血食固宜厚予生本屯贱窃位忧致冦约身既多缺何以抚耆旧况瞻贤达迹彼美松栢茂芳醪荐樽爵馨蔬实笾豆悠悠神之思余光破昏愗归欤歌芜辞聊用答灵祐
　　大风
　　一乌忽惊鸣众乌髙下噪飘风自南至汹汹结阴瀑须臾江涛翻石裂巨木倒禾麻安更论畦陇漭若扫苍天本好仁孰使风伯虣有叟重咨嗟吾年行已耄此风未尝见神理所诫告我因谕彼侬天地广覆焘噫气亦偶然何必泥应报掉头不吾顾植杖复悲悼
　　兰陵请雨
　　夜半何所适请雨之名山兰陵古仙府妙迹殊可攀秘文呼蛰龙舒鴈荐层坛屏气注诚想百灵启关緑章封事奏金阙承恩还林风生泠泠涧溜添潺潺遥峰霭冥雾倏歘迷周寰殷雷无猛威激雨增微澜宁独濡枯焦永愿清尘烦
　　观雨
　　不雨九十日火气流郊郛空山渴虎兕涸泥困龙鱼农事固骚屑令人但长吁渺思真宰意反复竟何如去嵗百川溢园田变江湖南民遂乏食十九弃路衢那闻今秋旱性命当无余祀龙稽徃法撃鼓烦羣巫殷殷百里雷奋自东南隅阴云随电合宻雨应时须驰驱苍黄际惨淡气色苏登楼注逺目百忧聊涤除银浪彻平地玉绳迷太虚日月洗尘坌山川改焦枯法宫朝大舜冠佩皆鸿儒况当礼乐新百灵共持扶和气自兹肇风雨安敢逾欲传千嵗音咏言愧蘼芜
　　春日怀桐乡旧友
　　二年桐乡邑乘春览荣芳日日绕花树与客倾壶觞况有青涧泉潺潺穿北墙容为方广池白虹卧危梁谁磨青铜镜朗然红粉妆唯恐浮云来遮我逍遥塲舞娥囘皓雪笛叟鸣凤凰醉则卧花下所惜徂春阳作诗数十篇素壁挥琳琅诏书徙幕府笼鸟无髙翔却治歴川狱幽忧坐空堂有女杀其母逆气凌穹苍郡县失实辞吏侮争持赃辟刑固无赦何以来嘉祥髙垣宻阍禁但觉白日长茫然思旧游今成参与商世网未能脱乐事安可常咄嗟勿重陈昬昬灯烛光
　　东望
　　歴阳望姑孰抚掌衣带隔却瞻天门山落日一双碧不如云中鸟自在鼓两翼冠裳漫羁绁髪緑今已白功名随浮烟所得乃禄食天兵下安南獠穴须灭迹腾山吼貔虎跨海轰霹雳杀气暗南溟万古一洗涤借令伏波在缩手定叹息男儿逢此时弗往荷矛防胡为守文法铢铢较朝夕终当解官去大舰挂长蓆乘风卷云涛载月奏玉笛不作凌烟人犹为钓鼇客谁能对乡关跬步归未得
　　把镜
　　念念递迁谢新新采未停把镜览素髪不觉今年生生世能几何焰长烛愈短劝吾杯中物到手莫辞满阳春才烂漫花片已飞舞纷如晴后雪半作燕巢土尧舜竟何在楚汉空战争胜负一日事寂寥千载名隠几聊自悲悲竟复长啸真体元空无谁与我同调
　　望白纻山
　　隔江望白纻葱苍压牛渚却忆跨黄犊渡桥溪东去悠悠登此山直待圆蟾午汗漫丹湖水万顷浸天宇北斗酌不干光炯反吞吐诸峯若案几白云俯可取览景壮我怀长謡念前古传闻桓将军置酒领歌舞雄风囘秋霜英声散鼍鼓宁知千载后荒榛老狐防男儿及时乐一饷亦足许前年翰林公【张唐公也】絶顶搆堂庑我方客沅湘盛事未能睹及今佐肥幕治狱歴阳府注目聊独吟何时达庭户
　　合肥何公桧部使者杨公潜古命予赋之
　　合肥有老桧得名自何公何公何代人名迹了莫穷髙枝偃羽盖低枝卧苍龙盘根彻厚地疎影落寒空荏苒九天碧仍为烟雾蒙相传魏武帝解甲休铁骢尝坐此桧下吞吴未成功至今晦暝夕往往扬英风我公心好古清标耸千峯鉴赏挥巨笔丹青孰为工璨璨发明玉琤琤叩丝桐谈笑走兵役垣墙宻泥封拂拭枯折榦一助春风融愿囘抜山力移植明光宫
　　怀平云阁兼简明惠大师仙公
　　跨空起髙阁北望敬亭山白云无根蔕舒巻随风还或堕溪水上却萦松石间就之既明灭了然不可攀谢公赛雨诗千秋泻潺潺李白弄月处寒光湛清湾神交自冥合髣髴眉睫间使我恋此境每来终日闲如何一挥手失势落尘寰功业复未就但惊须鬓斑沧浪不可濯执热长汗顔缅怀大道师焚香坐关悲心度羣苦振锡鸣金镮行当禀慈诲惠照开昏顽
　　和耿天隲见寄
　　熠熠阳气动春事不可御君家富林园宴豆乐宾主况当解官归精魄盎六腑或乘青板船纵缆东溪浒溪光如碧玉皓月无人取信哉浴乎沂防也丘所与又闻全于天卓越庄周语我方治幽狱归期日日数读君新诗章对面若吴楚
　　又
　　猛风巻长江惊湍势莫御虬龙元喷薄隂怪岂无主扁舟未能往何以慰心腑想君东城居林花烂溪浒浊醪初酦醅豚鲚又新取论诗予素降泛爱君独与一闻韶濩奏巻舌欲无语却瞻项籍祠绘画安足数怅然归虞兮炎汉已得楚
　　对酒爱月示客
　　谁云月无情那知月有情我住月亦住君行月亦行致此一壶酒都忘千嵗名胷中各有月莫遣暗云生
　　望牛渚有感三首
　　身滞歴阳浦心倾牛渚云圣人开六合于此渡三军霸气扫无迹神功千载闻明朝有归兴石上洗尘纷
　　二
　　遥怜牛渚矶栁带拖春緑归思无时阑断云声自续更听渔父吟悠扬冩心曲何人效斯人烟波洗双足
　　三
　　江迥偏留月山空不住云遥怜李太白曾忆谢将军帆影随潮上樵声隔防闻栁花迷客眼三月雪纷纷
　　毂毂
　　毂毂复毂毂怪禽安用啼杏花已烂漫月色正相宜提壶取新酒酌我金屈巵行恐风雨来乱红辞旧枝尚恨碧城鏁阻邀白雪姬耳边无清歌素饮方自怡尔何骋鸣声弹射不肯飞初出厌尔聒既久不复疑但能怖愚俗又足惊童儿天翁造尔躯无乃私自欺爪吻异雕鹗安能司祸机又不似羣鸟防报吉亦随白日窜深棘夜鸣殊不栖劝尔勿毂毂凤凰忽来仪
　　登歴阳城望凌歊台
　　平昔登凌歊西望歴阳岸江空芦苇濶日落烟雾散倏然别乡国三载客淮甸赏心不复有离渚但纷乱迩来治寃狱文字堆几案置之步城堞山川却对面崔嵬浮图出巨笔挿天半秀色凌丹青长毫蘸河汉翻思宋武帝此地尝壮观美人厌烦暑挥衣待霜霰流芳千嵗间陵谷未云变碑阴杜牧题缺玉稍可辨归魂招不得旧土常情恋时作梁甫吟清风忽吹断
　　怀当涂石城寺
　　城东二十里寺有古石城过尽緑桑野还依流水行水穷山亦合老木一区平藓留虎豹迹岩多猿狖鸣楼殿横涧阴像塑铅黄剥庭中有髙花碧叶抱丹渥不知何嵗年舂容镇柔濯山僧亦厐眉发语颇真朴却读罗泰碑始知征战塲赤谷纳箭血夜鬼嘷冷创云雾第黯黪英雄今则亡谁建大法宇救援津梁每来即忘还览古恣吟眺沿崕采菖蒲兴发辄长啸偶随辟书起末路遂难料十年未能归应为山僧诮
　　昨游寄徐子美学正
　　念昔未弱冠与君昆弟游各怀经纶业壮气凌阳秋知音得袁宰鉴赏称琳璆君家天地崩泣血城南陬释服就乡举名姓必见收数为礼部黜嗟命宁怨尤子山仅五十感疾遽不瘳子美如孤鸿哀鸣大江头其声最酸楚闻者皆涕流有才多困蒙此理不可求我初佐星子老守如素仇避之拂衣去寓迹昭亭幽篇章自此富写咏穷欢忧慈母待禄养复尉湓浦州随辟宰环峯碌碌三载周才归遭酷罚五体戕戈矛旦夕期殒灭余生安敢偷粗能襄事毕寒饿妻儿羞复入湖外幕万里浮扁舟几葬江鱼腹迍邅百端愁到官未三月间疆预参谋招降五万户给田使锄耰论功辄第一谤语达冕旒得邑敢自诉断木当沉沟儿女相继死泣多昏两眸脱去殊未能游鳞已吞钩春风吹痩颊黄尘蒙敝裘才趋合肥府又鞫歴阳囚荒庭忘嵗月忽见花枝柔清明动乡思一水嗟淹留却忆藏云防玉盘荐珍羞高吟凌李杜猛饮咍阮刘野寺想如昨游人今白头倏忽三十年老大功名休日毂不暂止吾生信如沤有酒尚可醉余事皆悠悠
　　送宋前之赴调
　　东冈送终毕北堂待荣养短棰跨羸驴西风吹祖帐玉盘堆鲙缕金船倒新酿劝君当勇去囘首勿凄怆胷中五千巻立事须少壮扬名永不灭孝节乃可尚长安集纷华出处慎所向肯为声色惑一婢百金偿不知粉黛蠧血气迷凋丧胡为发斯言期予以相将













　　青山续集巻一
　　钦定四库全书
　　青山续集巻二
　　宋　郭祥正　撰
　　古诗
　　浪士歌
　　郭子弃官合肥归隠姑孰一吟一酌婆娑溪上自号曰醉吟先生居五年或者谓其未老可仕以事荐于上上即召之复序于朝俾监闽汀郡寻摄守漳南上复召之行至半道闽使者状其罪以闻遂下吏留于漳几三年郭子一吟一酌逍遥乎一室之中未尝有忧色又自号曰漳南浪士客或疑而问焉郭子曰士有可以忧有不足以忧者仰愧于天俯愧于人内愧于心此可以忧矣反是夫何忧之有作浪士歌以释客问
　　江上浪如屋海中浪如山浪士乘浪舟兀兀在浪间浪头几时息士心殊自闲死生生死尔浪歌聊破顔
　　戴氏鹿峯亭二首呈同游
　　开亭面鹿峯白鹿每经过忽衔落花去还来卧青莎仙者不可见孤峯但嵯峨疎篁映秀木好鸟鸣相和飞泉洒天窗六月凉气多宾朋四五辈饮酒朱顔酡璆琳粲明质芝术芬长哦皆为廊庙器偶防林泉阿潘溪与桐庐囘旋竟如何却笑晋右军弄笔怜白鵞
　　又
　　未能骑黄鹤高飞出尘寰且来跨白鹿隠见苍崕间谁为鹿峯亭名闻戴氏园仙者去已逺巻帘对青山秀木染深坞鸣泉挂危栏春风吹緑鬓皓月頽朱顔宾朋合簪履昆季芬芝兰黄鹤安足骑白鹿不须跨但愿有浊酒长啸此峯下醉醒醒复醉黄金任髙价
　　陈安止迁居三首
　　陈子勇于退退无十椽屋邻家颇好事借宅竝【蒲浪切】山隩堂庑稍寛静垣墙亦新筑春渠涨朝雨涓涓潄寒玉呼儿种果教仆洗松竹身虽在城郭志实寓磎谷诵持方广经一飡止蔬粟所喜逺羶腥佛事要清肃弗学陶长官持杯媚秋菊弗学屈大夫含悲葬鱼腹唯慕金粟老不二常具足若许浪士游时时跨黄犊
　　二
　　陈子贫无居东家借茅屋达士宁羞贫四方所居隩平台荔阴下天匠资尔筑青分一畦兰緑种万竿玉幸遭文明运志岂效孤竹又非逺人音欲以逃空谷翛然置藤榻示疾肖金粟呪饭施诸鬼夜来风肃肃嗟予在罗网未暇亲杞菊忧愁无端来刀剑搅胷腹渺思泛沧浪期君濯双足时或临大野泥耕防健犊
　　三
　　彼美隠官隠苍林映深屋俗驾逺庭除佛像镇堂隩兰芷稍扶疎荆榛已锄筑沉思第一义修持若砻玉觉城开迷云魔军当破竹接人有余地抜我出坑谷斋羞复招要甘香蒸黍粟永与羶荤辞既饱精神肃石坐衬枯蒲茶瓯泛新菊醍醐灌诸顶饥火灭空腹昔闻居士饭一鉢万人足君若乘三车愿为车下犊
　　喜雨
　　阴云海上来飘风亦随至填空翻猛雨溢溜迸平地岂惟滋稼穑髙视扫瘴疠羣山各藏晦万壑恣吞噬蚊蝇暂驱除草木起憔悴榕枝碧如染荔子红欲坠呼儿索杯盘四体袭凉气丰年固有兆此雨信嘉瑞一人尧舜圣三公防卨备阴阳兹调和乐饮真吾事
　　寄题留二君仪田园碁石亭叠韵二首
　　磐石发天巧新亭君所营席展瑶琪滑坐久寒隂生逺瀑曵修幔他山列苍屏水田白鹭下霜树青猿鸣囘首同安县残阳楼观横不逢车马来时爱牛羊经童仆种获毕父老樽罍倾升平信难遇欢笑聊舒情况歌李杜吟字字无淫声春来成几章想有碁石铭
　　人世无百嵗尘劳枉营营岂知田园乐歌啸送余生况同盘石上开亭石为屏巻帘春雨足洗耳松风鸣孤鸟望中没淡烟山际横时复命儿息讲道或传经经罢哦五言珠玑江海倾嗟我无羽翼往适幽忧情【原缺二韵】
　　同萧英伯登陈安止啸堂
　　食讫雨初霁相将陟高台缥缈临诸峯幔巻浓云开秀特不可跻擎天碧崔嵬漳流欲赴海澎湃西南来阴阴荔子木合抱何年栽幽鸟转枝语清风与春囘佛宫四面出绀碧疑蓬莱寓隠得斯地足以摅君怀方庭有兰芷近郭无虎豺万事不挂虑长年效僧斋一为孙登啸而与数子谐顾我病且老况复时运乖儿归半道死旅棺未葬埋破甑已弃物乃非君子侪从游得无玷冺黙甘摈排
　　送广东漕孙知损失官归汶上
　　平生爱东州土厚人不罄见公惜已晚达论耸予听五驰使者车中道罹陷阱开怀无怨尤得失两以正归程万余里翛然一烟艇乡关今非遥踊跃理三迳进则仗忠义退则乐温凊高卧固无必求才尧舜圣亭亭南涧松愈老节愈劲柔柔水中蒲涵春自严静百年未阖棺安之吾有命
　　读陶渊明传二首
　　我爱陶渊明超然遗世想一奏无琴妙曲寄元响翛然听以气万籁应诸掌舟车就所便丘壑信孤往泉涓木欣欣酌酒助俯仰酣醉頽云烟舒啸逸罗网斯人孰可见梦寐期髴髣兀如南山松亭亭植千丈
　　二
　　陶潜真达道何以避俗翁萧然守环堵褐穿瓢屡空粱肉不妄授菊杞欣所从一琴既无妙音黙相通造饮醉则返赋诗乐何穷宻网悬众鸟孤云送防鸿寂寥千载事抚巻思冲融使遇宣尼圣故应顔子同
　　普利寺自周上人髙明轩
　　世人孰无累贵彼方外人超然云霞趣迥脱生死轮周也漳南释开轩瞰漳滨山光并水影二物长清新尤爱明月夕苍林变金银焚香坐轩上时或要静宾幸无歌吟喧得与麋鹿驯尝茶煑山药长养菩提因岂慕富且贵宁忧贱与贫我来勿厌数从尔陶天真
　　同留二君仪登髙明轩
　　羁客厌卑湿登轩喜髙明红日檐下度白云窗半生并吞山川秀映带楼殿平舟航济吴楚笑语落蓬瀛春风时一来百鸟相和鸣隔墙酒可沽千金为君倾既絶世上趣雅遂林中情勿云暮霭合更望孤蟾升
　　同陈安止登髙明轩
　　有客乐清净喜为林下游兹轩髙且明驻策同其休目界既朗彻心官欣自由弃禄慕居士读经亲比丘云树樵声逺石层春水流鸟羽莹可数花光暖争浮已知隔人寰日落山更幽适此悟无生余事安足求
　　题净惠寺
　　方塘水未涨荷芰新展绿游子惬轻衣步与孤云逐初临寺外桥已听钟声肃徐登山后亭葱苍翳松竹诸峯却罗列龙虵互奔触红绡巻晴霞白云落孤鹜了然身世忘岂念冠带束平时谬持节善地甘厚禄更穷泉石乐曾未伸啓沃何以报君恩尧天漫凝目
　　题净众院赠蒙禅伯
　　南州三百寺此寺最辉焕石开千丈渠泉飞日华乱供僧无定员连牀接云汉经营始十载物物悉已换上人固多才不独悟禅观其师老黄蘖简肃众所惮承音既亲切妙顶醍醐灌登门已清凉定步济彼防融融接软语羣疑自消泮每游即忘还微风洒尘汗
　　题月渊亭
　　仰攀明月轮俯瞰沧海渊乾坤惜形胜此地何其偏灵溪九龙跃仙山一峯圆微红散晴绮逺碧衬瑶烟幽香发野秀接语皆老禅縁何近城郭了无人世諠邂逅摄邦守所乐多林泉唯忧代者至不得经残年老矣宁复来吟哦强留连他时考陈迹不灭斯亭篇
　　送范端仲推官
　　范君建阳客读书过万巻下笔又神速数预贤能荐省闼复擅塲声名动海县一投红莲幕阻上金銮殿志气老不衰苦栢冒霜霰当涂少知已薄禄势所恋君子困下僚佞士即华选顾我驽散才摄守颇优便公庭可罗雀云山复对面坐卧临清风吟哦挥羽扇相逢始相乐瞥去若惊电君行我幽独送君聊自喭
　　池上晚景分得上字
　　秋风何处来萧然洗炎瘴时要二三子临池倒嘉酿逢辰既升平览景又清旷寂无人世喧颇觉神魄王雪鹭集沧洲金乌没青嶂悠悠渔笛还漫漫潮痕涨黄蜂立莲叶頳鲤吹萍浪始信庄生言观鱼乐濠上
　　漳南书事
　　元丰五年秋七月十九日猛风终夜发抜木坏庐室须臾海涛翻倒注九溪溢湍流崩重城万户竞仓卒万牛岂复辨涯渚恍已失婴老相携扶回首但凄栗忧心漫如焚救疹竟无术忆昨摄印初嵗望颇云吉田畴时雨足秔糯各秀实胡为兆阴怪平地遭潏汨尤嗟梁栋材中道摧折毕日月有常度金行正萧瑟畴咨风雨师残害皆天物天心本好仁忍眎久不惜况今大上圣治具严且宻骑马藏民间教兵授神笔四夷还旧疆百辟奉新律固宜集和气祥瑞为时出縁何漳南民憔悴抱愁疾终当呼长鲸一吸见蓬荜
　　临漳亭观水分得大字
　　忧民登危亭注眎万里外溟蒙云气浮势与江海滙苍山恐低沉况复问畎浍禾麻安更论老稚念颠狈蛟鼍自出没牛马失向背雨师恣侵凌人理亦可罪殷殷非雷声逺近屋庐坏君臣正逢时上下宜交泰驱云清白日朗彻照幽怪一雨即弥漫孰谓乾坤大
　　送孙公素朝奉还台
　　暑雨正郁陶流汗坐深甑忽闻公素来清风先满径高谈别后事琳琅发吾听听之复何如五月氷雪莹况逢至治朝日月开二圣大臣用老成羣辟要方正如公亦几人尚未擢谏诤浮舟每经年山川寓幽兴皇皇嵗华晚曳屣漫吟咏行矣勿徘徊金门待新命
　　题妙胜院西轩并赠权师
　　老木不知年苍藤已垂地髙枝生晚阴低枝散凉气好鸟时复来鸣声似弦吹道人开小轩幽庭增广庇厐眉霜雪顶休焉释尘累余功又及物丹砂和【去声】灵剂一粒愈沉疴求者四方至应接运真悲平等均我施相逢惜已晚残光念如寄何当择深山同师乐禅味
　　清江台致酒赠范希逺龙图
　　携手出烟雾致酒清江台水浅横沙露林疎逺山来白鸟一双落青猿三呌哀谁展摩诘图而把渊明桮妙娥始七嵗弹筝殷晴雷或如鸾凤吟唤得阳春囘主人亚父孙卓荦王佐才髙谈使我听明珠欲倾怀爽魄超太虚月窟无飞埃一饮不知醉浩歌忘草莱迟明系双櫂囘首安在哉尺水公自养以待天门开
　　赠陈师道判官
　　自从梅老死诗言失平淡我欲囘众航力弱不可缆栖迟二十年时时漫孤噉忽逢陈夫子两目海水湛为我聊一吟粹芳超俗艳又如赵氏璧毫髪絶瑕玷愈多愈精好璀璀摘骊颔借令李杜在决敌未应敢低头亟趋降吞声就诛贬招来君尚谦且曰吾与防穷朝把樽酒金斚银浪飐胡为眷幕府半百尚坎幽兰没萧艾明珠混野芡何当叩相阁斯人愿收敛置之翰林中万丈看光焰
　　凤凰驿
　　晚泊凤凰驿得名知谓何凤凰不可见篁竹空婆娑四旁俱石崖一迳萦云萝惨惨阴欲雨淙淙涧跳波驿吏指英州两舍皆平坡久寒无瘴疠虚市饶鸡鵞我行既已逺乐少忧常多过江红叶舞度岭黄鹂歌时序逼衰老羽翰惊网罗一夕得佳处休焉聊独哦
　　轮石
　　轮石如车轮削立万丈壁湍流走其根倒影翠雾滴天公不推去此意人莫识虽无载挽功免有圆转迹隔江欲登临赁舟终不得既乏官长威人事轻逺客胡为秀絶姿往往在幽僻童仆惊日晚策马若相逼哀哉携妻子未暇往栖息沉吟复囘首舍旃欲何适
　　题清逺峡广庆寺壁
　　平明下荒落晚投清逺峡银潢注地来翠壁连天挿中含五峯秀寺载三车法龙归石有痕犀跃无遗柙直钩谁得鱼危矶待鸥狎长廊览前题习之最为甲物理求其全用材无乃狭浑诗亦可取小雨才一霎未能臻甫白源长流不乏持杯聊酌茗清风为停箑超然望日下岚翠忽頽压忍涕上孤舟低头随雁鸭
　　次韵頴叔修撰游朱明及字
　　朱明洞天门元戎要客入谁云蓬莱逺浮丘果相挹如超顿地禅曾不假梯级緑篁隔葱蒨沆瀣朗呼吸玉山有嘉禾凤凰乃来集桃李尔何知濯濯红露泣应嗟尘世人牕间白驹急行乐如之何不乐嗟何及
　　五仙謡
　　畨禺五仙人骑羊各一色手持六秬穗翺翺绕城壁翩然去乘云诸羊化为石至今留空祠异像犹可识曽闻经猛火毫髪无痕迹五仙宁复来三説颇难测只忧风雨起半夜随霹雳君不见羗庐刘越之洞天万象森罗无一尺
　　志游呈蒋帅頴叔
　　焚香瞻五仙登楼瞰沧海题轩名双林却酒饭蔬菜【五仙观小海楼兴化寺二轩】还趋法性寺烂漫登幽晦房公润经处兰茝遗芳在【房融润色楞严之地】老木已千年成林播佳话【药止所种云此树下当有菩萨受戒度人成林】危坛半頽缺曾传祖师戒【即六祖也今为干明禅师】达多与药止古像各潇洒归时已残阳心渊生沆瀣兰亭世俗饮尚足传异代佛境清净縁浩劫永不坏聊志一日游结交向方外【是日与頴叔二人者同游】
　　再和頴叔志游
　　君为五羊仙我效退之拜黙契如来禅安用传画绘沧海虽云濶万里有限际【音债】诸从造物论一瞬即破碎灵龟胡为乎钻灼烂腹背生能发幽寃神理助奇怪【见五羊天庆观龟事】晓投古寺食荤味不如菜摩挲庭下碑百嵗苍藓晦忽逢润经处房公俨如在度人要成林今已播禅话勿为杀盗淫佛勅所告戒种子积无明应须法雨洒幸陪莲社縁彼此吸清瀣噫嗟絷轩冕憔悴尘垢态一朝趋地狱苦恼孰肯代莹如摩尼珠谁使浊水坏与公志斯游浩荡形骸外
　　独游药洲怀頴叔修撰
　　驱车何所适独往观药洲荒芦喧鸟雀怪石森龙虬大亭挿层城玉虹跨深沟双门控西渚【石门也】九星聚中流【九曜石也】其名何壮哉像貎俨可求鋹王巻国去故物惟此留沧溟霸气灭落日孤烟浮空畦已无药草蔓春柔柔常年一百五载酒倾城游炎炎二圣作徳泽覃海陬大帅用文儒静镇十五州诸公握鸿笔刬藓挥戈矛仍要水宫月一笑挹浮丘蓬莱自兹往稳踏金鼇头
　　九曜石奉呈同游蒋帅頴叔呉漕翼道
　　畨禺西城偏九石名九曜危根挿沧浪古魄镇临眺何人试巧手凿此混沌窍森森毛髪散伟伟仪形肖葱苍翠雾湿玲珑秋月照痕添海潮上声酸朔风叫龙归忧利剑鼇泣怖长钓曽非借霹雳安得离岩峤菱溪与太湖所得信未妙谁将置濠隍我愿植廊庙坚贞以类举邪僻令遁跳濡毫勒隂崕卑语君莫诮
　　和頴叔游浮丘观
　　潭潭洞天门孰出朱明右突疑云翼张竦见氷骨痩飞仙时往来别有通海窦此事仅传闻世人岂能觏欹檐榛棘合坏壁青红旧汲泉炼丹处頽废无完甃不逢博物人妙迹谁复究黄冠禀使者乘时力营搆飞阁凌沧波诛林逐羣狖松萝翠欲滴兰茝芬可嗅秋蟾助余皓蓬岛分小岫披披宿霭散泠泠诸籁奏超然俗虑息挥手出宇宙况逢老集仙气夺天下秀落笔诚千言霹雳震白昼于兹惜分携作心须掺袖
　　頴叔招饮吴圃
　　五鼓开画防平明出重闉小桥分野径吴圃防众宾畨禺二月尾落花已无春唯有蔷薇水衣襟四时薰短垣乃浮丘楼观何斩新我公发幽晦输金走车轮蓬莱飞一岛云外拖晴绅此景在眉睫图绘未必匀从来不弹弋傍砌鸟雀驯寄语北海若停风防松筠负才诗傲敌纵酒吞湖漘酩酊安足辞不饮终成尘逍遥一日事浮脆百年身何须跨黄鹤追彼瑶池人但当听公歌卖交斥张陈达道齐生死笔端真有神挥洒十八韵一一无价珍老彼杜工部哉扬子云
　　鹄奔亭呈帅漕二公
　　新江自南来西与端江滙寒光入灵羊一碧浸罗带屹然鹄奔亭遗音溢千载羽仪莫可见窈窕想殊态遭戕瘗同坎襦布久不坏诉寃如生平隠显一何怪讐人阖户戮化质抟风快且将忧患辞浩荡烟霄外舄飞并剑跃类与神灵防物变固难穷抚事增感慨周侯昔行部美绩此尤最江生引为言建平平捐罪宋兴跨唐虞乾坤正交泰皇华命俊哲枉横无纎芥琳琅斯亭篇证古欲陈戒杀人贵灭口覆族竟自败奸谀诛既死潜德发幽晦坚珉可磨镌荣光庻长在
　　端州逢故人刘暐光道致酒鹄奔亭作
　　贵池昔分袂端江复倾盖屈指十六秋华髪惊老大云霄邈功名荆榛森患害众人皆欲戮出门即有碍【上杜句下孟句】咄哉不复道致酒强髙防苍梧帝魂寂鹄化遗亭在翠葆撄玉簮金鳞跃罗带【韩云江似青罗带山如碧玉簮】风澄岚霭散櫂击天影碎徃古忽已空来今竟何待劳形百年间投足万世内秋水正弥漫醉瞻逐澎湃一丝擕六鼇猛掷沧溟外
　　将归三首
　　春田岂不美春园亦可佳田水流决决园禽语喈喈荷笠复擕锄动作颇自谐隣叟三五辈击壤欢无涯膴仕四十年志运良已乖许国既无补陷阱几沈埋皇恩湛昭洗印绶防优差内循齿髪衰愧彼英俊偕休焉保其终飞章乞残骸将归乐复乐清风埽孤懐
　　二
　　结庐谢山下门荒萝迳深寂无车马迹而有猿鸟音髙峯落日尽逺壑归云沉死生一吾趣长啸忘头簪勇往复此乐俯仰安可任
　　三
　　垂老度庾岭西江守端州逾年忝禄食归思忽惊秋结庐丹湖边种橘菓屡收挂冠已不早悬花随两眸休休保残龄击壤歌皇猷有儿集吏选余事复何求囘首天地恩瞑目终难酬
　　赠上蓝晋禅师
　　泐潭月公晦其禅妙诸方传之晋伯明独步入豫章一登上蓝座日月迥辉光问法瞻丈室方广不可量人人得甘露灌顶心清凉又通世俗书落笔皆文章众鸟难悉名卓然唯凤凰羽仪下云霄五色在山冈先帝昔临御京城开宝坊明诏求法才众老争低昻惟师不妄念安之如太行乃知北逺师驾幸不下牀所传信非讹千载两相望篁竹驾清风乔松裛寒霜囘心剃须髪永愿陪翺翔
　　望庐山怀陶渊明
　　庐初在望复忆柴桑翁醉来卧磐石闷黙天地通不入惠逺社自弹无弦桐悠悠出谷云漠漠栖林风傍岩片月白落磴寒泉红此意非眺听遥知与君同
　　追和韦应物庐山西涧瀑布下作
　　徘徊西涧下听泉濯烦襟烦襟遂萧爽妙音非世音不知岐路絶贪玩烟萝深斧斤未尝入髙材自成林鹤鸣岂有怨云去本无心寥寥陵涧寂古意难追寻
　　宿栖贤寺
　　遥怜李太白吟望瀑布水不知三峡流翠洒虚烟里雄声雷雨骤逺响松风靡谁留千丈虹长在云根倚遂令车马来朗瞻楼殿啓明明银色界浩浩蟾波洗居中梵天众闻思悟理长老乃摩诘取供在弹指普薰毛孔香真宝超凡鄙病夫寄一榻清泠濯心耳飘然睡乡去策杖中夜起不能跨鲸鱼挥笔信非美
　　宿归宗寺
　　旷怀王逸少宅地如翔鸾池水至今黒云是墨未干施作金仙宫楼殿排羽翰银牓留飞鸟玉唇吐惊湍耶舍宝墖近笔挿青云端贝叶五千书两藏龙鳞蟠钟磬递虚籁松杉扶嵗寒防持不变灭鑪烟昼漫漫暂游寄僧榻翛然心界寛愧无惊絶草付与苍崖刋
　　送许栖墨道士
　　结庐守亲塜淡食毕丧制焚香诵宝经倾悲抜冥滞神明扶孝思肌髪保阳气支离仅不死邻里为歔欷倏然叩予门殷勤谢铭志袖携一幅图离坎备形势明堂正丘穴松槚列新翠身虽离塜旁披图即流涕拏舟遽言别讳日仲春至酌水采嘉蔬借草具严祭又言广栽植薄取嵗时利事死如事生终焉达斯志儒者似君稀况复褐冠类谁为孝子传吾诗信无伪
　　新昌吟寄頴叔待制
　　元祐丙寅冬新昌有狂冦名探其姓岑厥初善巫咒南民欣尚鬼来者争辐辏经年惑羣众诡术遂潜搆摧城止三阚排锋唯撒豆竹竿变鎗旗鋭兵莫吾鬭此事古未闻造意无乃陋蚩蚩彼何知丁壮拥前后长驱向城郭尘土翳白昼刺史亟闭户神理黙垂祐城头无百兵坐待五羊救贼中众所见戢戢罗甲胄须防薄【音博】寒阴冻立多僵仆平明若鸟散贼本未遑究权帅计仓卒遣将速诛蹂贪功恣杀戮原野民血溜婴儿与妇女屠割仅遗脰传报及南昌新帅若烟走【颖叔至洪闻报即星驰度岭有诗云六日闻贼报七日走如烟】入境亟止杀渠恶用机购逾旬果获深腰斩余悉宥朝廷方好仁帅畧实能副台章请褒赏诏语优以懋抚绥聊借才侍从尔来复身居江湖上名近日月右【已上畧制词中语】麟儿随飞龙【戊辰季嗣遂登科】阴隲资贵富彼美南山松落落千丈秀终为廊庙器未许连城售吴毛持漕节文彩烂锦绣发为新昌行洪钟待谁扣我将磨苍珉为公悉镵镂【运判吴翼道毛正仲皆作此诗为帅赋之并刻石立于新昌之使防】
　　送胡推官赴无锡丞
　　爱山不离山君来访山间山间只欠水听君语潺潺滋我山色秀洗我尘心烦如何遽言别鸾骖欲翩翩试才得佳邑割鸡鸣刀镮双亲尚未老伯氏趋朝班蓝田玉一双浮出濡湏湾天作王者瑞宁独名乡关自怜困已甚风流邈难攀新诗倘可寄秋鴈无空还
　　送胡与几被召赴阙
　　嗟我老已疲挂冠归旧庐素乏二顷田无可把犁锄穷年小山下独伴千巻书作止随古人襟怀稍欣如又无樽中酒能延故人车感君数相过气豁眉宇疎天马出月窟囘薄万里余其才无不宜禄仕犹拘拘忽闻明廷诏一节驰轻舆往必陟台省公言壮皇图潜心救世弊防意为身谟法宻吏愈偷食众财益虚末大本渐弱岂在专防胡指瑕一二人此事尤可吁细碎何足论纲举民不逾譬彼脉已病其身尚膏腴要当速内究珍九应时须良医望数公润泽囘焦枯愿如范文正挺持真丈夫老死见太平委弃甘路衢
　　送马东玉朝散还朝
　　秋空若明镜云物莹可数临髙送逺发况复瞰牛渚崔嵬水帝宫半出燃犀浦桥基挿波澜王气逐龙虎归艎岂能留两浆几欲舞重光瞻舜日羣材入天罟马东玉松柏耐寒暑五载佐吾邦大匠善规矩仁民而爱物巨细各有补宴闲集宾朋风流照樽俎能诗又敏速往往造险语交章久荐达名声动寰宇胷中蟠虹蜺行矣须一吐伊予百无堪投老尚好古垂竿鱼未食茹蘗口忘苦唯君最相知称谓等鲍庾君归我何适形影守溪浒时寄一行书焦枯望霖雨
　　谢泾川宋宰惠近诗
　　不到泾上邑倏忽二十载环山敞楼阁金碧想未改长溪拖翠玉洗月发光彩秋声咽松杉夜气馥兰茝白鸟自成羣黄猿行作队仙人控鲤去岩下遗迹在犹疑深云中弹琴尚相待唐儒工翰墨石壁露璀璨意有神明怜尘藓不得凂地胜来俊哲宋子今出宰公余缀吟笔烂漫排珠琲又如崆峒兵百千森甲铠寄我数十篇翛然起沉痗胷中强搜抉旧学久荒馁欲追天马踪蹇蹶竟难逮抚巻怀昔游魂魄飞黤黯何当裂云牋看君吐江海
　　寄杭州天竺辨才大师
　　我闻辨才师解空称第一病子得摩顶其疾顿若失救物运真悲了心非幻术声名动寰宇退身性愈宻峩峩龙井峰篁竹不透日终朝无来宾笻枝自横膝此道何寥寥差肩佛摩法无生无不生一以贯禅律安得两羽翰归飞参丈室稽首慕髙峯天地相终毕
　　送外甥法真一师
　　仕禄不及养勇往学金仙弃家如脱屣坏衣披稻田见汝若见母令我涕泗涟我方齓龆时巨狱遭摧颠汝母挈我往西江赴临川爱育比其儿衣食无颇偏追随二三载思亲我言还是时汝未产顾今三十年汝壮我已老死者归重泉悠悠记昨梦幻妄真可怜汝能逃世累趣尚固已贤京华勿久栖还当择深渊返穷生死本勿为言句纒拭我衣上泪赠汝金石篇
　　送甥沈济秀才下第南归
　　炎风吹黄尘去兴不可止丈夫固有命得失致悲喜何当永相将锡山酌泉水
　　送胡子企大夫还台
　　聨镳出梅山倐然二十载君常佐天府我遂泛云海音书鱼鴈絶梦寐想风采高车忽来过笑语殊璀璀故交悉相忘而君独不改天王尧舜资化柄付良宰网罗收鸿鹄台阁茂兰茝君归必殊显发策救民痗形容入凌烟丹青永无凂使我观太平白首甘冻馁
　　投宿繁昌徐氏水阁
　　东池种莲子西池养肥鱼盈缸酿美酒满盘具新蔬客来径一醉疑是桃源图此事未足议弟兄皆业儒大弟已登科髙名动乡闾季弟复连荐豹变应时须长兄恬自养云卧随巻舒物至我则应隠徳良有余客有醉吟叟六月骑蹇驴避暑寻名山遂登君子居饮弄池上月一宿能清虚相看不相厌欲去且踟蹰
　　和姜伯辉见赠醉吟画诗
　　苍崖一万丈中写白玉泉飞鸟度不得而我长攀縁洗尽心地垢吟成元化篇更复有何物一樽当我前忽逢姜伯辉爽量涵水渊开谈了无迹所得全于天便欲脱青衫泛我江东船结交要终始相忘复頽然径呼妙手画秋江霜景全氷轮正卓午照影无颇偏谁能骑蹇驴世路空留连咄哉可以往挥手从飞仙
　　观唐植夫所藏古墨
　　黒龙蟠黒云久蛰黄金阙縁何落人间数饼若古月虾蟆不敢蚀利刀岂能截温润比方玉芬香麝脐裂乃知廷珪名桓桓久不灭植夫名世俊【彦范之子】所蓄号奇絶防以紫锦囊箧之复扄鐍渺思五季乱江南颇偷逸三主皆能书拨镫耸痩骨一朝归大明流散余故物金华座右铭清凉自题佛二宝藏予家时时一披拂及睹植夫墨清风愈飘忽异想尘劳精灵岂沉没聊为识古篇分手各萧瑟
　　酬富仲容朝散见赠因以送之
　　牧之吟齐天太白咏秋浦至今三百年光焰不埋土我朝文愈盛往往出前古仲容生相门璨然凤凰羽作镇薄书闲盈编金玉吐牧之何足论白也真尔汝一朝解符归暂泊采江浒肩舆过蓬荜髙谈辰及午洗我尘坌听不觉欢欲舞又如熟黄粱连飡释饥苦昔闻郑国公片言靖疆圉庙食配神宗昭昭仲山甫今逢族弟贤家法中规矩郎省宁淹囘徃自结明主不惟萧唐家继踵登相府请驱千里云时作三日雨
　　宿钟山赠泉禅师
　　夜半松柏响绕岩鸾凤音披衣送遐盼明月方庭深楼殷遍瑶层宝塔楼中岑定分付赤刀世故仍痴滛六朝遗破塜四圣崇幽林香防饭玉粒千岁闲于今况逢大道师妙传诸佛心其徒五百人坐忘静沈沈宝光泳琉璃永无尘垢侵何以明归仰顿首兴微吟
　　送倪敦复往池州决狱
　　忽领外台檄离家不辞艰破雪渉逺道侵星出重闗提刀聊四顾决狱谈笑间旦经五峯寺遂发九华山朗饮云泉秀妙依松石间琳琅如得句先寄南风还
　　送敦复至观音寺再用前韵嘱别
　　太道既如砥安舆宁险艰通沟水决决出林鸟闗闗紫诏下天外黄气生眉间归当趋玉阶岂容眷名山接物齐彼分存诚肃吾闲我心如路草愿君与春还
　　陶然轩呈孔掾
　　我醉不在酒心常醉扵天出处无固必四时任陶然世网谁拘拘防鸿自翩翩隠凡乐吾乐陶然名此轩采掇富菊杞芬香籍兰荃啼鸟助春喜相呼语涓涓好风集清防时写朱丝弦秋月莹池上腊雪堆檐前客来亦把酒客去醉还眠为君发短调意将千载传
　　青山续集巻二
　　钦定四库全书
　　青山续集巻三
　　宋　郭祥正　撰
　　古诗
　　越州飞来山
　　物之体性重惟有石最坚回风卷黄沙直下万丈渊如何崔嵬山乃解飞青天琅琊趋防稽道理固甚悬想当初来时诡异可得言岂非巨灵擘或谓秦帝鞭雷公挟电母歘霍相后先夸娥负崖脚天帝撮其颠北斗借神兵虎豹下九关海王驱鱼送百里闻腥羶悲号与惫喘洒汗成流川呼云以自蔽日月不得宣栖鸟失其巢哀哀啼白猿草木困摆撼枝叶半不全置之秦望阴百怪散寒烟有龙走不辍化作锦色鳗攒身入窍穴喷出清泠泉都人骇相报平地见巍然既来亦能去惟恐复腾骞浮屠镇其上副以屋蝉聨朝吟诸佛经暮讲西方禅以此相絷缚羇孤几千年我闻已有日今朝始攀縁髙堂置美酒逺目凌孤鸢老僧为我説指画当我前是否难致诘且进黄金船
　　和常父寄经父
　　得早潮来江边风又起钱塘与海接浩渺无涯涘长鲸呼鳄鱼蛟龙正掉尾岂惟波浪声号泣半溺鬼临流不敢渡寻尺如千里儌幸亦可往无力触万死萧然古山根客棹于此舣吴亭明可数游观信为美安敢慕纷华而不重行止囘首卧龙居想在青云里相思寂寞晚谁伴西楼倚
　　见潮
　　朝亦见潮来暮亦见潮来维舟不敢渡西望兴悠哉
　　秋夜舟中
　　昨夜强风万弩过舟中侧听披衣坐秋来已觉阴气繁晨兴更见波涛大衰梧弱栁不足数脩篁摧折几百个飞廉郁然方用事一威能令万物挫人言风怒未渠央我观暴忽势不长防见平川净如镜刀鱼鸣防过钱塘
　　和常父望吴亭
　　深湾谓无风试向江头望混混过新潮峩峩起层浪前骧复后踊极力不相让踣落皆有声摆触颇用壮游龙出鬐鬛怒马轩颈项纷纶白雪外叠去不知向势将银汉接髙与海门抗吴城挂水墨越佑増怊怅我欲絶横流忠信固可仗丈夫七尺躯鱼腹岂易葬缅怀冯河戒舣棹未敢忘夜梦大樽浮东行视溟涨入宫谓阳侯举袂揖伍相问其孰呼吸乃使此倔强谢云天所为兹语吾恐妄却欲诘苍苍无梯不能上
　　和常父初五日渡江
　　半旬治西陵霖雨注船屋昨日风更豪江边抜长木初宵尚哮吼海水皆倒蹙向晚稍萧条飞廉想遭戮重云扫阴晦皎皎见星宿大哉天地内变化反手速我行不惮早畏此潮信促刀鱼颇轻防舟子短结束十夫共一艣喜噪若趋陆船头列火炬幕下烧綘烛蛟龙睡方醒水陆骇窜伏吟哦未及终已在吴堤曲青山绕逶迤楼阁媚初旭钱塘虽旧游梦想常在目便当跨月轮俯耳听清瀑重阳复不逺共采岩前菊
　　游六和寺
　　同寻六和寺去旁苍崖行峥嵘石林气防防流水鸣见此俗虑减入门心更清盘空到窈窕小憩山前亭天晴修竹外飒有风雨声僧云金鱼池近日秋雨足余波落清壁散作雪色瀑徐兴视其流登髙穿屈曲忽逢白练飞碎防溅珠玉清冷振毛髪潇洒荡心腹金鱼在何处演漾戏平緑鳞鬛老愈黄防漆作双目忆为儿童时尝戏此池旁闻人説金鱼已谓百嵗强今逾二十年僧死草木荒此鱼尚无恙纎质不改常谓鱼非灵物安得擅久长四海波浪髙三江网罗宻长鲸丧明珠幽暗无白日我疑龙变化就此溪中逸纷纶乾坤争浩荡风霆出何如守一无得亦无失
　　和常父湖州界中
　　常民踏车将纳水今民踏车将出水大田不复见沟塍洪潦汗漫连千里昨在防稽固已闻湖州春雨夏不止吹堤巻石冐城郭余波之潴此乃是至今蒲嬴在民屋塜树伐尽生葭苇茅檐破漏不暇完父子防防痩相倚西风揺落天地秋下污上莱无所收新田今已不可种问民出水将安求水干鱼鰕或易得且以咀嚼充饥喉贫者往往鬻儿女征繇纷纷复不休我从农夫遗斗米自顾饱食诚堪羞四方近日穷苦乏嗟我有意奚能周
　　戏张子厚
　　子厚夸善棊益我以五黒其初示之羸良久出半策波冲与席巻揉攘见败北我师如云汗漫满八极子厚若残雪防防无几白是时秋风髙万里鹰隼击鹪鹩伏深枝顾视颇丧魄勒铭亭碑阴所以诧棊客
　　泛涟水
　　涟漪二十里清淡得我性微风不复揺天水相与净秋容入崖栁晚色依渔艇髣髴防稽游南湖似明镜杨道中同行而追随不可及闻先生在海州
　　紫芝眉宇不可见一叶小舟如掣电青山云外半出没白鸟溪边空绚练朝行苍莽带残月暮宿萧条闻落霰岂无斗酒为君倾起望沧波隔长堰
　　日出
　　仲冬十一月我行赴髙宻路出东海上晨起骇初日腾腾若车轮只向平地出较于昔所见得此十之七蟾蜍尚弄影皎皎横参毕辉光一迸散夜气扫若失扶桑想可到俗虑苦难讫壮观曾未厌侧叹流景疾
　　早行【此篇文鉴所载称经父诗据孔氏遗藳乃毅父作遗藳毅父亲笔当以为是】
　　客兴谓已旦出视见落月痩马入荒陂霜花重如雪海风吹万里两耳冻几脱嵗宴已苦寒近北尤凛冽况当清晓行遡此原野濶笠飞带绕颈指强不能结农家烟火微炙手粗可热岂能迂我留而就苟且活仰头视四宇夜气亦渐豁苦心待正昼白日想不阙
　　梦锡惠墨答以蜀茶
　　墨者质自黒黒者墨之宜所以陈号闻之于退之近世工颇拙取巧惟见欺摹成古鼎篆团作革靴皮挥毫见惨淡色比突中煤谁最畜佳品郑君真好奇赠我以所贵有不让金犀坚如雷公石端若大禹圭研磨出深黝落纸光陆离较之囊中旧相去乃云泥辱君此赐固以厚何以报之乏琼玖不如投君以耆好君性耆茶人罕有建谿龙凤想厌多越上枪旗不禁久我收蜀茗亦可饮得我峨眉髙太守人情或以少为珍心若喜之当适口更怜此物来处逺三峡惊波如电巻江湖重覆千万里淮海浩荡涟漪浅舍舟登陆尚相随今以答君非不腆开缄碾泼试一尝尤称君家铜叶盏
　　夜聚杨节之秘校廨防
　　云乱海天低风吹马耳破黄昏访主人同向幽斋坐谈资緑酒长欢敌红裙坐倒载夜深归雪花如掌大
　　止谒宣圣庙者
　　髙宻古名城其地近阙里弦歌声相闻往往重夫子学宫虽荒凉庙貎颇严伟上元施灯烛下俗奠醪醴髙焚百和香竞爇黄金纸所求乃福祥此事最鄙俚朝廷谨庠序五路兹焉始建官以主之不肖实当此浇敝皆扫除安可循旧轨丁宁戒阍人来者悉禁止尝闻诸鲁论丘之祷久矣生也既无求没岂享淫祀夜亭甚清虚古栢自风起悦之以其道吾祖当亦喜
　　还杨秘校赋
　　杨君示我赋一编读之百复不能已新词琢就若瑶琨故实织成侔锦绮可怜苦心自少年近日改科无用此虽然君才颇富赡贯穿纵横惟所使有如安车驰大道左骖骅骝右騄駬东西南北皆可往但顾欲适何如耳勉旃力习以待举尺一伫闻招特起他时名望压卢骆濶步青云此焉始
　　常父寄蕈
　　此物固已美采之从歴山蒙兄逺相寄深意在加飱冷落虀盐地萧条蓬艾间书云次越品宁复昔时欢
　　读庄子
　　损此以锱铢益我以千金岂足为轻重徒能劳尔心覆彼以狐貉蒙此以絺绤岂足为厚薄徒能损卿徳南山有鸷鸟睥睨天地秋有意横八极固非守一丘老鸱吓腐防安可施于此鸳雏尚不屑况非鸳雏比
　　郡官送杨文思独以事不赴
　　怱怱行人行车马已在坂主人留客止客畏白日晚阳关发哀唱春物况满眼城中流水长离恨不可浣我虽居学宫不往若疎懒斯心独揺揺送客千里逺
　　梦锡杨节之孙昌龄见过小饮
　　梦锡更时事恢然君子儒节之琼树枝秀气发扶疎昌龄出相家谦谨乃绳枢三人于交游得一固有余日暮俱访我止驾共踌躇四天忽阴沉风声若江湖寒色尚可畏促膝同附炉髙宻酒虽贵为君开一壶拳栗自东越殷榴从上都羮烹歴山蕈脍斫注沟鱼鲜蛤实海错肥羊非市屠后食淮南莼此皆比所无主人不敢爱且以为宾娱梦锡饮中豪节之亦其徒昌龄稍奸黠我劝势颇麄左手扼其肩右手进觥盂勉强为我尽淋漓满衣裾醉坐各忘去蓬烛已见跗幽谈入鬼怪巧谑相揶歈勿言轻此乐此乐胜笙竽明朝酒醒后相对礼如初
　　梦锡遗蔗
　　忆昔游五岭甘蔗弥野濶一来琅琊城此味久所阙商人自东南驾海连天筏所致虽不多爱养尚如活旁求未得之分遗意特达中凝甘露浆外削紫玉滑渐欣入佳境仍喜对髙节应知方著书持此解消渴
　　呈宋思叔县丞
　　宋君我未识名誉素讲闻海上一邂逅欢然如故人相交但数语所见已终身固非轻许与亦有白头新之官颇迫促折栁长亭春驰情自今始怅望西南云
　　寄舍弟
　　西园草碧色南湖水緑波五意亭上意争奈艳阳何
　　二月一日
　　春时虽已半春色犹尚浅海上氷霰多城中花木晚今朝天气始微晴万里东风照眼明南河截水共游眺好约扁舟载酒行
　　收家书
　　早承防稽信晚接清江使两地千里余尺书同日至既知骨肉安复得邻里事丁宁问儿女委及奴婢开包视封题亲故各有寄牛狸与黄雀路逺不易致东人罕曾识专享无所遗岂徒抵万金鼓腹快异味
　　春天
　　春天酣酣睡最美日转花阴犹未起须防梦觉闻风声波涛翻空千万里出门四望气惨惨寒色射人如泼水旋见大雪落交加向晚绥绥尚不止游丝栁絮复何有百鸟巻舌愁欲死阴阳变化固有渐乃何暴忽有如此清江野客心伤悲寂寞无言对桃李
　　观舞
　　宴馆簇金丝绣茵呈舞旋云鬟应节低莲步随歌转势多体不犯妙絶乃习惯含笑有余情小揖更微盼
　　宁采
　　宁采粪上英莫折园中栁人情愈薄恶变态在回首纷纷苦相攻把臂曾缔友阴机多鬼祸似此奚可久巧言奋南箕定籍挂北斗豺虎虽不食且使鸟啄口
　　城南
　　宻州三月犹有寒地平更在大海上昨朝雨上气已晴今日繁阴北风壮城南蹙水傍城流几处垂杨系小舟传闻寂寂无车马红杏夭桃各自稠
　　诸君送王仲勉户曹予以事不预遣人送緑杨一枝赠别
　　不能送行客赠以緑杨枝试看青青眼此心当自知
　　春风
　　春风扫浮云万里青天出三星次第陈明月入我室昨宵苦阴雨并坐不见膝相去能几时皎皎如白日
　　送梦锡往齐州
　　望君之行车既逺目亦收惟有随君心千里不能休我兄在歴城相别嵗已周音问月三四东西交置邮岂如一相见君今涉其州为我道亡恙深言致绸缪先驰魂梦往迎子鹊山头
　　晚出
　　空城鸟欲栖渐夕收寒暑槐叶緑生风椿花落如雨出门何所适有口不敢语披豁向青天望销云一缕
　　常父寄半夏
　　齐州多半夏采自鹊山阳累累圆且白千里逺寄将新妇初解包诸子喜若狂皆云已法制无滑可以尝大儿强占据端坐斥四旁次女出其腋一攫已半亡小女作蟹行乳媪代与攘分头各咀嚼方爱有所忘须防被辛螫弃余不复藏竞以手扪舌啼噪满中堂父至笑且惊亟使啖以姜中宵分稍定久此灯烛光大钧播万物不择窳与良虎掌出深谷鸢头蔽髙冈春草善杀鱼野葛挽人肠各以类自蕃敢问孰主张水玉名虽佳神农録之方其外则皎洁其中慕坚刚奈何蕴毒性入口有所伤老兄好服食似此亦可防急难我辈事感惕成此章
　　送董监簿赴举
　　西风槐半黄行客车马动扬鞭望都城壮气不可控朝廷新改科诗赋斥无用君能通古书义理颇折衷先锋陈典谟后骑出歌贡以兹趋大敌坐可图百中青春闻喜处醉弁宫花重去矣当自强勿作思归梦
　　惜别为从道作
　　尝闻直谅冠三友自古才难非特今今世胁肩事谄笑君独苦口工规箴我常从之求过失箕踞慢骂犹甘心其言未必俱中理披沙往往逢黄金今将去矣谁复嗣已觉别恨凌秋阴胸中抖擞宜一尽留作更见相思深
　　送从道
　　去年风雪搅天暗君马区区之海涯今年苦寒又访别正是去年行役时信阳虽逺重来得小桃常探春消息如今官满去不返又见花开谁记忆乾坤浩荡归无乡嵗月峥嵘老相逼一官奔走随所使后期防合知南北篇诗惜别人少和须知此别真可惜黄髯半醉舌若蜚它日樽前无此客
　　出城
　　驻马河之西送车皆已返郊原人渐少风物秋将晚身如独鸟轻意与青山逺
　　迷途
　　吹灯治行装戴月即前路深村苦多岐乃使行者悮东西皆可往曲折何所遇泥中虎鬭迹草木新封墓阴云忽以兴四顾增恐惧及今亦谁咎初失在跬步林木杳峥嵘丘原莽囘互虽闻叱牛声欲问不知处
　　费县
　　涂经古费邑遗堞草莱平东瞻龟蒙出西望颛臾城不扰以畔召仲尼犹欲行许由亦有塜孑孑何独清
　　遇雨
　　客行日暮饥且渴况值漫山雨未絶蜀黍林中气惨淡黄牛冈头路曲折狂风乱掣纸伞飞痩马屡拜油裳裂记得黙斋端坐时唯爱霶洗烦热
　　宵兴
　　宵兴视星斗侧身坐长叹秋风忽已至万木鸣垂髫初执巻结髪乃弹冠功名当及时一失何由还丈夫惜少壮日月如走丸念躬累尚寡筋力无所难白首佩黄金意气亦已阑所以飞腾心顾盼生羽翰诗人咏嵩髙不尔歌考槃胡为两未决碌碌守一官
　　呈梦锡
　　妻孥能相期每出必遽还如其归稍晚必谒郑推官
　　又
　　与君来往半嵗余三日不见已为疎入门褫带不相揖下马且复休仆夫形骸礼数不足问但论肝鬲之何如昨朝万事俱拨置与子斋中同附炉去时苦寒冒风雪归路清辉踏霜月但取樽前笑语欢岂知门外阴晴别
　　韩大夫城
　　大夫今安在唯有废城存流水抱沙曲依依杨栁村居者五六家荆榛深闭门青青麦陇直蔼蔼桑枝繁牛羊任所适僮稚更不喧啼鸟静逾逺落花风自翻昔称老农贱吾意埜人尊谋身莽无定太息视乾坤
　　青州作
　　京东地平夷自古四战国九州此居三山海在封域北趋京洛近南巻江淮直富饶足鱼盐饱暖徧牟麦英雄欲飞腾假此为羽翼隆凖蹙秦亡金蟇伺唐隙方今不忧此所重只西北兵防最寡少主帅失铨择蒿莱蔽城隍绣澁满戈防慢为盗之资忽者祸所植吾视士大夫赳赳半雄特謌謡尚慷慨濶达本多匿腹心宜先安豫备乃长策众方颂太平我乃虞盗贼虽言亦谁听痛哭损肝鬲
　　立秋日呈梦锡
　　今日才立秋凉风已萧瑟我不感时节念子行有日忆初同赴官相后惟一月子先脱然去我独不得发江边舍未完汴上生计足古之仕为荣今则富者福子随鸿鹄髙我恋升斗食岂徒别离悲更有长太息
　　曾子固令咏齐州景物作二十一诗以献
　　阅武堂
　　开拓乾坤逺欢娱嵗序深堂前犹阅武自是太平心
　　阅武堂下新渠
　　东莱细溜长西去余波涨能收四海心乐此一渠上
　　凝香斋
　　东郡经年久西斋一事无萧然静相对惟有博山炉
　　芍药防
　　芍药花初发牵公诗思浓露红烟紫句全胜緑盘龙
　　仁风防
　　太守政如何兹焉名可见齐州一万家挥以袁宏扇
　　竹斋
　　淅淅风敲韵亭亭日转阴公应喜来此相得嵗寒心
　　水香亭
　　龙头落潺湲雁齿驾清浅夜阑气益佳雨霁香尤逺
　　采香亭
　　芙蓉近可搴香草供幽赋公才奴命骚此是冥捜处
　　静化堂
　　四境静山川一枕闲风月野水抱城幽青天垂木末
　　鹊山亭
　　老杜诗犹在重华事已无千秋陵谷变尘起鹊山湖
　　芙蓉桥
　　出城跨岧嶤惊目见花艳飞盖每来游佳境此其渐
　　芙蓉台
　　漾舟入芙蓉花乱舟欹侧安稳此凭栏清香生履舄
　　环波亭
　　潇洒尘埃外崔嵬清浅中四轩春水濶两岸画桥通
　　水西桥
　　景物此清淡幽寻当细论恐人容易过常锁水西门
　　水西亭
　　河流春已深野色晚更静生计慕园畦归心俯鱼艇
　　西湖
　　芙蕖十顷濶藻荇一篙深晚日江乡景秋风泽国心
　　百花桥
　　花满红桥外寻芳未渡桥春风相调引已有异香飘
　　北湖
　　尘汚逺已留渌净此不杂僻招水鸟栖清数游鱼鬛
　　百花台
　　南瞻复北顾春水緑漫漫此地寻花栁全胜别处看
　　百花堤
　　花发红云合公来醉玉頽傍城行怯逺却泛小舟回
　　北渚亭
　　髙深极前临苍莽接回眺齐州景物多于此领其要
　　又寄梦锡
　　自君卧漳滨我意恍若疾无人与笑言兀兀守一室当寝或不寝当食或不食有思气填膺可骇几战栗想君端在家比我乃安逸妻孥以嬉游簿领久阁笔南城趋北城道路无所隔我岂无仆马子不见宾客哦亭足清风林木助萧瑟葵花无数开莲叶亦已出起来定何时幸防能几日已经篘白醪待子欢促膝
　　寄王达夫髙宻令
　　髙城已吹角月暗星河落与子语不休青灯同寂寞平明车马去怱怱一饭相邀不得同交情世契两皆厚东望白云千万重
　　谒梦锡见几上粉笺援笔书此
　　飘飘【一作靉靉】云容髙惨惨日色薄此时驾君车去意不可缚鸣蝉送凄切白露催揺落山城更海上触目添萧索
　　晚集城楼
　　髙楼百尺脩木尾面对南山翠相倚凭栏谈笑青云里秋标摩空日色死海风萧萧东万里吹襟洗髩清如水下视黄埃浊波起车马纷纭只蝼蚁
　　阴山七骑
　　青氊作帽黒药靴进退飒飒生风沙胡歌胡舞两拜跪问胡何为乃至此象胡之人假为之朱顔的皪秀两眉手操弓矢仰视天如见飞鴈驰平川主称此乐直万钱坐客竞饮黄金船世人见识无百年追欢取快贵目前当时被髪祭于野自非辛有谁知者
　　君住
　　君住水西我水东东岸波生西岸风哀哉中截锦绣段上襦下裳冬一半小星隆隆怒且鸣前驱贪狼后搀抢何如尽遣收芒角惟放当天皓月行
　　鸡冠
　　我初种鸡冠其小乃毫芒曾未得几时忽已过我长根株既猥大枝叶亦开张吐花凌朝曦生意殊未央阴风自西来憯淡驱清霜一夜忽变故叶萎花已黄当此繁盛时为尔偿壶觞及今乃腐草好玩安可常呼童尽翦抜昔恐践踏伤庭除稍旷濶耳目加清凉竹枝久蒙蔽迥立独苍苍
　　月三章
　　夜如何其月在隅问行何为乃踌躇海波压轮不得驱中庭有客心不乐欲挽玉兎鞭蟾蜍
　　夜如何其月正美起视万物如明水山魈避人鬼火死中庭有客立不移何暇眼力看箕尾
　　夜如何其月落愁光辉奄奄星益稠白云拥汉波不流中庭有客心不乐放志万里谁能收
　　代小子广孙寄翁翁
　　爹爹来宻州再嵗得两子牙儿秀且厚郑郑已生齿翁翁尚未见既见想懽喜广孙读书多写字辄两纸三三足精神大安能步履翁翁虽旧识伎俩非昔比何时得团聚尽使罗拜跪婆婆到辇下翁翁在省里大婆八十五寝膳近何似爹爹与嬭嬭无日不思尔每到时节佳或对饮食美一一俱上心归期当屈指昨日又开炉连天北风起饮阑却萧条举目数千里
　　咏无核红柿
　　林中有丹果压枝一何稠为柿已软美嗟尔骨亦柔风霜变顔色雨露加膏油大哉造化心于尔何绸缪荆筐载趋市价贱良易求剖心无所有入口颇相投为栗外屈强老者所不收为枣中亦刚饲儿防其喉众言咀嚼快惟尔无所忧排罗置前列圆熟当髙秋且以悦一时长久岂暇谋咄哉溃烂速弃掷将谁尤
　　寄从道
　　忆初抚掌笑尝谓子猿猱斑然武而文讥骂舌若刀髭黄喉骨结内敏见秋毫论官则甚微意气一何髙今思乃麟凤百十未易遭子行白日静囘首常萧骚闻子在定州深山坐披毛何如东海上万叠观波涛不见嵗再晚北风方怒嘷围炉奏美酒思子持蟹螯
　　食桃
　　翦彼十围木架此百尺梁十围不加大百尺不加长胡为被锦绣空尔饰文章根断肤已剥至朽不复昌【一作荣】食桃弃其核下与粪壤藏【一作并】雨露之所濡发生乃微芒囘首枝榦大冉冉出我墙开花又结子意态何煌煌
　　出郭
　　出郭十里余苍莽迎逺目柔枝强峥嵘榆柳已老秃谁言禾黍熟饥鸟不满腹平时想郊居至此思邑屋北风吹层阴冉冉白日速及归已云暮景色异初瞩去年十二月踏雪兹往复嗟今再见冬囘首如信宿
　　太守视新堂
　　遥遥元崇胄蔼蔼东州守留心学校事遇我若寮友蔽空起新堂鼛鼓百夫走枉驾亲视之丁宁到榱枓北风沙眯眼伫立相与久宴我登哦亭推我居席首初尝百花酿肴簌无不有是日十月中新霜脱人肘醺酣一消铄和气囘物朽昔人歌鲁侯在泮尝饮酒我今作此诗亦缀以厥后美哉姚侯政岂弟民父母此诗所不歌先已载民口
　　日月
　　月行一何速暂上青山还复落众星厥弛不肯休参横毕直争头角日行比月更疾驰一日一夜绕天围光辉所烛万里同墙边炙背快老翁
　　孤雁
　　空城夜已寂一雁度云端汀州亦可至何不怯霜寒岂非防暗祸惊矫失自安孤音诉明月天髙路漫漫以鹑置怀袖比汝乏羽翰蒙恩傍温暖岂念宵征难
　　祈雨
　　皇天久不雨旱风满东国春田废鉏犂秋事阙牟麦县官租税守令抱忧责交驰谒羣望不敢爱牲帛而我处学宫于郡乃宾客霜寒怯早起卧听车马适方兹祈求急不预奔走役精诚获蒙报岂不沾润泽古有支离形亦有支离徳而我颇施施支离在官职虽然悯元元览镜见顔色髙咏云汉篇千秋意凄恻
　　墙东新圃
　　平时乃粪壤此日遣把锄岂徒植花卉兼列果与蔬去家无百步幽境若村墟君公兹避世聊慰忆荒庐春风寻细草夜月倚髙梧穿垣置小户直接东城隅
　　食鳆
　　风流东武鳆三月已看花及冬稍稍盛来日沧海涯味腴半附石体洁不藏沙被之以火光何幸挂齿牙一举连十头不复録鱼鰕海物类多毒惟汝性则佳渍水洗病眸七九为等差况今咀其肉课效想更佳刘邕最可怪辛苦剥疮痂
　　食梨
　　东方早寒雪霜摰新梨十月已满市削成黄蜡圆且长味甘骨冷体有香芳尊命友先众果百十磊砢升君堂赠君玉壶层冰之皎洁副以金茎皓露之清凉奈何拨火取煨栗梨虽至美或不尝颦眉三咽手摩腹谓此发病为第一夺之儿口饧止哭君不记南方无此物五更酒渴唤水时思此千里莫致之及今乃以多见贱南方橘柚东方梨
　　十月二十一日夜
　　紞紞有如打两鼓星河漫漫参在户百鸟已栖人不行西南汹汹有异声有若鬼神移山岳又如战败百万兵出门望见乃火起椽落瓦裂咫尺鸣问之相去一里间红光灼灼侵天明长烟涌波月魄死其间有物如撒星是时久旱水泉竭髙屋一燎如毛翎小儿但知聚看笑不知扰扰人纵横皇皇奔走最可念耿耿不寝心飞惊明朝出视火起处焦木頽垣不知数白头老姥啼向天叹息之声满行路
　　观马骑
　　马军上马挟角弓东西排列次序同鸣金一敲驰且射七十二疋囘旋风黄尘纷纷有杀气得隽声呼动天地想见阴山血战时出没飞腾千万骑
　　防食
　　学宫不置酒相聚惟一饭公家事何多客至日已晚乘饥骋大嚼美恶宁复拣仆夫无所余顾我色不满泼茶旋煎汤就火自哄盏从容共谈谑熟视笑而睆昌龄岂其愠策马独先返
　　集于昌龄之舍
　　初筵悄无语良久欢意发就炉自温杯觉此饮量濶既观舞袖垂又听歌声阕醉心徒纷纭醉眼成恍惚勿轻栢直狗所负尚可悦当年入绩事今日逼华髪愈令坐客心感叹惜时节夜长更恐晓起挽青天月










　　青山续集巻三
　　钦定四库全书
　　青山续集巻四
　　宋　郭祥正　撰
　　古诗
　　陶然轩呈孔掾
　　吾醉不在酒心常醉于天出处无固必四时任陶然世网谁拘拘冥鸿自翩翩隠几乐我乐陶然名此轩好风集清微时写朱丝弦秋月莹池上腊雪堆檐前客来亦把酒客去还醉眠为君发短调意将千载传
　　迎神
　　木摵摵兮若有闻风囘囘兮吹尘神之来兮何暮斗斜月落兮夜将向晨跪捧香兮谨以俟久注目兮山云
　　酌神
　　不敢吿劳兮山之盘盘祀事孔修兮诚心亦殚陈肴羞兮堂下奠防酒兮石之间神庶几兮享此既醉且饱兮留听余言
　　祷神
　　嵗且大旱兮田事甚荒疫疠将作兮火菑流行循神之名兮其徳有常灵鉴不逺兮照此忱诚出云泄泄兮零雨其雱庶几此民兮不乏粢盛
　　送神
　　巫伛偻兮告神将归屏息再拜兮俨若初来神之乐兮游衍风为车兮云为旂槁者待苏兮瘠者需肥自今往兮余日望之
　　大风吟
　　昨宵月晕大如轮邪气来逼金波浑嫦娥怨泣帝所防飞符北方起风神声如驱涛洗阴云欲以快意乃自昏纷纷欲尽南山土散作弥天万里尘
　　兄长舟次防稽以十月九日发书清江亲故以此日遣使仍以十一月十二日同到去嵗防稽书清江人亦同日到尝有诗记其事
　　清江在何处限以龙王大孤磅浪之险阻鄱阳彭蠡淮海之波涛防稽在何处钱唐江边风浪恶金山寺下鼋鼍骄大冬雪霜道路塞饥年往往多盗贼如何两处发书日月同至此亦不差顷刻开缄读讫更反复两处久不通消息丁宁劳问若相见满堂欢喜动顔色枝间鹊噪今几日总报平安岂非吉年年嵗宴享异味牛狸黄雀并金橘从容进仆问乡闾归心倏起成萧瑟
　　十一月二十日徳音
　　敇书夜半至主者不敢发星辰稍低囘万里收落月平明宣帝词轸虑极惨怛所忧在愆阳雨泽嗟久竭周王望云汉汤后讼女谒又闻泰一驭已驻黄金阙所至为福祥行当扫灾孽因兹四大青洗涤如海濶上刑脱窀穸轻系弛缧絏生还幸可期向者或长诀讙呼满行道感泣有白髪茍非皇恩深安得汝辈活千城聚和气散作连天雪
　　宿涝泽
　　出城云物好更听歌声发行路已微阴暮村逢霰雪衾寒不成寐奄奄残灯灭
　　召伯水落
　　朝落一寸水暮落一寸水巻水去入湖更值南风起舟行意虽急滞碍乃如此矗矶在吾前千艘正衔尾
　　舟行却囘
　　清晨移舟出沙觜宿氛巻尽天如洗日髙五丈行十里白云之中黑云起囘舟急趋旧泊处四山沉沉日色死逆风飒飒初尚微浪头已髙白参差又闻西南崩崖陷谷有异声大风横击波如陵操舟之子虽习贯掣柁才开又投岸有如磁石引针去时时飐扑愁中断长篙劲艣不易胜仅得入口如再生回望后舟尚出没使人泪落肝胆惊昨日庙中奠防酒巫语甚吉许我行奈何中路辄反覆欺诞何者为神明岂非风者天号令必欲逆知非汝能浪传消息得醉饱万一犹足为威灵
　　长芦咏蝗
　　飞蝗乎飞蝗乎谁使汝为飞蝗而如此之孽也一气所生乃自然百虫之中何为者若嵗大旱汝则多人虽畏之可奈何来时漫不见首尾往往蔽日连数里河南却集河北岸东村西村閙如螘捕逐千百才十一入地如锥又生子山林所过为一空万口飒飒如雨风稻粱黍稷复何有田畴已尽腹未充农夫去嵗望得雪千耦辈作乘春发耕耘喜及苗已长与汝何寃乃遭齧忍见深冬痩如腊征赋繁兴蓄积缺我有薄田在江州五嵗之中三不收流灾得无及彼土抟手安敢期髙秋阴阳调和非我事冻馁逼迫同民忧有生所往随有累不及饮啄波中鸥
　　金陵观雨
　　丞相初下车忧勤到南亩旱干为祈祷甘雨辄盈缶气从钟山发浪入秦淮吼崩腾与摆蹙执热复何有我时在舟中清爽浮户牖垢衣得浣濯快意一搔首深宵对明月灭烛坐更久昨日见投龙于今慰枯朽至诚必有答况乃调元手
　　观暴雨
　　怒雷殷殷西南天黑气一抹如长烟鲸嘘鼇噫【去声】蛟吐涎龙呼其俦相后先散为飞云葢蜿蜒以尾巻海洒百川河伯乃在坎底眠震惊掉动忧不全白浪涌起髙于船冈驰隰舞山囘旋崩冲摆落蔚髙骞声势烈烈孰使然须防寂静又改前余氛倚汉犹青小鰕奋头如自贤神龙归宫鱼出泉
　　太平
　　长江巻波作沙色中有数顷如泼墨是为望夫之髙山沉沉影落江心黒操篙下探不见底侧行牵挽难为力疾风为我西北来打鼓张帆何快哉百夫呼噪絶水府心胆壮敌山崔嵬须防已入大信口囘听怒浪声如雷姑熟堂前溪水清扁舟夜泊已三更微微雨过有秋意漠漠云开对月明
　　观牛渡江
　　荷蓑而骑彼牧童驱牛乱流江水中徐行不复用鞭棰母当其前犊后从浊波沄沄出头角见者往往疑蛟龙牛身千钧水不测步步乃与丘陵同天机自然有所解物理如此谁能穷君不见轧荦山腹垂至膝一马不能载其躬帝前每作胡旋舞翩翩防如旋风
　　太平
　　溪行曲入四五里乃见州城大如斗人烟疎少白日静风物澄明新雨后古来豪俊多在此怅望千秋一囘首谢家青山空自髙李白扁舟复何有
　　泊舟姑孰堂
　　﨑岖遵狭港托庇倚葭芦泊舟姑孰堂乃在溪上居此溪来处逺东引丹阳湖微风起天外爽气得秋初而我尚厌暑巻帘心不舒蓬头赤两脚踯躅绕四隅坐砌未为惬偃身卧碑趺中宵倦揺箑流汗落衣裾因观今则然自问昔何如情自有不足不见有有余
　　于将军
　　长安遣兵百胜强意气何有汉中王七军之心俱猛鸷虎兕挿翼将翺翔睥睨荆益可席巻白帝城高如堵墙秣马蓐食朝欲战雷声殷殷山之阳沉阴苦雨十余日汉水溢出高腾骧苍黄不暇治步伍攀縁蹙踏半死伤计穷岂不欲奔走四望如海皆茫茫鼍鸣鱼跃尚恐惧万一敌至谁敢当遥观大船载旗鼓闻説乃是关云长蒙冲直绕长堤下劲弩强弓无敌者虽有铁骑何所施排空白浪如犇马将军拱手就絷缚咋舌无声面深赭防书一日到锦城只轮不返皆西行将军畴昔负朋友若此昌豨犹得生循环报复虽天意壮士所惜惟功名曹瞒相知三十年临危不及厐徳贤归来头白已顦顇泣涕顿首尤可怜髙陵画像何诡谲乃令慙痛入九泉淯水之师勇冠世英雄成败皆偶然
　　紫髯将军
　　华容女子哭幽囚吉利如虎入荆州缚其孤雏敛貔貅长驱水步八十万欲猎于吴吴主忧羣臣劝迎同一説拔刀斫案心胆裂揆彼之量岂我容开门纳狼计何拙鲁家狂儿策最长倡而和者有周郎区区黄盖乃乞降龙幡遮火烧赤壁东南风急天綘色江中战舸岸上营烟焰飞腾半焚溺雷鼓大进声满川轻鋭迫逐皆崩奔紫髯将军更欢喜曹公挫翅不得骞子布元表何龊龊成败之决在一言君不见甘露宝鼎间典午受禅吴犹存青盖入洛虽可惜犹胜俛首臣老贼
　　武宗
　　武宗惟雄俊有臣委用专徳裕才畧大感恩罄所宣是时岩廊上六合气可吞论兵决胜负万里在目前一平回鹘凶再洗上党昏杨弁不知时乃敢盗太原岂信明光甲遣人斩其元廷谋昧知几唯有君相然成立三大功慷慨在一言风霆运不测日月朗髙悬李唐势已去至此岌复绵外内已息兵崇卑定乾坤遂令河北师弭耳如孤豚事书史册上读之快心魂千载若信宿凛凛风烈存世人多説剑不见斫伐痕玩弄反自伤何用饰璵璠迂哉贾生饵果尔房琯奔施为贵实效讵止衒空文
　　奉天行
　　苍苍行露出苑门孤城偪仄不可存贼兵之来若风雨顷刻城下皆云屯纷纷矢石蔽空黑天子垂泣对将军将军提笔书满背城中白丁久夺气草军之焚虽巳矣云桥百尺虹蜺起下瞰城中笑饮酒干陵赭袍拥朱紫朔方大将来赴急彷徨中路不敢入豺狼合从堪恸哭翠华﨑岖又巡蜀圣神文武何至此堂上有人面如鬼
　　天门山
　　惟天莽苍苍乃立此门阙山本如城连剖凿中断裂两峯竞秀倚千古势相戛大江方东来逼束不得泄潴为无底深散作万顷濶想当割据时闭固孰敢发夕阳坐荒亭诗思摹峭防清晨放舟出回首见呀豁西梁尚局促壮观心颇阙安得呼化工努力更一揠
　　灵璧东
　　明珠大贝玉玲珑美人营营出深宫清矑一盼失英雄羽觞行酒乐未终胡陵杀气回飞鸿投杯掷筯自挽弓麾兵大战灵璧东血流争波入海红何为羁孤铁马中捣沙折木天北风突围而出追失踪四五年间蛇作龙
　　题贑州嘉济庙祈雨感应
　　江东祷雨真灵迹香火未收檐溜滴城中到此夜五更渡口归时水三尺高田流满入低田万耦齐耕破晓烟但愿吾民得饱饭年年嵗嵗是丰年
　　答陈君佐戏吟
　　与君居两郡如隔万里道相从得旬日所恨大不早清谈已解忧大笑时絶倒赠我以古风应手拾瓌宝间亦藏戏言顾我欲高蹈答子以不答羡子富文藻沧溟在人外中有羣仙岛相约逍遥游飱霞食瑶草
　　游子吟
　　逺游如飞蓬漂泊天之涯不及百尺楼系在垂杨堤琉璃为钟玉为斚繁弦促管花阴下青春此乐输几人容身皇皇一羸马
　　汴堤行
　　长堤杳杳如丝直隠以金椎宻无迹当年何人种緑榆千里分阴送行客波间交语船上下马头揖别人南北日轮西入鸟不飞从古舟车无断时
　　酒帘
　　百尺风外帘常时悬髙阁苦夸酒味美聊劝行人酌但浇愁肠寛奚畏守犬恶客心方揺旌逢此慰寂寞
　　书驿舍壁
　　巍巍使馆开华堂行人旧题诗满堂去年读之多好语今嵗重寻在何处驿吏却云官长来垩以赤白漫青灰银钩错落应手没当时嘲谑谁为才呜呼万事祗如此古人豪强安在哉寄语征途往还客不如挥手落金石金石虽坚有时灭君不闻海波成田淮水絶
　　发虹县
　　驱马汴河西从此游帝乡瞻言驿堠短喜及春日长碧瓦映茅茨人烟宻相望刍茭足供马亦有酒可尝旁观波澜起万柁攒舟航一跌性命已岂惟肌骨伤不如榆栁堤中路隠腾骧去家渐及旬犹走淮楚疆却视故山隠忽在天一方东轩复难到兰媚幽香驰光不可留游女已采桑
　　水头
　　荒湾斗转河如束千古痴龙卧空谷公然收水入毫茫万里昆仑倾不足春妍睡醒鳞甲开顷刻已放波头来冲稍掠槮何迅速喷云溅雪争崔嵬舟人传呼隘两岸骇若百蛰逢惊雷连桩系缆犹恐脱不尔船碇俱倾頽须防水面平如掌客子棹歌船下上
　　岘山行
　　驱马岘山南磴滑不能上惆怅石城人秋风揺两桨
　　寄王彦昭教授
　　别君已经年相见如一日分教淮南生中路忽相失我志如栁惠何尝厌三黜君才似叔夜犹苦不堪七趣向大抵同离合何不一轻装入隋堤正值栁阴宻仓庚交交飞布谷命其匹壮嵗甘逺游岂暇念家室永城去亳近马足翩翩逸我往何时还君处不能出新诗近应多烂熳排古律黄花不可见谁为子鸣瑟交游固难得防面那易必作诗寄秋风以写胸中郁
　　书所见
　　昻昂林边鹤何事不天飞徘徊方塘面独啄青苔衣得非恋其旁修竹无芳菲高竿擢春秀清影弄朝晖曽于画图见恍若迷是非兴与佳景防悠然久忘归
　　村鼓
　　潭潭村鼓鸣羡尔田家乐闪闪緑榆丛风清如苇籥我怀物外趣世味久零落焉得太古民相携去耕凿
　　酂阳观棊
　　系马酂阳岸湍波怒奔霆却坐南轩上旷若耳目清两翁方围棊玉石相分争初味若恬淡锋交渐纵横攻南意窥北翻覆乃人情计虑临危出或从死中生勇者喜见色怯者噤无声谁云一秤小鬬智亦已精昔有烂柯者弃俗游峥嵘彼实方外人嵗月固可轻我今则异此久为世网婴一官犹坎轲三径尚未耕妻子寄异县飘飘望东京寸晷犹可惜客子当念程饮水上马去两翁任输赢
　　蝴蝶行
　　蝴蝶飞渡河来河北花已落河南花正开盈盈采花女扑打还家去推身飞入粉奁中芳草绵绵旧时路
　　枯栁
　　嵌枯路旁栁种挿从何年枯条不可见人立何巍然轻脆岂耐久心腹俱空穿上无一鸟巢下系万里船想见方浓时飞花舞青天行人多攀折惨淡驻征鞭今也傲突兀东西过谁怜陋质非焦桐难试朱丝弦英华余嵗许白蚁争囘旋雷公飞火试一照深处恐有怪龙眠
　　戏寄邵瞻逺
　　道人养金丹笑我飱芝术青瞳何皎然照应氷雪质壶中玉楼好天外鸾骖逸境清莫回顾世味甜如宻
　　车班班
　　车班班入函关马萧萧渡渭桥关下游人不相识桥边美酒留行客海濶天高云满空风吹日暮还南北
　　发谷熟县寄扬州同寮
　　清晨出古县独遇卖花翁芍药三数朶琼苞出渐红皎如情人未梳洗朱帘半掩娇春风去年维扬陪胜赏此花开谢旬月中名园胜刹处处有深畦浅垄无西东流品已多搜絶异若数英俊遗凡庸迩来新花更竒巧造化雕琢何时穷离家今日已千里云雨浩荡迷淮东而今又及赏花月因循不赏花更空寄语维扬好相识花时勉泛黄金钟
　　别二友
　　鹤栖万年松孤音夜号霜双凤想其悲一来助翺翔防合欢未已离别惨可伤惊风动地起彼此随飘扬鹤飞望南去凤亦归故乡囘头失旧侣云路徒苍苍
　　东楼置酒赏桃花
　　朱楼直瞰清池湾池上彩翠多奇山春山烂漫桃李发倒影照映澄波间逺看已好重攀折堆积金盘霞间雪促拍更歌金缕衣不辞醉倒花时节归来酒醒梦阑时袖上余香犹未灭
　　寄勉甫
　　猛虎不伏枥抟鹏笑韝鹰丈夫志四海羞愧守门庭君实豪杰士贫贱乡人轻愤发策蹇驴西走游玉京负书入太学大带参诸生文章逸莫控学问骤以升曾未年嵗余哗哗得声名定知有所立俯拾紫与青顾我孤陋者聋瞽其聪明譬如山下泉碍险尚未行无人为激进安得归沧溟所愿明君游扬波浩东倾此志何日遂长吁涕淋缨北望风谊美心焉如斾旌
　　落花
　　岭南冬深花照灼比至春初花已落乘闲携酒到西园鸟散蜂归春寂寞江南此际春如何红杏海棠开正多归期不及春风日犹见池塘着緑荷
　　送客到江亭
　　春江碧波渺天去两岸红桃落如雨主人到此送行人落日留连防歌舞渡头杨栁正依依拂水揺风千万丝看看亦整东归棹谁折长条赠我归
　　翦玫瑰寄晦之仍书此为戏
　　去年君尝寄蔷薇今年我亦寄玫瑰蔷薇赭赤未足爱玫瑰莹赪花草魁南园春深桃杏落但见芳草连莓苔唯兹皎洁满栏槛玉冠瑶佩天边来主人爱惜屡顾眄赏心未暇携樽罍寄君凭君巧吟咏仍须对景倾金杯莫令蔷薇窃见此恐遂羞愧不复开
　　寄邹蹇叔
　　西园春深百草长残花纷纷緑叶光蜂归蝶散情已薄独我绕树行如狂亟令沽酒借地饮卧嗅落蘂倾金觞醉来意气颇脱略睥睨天地如毫芒狂歌大笑谁对值山猿谷鸟啼斜阳却思髙阳旧徒侣安得飞至坐我旁登城引望不可见云峯古木徒苍苍
　　南卒
　　坐食者南卒骄与子弟俱负甲则俯偻荷戈不能趋嘈然金鼓鸣气骇失所图固无一技良徒有七尺躯吾闻孙子教弱女成武夫吾欲练汝辈使之虓虎如奈何天子诏苦禁蓄兵书军旅非素习壮士心踟蹰羣蛮屡骚动主将复佐除有急何以报思之可惊吁
　　夜闻苍鹤唳
　　为鹤不能白安用苍其形厥顶又不朱无乃盗虚名雌雄守枯木絶意冲太清夜号如婴儿聒我梦寐惊日欲火其巢念汝雏方生亟宜罢吻噪报我存养情
　　愍囚
　　囚岂不乐有父母囚岂不乐有室家公行刼掠自取死迫于穷饿情非他腥膻所得能几许哭入东市肩相摩呜呼法令难力救囚乎囚乎奈若何
　　移石
　　谁言磐石坚势不可动揺健犊引大车载行速如飘良因植根浅未免迁徙劳触类当自省我今慎所操
　　春夕寄兄长
　　南北万里道弟兄隔年别嬉鸾双翺翔病马只羁绁反关危坐久顾影愁肠絶清夜不可晨吟残半窓月
　　养虎
　　西邻养虎已被齧东邻养虎计何拙哺之既久爪牙强定看一日难羁绁寄语东邻宜早图野心变态在须臾壮志匣中有神剑欲斩虎头君许无
　　折杨栁
　　江头杨栁春依依主人此时伤别离留连祖席日欲晚风弄緑影揺金巵手攀长条赠君归纷纷闲愁如絮飞人生聚散似鱼鴈此栁春深有几枝
　　王昭君
　　昭君十五入汉宫自倚花艳如芙蓉黄金不买画者笔西子变作嫫女容羊车忽畧久不幸夜夜月照罗帏空娇痴怨恨掩袂泣常恐兰蕙摧霜风不堪坐守寂寞苦遂愿将身嫁胡虏神仙缥缈下朝阳再拜玉墀辞汉主天顔惊顾初相识自起欲留留不得吁嗟拂袖归禁中却看飞燕无顔色婵娟去去阴山道几日风沙貌枯槁千秋万古恨何穷坟上春风无寸草
　　春日行
　　鸎啼花笑清明天黄金买酒斗十千良时恣意一酩酊醉倒扶起南堂眠须防更深浅酒醒明月当风起冷闲愁万绪从中来几欲长号泪如绠
　　子夜四时歌
　　春
　　二月春色来三月春色老东风收花去满地留芳草
　　夏
　　火云堆长空赤日沸岩瀑芙蓉已焦死不减筼筜緑
　　秋
　　惨淡秋云高萧瑟西风起坐感嵗华迁悲歌泪如水
　　冬
　　风凄薄愁云雨冷成飞雪莫作苦寒吟行行桃李月
　　和经父秋夕
　　爽籁爱虫吟凄音悲漏永青灯无定焰照此心耿耿风生蕙帐寒月满松窓静万虑归寂寞都亡荣辱境
　　宿钟山赠泉禅师
　　夜半松栢响绕岩鸾凤音披衣送遐盼明月方庭深楼殿遍层瑶宝塔栖中岑定分付刀赤世故仍痴淫六朝遗破塜四圣崇幽林香厨饭玉粒千嵗同于今况逢大导师妙传诸佛心其徒五百人坐忘静沉沉宝光咏琉璃永无尘垢侵何以明归仰顿首兴微吟






　　青山续集巻四
　　钦定四库全书
　　青山续集巻五
　　宋　郭祥正　撰
　　律诗
　　闻登莱大雪
　　闻説登莱雪一尺此中晴色更无云安得北风从海上满天吹过玉纷纷
　　集于昌龄之舍
　　一醉昏昏万不知黄昏促席夜深归明朝唯见家人説昨夜归时雪满衣
　　随倅入京师答同官赠别
　　挥鞭西指凤皇城疎野之心无所营预约牡丹花下酒归时节物近清明
　　途中口占
　　两岁东州不自知人情全在欲分时饯行连夕侵银烛送别临流驻玉羁望见防山思马耳路经沂水忆清淇归来定得从容否寄语庭前红药枝
　　寄内
　　试説途中景方知别后心行人日暮少风雪乱山深
　　省谒有日
　　捧檄忻然喜可知轻裘浅去如飞亲庭一别今三载即得从容戯防衣
　　不雨
　　雨意竟寥寂浮云如涌泉商羊空自舞霹雳谩加鞭溽暑烦挥箑荒湾久住船何时出汚浊洗闷向清川
　　昔时
　　昔时过此心何如今时过此心何如回波为我将双泪逆上三江转五湖
　　咏芦
　　地近长芦芦已深舟行两岸蔚森森能藏蛇虺连山涧强庇蛙蟇接水隂疑汝此君无劲节使吾终日隔遥岑春风暑雨多情思霜霰峥嵘想不禁
　　郭公
　　枉渚潮初落平冈日又西芦丛深处泊惟有郭公啼
　　芙蓉堂
　　芙蓉堂下花如锦记得当年此泊舟今日重来皆蔓草水红无数强排秋
　　弄水亭
　　弄水垂吾手圆波触石堤夜深翻斗极秋霁把虹蜺鸟泛闲相得烟生望稍迷问源思杖策人指白云西
　　赵屯寺
　　﨑岖自牛径萧洒得僧房壊壁题名满幽轩背日凉涧花时委地隣竹稍过墙归路风犹垂杨作意狂
　　扬子道中寄陈君佐
　　别我如不忍念君方索居萧然对松竹独自理图书击鉢诗无敌连环辩有余骅骝志万里那久困盐车
　　又
　　防合未云久笑言今若賖山空愁夜鹤野濶沸春蛙雨涨新陂满烟昏故垒遮输君官守佚吟遍郡园花
　　天长道中
　　柔桑满野麦平川晴色连坡雨在田顾影寂寥谁与语据鞍闲暇不妨眠尘劳可厌非今日老大无堪异昔年此去聊为上都客行当货马覔归船
　　至盱眙作
　　邮亭系马日西斜却向盱眙望白沙春色淡中惟有栁晓风狂过已无花古人出处真难一吾道穷通未可涯白水黄梁不须具呼奴挈榼取流霞
　　寓目
　　枝上余花脱尽红行人驱马绿隂中青春裁剪应辛苦不凑东南一夜风
　　汴上行
　　芳草连坡挂栁锦春风巻地落榆钱时光解与行人别若有离情应泣然
　　发青阳驿
　　悠悠驱马汴河湾几处邮亭畧解鞍春尽榆钱堆狭路晓隂花雨作轻寒山川相背图中画日月双移板上丸行役渐多身渐老诗题聊寄旅程难
　　登灵驿作
　　晨装独入古河堤杜宇无端向客啼昨夜东风吹猛雨绿隂遮合不成泥
　　河亭独酌寄林次中
　　沙岸朝来雨乍晴东风舒巻栁条轻消愁亦有旗亭酒谁与当樽唱渭城
　　偶书
　　季子县头思越国越王尝胆望呉城少年莫念纷华事功业多从辛苦生
　　入亳州界
　　赢粮襆被望都门路出符离日未曛清汴横飞天上浪方塘穏锁镜中云淮南风物多相似江上音书久不闻寄语此山姑待我莫因西去勒移文
　　济阳作
　　曾浮轻舸下长江依旧东风巻绿杨往事山川空满目新年须鬓欲成霜烟尘莽苍随长路云日萧条隔旧乡膂力四方男子事不须弹铗苦悲伤
　　榆钱
　　镂雪裁绡个个圆日斜风定穏如穿慿谁细与东君説买住青春费几钱
　　栁絮
　　风定漫漫雪不飞忽然飘去几时归琼林金谷知多少半入楼台半拂衣
　　废庙
　　灵宇何年置荒台渐欲平丹青多冺防苔藓太分明栋宇非难复威灵想不行长林相蔽翳惟有暮鸦鸣
　　雍丘驿作
　　京尘漠漠稍侵衣秣马雍丘日未西驿舍萧然无与语逺墙闲覔故人题
　　寄蘓子由
　　厯下攀逰今几年相逢顔鬓觉苍然西斋羙锦窥诗轴北郭浓霞入酒船别思忽随春浩荡还期已过月团圆君家早有为霖望莫学隆中但穏眠
　　入陈留界
　　青青麦陇鸟相呼淡淡长空尺霭无驿道寛平人语好共知明日到皇都
　　自雍丘取别路至陈留界较汴堤径二十里
　　平生羞防径到此尚狐疑望断澹台路登髙赋所思
　　次韵偶书【自此至和子瞻西掖种竹诗皆先生少时作】
　　凄风下残叶疎雨滴黄昏山气先冬冷江流入夜浑无兵诛二鄙有策济羣元平生志慿谁荐一言
　　有感
　　末俗皆趋利贫心独恶华葛衣冬已晏黍饭日将斜岳重渊骞伍毫轻许史家浩然忘世虑书剑一生涯
　　谕意
　　楚天隂易久顔巷意何孤贫贱身虽因英雄胆未枯西山縻虎足北海拔龙须一剑何时起功成泛五湖
　　秋夜偶书
　　击剑悲歌涕滴胸清时一向老英雄白狼黑犬如相犯愿诏南山矍铄翁
　　赠王吉甫
　　项王战败耻归东仗剑南游寂寞中【吉甫去秋失乡举役游学于外】雨雪萧条千里暗乾坤浩荡一身穷文章未属清时用论议徒多烈士风四海望霖龙折角为君悲絶诉苍穹
　　其二
　　生计箪瓢少郁陶谈经千古见秋毫神驱笔下词锋俊天纵胸中气马豪事业今朝心孔孟功名他日踵萧曹行行努力牵牛饵北海波中钓巨鼇
　　其三
　　嗟予困羁旅雨昏萧寺中客情随日淡诗思入秋雄目断故乡路心飞黄叶风文轩又将去坐觉笑谈空
　　秋夕
　　月色清余睡寒霜入病躯漏随诗思急灯伴客心孤匣锁剑三尺身沉天一隅蛟龙困勺水永夜忆江湖
　　十月寒
　　初寒十月终凛烈若穷冬隂谷冻猛虎氷潭僵老龙风威刷六合云影暗千峯孤客坐无火悲吟听暮钟
　　别介之
　　归去白云居山行百里余腰藏三尺剑腹载五车书暮雨添隂重秋风落翠疎此时离别兴滴泪满襟裾
　　谈道亭觉而成
　　松竹昼隂环清风枕席间梦随啼鸟散心伴白云闲渔艇归前浦樵歌下逺山徘徊明月夜髙兴向忘还
　　呈介之
　　铁面嵌岩鬼亦惊世间儿女敢相轻文章自古传周爕徳行当时贵灭明四海生灵虽帖泰两边豺虎尚纵横胸中久畜平戎策不日敷施报太平
　　呈介之求礼部唱和一阅
　　金紫相摩上玉堂南宫诗战镇相将毫端写出青春色窻下吟销白昼长辞艳迸开昆嶂火文章翻出铁林鎗愁中欲得神仙句更借夫君不闭藏
　　夜坐舟中偶成
　　臲卼扁舟抱寒水逍遥野客坐孤篷一天星月清吟外万里江山极望中尘迹未能离草莽机心唯欲破羌戎此情未遂难为语负剑长吁气满空
　　送郭圣原归庐陵
　　文章豪逸难为敌格志孤髙自出凡两岁论交重金石今朝泣别倚松杉满江春碧围仙棹入晓风轻送锦帆此去天涯皆独立寂寥相望隔溪岩
　　蹇叔以登亭有感示予因以答之
　　何处登临可极观危轩隠在碧云端千年古树少春态一片江山带暮寒人似神仙君自好心如铁石我难干花红栁绿休多语且把诗书子细看
　　清明雨不果出
　　雷势黑飞天马阵雨声狂播铁林鎗清明节物都谁赏寂寞无聊恋故乡
　　和酬介之
　　笔刃词锋劒防稠千金明月暗相投君鸡已勇夸长觜我豕徒劳诧白头清似愁中闻玉笛羙如饥后嘬兰羞伯牙未老钟期在再写孤音谩继酬
　　书斋独坐有怀
　　孤灯夜自明四壁冷无声欹枕清无寐思时愤不平林中多虎豹天上有搀抢匣劒蟠龙气何时伏汝评
　　呈介之
　　古豹青黄若暗凋怪松千尺老嶕峣词源浩浩声连海笔刃冲冲气逼霄贾赋任雄难作敌杜诗虽健亦相饶英豪自古非尘物他日峩冠立汉朝
　　登谈道亭
　　为厌红尘触目生与君擕手上幽亭波光碎碧瑠璃地竹影疎青翡翠屏云惹闲心归逺岫风吹诗思入沧溟名机利械都忘去才得人间醉一醒
　　和介之
　　井邑喧嚣不忍行卷帘终日爱江亭竹声满耳萧萧雨山色挨檐曲曲屏连夜剑光摩北斗几时鹏翼起南溟与君分义尤相合有酒频来此醉醒
　　别馆春
　　别馆无人迹春归空绿芜落花深不扫啼鸟静相呼坐想龙山景方淹瘴海隅几因北窻卧一梦到西湖
　　清夜
　　夜久景逾清行吟到小亭梨花带明月银汉淡疎星渡水渔歌逺巡山鬼火青此时尘虑息豁若醉初醒
　　中夜口占
　　晴汉疑收练隂云忽涌涛山空鬼聚啸月黑虎长号露偪睡魔走风飘诗胆豪静中余所乐六印一鸿毛
　　求言
　　人多防所短孰肯告之言不自聪明广何由道义尊知非君子趣文过鄙夫存安得同心友相扳至圣门
　　口号
　　今日朱顔客明朝白发人莫教行乐晚须惜少年春
　　西轩偶书
　　萧洒无俗韵登临纾逺情吟题红叶满卧看白云生山色差屏翠溪流泻镜明优防此终日其乐胜公卿
　　寛恤民力
　　天地清明日君臣际防秋雷霆大号徧雨雪湛恩流士卒休羣戍耕桑劝九州中邦节赐予下吏省诛求物继由庚咏民喧击壤讴泰宁堪坐致寛恤此良谋戸晓为今失官询较古羞愚言惟圣择神断戒优防
　　览镜
　　拂拭菱花试一临貌随年改叹光隂朱顔惨淡尘埃满白发萧疎瘴雾侵自笑腐唇因苦学谁知瘦骨为愁吟平生履行无人识嗟尔顽铜岂照心
　　偶书
　　经岁留南戍频时思故邦青山又薄暮斜日满西窻遣愤诗千首逃愁酒百缸何缘幸免去归棹破长江
　　近乾元节方教乐而雨
　　半月新调乐府班佳期今近遘隂顔歌喉断续微风外舞队差池细雨间坐赏賔朋愁不解来游士女半皆还人心共望晴明景嗟尔乖龙独阻艰
　　城楼晚眺
　　华阁倚青空凭栏啸逺风溪光梅雨后山影夕阳中细草伤心绿余霞照眼红此身归计未客棹自西东余得文竹寸余上有仙翁神女像相偶而坐异之作诗
　　千载皇英恨未平泪沾湘竹锦文成我收寸管尤竒异上有羣仙无姓名乍见偶同神女梦静看独认赤松迎世间此物真难滞它日相从上太清
　　即事
　　久病情怀已索然况当景气似秋天书窻静滴芭蕉雨吟砌轻笼薜荔烟云结繁隂低逺岫风排白浪满平川多愁无计堪消遣斗酒浇成一觉眠
　　陶侃
　　梭作龙飞应自喜指将针决欲何求赖君乍觉登天梦不尔王敦一辈流
　　扶蘓
　　天下精兵掌握间便宜长啸入秦闗奈何伏剑区区死不辨书从赵李奸
　　屈平
　　进居卿相谋何拙退卧林泉道未降堪笑先生不知命褊心一斥便沉江
　　平津侯
　　待士声名画饼虚天资多忌与人疎未闻东阁升贤者已见胶西置仲舒
　　和人见赠
　　少年有志慕轲雄十载潜心黄巻中富贵未来嗟命蹇文章多妙叹童防驽材尚借鞭驱力顽璞须资刻琢功诱掖相成期在子可惭夸咏枉清风
　　王秀才谋归作诗留之
　　相邀盂饭与盘蔬坐偶行从半岁余夜倚松窻咏风月昼挥玉麈讲诗书论交切切初谋协告别怱怱晚甚疎须亮主人攀惜意挽回归袖欲投车
　　戏呈叶秘校求蔷薇栽
　　今岁花开应笑君对花都不召嘉賔东隣乞种归封植明春自为花主人
　　叶晦之送蔷薇栽仍贻诗因以韵和
　　曾约种花为主人花开犹在隔年春只应未赏君先去自是芙蓉幙下賔【君为廉从事倅】
　　秋晚怀晦之
　　宿鸟窥檐日渐昏徘徊顾眎少埃氛髙杉结阵鸣秋雨叠嶂争歊出暝云愁病防岏谁省我笑谈磊落独怜君遥思静坐西窻下只与何人治典坟
　　晦之病酒因书以戒之
　　本为情耽饮翻成病染身今朝髙枕处应羡独醒人
　　月夕待人不至
　　故人相约一访我东望不见心踌躇清风满袖月千里此处苦吟谁和予
　　偶书
　　羇旅淹南戍栖迟绕塞垣海氛朝自暗山气昼长昏虫穴风来毒蛮溪水出浑故乡方逺想斜日更啼猿
　　寄中渊
　　我行君在家南北各天涯恨别三秋久悲思万里賖归心泷浪急逺目岭云遮相见何时再青山日又斜
　　十月梨花
　　皓质轻盈粉乍匀小园初见一枝新意嫌开在梅花后先吐香心不待春
　　重到山寺
　　人迹少到此山扉长悄然空庭但噪雀古木自青烟防走颓墙穴蜗粘腐栋涎登临未穷览斜日促归鞭介之惠诗言斥于礼部欲自此髙退丘园且招予防故答此章
　　角艺辞场欲进身混然谁辩玉并珉无常胜负如六慱不幸沉沦知几人君已自甘龙退蛰我犹有待蠖求伸未腰相印男儿耻他日功成方卜隣
　　寓目
　　云惨天如褐山横日易昏寒鵶啼古木饥雀噪空园红叶风翻势苍苔雨滴痕行吟有清兴寂寞与谁论
　　岁暮作
　　目极天地旷心凄原野荒髙梧脱叶瘦冻雀抱伎僵松柏凌寒在雕鸿得意翔平时岂相溷此日辨风霜
　　冬晚怀介之
　　窜迹南荒岁再侵思归望逺久沉吟风敲古木寒声碎云合江天暝色深饮可涤愁谁伴醉诗徒写恨少知音想君笑语如饥渇何日相逢慰此心
　　偶书
　　穷骨支离甚卮肠感激多人间易日月世路苦风波素志偿由未朱顔顾几何不如都弃置对酒且髙歌
　　春隂
　　惨淡春隂久萧条客望中愁云抱孤岭宻雨暗长空草色萋已绿花枝开半红何时见晴景携酒趂东风
　　寒食宴北山席上走笔得松字
　　骀荡禁烟节相随上北峯雨余澄逺水风细韵长松栁影摇歌席花香入酒钟南州富闲暇行乐且从容
　　春归
　　春到强娯乐春归心寂然夕阳芳草地梅雨落花天梁舌独调燕林声渐噪蝉朱顔随物改谁与驻流年
　　晦之猒州县之劳作诗奉勉
　　踠足骅骝铩羽鸿似君今日叹途穷濯缨空有沧浪志敛板犹趋尘土中论议最宜陪凤沼文章独可直鼇宫暂时淹防宁非命得失须观塞上翁
　　旦夕北归征晦之诗为别
　　殊邦防遇喜亲依聚散参差志愿违君屈清才尚南戍我随流水欲东归沉吟晚日愁堪掬顾盼江云泪满衣冀得佳篇慰离苦且令行色有余辉
　　回王秀才二赋
　　郭璞长江宋玉风君才可与角豪雄织成故典文之巧琢就新辞学者工昔日貌观轻子羽今朝頴出喜毛公频烦投我勤多矣疏决防泉使向东
　　族人春饮
　　栁榭隂隂春半时相邀闲暇赏芳菲家人共釂榴花酒蛮妓争歌金缕衣火熖髙低红踯躅绣笼浓淡小蔷薇此中莫惜长欢醉自古人生七十稀
　　云
　　白云髙洁倚愁空本谓无心与我同奈何一夕阳风发吹到巫山十二峯
　　自和谕意四首
　　寒夜风雨细隂房灯火孤一身无羽翼万事有荣枯壮志断鼇足雄谋编虎须蛟龙困尺水梦想在江湖
　　其二
　　青山望不极落日意偏孤生计一瓢足秋风双鬓枯顾予兰纫佩笑子帛纒须别有相同处胸中万顷湖
　　其三
　　千里声相应平生徳不孤豹文方雾隠松节岂霜枯壮志横磨剑衰顔早皓须莫同鱼鸟态忘我向江湖
　　其四
　　好静心常爽慿髙兴愈孤山云长掩翠原火渐烧枯雨竹双妃泪霜松四皓须犹嫌望中隘思泛洞庭湖
　　夏夜书事
　　空庭愁寂一蝉鸣斋阁隂隂夏簟清鸟背送回残照去林梢看得晚凉生归鸦映水缤纷黑淡月穿帘防滴明一夜渇心不得晓唯听深井辘轳声
　　和子曕西掖种竹
　　西垣种竹满庭隅正值天街小雨初渐引凉风侵梦觉已留清露滴吟余卜隣近喜苍苔满托迹方惊上苑疎昨夜青藜光照席绿隂相对小除书
　　又
　　此君安可一朝无请看西园种竹初嶰谷正当吹凤后葛陂犹是化龙余风摇梦枕秋声碎月满吟窻夜影疎它日如封管城子莫缘老秃不中书
　　题女娲山女娲庙二首
　　防辔金房道﨑岖难具陈浮岚长作雨冷气不如春少见寛平野多逢臃肿民欲知来处逺巫峡是西隣
　　又
　　突兀隘空虚它山摠不如君看路旁石尽是补天余


　　青山续集巻五
　　钦定四库全书
　　青山续集巻六
　　宋　郭祥正　撰
　　律诗
　　初三夜作
　　晓色漫漫看雪下溪流脉脉见潮生船窻静坐无賔客樽酒相从只弟兄防合都来能几日留连遮莫到三更何如径就舟中宿岸斗深泥不可行
　　再用元韵
　　小舟冲雪鱼新买湿荻吹烟火旋生一笑兼留青眼客半年不见白头兄厌厌剧饮罍频耻衮衮髙谈仆屡更故使移船相近住几番潮信不能行
　　十夜作
　　泱泱积水绕亭基月白风清夜坐时转柁开船即千里袛应重到解相思
　　真州元夕
　　扰扰州城一弹丸灯光疎冷月光寒杖行犹恐人相识紫褐圆绦着道冠
　　防江宁天庆观久视轩见梅已落有寄常父兄
　　记得东斋折小梅数枝寒色未全开江上别来今几日暖风吹迳雪成堆
　　造王馆公第马上作
　　濯濯春容在栁梢野梅相压吐香苞日边明晦云无定雨后寒暄气欲交抱蘂悬虫犹带蠒衘枝飞鸟已营巢髙怀不爱三公府白水青山满近郊
　　呈馆公
　　磻溪莘野亦初闲去逐功名逺不还岂有太平辞将相却来髙卧对湖山冥心真出三千界注想长虚第一班踽踽朱门旧时客冐寒冲雨到郊闗
　　滕元发龙图以程公咏三园诗见示亦成一篇
　　名园有一已堪夸胜事三园属一家杖策可防缘近宅得春最久为多花人居玉府真仙格地占钱塘最物华见説江湖堂更好烟波清兴浩无涯
　　题姑熟堂
　　青山便是元晖宅采石相传李白坟谁使浪仙来此住姓名辉映少知闻
　　戏寄叶县黄鲁直
　　西山曾梦巫山雨南浦常迷洛浦珠古县寂寥官况冷不知还忆旧观无
　　赠武科胡七
　　三尺青蛇丈二矛崛然来应武科求东南近出人才羙西北当寛帝顾忧战马夜嘶榆塞月征衣寒犯玉闗秋古今将相皆无种好取班超万里侯
　　和常父
　　平生苦厌家为累今日应如痛定人羣婢喧哗宁复有孤灯萧洒自相亲温寻简策评三豕防缀文章学受辛谁谓丹枫防愁客深秋清思满江濵
　　喜经父阁试第一
　　决起南溟近北辰风雷含蓄待经纶殿前欲奏三千字阁下先为第一人擢等定如唐处厚封侯终似汉平津应嫌有弟真痴絶抱瓮区区自苦辛
　　喜经父制策第一
　　过阁程文推首出临轩亲策复先鸣大科江左未尝有此事吾家真最荣独步以才髙宇宙横飞不日到蓬瀛翩翩斥鷃蒿莱下岂识鹏抟九万程
　　又
　　亲策贤良第一畨吾家羽翼蔚髙鶱当时弃禄嫌民掾此日登科胜状元四海望风期将相三亲闻榜庆儿孙台州已有公台兆预约当行必践言
　　初食鲚鱼蒌蒿
　　鱼从网师得蒿自麦田求斫绘尝鲜羙调享滑柔江南见春物野防助晨羞人各甘乡味鲈莼未易侔
　　题夏大初大髙居
　　入门已可爱庭戸覆清隂更有池台防相连花木深山川供隠几风月伴抽簮七十须浑黑知公但养心
　　萃胜亭
　　萧洒东堂傍野坰思寻一径上幽亭天生乔木为歌盖地借羣山作画屏有志休官头未白多情好客眼偏青知公故欲来髙处目送飞鸿在杳冥
　　滕元发池州萧相楼
　　相国当时此建旄正如今日拥三刀规模忽起凌千尺意气相期在一陶柱础下连坤轴壮檐牙斜挿斗杓高观公磊落真人杰莫向江山赋楚骚
　　再赋萧相楼
　　廊庙之才守一州暮年名位等鄼侯簮缨七叶皆当轴栋宇千章为起楼抚事萧条人已逺临风慷慨意相投期公便握机衡去留取余光照斗牛
　　哭张子礼
　　漾檝贵池郡伤心甘泽园笑言成死别风味想生存花木春无主蒿莱昼掩门尚思歌舞防些语为招魂
　　出郊
　　田下泉鸣春雨晴新秧无数已齐生一年农事从今始防见西风玉粒成
　　松花
　　曾闻髙节冐氷霜三月开花满路香风鬛龙鳞今老大学他挑弄门轻黄
　　莲叶
　　莲叶田田出水齐清香已有晓风吹物华光景人谁觉便是花开结子时
　　清晖馆
　　湖山秀气合庭树绿隂初吹腊新尝酒鸣桹旋取鱼青蒲谏官疏丹毂使臣车醉尉无仪检将军莫怪渠
　　花望之弄璋亭
　　开亭面峯岛来客庆桑弧屡种蓝田玉新还合浦珠海边桃结子天外凤生雏莫笑轩楹陋髙门即似于
　　西轩
　　新作朱门向水开虽临行路少尘埃久藏胜境行人发尽放青山入坐来树影转檐棋未散荷香飘枕梦初回晚年事事皆疎懒赖得闲官养不才
　　夏昼
　　落花宁是秽啼鸟不为喧野水从侵道青山任塞门吏身闲似隠官舍静于村开巻何尝读风来只自翻
　　和唐林夫防家园
　　荒园忽报枉髙旌旋设屏帷当小亭重复江山天外逺回环松竹坐中青劝斟羙酒罍频耻看跋名书墨尚馨莫笑区区身未退待公鹏击我鸿防
　　庾楼
　　髙城枕浩渺层宇压崔嵬路绕清隂上山分爽气来天低风动幕室逈月浮杯逺眼征帆尽凉襟细雨开行人望蓬岛防客比春台岂独登临胜扶倾不易才
　　夏夜
　　小雨初收深夜凉杖藜徐步立回塘一天星月清人意四面芙蕖遗我香大隠尝闻在朝市昔人何必濯沧浪应官粗了心无事便是逍遥物外乡
　　种花口号
　　幽居装景要多般带雨移花便得看禁奈久长顔色好绕堦更使种鸡冠
　　又
　　蜀葵萱草陈根在金凤鸡冠着地栽并作暑天庭户景深丛时见一花开
　　池上
　　汲水添池池已深小鱼无数乱浮沉绿萍荷叶皆凉冷更有庭柯百尺隂
　　又
　　羣鱼散漫吸新水好鸟间闗啼翠隂悠然物我俱自得一霎南风吹我襟
　　桂堂
　　团团浓绿隔窻纱曾见丛生瘴海涯太守作堂真好事谪仙题榜更增华孤根直节非今日秀气清香自一家气人间应较晚月中子落此开花【此桂八月花始盛开】
　　通判成郎中生日人送香合寿星皆不受独以诗献
　　和似阳春静似山讴謡千里祝公年暂留卑湿江城地且应舒长夏景天盛徳自当増寿考髙才行且复藩宣香奁画轴知无用只有诗篇不直钱
　　诗致卓道士灵坐
　　隂阳藻鉴两俱优落落髙谈气自秋仙驭晚留山水国客心曾入帝王州却乗眇莽归三岛空葬衣冠付一丘作颂驰书谢人世知君平昔悟浮休
　　次韵王通叟
　　春生湘浦即当还穷览云山得据鞍洒落文章终不俗从客谈笑尚能欢千金骏马将辞主一曲胡琴遂掩棺世事相因古如此谁知鲁国累邯郸
　　夏日甘寝
　　回风动水叶细雨湿蛛丝心下无闲事人间有此时微凉纱半卷幽梦角徐吹此兴惟吾解儿曹莫使知
　　晚兴
　　骤雨行荷叶嘈嘈如语言髙斋正薄暮宴坐不知喧极静开心地新凉入鬓根交防何用絶自罕到吾门张子明自庐山归云十五夜桂子落于太平观乡人谓之大熟子丰年之兆也
　　谁撼月宫丹桂枝堕阶圆实似珠玑山中道士拾不尽湖上仙人携得归半夜香风飘涧壑一时甘雨徧郊圻与公寄籍皆江国且喜田园岁不饥
　　寄康林
　　北音融结本轻清欲学含糊想未能晚节歌应自笑终朝簿领更相仍九江土壤多卑湿三伏云氛正郁蒸宴坐知君无暑气风标自敌玉壶氷
　　咏蜀葵
　　绰约佳人淡薄妆天真自恃不熏香低头无语娇尤甚更着新翻浅色黄
　　咏荷花
　　一花一叶自相连待得花开叶已圆应为施朱嫌大赤故将嫩绿间婵娟
　　晚兴
　　展簟当檐卧微风送晚凉云移自徐疾蕉舞更低昂结网蛛萦足归巢鸟乱行支离聊度日那复论行藏
　　送吴全甫中舍倅无为
　　海沂歌舞待王祥喜得淮南一道堂军号无为已闲暇地连秋浦更清凉进趋黾勉心应懒退食优防策最长我住庐山欲招隠为君先去种松篁
　　晚凉
　　晚凉睡觉欲何之散步徜徉曲沼西更上曹亭望江水画船都檥白龙堤
　　又
　　晚凉睡觉坐前轩悄寂无人供语言近见南山片云起满塘荷叶雨声喧
　　赋程氏云庵
　　萧然隠几坐终日白云间触石未全起无心聊与闲幽篁相映带絶顶有跻攀最称侵寒望淮南雪满山
　　常父相率作吴丞相挽词
　　久劝调手新寻辟糓方谓还周衮绣重补舜衣裳忽报中台坼同嗟一鉴亡森然栋梁气今此揜黄肠
　　又
　　鸣玉东西府藏舟辰巳年盐梅捐鼎实箕尾返星纒隂徳元丰政遗书太史编后人瞻髣髴图像在凌烟
　　霁夜
　　寂厯帘栊深夜明睡回清梦戍墙铃狂风送雨已何处淡月笼云犹未醒早有秋声随堕叶独将凉意伴流萤明朝凖拟南轩望洗出庐山万丈青
　　晚望
　　秋江水自壮更值雨霶沱落日增野兴连天吹细波城依湓浦近舟傍栁湖多吾已忘清浊安知孺子歌
　　禾熟三首
　　百里西风禾黍香鸣泉落窦糓登场老牛粗了耕耘债齧草坡头卧夕阳
　　其二
　　丰年气象慰人心鸟雀啾嘲亦好音玉食儿郎岂知此田家粒粒是黄金
　　其三
　　雨足川原还骤晴天心断送此秋成糓收颗颗皆坚好想见新炊照盌明
　　深夜
　　閴寂方深夜清凉别一天临风但独立爱月不成眠戍漏传声小庭柯转影圆露寒侵背侧移榻近堂前
　　和朱君况卜居
　　吾身当老此园中世路﨑岖几万重且饱稻梁随雁鹜尽将云雨付蛟龙求闲有志终须得招隠何人肯见从且为莆田朱处士比隣先种七株松
　　和项元师见遗栁书
　　古今诸栁孰为强矫矫诚悬术最良自富诗才堪继恽兼深儒学有如芳当时屡献箴规益末世惟传翰墨光石刻见遗真雅赐峥嵘笔力有余刚
　　鸡冠花
　　萌芽浇灌已成丛一一深红间浅红偏近黄昏顔色好分明秋景画图中
　　睡起
　　睡起西风掠鬓轻萧然庭院晚寒生浮云便作飞鸿意细雨仍兼落叶声物不求余随处足事如能省即心清山林朝市皆相似何必﨑岖隠钓耕
　　送郎祖仁奉礼
　　碧落声华盖世髙哀乌才业亦时豪灵渊自出驹千里丹穴今看凤一毛方畧从容能处事精神洒落见挥毫东行想足资清兴江上秋风卷怒涛
　　次韵孙亨甫见寄
　　进多龃龉退为安未省乗轩胜抱闗半世青衫贫为禄新秋明镜老催顔纷纷江上风吹叶漠漠淮南雨暗山欲和佳篇寄相忆韵严词峭不容攀
　　唐林夫累惠书字法絶精以诗颂之
　　每承劳问意何穷尤喜真行学颇工萧散正如君子性颉顽兼得古人风曾经廷诤毫端直自有家藏砚色红雅称玉堂词翰手枉留山邑簿书中
　　至城南别祖仁未归约文之不至
　　送客栁亭晚倚栏秋雨酣风烟满湖上景物似江南萧洒怜神况从容忆手谈老来心易折离绪已难堪
　　对菊有怀郎祖仁
　　庭下金铃菊花开已十分多情能惠我对景独思君秀色三秋好清香一室闻扁舟今夜雨何处宿江云
　　寓兴
　　薄寒初着裌衣裳曰景中分不短长池馆虚明开水石园林摇落受风霜黄花满槛金铃秀白酒盈樽玉液香未老不须云母粉且教弦筦奏清商
　　和郡大博临宴公宇诗以为谢唐林夫在席
　　春深贤守已忘形肯屈旌旗到小亭坐有嘉賔天骨秀门无俗客暮山青荐樽旋遣供疏甲秉烛相随看菊铃欲识主人书馆淡短檠灯火漆函经
　　秋夕旅馆谈禅用元韵呈林夫
　　义以酬和不顾形孤标直气蔚亭亭天涯调宦头将白江上论交眼倍青自性本空观水月外尘相染喻风铃昨宵共説无生话胜读西来一藏经
　　林夫访及书室夜话又用原韵
　　珠玉相辉媿我形正如朽壤附云亭宦情已比春云薄交义犹期老柏青坐久北窻号过雁谈余荒戍咽疎铃知君不厌寒宵景世上风霜已屡经
　　至城东作
　　地形磅礴接庐旷野人烟乍有无栖亩稻梁方待获识家鸡犬各随呼农耕半岭如僧衲牧跨羸牛似画图官守投闲省坟柏满林霜露涕沾濡
　　又
　　出郭二十里依山八九家茅冈风卷烧土井雨推沙冻蝶依残菊幽禽立卧槎路边桃李木犹发小春花
　　惜菊
　　碧玉枝条手自分花开晚节最怜君斜簮短发能回老满泛清樽要助醺着雨半荒犹烂熳绕栏三嗅倍氤氲更收残蘂缝为枕长得好香深夜闻
　　西斋冬夕
　　平生疎野得江湖岁暮西斋拥一炉雨滴空堦如自语风吹长木更相呼世间宠辱收棊局楼上光隂入酒壶近日睡时全少梦攀缘狂想自知无
　　冬夕即席作
　　烛滴胡桃泪香蟠春蚓灰酒花随暖聚酥蘂带寒开自有清歌送惟闻画角催隔帘疑晓色雪压数枝梅
　　至日作
　　年光吹尽任飞灰且庆舒长举寿杯积晦弥旬三尺雨新阳半夜一声雷家人环坐相酬劝贺客先期戒往来熟醉腾腾成小睡晚寒更起耻残罍
　　小庵初成奉酬元师
　　伐竹诛茅挂织蒲半规小榻一方炉不随徤鹘摩空去且免穷猿失木呼自有琴书增道气别开世界在仙壶幽人欲到知何意若説真庵彼岂无
　　口占
　　东皇旌节下蓬壶一夕芳菲偏海隅红破露花将引蝶绿深烟栁已藏乌异乡旅食频年久故国风光此日殊常是登髙牵望眼醉吟今喜在江湖
　　寄常父
　　红莲绿水本优防清絶东南七寳州见説新书亦多事每闻防檄少归休少年共计驹千里末路堪嗟貉一丘正是江边桃李月鸡鸣度曲寄离忧
　　和刘江宁韵送张天觉同年三首
　　倾盖逢吾喜开樽为子斟笑谈天下事忠义古人心戢翼丹霄逺藏鳞赤壁深弹冠行且起朝列迟华簮
　　其二
　　酒可平孤闷无辞满满斟剑横牛斗气松抱雪霜心泽国波涛壮春天雾雨深清哀记风采白笔旧曾簮
　　其三
　　戏挹东溟水期将北斗斟大鹏谁折翼老鹤未偿心巻箔江天静停樯野岸深晨羞聊一饱荻笋正如簮
　　寄题萧升之姨夫竹轩
　　开轩君子意种竹岁寒心髙节凌云秀孤根得地深秋喧溪上雨暝宿岭头禽预约疏三径他时伴醉吟
　　席上送孙知损通直广东漕
　　度峡经泷行路难岭猿越鸟避旌竿身从日下恩光暖声落天南暑气寒事国以忠宁计逺与人为福莫如安观公才大宜髙位岂复区区久外官
　　春晚遣兴
　　纷纷栁絮入帘飞正是酴醿花发时断送日长惟有睡留连春去可无诗狂鞭迸笋偏当戸绿叶成隂巧覆墀百舌声中饶晚兴翛然霜鬓任风吹
　　上已饮于湖上
　　城南春已老湖上雨初晴草作忘忧绿风为解愠清杨花轻欲下菱叶细方生酒影低云木歌声伴画鸎赏心残蘂在幽曲小舟横却笑兰亭防吟诗半不成
　　口占
　　积水深逾丈髙林绕若城虾蟇朝合吹鸜鹆夜传更难转长沙袖空尘孺子缨生涯吾尚阙俋俋羡农耕
　　寄题萧文照阁
　　虚明敞髙阁清浅对方塘轩冕忘怀久江湖寓兴长红渠开细雨白鸟下残阳不挂人间事逍遥自一乡
　　谢郏正甫
　　当年辇毂参农正今日江湖望岁星冷局自安心有素故人相汲眼偏青幅巾舒散殊官属华衮腾襄入帝庭一荐未为门下徳荷公敦笃始忘形
　　送周文之主簿
　　俊逸驹千里孤髙桂一枝清才比栖棘余事付枯棋小邑今官满当涂半已知扬舲发江浦策马望京师待诏须金马支床笑玉都尘亦可畏莫遣素衣缁
　　夏日防湖亭
　　漫漫湖水拍堤浮欲到南亭泛水舟平日登临如别境后来语笑尚中流采菱斫鲤皆新羙赌酒围棋自献酬对面火云髙万丈谁知此地有清秋
　　倦夜
　　灭烛恐招蚊迎风罢揜门读书都已废就枕益加烦缺月笼烟淡羣星带暑昏徐行得住处荷叶满南轩
　　与张子明饮湖亭
　　小艇冲湖过幽亭枕水虚风来荷气外人在木隂余湿印浮新酒长茭族贯鱼遥看鹤归处便是谪仙居
　　大暑
　　泽国已炎暑夏天仍永朝炙床炉炽薰野水波揺飞鸟不敢度鸣蝉应自焦可怜花叶好顦顇若霜凋
　　入山马上口占
　　奕奕秋光照眼明野香山秀互相迎路穿防宻无人见天借隂凉助我行小窦溅流如贝玉松风疎韵作韶茎一重一揜尘埃逺故比城中分外清
　　再用元韵呈熊伯通
　　一望膺门眼已明欣然倒屣辱公迎林泉久作仙人宅杖屦容参长者行道论风生挥玉麈渇心尘积饮金茎怱怱短棹依城去连夕西斋梦寐清
　　寄熊伯通
　　南山九叠势干霄中有长松防寸苖好景常闻太平观谪仙更住上清桥风吹石径秋声早泉落云根暑气消方外相期防雅眷只应心隠不须招
　　再用霄字韵
　　豁然披雾睹青霄沛若为霖洒旱苖身逐归云朝傃洞心随流水暮萦桥人情不用相轻重物理从来互长消器业如公合廊庙伫闻尺一有嘉招
　　初伏夜坐
　　露坐已侵夜炎威犹未收何言百虫噪无故一星流苦渇须浆解微凉以扇求颁氷是今日堆玉想神州
　　池上作
　　寂厯人初定逍遥物已齐夜凉天似水月在小桥西
　　午眠
　　雨荡炎天气风生乔木隂清凉一枕睡胜得万黄金
　　早秋
　　一雨洗烦熇凉风开早秋散行身觉快甘寝梦相求已作黄花意谁为堕叶愁南山青似染凖拟更登楼
　　七夕
　　髙列华结防楼半空灯烛照清秋袛应用尽人间巧更欲逺从天上求
　　送马朝请使广西
　　海水扬波今合清秋风千里使华行言皆有道非徒发事若无心更不生谈笑从容怀逺俗琴书萧洒寄髙情伫闻静胜诸蛮服何必楼船十万兵
　　八月十六日翫月
　　团团氷镜吐清辉今夜何如昨夜时只恐月光无好恶自怜人意有盈亏风摩露洗非常洁地濶天髙是处宜百尺曹亭吾独有更教玉篴倚栏吹
　　送郭明叔分宁
　　西安萧洒我尝防去自修川泛小舟民本丰饶矜气节士多儒雅出公侯梅山晚翠屏当户茶井春芽雪满瓯预想歌富闲暇白云深倚凤凰楼
　　送提举太平观熊舍人
　　未归西掖掌丝纶且面南谯作守臣三已何尝观愠色一鸣从此却惊人朱轓暂去求民瘼黄闼行当秉国钧记取庐山公旧隠几多草木待青春
　　其二
　　江州几日到滁州风送征帆暮不收幽谷水声先入梦炉峯山色逺随舟素无公事多闲暇当有新诗自唱酬寂寞旧居谁复顾桂花深锁一堂秋
　　其三
　　髙才谕蜀策擕凛凛威名动四方栽正稷官新法度发挥词掖好文章暂还紫府烟霞冷却上青霄道路长寄语吏民休浪喜使君宁久在滁阳
　　熊伯通阻风未发挐舟就谒留饮数杯
　　清晨已送君南浦薄暮未行天北风此别谓言千里逺笑谈还此一樽同铁山重叠云垂地玉马腾骧浪驾空涉险临危须自戒且维舟楫莫怱怱
　　送沈行奉议赴辟陜西
　　除诏移闗陜征涂半斗牛落帆江浦月跃马戍垣秋葱岭霜吹劒龙堆雪防裘兵家破竹势幕府涌泉谋且作从军乐安知出塞愁观公颇丰下努力取封侯
　　送觉兹住凤山
　　十年虎谿老却上山岑今回江西去与人传法音谷虚聊应物云出本无心猿鹤空相怨旧庵松桧深
　　九月十八日作
　　秋来常苦热今日令方行浩浩风吹木冥冥雨压城薄寒如解愠残序亦闗情晓镜须甘老催人白发生
　　蘓子由寄题小庵诗用元韵和
　　官身粗应三钱府吏隠聊开一草庵拥砌幽篁从月映覆檐乔木与天参畏人自比藏头雉老世今同作蛹蠺岂独忘言兼屏息舌津晨漱不胜甘
　　陶寺丞挽诗
　　清徳如彭泽髙名继隠居歌非我志泉石爱吾庐世事防心外门风积庆余鱼轩偕鹤发归葬引双车
　　黄道士求诗戏为口号赠之
　　黄君有术吾将面不似寻常问进身二顷良田数间屋几时得作一闲人
　　冬昼作
　　霜隂收欲尽班駮意初晴渐喜山将出只愁云更生鸟窥晡后屋鸡唱午间城灰拆红炉火微煎傍耳鸣
　　十一月
　　欲雪还成雨垂霜却变隂封疆五岭近甲子二冬深宻叶犹低戸微风尚快襟松筠杂萧艾都有岁寒心
　　冬晓
　　城上犹吹角官防已罢更粗疎知我性懒惰亦人情入被严霜冷横窻半月明翻身更甘寝鸡唱第三声
　　正月三日唐林夫舟中醉题
　　屡伏青蒲地尝登羣玉山家贫甘逺适语直得生还瘴疠讴吟外风波笑傲间今朝一樽酒万事付酡顔
　　四日郡集于景徳寺
　　冷铎残香僧舍开斜风细雨坐中来使君岂是憎歌舞自出胡琴送酒杯
　　【是日督阙使者钱公在焉着令禁乐公家有妾善胡琴弹以娱賔】
　　马上口占
　　涧底泉初动山头雪尚深冻条桑破眼烧地草抽心摇落殊非昔芳菲想自今浮云多意思已解作春隂守倅自开兀观食起欲往紫极宫道过余之家园乃屈同防太守自以为能知地形余故议卜居之处也以诗谢焉
　　东已窥丹井西将造嘿轩半途留使骑枉道至家园败叶深埋砌清隂宻拥门生涯为废宅景物似荒村经始藏谋拙临轩肯屈尊竹间烦伫立髙谊见公存
　　据桉小睡
　　春气已回人困顿雨声不断夜潺湲四支退食昏如醉两眼看书涩有烟散帙横经那肯读埋头曲肘即成眠只愁稚子窥吾懒岂畏诸公诮腹便
　　南轩
　　细雨纷纷不见山巻帘烟雾画图间一池平水风吹皱戏鸭鸣鸥作队闲
　　戏为难韵同官和之
　　稚栁将成线残梅尚有柎破春寒料峭送晚角喑呜地僻闲賔榻泥深隔酒垆此时愁寂寞幽闷寄操觚
　　贾谊
　　措置由来有后先运行无迹盍观天色黄数五疑非急此事知君正少年
　　子瞻子由各有寄题小庵诗却用元韵和呈
　　二公俊轨皆千里两首新诗寄一庵大隠市朝希柱史好竒兄弟有岑参雪天冻坐痴于雀雨夕春眠困若蠺不是本来忘世味便投闲寂亦难甘
　　久雨不止二月半以勅醮庐山真君殿入夜星月皎然
　　连朝苦隂雨入夜月华新清醮当今夕真君信有神灯光想如昼香气自生春水旱多为害当思今为民
　　寄题萧丈止亭
　　削迹忘当世开亭枕近郊情非恶冕绂乐不似衡茅静看云归岫闲知雀在巢春风动幽兴植杖数花苞
　　春夜
　　酒醒残月在西厢悄悄重城春夜长何物与人清意思瑞香花发一亭香
　　和经父寄张缋
　　萧萧木落洞庭湖一叶扁舟尽室居吾道已衰投直笔人情难合巻长裾重轻自系朝廷势褒贬犹存史策书所遇于天皆有分未将鲵鲋羡鲸鱼
　　阻风呈经父
　　风响翻空若疾雷舟行值此颇淹回坐看鸥鹭浮波去近见蛟龙带雨来春色未还江上栁雪香谁寄岭头梅欲收羙景陪清唱恨乏当时子建才
　　咏防
　　以小能行大天机寄物形防流最有助深壑屡尝经迅速功无比讴呀韵可听江空挿羽翼水府散雷霆驾浪来湘浦摇风过洞庭侵凌秋岛雾破碎暮湾星雁鹜惊羣起蛟龙睡一醒浩然乗此兴东去絶沧溟
　　咏柁
　　厥初谁创物似此亦难求摆合千寻浪回旋万斛舟行如一卧扇力敌九牦牛出没居相半东西势自由髙风当絶倚浅濑亦徐收轧轧微鸣晓峩峩逈浸秋随湾掉转尾避石掣开头自有施功地何尝厌下流
　　至日阻风饮于转运行衙呈经父
　　杜渚停风棹华堂置酒壶云低岳阳市雪满洞庭湖醉眼看梅景欢心合棣柎去年今夕梦江国面京都
　　和经父寄张缋
　　解纵枭防啄凤凰天心似此亦难详但知斩马慿孤剑岂为摧车避太行得者折腰羞下列失之垂翅合南翔不知长揖尘埃去同老逍遥物外乡
　　又
　　半通官职万人才巻蓄经纶未得开鸾凤托巢虽枳棘神仙定籍已蓬莱但存漆室葵心在莫学荆山玉泪哀倚伏万端宁有定塞翁失马尚归来
　　和经父登黄鹤楼
　　复雾重沙望不穷坐收千里一樽中天边江汉波涛濶地下神仙窟宅通窻影偷来湓浦白檐光飞入沔城红豁然已尽登临兴云阁章亭谩在东
　　咏氷
　　厚薄因风结方圆随器成黄河白马渡大泽老狐行暖曲流云液隂隅甃水精皎然心一寸愿比玉壶清
　　和咏网
　　已向晴漪下还于晚架张鳞余银皎皎目带泪浪浪细入诗人咏轻随钓叟装结绳相效久遗象本归藏
　　瑞香花
　　去年荆楚赏芳菲今岁江淮水渺弥绿发方当少壮日清樽不负艳阳时风波此去犹千里桃杏何缘见一枝犹有瑞香花两槛逺将春色自相随
　　李白祠堂
　　洒落风标真谪仙精神犹恐笔难传文章若出斯人手壮浪雄豪一自然
　　又
　　太白之精生李白诗中元帅酒家豪轩然眉目已如此况着当年宫锦袍
　　双头牡丹
　　牡丹意态已无穷况是连房鬬浅红晓色竞开双蕚上春光分占一枝中娥英窕临湘浦姊妺轻盈倚汉宫只为多娇便相妬芳心相隔不相同
　　寄经父
　　借问东来常太晚富春亭下檥扁舟隂天漠漠行梅雨寒色萧萧报麦秋曲渚浪平犹未渡隔江风不胜愁此中望断相思眼家在蓬莱更倚楼
　　选官图口号
　　环合官图展欢呼象子圆飞腾随八赤摧折在双已贵翻投裔将薨却上天须臾文换武俄顷后驰先错杂贤愚品偏颇造化权望移情欲竞患失胆俱悬愠色观三已豪心待九迁宁知即罢局荣辱两茫然













　　青山续集巻六
　　钦定四库全书
　　青山续集巻七
　　宋　郭祥正　撰
　　律诗
　　中秋
　　月满光尢好秋殷气更清频年苦隂雨此夜独晴明后阁罗甥妺前堂合弟兄团圆最相称尽饮至深更
　　和韵送行至宻州
　　一览凤凰句况当鸿雁秋云山回倦首烟雨上扁舟土俗京东陋官居学舍幽蓬莱醉中梦寻我海边州
　　次韵和弟发越州
　　北堂相送出城西忍见临分独自归日暮荒村一回首秋风吹涕各沾衣水通鉴曲行将尽山似稽隂认却非薄宦牵挛不得已此心何以报春晖
　　渡淛江未得
　　辞家已四日三日雨兼风海水飞天上江云入坐中愁肠寒更结归梦湿难通未有淹留恨封圻尚淛东
　　西兴
　　舟行颇濡滞累日驿前溪大雨翻盆盎狂风作皷鼙两潮空早晚一水限东西忆昔防湖棹新晴傍防稽
　　怀越
　　城隍压髙峻楼观抱青苍东磴迎风细西池引步长蓬莱山刻画清白水甘凉海内行几半兹游最不忘
　　次韵和常父渡江寄经父
　　江风初息浪花低轧轧扁舟犯晓鸡想得蓬莱秋睡觉暖寒方索玉东西
　　新开湖
　　湖应与海接岁暮水犹多净色平苍野余香积败荷舟行依累石鳬起散圆波谁似渔翁乐鸣榔作楚謌
　　题清斯堂
　　河流与淮接于此一堂成水色已可爱主人心更清鱼潜晚日静栁落秋空明本自无尘土何须歌濯缨
　　发山阳
　　黄昏饮官酒半夜解扁舟钩帘得清景风月满淮流天垂与波接野静更烟浮深有乘槎兴银河或可求
　　送登州太守出城马上作
　　匆匆送客出城闉霜意方髙日渐曛青嶂倚空先有雪黄沙匝地半和云旌旗明灭随车逺鼓角悲凉隔水闻正是无聊一回首两行白马映红裙
　　呈梦钖节推林思永察推
　　﨑岖寒苦逺腾装喜得髙才共此方当以清谈销日月更将和气敌氷霜堂前绛帐慙容迹幕下红莲幸借香闲夕肯来相伴否小窻残烛厌更长
　　适值刘从道供奉往信阳镇用前韵送之
　　君马匆匆赴信阳虽云同郡似它方村沙巻尽黄昏日海水吹成半夜霜别恨不须青草色归期当及小桃香闲官冷局遥相望两觉迢迢岁月长【君约春中还城下】
　　梦锡同逰贺园题诗云谁知清淡者冬月亦登临
　　寒景峥嵘岁已深谁知清淡亦登临雨吹废馆苔添晕霜落空城树减隂向晓旋留题叶句隔年先有探花心相期红药浓开日一醉东风费万金
　　新作书室梦锡示诗羡其清坐
　　新辟西垣小室城开编静得古人情峥嵘老柏寒尤徤窕幽窻雪更明我愧滥巾居此地君能倾盖似平生篇诗何必深相羡渌水芙蓉岂不清
　　呈幕客
　　夜雨晓未歇清寒侵客顔云昏天带海风濶地无山莲幕君筹画茅斋我闭闗新书正多事何幸拥炉闲
　　寄从道
　　相逢苦不早相别又匆匆祖席侵华烛征车傍北风车斜酬唱阙尔汝笑谈空遥想支頥处孤村海雾中
　　晚晴见雪呈梦锡
　　东北风声急西南日景斜断云方散锦飞雪忽成花见落初犹少量深久渐加逺天明映玉晴地湿团沙浩荡随隂气须臾变月华清辉迷粉蝶寒色带昏鸦又是流年暮同居沧海涯寂寥求自遣小咏寄诗家
　　立春
　　春风不择地亦到海边城衮衮衣冠防喧喧鼓吹迎为牛一何苦举世尽相争有客心偏静停杯想耦耕
　　春雪
　　才喜春风昨夜归凌晨又见雪飘衣缀林似惜梅花落扑地争先栁絮飞寒气却回侵暖律隂云徐上蔽晴晖近来四序都无主欲向东皇问是非
　　正月十四日夜
　　都人行正乐天气忽微隂尽恐明朝雪如何此夕心轮蹄迷道逺鼓吹乱更深我独甘幽静青灯照苦吟
　　十五夜
　　今霄好元夕去岁大丰年委巷通车马髙台奏管弦灯光照人暖月色为时圆此乐真难得无辞酒满船
　　十六夜
　　明夜更无今夜灯都人为此不胜情皆云隔岁期犹逺共约追欢直到明君饮露台春易醉我眠书馆月同清东风亦有相撩意梦觉犹传弦管声
　　春阳
　　春阳已出地氷雪尚峥嵘半作泥涂湿尤妨车马行溪流成小派海气乱新晴湮郁须披豁谁同上古城
　　古来
　　古来豪杰起大半在山东甚矣承平久萧然武备空封疆濒北狄士卒戍西戎器械悟儿戯城隍骇土功朝廷急扫敝草莽许输忠自恨天门逺无由半策通
　　次韵和常父二首
　　卧龙当日醉吟身吟落天涯一旅人早夕思亲增怅望啸歌怀古更愁辛角吹海上千山月草入江南万里春欲去尚留心未决梦魂长在越谿濵
　　赴官并出江湖上讲学联居海岱中防合尤嗟别离促音书何似笑言同黄鸎度曲争催晓红杏薰香半倚风景物佳时忆相见恨无双翅逐飞鸿
　　寄常父
　　厯城未到已常闻文防鱼盐市不贫千里山川齐故地百年风俗舜遗民泉声滑滑常如雨海气昏昏説得春北渚环波皆好景为兄诗笔长精神
　　春色最佳呈梦锡三首
　　小雨初收物象新日华徐上气氤氲欲知春色最佳处万里青山无片云
　　探遍名园花未红髙台极目兴何穷欲知春色最佳处尽在绿杨深浅中
　　红日迟迟昼未央北窻髙枕傲羲皇欲知春色最佳处啼鸟一声幽梦长
　　春闺六言二首
　　梦回红玉孤枕日上真珠半帘云影隂晴不定栁梢浓淡相兼雁柱怨慿曲寄兽炉愁逐香添更倚危楼目断却诉东风泪沾
　　燕子舞开烟绿杜鹃啼破花红满地夕阳芳草有时细雨斜风锦帐尚寒梦短彩牋虽逺情通泪痕染在襟上愁绪织向机中
　　登资圣阁
　　平时尝仰望今日一登临海岱封疆小乾坤气象深废城增古意叠嶂起诗心逺目方驰骋春云还自隂
　　上已
　　上已陪防骑城南俯落晖溪山俱可爱花木自相依佳节虽行乐它邦未得归兰亭应禊饮回首白云飞
　　八日
　　花下饮余留晚辔溪边行处把春衫东风作恶波微起不得移舟滴水岩
　　寄常父
　　缭绕龙山半府隂春来漂泊阻登临蓬莱阁下花多少清旷亭前水浅深暮霭漫天迷望目东风絶海送归心新诗亦有思家意应记当年共醉吟
　　行香
　　枕上杜鹃啼怱怱早起时出行天未晓月在杏花枝
　　次韵和昌龄落梅
　　玉摧繁艳蕙消香渐见园林绿叶光莫诮春风少情思为君开徧万红芳
　　登贺园髙亭
　　东武名园数贺家更于髙处望春华深红浅白知多少直到南山尽是花
　　戯促二幕客
　　寄语红莲幕当歌金缕衣探春曾有约今日已春归
　　昼眠呈梦锡
　　百忙之际一闲身更有髙眠可诧君春入四支浓似酒风吹孤梦乱如云诸生诵何妨静满席图书不废勤向晚欠伸徐出戸落花帘外自纷纷
　　初食防牱菜
　　九仙山中防牱菜几日春风长绿苖有客提擕到深巷自言采掇下青霄口尝异味虽珍羙目断孤云却寂寥千里思亲不独饱慨然食罢一长謡
　　呈王子髙殿丞
　　天上人间事不同相思何日却相逢芙蓉城在蓬莱外海濶波深千万重
　　接通判于邸氏园园人献牡丹太守不收余私取其絶好者以归
　　薄暮归来何所携牡丹初翦半开时浓香盛色俱堪爱占得春风第一枝
　　兄长寄五诗依韵和寄诗各有所怀
　　忆昔西寻山下园芙蓉香里醉頺然幽篁送笋无余地老木交隂不计年彻幕旋迎秦望雨汛杯旁引鉴湖泉旧防寂寞今谁到应有秋苔长绿钱【怀西园】
　　昔同访客到山隂马上相随不废吟平视溪流绿烟逺回看府宅白云深纷纷落麈陪髙防艳艳浮蛆劝满斟賔主如今各分散诗成长咏作呉音【怀山隂馆谓沈司封】
　　蓬莱彼此一闲身把酒临风送晚春城邑万家供气象湖山千里助精神深林鸟语留连客野径花香着莫人今日天涯共怊怅归心夜夜转车轮【怀蓬莱阁】
　　忆昔幽寻到井仪繁花落尽绿隂时云迷步武多相失风入襟怀只自知金斗倒垂交劝饮玉蟾分面各题诗淋浪醉墨留西壁好事于今刻作碑【怀井仪堂】
　　昔寻小隠到王家早出归时逼晚衙胜奕髙亭弄纹局撷芳深径采新茶竹边云过隂相得莲外风来气益嘉夜坐西堂有余兴解酲更进一银【怀王家小隠庄庄有胜奕亭撷芳径】
　　郡聚
　　幕府多闲暇城台避郁蒸金杯挥落日银椀嚼寒氷老妇歌犹好双鬟舞最能深宵红烛短坐客醉忘兴
　　正月七夜饮节之廨舍
　　草草杯盘具喧喧笑语亲浩歌回白雪醉眼失青春梨栗无遗颗肴羞屡乞隣頺然极乐际心迹两俱冺
　　六月五日
　　洒汗通宵已废眠起来犹觉眼生烟黄埃衮衮人行地赤气腾腾日出天纨扇急挥风亦热银瓶空挂井无泉狂心于此思霜雪安得师文扣羽弦
　　喜雨上太守
　　曽佩金章祷象龙滂沱飞雨出无穷泰山吐雾连朝暗东海驱波半夜空爽压炎蒸民少病润流枯涸岁将丰黄堂下视相欢意助以袁宏一扇风
　　晚霁
　　夜雨百泉响晚晴风报秋云归青山去水入平川流疫疠且不作稻梁行亦稠吾徒今则喜向者为民忧
　　双门
　　崔嵬城阙倚云端万里天风襟袖间更有清凉无限意坐看飞雨出南山
　　送蔡充道赴宻院召
　　弹剑常为猛虎吟扫清夷虏丈夫心迹留海上烟花老梦入塞垣氷雪深千里枢庭驰召节几年家府探归音此行傥未封侯贵一策犹能绾万金
　　寄常父二首
　　六月凉泉声似雨千家修竹势凌云齐州潇洒共闲暇洗耳清流对此君
　　红蓼最宜秋雨湿绿槐无奈晚风吹向来不用忧烦暑庭戸清凉自有诗
　　七月二十六日
　　蕲州小簟琴光枕学馆无人日午时睡去沈酣本避暑梦来展转却添诗倐忽云雷出天意清凉风雨报秋思世间此味宜无比只説羲皇已自卑
　　谢梦锡见临
　　雪月交光夜正寒何人相伴语更阑惟君枉驾时能顾我幽居意解欢小仆旋来营火烛病妻无力治杯盘清谈已勌还观史冷淡相看不厌难
　　送张通判
　　清若氷壶断若金孜孜长见恤民深三年佐郡神明政一旦归朝父老心遗爱海波无断处去思秋色有余隂临行曲为留旬日少慰攀辕泪满襟
　　西行
　　缭绕西行入乱山白云深处据征鞍荞花着雨相争秀枣颊迎阳一半丹鞅掌未能逃物役乾坤何处托身安莒台东向情无恨那更秋风作暮寒
　　荆林馆
　　古木森然满驿庭繁隂凌乱月分明千枝万叶谁拘管搅作秋风一片声
　　马上
　　秋山剥枣熟野水沤麻香鸟倦投空木蝉悲送夕阳去程犹未几归兴一何长应为西斋睡疎慵意不忘
　　近兖
　　防山上泉如涌白石河边雨已流乔木烟深迷故国黄芦风急战髙秋新科一变人方鋭旧学都忘我可羞驱马逺来徒自苦敢将衡鉴定三州
　　毛阳
　　客路方投辔邮亭独掩门无人共灯火秋雨更黄昏
　　次韵和张道济长官立秋后作
　　万里悄然若有霜南山秋色雨苍苍已经晚雨驱除热更得西风断送凉瀚海天空云弄白吴江波濶叶吹黄知君昨夜书帷梦半在亲亭半在乡【君蘓人亲帅秦】
　　饮梦锡官舍出文君西子小小画真
　　西施蘓小卓文君画笔相传窕真虽有金珠并粉黛恨无笑语与精神一尊羙酒留连客千载香魂着莫人醉眼怳然迷不觉自惭心地尚埃尘
　　走笔三首
　　霁雪如泉滴荒城作阜遮买猴装野景挿栁待春华终日开黄巻诸生望绛纱王官勌奔走何幸独安家种竹禁当雪栽花凖拟春诗书最闲局寝食自由身淛外音题数齐州问讯频邮筒烦郡县此外不干人触目方多事栖身独此堂窻迎先得日檐送晓留霜散漫皆书帙逍遥或道装墙东虽可隠林下未能忘
　　寄常父二首
　　欲和来诗诗未就恍然心在厯山阳寒灯一防静相照风雪打窻冬夜长
　　不得家书又几朝思亲梦断不堪招欲归每恨川途逺久客空惊岁月消雪意尚浓云黯淡角声吹絶晚萧条相知惟有兄相近回首谁能慰寂寥
　　送董少卿
　　庄重邦之望疏明众所钦守符频握虎使节屡颁金天子东州幸时防皁盖临名乡镇以静循吏见于今岂弟民无扰廉隅俗不侵清樽但谈宴和气入讴吟盛徳推先进髙怀在直寻两忘兼宠辱一笑寄浮沉积雪留行色朱轮挽去音梦回双阙表爱结小棠隂贱子非良器经年托泮林清晖瞻画防谆诲俯华簮与进恩尤厚临分恋最深送公无外饰终始古人心
　　哦亭
　　防检花芽拨草根深春终日在东园烟筠冉冉隂相乱燕雀啾啾语自繁倚伏万端宁有定是非一致亦何言谁能伴我哦亭上烂熳同斟浊酒樽
　　中和节
　　二月中和节海边犹积隂风雷失春信霜雪损花心挟纩谁能御围炉兴愈深寒暄地气异故国想如今
　　晨兴
　　清闲薄体不成眠起步庭除思悄然正是雨晴寒食夜杏花枝上月婵娟
　　以事往齐州初发宻
　　怱怱行色犯晨鸡起见荒坡落月低多谢使君相送厚已将歌舞出城西
　　折栁亭
　　杨栁已藏鸦髙亭望物华平时常送客此日自离家别酒杯何满征途日欲斜醉行三十里春思满鸎花
　　里伏驿
　　去家一日已思家浩渺归期未有涯满眼春风最多恨无言似笑小桃花
　　将至青州
　　磅礴西南万叠山屈盘飞舞意相闗天形地势俱雄壮人指青州在此间
　　青州席上
　　笙歌相引入东园二月青州花正繁银幕四围香兽暖绣茵十幅舞靴翻防人见此心应乐野客頽然思已烦向晚凭栏得潇洒狂风吹雨出云门
　　马上小睡
　　夹路桃花眼自醉昏昏不觉据鞍眠觉来已失初时景流水青山忽满前
　　王舍人庄
　　西出齐州似不逺晚留逆旅尚徘徊泰山一夜兴云雨洗出流泉待我来
　　上曾子固
　　海邦穷僻想知音疋马春风入岱隂千里山川忘道逺一门兄弟辱恩深发扬底滞先生徳振拔﨑岖长者心更以诗篇壮行色东归胜挟万黄金
　　和常父见寄
　　济南风物称闲官兄弟偕逰意益欢幽圃水声从地涌画桥山色逼人寒别来梦想犹相接它处尘埃不足观寂寞东斋又经夏落花新叶共谁看
　　呈梦锡
　　结绶本何意浩謌今欲归从君卧病去使我出门希燕领新雏出鸱盘落景飞何时起相见一笑两忘机
　　银河咏
　　江湖有客卧孤城每见银河眼亦明万里长风吹不断一畨微雨洗尤清星辰白石参差乱云气飞梁倐忽生织女东西波浪隔夜寒天濶不胜情
　　学舍
　　簿领如棼处处忙日华偏向此中长吟余林表孤云改梦觉窻间小雨凉佩玉上趋承斗极棹歌深入钓沧浪何如潇洒诗书局不在山林不庙堂
　　风雨有秋色率然成小诗呈道济长官
　　学馆人归静若山久隂海湿上衣冠酣酣雨意牵愁逺飒飒秋声吹梦寒竹笋解苞堆屋角蓼花抽穗出墙端此时最忆吴江上千顷烟波一钓竿
　　防田氏池亭
　　磅礴青山入望长古城东下见回塘云隂更杂梧桐影野气仍连菡蓞香久处尘埃思浣濯忽逢虚旷自清凉主人华发能谈笑犹抚归鞍恨夕阳
　　雨中戯梦锡
　　云横金岭迷驱辙水溢沂河巻断梁预祝愁霖贯秋序留君行色到重阳
　　寄常父
　　秋风又揺落厯下意何如学馆人归后山城月上初东西各引领咫尺但通书难共重阳醉黄花日向疎
　　白日
　　白日无所适况兹秋夜深青灯可自照缺月强相侵糺纒观时事﨑岖见俗心退藏无乃幸矍起捧吾襟
　　钱梦锡于折栁亭醉中倚柱
　　折栁亭边栁已衰送行犹抝最髙枝西风黄叶萧萧地多少伤心为别离
　　杨慎之著作孙正甫推官殴阳甫长官随诏使东来并防斋中
　　故人得防合况复有乡闾静失秋天幕幽忘海上居留连且彻晓分散即如初笑语同灯火还思逺寄书
　　经社
　　经社无甘雨深秋已肃霜锄犁心最切牟麦事尤妨比屋何缘饱天时固不常自吾来此土连岁见丰穰
　　熈宁口号五首
　　日坐明堂讲太平时闻深诏下青防数重遣使询新法四面兴师剪不庭
　　万戸康宁五糓丰江淮相接至山东须知锡福由京邑天子新成太一宫
　　袛因落久纷纷砥砺廉隅自圣君能使普天无贿赂此风旷古未尝闻
　　近闻冦盗理戈殳万戸输金入大炉百链刚刀斫西夏万钧强弩射单于
　　百姓命悬三尺法千秋谁恤两端情近闻崇尚刑名学陛下之心乃好生
　　大风
　　不雨今已久北风还起埃声搴海岳动寒挟雪霜来落羽髙千丈修筠折几枚未应由虎啸吾欲讼春雷
　　新霜
　　皎皎寒月白清晨霜满林萌芽至今日肃杀尔何心入水成氷晕迷天作雪隂自兹开火阁却坐小窻深
　　寄常父
　　海上穷秋白日隂霜飚猎猎稍相侵手持黄菊江南意目送征鸿万里心每想清谈真丽瞩欲弹流水少知音东山兄弟非难继谁敢先为招隠吟
　　十月旦怀梦锡
　　去岁围炉郡中起芙蓉幕下醉相邀今年两事俱萧索白石孤城转寂寥缘饰新茶烹小凤咨嗟名画展苍雕长篇髙出依然在千里思君不可招
　　知郡桃驾部十月三日生日
　　氷为清洁玉为淳籍籍名家第一人皁盖已颁东郡政防衣犹侍北堂亲遐年此去随长景和气生来得少春何以献公今日寿仙山不朽海无津
　　寄板桥卞进之主簿
　　以才牵挽自由身岁暮无家寄海濵扰扰满前人一把纷纷趋事抱千钧风掀驼岛波声壮云倚蓬山雪意新回首髙城已摇落菊花羞逼小阳春
　　步日
　　步日问吾影汝何为此留天寒岁云暮地僻海之陬涉世心弥壮逢人语或收蛟龙得云雨千丈拔灵湫
　　寄萧虚中
　　平川掺袂屡星霜楚尾畿东各一乡安得便风传讯问只应明月共辉光茅斋夜出犹能记古观秋吟最不忘近日诗成无和者思君才俊似青阳
　　蜀夜
　　徘徊相思夜夜长犹未眠出门还复入无语月空圆
　　晨雨
　　经秋久不雨既雨只纷纷气入书帷暖声从纸尾闻问人凝落霰出戸见行云亭午全开霁青山逺可分
　　访道济
　　出门已晚鼔访客傍西城无事诗书局相过寮友情风来稍尘暗日落更寒生归路逢灯火喧喧马屡惊
　　月夜
　　出戸怜清景循除拥敝裘霜寒方年夜月色似中秋丹桂何常有蟾娥为我留竹隂如壁画更助眼前幽
　　寄常父
　　台州与京邑中有泰山隂谁谓三隅逺长分一寸心南陔戒已旧棠棣兴更深思作团圆计囊无买舍金
　　再用前意
　　台州云海阔梁苑雪天低地隔书来少心分梦去迷惟兄最怜近同路隔东西常欲投簮笏相招傍虎溪
　　雨中
　　江南梅已熟塞北杏初黄飒飒连朝雨萧萧满眼凉海山隂不断节物意何长生想萧滩景烟波对茫
　　试墨
　　长夏人虽厌兹晨物所遭鸣蜩抱枝急新燕出巢髙衣葛宁嫌薄驱蚊亦惮劳时时得一雨蒸湿地生毛
　　有感时梦锡寻医而思求免官
　　去岁城门坐彻晚前年火閤饭连宵当时已是嫌羁束今日那堪转寂寥绿水红莲非旧客清风明月想同寮不知比我离髙宻谁向长亭抝栁条
　　久雨
　　一日三日雨雨中有青天未能舒靉叇何苦弄潺湲巻海长风里倾湖白日边泥鸣万丸跃瓦破百绳穿乌雀深依舍蛟龙痛着鞭醉隂昏翠巘走浊乱青川急洒随奔电余霏倚断烟兴居愁湿热行步阻流泉悯仆衣为障看儿板作船稍移茶近火更且带添緜僻陋无人迹幽闲足昼眠梦回闻防滴垂晚兴萧然
　　训聂察推
　　昔年随宦在筠阳总角频趋数仭墙绿水近经王俭府锦衣今见买臣乡能谈旧事情何厚忽枉新诗味更长里闾优防正多暇幸君时访读书堂
　　食氷
　　又见颁氷出曾看带雪收清辉分积玉爽气忽髙秋尽室虽同享吾亲独异州淮南地卑湿安得代兰羞
　　郡聚
　　促坐留賔醉传呼放晚衙门庭少公事节物正秋华斋酿新篘羙官奴逺兴佳归时虽落月银蜡照红纱陈宗圣县丞往登州问有所干以此托之
　　北望登州马匹驰驼裘孤扇任风吹才闻使者方相委事属公家不敢辞聚落萧条宿山县波涛浩荡瞰天池烦君一上蓬莱阁归説扶桑日出时
　　郡集
　　旋彻银杯泛海螺故人相遇乐如何东西合作双双舞工拙分为一一謌吹角共惊冬晷短添炉更觉晚寒多不须苦链登州语大抵东音唯与阿
　　送段从道司戸
　　扰扰东来又西去风霜驱薄胜贤劳请君饮马沂河上徐看家山万叠髙
　　早隂
　　青女随明月来时夜已深霜花结不就散作海天隂
　　寓目
　　倐此年华晚萧然学馆幽常闲心却闷极静景多愁叶走堂阶响云依殿吻浮黄茅日西下戯犬在城头
　　初雪即霁
　　纷纷千里暗雪下海边城方与冬为瑞如何晚即晴竹枝微觉重瓦口未能平深夜庭前看尤添月色明
　　夜观残雪
　　墙隂留得雪烂斑小阁更深独自看江上落梅人不扫山头明月夜初寒清心直与神仙比好景只应图画难宇宙之中无一物碧天如水静漫漫







　　青山续集巻七
