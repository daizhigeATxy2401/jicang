　　钦定四库全书　　　　　集部三
　　西塘集目録　　　　　　别集类二【宋】
　　巻一
　　进流民图疏
　　书三月二十六以后事目
　　免行钱事
　　市利钱
　　放税钱三十文以下
　　开仓粜米
　　流民
　　防兵
　　绘城外及开封人折卖瓦木等事
　　十一月初一日奏状
　　巻二
　　大庆居士序
　　送王君玉秀才序
　　冠义序付嘉正
　　方圣然字序
　　方道全字序
　　三杜兄弟字序
　　潮州呉致之字序
　　防子舟字序
　　谭文初字序
　　王亮弼字序
　　王时道字序
　　友徳斋序
　　晋公曵尾堂诗序
　　林明中持服诗序
　　题郭舜与夫子十哲像
　　题孙子和宅夫子像
　　巻三
　　来喜园记
　　望阙台记
　　恵州守陈文恵祠记
　　英州应龙祠记
　　连州灵禧真君记
　　连州重修车陂记
　　邓子山逰初轩记
　　韶石轩记
　　连州新修都景楼记
　　清懐阁记
　　呉子野嵗寒堂记
　　泉州进士题名记
　　陈彦逺尚友斋记
　　李天与五经轩记
　　豫顺堂记
　　新修南山圣夀禅寺记
　　巻四
　　懐集林府君墓志
　　谢夫人墓表
　　刘公南墓表
　　太孺人王氏志
　　巻五
　　代到任谒宣圣文
　　代释奠文
　　代秋释奠文
　　代再任谒宣圣文
　　代谒诸庙文
　　代再任谒诸庙文
　　代英州城隍庙庆祭文
　　代祭社稷祈雨文
　　代龙潭祈雨文
　　代祭风师文
　　代祭崇应公祈雨文
　　代祭显应王祈雨文
　　代辞广利王文
　　代林公祭进寳庙文
　　赛谢明化寺土地文
　　祭韩文公文
　　祭叶成甫文
　　祭文举
　　祭安之
　　祭萧仲翔
　　共伯礼祭执方
　　先考辞堂祭
　　巻六
　　上王荆公书
　　上致政欧阳少师书
　　答欧阳孚仲书
　　复李君寳知县
　　上朱舍人
　　上泉守蒋大夫
　　代上宪使书
　　代逹夫再干提举书
　　代庆余辨疑
　　代成甫干曾漕
　　代上广西运使
　　代上徐运使
　　代干钤辖谏议
　　代李秘校乞侍养
　　代介之再求京状
　　巻七
　　代连州谢宣谕表
　　代韶州谢宣谕表
　　代谢太皇太后
　　代谢钱监减年转官表
　　代连州谢宣赐歴日
　　代太守谢宣赐歴日
　　代谢太皇太后歴日
　　代廖英州受子恩谢表
　　代林丈再任谢表
　　代柯丈覃恩转朝议表
　　代进奉同天莭银表
　　代太守谢泉州到任表
　　代贺太皇生日表
　　代到任谢表
　　代英州贺平交州表
　　代贺兴龙莭表
　　代太守谢表
　　代受州勅谢表
　　代柯丈谢除龙图知福州表
　　巻八
　　谢苏子瞻端明启
　　受恩复官谢启
　　谢广州朱经畧启
　　谢祖提刑启
　　福建漕徐郎中启
　　谢陈刑部启
　　谢曹运判启
　　邵武谢漕使启
　　运副石太丞启
　　代谢帅及提举启
　　代安抚内翰启
　　代文初谢许宪启
　　代谢仆射相公启
　　代谢章相公启
　　代谢右丞启
　　代林丈贺王帅启
　　代连州谢漕启
　　代林丈陈察使启
　　代谢座师启
　　代太守谢帅启
　　代文初谢职官启
　　代太守谢宪漕启
　　代太守谢举大藩启
　　巻九
　　谢莱州太守荅诗
　　谢曹公
　　观孔义甫与谢丈致仕诗有感
　　送陈守仁入太学
　　腊月十八呈子京
　　示潮州呉宅三甥
　　示女子
　　六镮助潮士钟平仲
　　再到呉子野嵗寒堂
　　和孔义再送谢丈致仕
　　古交行
　　教子孙读书
　　次韵种道行衙赏莲花
　　公悦席上送周如京
　　赠云门居士
　　送声父
　　谢太守恵酒
　　上曹大夫
　　醉翁行赠黎师醇
　　江亭与程瞿二君邂逅小饮太守送酒因成送杜靖国知连州
　　纪连守植道旁木
　　示庐山寺胜老
　　次韵子发劝酒
　　赠余纯臣通判
　　和李天与秀才
　　上知郡丞议
　　连州斛岭寨井
　　苞苴行
　　陈元叟清轩【五言律】
　　季冬桃花
　　次韵严巨孟【三首】
　　和孟坚二月晦出城【二首】
　　瑞像阁同杨骥雪夜饮酒
　　和荆公何处难忘酒诗
　　和叔粲沧浪亭【七言律】
　　题仁王横山阁
　　次张子京逰天王湖作
　　同子忠上西楼
　　次韵陈秀才告别之作
　　次韵子京早春雨中
　　赠陈通直致仕頥寿轩
　　送林六秀才之广劝其早归
　　次孟坚初冬晴和见梨桃二花作
　　次张君举秀才
　　题頥轩
　　次韵环翠亭
　　仲常龙图自广中移帅闽
　　次张汉公言懐
　　次韵太守仁智堂
　　次韵春登楼
　　幽居
　　次韵李天与张温夫
　　辞谢诸相知见招
　　上苏端明【二首】
　　辞方公悦
　　次韵清溪樊主簿
　　次韵余纯臣通判球琅轩
　　次韵余倅笼碧轩
　　次韵广州梁有为秀才
　　烟雨楼
　　示潮州妹子
　　次韵子京下元雨过对月
　　元符放还谢英守何智翁
　　和子京霜字见寄
　　次韵赵资道秋夜闻角
　　次韵知郡登髙言懐
　　次韵杜幕春日
　　次张伯时以再任为贺
　　次韵子京述懐
　　次韵麻江桥
　　次韵张老见赠
　　观碁【五言排律】
　　谢工部徘徊堂【七言排律】
　　集鸥渚【五言絶】
　　忘机亭
　　孤屿亭
　　芳沚亭
　　读史
　　论诚
　　和蔡公上已【七言絶】
　　闭户
　　渔家
　　见逺亭
　　大水除防前小屋
　　宴十五约重阳饮患无登髙处
　　出御史台
　　道中见以索牵五六十人监理钱者
　　题灵峯平歩亭
　　谩成
　　巻十
　　宋史本传
　　宋夏之文撰公墓志
　　宋谢鳯述公传
　　宋景定建康志介夫传
　　宋太常博士刘靖之諡议
　　宋著作佐郎李传道覆諡议
　　宋景定建康志一拂祠上梁文
　　宋建炎二年奉安郑先生文
　　明万歴二十年应天诸生请建一拂祠呈文三十一年应天诸生请举郑黄二公祠典文应天府祭文
　　八闽公祭文
　　重修一拂先生祠记
　　一拂先生祠录序
　　臣等谨案西塘集十巻宋郑侠撰侠字介夫福清人熈宁中以监门吏抗疏极论新法之害发马递上流民圗复劾吕惠卿奸状直声振朝野而竟以此获谴时所存惟一拂故自号一拂先生兹集乃明季重刋叶向髙序谓即宋本重加删汰存奏疏杂文八巻诗一巻附本传諡议祠记等为一巻则已非原本之旧然如景定建康志载侠劾吕惠卿论西夏事及上君子小人事业圗诸疏于理不应删削今俱不存殆因送汀州编管时追毁出身以来文字遂并亡佚欤然得其什一亦足以考见其言行之大畧矣乾隆四十一年五月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀
　　钦定四库全书
　　西塘集巻一　　　　　　　宋　郑侠　撰上皇帝论新法进流民图【熈寜六年三月二十六日】
　　臣伏覩去年大蝗秋冬亢旱以至于今经春不雨麦苗枯焦黍粟麻豆粒不及种旬日以来街市米价暴贵羣情忧惶十九惧死方春斩伐竭泽而渔大营官钱小求升米草木鱼鼈亦莫生遂蛮夷轻肆敢侮君国皆由中外之臣辅相陛下不以道以至于此臣窃惟灾患有可召之道无可试之形其致之有渐而来如疾风暴雨不可复御流血借尸方知防败此愚夫庸人之见而古今比比有之所贵于圣神者为其能图患未然转祸为福者耳方今之势犹有可救臣愿陛下开仓廪赈贫乏诸有司敛掠不道之政一切罢去庶几早召和气上应天心调隂阳降雨露以延天下万姓垂死之命而固宗社万万年无疆之祉夫君臣际遇贵乎知心以臣之愚深知陛下爱养黎庶甚于赤子故自即位以来一有利民便物之政靡不毅然主张而行陛下之心亦欲人人富寿而跻之尧舜三代之盛耳夫岂区区充满府库盈溢仓廪终以富衍彊大胜天下哉而中外之臣畧不推明陛下此心而乃肆其叨懫劓割生民侵肌及骨使之困苦而不聊生坐视夫民之死而不恤夫陛下所存如彼羣臣所为如此不知君臣际遇欲作何事徒只日超百资意指气使而已乎臣又惟何世而无忠义何代而无贤徳亦在乎人君所以驾驭之何如耳古之人在山林畎畆不忘其君其蒭荛负贩匹夫匹妇咸欲自尽以賛其上今陛下之朝台谏黙黙具位而不敢言事至有规避百为不敢居是职者而左右辅弼之臣又皆贪猥近利使夫抱道懐识之士皆不欲与之言不知时然耶陛下有以使之然耶以为时然则尧舜在位便有夔契汤文在位便有伊吕以至汉唐之明君我祖宗之圣朝皆有大忠义大贤徳之臣布于中外君臣之义若腹心手足然君唱于上臣和于下主发于内臣应于外而休嘉之徳下浸于昆防草木千百世之下莫不欣慕而效则之独陛下以仁圣当御抚养之心而羣臣所以应和之者如此夫非时然陛下所以驾驭之道未审尔陛下以爵禄驾驭天下忠贤而使之如此甚非宗庙社稷之福也夫得一饭于道傍则遑遑图报而终身餍饱于其父则不知徳此庸人之常情也今之食禄往往如此若臣所闻则不然君臣之义父子之道也故食其禄则忧其事凡以移事父之孝而从事于此也乃若思虑不出其位尸祝不越樽俎治庖人之事牛羊茁壮防计当各以其职而不相侵也至于邦国若否知而不言岂有君忧国危羣臣乃饱食餍观若视路人之事而不救曰吾各有守天下之事非我忧哉故知朝廷设官位有髙下臣子事主忠无两心与其得罪于有司孰与不忠于君父与其茍容于当世孰与得罪于皇天臣所以不避万死深冐千万重之天阍以告诉于陛下者凡以上畏天中忧君国而下忧民生耳若臣之身使其粉碎如一蝼蚁无足顾爱闻南征西伐者皆以其胜防之势山川之形为图而来献料无一人以天下之民质妻卖儿流离迯散斩桑伐枣折壊庐舍而卖于城市输官籴粟遑遑不给之状为图而献前者臣不敢以所闻闻谨以安上门逐日所见绘成一图百不及一但经圣明眼目已可咨嗟涕泣而况数千里之外有甚于此者哉其图谨附状投进如陛下观图行臣之言十日不雨即乞斩臣宣徳门外以正欺君谩天之罪如稍有所济亦乞正臣越分言事之刑甘俟诛戮干冐冕旒
　　三月二十六日以后所行事目
　　三月二十六日状于本门勾马逓于银台通进司投下状云奏为宻急事所有侠擅发马逓之罪仍乞奏勘甘伏重罪不辞时韩维判银台通进司特为奏仍一面収逓铺兵士送开封即时具侠擅发马逓事取防其状并图到御前日已过午后闻説上反覆看状并图长嘘者数四即袖其书并图是夜上于寝殿中不复眠寐直至早朝便有防差韩维体量免行钱事先放元不系行人投纳到免行钱一万三千余贯又的实计逐年免行钱于所须用外并放差三司使曾布体量市易事差官于在京诸寺开仓粜米放商税务及诸门商税三十文以下市利钱二十文以下令殿前马歩军司具熈河未用兵已前所管若干兵只今所管若干兵令三司具治平以前三司嵗入若干出若干熈寜以后歳入若干出若干令熈河路供具自用兵以来所出歩骑兵若干今存若干令河东河北陜西诸路具民物因何流离如是众多有防青苗免役权罢追索方田保甲并罢如此之类有十八件又至三十日晚令韩维草责躬诏四月初一日降下至初四日晚得雨初五日一日一夜大雨初六日早朝上出侠所进状并图宣示宰执责以所奏皆云法度修明礼乐兴行民物康寜虽三代尧舜无以过今来外事乃如此王安石而下各谢罪安石当日不入中书即时迁定力寺乞出当日诸公方知三月二十七日所行尽因侠所入文字或以为擅发马逓奏事惊御或以为心狂或以非毁良法乞追逮付所司勘罪御史台直请以侠付台推勘先是银台通政司具侠擅发马逓取防已蒙放罪至是乃有防下开封取勘又京城官僚中甚有作书应初一之诏者至此皆不敢进而奸佞之軰日夜匦函投进文字乞留王安石守新法乞治侠狂妄之罪已而本月十一十二间因熈河小防羣奸束是力诋侠坚乞守新法留王安石至十五日京师传説吕恵卿邓绾辈泣上前乞留安石忽十六日安石上殿当晚鎻院明日安石出金陵以韩绛相吕恵卿参政侠以此上书不已自十七日开封文字取勘擅发马逓之罪即时招伏仍申开封元不干逓铺之事乃是侠自出头子勾马逓称为奏宻急事不得暂顷住滞亦蒙为奏得释铺兵之罪具伏认状自四月十七日上闻説后来中书収下直至六月十三日忽行下刑部定合罚铜十斤放奉圣防依奏仍特免勒停凡在京近百余日只郊礼过授一广南福建差遣出京以左右大臣之诬防至尊日甚十一月初一日复入文字极指其事乞赐临问是月初五日准勅追毁出身以来文字送汀州编管初六日受勅初七日押出门初九日行至陈州且三日忽见开封府差人到陈州勾廽莫知所由至太康忽见舒亶来捜衣笼文字柜等已而到御史狱方知是初九日吕恵卿于上前进言上问郑侠一小官如青苗免役等事容于道路间得闻至如被甲登殿禁中君臣对面之言何闻之速且详也吕恵卿对以此皆韩绛冯京以其事导使之言也上曰韩绛冯京大臣知朝廷有不便之事却不自言乃令郑侠言之何也当日韩绛迁定力寺乞出而冯京十一日早朝留身事讫上从容问卿大臣知朝廷有不便之事何惜自言乃委曲令郑侠入文字他小官论列朝廷大事理自不顺略行贬窜物论甚不然京乃惊奏云臣与郑侠素不相识上且疑之京退朝知杂张琥入文字风闻郑侠所言尽是冯京讽导本人使之进言按京身备辅弼与国同体知朝廷事有不便不自奏陈乃结交小人使之肆意谤讪朝政京奏臣与郑侠素不相识已曾面具奏闻今来朝臣有言臣不敢自辨所有郑侠虽赴贬所未逺乞赐追廻对证庶防虚实有归故有御史之狱也
　　免行钱事
　　京城诸行以计利者上言云官中毎所须索或非民间用物或虽民间用物间或缺少率皆数倍其价収买供官今立法毎年计官中合用之物令行人众出钱官为预収买准偹急时之用如嵗终不用即出卖不过収二分之息特与免行所贵于行人不至于急时枉用数倍之价至于破壊钱本此法固善若要深合民心上等行人多出中等助之下等贫乏特与免官中只取足用无冀其余则善矣洎至立法更不辨上中下之等一例出钱富者之幸贫者之不幸其不愿者固多而愿者少矣才立法随有指挥元不系行之人不得在街市卖易与纳免行钱人争利仰各自诣官投充行人纳免行钱方得在市卖易不赴官自投行者有罪吿者有赏此指挥行凡十余日之间京师如街市提瓶者必投充茶行负水担粥以至麻鞋头发之属无敢不投行者适因献丞相书言及是又黎东美之前得子细陈述相次闻已有指挥些少擎负贩卖者免投行然已逾万缗之数三月二十七日圣防所先放乃此免行钱也
　　市利钱
　　建言者以诸门及本务税钱额亏折皆是官员饶税过多而吏人受财共偷瞒不知乃为市易拘拦商旅入务官买以及商旅不行税乃大亏也遂立条约専拦皆有食钱官员不得饶税専拦取钱依仓法官员妄饶税并停替仍防问诸处申约官税一百専拦等合得事例钱十文官中遂以为定例毎纳税钱一百文别取客人事例钱六文以给専拦等食钱已而市易司作于申収事例钱项即声説所収不及十文亦収十文此明为所収事例钱不及十文亦収十文及法行乃谓所収之税不及十文亦収事例钱十文只如苎蔴一斤収钱五文山荳根一斤収钱五文却问客人别要事例钱十文本门为不便申省及市易司并不施行致客人为事例故累与専拦相拖拽云我官钱十文纳了你却问我要甚事例钱必须取条贯分明详谕方肯纳钱而去不三五日间适因三月二十六日奏状准三月二十七日圣防市利钱二十文以下并放是纳税钱及三百文以上方有市利钱三百文以下税钱者皆无市利钱矣看详有司当立法时取専拦所得市利钱以供専拦逐月食钱不曰事例钱而以市利名之者盖取孟子所谓有贱丈夫左右望而罔市利之意以为名是贱之也又从而多取之以益官岂不谬哉宜乎圣上闻之自三百以下税钱并不収市利也
　　税钱三十文以下放
　　自市易法行商旅顿不入都竞由都城外迳过河陜西北客之过东南亦然盖诸门皆准都市易司指挥如有商货入门并须尽数押赴市易司官卖以此商税大亏上下通同瞒昧朝廷乃以诸门近多饶税以致大亏折遂立専拦等仓法而监官饶税一文以上并停替以此税钱严凡出城门之人但是一二顶头巾十数枚木梳五七尺衣着之物似此等类无不先赴都务印税方给引照防出门一日之间至数百道引目出门不过収三五文税钱并须得引照防门头方肯放过不然即断罪抽分大可骇笑及三月二十六日奏上准三月二十七日圣防三十文以下税钱并放无是纷纷可鄙恶事矣
　　开仓粜米
　　自三月初十日以来闻知市易司抵当米往支十一日以后闻米价日有增长自八十五文一防增至二十五日米一防一百五文准三月二十七日勅京城差官于诸寺舍粜米当日米价顿减至三月三十日在市米价防七十五文初青苗免役欠负既多人无从出故市易许以田宅店邸之类抵当官米出粜传闻官米毎石价钱并息共一贯而抵当官米者在京卖商毎防只得七十五文舂簸而粜乃八十五此不惟青苗免役之人且少解追理之急又京城米价頼之而稍平计其请领出仓在京毎石已无二百五十不知其计防请领与还纳入官时别无费乎凡官中欲以钱斛纾民未尝转急之皆此类也
　　流民
　　自熈宁六年冬流离相继至七年春夏间不知其防千万人毎风沙霾曀大者车乗小者负担扶老携幼蔽塞道路或二三十人或三五百人各各自有羣伴然而衣服蓝缕虽车乗之上亦止是锅釡一二只破笼弊甑瓦器之类问其徙之因皆曰仍嵗蝗旱走南方趂熟其实亦兵师之方百物踊贵无计自活乃如是流移离去其邦土过京而南东皆陂栖野宿采鳬茈野菜之类以为食其间有稍富者问其徙之因曰贫富大小之家皆相依倚以成贫者依富小者依大所以养其贫且小富者亦依贫以成其富而大者亦依小以成其大富者大者不过有财帛仓廪之属小民无田宅皆客于人其负贩耕耘无非出息以取本于富且大者而后富者日以富而以其田宅之客为力今贫者小者既已流迁田无人耕宅无人居财帛菽粟之在廪庾众暴羣至负之而去谁与守者此所以不得不随而流迁者也神宗皇帝所为大动圣念者惟图中所绘画流民一事虽然其羸瘠愁苦身无全衣老幼累累岂小儿子学画者所能髣髴及三月二十七日圣防令河北东西陜辅诸处供析民物何故如此流离闻所以还报者皆云只是些小趂熟之人别无大叚流离又云此等人南北下各有田名鷰子田若北旱则南南荒又北此皆重诬圣聴九重之间何缘得民间共质苦乐之事哉
　　防兵
　　癸丑甲寅之间熈河用兵安上门最近诸营毎子弟一人归约空书半担而来自门入向晚左右前后尽哭泣声盖战没之家属得书而泣也传闻战鬬折伤常倍所得之防盖有防万而得千不可据也三月二十七日勑防防问诸处未用兵以来所管兵数与见存兵数若干以实报熈河之兵立寝罢矣
　　图绘城外民及开封人户拆屋卖瓦木等事
　　门外之人自三月初以来已闻艰乏多食粗粝忽米价稍增渐闻有籴麦麸买麻籸拌杂糠米以为食大率流民在陂野者多此门外所以日见如此之事故图中有籴麸市籸之人其拆屋卖梁柱甎瓦之类皆小车载之或二三人扛负相继于道其颈皆枷锢而舁木植甎瓦以卖城市问其所因而知其为少欠官钱之人图中是以有此拆屋卖瓦木之人
　　十一月初一日奏状
　　十一月初一日状盖为大臣诬防至尊絶不近理彼皆有所凭恃而后敢为使人愤惋不能已是以入文字凡事皆画一一如大臣对陛下皆云河东北陜辅之流移者南方有鷰子田之説臣乞勘防河东北陜辅之民自去冬今春流移至今不已何人其在南方有田者云云其一项言大臣对御多以天旱民流百物失所邉鄙背叛用兵不已为天数者臣乞问其人为学周公耶学孔子耶学孟子耶周公作无逸歴陈人君之享国三四十年或五六年皆由人君严恭寅畏天命自度治民秪惧不敢康寜则有永不知稼穑之艰难不闻小人之劳生则逸则有短又曰惟不钦厥徳乃早坠厥命使周公相陛下而天旱民流百物失所四方兵革不息如此周公曰天数乎孔子告哀公曰存亡祸福皆已而已天灾地殃不能加也使孔子相陛下而天旱民流百物失所兵革不息如此孔子曰天数乎孟子曰杀人以刃与政有以异乎又曰始作俑者其无后乎如之何其使斯民饥而死也又曰王无罪嵗使孟子相陛下而天旱民流百物失所兵革不息如此孟子曰天数乎然则羣臣所为学者皆非周公孔子孟轲之为人而所以相陛下者皆非周公孔子孟轲之存心则陛下独力何以为天下臣所谓陛下独力者谓无臣也所谓陛下无臣者非无羣臣也无大臣也所谓大臣非谓大佩髙盖秉执大政日食万钱以自肥腯者以道事君不可则止而已其髙爵重禄则日归于已清资美职则分授子弟中使相望于道路黄金并聚于私室而天旱民流百物失所四方背侮兵革不息则曰天数此为大臣则屠沽仆谁不克为如被甲登殿等事台谏如刍灵木偶之类皆所画一右愿陛下登宣徳门召文武百官京城之民以臣状宣示如众説以臣之言是则望陛下稍稍惩戢左右近臣使无得公然肆诞以戕害万姓危阽社稷如众以臣言为非即乞斩臣于众人之前以塞京师流言汹汹之路

　　西塘集巻一
　　钦定四库全书
　　西塘集巻二　　　　　　　宋　郑侠　撰大庆居士序
　　居士福州福清人郑其姓也侠其名也介夫其字也光州司法参军监在京安上门其官也而英州朱塘之漘其窜逐所卜居也居士本儒学以孔氏为宗得老氏之説以明又得释氏而后大明孔子之道以三人名号不同耳三氏之外百家传记歴代史载至于医方小説见必取读其于民物有补毫髪无不留意此其学也以为父子君臣夫妇长幼朋友之相与上下四方俯仰囘环【阙】之直一蝉之翼合上下四方通为一物亦若是此其识也以为智生于是非而成于毁誉与祗鬼祸福朝廷废黜相为表里也故虽对妻孥莫敢溢人美恶谓幽暗閴寂此正秪鬼着眼处是以莫或自欺于方寸而上不防公卿下不原乡党水火可蹈而议论不可囬此其守也惟君为尧舜民复太古一饭一衣而四方万里同饱暖也一忧一乐四方万里同欣戚也夐古之上无穷之下大之天地细至鳞介犹若是也而功无尸物无府此其志也其视先后古今等人与我等我与人等众生与佛等佛与众生等无一物乃入于无取无舍非即非离以大清净圆摄为我住止是曰居士而大庆云者所居之山名也
　　送王君玉秀才序
　　觞深之渊舟人操舟若神没焉未甞见舟而复操之也不知水之为可惧而无以挠其内故也使其栗栗懐惧虽沟池之大不敢以渉而蹞歩不进矣况所谓惊波骇澜没而复操者哉道之于天下非特觞深之渊为阻且大也昔之无畏者以身为舟以仁为人以礼为楫以义为桡以信为维以天地之内为渊以智识为知津以诗书为表以直勇为樯防以忠顺为俦侣以耳目手足为仆走以至诚不倦为混混不舍昼夜而以神圣为所适之国也茫乎徜徉浩乎无涯而无所不到矣虽有横波旋流惊澓巨浪视之犹平陆也其胡跋于祝融之峯而尾防于碣石之足左撼龟蒙右揺桐柏汹涌处下震华处上而目视不瞬神色不变虽有长鲸巨鳄虎爪而锯齿视之犹蝼蚁也则操而没没而复操焉无足怪也昔之人有为是者仲尼顔渊孟轲是也仲尼曰凤鸟不至河不出图吾已矣夫当衰乱腐败之余周思欲手提文武之业而振起之其自视犹反掌曰不曰如之何如之何者吾末如之何也已矣陈蔡之围七日不食环之兕虎而守以金革从者病莫能兴方且援琴而歌焉顔渊曰舜何人也予何人也有为者亦若是其箪食瓢饮在于陋巷处人所不堪之忧独无少改其乐孔子学尧舜文王而终身皇皇滨于危亡顔渊学孔子而栖栖如也其穷若是后之为身谋者鲜不以为已深戒而孟轲乃曰我所愿则学孔子也夫以六尺之躯无置锥之地可以为资且箪瓢啐茹去死一间而所以制行者乃欲上与尧舜比肩曰彼我皆人耳何为而不可轲之言亦曰舜人也我亦人也舜为法于天下传于后世我犹不免为乡人此其所忧也夫自生民以来未有如尧舜而三人者一旦皆欲与之齐而中心无少畏惮也壮哉夫然后能为无所不到而出言吐气皆可以为法而万世之下以之衣以之食以之君君臣臣父父子子兄兄弟弟夫夫妇妇日月以之光星辰以之序隂阳以之和草木鱼鼈以之咸得厥所以孳以育一不用其言上下倒错日月星辰乱于天草木防鱼瘁于地禽兽食人人将相食而破家亡国妻孥之不保而身为鱼肉矣后之人以为三人者真神圣人也不知其与已无少异也故夫欲学道而不能无畏如仲尼顔渊孟轲也此犹肉身无骨而欲立也大畜曰刚徤防实辉光日新其徳干曰天行徤君子以自强不息夫惟富贵贫贱吉凶祸福之际此世人所以蹙蹙丧心惑志残形惫神者而三君子者视之犹日夜之相代乎吾前蚊蚋蠛蠓之触吾颡而去也无少动乎其中非刚强笃实而能若是乎是其寝兴否泰而旦暮死生所以操之者无少已此之谓强不息也若夫不能无畏者不然冉求曰非不説子之道力不足也公孙丑曰道则高矣美矣宜若登天然何不使彼为可防及而日孳孳也是欲贬损圣道然后从之土触深之渊为污池之水而舟焉可也求所谓操之若神没而复操者非特坎井之于天地为相万也一季氏之宰能使冉求为奸囬细人之行而齐卿之位足以动公孙丑之心所欲为者管晏而已宜于孔孟之门畏惮退缩望之而防气流汗也故孔子于求曰非我徒也小子鸣鼓而攻之可也孟子于公孙丑曰子诚齐人也知管仲晏子而已此其所以日侍圣人之侧而炙之不入也王君君玉其生堂堂气刚而语方省亲真阳吾一见之望其眉目而知其可以为无畏者问其年曰二十有三是其少于顔渊之齿八嵗而刚方近焉然则使君玉不为顔渊则已欲为顔渊孰御焉惜乎吾方欲与之逰而遽以侍亲吿归故为君玉道及是君玉之归能思吾言则能为孔子之舟是舟也居则济已行则济物书曰若济巨川用汝作舟楫惟能与天地万物同于一航出没死生与之偕焉夫然后可称于善操舟而无觞深之渊矣
　　冠义序付嘉正
　　记曰仲月吉日加尔元服弃尔幼志就尔成徳此万世为父兄者所同志也以尔幼而岐嶷自舞勺以前能通诵五经学为诗萹浸浸勤学与儿童不相类不幸早失汝父号慕良甚三五年来观汝志意深有可赏叹者今兹甫及二十礼合加冠此古之人谓为成人时也汝幼时无戏玩固无幼志之可弃矣自今以往惟汝成徳之可就者举家以望汝若夫父子之亲君臣之义夫妇之别长幼之序朋友之信精勤昼夜不废艺业谨慎出入明白内外厚人薄巳凡此防事在汝之自勉中道而立虽闇室而不以欺则天神地祗日月星辰岳渎庙社至于翼飞蹄跃之有灵者皆来助汝非乃翁之甚祷矣乎易曰君子以自强不息强者自胜之谓也曰性曰情或善或恶皆自其心而可欲之谓善以可欲之为善则所不可欲是为恶而灵鉴在我凡出于心而不可欲者皆人之所不欲也以所可欲胜所不可欲一求于己不在他人此古今贤圣所以下学上逹如此而已故名汝以嘉正而字汝以叔张深思而力行其何所不可哉戒之慎之行坐服之
　　方圣然字序
　　口之于是非天职也故有然有否自尧舜以至今莫之能改莛横楹直揵植枢运醯之于酸卤之于咸物各有宜且孰是孰非奚然奚不然而彼是相生其发机括其留诅盟于是纷纷譊譊士憎兹多焉惟圣人知通为一是能不用而寓诸通然乎然不然乎不然而已是之谓以明佥也者人集而同其辞也君子集而同其辞以有尧舜之治其在书典谟之训是也小人集而同其辞以有幽厉之乱其在诗风雅之刺是也诗曰翕翕訿訿亦孔之哀谋之其臧则具是违谋之不臧则具是依当斯之时岂无众口之同辞者与而然者不然之不然者然之是用谟猷颠倒而覆载之内无一物之幸望一日之安宁而不可得然否之不以明其害如此方子气清神俊学有所黙识其名佥予知其志之所存而期以异日之必能立于君子途也故字之圣然
　　方道全字序
　　道大而物小人之营营而卒乎小者累于物也元者善之长而至于大之谓也至而不知其为大则同乎道而与世俗不相似故天下皆谓我道大似不肖盖众方察察髪较而锥竞我独闷闷以天下为不足为者宜乎其不相似惟其不相似故能成其大大而有之其去世俗不能以寸矣故卒之不肖下士闻之笑而后庶几夫道不笑则不足以为道也方侯慷慨向公不畏彊御其名叔完而先字子固予欲其为大不与世俗相似也故易之道全惟至于大而不知其为大则不为大大且不为而况其小是以髪较锥竞之人于侯莫得其偶而侯之道全矣侯其勉之
　　三杜兄弟字序
　　忱者诚之性以其心之沉厚为言也天道也思诚者思夫忠信所以进徳修辞以立之至于诚为言也人道也记曰夫诚不勉而中不思而得从容中道圣人也诚之者择善而固执之者也孟子曰思诚者人之道择善而固执之之谓也庚桑楚所谓事君不敢不忠朋友不敢不信临下不敢不钦向善不敢不勤虽居独室之中不敢懈其诚故孝诚之至通于神明光于四海谓其能以人道成天道也谹者声之大也希声者谓其不可以耳闻也扬雄曰非雷非霆隠隠谹谹久而愈盈尸诸圣老氏所谓大音希声隠隠谹谹而非雷非霆之谓也孔子之谓集大成集大成者金声而玉振之二物者不击不鸣不叩不应道之为物未甞可以声音聼谓若无物焉而应用无方以终始天地圣人同于道学而至者也顔氏之殆庶学而至者之谓也玗者东方之美玉也玉之离石而贵于石者温润而光华且就琢焉故人君执之以祀天地以礼四方以朝诸侯以镇万物以为簮佩使玉而不就琢则不足以祀天地礼四方朝诸侯镇万物为簮佩则是玉也虽有至美之质曾珉石之不若故必就琢而后成器然后为君人者之至寳此玗之所以为君美也诗曰言念君子温其如玉此以言君子之质也如琢如磨此以言其学问也书曰所寳惟贤此见其学问之成大可以公相小可以大夫士如珪璋琮璧然可以荐百神奠邦国朝诸侯临万民其爱之之至至于无故不去身也杜公寺丞辟疆其处家肃然安然怡然女正乎内男正乎外家道正矣其三子之贤终日对人未尝一妄言环羣书于左右三兄弟朝夕于是年皆未壮而吐论为文悉有以使人惊爱不已者愚以是窃叹杜公之贤其处家有法而教有义方故能使其子如此一日公以三子之名来告曰予将名长子曰忱次曰谹次曰玗俾愚议字曰字者朋友之职也故为陈三名之意义而字忱曰思诚谹曰希声玗曰君美父者资始有天道焉朋友以责善有左右相成之道焉其曰思诚者欲伯氏思所以名忱者事君不敢不忠朋友不敢不信临下不敢不钦向善不敢不勤虽居独室之中不敢以自懈其诚诚之之至至于通神明光四海以称夫公所以名之意而诚其天也其曰希声者欲仲氏思所以名谹者知夫圣由于道贤可学而至之之説博学深问重积致好而必期于大成能定能应以称夫公之所以名之意而至于道也其曰君美者欲叔氏思所以名玗者学以聚问以辨切磋琢磨使其温润光华粹然见于面盎于背其才徳美大可以荐诸天地百神而施于国家天下无所处而不当盖充实之谓美充实而有光辉之谓大期如此以称夫公所以名之意而至于化也三君子之于学勤矣于道防矣其始已善矣防志好学守死善道君子所以终身也非一日之事也有始有卒然后可以言成也成言乎艮所以成始成终有始有终终而又始之故能日新日新之谓盛徳盛徳者徳之成也应用无方然后同于道也三君子其夙夜思其名知所以为父之道又思其字知其所以为朋友之心而尽已所以称使愚及见杜氏兄弟立于时皆可以公相为天下万姓昆虫草木之厚福是予所期也闻之先师曰不患无位患所以立伯仲叔其勉之
　　潮州呉致之字序
　　临以上涖其下也上之于下其所则也非则下者也故君子之于临以教思无穷容保民无疆大与小正对非大人之道即小人之道造次而离道则入于小矣诗云兮尾兮流离之子盖伤夫居大而不为大者之辞也言细尾言末也夫不治其大而治其细不急其本而急其末流湎而离道不保妻子者之所为也其妻孥之不保欲以保人之天下国家难矣书曰若生子防不在厥初生自贻哲命言治民之急于民教也如此其急云何惟其使之知大而不为细也见龙之在田君徳之离乎下也近之妻孥兄弟乡党州里将以观而化者非大人之道可乎飞龙在天君徳而丽乎上也合天下之广无不环其耳目而吾视聼者也知在田之所利者则知在天之所利者矣故三爻所在皆以利见大人为辞臣子之于君务引之以当道而已将顺其美匡救其恶所以致之者大而已矣妹夫揭阳呉君学子之愿者也其不已于中心者好善力道视世之尾不茍为也其名大临吾意一日之逹必有为于时也故字之曰致之云
　　游子舟字序
　　游氏子名中孚其字中孚以子舟者福唐郑侠也字朋友之职而中孚于侠友也中孚者信之由中而保外者也故信及于豚鱼而后以渉难行孔子以为乗木舟虚盖明信由中而至于豚鱼皆信已以此渉难犹之乗木而舟虚无不济之险矣此中孚所以利渉大川以象言之兑泽也巽木也木巽于泽上舟虚之象也上巽而下説善化也而至于豚鱼无不信虽蛮貊之邦行矣何往而不济古之忘机心者入兽不乱羣入鸟不乱行其信至也禽兽豚鱼其与人异类逺矣而信之如此而况于人乎况于鬼神乎故致诚之行也金石不能以阂隔而水火不能以濡燥金石可得而入水火可得而蹈又何为而不济哉説命曰若济巨川用汝作舟楫以上下人物之信传説者言也防氏子质直好义与人言无不践者其谨以敬行诸闇室如众目所视众手所指吾爱其名之称其为人而知其用于时其济必大故以子舟字之子曰人而无信不知其可也大车无輗小车无軏其何以行之哉诗曰靡不有初鲜克有终夫惟推吾所以自诚者至于豚鱼皆信是舟也覆载之内同一航矣防子勉之
　　谭文初字序
　　天之初至高而已矣微日星寒暑云风雷雨之行以神其化则徒高不能以自施而万物之资始者有所不大矣故日星寒暑云风雷雨之行此天之文也地之初至厚而已矣微山川陵谷原隰阪险之错以灵其变则徒厚不能以自育而万物之资生者有所不至矣故山川陵谷阪险之错此地之文也天地之文固其自然然而未闻其所以文者为有以掩其初也人之文亦如此而已矣厥初巢居血茹无君臣上下典章彜则之设盖朝野腥臊礼义墁圬人相为类而与禽兽无择也是以圣人恶其荒而惧其乱之不可已也故为之仰观于天俯察于地观鸟兽之文与物之宜而制作焉为之宫室以易其巢穴之居也为之饔飱以易其毛血之茹也民皆悦之而后为之君臣父子夫妇兄弟朋友之别诗书礼乐政刑律度量衡之具进退辞受跪揖拜起蹈舞之莭有经有权有报有施盖自伏羲至于尧舜歴夏商周而后大备焉孔子曰周监于二代郁郁乎文哉吾从周夫其歴数十君相去千余祀然后有周之盛而传之于今亦特其迹之可见者耳岂其所以迹哉若其所以迹者盖与夫人偕来亦与之偕去矣父子之于亲也君臣之于敬也夫妇之于义也兄弟之于爱也朋友之于信也是皆人所不能以与我我亦不能以与人者自尽其诚而已矣此之谓天资之善也故诚内也文外也恃夫所以诚于内者以往而无其外此野人之道也恃夫所以文于外者以往而无其内此胥史之道也故曰质胜文则野文胜质则史然则人之初至善而已矣微君臣上下典章物则之设以经其政则徒善而不能自治而万物之所仰以安者有所不得矣故君臣上下典章物则之设此人之文也由是观之天地人所以为文者不同而所以文之者则一以文其初而已矣故文有所起有所止文起于至质而止于与人之诚相副惟至人然后能成夫天循于故无以故灭命无以人灭天亦无以其成于天之命者而放夫循于人之故者天与人不相胜然后文不胜质质不胜文文质彬彬然后以为君父则尧舜之君父也以为臣子则臯陶之臣子也故曰文质彬彬然后君子夫然后治上下合天人和同髙卑之际而使之无间也故日星寒暑云风雷雨得以顺其道而天之施者以之大也山川陵谷原隰阪险得以安其徳而地之育者以之大也君臣上下典章物则得以循其故而人之治者以之得也天以之清地以之寜人以之成夫是之谓经纬之道故曰天地设位圣人成能大哉文乎其用足以为君子之治而微妙深至于不可知之神也其初则明君臣上下之分而终则经纬天地以成变化而行鬼神也使文而忘其初犹之为日星寒暑云风雷雨之行而遗天也无所丽矣为山川陵谷原隰阪险之错而遗地也无所附矣无所附丽则无以自立而徒生成变化无穷如是哉故至诚者人之所附丽而自立者也可不务乎友人谭君名掞君子人也掞所以发扬乎人文非文之质也君固有其质而掞以文之故吾字之以文初称其徳而已矣若夫由文之诚足以辅佐尧舜而同功臯防者则在乎文初之始终斯道而已矣诗云物其有矣惟其时矣文初勉之
　　王供奉字亮弼序
　　太原王公克允字亮弼字所以谨其名之义而成之者也亮与弼大臣之事所谓大臣者以道事君者之谓也其在书曰咨汝二十有二人钦哉惟时亮天功臯陶其一人也必贰公化寅亮天地而后得以谓之亮乎又曰明于五刑以弼五教非必疑丞辅弼而后得谓之弼也盖自其五刑有服而至于惟明克允以与二十一人同亮天功而弼于帝此臯陶所以为士也为人臣者无以职之髙下地之逺近率思所以亮天功而弼于帝为心则抱闗击柝皆有尊主庇民之地况其右乎王公恬夷易直深知性命之説其于事君宜无有择事而后安者以不择事而安知公识之靡常惟所遇以亮弼为心莫之居而不惟明克允也则臯陶之为士已不必居臯陶之地而后为臯陶也则亮弼臯陶易地皆然
　　王供奉字时道序
　　辰中于天而列星拱之嵩中于地而羣岳宗之极中于屋而众材辅之故中者天下之大本也古之为国为家垂拱无为而天下自治其用中于民而已孔子曰道之不行也我知之矣智者过之愚者不及也道之不明也我知之矣贤者过之不肖者不及也夫惟知过与不及之为害如此则大中之道其可不时乎故君子时中而小人反之王侯更名以中其知中之为説而志于为君子者夫求字于侠字以时道盖时中者时中于道也用其中于民者用此时中之道于民也语曰中庸之为徳也其至矣乎民鲜久矣时道勉之
　　友徳斋序
　　孟子曰不挟长不挟贵不挟兄弟而友友者友其徳也如孟献子之于乐正裘牧仲軰五人者不有其家也而五人者亦不有孟献子之家焉故谓友徳盖友者君子所以辅仁也故惟其徳之为择以徳则天地万物轻矣故虽贵为王侯齿在兄伯不可以有挟也夫不知其人视其友果知此则友其可以不择乎如有挟焉则贤者望望去之而所得皆浮薄佞防无亷耻之人此君子所以慎而至于贵长兄弟兼忘之钟君作斋于家聚书其中以待朋友之来与夫子弟之讲习焉斋之前为小池种以白藕左右地之閴者皆植以花竹而供逰宴之观不知钟君者视斋内外而知其人所尚矣况賔友秀翘子弟儒雅则钟君之为人何如哉求予名斋故告以友徳又为之序友徳之意而贻之诗云
　　晋公曵尾堂诗序
　　晋公形貌清古而志所趣向一如其表与之久如对晴霄皎月不知其为常见忻爱之心常自然也夫人一也而所得者内则所以独成饥食渴饮宫室以处皆所不得不与众同吾于穷而乐闭而泰则所成者独矣所谓然小乎其属于人旷哉大乎独成其天者也晋公居室卑湫而升其堂者虽九层之台广宇华构无晋公之堂之乐也饮食俭约食其食者虽糗饭菜羮而珍羞列鼎无晋公之食之美也道使之然也其堂有龟焉得之圃中移之庭下爱其外无营逐而长存因感荘生曵尾泥中以谢楚王齐国之召又悟其二大夫者以是朝夕与此而不厌也盖龟惟食气外无营逐故能独灵以夀恵阳遇东坡居士子瞻因语及此而子瞻亲笔命名曰曵尾为诗以示晋公因语不肖晋公之于我岂亦所谓喜爱常自然者耶故叙其事又广晋公之意为诗三萹以揭于板
　　林明中持服诗序
　　宰我以三年之防为久子曰予也有三年之爱于其父母乎以子生三年然后免于父母之懐故三年之防天下之通防夫鞠育顾复之徳固昊天防极而非所以论报然而无以示民有终者则有三年之期以其在父母懐抱之间为之制耳而犹不能故曰予之不仁也国朝之制武臣握重兵处邉要则不持服墨衰以从事此其所领者重才谋勇畧朝廷之所委仰故以义夺其志云耳其小使臣以下亦不令持服此则以其列多出于校卒伍惧其去官而无以为养或不能自活者故其制如此而愿持服者聴而世之贪污至有家富累千万或世为侯伯之后亦淟然无愧沿是而不去遭父母重忧人亦不复以解官持服期之驻泊林明中于太夫人之亡乡邦之所期亦然惟予独以为不然者以明中世衣冠礼义之族明中学问有所到而当官清慎丝毫不犯可谓读圣人之书而能行非圣读而庸行者比矣已而果然于是士人叹服而户曹君顾孺以诗美之在位君子与乡邦之明乎善者欣然继焉夫姑报三年方免懐抱之恩粗为之服能舍职而遵礼宜若不足深叹异者而众美之如是以久久薄恶之中忽一二人能超然脱其类释簮袍之荣舍俸给之厚而蓆苫枕块此其所以为足多者予既久知明中之所为又自喜以朋友之故而能期明中于众人之所不敢期而在位诸公乡邦之彦皆能闻善欣喜至于相继歌咏而不掩者因为次其本末于巻之首焉
　　题郭舜与夫子十哲像
　　生身千载之前而心存万古之后处身环堵之室而道周六极之外生死无必而致之必穷逹无必而行之必晚周而来一人而已宜乎穷天地薄寰海所以宗向崇事如一日不异十子之在侧也舜与古人之徒也观所崇向而知所存矣
　　题孙子和殿直宅夫子像
　　瞽者无与乎黼绣之观聋者无与乎匏鼓之聼此或天之所废形骸之病有不逺千里以求疗治者矣若夫子之道日月之照也六经之教雷霆之震也世或不与闻知此则知识之盲聋古今之大病而不知疗治则愚之甚也孙侯以武进用而志尊夫子之道心喜六经之言五子皆教以诗书所至必为择师友慎其所与处绘夫子貌朝夕瞻仰如所当尊先者此其智识之聪明逺矣然其所为好贤乐善治家有法识人艰苦时有所济予以此观之益信其知所宗向而意其后之必大也














　　西塘集巻二
　　钦定四库全书
　　西塘集巻三　　　　　　　宋　郑侠　撰来喜园记
　　来喜园者大庆居士之家园也居士旣卜大庆山之居而宅之左右前后皆閴地数丈茀厥荒翳被之踈茂亦旣累年而有桑千株竹栢花果其数又倍是爲数洞以架红薇金沙史君木鼈栝蒌木之类旁近又植枸杞甘菊五加百合之属防有畦药有陇芰有沼藕有渠筑台伸望阙之心开轩慰思亲之意有惠淑堂以训内孚尹堂以训外于亭有尚友者轩有思古者榻有迎党者径有歩月者而来吾庐者必从容园林之间或竟日而去无不喜者若乃春荣夏繁秋爽冬素雨露柯条风霜质干东翎西翰声音顔色靡不欣欣然居士于是叹曰草木禽鸟于道尚然而况于人乎故其园以来喜爲名居士其姓郑其名侠福州福清人也元丰八年腊日记
　　望阙台记
　　望阙台者有所思之作也居士本以儒学中第初任光州司法叅军次监在京安上门即以门吏论朝廷阙失力诋大臣之欺君苦民者封章十上天子以爲讦露太过斥弃岭外英乃贬所而居士能自见其过也以爲居下位而非议其上论适不已此万死不赦之罪上頼君父至仁清明之朝不肯爲炉镬炙煮之事故赐之再生以御魑魅于南之陲爲人臣者不择地而安之忠之至也是以北望京国三千余里而东望其亲之庭亦若是与身居辇下膝前同大庆之麓朱塘之漘有庐焉稍可以避风雨则以爲舍止之至足无所愿乎髙明之甍者也防糗浆醨茍可以待饥渴则以爲食饮之至足无所愿乎食前方丈者也夏葛冬苎苟可以待寒暑则以爲裳衣之至足无所愿乎锦绮文绣者也大瓠之尊小瓠之勺瓦盏木筯竹牀石坐蒲苇之蓆断砖之枕则以爲皿用之至足无所愿乎金贝牙玉珊瑚琥珀者也然而情非土木也行坐起卧食饮黙语所不能忘懐而缅然长思者三焉君也亲也古人也乃筑土爲台三级而髙十尺命之曰望阙之台作茅屋三间于上而朝夕居焉总而名之曰茅堂堂爲轩北曰北望之轩北望者君所在也东曰东望之轩东望云者亲所在也西曰思古之轩思古云者思见有道君子如古人众多之意也或者曰子非忘忧乐者欤何其多思乎忘忧乐非人也夫忧其可忧而乐其可乐此人之义性也特世人乃以忧忧乐以乐乐忧乐非其所可乐忧非其所可忧此其沦胥而愚终莫之悟死而后悔者也夫忧乐二字施用不同此圣愚之所以分或用之覆载髙厚弥纶宇宙一念一虑而大之天地细至昆虫草木夐古之上万世之下靡不受其赐而有余或者区区儿女耳目口腹之欲终世营营而不足有道者陋之故有无喜无忧心不忧乐等説此非爲夫忧人之忧乐人之乐也言爲世俗之误谬而发耳故孔子闲处有忧色顔回闻之援琴而歌召而问曰回奚独乐对曰夫子奚独忧诘其自爲乐者以乐天知命有忧之大也乃所谓万世之爲心者夫内则父子外则君臣人之大伦父子君臣内外之辨名耳其道不二致故经曰父子之道天性也君臣之义也舜之徃于田日号泣于旻天于父母公明髙以孝子之心不若是恝恝者合也无所徃而不合其心是之谓恝孝子之心以顺于父母爲恝者也不顺于父母则无所徃而恝矣故九男二女百官牛羊仓廪备天下大悦而归已无足以觧忧惟顺于父母爲足以觧忧爲人臣者移所以事父之道事其君云尔人子之心不若是恝人臣之心能若是恝乎故诗曰考槃在涧硕人之寛独寐寤言永矢弗谖考槃以成乐言其乐云何吾之幸而知有君臣父子之大能无以物累其心者进以得君乐退以忧君乐此其所以成乐人皆彼而我此则独矣而终身不忘君也永惟直已而不忘君是之谓永矢弗谖此则忧思之意者以诗书考之尧舜防契乐而丘轲回丑忧是八人者易地则皆然其乐其忧吾于是得其师故虽摈斥万里而望阙思亲想念古人莫吾能已也朝焉思夕焉思日入月岀有改而吾心无改也生焉思死焉思物聚物散有改而吾心无改也仰焉思俯焉思日月星辰山川草木皆吾思也回环以顾飞鸟行云至于蝼蚁皆吾思也故其台三级而髙十尺三言周十言匝也然则奚乐耶奚非乐耶奚忧耶奚非忧耶断之曰有忧君亲无心回丑有乐君亲无心防契穷则回丑逹则防契其居士之谓乎元丰五年中秋日记
　　惠州太守陈文惠公祠堂记
　　守土之臣分忧恤之当宁而爲天子牧斯民故太守者千里之父母也人之情爱之则亲恶之则踈未有以父母慈于民而民不以父母亲之者世之叨懫暴其恶于民物从而罪其违也盖未始不以顽猾弗可化诲爲言是岂知人之情爱之则亲恶之则踈之説哉故夫爲守长者之于民惟不欲抚爱之则已古之贤者其来民说其去民思至有断鞅卧轮不忍其去犹召公甘棠之茇羊祜岘首之碑盖其欣欢思爱率皆一时之事而千古之下望其棠覩其碑则尊慕感慨之心油然而不知夫诫告之丁寜泣涕之滂沲者自何而来也岂天下之广而独西周襄阳之民爲易化诲乎不然何其于奭祜之深也是亦抚之有道云尔太守陈公之于惠阳其真得所以爱抚之道者欤生祠堂者郡民思公之作也公之爲州曰天子之命我来者以我爲州非以州奉我也是故有所爲乐乐而非民之所同乐弗乐也有所爲忧忧而非民之所同忧弗忧也故事无小大行无难易莫不致其虑毕其力而讼诉簿书之繁至于饮食不遑暇昼夜以思唯公家民物之利是起而是去由是尽得州事之悉若学校頽圮士子不闻礼义而民不知有诗书之爲可贵公爲之新其堂而聚书延豪俊集生徒而训飬之民于是知入孝岀悌君臣父子之大方爲父兄者乐其子弟之从学焉丰湖堙废嵗以涨潦爲患至于漂溺人物公爲之筑重堤以障其患或堰或闸以闭以泄各得其宜嵗之租入乃比于旧十倍而蒲鱼笋芡之利鳏寡孤独是頼南民大率不以种艺爲事若二麦之类盖民弗知有也公始于南津閴地教民种麦是嵗大获于是惠民种麦者众矣而酉平村爲上城外之市旧有四门门外爲闗防适足阻节徃来公始命彻去之通道大坊行者无禁此皆郡之大利害众所欲起而不能兴欲其去而不能废者惟公力能行之至于沚渚亭台湖山之楼长桥巨舫公与其属以休以游席春幄之竒葩懐暑阁之清风霜柑肥鲈雪蟹浮醅未尝不思与惠民均所乐其设心以爲千里之内有一人不如吾樽爼觞前之乐非吾乐也故隼旟皂盖一岀而巷无居人鱼鸟之类亦迎公之来欣欣如也是以民莫不懐感而相与名公之桥曰陈公桥亭曰陈公亭及公之去民又不胜其思相与绘公之像而祠焉由是言之则惠民之于陈公其所以亲之者其与周人之于召公襄人之于羊祜寜少异乎今其人存而所以思见之者至求之于髣髴之形像也其又安知千古之下有临公之桥望公之亭对公之祠独不尊慕感慨而不知夫诫告丁寜泣涕之滂沲如昔日乎夫施之图报非有徳者之夲心然而报不称施则非人矣是故报施称者生民之大常吾嘉夫陈公之能一州得民以今望古无少愧又嘉夫惠之民能知悦公之徳去而能思思而能不忘至于爲之祠其于周人甘棠勿伐岘首堕泪无间也故爲之揭石以告于后焉
　　英州应龙祠记
　　山海经有应龙已杀蚩尤又杀夸父去南方处南方多雨之説而东海外经又云应龙处南极不得复上故下数旱旱而爲应龙之状乃得大雨侠始读其书不能无疑及被罪南迁居英者乆之而后知其然因谓传记所载非人目所尝见与耳所熟闻者固多诚不可以浅近耳目之所不及者因疑其无也大率南方易雨而雷风迅烈乃其常春夏之交重云积隂不辨早夜渉旬逾月其大至如倾防不二三日即河江流泄不逮而上水泛溢圮壊室庐浸渍苖稼民不得寜居毎江涨将至闾巷即扶老携防负任相望升丘陵以避而室宇不暇顾矣甚者舟从其栋甍过故大水毎退市井如遭防盗其过适盖若此已而旱干或连月经时不雨者南土去日至近火处其方山原硗瘠大雨且过不数日而干燥坚不可斸连月不雨则泽涸髙原剥裂而苖可望乎二者之过年嵗之间盖屡见之则多雨数旱之説信不诬矣窃念荆交之间滛祠如织牲牢酒醴日所祈赛诘其鬼无名氏十常六七如应龙之祠乃缺不置岂不恠哉因黙与龙期以七年爲约如七年之间雨晹以时不爲民害则神之灵请爲龙立祠起元丰己未至乙丑果如所约春夏无涨潦之患而仍嵗丰熟神之灵应于人如此然则雨适而晴晴适而雨此固神力所从容有余无事于勉强能于民永爲福常如巳未乙丑之间则神乃民父母也夫施而不徳上之道也无施不报民之情也是用出金爲龙立祠而知徳者欣然从之今而后雨旱或稍过即民以其时爲害者告而龙聼焉上天无私惟徳是辅龙之灵果爲捐昔暴悍永惟柔和善顺惟斯民之爲福是思则昊天其实鉴之而况于人乎
　　连州灵禧真君记
　　有来自连山进士欧阳就以书抵予曰吾乡静福山清虗观者梁湘东常侍寥先生弃官之所居也先生讳冲字清虗少以儒行闻仕郡爲主簿西曹祭酒湘东王爲荆州刺史先生实爲常侍砥节蹈方公正不容惟道之不行由是拂衣于山是家首大通三年至光大二年年九十七嵗矣忽一日人皆莫知其所从去遂以先生所居爲观清虗爲名先生之旧醮坛丹灶存焉居人尊仰若所以奉事上清之神者于是共以真君爲先生呼毎岁时凶荒潦旱疫疠之爲虐必以告真君未尝不应元丰戊午春不雨上以物方嘉生农事且起惟甘泽之不时嵗将何頼乃诏郡国长吏凡名山大川古今祠祀有功徳于民物者俾各致诚以请太守杜公奉诏躬率僚吏祗以朝廷之意诣真君祷焉还方中途佳雨大至公归语其属曰真君之灵感应若此因表其事于朝诏以灵禧之号加焉勑书至凡郡属上下民吏逺近莫不欣庆夫以自梁迄今之乆真君去此且数百年矣嵗时凶荒潦旱疫疠惟真君是依以无灾则民之欲真君之显赫以流声万古者非一日髙斾大盖以临兹郡吾不知其几人也始一遇杜公而后真君潜徳有以彰闻朝廷而下慰民心不爲希事乎惟云岛烟岚猿狖之居人所不常到自非得清正惠直足以信后世之君子一纪其事而刻诸坚珉其何以示永乆以是欲予爲之文顾予奚足以堪之辞不获命而爲之言曰域中有物天以之髙地以之厚日月星辰以之明人神上下以之寜云风露雨雪霜霆震下至于山川草木鸟兽鱼鼈何莫非其爲之而莫之或知虽古之圣哲亦不知其爲谁何也从而命之曰道盖道夲无名而谓之道者强名也体道之君子亦若此故曰名者实之賔也而君子不爲賔天地之间未有有主而无賔者故实之至名亦从而至焉眇乎小乎不可挈也恍兮惚兮其有而不可物也而万物未有不我俟者故曰谁能不由户何莫由斯道而人之爲道父子相与于亲也君臣相与于义也夫妇相与于别也长防相与于序也朋友相与于信也而不知其卒也覆载天地雕刻众形与道配也天地之间以气生以血成气与血至而欲与竞生或逐以利或驰以名朋仇交衅骨肉相刑腥羶绮靡之鹜而遗毒斯氓吾不知其何人也惟有道焉不父子而亲不交识而知非致而至不约而期故有视民犹子谓公即私堂阂八表而瞬息万期振溺援坠扶倾拯危盖有不克而尚徃其孰能之而不爲人已亡而道存嵗益旧而徳新其亿万斯年而施不冺吾亦不知其何人也其尧舜禹汤文武周公孔子之徒而灵禧真君有焉昔之有道者之士也或以配王五行而帝于天或以平治水土诞播嘉种而祗于地或以聪明正直升而爲列星降而司名山大川至于忠嘉一朝行谊一国功烈一时莫不嘉称大宇而血食于民间如灵禧之去吾不知其何从彼不乘日月跨云风岀入大帝之庭则洞府之居惨舒隂阳翕辟变化非其职欤方其弃官而去有髙视天下之心彼其于斯寕数数然而人之喜如此岂不以圣天子在上褒升黜降万世取法披幽光而发潜灵上通青冥下逹泉壤无所不至名之于实犹影象物而杜公所举正得民心之所同欲耶诗云天生蒸民有物有则民之秉彛好是懿徳孔子曰爲此诗者其知道乎故有物必有则民之秉彛也故好是懿徳灵禧不偶于时抱诗书之道经济之业以舒偃于山樊之间义不谷无道也而去兹千载犹不忘爲民物福故雨旸疫疠之爲害未之有请而不应民之戴之惟恐其不显是以一加封号而环州之境莫不欣慰使灵禧幸生斯世以其道仕于朝上遇睿圣之知朝明谟夕嘉议惟斯民物之阜而社稷是安固将隂阳和风雨时草木茂五谷熟则民之喜乐之也可胜道哉可胜道哉元丰二年九月十六日记
　　连州重修车陂记
　　熈寜九年嵗除日杜靖国守连州明年正月初明以书来言车陂之利曰连江山之佳郡惟冈岭重复而地形硗确穴地数尺鲜不遇石城中之井以十数而少旱即涸湟川自郡北南行而陂于西域百歩而近其流清其味甘虽大旱山焦泽焚而此不竭也昔有就陂之深而爲车者漱石爲渠道之入城凢仓廪府库官之廨宇皆得以周济岁旱则引其流环之城中盖民屋吏家僧居道室军士之垒与夫沟池之浸润园圃之灌漑鲜不頼其施者有缪于政体不思其费小而利大也因废而不修郡人甚叹息之岁少涸则公私皂仆汩汩逺至城外溪汲以待餴饎涤濯而余无及矣如是者累年予之交代郎中张公始复其旧且言张公之爲政清平夷易无矜聪明以掩前人之美而见己之善惟公私之利是图予嘉焉子其志之予砻石待之未几又以书来曰石旣具矣然予以城中之民其口万计而车陂之利一轮爲不足又于其旁増置一轮于是城中逺近无不均济盖其费无几功用之成曽不旬日而举郡皆利此爲政之急务也何惮而不爲哉予于是喟然叹曰靖国其真乐人之善而爱民深之所爲也夫苍山巨崖陂湖池泽丘陵阪险凢在天地之间者孰非民之利患在乎人之不尽其心耳惟智爲能乐运其才而思以济众爲己任是故位无小大地无逺近凡可以有爲者无不举而世之餙智矜愚嗜功名而喜新竒者徃徃率意妄作诞谩诬罔绣春葩而画凝脂有徒费而无实効固多矣而忌修惮作乐因循而茍岁月者又皆惧防畏讥偷懦窜缩毁佳庸于已成指厚利爲无益比比皆是也是以山泽之利闭而不施隂阳失其道而民不被其赐也如张公所爲修之已废而不自以爲功靖国又能乐道前人之善而益其所未至使环州之人无不均济率皆更政易任未尝相知名而所以兴滞起废惟公私是利者犹之同席而谋也呜呼何其用心之公措事之当与夫所谓绣春葩画凝脂徒费而无实効毁佳庸于已成指厚利爲无益者逺矣予是以乐爲之书
　　邓子山家逰初轩记
　　乐出虗蒸成菌人皆闻乐之声而不闻其所以声覩菌之形而不覩其所以形故鲜可与语夫道夫惟无形也而能形形无声也而能声声其惟道乎故无有髙下美丑是非荣辱皆其自取万物役役察察而我独钝钝闷闷泊兮其未兆如婴儿之未孩也则我之所游者盖未始有夫未始有有者也夫有有有者有未始有有者有未始有夫未始有有者吾与我相遇于此而后有有者形而未始有有者不形若未始有夫未始有有者此可以神防而已道无髙下有滞碍者岀而后髙下形吾知夫髙之不可仰而下之不可举也故付髙下于其自髙自下而吾无髙下矣道无美丑有附丽者出而后美丑生吾知夫虽美之非美虽丑之非丑故付美丑于其自美自丑而吾无美丑矣道无是非有偏识者岀而后是非相倾吾知夫非之果不足以非是而是之果不足以是非也故付是非于其自是自非而吾无是非矣道无荣辱有鄙竞者岀而后荣辱相矜吾知夫荣之果不足以荣辱而辱之果不足以辱荣也故付荣辱于其自荣自辱而吾无荣辱矣黄帝书曰精神入其门骨骸反其根我尚何存故虽我长存而所谓髙下美恶是非荣辱者未尝少经乎吾身身若槁木之枝而心若死灰其谁曰不然以我之存而有不存者则知我之亡有不亡者矣嗟乎此理甚明人亦日用而不知是以浪死浪生汩汩无止泛泛无归至以身爲厌有以生爲劳已者殊不知自劳尔生奚劳尔哉有以物爲役已者殊不知自役尔物谁役尔哉故夫莫不饮食也而鲜能知味也使之果知味且安有弃常珍而嗜乎异味哉惟其不知是以役役察察于髙下美恶是非荣辱之际而不知夫所以爲此者有自来也失之已求之人操之也惴而失之也悲茫乎荒忽而不知反可不痛哉今夫所谓常珍者盖与我相岀没无待无得而常自足推我之所畜足以覆被万有而施诸无穷其徳寜不厚耶则弃此而他求经所谓可惜明月珠与人人不取投身入大海向彼求珠玉夫舍我之常珍嗜人之异味而不知夫有义有命且有分也至以此求之此何异身入大海而求珠焉者哉故归根曰静静曰复命复命曰常知常曰【阙】不知常妄作凶知常容容乃公公乃王王乃天天乃道道乃乆没身不殆万物有乎生而莫见其根有乎岀而莫见其门知其门归其根立于不茍之地行于无妄之田食于不积之廪饮于无穷之源视无覩聼无闻逰乎吾不知其谁之乡逍遥以忘乎吾年矣友人曲江邓君子山者刚介有识吾尝语之及是而喜故吾乐与子山游而子山求予名其所居之轩故以游初名
　　韶石轩记
　　曲江流于乱山韶石当乱山之间望之耸秀独岀端方屹然正直而不倚俨然若忠士束带正色而立于朝面石而爲轩州之士邓生也生之父曰居士笃志厉操巻其道以自遂教子甚有方故生于学有成观其所好而知生之所尚者矣石凢数皆防岀平地森然在目苍苔乱防古木倒植胷生层云顶触飞鸟轻烟半笼乍晴乍雨岀入变化疑有神物此皆石之竒异与夫朝夕之景恠可以悦目而不甚足道者吾之所爱以其挺立独出端方屹然正直而不倚而生之所好亦与予相似予是以乐爲生言夫韶者舜乐也石坚劲非人偶而舜之乐奏于数千百年之前其道乃至今衣被万物用之不旣望韶石则想见其君臣相与容与于是一人端拱南面所谓禹防龙稷契殳斨臯陶伯夷之徒环佩以立于下而箫鼓琴瑟绎然九奏之音如在于耳且百兽率舞而鳯凰来仪其乐可涯哉然后知其羣臣之立于石之下而其道之可瞻仰者率皆如日月之在天也其身已死骨与草木俱朽而仁义之泽乃与天地相终敝诚恐石虽坚也有时而泐而舜之君臣其道无敝也嗟乎韶石虽竒异抑其望不岀乎州之境非所谓能岀云雨而利民物者又非所谓名山大岳之足以镇安地徳者方舜君臣南廵而独奏乐于是夫乐乐也乐必有道必有所适而不知手之舞之足之蹈之也而后寓之金石丝竹以冩其情岂其君臣之所乐好者亦不过所谓挺立独岀刚方屹然正直而不倚者耶今其名闻四方亦与舜之君臣并传而好事者徃徃图绘秘爱耽翫无斁若圣人之于二典也夫道患在于不爲使生也诚于好是介然自立其徳以与石偶一旦使生得志于朝束绅正色而立于吾君之前将有所爲不减防契也则万世而下固有闻生之道而欣劝企慕且图画传翫有恨不得见生之面目如生今日之望韶石者矣生其勉之熈寕十年三月癸丑朏越三日丙辰记
　　连州新修都景楼记
　　连山都景新楼太守杜公靖国之所修也州城之北固有亭焉基大而制卑嵗乆且敝公至与僚属登赏顾而叹曰斯地也据城之髙以中于邦凭轩四望而环州之境无不在目夫登髙明而覧清胜太守所以宴賔客而乐与州民共其康寜无事之时也而有亭如是甚非所以壮士民之观乃即其旧而新之増卑以崇易敝以完不逾旬月而亭且楼矣于是向所谓凭轩四望而环州之境盖有所不尽而今尽之矣仰有风云日星之成文此天象也俯有山陵川谷之成形此地文也晦明寒暑迭至迭去而百物以生以杀以荣以辱此乘髙者之所同得至于视湟川以爲带海隅之湖乃其纯縁而十二亭防皆可指防佳山胜水举若在掌握中唯此楼爲兼得之故以都景命焉若夫干戈卧阁而蠧生囹狱无囚而草芬仓囷如京而食陈牛羊茁葭而成群鱼嬉于渊鸟敖于云泊乎无营而物相爲春于是公登楼而望焉岂徒悦目怡神足以观化于天人于是左嘉肴右芳樽有賔客无搢绅髙论发而生风清歌飏而委尘礼譲成于樽爼而争竞息于四野和声腾于近郛而隂阳吁于上下矣则都景之作岂徒然哉嗟乎世之人方汩汩无止内怵迫于声利而束以冠带可爱居前可畏居后爲一掾尉临一小邑而奔驰局促无暇日矣若靖国之所领者一州之大盖西南距桂广而东北走韶郴千有余里之间民事政体所闗甚重一失其宜千里伊戚宜若无暇寝食尚虞其阙而靖国处之优游如是何耶盖靖国之爲人也乐好贤善得人寸长无所不用而与人至诚不以得失动其心者也夫惟乐好贤善而得人寸长无所不用是故逺者献谋近者通虑吾之聪明将不胜用而善恶无遗照举无不当之事矣与人至诚故中心廓其无疑无徃而不平坦乎荡荡而钩距不施思虑无不正者矣不以得失动其心故穷亦乐通亦乐损益方陈于前犹之夜旦之徃还无以挠其中此其所以沛然休裕具是三者故能以不足之日月而独有余焉大旱山焦泽焚而豁然清凉惟无挠于中者能之靖国有焉故予喜夫新楼之成而乐爲靖国书其所以与吏民同者爲新楼识焉年月日侠记
　　清懐阁记
　　水之性清以其岀于土也而土汩之是以如是其浊也徐而清之可以鍳毛髪人之识明以其岀于物也而物惑之是以如是其乱也徐而明之可以烛日月夫向也清汩之则浊浊而徐之复清也向也明惑之则乱乱而徐之复明也是浊且乱者常自外加我而清且明者在我而已经曰天地相合以降甘露人莫之令而自均夫雨露之在天地细故也而犹平均如是况于人之灵识乎故惟道爲均在囬爲无余而在跖爲无不足天下之所共禁而爲之至难者盗也以跖爲之有余暇也入室探货聚徒千计而人莫之御其智非有过人者能如是乎以有过人之智无不足之才而不用爲善乃以爲盗物蔽其明而莫之知择故也向使跖也收其逐物者反以狥已徐而去其惑盖移跖犹回如反掌耳彼非不能不思而已矣不思故逐而忘反其明卒不复是故终身爲盗死爲万世僇不亦可悲乎然则灵识之在人不惟其最均也且爲回不加益而爲跖不加损自回而爲跖则向也明今也乱自跖而爲回则向也乱今也明亦犹水之清浊也欤老子曰水善利万物而不争处众人所恶故几于道然则汩之随变则臭腐浊秽不可以濯足亦其自取不几于恶乎思复性者以是爲鍳知夫清且明自我性而浊且乱者亦自我之有以来之也去其汩且惑者而清明在躬然后扬波掘泥与之偕而莫吾能化也以其莫吾能化彼将浸浸以明防而莫之知予力焉古之大圣智其道不过如此防矣妙矣不可以言尽矣然而未始不自其洁已者始此清懐之所以作也盖下瞰深池飞桥髙庑上下莹彻居是阁者俯视清流仰瞻旷宇豁然而忘其俗懐则向之役役于物鄙竞猥争填溢交战于胷次者不知自何而去也故以清懐爲名而太守杜公非至此而后有以清其懐者也直与夫清澄虚旷者爲侣而已向者公赴郡治予赠行以诗有玉壶在堂中有氷之句盖亦言清之可尚者今公复爲是阁以嵗时游其间则公之所尚与予合矣由是诗以想玉壶之氷登阁以望髙薨清漪上下莹彻而清明者居其中也是皆有可图画使夫相刃相靡溺其所欲如熟寐而无警者一见而洗其虑犹之披烦襟而濯清风则清懐之设岂徒然哉阁以熈寜十年冬用都景楼之余以修其名自太守而属予爲文元丰元年二月戊申朏越三日辛亥记
　　吴子野歳寒堂记
　　歳寒堂子野先生所居也堂之前古栢数株两序皆以夲朝诸公与子野友者竒文新诗与夫古之有其言于世切有补者勒坚珉寘诸壁羣书阁其上先生休其中故以歳寒爲名堂南爲小沼沼之南爲二石山山之南爲逺游庵庵之南爲知非轩堂东爲日益斋凢此皆岀于嵗寒若夫逺游之意则子瞻之铭备矣而知非者非始悟夫非是者之谓也由吾通悟而知夫非非者之不免乎非则无非之不知此之谓知非知非非之爲非则无非矣知非者无已无非者无物无已与物此世之大宗师而从先生者莫不孝悌忠信饥虚以来饱满而去其益顾不大哉盖损有余以补不足而已愈有也斯之谓日益今夫以道泛观天下而反求诸身其孰不有其成大美者必待夫正固悠乆不息天地之道正观者也日月之道正明也天地不息于覆载然后以成其大日月不息于照临然后以成其明故夫寒暑之行隂阳之序是皆不顿进而后变化以成也萍蓬之衍一夲百支葛藟之蔓朝晚盈尺以松桧比之则春秋十数不及也然彼皆不免于慿附依托以生失其慿依枯朽随至而烈风怒号霜雪洊仍无遗类矣物常至于此而后知有正固悠乆之可尚若乃和风荡适繁英炜蕚上下相照游丝绕空金辔绎路而虬枝鐡干髙崖深谷谁复顾者至于成大厦建明堂则不求于彼而之此矣夫非以正固不挠而迟乆独后其能具此大美乎故嵗寒然后知松栢而世之言坚乆者皆指是以爲喻先生正固悠乆之人也故其守已者一而不杂其与人者乆而不变水火可蹈也爵禄可辞也而诚不可渝也故心不忧乐也而物无违迕以事亲则孝以事长则悌以夫妇别以朋友信大之视天下犹一家逺之视万世犹一日吉凶祸福莫得而易之也具是大美故能仰佩圣言之英诵其诗读其书如见其人放而翺翔于数栢之下视沼之小犹之江湖淮济而二山之卑太行恒岱不足以言髙也由是以周鍳八极而还视三皇五帝夏商周之所治盖一掌握之多而尧桀是非秦楚争战冺冺然矣而后无非之不知而先生无非以无非之心传不言之教惜乎吾未得从先生于嵗寒以忘吾言姑寓诸记闻者大笑而吾言当矣
　　泉州进士题名记
　　学非爲禄利然移孝爲忠以家干国推其成逹者于天下舍仕无由则士之于登科君臣之始也岂不荣哉故自唐而来进士之初第必有题名记世人指之爲佛名经推是説则以科第之在已者爲美哉以其君臣际遇之初而得以推其成逹于天下者实自兹始明矣泉之进士由欧阳林氏兄弟而来至于吾宋之元祐戊辰凢旣板以揭之矣侠被命来爲教官适其年而板书已足又三年复値贡士乃更爲新板以待时黄冠自漕司被荐最后诸生西上侠尝爲诗送之曰爲报诸君各努力别爲新记待题名盖此也明年乃状元马防之榜登进士与特奏名武举凡十有几人遂以次列于新记焉夫士学患在于不勤苦而无所成逹成而不售命也若戊辰而前嘉道美绩与时俱盛而致身宰府者有其人矣而戴君者皆少嵗勤苦有邦闾行称令名于朝使诸生悉有志于成逹而可推于天下者孳孳旦夜期于必至吾将见泉之特立奋起之士自兹视前当至倍百则嵗之揭名于是板者不特一二十数也故其板以甲爲号焉
　　温陵陈彦逺尚友斋记
　　伐木之序曰自天子至于庶人未有不须友以成者信哉是言盖其诗以爲鸟之嘤鸣而求友声自其岀幽谷迁乔木未始不然则人之岀处潜显曷尝不由良友切磋琢磨以成其事故神之聼之终和且平是有天下国家而至于伐木者之贱无以易此也虽然圣人于其徒常戒以无友不如己者则士之所与友固不可以不择近则求之邦闾四方逺则求之诗书古昔稽其言行合其作止然后其人可得而比故孟子有乡国天下之善士其所与友皆其类至于以友天下之善士爲未足又尚论古之人诵其诗读其书以论其世也是尚友之説焉昔尧舘甥于贰室与舜迭爲賔主而子思于缪公曰古之人不曰事之云乎岂曰友之云乎夫惟不知万乘之爲尊不知韦带之爲贱大无四方逺无万世惟其人之爲求然后爲合古人之意则尚友之义不亦大乎温陵陈公彦逺家富而笃义好学而力行吾于温陵得其所谓一二事颇不类世俗所爲者如郡县之学有废而不修道路桥梁有壊而不通必先岀财以助公府之费而不汲汲于因果之施丝髪无所干公府而贫乏人见必惠济读书之勤手不辍巻其舍南数歩有别舘轩宇前有池榭之观中堂设圆牀环榻以与朋友共食士之笃实力学而无以自资者必就彦逺昕昬食饮以至寒暑裘葛油膏纸笔之费皆岀其力率以爲常不计年嵗矣以一布衣居闾里能如是使其享大富贵爲如何哉彦逺固温陵之善士矣而温陵大国彦逺之好友如是固当自一国而友天下与之朝夕论古之诗书稽行义而符作止则其所到可涯量乎故是斋旧以义名而来予求记易之以尚友云
　　李天与五经轩记
　　民之所大可忧畏者莫大于不知常而圣人者知常之至者也惟其知常之至是以惟民之不知常者是忧水之就下火之炎上常也舟之于水车之于陆仁之于父子义之于君臣无以易是故天地之大万物之细而至于鸟兽鱼鼈莫不皆然顺之则吉逆之则凶惟圣人爲能知其然故其治有政教刑赏之施政则躬蹈其常而民从之也教则委曲诲谕之也能是则有赏反是则有刑而政教赏刑之所不及又使民得以歌咏而风刺之是爲诗体有威仪文质经之而百曲之而千是爲礼其事之至大非民所常与者则有典谟训诰誓命之文以布谕而申饬之是爲书又念夫吉凶祸福之致莫非岀于常不常也爲之因天地雷风水火山泽之变动者卦之而八重之而六十四爻之三百六十有四以示之是爲易其任天下国家之重者以爲一言一动莫非民之休戚利害治乱之所系也率皆有左右史以记其得常失常者以自戒是爲史而国易其名若晋之乘楚之梼杌而春秋者鲁史记之名也孔子之道不行人之悖常乱徳者辙环天下而莫之能救乃删诗定书讨论坟典讃明易道以圣人之简笔代圣人之政令自己身而常之以期万世又以当时君臣父子之悖乱无所施其赏刑者乃约鲁史之文而寓之褒贬焉故其嘉一善而万世莫能掩其光辉黜一恶而万世莫能涤其瑕垢其文夲于鲁史故亦谓之春秋其事五后世谓之五经经即常也道即常所行之路也是故经者常之言也人心者常言之舍也常言在经诵圣人之经者舍之于心而防已之常而随所施焉至于造次顚沛不敢离也此之谓道父子以亲君臣以义而至于天下国家无所施而不当故常之施也在尧舜三代圣人之在上者爲典爲则爲彛伦爲皇极爲民之秉彛在孔子圣人之在下者爲五经圣人之通塞无非常之爲急者以民之不知常则有妄作之凶人相矜高渔夺而至于父不父子不子也凶孰大焉此圣人之所忧也陇西李君天与学圣人者其家防居有楼西向而东临通衢有轩牎房阁聚书其间以与子弟读习焉而四弟四子率二人而授一经已治其一而总之乃其轩以五经爲名成而来告故爲之叙其夲如此若夫仁之于父子义之于君臣至于长防朋友者如日月之于东西寒暑之于生成能是者善之不能者诲之虽髫齓之童幽暗之室不敢以欺以居则曽闵之事亲也以仕则防契之事居也不亦重乎凡此则天与顺常之吉而经无与焉年月郑侠记
　　豫顺堂记
　　真石先生治其居之西偏爲堂聚书环左右先生燕休其间堂有阁焉名曰慵阁先生偃息必于此者也有轩焉名曰黙轩先生有所寂然忘言必于此者也有斋焉名曰益斋先生所与朋友讲论道艺必于此者也阁与轩斋先生自名所以命名之意知先生之所存矣而堂独未名一日先生语客而福唐郑侠以豫顺名之取易所谓豫者顺以动故也彖有之曰天地以顺动则日月不过而四时不忒圣人以顺动则刑罚清而民服豫之时义大矣哉而予所取者盖谓慵以有待而后行者也黙以有待而后言者也而又有朋友讲论之益则其动也必顺惟动而顺则天地如之而况于人乎先生有道者也故予旣名其堂又乐爲之详言夫寂者道之动也弱者道之用也万物之来也从于无其生也常卑下柔弱执道者如此故夫无思也无爲也寂然不动感而遂通天下之故古之人其未用也则静而养之方其静而养固已知其不得不动盖不岀户庭而天地万物之情可以图回于掌上矣物无常静防其静时则不得以不静物无常动防其动时则不得以不动故废兴有命动静有时防逄其适而莫之固必惟有道者能之若夫重隂蔽空白日藏辉轩牎昼静禽鸟不鸣嗒然隠几而忘其形到华胥于顷刻见周公于眼前此先生之慵閤也万壑沉静长空练铺松风不动霜月自凉兀然一榻而是非两忘则体合无外心包大荒潜精乎虚一之内游神乎何有之乡不知天地之变易尧桀之兴亡此先生之黙轩也朋簮四来屦满门外直谅在左多闻在右论心于方寸之地议道于言意之表奴仆饫闻于六经防子羞称于五覇以其余暇也鸣琴弹碁举觞酬酢樽罍倒卧人始顔清欢未终继日以烛此先生之益斋也而滀养旣宏弛张一致以一席之事业足以膏泽天下致君尧舜之上至于华夏蛮貊昆防草木无不得其所使之行一不义杀一无罪而得公相视之犹涕唾也则先生之豫顺也夫惟有待而后行是以行满天下无怨恶有待而后言是以言满天下无口过拟之而后言议之而后动拟议以成其变化则夫其顺也犹之鸣鹤之在隂其子和之矣大哉顺乎庄生有言曰虎与人异类而媚养之者以其顺也异类尚然而况于人乎况于鬼神乎是以自天佑之吉无不利也
　　新修南山圣寿禅寺记
　　南山英之望向以律居星散頺圮败壊莫或省顾荒蹊断径人嗟惜之元丰壬戌转运使孙公始表其事于朝请以律爲禅而犹再易住持始得海相者初立僧堂与小茶堂小厨室三间而已相寂乃得今住持守超而后堂殿两廊内三门等立焉先是殿室最髙而极后址于山之半官防乃在今殿宇之地又不立法堂是以室宇无序而主客莫立今太守廖公手爲指画移殿于官防之地而以故殿址立今法堂又对僧堂爲香积厨堂立而后建主僧之寝殿立而后塑诸佛之像又山与江对寺于山之半去江甚逺日遣童侍取水于江徃反仆仆而不给餴饎涤濯也乃于堂之前偏东近厨凿其地而井之山髙江浚地皆顽石人人以爲不可井也乃指其地而凿不数丈遇石决石而泉迸出遂给寺中之用而傍及近居徃来之人是井也锡杖泉之类也井甃而汲守僧又化诸有縁起两廊及内三门以次至待賔客之舍凡三年间而南山之致完廖公之力多焉公笃于好善乐成人物之美而性嗜髙爽其于南山或日至而不勌殿成公又力助立诸像则公之爲心如何哉夫事患在于人志之不坚与夫暴亟欲速竣以厉众而生怨或下之人顽狠不可化负固以违其上则未尝有济者如南山守僧之愿于其事贤太守爲之助是皆有坚固不回之志从容寖渐堂而后殿殿而后厨厨而后井井而后及两廊三门之属郡民无小大皆知修建崇奉以报君亲之爲善而乐以有余应超之求故能上下和而事功立外人或不知南山有剏造始而堂巍然再至而殿屹然又至而厨井门廊无非完具若神之所爲者非有道而能是乎若夫背山面江左崖右谷晞旸旧岛凌烟古嶂昔帝弦曲后人鼎月峯岩具存址穴尚在此则南山之胜众目之所共见而露房两蕚纷干丹苞霜月冷光风松肃韵暂来乆泊朝徃暮归清淡纷华各有余趣此又时物之态度其情与人合而自昔已然至于髙堂旷庑人至犹归妙法有传鹫峯如在隼旟时至賔从翕从珠璧相连樽觞间错清谈浅酌和以雅篇下以仁民物爲心上惟忠社稷是悦人爲如是佛説以明此则今日之事而可施诸后前此所未尝有而今又有之鱼鸟有群烟霞无主能令苦国变作乐郊非朝廷清明守宰忠厚其何道而致斯览景呈心请观鄙説












　　西塘集巻三
　　钦定四库全书
　　西塘集巻四　　　　　　　宋　郑侠　撰懐集林府君墓志铭
　　君讳绚字伯素少敦敏顺悌其交不妄而笃于好善闭其戸以读书为文至忘寝食年未弱冠裕秀发以是有称于郷闾同母弟绎与君偕名皇祐中同日擢第君之教也释褐授潭州长沙尉潭据南北之冲商旅舟车之所防而介于湘衡之间重峦宻林巨盗依之久为民害州县警捕甚严累岁不获君至为设方略皆中其策不朞月擒者数党于是衡湘之间无留冦矣防曲江余襄公临鎭録其劳于朝诏迁万戸簿襄公以为赏太薄也再为之条奏又举其才谓可试一邑君勤于奉公而廉于进身以为君命也安有厚薄为人臣者不称是惧何暇于择故不复自叙乃以前恩改授賔州岭方簿兼令迁桂州修仁令君志尚髙洁其临政惠爱抚循其民而教之以善犹子弟也故所涖称治部司审其能交章论荐若余襄公李公师中皆深器之以二公之所举则君之为人可知矣修仁之任岁满当改秩未及代以母张氏防归服除差韶州恭城令君以先府君之老恳求便侍不获明年又以先府君防归歠粥靣墨庐居以终忧耿耿有余恨经年始领端溪之命既受代以疾终于官所享年五十有九君广州懐集人也五世祖某尝为刘氏相所作懐州大陂凡溉田数万顷民到于今頼之故君之家世居于石僵城之西祖某父渐皆不仕母临贺人吴氏君五岁而母亡张氏于君继母也君性至孝事继母如亲故张氏爱君甚于己子君与弟绎及女兄尚书屯田外郎周君之室皆吴氏出也绎官至桂州永宁令先君而亡继母弟纾未仕娶临贺陈氏男二人长俊民次天民女三人长适临贺陈防次昭平周景甫次防泉王汲凡君之子弟皆以儒为业而姊妹女子之适人者皆举士其笃于好善而不妄交者于是信矣其亡熈宁九年十二月二十一日明年某月某日男天民以君之柩归某月某日于某县某郷某里某原男俊民天民泣血而求铭铭曰
　　呜呼伯素生今好古敏而自求是以有誉于亲克孝于弟克友其奉公也勤其临民也厚心不志于利而志于义志不达于位而达于仁其才虽屈于道则伸假之以年有足施设今其亡矣夫复何云积善之庆在公子孙
　　谢夫人墓表
　　予友谭文初其妻谢夫人頴川汝隂人也曾祖泌谏议大夫以循吏称为时名人祖衍驾部郎中父立南雄军事推官谢氏世为儒家其教子弟必以经术教诸女亦如之凡诗书礼义古今义妇烈女有见于传记者必使之习读通其理义谓夫人所大患莫大于不知古世之妇女尤为蔀闇无所闻覩为妇为母而皆莫知所有自为者之道行不师古而欲其无为父母忧辱不可得是以谢氏诸为父母者率用此为诫生子女必教其言其行使必有所师法故谢氏女之贤于世有闻而夫人于姑姊妹之学尤所耽好以是于谢女中又为最防而夙成父母钟爱而愼择所配求婚者以十数莫之与文初之为人也耿介尚志事父母尽孝其前娶某氏广人以资槖自负颇不知训言入门未防舅姑有所不悦以文初少且新纳妇也忍不言文初曰吾亲之不悦则乌用汝为昔曾参以藜蒸不熟为不顺而出其妻矣况于吾亲有不悦哉出之夫人之父适官于韶韶乃文初之里故谢父闻文初而竒之曰此乃吾婿也遂以夫人女文初夫人之归虞曹公挂冠里居夫人竭力夙夜凡晨省昏定防甘之飬无所不致其敬而寒暑温凉虽簟席几榻盥靧涤濯之具无非身亲之庄重寡言进退必礼闺门之内未尝见其忿色而婢仆莫之敢犯凡有进于虞曹公文初前夫人后侍者左右执事惟谨出入庭戸翼如也虞曹公早以名闻公卿间衣冠之游最盛皓首厐眉退居丘樊盖轩车之至门者日无閴时而内外亲族闾井交识又宻于此永宁县君既亡则虞曹内外廪给亲交往来燕好分赉庆生吊死至于塩醢醴酪无非诸子妇是出公清贫乐施致政之俸薄文初食粝衣麄仅能致其美于是常有不足色夫人亦儒家子盖处虞曹公致政之后而所以奉内外者无损于荣仕之日于谭氏家属上下无一言之间其能如此故虞曹公尝叹曰吾子能为人是以能有妇若此予谪居眞阳文初时为郡民掾视予犹兄凡相见问劳之频近一二日逺十数日未有逾数日不相过文初短衣小冠褶皆补缀之旧而服必端整明洁逺视若新服迫而观之方知其为敝旧澣濯组紃之工乃能如此文初好賔客如其父承以清白然而賔无众寡席无大小必时果新物卤清宻藏乳酥煎滴或干或濡或脆或柔或为竒草名花珍禽异兽之状必极精巧而器皿具备明莹齐洁炫爚饮食甘美视时温冷曲得其制造之法而学之者虽似终不及文初席所出者之可爱问其所使乃一麄婢可供蒸炊而已则所谓澣濯组紃与所以待賔客者皆夫人自为之问其賔客之费疑于广而君用以足家贫俸薄而能若此何也曰吾惟闺门之内无妄费而已吾之身所服若此吾之妇又有节焉自非奉祭祀賔客不敢毫髪轻费夫公之费其于私也百之十私之费其于公也十之百何也公之费有时而私也无期所以奉祭祀賔客者公也暂有时也所以自奉者私也常无时也人之于常者倍故于暂不及吾于常也有节故于暂有余此吾妻谢氏之力焉凡吾妻所以居家鸡晨以兴而家之事无不遍视若涤若灌若拂若拭若扫洒必身以率下若澣濯若缝缀若补缉若裁剔若果防之煎蒸若醯醢之作藏必以时旬必周周而复始舍此则读书观古文无事则书尽二事皆精至而于水墨尤有闲淡之趣予每公休无事必与之谈论诗书前言往行之醇疵以观其识虽老于儒学者无以过尤善性理言与其所为相表里而语意所次若古义烈之士忠端正直节行可称者必申重反覆嘉叹再三若有警予之意夜分而后寐凡起必吾先而寝必吾后虽疲倦百为未之有改其所以事吾亲者如彼而所以事吾者又如此不变其天资也不勌其至诚也吾于内助有赖焉应之曰唯尝以夫人事与人言无不叹服者以其所为谓宜与文初终老相守而子孙诜诜满前故每诫人夫妇之不相能者与劝其相能者未尝不以文初室家之际为美谈已而文初罢归省亲曲江既归四月文初疾病夫人亦病又数日得文初书曰谢妇所为兄固知其详凡吾外从王事而闺门之内丝毫不以经于心谢妇力也今亡矣其奈何闻之惊怛与凡知谢夫人所为者莫不相顾失色先是文初归亲膝之累月夫人告宁亲归凌江既而文初得疾书遽至夫人泛小舟冐盛暑歴江之险一夕而至亲属莫不讶其来之速对曰忧念之深不知道里之为逺也由是亦卧病以元丰元年九月十九日终享年二十九岁虞曹公于是亦得疾且甚闻之大恸喟然叹曰使我宗族内外终无间此妇也何夺之遽乎后五日吉遂于曲江之丰乐郷洪义里龙华山之原夫人之文初病犹未苏而虞曹公疾病仓皇遽迫故不及铭其室后累以书言夫人之贤而叹其早亡自悼内失所頼若无陈诉者予常恠世之人生子女不知教豚彘畜之肥其躯干而不美以德其知名教之为有益于世者亦不过以教男子而女子独不教曰妇人之职无非无仪惟酒食是议曾不思古之人所以能尽为妇之道而至于是诗者孰非学之力哉若男子出入闾巷交际士友尚可见而识焉若女子者深闺内闼无所闻见可不使知书哉是则教子之所宜急莫若女子之为甚乃置而不教此悍妇戾妻骄奢淫泆狼狈不可制者所以比比而家道不正如有用媒之良者必先此以谢夫人观之则谢所识何其卓絶能以教子女为务如是之至而诗书古训之为有益于人如此可不勉哉鸡鸣之序曰哀公荒淫怠慢故陈贤妃贞女夙夜警戒相成之道焉静女之诗曰匪女之为美美人之贻由是观之古人所以致重婚媾而愼择配耦岂徒然哉自非贞洁柔淑恭顺勤俭而能夙夜警戒其君子相成以道鲜有不破家亡国而流毒天下者然则人之于夫妇之际可不致重乎诗曰君子偕老副笄六珈委委佗佗如山如河象服是宜子之不淑云如之何而序者达其意曰夫人失事君子之道故陈人君之德服饰之盛宜与君子偕老也予以是诗观之知卫人以宣姜为患惟其不速亡尔或者人之所欣悦敬慕欲其长存与君子偕老者则中踣而夭亡抑人之所忧怒恚恶欲其速亡而无遗类以重危人之家国或皓首而儿孙使善恶之报若可疑何哉如谢夫人之亡岂独其夫家与六亲之叹泣而已也盖其倾夭短折未足深念而十年为妇竭力尽莭独未有一子女可以似续可不防然痛心哉惜其已而不及铭使文初怏怏又有是恨故予为之表于墓谢氏其先本歙人晋谢安之后由谏议始迁居颍之汝隂云
　　刘公南墓表
　　元祐三年春三月十有八日长乐刘公卒于京师越九月其孤始迎公柩自京归明年正月二十一日于长乐之懐安县太平里螺之原礼也公以行谊动天下文章经术人所师范而五举进士不得一官以终是以士无贤愚人无逺近异口同音共一嗟悯若造物者之所为无有规凖而善恶之报不足依据道义诗书之学疑不足恃者此皆所以痛悼刘公之意而福唐郑侠独不谓然天之生物固有小大之分齐而不能两全者理使然也与之齿者无其角傅之翼者两其足不惟形骸如是而内外之受亦然且已为其大又欲其小天不自能其能以与人物乎夫贵莫贵于道义而富莫富于诗书者也世之人一出焉一入焉假道义诗书以取贵富而道义诗书之途荒矣若乃达而所以致达者不荒则必不知富贵之利乐其居之与不达无少异者为能如此则知刘公之非不达而造物者之所为得矣其余何疑哉盖天之所以极穷于其小者所以极成于其大孔子之穷极矣不极则六经之贵富无以极成之也孟子之穷极矣不极则七篇之贵富无以极成之也今公以一布衣士而名动里闾声振京国道义诗书之贵富众所歌咏取而用于今则利无际推而施于后则泽无穷然则天之所以极我公与公之所享为何如故哀亡可也而嗟悯疑恠则非其宜矣公讳康夫字公南其先自刘累以至汉由汉而后刘姓益大而公之家谱实自唐仆射晏而相传至高祖始因官而家闽遂为长乐人曾祖甫皇太子洗马祖若虚屯田外郎赠光禄卿父弈屯田外郎公防聪敏不嬉玩与羣儿处意气独不类日诵数千言过目不复忘屯田公之为凤翔幕也公方就傅尝聴于讲席已而诵其説一无遗误坐者骇恠故西人目公为竒童洎屯田君卒于丹阳家素贫约众知其然以缗物二十万置柩前请助为防公曰是浼吾考也即拒却之及扶防还家里中亲故皆矜传丹阳事而赙布不敢入公之门公性纯孝居防尽礼盖年未弱冠而所以愼终大事者成人有所不逮由是益重于邦郷服除就学府庠周先生希孟门人数百而公独见推重丁太夫人忧水浆不入口者七日血泣终制未尝启齿其居家严惮遇族亲有恩礼女兄今长汀令韩公之夫人尝抱疾公亲侍汤剂衣不解帯疾已而后复弟侄贫窘未尝不与共衣食急人之难义见于色故郷人师其孝悌仁爱而公亦以敦厚风俗崇奬名教为己任主郷校者三十余载部刺史之至者各见优礼在张公伯玉元公绛程公师孟尤为知己治平中举孝廉本道以公应诏有司以为后时而罢熈宁中五路先置学官广东之人乞依上例请以公主畨禺学朝廷下其事索公所为文公进志述二十七篇考为天下首议者以公未仕于格不合而止异日大臣有言公于天子之前曰刘某者天下士惜其防老不得用将有特诏事垂成寝公闻之叹曰命也乃益得卒业诗书晚复主温陵学大率闽中号为多士而前公主学者或以士人聚散为意而事多姑息公既名教自任故其所在必有规矩士之精敏勤励者必见推许而荒慢怠游者必见斥罚其引经质问虽终日不倦也是以门人多至千余而擢髙科歴显仕者不可悉数也为文下笔余千百言若不由思虑而羽翼诗书根柢仁义虽素搆无以过者有经训若千巻杂文若干巻古律诗若干巻其在熈宁苖役之行公尝状其事以为法之初甚良而行者皆失其本大为民害为之图籍以献竟不报又尝拟乙丑庭防其略云去冬今春积隂常寒阳气不达恐有以臣议君以子改父者乃致斯谴因具言更张所宜而未尝示人既亡而遗藁在笥见者感泣公始不为词赋莆阳蔡公襄勉使为之一试而魁中由是屡荐至戊辰春试乃六举以恩当得假承务郎前未唱名二日而亡盖预知岁在辰之不利以语门人矣而皇皇如京师尚兾一日之得摅其蕴而天之所畀乃如是其不渝也其岂偶然乎公娶黄氏朝奉郎致仕嘉防之女子四人长知至泉州惠安尉次仲立叔习季修皆举进士女五人长适进士陈大方次周孝嗣三尚防公之没门人张劝状其行湛存为之述南安林洵为之録而温陵蔡彰又録其为温陵教授之功实予于公有外表之亲而夙昔最旧及温陵教官益知公所以得士心者观四君之言若符契以公终始凛坎信天地间一穷人而其所为施之于事亲事长与夫恤穷抚稚训飬豪隽成就才哲发于诚心施于行事无非可以勒金石感鬼神者又考之于苖役图籍乙丑拟防则公之忧其君与民为如何今诸门人讽诵绪余遵承规矱皆可以致主安民又垂之文字而示后之学者治家治国为父子君臣长防夫妇朋友之道无非与日月相光耀可不谓取而用于今则利无际推而施于后则泽无穷者乎故予歴次公之所为与其所享以破众人嗟悯疑恠之惑而表诸墓公身虽凛坎而子知至贤已仕而三次又才性俊良当皆有立于世君子曰不在其身其在子孙斯言犹信
　　太孺人王氏志铭
　　政和六年冬太孺人王氏将其子奉议郎吴可权走人数驿之外求以铭其室某固素辱交可权又往来潮漳之间备尝闻太孺人之妇吴氏中外交誉者顾浅尠无取而生平闻人之片善每每乐为人道之惟恐其不传乆逺矧如太孺人之幽闺深室而誉闻外达为可传者哉乃欣然闻命援笔而就王氏本琅琊自东晋肃侯彬始迁于闽其后子孙世居龙溪龙溪分置是为漳浦人唐末有检校司空彦昌者太孺人五世祖也当防乱之时独能扞御强梁为邦郷所依子孙因其资力皆谨朴自守不求仕进太孺人之考益以仁信着其娶卓氏贤淑太孺生于仁信贤淑之父母而资性诚厚自其为女已有邦郷称宣德君少失怙恃其祖母沈氏重其匹为之咨访而内外皆曰无若太孺人者二氏皆德择故太孺归宣德之室太孺之妇于吴年始十有七岁吴氏大族太孺上无舅姑宣德之叔仲季皆少而沈氏春秋高诸甥侄及内外族亲来归奉飬省问者日盈门四子舍迭飬与供给賔客太孺人冢妇也竭诚悉力无少懈倦三室之奉或不足必禆助之沈氏用喜爱日所游适多至太孺人有所教饬太孺必欢喜拜受忆而不忘沈氏弥爱之如己女常曰王新妇孝谨天性也其所进食吾未尝不饱此其诚心所感非以鼎味之为美也服用敦素厚人薄已宣德君尚气义喜交友时有费用太孺人靡不欣应至于簮珥无所吝惜其勤俭笃实动有礼法闺门之际整肃和裕故忠州防御李君亨伯尝至其家深叹异之乃约与宣德君为婚姻可权之初室乃防御君女弟也可权始离髫齓即遣就学于郡厚资其师友已而又讽宣德擕之以游上庠宣德君捐舍太孺人谨闺闼躬祭飬益励二子以学训诸女以丝枲内馈为妇之德容而遣适皆得郷邦之俊良善之家凡内外宗姻小大四五十年之间无一间言惠济遗赉盖非独此而邦人贫困时有赒及终不以为德至于婢妾亦莫不懐感可权初任迎侍之官太孺从之已而沈氏没母卓亦亡而曾祖姑余三氏之子孙寖寖零弱及可权次任太孺独留郷里盖念三族之衰零时当有以辅助其不逮可权固请不可夺也及可权之为懐安以太孺晚年不当以家事为劳而懐安近郷里乃听迎侍居官舍日惟焚诵之为事稍暇即亲丝枲缉缀可权为治亭宇植花果庻其为乐无少改也可权固请乃曰此吾少小时事今乃自以为乐与若治公事之外读书何以异也自可权初官时即戒之以事君临民之大莭曰汝白屋之家幸明时少第自此惟勤公洁已移孝于君愼无贪躁以贻吾耻辱可权学有所造至今不忘勤苦而收书不厌已所至必保清誉而于民为福太孺与有力焉施散之博自其天性熈宁元丰之交里中荐饥富民闭廪以髙其籴太孺独倾廪庾为糜粥以济流丐頼以存活者非一二乃今有语及当时事者无不感泣流涕夫人之性孰有不忍独其力有不逮则已及家富储峙或蔽于贪吝至亲戚不相顾大丈夫冠佩炜炜口谈仁义窘迫之际如视路人使知太孺之如此能无愧乎居无恙一日季女归宁累夕与同寝宿晨朝犹笑语闻外若謦欬状暮不应惊起视之已化矣太孺之封政和三年之制也享年七十有七子二长某前奉议郎潮州通判次某未仕女四人孙男女十有一外孙男女二十有八以某年月日于梁山之足北碕之原铭曰
　　孝事王姑如其姑惠施亲戚及里闾他方流丐頼以苏教女容德为良妇如其教子为眞儒闺门肃睦仍裕如行之幽壸誉邦都儿孙满前七十余安宁考终流伟谟刻石夜台羞鄙夫彤管有炜宁异乎




　　西塘集巻四
　　钦定四库全书
　　西塘集巻五　　　　　　　宋　郑侠　撰代林丈到任谒宣圣
　　道暗于物蔽而有叔季之乱民与禽兽相去一间王于斯时独皇皇栖栖环其辙于天下如遒人之铎于路者无所不至卒之无一国合乃寓诸六经先王仁义之道已蚀而复明礼乐政刑已壊而复振万世之下父以之慈子以之孝君君而臣臣夫夫而妇妇日月星辰得其行昆虫草木得其情王之力也连为天南穷州雕题交趾混错鸟兽今乃被冠披裳受天子约束官吏得以教治而分领之王之功德深矣某忝受诏命自归善移守于此下车三日矣惟朝夕所颁布宣谕以临民吏者皆王之绪余也敢不防遵礼典而致钦于左右哉肴觞苾芬伏惟尚飨
　　代释奠
　　周衰天下荡荡无纲纪文章当是之时君不君臣不臣父不父子不子中州之民其不胥为夷狄禽兽寡矣惟王独于其败壊腐烂中极力而起之使尧舜禹汤文武周公之道不遂沦没于地而万世之下以生以育以衣以食而父父子子君君臣臣与天地相终竟而不可倾揺破败王之德也某为一州长于此方春之月雨露时至草木滋茂惟王之道在其俯仰之间一昆虫草木之细孰非王之赐是用斋祓其心洁丰粢盛祗率僚属以仲月之上丁而行释奠之礼焉伏惟尚飨
　　秋释奠
　　秋之令凉风既至霜亦时降百物登实獭鱼豺兽皆有享也况于人乎是以有思亲者以思亲荐有功德者以功德报王之道其在万物葢不啻天地父母于是之享不亦义乎是故凡有国家人民不以大都小邑皆以是日明禋于我王凡以为民物报生成之赐也夫惟万物莫足以称之斯谓罔极之恩莫报之德爼豆斯列牢醴其洁以将至诚而已伏惟尚飨
　　代林丈再任谒宣圣
　　色声臭味逐逐于外而父不父子不子君不君臣不臣能使天下之人不夷即禽诗书之教所以开民聪明自其迷惑而返于其初故凡为天下国家之道儒术为先所以厚人伦本政教尧舜禹汤文武周公由此其选也周之衰其夷且禽甚矣防夫子之力诗书之教将冺坠于地而不复振后世虽欲闻先王仁义之道其孰从而求之故不啻天地父母王通尝言之矣某为郡于斯惟公家大小之事一有成法而裁决处置斟酌以宜未尝不依于王之教天子不以为大不肖俾之再任是依于王之力也涖事之三日谨以礼谒惟王其降鍳而始终启赞之
　　代谒诸庙文
　　国家所以待天下善恶曰赏与刑而赏刑之所及耳可闻目可见而已若幽晦昧聪明之所不至非有神圣不能伺视故吏执刑赏而神司祸福所治实以代天福善祸淫而与吏相为表里吏与神其相待如此某不肖朝廷以其读书知道累官至于州牧自惠移连下车临事已三日矣推神与吏所以相待者是用祗率成典以诚荐告
　　代林丈再任谒诸庙
　　幽与明夜昼之道也未有夜之弗昼何为明而无幽神任职于幽代天伺察正淫而祸福之故血食于此太守任职于明代天子伺察善恶而赏刑之故禄食于此为善恶于明太守取而赏刑之其行诸幽则赏刑所不至而神祸福之神与太守所治不同而为道一矣某为郡于斯惟公家小大之事一有成法推行天子法令以致之民不敢懈也至于事有许夺轻重不敢髪丝自昧于方寸凡以关通神民而莫有以启沃之茍全初终知为厚幸而天子不以某不肖俾再是任神之明灵其有力于某至矣涖事之三日谨以礼谒祠下王其鍳之
　　代英州城隍庙庆祭
　　城隍内营外扞使居有所恃以安而乘伺隙之人无所启其心其有功德于国与民甚至而庙貌圮壊逾歴年岁蠧梁腐桷坠瓦盈地风雨飘揺延及陛幄某初至郡因以礼谒祠下瞻仰之际防其痛心固神之于人有不可知不可见之功德而予又不忍重劳民以求安完然而承上化之流务使民知本反始不忘康宁之所从来者宜如何哉是用申请于上得遂所乞仅可殿宇而民吏之有知者翕然乐输其力不逾月堂序翼张旒冕星焕前几筵后帷帐辅佑承使左右内外然后众知所依仰而吏庆于府民歌于路其乐成如此神之于人情岂逺哉于是率郡属严鼎爼之荐伸庆祭于斯日神其鍳兹用保明享于千万年永惟朝廷靖熈民物宁阜内外上下和怿而成之固有磐石之安是图葢古之仁知聪明之极虽而犹不防为天下福神之类也尚飨
　　代祭社稷祈雨文
　　古之建国左祖右社示民之生必本其先而衣食所本土谷而已而聪明仁惠能出力以平险阻教耕艺皆得以配享无穷推迹所崇不其至欤大海之傍连年焦旱细民艰乏至于妻孥并弃莩于道可为痛心者今岁为甚幸而春夏足雨以为秋稼稍登即病悴遗民可以少济迫兹不雨又且逾月诚恐复如去秋则民不噍类忧虑之深殆废眠食以某忝为长也神祀有常典而旱溢祈祷首着于令岂非辅祐朝廷衣食民物有从来乎夫贱者力耕耨贵者勤劝相此则人之所得而致若乃叱呼云龙奔走雷电嘘翕俄顷滂沛田野使枯稿将而复生非神而谁能是用洁蠲齐宿以为民请惟神临之
　　代龙潭祈雨文
　　祀有典先王所以勤恤民隐谓夫非人力之所能及则惟神是怙国家尊隆礼敬近者制勅凡名山大川能出云雨神灵显赫者所在咸以名闻神于福清境内标表第一凡以灵异卓絶自有是邑以来岁时灾害茍以告者未尝不防休应其功力在民者甚着以去岁蝗螟为害今春麦不全收民极艰乏幸而耕播之初甘雨屡降民究其力以赴田畆原田髙下苍翠一色乃自仲夏至今不雨矣数日膏腴坼裂苖稼黄瘁民心遑遑小大忧恐若旦晚填坠沟壑者神于此时得无深念乎某为宰于此固才力有限而小大之讼分决裁处不敢不尽其心其有以致咎罚于有神者愿以身当无祸吾民物为也乃其寸诚发心如一燧之在炉亮神之指呼风云驰走霆电化焦燠为清凉变干暵为濡泽俾民易忧以懽且死而生望易于一燧之在炉也然则何惮而不为哉此某所以祗祓而来告
　　代祭雷师
　　雷天之威令震发潜伏使勾萌毕达而幽蛰并启虩其悸惊恐致厚福雷师之于天下其德如此所以辅相国家者至矣夫先王之为礼法施于民则祀此雷师所以在祀典而为州者将以庇防千里之民物使之出入以时而物遂其宜者也方兹东作则所以为千里祈致祥顺其可以不逮乎是用遵修礼典敬以诚告
　　代祭风师
　　天生万物而风以时发生长养成就而敛藏之和而为条祥肃而为凛冽其清防时顺或不鸣条一怒而飞屋防木皆风之力也而风伯主之州之有守所以牧养千里民物而使之无不咸得其宜而时生时遂者也方兹岁春所当以万物生育之端请祈于风伯者其敢后乎是用祗饬礼事以伸敬告
　　代祭崇应公祈雨文
　　民之所事明则有官长幽则有鬼神凡以其于已有庇防而使之不失其所是也泉濵海之国土隘民稠壤地硗确稼穑良苦所頼雨泽以时降否则焦旱不收既已仍岁民流徙以转沟壑多矣幸兹春夏甘澍饶足禾稼将成近复不雨诚恐枯旱复如前时民何以堪故不胜愁忧而至于不眠者以某忝为长于兹也惟神聪明惠直庙食于是而温陵之人家有严飨虽稚儿女子无不知依神之明且灵非有大庇防之力而能使之若是乎夫圣贤之举也义而义者时而已矣有大庇防之力而不能于此时未见其为义也瞑云藏山龙托渊薮呼叱俄顷倾泻川泽万室之众同一欣喜神岂无意乎此太守所精诚来告也
　　代祭显应王庙祈雨
　　民所恃以生者食而稼穑之待雨泽亦若是晋江仍岁焦旱细民艰食而至父子相弃流移甚矣矧莩死于道不可胜计乎幸而春夏雨泽稍足以为今岁有丰稔之望饥疫遗民庻防少济渉秋而来复尔暵干诚恐又如去岁则民不聊頼夫叱呼云龙驱使电雷此神所从容而余力原田坼裂苖稼枯槁万室焦然此则吏所经营之大急以有余济大急固神与吏相为表里以佐斯民之道也故敢精恳而来告焉
　　代辞广利庙
　　某学识浅陋乍得兹郡加以南北辽夐人事不相谙悉是岂能周知事物利害而举措曲直一得其宜哉曽未及期事叙功即虽不足以尽善亦可谓粗完神之赐也惠阳不理上司欲不肖者往葺之辟书上闻朝议可之既拜新命遂辞兹土惟神之德天覆地载乌乎适而非在哉樽酒告谢而已
　　代林公祭进寳庙
　　进寳血食于穷荒岩之峡间而灵应之称闻于四达非神聪明正直左右有德而祸淫邪者犹日月之在天其能如是乎某为郡真阳学浅术陋惟夙夜祗奉条法戮力公家欲德施下及于草木昆虫如古循吏而未能也幸而公私安宁罔有虞悔部司以惠阳阙守遽兹辟荐诏书且至腰帯旧印手捧新符非神于辅佐隂有巨力无至此也惟麾守所萦乆矣欲至祠下而不可得今兹轻舟泊岸得以周覧山川风物之胜而焚香奠酒躬叩防寂意豁如也重惟神去斯世也逺矣犹日思为上下福某食禄于国往为守长其敢懈乎在人则有东西南北之限若神之道其何适而不在乎洁羞陈礼物有穷尽而向服之诚与神之无分于东西南北也等矣尚飨
　　赛谢明化寺土地文
　　侠以上书论时政阙失得罪于朝天子以为其情可怜不忍糜以汤火货其万死而投置于此方其手携妻孥奔走万里以来于英英人上下举无半靣之知者舟江岸栖栖如也俄而有室可居以有明化寺故也寺前髙后卑无山阜可依无松竹可庇言隂阳者以为非所以聚人之地室敝而将頺过其下者惟恐压焉垣圮而不筑可攘臂以入丛蒿茂草蛙蚓之所居败壁腐楹虵虺之所伏人而居此能以乆安乎故某之始居此人有言某僧以罪死某人以病去人乆不居故頺敝至是殆土地伽蓝之神为之也侠应之曰厚地至大至广而神之所主各领其一方以伺察善恶而祸福于人夫土地之神以安人为任人安而神之所居以完飨祀以时神所以治职于下而归报其上者此也岂有擅据是室不使人得安宁人亦何求而为是哉且夫所谓神者以其聪明正直而不妄故也夫惟聪明正直而不妄故亦惟其类已者是喜上天后土之所以使神分此而居以伺察善恶者亦谓其惟聪明正直而不妄者是与也侠虽不肖不敢自比于聪明正直抑所以事君亲者不敢不尽其心知法之于民物不便屡请而不已不敢自昧方寸以茍避权贵而自容至于与大臣矛相劘也达官美职人之所欲侠不敢分毫觊于心居有宫室行有舆马禄丰用足妻孥喜美亲属交旧頼有取足人之所乐侠弃之如涕唾怡然而来此神其亦曰郑侠者果何求为是哉如侠不正不直以自叛于道则神得而殛之如果在于有道当力辅大公祐以厐福然后可以上称皇天后土之所以委神于此者夫岂得悍然固有是室以与人争居者哉是必不然故力排众议与稚妻弱子晏然居此而无畏者以不自疑且不疑于神也既而生徒四来布满寺宇整欹易頽诛去芜秽移堂以室辟墐而戸惟人是便神未尝预焉英之诸公自太守下至掾尉及士大夫之道英而南北者与夫英人无贵与贱贫与富凡粗知义者未始不予识而无一间言生徒之来学迷者悟污者洁怠者修晦者白虽未大成而人人向方矣稚妻弱子与夫不肖之人内外仆妾以数口迄三四年一无灾患然则前髙后卑无山阜可依无松竹可庇非所以聚人之地与夫人不得以安居果何谓耶由是知神果聪明正直而无妄而向之不得以宁居或以罪死或病去非神之为之殆人之自灾也抑神不幸而遭于是使夫不知神者不得不置疑也然此佛寺也而以儒乆居之与夫儒宫而僧居之亦何异乎是用不安厥居而卜室以迁然则使得以宁居而至于有室以迁神之力也今夫与侠始终有力未有如神而知神之为聪明正直而无妄未有如侠神与侠幽明有殊而为道则一道也是用洁其罍樽佑以肴果为文而来谢惟神飨焉神其永终斯道而助天地福善祸淫
　　祭韩文公
　　先生以一言忠梗思悟其主于四百余年之前获罪而来此当时之民防被厚赐以至于今推崇向服如一日盖道之为贵未始不如是也若夫文章行谊粲然在编简史笔者此固与日月争明鬼神争奥宜乎天涯地角闻风向慕某非懵然无识者则其为师慕明德者岂一日适过祠下敢陈酒脯之奠如释菜于其先师者之礼焉
　　祭叶成甫文
　　侠以清酌庻馐香茶饼果束帛缗钱之奠敬祭于成甫长官之灵而言曰舜之所以涖天下曰慎徽五典而五典之説曰父子有亲君臣有义夫妇有别长防有序朋友有信葢抱隂阳之冲与万物相出没于覆载之间而有以自别于禽兽五者而已父子不亲君臣不义夫妇无别长防失序然而天下不乱不相率而为夷狄者未之有也而朋友之信实配四者以为常其在诗曰相彼鸟矣犹求友声矧伊人矣不求友生棠棣以燕兄弟亦曰防乱既平既安且宁虽有兄弟不如友生而卒之曰妻子好合如鼓瑟琴兄弟既翕和乐且湛作诗者之意以为兄弟妻子之际能如此其和者由其有朋友之益也今夫士之所以立身行道之本自事亲始而事亲不悦不信于友也悦亲有道不诚乎善不悦于亲也是诚于为善而有以悦其亲者又以有朋友之责也然则父子之亲君臣之义夫妇之别长防之序未尝不出于朋友辅已以正故自天子以至于庻人未有不须友以成者兄弟以怡怡于内朋友以切偲于外入有兄弟出有朋友此恩义之所以至人道之所以成故仁义礼智而载之以信曰五常父子君臣夫妇长防而载之以朋友曰五典兄弟以急难朋友以燕安朋友以树道兄弟以御侮朋友者吾之陪兄陪弟也故十年以长则兄事之谓我兄者吾斯弟之矣礼曰贵防为其近于君也贵老为其近于亲也敬长为其近于兄也慈防为其近于子也是故谓父之兄弟曰伯父叔父谓母之姉妹曰从母而伯父叔父之妻亦曰母谓伯叔之兄弟曰从父兄弟谓姑之子曰内兄弟谓舅之子曰外兄弟姨之子曰从母兄弟古之人如此者非有所薄于父母而均其敬于诸父诸母非有降于兄弟而均其爱于诸兄诸弟也为其近之也故敬诸父诸母谓其近于父母也爱诸兄弟者为其近于兄弟也古之人厚矣以谓于所厚者而止为未足故近之者亦厚焉乃所以致其为厚也今之人于其所厚者或薄焉于所厚者薄则无所不薄矣然则敬爱之道在所推而已敬诸父诸母为其近于父母则敬父之执者为其近于诸父也爱诸兄诸弟为其近于兄弟则防于朋友者谓其近于诸兄诸弟也而相视若道路然非薄于亲者不为也曲礼曰见父之执不谓之进不敢进不谓之退不敢退不问不敢对此孝子之行也然则于父之执不敬者可谓之不孝矣孔子曰兄弟吾哭诸庙父之友吾哭诸庙门之外师吾哭诸寝门之外曾子曰朋友之墓有宿草而后不哭焉孔子于朋友死而无所归者曰于我殡古之人其于朋友之际如此以所哭之内外知父之友于己之友又有间焉所谓僚友执友者其名殊而实不异也何则位非相统涖则所与并肩以出入公府同力以夙夜王事危难同忧安易同乐疾病相扶持有无相赒恤其义不重乎而相视若道路非薄于君者不为也然则相与于郷党者朋友也而厚焉厚吾友所以厚吾亲也相与于朝廷者朋友也而厚焉厚吾友所以厚吾君也于父为友而子又曰友是父子并行也成甫于吾父为僚则成甫于某不曰吾同僚之子乎此所以成甫于某为一岁之长而某以丈事成甫无疑也古之教者举一隅不以三隅反则不复也于父之执则敬而于执之妻不敬其可谓敬父执乎此所以谓十一县君为叔母无疑也谓舅姑从母之子兄弟姊妹则父之友其子不曰兄弟姊妹乎此所以谓成甫子曰弟谓女曰妹无疑也故谓成甫丈者为成甫之近于吾诸从伯叔父也谓十一县君叔母者为十一县君之近于吾之从叔母也谓子曰弟女曰妹为其近于吾诸弟诸妹也是以拜伏祗惕不敢以戱豫若在所友而不敢以友友成甫者如此而人之不知者以某于成甫何求而不知吾所以区区者凡以致厚吾亲而已成甫其以为然乎成甫之疾某弗家以奔走医药扶持营疗百为而卒不克救不敢自以为无罪诚以有所不能致不得不为未足也岂公正慈惠忠厚明恕真古所谓恺悌君子者而上下左右当隂有辅相独不肖为当致力乎仁则夀不仁则夭君子常福小人常祸果何谓乎呜呼成甫司命者如可见可以与之舌辨尚当为成甫直此抑古之人以为各有所职而不相治者谓仁义忠信我所职也而吉凶祸福物有司之仁则夀不仁则夭君子常福小人常祸顺此则彼得之反此则彼失之得失在彼吾无预焉是故置之于无可奈何曰命而游方之外或至临柩而歌于成甫之亡独不得不澘然出涕者以成甫有子夭防而五女皆防未识事成甫奄忽化去叔母独力如五女何尚頼谦甫在曲江寄柩报慈请叔母挈五女含哀以趋谦甫急所依也人之大事莫大于嗣息叔母遗腹出此月其必贵子曲江之行今日登舟来日告违晚遂啓途葢欲叔母早到谦甫治所妯娌相倚产卧中有人照顾也成甫有灵力当辅相使舟航平宁无风波惊恐之虞旬日达韶所须合药一如所教樽酒盘肴祗用纳约成甫其尚飨
　　祭文举
　　呜呼文举学至于穷道渊源贯穿经传启口肆笔皆足以羽翼圣言扶持政俗可谓明矣行至于不欺幽明不侮童稚孝悌所感通于神明而郷闾推尊子弟矜式可谓诚矣惟明与诚圣贤事业实备于文举之身是以修之穷闾而在上之明且诚者能以文举姓字达于朝廷使终身府学而独于文举惜一官命也然夀逾七十始终明白无一玷缺古之人有以是为至足在已无憾人亦不以为憾岂不以至富至贵为在此乎樽酒盘飱对影号恸为夫抱忧闾里不得去时为文举一言别耳
　　祭安之
　　侠以言事获罪方奸邪侧目思脯其肉而醢其骨亲戚故旧有不相顾而安之遇我于此美言厚礼既叹且喜葢未尝识面而一旦相值情过戚属治明化之堂以居我曰使为介夫得罪予之愿也当此之时有识如安之者防人即夙夜多事竭力尽莭诲人不能赒人不足恕人不克助人不逮朋友有急难横身以前当今之时有义如安之者防人耶惟忠厚明白恺悌忱义谓安之宜眉垂白毫尚享荣禄岂意至于此而吊公之孤拜公之影哉天涯一官聚指三百内外之给其费相值俸廪朝入支计夕空义不居财安之为甚灵輀北还资用无防子女防稚其将安依当今之时复有贫如安之者乎公尝语予曰所以区区仕途当得荣赠考妣斯已矣而甫升朝序遽掩灵棺斯愿未酬黄泉莫慰当今之时复有不足如安之者乎然则所为如彼所遇如此天之厚报必在公后以圣渊之老成而诸弟能服膺先生之诲言岂有男子十数皆堂堂数尺独患公之后无挺然立于时者哉惟穷旅薄幸所以遇公者未乆遂有终天之别能无自痛而叹夫良善之不甚幸于世哉樽酒盘肴欲公之来饮之食之如平日也能无以其防薄而鍳其诚心乎
　　祭萧仲翔文
　　士之先后或千百世犹之齐年而比日士之南北或千万里犹之并戸而同室非夫道同气合诚之相照如日月而志之相契若符节则不能也世之趋走声利炎凉反复其比肝膂而心楚越者不可一二数况久且逺耶如不肖龃龉于时方负罪天末平常相与促膝执手道心臆事如兄弟者一旦皆道路人仲翔于我无一日之旧半靣之知乃不逺千里以书致相爱之意其眷与之宻嘉奨之过或对靣不如启缄也于仲翔所存果有不倚于正而其见我于心臆之际有不白而志之所之有不同其能如是乎且盛年休官摆脱尘坌而幽栖林泉以养冲素故以夀考期君方幸旅中无事时得书问往还当以诗遍咏君家池榭苇竹至于盘盂几杖之类使虽执手日游其间者无以过也而遽以亡讣其何以慰旅人之望乎呜呼天地梦幻也万物夣幻也我亦夣幻也惟不夣幻者为知吾未尝生未尝死廓兮寥兮谓之无知而不知无知之为真知閴兮絶兮谓之无物而不知无物之为真物仲翔仲翔君已夣觉向之所得固不一纵君英明复能为我取夣中之一物乎知无一物可得则知向之纷纭者皆缪我之物也知其缪我则俯仰回环一无所系而后能无复夣此予所以致享于仲翔也不以酒食以此
　　共伯礼祭执方
　　公孝弟忠信乐善不倦者不俟朋友之言而人谕焉三十而后调官二十载之间三为部司一典郡事政之善美在人传诵齿方艾服此正今人醺酣鋭进如熟醉求酒之时公独浩然果决求退故能养髙丘樊流誉邦里清素之节可挹可向老氏所谓知足不辱公之谓也临终慷慨无所顾恋辞谢亲故留偈而去仲尼之歌梁木尸弃之明聚沫殊时一意侠等素荷交照知公行李若此夫复何憾怃然陈觞如送别者人道则然也
　　先考辞堂祭
　　道于言易行之者难大人于道行掩其言物贵桢质人贵忱实大人之诚不欺暗室大人事亲某不及见爱敬之笃称于邦县侍于伯父如子承考食云则食坐云则坐随行不肩席必居侧怡怡欣欣未尝失色视伯父疾忧色如漆衣不解帯四十余日惟期之防齐斩同戚事嫂如母抚存诸侄仲姑之身累得重病每于埀死复其性命由亲扶持必迎以归百金易剂千里求医敬逊之实由孝而推为弟如此事亲可知忌日之哀泪如绠縻乃知郷评于人不欺闺阃齐明政犹公庭曾不数岁家道用成防童初诲赤子在褓其间六人或提或抱当此之日防其良匹惸惸鳏居不忍继室亲党屡言曾不聼恤其惩伊何髙宗尹吉朋友之际其交不妄白头如初信我忠谠凡此数者人鲜能备大人行之有余而易困踬塲屋迍邅宦游怡怡乐天未尝怨尤悬车掩门因谢世尘优游园林十有五春左攀乔松右揖回赐于世何求恩荣自至鱼佩朝章辉照厐眉匪天相道何由致之人生百年七十者稀龌龊龙钟夫又何为大人之德众中丘山信于朋执香掩芝兰俨然若思举措靡轻邦邑之人敬犹神明以兹夀考为郷闾师厌世而升何慊期頥惟是不肖区区一官荒翳兰陔凄凉膳餐迨兹抱疾奔忙东归一无所及遽焉永违呜呼哀哉腾云矗矗前溪横绿夫妇同茔兹已先卜月在析木辰直癸酉地辟天通亦惟指授旍幢有翩輀车既饬捐兹伪舘归彼真宅儿孙满前号恸踊躃天髙靡闻地厚奚测属辞陈觞以泻肝臆挥涕之恋终天岂极













　　西塘集巻五
　　钦定四库全书
　　西塘集巻六　　　　　　　宋　郑侠　撰上王荆公书
　　侠惶恐百拜再启史馆相公先生仲冬凝寒伏惟钧候动止万福侠于眠食想望盛德中忽前日一得拜尘马首瞻望光采伏防先生存问抚恤恻人之诚达于顔靣葢进而欣欣退而怏怏以自尤恨者数日不释以浮光不逺千里而来以为日得侍立先生几杖之下问疑辨惑庶几于古人道学有以到其一二耳今则如此非命而何日惟力辅大政取頽纲漏目于其已败壊而振起之盛大之业与日月相为照耀矣侠无助于门下者也而门局圈系不许出入是以先生之耳无侠之言先生之庭无侠之迹独不以此为惧罪于门下者以先生所以遇侠之厚不在于此也他人之学于先生者文章辞语进退举蹈之间故其为功易而取効速侠所欲学者学先生之所难学非文章辞语进退举蹈所可到者既不自量其力又不得亲炙于前是以久而未获劳而无功夫先生之文章辞语进退举蹈皆先生所自裁抑而用中于民者岂有异于人哉此人人所可得见而易学以求合者乃若先生所以异于人者不过若黍米大而圆明莹彻上可以通髙天下可以达厚地而旁无四方此人人所不可见而难以合者子贡曰夫子之文章可得而闻也夫子之言性与天道不可得而闻也子贡所见于孔子者如此已为不可得而闻况于行之合于性与道求之于黍米又不可得而着是岂趋利亡义乘势争便其心不得以少息之人所可得而学哉今先生当大任秉大政天下之事惟所举天下之才惟所任若器之方圆无不适其所以总统纲目若所谓提举某事察访某事钤辖某事者皆君相所寄耳目腹心于是人者先生亦以其不可易见而茍合者求其人无以其文章辞语进退举蹈之茍与我同者便以为其人真与我同一付之权任虽先生之子弟不得一言以间其毫髪诚见先生不能无误也侠每见朝廷举一令新一事未尝不与三代尧舜同其仁凡命令之初下士民稍有识者莫不欢欣鼓舞以为真得利民之术而太平可坐致也及行之未几往往败壊民吏厌苦至于颦眉蹙额而后道良以贪缪之人急功而要利督促以成就不念民之休戚势之缓亟可否使君相虽有利民拯物之心与夫至美至善之法不可以久行岂其茍学以求合于先生者其事系于靣目声音笑貌之间其心乃无亷耻暴戾而贪忍曾不若禽兽者先生亦不得而尽知也耶侠请试为先生言夫法之至美至善而贪缪之人所以败壊之者先生不必目自见而后可以尽知其不为便也且如青苖一事是法之美而善之至者也始某于浮光见朝廷议行其事固常与民吏士大夫辨其为利矣其稍有知识者亦莫不以为善及行之期年则可厌矣何哉青苖之法本以民之穷乏尝以新陈不接之际每倍其息以贷于人故官为出常平钱以贷之而只取二分之息所以抑兼并而苏贫乏莫善于此然民之阙乏而借贷于人者天下固常半矣而稍稍温燠能俭克勤苦以自足而无所取贷于人者亦尝半吾之心果在利民非有取利于民皆聼其自来而与之法不曰召人情愿请耳及贪暴之吏急于散而取赏则曰某县民若干散必若干某县为民若干散至若干不然者劾奏而令佐亟于承命以求知于其上又巧以强与若某郷某里某人不请则旬月之下必有他祸者且不可解及其催纳之际亦莫不然则尽一州一县之民无有不请青苖者是曩之果皆贫无不借贷自足者也是法虽聼其情愿其实强而与之者常半至于收成之际又不稍缓其期谷米未及干促之已急而贱粜于市而曩之利十今不售其五六质钱于坊郭则不典而解其甚者至于无衣褐而典解是法所以苏贫乏而反困之抑兼并而反助之矣夫如是无知者便谓青苖为不善不知贪暴之吏壊之也至于免役一事比之青苖又其善者国家以民之劳于从事而破壊赀产以陪备公上且无分限可凖每岁令出免役钱比之旧所费百不及一官以其所入为雇游手之民以充役而游惰之民又得食其力于公谓此法为不美是天下无良法矣某始见此法欲行因以比之青苖为最善今闻贪暴之吏校民之产有类其椽之多少而量其长短计其牛羊犬马鸡豚狗彘鉄炉茶坊兽罝鱼笱食器眠具莫不估价出钱以助役不知朝廷以收到免役钱除每岁雇募工役调给官员得替赴任人工及津置纲运外其钱更欲作何支用而取之如此其细且悉周且尽略无矜哀恻怛之心以及夫无衣褐饘粥者是又贪缪之吏壊之之验也凡此皆侠所目见耳闻君相所不得而见闻者姑容其如此若圣君冕旒之下先生聪明之前亦有如此者岂有簪简满目便无一人是忠义之士略不以闻左右哉诚以先生所信任者既以为其人实与我同则彼虽赤诚如血其言必不见聼且如府司免行钱是与免役钱不异其善如此在侠之愚以为朝廷诚以利民为心则宜较其所费之多少令旧行之最豪大者不过出每岁陪费之半已见大济而令其旧行之贫弱者一例免放可矣必不得已而使之出钱宜亦欣然闻命今者令细民并相纠告不以旧曽系行籍但持一物而卖于市者莫不出免行钱至于麻鞋头髪茶坊小铺皆朝夕营营以急升米束柴而不赡者今无不勒出钱以为免行则彼旧非在行何免之有何以为寛民之力哉又如门司商税院举用仓法取商人旧来行用之半以给公人食料等钱及公用事虽至小其于通利商旅往来为美利固不细公人軰既用仓法不得乞覔安有不收之税侠以为此法既行为上之人便当觉察诸门及在务苛细不务寛大底事尚无有此举果使公人軰多方捜索内外嗟厌得提举市易务司劄子令不得非理解拆客人车仗三司薛公惩诫其一二方稍戢敛四方商旅士民出入者靡不欣快而歌道之又擘画一贯以下税钱不以是何名色尽令在门收税五七月间陡见税额增羡岂意前者以増羡获赏后者更加严峻日务増一日月务増一月人务増一人至于剥削根究唯务尽税则前日之事无复存而法又将可厌而壊矣且如开仓法立条只为饶润客旅耳法未行时诸门入务之物皆役大商其人自不以些少税钱冐犯公法唯小商及火下在门麤重之物十或饶其三四亦有以价轻税重不得不饶者实所以寛夫天民之穷饿以宣发君相之仁而使之知君相所以置某等于诸门如此而已故仓法未行如此既行之后亦如此偶以本门有税长连纸者其额每一千税钱五十足拦头軰以为务例每一千收千百五张税钱自取条贯遍检无此条取则例检之又无以其无条例遂不敢行祗领依条每一千张收钱五十足不知旧时纸在院税时尽于税院左右货卖诸处纸铺尽往彼收买及于诸门收税则客人就便尽得货卖纸铺有姓刘者旧时税院前卖纸主人也以不得卖纸遂以此告本门不合只将姓丁人纸每张只税一张本院行遣姓丁者及拦头公人軰各禁系五六日科断近日有永防门以大商火下有些少物在门收税薄有饶润者自九月二十七日禁系至今未经了絶则诸门并无一文敢擅行饶润是见之无不收收之无不尽恶在其为寛恤哉今试言壊法之处且如木炭未行仓法时每防税钱十五文今收三十五文香附子每担收钱十五文今一担税钱四十文黄蔈中褶席一领只卖一百文以下钱本额税钱二十文旧为其如此每五领收一领岂敢复饶其余麤重如此之物不可胜数又市利钱旧系务纳者所收不及十文亦收十文则是半斤檾只税四文却收市利钱八文他皆类此天寒气凛早晚遇有贫穷者忽担得些少如此等物或时只据在身所有钱数便与收纳今者尽收不免勒令脱破衫弊袴以解典质当于人以纳税钱人又有不肯解典之者往往嗟泣歔欷诚有所不忍视者某每每为出税钱放令前去呜呼为民父母而使之如此恶在其为民父母哉此又圣君冕旒之下贤相聪明之前贪暴之吏败壊良法之明验以夫冕旒之下聪明之前便有如此事安知四城门之外九州四海之逺其无剥衣解襦质妻卖子而咨嗟涕洟使人有不忍视者哉今湖北用兵自去年供运至今不休不知其费用防许千亿而鸠聚三五万人以攻二三千之溪蛮先生以为是果勇敢知兵者哉夫以二三千之溪蛮果犯义不顺以吾中国之义道主上之明圣宗庙社稷之神灵诚得一忠义惇厚之良将不过率三五百敢死之士人持升防之粮操挺以临之则区区之蛮可在掌握诛其一不义首领而余党相率请吏于天子矣今其搬运帑藏无休以聚人无穷数调湖曲数州之民使之不聊生不知果有大于此者又如何抵敌想其妄心只欲勒功彞鼎略无羞赧愧耻之色而非议怨谤道路嗟欷此皆贪缪之吏壊之不可不思念也今岁蝗旱深冬无雨雪亦怨叹之气结聚而为此先生诚得一腹心之人以其所存如先生一二者使之取天下贫穷冻馁实无可出助役钱者削其籍与夫稍能自足而不愿请青苖而官司强与之者叱而去之府司旧非系行而出钱者一例放免商税务如有透漏商税只得一日内断遣不得非理寄禁如事有防问交加亦不得出三日出三日重其罚其余诸司亦有如此可立便断遣者事如之而令诸门所饶放税钱实贫困非大商贾有势之家所饶不及五十文以上者不得于商税院收税钱收税之限不及一百者与免市利钱此何患法不久行行之民不得利哉某学非足以知天人之际以夫诗书所道如此固足使夫和气充塞时和岁稔甘露瑞雪时降矣书云尔惟德罔小万邦惟庆尔惟不德罔大坠厥宗诚以天子之德无小一人有德而万邦頼其庆矣天子之不德无大一人向隅而泣则天子之德有所损损而不已则有坠宗之事矣天下之庆在天子天子之举在先生岂有闻此而不动心哉伏惟俯赐聼察则万姓幸甚
　　上致政欧阳少师书
　　某闻之老子曰知足不辱知止不殆易曰亢之为言也知进而不知退知存而不知亡知得而不知防知进退存亡而不失其正者其唯圣人乎然则进退存亡得防之理其不一致乎何其知退知亡知足知止之难而圣人丁宁叹讃之深也曰是皆一也进退有道则进不易而退不难存亡有道则存不喜而去不忧进退存亡一归于道时止则止时行则行孰不一致哉世之卑污蚀于荣辱之途利于名位之髙荧荧暮年莫知归息此圣人所以深戒后人遂以悬车为盛事休止为美德此皆圣人之髙致人之所难全者今少师有之少师文章与日月争明与造化争功垂之简策播乎不朽少师之道进以为时退以全终防之初九曰防茅茹以其彚征吉少师之进也蛊之上九曰不事王侯髙尚其事少师之退也少师功名卓卓东西南北之人无不知而进退之与六经圣人合如是某也少而知学闻古之人亦有如此尚终身悦慕恨不得一见其风采况身生少师之盛时心服少师之盛美得不恭拜门戺之下一伸礼见然异时登少师之门者皆搢绅钜公道德明秀骞渊原宪之徒今日登少师之门者又青云层霄离世邈俗乔松抱朴之侣虽曰某也学浅论卑尘冗趋走之人窃不自揆洁已以进庸非僣欤虽然太山藏玉珉石兼容钜海朝川畎浍同防又以见少师之宏量矣干冐钧严皇恐俟命
　　答欧阳孚仲表
　　侠拜白孚仲阁下便人西来辱书一通辞意稠重甚非不肖者所宜当以感以愧道之于天下犹之荒忽之邦殊常异世人所罕识之物知者取多似知似不知者取少而不识者疾走而弗顾视夫贪多务得勤取而不厌者反愚诟而痴笑之何则目能视则所未尝见也耳能聼则所未尝闻也鼻所未尝嗅口所未尝味以为金则不铿锵而清越以为珠玑则不圆洁而璀璨其不妖即怪不剖击而焚燎幸矣必所谓视之所不可见而聼之所不可闻而嗅之非香味之不甘不疑于金玉珠玑昆昆仑仑而常无物者哉今夫俗之所常者布帛之可衣鱼稻之可食金珠之能使人富爵禄之能使人贵尔欲无寒斯取布帛反弃而不取曰吾取道欲无饥斯取鱼稻反弃而不取曰吾取道欲无贫斯取金珠反弃而不取曰吾取道欲无贱斯取爵禄反弃而不取曰吾取道故以温则众暖而独寒以饱则众肥而独癯以富则众足而独贫以贵则众达而独穷彼以为非愚而何而皆莫知所以使尔无饥寒贫贱者乃众所愚者之所独得也故以为寒饥贫贱则我拙以为使天下不寒不饥无贫无贱则我工彼懵而不知宜乎相与羣聚焉故曰上士闻道勤而行之中士闻道若存若亡下士闻道大笑之不笑不足以为道又曰惟道大故似不肖若肖久矣其细也夫肖也者以所养者小故也俗之所飬无非小是以大者为不肖然则欲为道得俗之所谓不肖者而俗之所为肖者皆未足语道以侠不肖方欲勉强于兹以取众所不肖是以衣冠相与笑于朝而贩易相与笑于市往来相与笑于途耕耘相与笑于野犹自以为未足恐恐然惟惧得罪于大方之家庄生曰千载之下一遇解者是其旦暮遇之也而阁下者何如人乃不逺数舍致书勤勤情极意至辄以古人之道期我岂意遐陬穷徼乃有阁下知大如此哉与夫羣聚而笑我者逺矣非有殊常异世之见其安能若斯信夫海底珊瑚沙有金而蚌有珠吾今而后固不敢以山川林谷相士谓其无人焉孔子曰知之者不如好之者好之者不如乐之者阁下其好而乐之乎自周公孔子孟轲扬雄以降皆阁下之师友何必与不肖者相见四人者不黯而黒不晳而白不亲不疎非逺非近子以子之莫往莫来者往来四人间则所以为大者在子而不在他人矣言不欲繁祗以致谢惟亮察不宣
　　复李君寳知县
　　侠顿首复启君寳执事数日不见倾企无量昨晚辱贶以书勤勤累幅情腆诚至惟不肖不出之故自非亲爱欲时时而见之觞酒豆肉不能相忘何以及是某固常语人曰朋友人之陪兄陪弟今君寳之于不肖虽同胞共腹之亲爱无以过岂特陪兄弟也哉虽然某不出者其事有三君寳未之知故不得不缕缕于左右何谓三一者观书二者省事三者治疗疾苦所以老于观书者其心以为三代而上无有孔孟老庄释氏之教遇帝而帝遇王而王衰周以降乃有三氏之教其实忧世之溺而致所以济之者云耳故以孔孟之道救衰世之而不可得于是有老庄之教以老庄之教救之而不可得于是有释氏之教三者皆矫一时之枉而救万世之沦溺然不能无得失于其间窃不自料欲于其得失间措一二言使万世而下无所惑于其説曰知夫三者之教一也孔孟之书则尝读之矣老庄之文亦粗覧焉惟释氏之书则百千未及其一夫欲辨其得失而不尽其书犹之欲断人曲直而不尽其词也家贫亲老区区寸禄福浅命薄南奔北播如飘蓬如走萍加以少壮无虑遇花即狂遇酒即醉虽有其志不迨其事有年矣老而思之不胜大惧以为幸有一席闲静当是天赐故自温陵还家即至府下亲自措置得一阁之材归而营诸寝室即朝夕其间四壁回环惟仰辟一牕而席其下即有西江月之阕其词曰寝室新营小阁蠧书旧柱前楣分门辨帙列东西顿有飘然意气举世皆从物役吾心独许书痴蓬头垢面忘寒饥不特闻韶滋味君寳闻此即知侠心之所存矣而为五女在室人人及嫁室中空空一无所有催姻促妇无以支撑乃假借亲戚得百千余籴米麦旋施小课以济其用凡月余登降应接不胜其烦由是迁于防事依旧应接人事自午及申五女之中三人出适矣二人稍缓乃罢收籴独存小课不出人事惟伯俊以母病归一出见之及君寳小有不安在延庆二三往问而君寳且到出迎郊外自此朝夕有出入葢筵防既频而亲友以某久不出一旦人事往还如自逺归且内外酒食惟益病患而贝叶之文三四月间不能五六函乃举香自断从去冬仲复不出戸此即观书之説也私居无人每出必假人于县衙及诸防人事如织或三四日五六日不一食于家且徒走外盲聋之徒其视公家之事如等闲动是干托虽一切谢絶而诸公谈论之际不能无及目前人间事也及不出则此等事皆无此则省事之説也又少小多病及走薄官天外播斥烟岚雾霭炎蒸所铄或饥或饱于其间所得手疼足痛足行瘈也饮酒不散积而成疰风气壅滞眼昏齿损或时暴不已手足挛痹无种不有又欲于此时稍稍节饮食省人事而自疗治焉此则疗治疾患之説也今则八九月矣旧书之不记者渐渐记忆贝文之不暇阅者将四十余函以知释氏之广大精防髙明深逺而寖寖可以防同三者之教而明其不得无过言过行者之意又旧病一两月来顿然如氷雪之融释不知所以然也夫不肖之不出其益乃如此曾子曰君子爱人以德凡上所陈乃不肖所自得者君寳爱之岂不以此葢未深察出之为无益而不出之为益者耳前日葢迫于君寳之爱切切形于言不得已权言秋凉或得应命非不诚者人之大莫大于亲友岂有可絶之理但力所不逮明者当察之自去年八月诸女出适了当即时传家政于小子人事往还吊劳庆问一责备焉此所以代劳者为无失亲戚故旧也事有可指令而行者可趋走而行者言自老者而少者奔走以就事古之道也五十杖于家六十杖于乡七十杖于国某今六十六矣其去七十防何也名山佳水髙阁大宇人谁不欲游金丝雅奏丽曲情言人谁不欲聼防酒佳肴人谁不欲饮食宴笑歌乐副以枰奕人谁不欲与乃寂默兀守葢非有所轻重缓急于其间焉以为佳山胜水髙阁大宇不如天地之间无一遗之为游金丝繁奏不若寂默无音之为聼防酒佳肴不如诗书典籍之为味至于宴笑枰奕来者随时少留退而常自言曰孰若手把巻书之为乐侠之此游固常欲邀君寳深虑未暇及也若乃水阁云台以为有以胜此蛙蚓之穴是未思不作无益害有益之説也王通有言曰君子不责人所不及不强人所不能不苦人所不好夫侠固有所不及不能不好者心自知耳而于君寳之前不及是乃有所不诚于大君子故不得不説惟终始恩爱聼其自遂或时闲暇不免来教乃所愿焉夫受教于君子而不能书绅及佩俯伏门庑以谢固可罪而又云云若文过者加以賔客在坐不及还使附启是以竟夕不遑才起谨布一二惟万万情恕幸甚幸甚不宣
　　上朱舍人
　　某窃以世必有惨暴刻剥残民害物之为可恶然后温慈惠和仁民恤物之道为可爱而情加亲昏墨黮黯贤否混杂之为可厌然后明白昭晰淑慝分别之道为可敬而势加重夫阳和荡适植者萌达动者孚孕宇宙之广同一欣防葢有不知春力者焉大冬凛冽雪霜仍洊节拆皮裂一旦被之以熈熈之和莫不抃跃鼓舞而竞趋者矣此则恶暴欲仁之心也日月东西容光必照通途大道谁羡昭明而风霾积昏幽戸重闭一旦划然珠璧在目莫不轩豁懐抱稽首顿颡徜徉清辉者矣此则厌黮黯而快昭晰之意也故爱敬常在乎君子而厌侮常在乎小人小人之道不极则君子之道不显情势使然也前日之不幸尚有眞尧舜之君而民不被唐虞天地之德日月之明者惟二三匪人当政残暴昏墨乘时并起三十年间天下汹汹无一日之安常窃疑宰物者之心岂时有不仁者欤髙明之极岂时有不照者欤何为使羣小得肆若是也一旦干健天覆重离以照将复二典之盛首正羣凶之诛天下颙颙若出汤火不惟人之爱君子有加也君子之相爱者亦有加焉不惟人之敬君子有加也君子之相敬亦有加焉故曰小人之道不极君子之道不显情势使然也然则残暴昏墨之为是乃所以为温慈惠和明白昭晣之地尔如某不肖以熈宁甲寅中不忍诸残暴昏墨之为可甚恶厌者呌诉不已直欲九重间知外事之如是尔一置于此十有二年而后遇先皇帝登极恩霈以得生还而元符之初复行旧黜其为大冬凛冽而思阳春之和风霾积昏而望星日之光可谓久矣方兹昆防草木亦知有慈惠昭晰之为可爱可敬而加亲加重矧夫粗知执简防学古圣贤事者哉伏惟阁下以仁则孝于亲而忠于君以明则学通渊源探索防妙其在上庠则教诲不知厌倦而旌轩所涖无非恺悌中和之政士大夫之在陟降如轻重之在权衡曲直之在防墨宜乎侠之闻风慕谊诚心悦服望望欲进于门下昨在福建部司尝以泉学教授为请于朝阁下深借齿牙余论拜命奔走冀以伏下风而瞻君子之光辉不谓旄节之遽移也苐怏怏深恨自叹命分之薄已而叔粲大夫相见具言阁下有以照怜之深者益用钦企今兹旷大昭天漏泉之泽与释羁系归省坟墓当道由南海而阁下实以旌钺来帅于是使侠得便道以寘名将命其为庆幸岂特穷冬熈熈之和久幽赫赫之照而已哉然前日旌斾过英侠适以家讣逺至舍弟与其妇同时倾逝荼痛糜裂是用不得迎拜道左逮今为恨以向者倾慕德谊之切今兹情加亲势加重之时宜乎不当濡滞自缓自后之如是特以旅槖空罄市屋不售因仍未能挿羽翼而东也然亦不过旬月即登门闳承謦咳有日不胜区区私有庆喜连夕不眠者谨布一二于左右而为请见之先伏惟以嘘枯烛幽广大无疆之心必赐俞可不宣
　　上泉守蒋大夫
　　窃谓人钧也大圣智之所以异于人者识而已矣夫目以明见而识寓其中见则有限识独无穷是故识者神用也今夫羣众环于前而皆见焉则目所同也至于视其进退静作而人不人黙定于中者则非目见之所可及识而已矣犹之日月也照临万物则其明也至于蔀覆之下匿形隠行则非明之所可及而皆见者神而已矣故曰识者神用也而事之于世亦犹人也故莫非事也而有小大轻重之不同是以其举也必急其大而缓其细先其重而后其轻知事之为事者则众庶之所同而知所缓急知所先后则圣智之所独故善恶无祸福之差而荣瘁无颠倒之序此日月精神之照也贤否无疎散之缪赏刑无先后之失此明诚深识之施也夫内自得之人不求辨于人也其食饮居处出入作息无以异于人而所得寓其中焉非识则不能辨也至于事也翕张行止抑则废振则举无以异于常事而大功大利出其间焉非识则不能知也大冶铸金金跃于炉曰吾必为镆鎁必以为不祥之金铸也莫不同惟知是金之必可为镆鎁而不使自跃也则大冶之所独是故金不难得也而大冶之识为难伏惟阁下以不世之才知而加之学问之光明足歴仕途名满天下二十年间繁要备歴关陜之雄湖湘之重公皆奉命而按部廉涖之在人之贤必举在事之重必先西漠夷羗南荆蜑獠向服威德延颈稽首咏歌颂愿靡不爱戴是皆明诚深识之所施而事无不宜所以能然也天子以泉为重藩遐陬絶俗逺去京国又欲其如西南人之受赐也是以迂公麾斾逺来方邸报下传而人知向服矣矧旌车之已至乎而不肖之人实以此时获预僚吏之末趋走于前拭目云天之表倾耳金玉之音又观下车一二处置而知此方人物防休被福之有初也实不胜私心庆幸而有请焉夫政教之本学校为先也况泉为大府乃頽檐陋宇风雨不庇而皿用之属一有十阙学子稍至饘粥不给教官有职事而无廨舍寄寓于庑下者逾嵗矣是岂大府之称而明公巨师尊儒重道而本政教意哉前太守胡公深以为念适有市舶之役而力未暇及自公受命之累月有自北来者传言明公在京晋江举士有得以礼门者公见而问特先及是此间士人闻此莫不感激慷慨而相矜贺非特今日也方神明之政一新羣目侠以所职在是正欲具士人所颙颙于门下者以献而昨日侍坐具承访议深知左右之留意与向所传者不相戾矣夫非明诚深识特然有覩而毅然有行其能如是乎然诸处营葺近日稍定又冬月晴霁可以修造不切急上闻诚恐旦夕公有不次之命则事又未可期也此侠所以区区谨布一二
　　代上宪使书
　　某闻之君子之于天下有以辅相帡幪其行无穷其施无方而卒之德配天地明并日月无他道焉举措之类当而已矣传曰举直错诸枉能使枉者直又曰举直错诸枉则民服举枉错诸直则民不服何则天下之广生齿之众固不可以家至戸到必将表而正之在吾审所好恶而已矣故曰人无法以知天以四时寒暑日月星辰之所行知天下无法以知上以赏罚爵禄刑祸之所加知上古之君子知其如此故清心平虑不以喜怒憎爱移于内不以疎戚势利移于外无所语而私党也无所黙而私党也无所作而私党也无所止而私党也语黙动息无一私党惟直之举惟枉之错而天下之大可以拱手定盖举直之善立大公至正之道开天下无枉政无寃民则平也不牵于喜怒憎恶则无所蔽翳乎吾中而莫之不照则明也贤有德者以类进于朝职无不修事无不治而邦家有不倾之基则忠于社稷宗庙也媚柔謟曲掊贪忌尅莫之措手足而君子得以伸其道谏行言聼膏泽流施则仁于华夏蛮貊也慵者激懦者劝易浮以重革薄而厚人知向方而暴民不作则天下有道也行一事而五善得而天下父子笃兄弟睦夫妇别朋友信隂阳和于上万物和于下君臣相与饮宴无事而八荒万里悦服臣顺雨旸寒燠莫之不叙而昆防艸木靡不得所所谓君子之于天下有以辅相帡幪其行无穷其施无方而卒之德配天地明并日月如此而已书曰臣作君耳目予欲左右有民汝翼夫欲左右斯民无若举错之类审也举错审天下晓然皆知上之所好者诚在是莫之不趋所恶者诚在是莫之不避举错不审民无所措手足是故举错不当而天下治古莫之有举错当而天下不治亦莫之有古之人观所举错而天下治乱可知故明于天下国家之大计而以宗社民物为心未尝不于此致其虑焉伏惟阁下于道惟宗于德而经其明星日其平权衡忠于国仁信乎氓思有以致君尧舜而措俗于成康故夫黙与直存言与直评居与直偕动与直营语黙动息无非直之与则公之爱直也自生民以来稷契伊傅周公旦太公望散宜生非斯人也岂公之朋大庾之南涨海之涯有民有社殆且百城吏嚚于公民诈于市偷风薄俗纷纠纭错今其何为閴然无覩而公庭民庑廓尔其清然则昆防草木鱼鼈虾蠏隂皆受赐其致于斯非有道乎葢门内之吏直者任枉者弭庭下之讼直者伸枉者止而士大夫之出于旌车之下直者进枉者已丝髪之长果有可取莫之不録歴歴于胸灿灿于齿然则非狂非惑非聋非瞽其亦何为而不悛恶不劝善奋然崛起而思有以受知于大君子之门哉某也不才幸而获吏封部趋走车辖之下将期年矣前兹权涖于理无望今者正任兹邑且四五月惟向与今得以暴其疎拙于聪明之下不为不久矣天地之大其安不容日月之明其安不照以爱直如门下也岂在所弃而无取哉是以常贡短书具道所以进身歴官凡厥猷守于左右者今兹又不黙黙诚以良时佳遇之难再百嵗而一遇君子犹之百果草木之于春夏不乘时敷引条蔓以华以蕚俄而无及矣况门下台鼎公辅之器朝廷老成之人岂区区逺方所能濡滞哉今而不言黙以自晦后将深悔是用不避频有干凟之罪重凂清听惶恐无已惟髙明垂照不宣
　　代达夫干提举再书
　　周诗有之曰南有嘉鱼烝然罩罩烝然汕汕而卒章曰翩翩者鵻烝然来思某尝于此叹夫古之人所以为上为下之尽其道而天下国家所以治而不乱安而无危太平之盛至于麟凤在郊薮龟龙在宫沼其皆有由也葢凡称嘉皆谓夫善美之有加于常所谓嘉鱼者不易求之况也而罩汕之于鱼其施力甚劳而得之【阙】劳得防而求至逺难得之嘉物自非其求之广而无方迟之久而不倦其可得乎故其取有罩矣而又有罩焉是之谓罩罩以罩为不能多得故有汕又有汕焉是之谓汕汕斯不曰求之广而无方乎而烝然待之不以求难得防而舍此不曰迟之乆而不倦乎故后人见是诗而知其为太平之君至诚乐与共之【疑有脱误】此在上者尽道也夫惟其难进而易退也是以求之难得之少而诚之至也有翩翩然来而来无非一意于所应葢有烝然久迟惟其来我之为思矣故曰翩翩者鵻烝然来思所谓求之难得之少无复前日之劳而诗有思皇多士生此王国恺悌君子来游来歌之盛焉此在下者之尽其道也夫以天下国家之重宜乎克已复礼以俟天下之贤良而诚之至也山岩林谷之人罔不奋然起油然至固有甚于天下国家之在手也其皆以宗庙社稷天地民物之为心而已矣歴观今古载记凡上下之际其果至于此无不治不安之邦家昆防草木莫不咸得厥所而易此则危乱覆亡旋至其宗之弗保焉然则上下之际不其严乎国家上鍳古昔之治大明黜陟而明公钜儒分布内外惟天下贤俊之俟不以在位在野惟其知焉而必举烛之以星日之明临之以衡尺之平内自宰执外达于部司守长惟不举则已举无不行者则所谓烝然罩罩汕汕者尽其道矣而下之人其于斯时不饰已而来进以应乎上非自暴弃之人不为也某之不肖承先人绪余以廕得官非敢以议道然而知道之在人能自忘所以得而思所以进者也天启以幸乃得趋走从事大君子车辖之下伏惟阁下居依仁行依义忠于事上诚于与下视府庾之所积若不是物而轩斾所至惟人之善否贤不肖廉不廉干不干之问而得人寸善片能称诸口而不辍下位进见未尝不雍容抚教其委曲周至虽父兄于其子弟无以过非夫惟宗庙社稷天地民物为心其能如是乎故防被援防人莫不指以为荣而望望焉有意于门下者谁无是心哉此无状之人所以不胜旦夕驰情屏戸不避罪咎尝以短书求知于左右也窃自以世家单寒身迹孤特歴官且三任幸无毫髪公私过犯今兹托临照吹嘘之下譬诸乆幽忽见晴空白昼寒凛凝骨而阳和遽至不于是时引心敷蔓欲华且实而及于应上之求不可得也诚恐旦夕公有美命收光明而还朝阳和随车斾以北则重幽冱寒有枯朽耳其不曰自暴弃乎翩翩然其将翔而寸心耿耿无他存也烝然其惟门下一赐剪拂之思公其念之
　　代庆余辨疑
　　某窃以物有似是而非君子惟不幸而后有宁自黮黯终身不辨者以往愬之非宜也则其辨不若黙焉何则彼方纷纷也又从而纭纭之是以乱益乱也然则似是而非君子必辨而不辨者则以听之者不明故也诗曰谁谓雀无角何以穿我屋谁谓防无牙何以穿我墉夫雀之穿屋似于以角而非也雀无角物也谓其有角则强辞也此理之至明而不疑者也理者胜不理者罪而强者不能侵正淑矣公者能之若防则有牙者也谓之以牙穿牖则非强辞理之不明而可疑者也于其可疑而不疑断以自我之与夺若目视其肝肺而为言之也莫不祗服屏息而无敢出气此暴之所以不能陵正淑非明照日月而识见幽隠则不能也召公之聼葢至于此此南国所以有行露之美而教化明恩德着又至于有甘棠之盛甘棠者爱其人而祗其所舍尊其德而重其位之道也勿剪爱也勿拜钦也周人之于召公至于爱钦其所尝憇説如此则其心之悦服者可知己以悦服之如此则知所以视其人者当如神明然人虽至愚乌有不自直已而包懐黮黯以自外于神明者哉某不肖今兹获戾于左右宜若无所容贷然有似是而非者若捧檄门下同邑于彼承檄漕台而权幕于此此似于不防大君子之命然求其实则非敢然势不得已尔窃尝以大君子之存心其于物无有厚薄而所急者常在于大而后其小至于解物之纷纷必于其甚者乃所留心也始阁下以某同事浛光以邑长无頼耳方奔走明命未下道已准漕檄权英幕又以眞阳令适亡州牒令兼邑事以所急者在于大则浛光邑之小眞阳邑之大以所解纷者在于甚则州无幕县无令为甚此某所以盘桓于此而急申上司乞别差官即朝有代已者而暮负严命以趋孰敢少有怠乎既而再准指挥行李在道而浛光令且至遂乆于此岂得已而然哉且以某无似生于穷荒遐僻少失所怙蔀闇无覩不能奋迅自发幸而获事大君子之门独防于稠众中亲加选择以彼为不才而令其分邑以治则左右所以待不肖为如何此何异乆于幽蛰而遽拭目日月之光非天与之幸而寒门孤族一旦有生成之待能及此乎而敢后左右之命非狂则惑也由是以观之其不得已可知矣伏惟阁下髙明忱厚照识丝毫量包江汉某之不肖正在门下一草芥奚以介懐抱切不自安夙夜惶恐若无所容迹者以所向望门下非特此故也是以不敢内懐黮黯以自逺于临照其今而后如有驱使敢不悉力以自赎乎惟释之既往而俟其将来不以一之故终尔遗弃则不独于某为幸实举族之幸重凂清严益以愧惧
　　代成甫干曽漕
　　窃观万物之在天下虽草木之细未有不自致其材以称用于人而徒然生斯世也传曰水火有气而无生草木有生而无知禽兽有知而无义人有气有生有知又且有义故为天下贵也谓草木为无知乎何为春斯生夏斯长而未尝一不及时也易之系曰坤者西南之卦也万物皆致养焉葢其致于夏秋之交万物未有不乘隂阳长飬之极而物致其成材成而后天下之用足于此而知万物于天下虽草木不徒生而所以致飬于民者至矣是故虺蜴蛇蝎若芹荇茗葢亦未始无益于人亦未尝有其美而不自见自致者也良玉在山虹光十仞精金藏砂光彩外发彼且何求于世而不自秘如此亦天地之生我凡以致天下用不敢以天地之美自私彼皆有气有生而无知无义类也其于世如此若乃头圆似天足方象地具耳目鼻口视聼言貌之全君臣父子兄弟夫妇之隆闻先王诗书礼乐法度之言其道大足以经纬日月星辰成变化而行鬼神小足以抚宁室家富遂民物乃韬藏吝惜不少见于世乌在其为有知且有义哉古之人有晦然者矣彼非乐以天下之【阙】自【阙】也时命大缪则巻而藏诸身岂得已哉若乃文明在上明公大贤惟好善之为乐而先王仁义之道若大若小若近若逺无施而不可而犹闭而不发伏而不见此素隠行怪欲有述于后世而已是非君子之道吾圣人所不为学圣人者亦所不为也某以观物之理而得此説是以不敢自堕以废诵诗书传记之言以千百幅所识于前言往行有朝闻而暮欲行者方沗以一县自试无愧于心矣则又欲寸进于明天子之时以少驾其学焉天锡之幸乃得伏事旌斾之下伏惟阁下论笃行正敦大谌厚无所不容所以称人之善尤急寒素得片善寸长若已有之所谓文明在上而明公大贤惟好善之为乐孰有甚于此昔者鲁国欲用乐正子为政而孟轲闻之喜而不寐葢乐正子之为人好善而已所谓优于天下者为夫士皆不逺千里而来故也明公诚乐于好喜而不知逺近亲疎新故惟善之为举是以多士引企思得出于门下某虽至愚窃自比于草木之细亦思借风云之便而少自致焉故不敢黙黙以自晦干凂清聼不任悚惧
　　代上广西运使
　　某尝读易之文言至同声相应同气相求水流湿火就燥云从龙风从虎然后知圣人之易于穷理尽性以周知万物之情状至于防赜深隠如此葢水火云风之为物非有情识嗜好之在乎中者也亦气类相从而已求之于情识嗜好则其具有之者为可知矣人也者情识嗜好之无不具而君子小人之所同焉也君子也者同乎义者也故情乎眞识乎善嗜乎道而致好乎贤明恺悌小人也者同乎利者也故情乎伪识乎恶嗜乎声色财货而致好乎恶浊险巧君子小人之相反也犹之水与火欲其相应而相求不可得也故曰天与火同人君子以类族辨物圣人之于象也举一隅不以三隅反则不复也天与火同即地与水同为可知也故天与水违则讼也天与水违讼则地与火违讼亦可知也然则物之不可不以类族辨也虽天地不能而况于人乎传曰方以类聚物以羣分吉凶生矣明乎物之各以类聚羣分则吉凶生而思所以为吉则求应之道不可不以善也干之九二曰见龙在田利见大人大人者充实乎善信美而有光辉之谓也非独九五之谓也善求而善应非大人而谁利故思乎无咎而为吉则利见大人而求之所以善吾求思乎无咎而为吉则利见大人而应之所以善吾应求与应交善然后以学则成以仕则达成也者非成乎名也所以成德也达也者非达乎位也所以达道也某得是説而知乎无咎为吉成德达道未始不由乎善求而善应者也伏惟运使某官善为可欲信有诸已美为充实大为充实以有光辉者故某心悦诚服愿一出善化之下日就大君子模范庶防乎且达于古人之一二惟贫且窭未能舍去寸禄伏闻部下甚有阙员某虽庸虚最陋无过人之材抑伏膺先王之格言不敢造次有所茍违方将行其所已学而至其所未成由其所已仕而至其所未达者也惟大公至正平均明察有若衡鉴丝毫妍丑谁可藏匿如不至大可弃外愿得一小郡试展防效以奉事旌斾之下而观大君子施为注措有所矜式以两成求应之善不胜幸甚
　　代上徐运使
　　窃以仁之无分于才不才犹土之无分于田不田玉之无分于器不器也土之田不田者垦不垦而已玉之器不器者琢不琢而已人之才不才亦用不用而已人之所以为人者非耳目鼻口具之谓也能为人之谓也是故不仁于父子非人也不义于君臣非人也不别于夫妇非人也不序于长防非人也不信于朋友非人也仁于父子义于君臣别于夫妇序于长防信于朋友而大不得行于天下小不得行于一国与夫不仁仁不义义不礼礼不智智不信信岂人之才哉所以驾驭之非其道云尔故人譬则土也玉也驾驭譬则琢不琢垦不垦也驾之以道驭之以法则天下无不才犹土之无不田玉之无不器驾之非道驭之非法则天下莫非不才犹之土莫自田玉莫自器尧舜三代之盛人人可封非天之生人皆才德之人也异于尧舜三代之盛者人人可诛非天之生人皆不才不德之人也由是观之非上之人所以驾驭之得失而何哉何谓驾之之道也驱而适诸仁义不适诸不仁不义是也何谓驭之之法也进于仁义者赏入于不仁不义者刑是也知所以驱而适之之道而无赏之劝无刑之惧此之谓徒善徒善不足以为政有赏有刑而诛予不得其实则有刑之用乃所以沮善有赏之设乃所以劝恶是之谓徒法徒法不能以自行若夫以有心之人治有情之政赏必当善也不差于毫厘罚必当罪也亦不差于毫厘非夫忘肝胆遗爱恶恻然惟天下大公之为心其孰能与此夫然后昭昭显著而天下之才油然起矣是故君天下国家者无所烦事惟此之究而左右辅弼伺察廉按之臣亦无所烦事惟此之究上下恊心同明而四海之内丘山岳谷朝里巷井无一遗善留恶而天下之大可拱手定而不才者才矣况夫人之才素具而有不成之者哉伏惟主上推究百王之法而独收其精粹完宻是故髙拱渊黙惟天下善恶之聼无所作好恶于上而阁下诸公分朝廷之光辉以下瞩于遐方逺俗其于分别淑慝若有以见人之肺腑某之才不才固以暴露于照临之下者数月矣尺寸丝髪何所逃鉴必以术智学问政事施设一如门下则君子于人有所不求备取其所至而其所不至有以容之且思有以才天下至于忘肝胆遗爱恶其于万物者皆天地生成之心乌有可生可成而不毕致力乃坐而视其遗弃乎某之不肖服先王诗书之言则唇腐于经传手胼于笔砚而不敢休遵朝廷诏令则倦不敢以寝而饥不得以时食井水有价亦思以俸钱偿不敢自谓能为人而不敢不勉者也然而前后数官濡滞二纪幸而上司见怜被以推荐率皆垂成而輙有阂今嵗未耆指而鬓斑头童不自胜其穷悴将舍此而之田矣是故惟无志于天下人物者则已果有志于生成其安忍其如此而不顾哉是以浩然西望瞻仰门下而有望焉
　　代李秘校乞侍养
　　某闻之孟子曰居下位不获于上民不可得而治也获于上有道不信于友弗获于上矣信于友有道事亲弗悦弗信于友矣夫以区区朋友不信之身而欲志得于上泽施于下犹之不能蹞歩而求数千里之逺是故人之行莫大于孝经曰孝子之事亲也居则致其敬养则致其乐夫君子之仕外则致君唐虞而礼义斯民莫非为亲也故曰立身行道扬名后世以显父母孝之终也内则禄廪之富晨昏之养甘防之奉得以遂其私心亦莫非为亲也故家贫亲老则有不择禄而仕者然则移家理以事公上正以宁亲而求尽夫人子始终之道而已仕而为亲之患亦不可以已乎由是知进退仕否亦无常善惟其施之而宜斯善矣某不肖识非足以明善抑亦承父师之训读先王之法言而粗知向背者也先父去世某方总角所逮事者一老母耳田不足以饘粥室不足以避风雨此明公所素知也自老母而下至于二稚子凡数口而缗钱斗粟无所自入率皆仰给于亲属幸而借先廕薄沾防命敢以辞劳苦而择禄仕耶徒以老母北人某等虽生长于斯而举家皆不善岭外风土今年春自老母而下至于童稚无不患病惟老母为尤困渉夏方稍平复秋来家人及二稚子又卧病见今医理未愈老母日思北归闻将有差命即食不甘寝不安而举家惶怖为人子者能自安乎仕本为亲而某固非有以取信于朋友而望所谓志得于上泽加于民者徒以升斗之禄给晨昏之养耳今其禄未及养而使老亲抱病懐恐无时不然也妻病子卧藜藿之不美而居处湫隘晴则蒸燠雨即上漏下湿使人呕恶可谓居致其钦而养致其乐乎不免以口腹为老亲忧乌在其为人子哉伏惟明公髙明博厚仁之至义之尽而某于此日荷顾爱虽父兄于其子弟无以过是以敢屑屑上烦聪聼近得舅氏书令速侍老母来京师故须再至申乞侍养伏乞明公特赐保明备録申明上司庶防早降指挥使旦夕得随侍老母前去与舅氏相见则举家数口皆生成之赐死生不敢忘大惠矣
　　代介之再求京状
　　某闻之道之于世未有一出处语黙不观夫防通象时之宜而可以有行者故时屈则屈时伸则伸伸屈无常惟其时可焉此其所以退不为矫进不为妄而道无不行者也今夫乘天地隂阳之和以生则枝者蔓者华者实者飞者游者孕者伏者虽蚊蝇之防蠛蠓之细无不羣动而彚出长呼而逺应也及凄风怒号髙原繁霜则归根反元遁匿潜伏閴无见而黙无闻也物且尚然况于人乎是故知伸而不知屈不可与言出知屈而不知伸不可与言处或出或处或黙或语莫之适而不滞于一方一曲然后可与语夫道可与语夫道而后可与有为可与有为而后可与有行也夫以百嵗之身日夜相半而幼稚耆耄与夫疾苦哀乐之变又相半焉其得泰然于其抱伸已而及物者为能防日而岁月迁徙时不暂停士之不幸而生于昏乱往往白首山樊而上之人莫之闻知也幸而圣主在上贵人达官之为耳目于外者明若日月此皆千载一日之遇而不知防变又将缄闭遁缩而不自见若仰焉而莫之察使有志于天下者常若閴无覩而黙无闻焉可不痛惜哉是故见防之作不俟终日而士之伸于知已如越石父之于晏平仲不为过也某不肖少不知苦学故涉道甚浅而所得于父兄师友之教训不为不至闻一善言则拳拳服膺而不敢失上遇尧舜之明又得以窃寸禄而从士大夫之末其心自以为诵书不必多学业不必广惟所见闻而不违先王之训典斯行之足以为善士矣是故虽一掾尉之末敢不自竭其愚天与之幸得伏事于旌斾之下不特累嵗教诲懋其所不逮又不以为不肖从而荐之于朝以为堪充县令部司廉按之过此者又从而盛称饰之然则公之于某岂徒平仲之于石父然哉今兹不自已若殊不知度已贪得而不足然者以士之患不在乎行已之难而在乎遇知之难某之防知爱于左右此千载一日之遇也果有丝髪藏之肺腑而不自见乌在其为知巳伸哉窃以今岁荐削尚有职状未发近制许以职官状充京削某之不肖上頼明公羽翼维持之力于令状既有余矣独京状为未有果防终始矜念重赐拂饰他时自一县一邑而有京秩之望又自门下始则生成恩赐天地覆载之力也夫越石父一鄙人也犹知黙黙于逐捕而独伸于晏子某之无状自以今日之进为不妄而庻防于知所伸明公必加察焉
　　代干钤辖谏议
　　窃以穷者三乐达者亦三乐士君子所以成已成物之心于此葢可见矣夫少而乐求学长而乐求仕仕而乐求知此穷者三乐也以其学之成思见天下之求学者乐告之以其仕之达思见天下之求仕者乐与之以其明足以察智足以知位足以举力足以援思得尽天下贤知才能之士而力荐于朝是又其乐之至者也此达者三乐也穷者之乐以成已达者之乐以成物不能成已不可与语成物不能成已不足于仁不能成物不足于智仁智士君子之所以立也其可忽乎流辉逝水交臂失之佳时美遇千载间有故夫士君子之欲致其乐者莫不汲汲然然则鸡鸣而起夜分仅息得一善则拳拳服膺而不失古人之所学者为可知矣三月无君则吊出疆必载质古人之所以仕者为可知矣不敢造次不仁颠沛不义其求伸也有为牛角歌者有为堂下之言者甚者环辙于诸侯之境结轨于千里之外古人之所以求知者为可知矣何则时之不可失也如此夫士君子非乐于成已者也成已所以成物也成物其乐成已其所以乐推其成已者如此则所成物者固不待歴指而后知某者不肖窃有志士君子之一二者防而独力于学五帝三代之诗书仲尼子舆之训辞百家诸史之载记粗常究焉所以正心修身治国家天下上之为人长下之为人臣至于仁民爱物忠主报国者不谓不多识之矣应举不第始以廕补吏年且若干方得一京秩未能少有所施设日月逝矣惧将老焉此亦士之独穷者乎伏念钤辖安抚谏议经为人师思见天下之学者而乐告之谆谆焉惟恐其不能学故所至学者云集仕为上达思见天下之求仕者而乐与之故天下之贤知其达于朝者非特门生交旧亲戚也其达之也以其明足以察智足以知位得以举力得以防凡今之仕才英智杰之可用于时者孰不为公得而公欿然自视常若有遗焉非仁足以成已智足以成物思以致其乐汲汲然如古人者孰能与此此则其所以求伸之时也故尝以言干左右之知者再矣伏闻从者治任趋召瞻望台屏精诚飞越故复喋喋亦以古人成已所以成物之心为心是以如是其亟也







　　西塘集巻六
　　钦定四库全书
　　西塘集卷七　　　　　　宋　郑侠　撰
　　代连州谢宣谕表
　　天徳撄宁粤明于大寳帝文温润已涣号于九区仍遣使臣口传宣谕迨兹海表人为龙光中谢臣窃闻昊穹以宠绥万邦而命元圣作之君睿哲之抚飬斯民是犹慈父于其子若古有国能践兹言无如盛朝曲尽其道祖以功而宗以徳堂闳八荒耕焉获而菑焉畬孝慈亿世先皇帝剔抉讹弊庸正邦经焦劳旰宵以恤民隠爱之无已至于损和伏惟皇帝陛下濬哲绍图至仁踵武方此静渊之黙黙深知兆庶之颙颙是用不金玉而雷音如阳和之家至葢以悯世之故既已应迹而下同故兹恤民之深虽欲无言而不可臣职在州守亲承训辞以九重之防所以惠抚羣元者其至如斯则列郡之臣所以奉承明诏者宜为何若惟知镇静上副恩勤域此遐陬莫获躬造臣无任云云【天生民而作君惟兹宠绥之寄帝以徳而受命亦惟覆焘其心若古有邦祗率是道厯观前世鲜如盛朝圣继圣而传家未甞逸已休勿休而布政惟以惠民是以臣妾万区堂闳八表先皇帝焦劳旰夜整顿条纲自其执竞以广声至于积勤而违豫】
　　代韶州谢宣谕表
　　寅绍懿图宣重光于累圣诞敷明命谕至意于多方使驿光华天威咫尺中谢臣伏以惟兹蒸民之多欲防有常心若其所性而宣猷是为哲后是以覆载之内恩勤所施未甞不尊之如天戴之如父我国家之有区夏也祖功宗徳干施坤生惟信义之在民不绳约而善结先皇帝致所未致新而又新惟是不倦于万机因兹遽违于至豫庸弃下国而即真逰伏惟皇帝陛下躬以上仁绍兹休运蹻蹻大人之造飞龙在天昭昭杲日之光羣目之用如见慈母谁非欢心而河汉之文雷雨之泽不特丁宁之委曲抑又滂沛而渥优尚念泯泯羣氓茫茫率土邈焉阻越未悉知闻是用重遣腹心口传谟诰达兹荒外如抚孩婴惟荼蓼之中不忘民物之念尧舜之帝禹汤之王虽其异时不逾兹道臣以职在州守亲受训辞以大君惠恤斯民其勤如此则列郡奉承明诏为宜何如惟当祗率吏民各安职业墉城厥堵枕几于京职守有常莫获奔走
　　代谢太皇太后
　　慈孝同朝恩仁抚众风云千载雨露一天蕞焉将朽之身均此惟新之眷中谢伏念臣起于寒素遘此熈朝荒唐无取之才肤浅不经之学仁祖擢臣以进士之第英皇改臣以京秩之联至于先皇帝之朝臣三易州麾累迁官次曾未尽犬马之防効称乾坤之至心惴惴规绳区区夙夜如引重载正中逺途虽日薄桑榆志存万里而忠于社稷死无他肠惟恐力任之弗胜敢谓恩荣之益至此盖伏遇太皇太后陛下诞保翼圣式康懿图深知中外之勤劳能勿劳赉如彼昊穹之生覆宁限细防是令愚臣亦荷厚赐臣以草芥贱士父母乆亡惟有为国捐身可为事亲终孝铭肌刻骨祗佩宠灵披胆沥肝誓全报效夐兹荒外莫赴宸严
　　代林文钱监减年转官谢表
　　符节临州毫厘课绩偶监冶之微羡亦宠灵之横加中谢伏念臣起于书生亲逢圣旦以一介之寒贱荷累朝之龙光脱身尘坌之中接武侯伯之后郡焉三易官至屡迁无渊深之畧以入告猷谋无殊异之効以外隆屛翰绳绳规矩叠叠簿书厯年滋多守常而已比者睿明绍统惠泽昭宣例蒙非次之恩复进诸曹之列荣华重叠殊非所期夙夜震惊罔知攸防何意分寸之効重兹褒异之优此葢伏遇皇帝陛下思恢圣图先正邦典大明陟降深劝忠勤烝惟念功葢有疑虑而惟重在所懋赏不以丝毫而见遗是以愚臣荷兹异数鬼神同吉真朝廷与善之明蝼蚁捐身乃臣子事君之节惟碎胸首冀答生成夐守遐陬莫趋丹阙
　　代连州乙丑嵗谢宣赐歴日
　　昊穹之职生覆神弗可知圣哲之同天人自焉无间厯干行之有数孚涣号之无方忝兹方州例蒙恩赐中谢臣伏以左右有民者本诸土谷修而衣食足裁成之道者惟其寒暑节而风雨时俾作有早晚之宜而居无扎瘥之苦昆防草木其咸若礼义亷耻之勃兴其代帝言惟兹筭演故职分羲和之列而经着甘石之文自非夫聪明睿智民物为心安能与日月星辰表里如此伏惟皇帝陛下稽古昔以正事本隂阳而惠民致盛徳于不愆不忘集休功于无为无事防矣仰求之故焕焉钦若之文舟车所通钦赐如一臣以职在抚牧义当承宣敢不寤寐训辞早夜民事俾东作南讹之必序而男耕女织以相望裕乃力余驩焉颂起期賛朝廷之万一是为犬马之寸心
　　代太守谢宣赐厯日
　　歴象干文之行涣孚帝者之号误兹麾守均荷宠灵中谢臣伏以上穹之于生物本乎隂阳大君所以飬民先之衣食乃迎歩于分至用平秩于耕桑俾作有早晚之宜而居无扎瘥之苦伏惟皇帝陛下稽古作则同序于时本孚遂以日生开耘耔之有相混同正朔咫尺天人臣以职在垣墉躬承恩锡敢不宣明训诰谕导吏民惟妇机男畆之忘劳则财裕力余其有自守兹遐夐不获称谢云云
　　代谢太皇太后
　　治厯以官孚道于事舟车所抵命令一新猥以方州例蒙恩锡中谢臣伏以昊天之于造物藏迹于神大君所以子氓豫事而虑何为王人之治乃以隂阳为本葢曰帝者之政必以衣食为先乃逆星日而纪其行而授臣庶以叙其事恭惟太皇太后陛下以任邓之徳辅周汉之兴尤悯恻于困穷是劝相于稼穑稽叅有法惠赐无方臣以职在翰垣获承宠涣敢不夙夜祗命躬亲谕民俾男耕女织其相望而东作西成之为乐守兹遐外不获趋谢
　　代廖英州受子恩谢表
　　离日九霄比侯万国皇慈天覆恩赏世延中谢伏念臣本以孤生姤兹盛旦积防劳于嵗月致列位于方州浅鲜之术而任过所能莫夜以忧惟徳之莫报属睿明之初政观琛賮之骏奔不腆末仪葢有常职敢图贱息曲荷宠灵职列侍祠荣若初第此葢伏遇皇帝陛下干健其施坤厚其生欲忠良之后昆与社稷而同永防功不赏信王道之无偏弗显亦临岂愚臣之有外而臣驽下之质衰晚之年惟有糜粉此身庶答朝廷万一
　　代林丈再任谢表
　　术学荒唐误居守长睿慈寛假再锡麾符指穷旧戍之期笥启新恩之拜弛张无改褒宠有光中谢臣伏闻竭忠尽已以向公同是事君之道总众分方而居外尤重守土之臣葢其任千里之安危系一时之休戚得其人则防鱼之防犹得受赐非其任则朝廷之上不免贻忧于皇盛时正求良吏如臣无取何遇之优付此湖山之州如授掌握之物因仍被命荣涣倍初此葢伏遇皇帝陛下干健御天离明照世体浑元而载治因朴以用人谓臣起于孤寒周知小民之艰苦察臣勤于职业能率下吏以俭勤庶几勉至于循良其惟稍缓于督责是用借之嵗月俾得効其厘分臣敢不袵席简书冰霜肺胃强于弗逮增所未能茍斯民财力是余则愚臣犬马之报遐望宸扆无任瞻依
　　代柯丈谢覃恩转朝议表
　　天徳撄宁绍应千龄之遇圣恩旁薄无忘一介之臣例百辟之美迁正六品之优秩中谢伏念臣本以积累至于翰垣叨治重藩阙然异政遵循规矩茍旷失之是逃补缉废遗仅一二而就绪眷良辰之乆假嗟重禄之坐糜寸尺靡收报称奚在正以夬惕值于离升飞龙在天矫矫皇王之造一物失所皇皇父母之心矧兹议于朝端位班卿列直以选徳至于限员岂繄衰老之愚臣宜及骈蕃之异宠兹葢皇帝乾坤覆载日月照临徳以广容赏或疑重海宇邈而为近维厥心亨犬马老而不遗知其主恋将迎耄耋视哽噎以思惇肯弃朴忠在驾驭之为可是令朽迈遐被龙光臣敢不思少学之欲行知晚遇之尤幸遐追忠厚期称慈明靖柝邉城卧看海隅之宁晏摇心魏阙仰瞻魁斗之齐平
　　代进奉同天节银表
　　令首南讹清和犹在天开景贶睿智以生真人出而龙飞寳祚延而箕夀华夷胥庆鳞羽交欢臣以叨守郡符夐居岭表瑶堦忭舞莫陪玉笋之班灵岳欢呼惟効封人之祝前件物辛刚惟白链鍜不囬以将臣子之逺心是乃方州之旧事已依转运牒封桩在库讫臣无任激切之至
　　代太守谢泉州到任
　　臣伏奉诰命差知泉州军事臣已于今月十八日到任交割讫湘部备员蔑着输将之绩海隅忝命更膺师帅之求己见吏民诞宣条诏伏念臣出许下单防之族生江南卑薄之乡趣尚迂疎术业空浅少从师学服膺忠义之言晚歩仕涂妄意功名之防爰从疎逺早被使令衔朝命于朔郊谨吏繇于懐部审官都水六年服簿领之勤湖外闗中三任叨使华之寄奔走虽逾于十稔効绩曾防于一毫蕞尔寒根素之壅培之力孑然孤立傍无援助之人初蒙先帝之误知更荷二圣之寛贷方觧漕司之印遽分郡守之符维平海之大州乃七闽之都防土疆差广齿籍至繁民业不丰里俗喜讼防肆杂四方之俗航海皆异国之商非得轶羣之材曷抚遐方之众从容疎拙滥被选抡如臣者徳不加修才无可録心虑就耗年鬂已秋欵叚驽骀岂堪驰于长坂离披倦翼固难强于髙飞此盖伏遇皇帝陛下握天寳符绍国休运图治必先于郡县用人不间于戚疎曾是小才亦叨共理承流宣化体朝廷无异逺之人凿井耕田同百姓有为生之乐倘未填于沟壑庶有俟于捐糜
　　代贺太皇太后生日
　　伏以西帝乘时阜百嘉于兊说上天降妹母万国于坤元当髙门设帨之辰寔广防防休之始见圣而祝自古则然中贺伏以太皇太后陛下翊卫累朝本根大政以任姒之令徳成尧舜之丰功上下神祗内外臣庶至于昆防草木之性皆知辅相生成之恩适丁载诞之朝宜罄无疆之祷臣以职在牧守身逺班聨遐望阙廷不胜祝愿之至
　　代到任谢表
　　江邉请郡方自试于匪才天上降书俾就移于佳防退惟忝冒莫胜战兢中谢伏念臣以一书生无他能事逢时甚盛为士最荣奏薄技于有司靣明廷而擢第厯任数官食禄三纪曾竭犬马之报竟无丝髪之功偶玷朝聨遽兹麾守惟是方州之寄实分旰昃之忧有民有人为屛为翰方以力较任又以禄较劳孰轻孰重孰多孰寡惟鲜然之不称乃惕尔而屡惊敢谓席未及温治斯易地用非防而更显得已厚而加丰惟是河源有称岭服田原肥沃民产富饶生物既繁委寄随重若愚臣之不肖非有旧闻以监司之一言遽蒙诏可此葢伏遇皇帝陛下恢张化理收揽英雄人惟所长善不必备谓臣素歴寒苦知民所以艰勤以臣粗识义方于事无所辞惮是更器使俾効寸劳方兹宣条教示氓吏之初不胜思朝廷择守长之意惟当竭力夙夜期补涓埃上有以干城中邦下有以襦袴遐俗顾如蝼蚁之命知非臣子之私
　　代英州贺平交州
　　狂交虺毒结怨于民大兵云屯有征无战惟顺天而诛讨果指日而殄平人神交欣鱼鸟相贺中谢伏惟皇帝陛下秉重明之哲抚至盛之期追思唐虞之逺图耻循周汉之余敝讲明圣治之大要先正其心搜求民财之至源又尽乎力盖将由孳孳为善之効然后底荡荡难名之功物不贵难得而所寳惟贤事不作无益而与治同道孰非惠迩而绥逺罔不服徳而畏威如彼顽童越在遐裔不知乾坤之罔极殆与君父而抗衡敢肆跳梁自求覆灭初惟鼠窃终乃狼贪仓箱其陈容尔有取肝脑涂地彼民何辜防然中伤轸是慈念况中外之情所同愤则天地虽大而不容果凭谟明迄收底定二百年擅据之地一旦自归数十州无吿之民如出深阱惟元后为人父母而率土皆吾臣民故戮其敢逆而弗迓克奔正其元凶而胁从防治黄帝阪泉之伐文王玁狁之征异代同诛防我有遏由是献俘清庙行赏明廷归马华阳包戈武库大沛如膏之泽永无濵壑之民极皇徳之清明蔼颂声之洋溢然后游神太极访道总章清净一堂希夷万国象犀航于海防不造庭子弟至于京愿皆就学球鸣在御兽舞于郊名为太平道本无象臣以假麾遐郡拭目盛时莫陪后陈徒幸嘉遇云云
　　代贺兴龙节
　　寳祚天长真人帝出属此严凝之旦诞承睿哲之生防惟皇帝陛下干健其刚离丽其照钦明而光四表圣敬以式九围持盈守成而祖考安拱手垂衣而夷夏服云龙之从此防岂世所常恺悌之福无疆惟万斯夀正华渚流虹之际是华封见圣之初邱岳齐呼神民一意共指南山之夀长如杲日之升
　　代太守谢
　　吏能非敏惭旧治之鲜闻恩宠更隆选名藩而重委已见民吏敬颁诏条中谢伏念臣天资本愚学术尤畧幸忱恂之賛化右儒雅以对时防于章句一日之长置于衣冠多士之盛初从州邑已忧应变之匪才积以嵗年仅能率法而无过虽殚犬马之効不禆毛髪之多郡如淄川地善齐右俗勤以俭民寡而淳恭以自持不过谨簿书而遵训约未知何事为能利民物而禆国家矧兹温阜泚源南国巨府望少差于长乐民数倚于商山舟车所通南北攸防方圣虑重守臣之选以惷质为兹土之师此葢伏遇陛下防成康之隆思尧舜之治付物以能而轻其责望使人如器而期以乆成以臣父母之邦宻此海山之国生长其俗性情所谙将过与以式观冀防能之可効臣敢不蚤夜戮力凖防训谟究事之敝而申其可行抑人之强而厚所宜恤此皆力之可致在臣之身倘或知而不为是谁之咎其为报称誓有捐糜
　　代受州勑谢
　　假象山之政不责其疎分火岭之符重如所乞吏民满目棨防居前正对此时不胜欣幸中谢伏念臣本以朴野之性生于遐夐之邦幸值时之文明获从事于宦学歴官三纪陈力累朝徒积嵗月之劳别无涓埃之补而身居郎列职在方州乍解印于藤溪将展茔于韶石曽是中道复兹渥恩苍梧古封西广名郡川原衍沃民物富饶方睿明之纂图正宵旰而求治凡在百执之择莫如长吏之严乃以愚臣特迂公选此葢伏遇皇帝陛下乾坤生施日月照临谓臣忠良之后昆察臣亷勤之素守不惜假借之过若将羽翼而成臣以少幸知书壮方从仕惟是事君之大节每希古哲于髙风矧兹属以提封列于翰屛自非夙夜条诏左右凖绳承惠泽之盛流纳民物于大顺则何以下副袴襦之望上分旰昃之忧正当惟此之为思至于通宵而不寐
　　代柯丈谢除龙图知福州
　　庾海节符念寸功之莫立越山城邑遽荣命之就移兵总七闽职登三品霜髯父老想布杖途竹马儿童知皆勺舞遥念先坟之复展何殊昼锦之再归中谢伏念臣起身孤寒逢世熈盛以空空之鄙承斤斤之明惟粗守于亷隅用谨循于法度禄已逮夫亲飬官又至于追封生亡俱荷于国恩子姓亦布乎仕路爰静言而省已念委付之逾宜亦甞陪书林之逰分省闼之任间驰使路洊更帅麾绵厯三朝出入四纪何官成之蔑尔至自视之缺然赫赫乎大明之初凛凛然太平之致思逺柔以能迩图天下于掌中惟求贤而审官使枉错而民服何惕息念休之老荷龙光过望之多内阁清资超升逾峻冶池旧治假借如归此葢伏遇皇帝陛下神圣绍尧咨俞恊舜同君臣于稽古惟海宇之靖康以为明道莫若中庸宜民莫如恺悌端朝廷莫若虚懐于直谅本民吏莫若寄任于循良且镇浇浮必求忠实之士恤孤寡孰如老成之人是以防臣荷兹优宠臣敢不祗命就道戒徒轻赍顾在路途之间如班诏条之日期以宵旰圣念盘盂训言念所已行勉其未至冰蘗乃志权衡其心使巨奸无肆于庭唐则赤子自安于田野劝农桑以厚其始训庠序以令其终庶几瓯越之民知有唐虞之泽此为报国他未知思








　　西塘集巻七
　　钦定四库全书
　　西塘集巻八　　　　　　　宋　郑侠　撰谢苏子瞻端明启
　　孤迹敢言惟愤朋邪之防上大臣引类不识面目而论心枯朽暗华宁知春力之大漂流靡届忽逾星纪之周偶因友益之多闻知有恩闳之逾峻是焉恱服至于不眠窃以物惑而来道防为患不知有君臣之义不知有神民之依惟利之为图惟身之为进故取于下则庾廪殚竭饥穷相食而不以为念进于上则忠义废斥朝廷将空而不以为忧以致旱暵仍年蝗螟蔽野流无可归之室兵革无不试之方可为痛心无若是节九重之防一言不通偶守闗征实厌舆论以人防世欲生奚为况当云汉侧身累闻避殿而彻饍露台请雨至于披髪而叩天是激愚衷直欲大呌犹虑耳闻之无实不敢上凟于所尊乃以防事之前目所亲覩画工初学手指令图引以短书证之古语请罢诸割剥不惠之政而黜去邪佞不直之臣诏邉鄙以息兵开仓廪而振乏如防圣聼悉依愚言天泽稍后于一旬臣头请枭于双阙囊封午逹御寝夜忘清旦之朝庶敝咸止此则神宗皇帝圣慈明睿从谏如流虽尧舜复生无此过者也已而又降手诏许中外实封言事逺近如跃霖雨应期洎奏疏宣示之朝乃防臣谗譛之始或请逮系或议刑诛则匦凾应诏之书乃奸臣蔽主之路内外庶司之防问报必诡辞一二近臣之输忠旋皆就劾如某草芥何足齿牙自古奸邪囬天忠嘉就戮事不少济死尚如归未有如某之遇先帝所请皆行上台以是出金陵谀佞侧目咸欲食其肉醢其骨而圣恩庇防止于岭表之迁者也冕旒还天神圣继统离明涣汗暌鬼防舆然后明公钜儒相次萃聚期以四方万里同此泰亨事君以人聚朝以类是以愚懵之人被兹荐举直欲召自逺方寘之近列而不知已也此葢伏遇端明先生辨内外之境究荣辱之归不以人灭天故诚不以物累志故正虚而生大白以成明继古人之忠端作当代之标准以为世本无事由人妄而事生人本非邪以正消而邪炽若正直之并进即奸欺之自消而况包荒不遐遗大臣之能事举直错诸枉圣人之格言如汤化冰如雪见晛故以作多士之气应一时之宜此真古昔辅弼之臣知政之体而能佑佐大有为者之事者也不幸奸孽暗藏良遇中变风波横起纷扰更深至于乃今不异前日下愚狷介势厄志衰多病侵寻目昬足痹知难自退不俟劳言方兹圣徳日升羣心景附虗懐弼亮侧席俊良深简帝衷莫如门下伏愿早膺纶綍入正台槐以平日所欲言而不得言者倾竭于冕旒之前以平日所欲行而不得行者抖擞于钧轴之上母念旧恶母记往愆释羣疑于蔀屋之丰涤众污于雷雨之解调谐政化俾如琴瑟之和恊叙雨旸必若桴鼔之应若昆防草木无不咸若而山川鬼神亦莫不宁如此则受恩之人如囚脱梏扶持衰疾乞丐东归守先人之屋庐收诸弟之孤幼时风节雨追野老于其同糗饭藜与天民而皆足使霜頥雪颔长歌舜禹之年而狼狥犬驰或起夷齐之操则不肖之于门下不为无补报者也
　　受恩复官谢启
　　狂言不已重干斧钺之诛盛徳好生特从岭海之放当与魑魅永为比隣日月重光雨雷作宥洗涤罪累复齿冠裳言念优容知有殊援伏念某曩以性识之陋暗于时事之机亹亹封章谆谆险论思以一介之细力正众人之非譬如盛丹浓粉方衒嫱施之美而谓其丑之骇人逢袂缓頬正矜顔闵之行而指其中之欲盗则谁不憎恶而交怒抑事又黮黯而难明语以殄行之震师人将膏柱而燃炭尚赖至尊之独见察其危立之靡他出于万死之中锡以再生之命投诸荒逺欲其歴险以知艰处以孤危俾之动心而忍性故南行者四千余里拘系者十有二年其甘如饴知有祸福之攸倚不若是恝稍爲臣子之寸心不幸忠谀未白于世间旒扆遽还于天上永为臣节之不遂深惧获罪于彼苍阻兹幽絷而弗伸虽欲为殉而无地嗣皇继统圣母同朝方整顿于万防期惠泽于四海蠢如蝼蚁何挂齿牙率先防鱼蒙被恩渥此葢伏遇某官致君以道与善至诚安社稷之为心惟忠端而是与察诸危言之意知其事上之诚出于悯怜不忍牢落之乆借以题品惟嫌贲餙之虗是令上达圣聪防动帝念纵释维系扶疎朽枯昔以大沛漏泉所望归耕而待老今兹涤愆还旧更使有防而及亲如是生成全自推奬未知报称良以屛营
　　谢广州经畧朱舍人启
　　圣君肆大至于常赦所不原大贤用仁心不忍一物之失所匪惟开数口生存之路抑又伸先帝图任之心增炳焕于日星同吉防于天地允为特达之举逮兹衰迟之踪愚者惊疑问相知之何防识者黙谕谓至公之有门窃以古之愤者或至怒髪而冲冠呕血而不食葢其情由义激气以道充疾首疢如幻生轻矣故视斧锧无斧锧非不畏死亡也以所畏有甚于死亡者诗书之典训视权贵无权贵非不惮势力也以所惮有甚于势力者上下之神祗蕞尔愚衷介然孤植本图报上台然许之重縁是知熈宁过误之详薄言献忠顿骇瞠目仓皇捧檄遁匿尹闗而蝗旱仍年饥穷满道讥征屑怨讟沸腾加以左右前后尽是兵营长于风雾曀霾如闻鬼哭以为甚非社稷之福亦匪丞相攸宜图奏夕陈政令朝改虽古圣主虗懐纳谏之盛防吾神宗从善如流之深人情欣欢天泽霑足当此之际诚以一日而万死胜于厯刼而浪生俄蔀沛之又丰苐谗譛之来萃竟赖吞舟之漏网止于赎罪而罢官迹既混尘乱惟盈耳民言万舌惟一路之怨嗟天阃九重如千门之稠叠块然独防兀尔沉吟虑之熟而计之精惟兹存亡之如系寝不安而食不饱直恐败壊而弗支有如刀锋鑚于胸次诚谓弗白于上必将获罪于天是倾蠢愚重凟神睿见闻股栗论议风生以为幸脱于雷霆潜不知改就使立投于汤火谁谓不然终防恩宥之寛止于岭表之窜望闗筑室食荼如饴托事业于渔樵付朝昏于碁酒葢知人咎之已召直若已死而更生自然物汩之内忘夫亦奚适而非乐惟是萱堂鹤髪难忘人子之心每于霜干露条屡起隙驹之叹大明继照渥泽漏泉洗其前愆还以旧物脱牛衣而衣防耘石圃以茂兰然而风灯短熖岂有长明尺水丈波还遇前险如赐长告归终飬于偏亲却寻前踪访旧逰于万里未报归余之閠重陶觧网之仁且兄弟五人今兹只影松楸数垄家无兼丁藜藿靡余七幼待哺春秋敬享二簋谁尸比虽乞丐而东归不殊翰翼而云翥盛明逺照恤隠为心以其廹于暮年倘复先于薤露是终穷于盛世示贬戒于仕涂谓忠直之自危至妻孥之弗庇是焉恻怛力此荐扬斯葢伏遇知府经畧舍人开人以天表物于道暂龚黄之抚外本防契之致君以不忍人之心辅不忍人之政当熈丰之安习由近侍之从容亲闻训言黙识圣意谓趋时适用秪可集事而秉节抗论亦无他心在人才之难全矧圣世之希遇安容弃置将竟叙收天语秘严与闻者鲜诚心耿亮歴耳不忘谓如愚者之朴忠终匪先朝之遗外命之不恊事常先乖困踬至斯屯难极矣出于怜念详为指陈证以孙李之召还胡范之终用曾非累月皆侍清光眷言意之如斯在恩徳而奚若未知何道可副眷知惟当益励乃衷不渝其守倘昊穹之开聼不忍遐遗虽蒲栁之可惊亦难自弃当何矩矱恊古猷为师有遽闳柯无逺则绅书中和镇俗夙夜奉公庶狱无留之盛座铭谦防际下忠实事上片善必期之明虽则黄髪之星星不忘丹衷之耿耿此为报徳他未知方
　　谢祖公提刑启
　　狂言屡渎知流窜之为轻天徳再生念分毫之未报谓岭表来归之赐斯日邉觐拜之期而蒲栁单亲雪霜双髪若出九地而复见安能此身而再违门巷萧条家唯四壁之旧田园荒瘠嵗无百釡之收老幼之指将半千孤之口逾二十使坐视而不恤岂人情之所堪游必有方深念圣神之训呼知其处莫如邻近之封幸兹清朝孝理之辰获遂愚者禄飬之志以为非闗市讥征之守即府廪缗斛之司惟得此以便私庶食焉而无愧明哲当路公恕存心竟列奏于朝廷使偹员于庠校其身既逸所入亦优虽均给之未丰如惭顔之已厚葢为不厌诲不倦公西犹学之不能而动斯和绥斯来子贡谓如何可及自省缺然无有岂能居之不疑亦既闰平坐糜廪赋天矜遐夐才屈髙明总领宪防澄清海裔猥托迹于属部获承休于下风旌车按行日月在道号令明白雷霆其威正以此时倍防温顾屈尊光而荣涖辱询访之甚周言念忠厚之深不接见闻之乆每披陈简邈想古人斯刮瞑眸真对髙矩泰山坻垤岂容语于崇卑明镜姆姿其安俟夫辨察洎辉光之云逺惟愧仰之积深敢意过怜遽蒙优荐欲不任满而特赐召还论借逾宜辞情甚激此葢伏遇某官事君以道立善无方知其心之朴忠本天资而非餙悯其官为州县逾艾服而不迁欲尔褒旌曲申劝奬若乃固穷守道笃孝事亲求之古人未易为比就使九章华衮兼乘明珠较之斯言不为厚贶未知愚者何以当之惟资勉励于夙宵期副知爱之一二然而事有势异志难两谐北阙龙鸾葵藿苐深于方寸髙堂甘防桑榆能保于几时前言虽逺于庭闱此诚有贯于金石葢以幼子恋亲之日而知老人依子之时幸而去春本府以再任为请迨及首夏二司复聨荐于朝閴兹数月之间未被一言之可果蒙矜念别与叙陈俾将及获拜新命如此则闺门之内自少及老以蒙恩犬马之身摩顶放踵而奚报
　　福建漕徐郎中启
　　言念向以童蒙获承师论趋风半晷想徳十年尘埃满顔方知贵贱之隔邮传虽便敢致尺幅之书比者伏审赋政外台实临梓里家君又幸遂得执吏于下尘驿书每来具言获庇之甚厚顾惟愚陋之无状正以狂妄而逺投防亲友乖隔之中知父子始终之遇有如执热之靡濯快以清风岂特在谷之闻音莫胜余喜春阳已暖賔庑尚遥惟徳义之所存乃神明之恊相恭以某官清才不世妙识探防政以简恕而宜民道以公忠而遇主暂由漕挽葢屈良能当狂交防扈之初正中夏调度之广以百万之缗斛横涨海之波涛人无堪劳师获厚济况大兵翦逆方奏凯以言旋宜明赏扬庭与懋功而皆称行膺迅召入处近班瞻颂之身未縁前拜中和之飬惟祝自将
　　谢陈刑部启
　　狂言获罪厯三黜而不忧大恩赐还阻千里而为患葢心知罪咎之大则责已为易而槖无铢两之积则求人为难将流连于逺方则念松楸之何处拟乞丐而东去又无田园之可归而况孤侄四房所聚二百余指其有母者容可责其自活其永感者倘不恤而谁依方兀兀以如痴值皇皇之于隰敬展道傍之谒庶观君子之光豁如乆幽忽覩白日温谦之待旌别已明存劳之勤委曲良至故济之险艰则有舟楫之假借而示以亲爱则通子弟之徃还终懐不足之心重兹特逹之举叙致详委敷陈婉华论其激讦出于爱君则若探其肝膈语其穷苦庇及衰族则若察之比闾遇知如斯岂世常有此葢伏值提刑刑部任大臣之重以广防为心惟忠君是以爱民惟仁民是以勤事思以爵禄同其荣富谓夫生灵系之戚休且夫序賔以贤皆古兴王之迹于今不取常防后用之疎自非智周万物而究其重轻明达庶政而知其缓急孰能遗状以取智得君而进人重念徃昔暌乖痛车涂之载负于今离丽真日月之照临事掩不传知心者寡迹孤无援达上何因惟公察肺腑之存如烛于燎惟公出丘山之力若举于毛谓其老悴无归必将为异方之鬼使其沾被寸禄所活累数口之家于以恢圣泽之汪洋于以劝士人之直亮是谓能勇于义是谓克广其心敢不益励乃衷无渝厥守傥九重之开聼即举族而再生则极谏直言当为救敝之事惟同心恊徳永思底道之方乃能事君于以报徳
　　谢曹运判启
　　骐骃车乘共欣明徳之依云日门庭独阻下风之拜敢期特达首被荐论以曩昔之寸长见褒多于今日信大臣之所举惟四海之为心伏念某本以惷冥成此介僻惟进取于陈腐殊不知夫变通初狂其心敢议朝廷之行事如瞽无相宁知汤火之在前且精诚廹中而论奏不已虽忧国之志至于义不顾身而犯分之诛明知罪不容死投之逺服实以寛恩谓不齿以终身岂生还之有望故至则卜宅而亲自灌园筑北望之防期以没犹向阙开东出之戸惟其逺尤望亲至于君父之门如隔生亡之路日月离照雨雷觧孚并洗前愆复还旧物夐辞瘴海归觐慈闱女已有归儿将就傅岂知故国亦喜言旋不惟父子之再圎仍庆祖孙之相识以有诛之无赦既防恩而更生陡若无罪之人还叨及亲之禄此其盛遇向未多闻自非熈朝安有斯事而亲头雪满不忍庭几之再违帝阙天邻惟有梦魂之可到进必以礼心既愧于古人仕惟辞尊食乃有于常职今则身居庠校位辨师资不知尘埃奔走之劳惟兹诗书讲诵之乐亲所安强之问每不至于逾旬俸缗甘防之余时或迨于周急尚何不足更此过怜防于州邑之贱防求寘台阁之清近属辞委曲引例详明循分有涯俾心生愧斯葢伏遇某官致君以道任道以身谓夫执古以御今期于兼济惟是举贤而荐善不以遐遗所以达君上之聪明收天下之髦俊俾无逸徳惟明部司悯大公之沦亡思一日而旋复以某不肖操心近仁惟其素志之不囬庶几后効之可勉矧徳慧才猷之未白而艰虞险阻之偹甞是焉动心亟此飞奏若乃性资直谅问学精防岂伊下愚敢当斯语不惟矜其穷而必其进又将引以美而励以修使造物者之用心其致曲不过如此爝光鼯技何胜称餙之异常冰胆蘗心惟有生死之不二且生未识面何縁姓字而达前而遽然受知直有父兄之过爱在古则有于今诚难稽往行于遗编若不及者幸嘉猷而再覩如钦服何
　　邵武谢漕使启
　　圣君赦过复其命位之劳大臣用仁念及朝昬之飬为飞章而言上俾乘驿以赴官振老莱之衣知亲庭之不逺捧毛义之檄欣廪给之逾初爰择吉辰已从礼上伏念某向縁狂妄自取谴尤以至罢任京门投身岭服虽此积年之乆或不堪其忧未尝一日之间不自见其过以为患至掇者无若自下讼上无所祷者其惟获罪于天古之至人其有先存诸已死而尸谏尚能忠感其君葢金石可以意通而日月可以精贯何兹睿聼之至聪独以力争而无补是皆谟议有所离道思虑或乖致诚倘利害就违之端未能一其志则是非然否之论鲜弗戾乎中是焉杳冥莫之相恊不少济于民物益彰丑于朝廷曲从宥流实沐寛政京阙万里天居九重负罪而南歴年有纪筑台面北开轩傃东言念君亲之恩如有死生之隔方且衽席坟史盘盂训谟思到昔人少赎前过而寸长未立大变遽来还顾幽囚之身如在九泉之下尚无生意敢望荣阶明睿纂图爱慈同政青天白日千古一朝方整顿于万机期阜康于四海蠢如蝼蚁先有恩勤并洗前愆顿还旧物出南天之炎瘴稚子三人还故里之庭闱慈顔八十岂不幸矣尚兹防然曲原奉侍之心过有特达之举此葢某官以周孔之道思尧舜其君飬民若抚婴孩得士有如珍寳虽漕挽外台之为任而左右近臣之用心自爱亲而及人以已达而成物故能矜视斥谪若其无辜委曲维持惟恐不至若乃藻辞华绚无非餙短以为长诲语丁宁益欲迁善而逺罪此虽父兄所以训飬天地之于始生较其为勤未之能过敢不冰饮蘗食夜寐夙兴懐谦山以致思恪兹官守想洊雷而自省惟厥身修虽疾不以忧亲誓死宁浼知已此为报徳他未知裁
　　运副石太丞问启
　　言念封域相望窃依仁者之懿邻搢绅之间又熟君子之髙谊缅想成徳殊非一朝如思逺人邈未得见岂无尺幅之问为有烦黩之嫌近大人有漳浦之书知从者领漕台之任衣绣还里为福于民公忠输朝恺悌在物素所信者尚何疑哉不惟华髪之单亲日荷庇爱又闻狂者之前事曲荷褒称是知盛徳无所不容又见大贤之所乐与乃以幽絷莫亲崇墉则其方寸之为劳葢亦不言而可谕春和已布物类甚繁是惟道义之门倍有神祗之助恭以运副太丞文醇乎古行归于周政以简厚而有闻志以清尚而无累暂由漕挽行践清华夫惟无所即而不安盖亦无所居而不治当狂交防扈之日政中夏调度之繁飞帆千艘逺有缗斛之馈积水万里一无风波之虞出于人为宛有神力王师获济已闻执讯之归天宠所加宜有懋功之赏竚期柄任别副民瞻祷恋之心未趋门戺中和之飬愿式训言上以为郊庙社稷之繁禧下以慰昆防草木之同望
　　代谢帅及提举启
　　叨奉圣俞就更麾守不离旌防之下而得方州之雄惟私幸之过优岂公议之为允徳非任称惭与感深伏念某空疎无取之才肤浅不明之学乆焉禄仕鲜矣能闻窃小郡以自营期效劳于丝髪临多事之靡极若累足于冰渊虽竭夙夜之勤未闻涓埃之补而河源阙守部司选贤乃以菲才当兹优选抚未暖之席拜惟新之恩已披归善之山川仍庇畨禺之节斾此葢某官大公锡类至贵尚同吹嘘朽枯振起寒滞深怜晚达每借美谈是令衰悴之踪谬兹寄委之重日月照临之盛鍜砺去取之间思答生成惟期饬励过此以往未之或知
　　代安抚内翰启
　　介守陋藩乆违台屏虽疆圻之宻迩获贡短封若葵藿之为心未容具谕秋方首序物已向成义当刚正之行神惟恺悌之福恭惟经畧安抚内翰赤心许国直道济时恬夷于中简肃于外甚寛而不慢至佚而常功当万寳之毕收有京其积则仁人之受祉其厚宜何矧长途懽讴方知贾父之来晚而衮衣遄迓惟恐周公之东归最被恩知尤倾心斾惟冀俯顺时令倍迎天和上为邦朝庙社之殊休下副草木昆防之同望
　　代文初谢许宪启
　　賔筵从事荐墨尚新京辇名班飞章已再深惟谫薄祗觉防惭窃念某本以謏才生于遐徼学未遑于贯道仕已廹于为贫奏薄技于有司屡遭黜辱縁家君之告老始玷恩荣在清朝无貂防之交顾穷巷有箪瓢之叹徒以幼承清白之训粗知义理之方进不敢矫餙以沽名退不敢偷懦而惮事忘食与寝尚恐旷疎厯歳弥时曾无补益殊不知何能可録何节可称以深左右之知洊蒙特达之举此葢伏遇某官急于奬激悯其羁穷葢取其片善之长立欲致青云之上譬若生成之造虽则无私至于煦妪之和偏在朽质顾存心之若此其何徳而报诸敢不益励钝愚复循典训益坚乃素用观厥成无遗知己之羞更副倚门之望
　　代谢仆射相公
　　罢局湘南思投散地分符海上更窃重藩方兹涖事之初不胜居宠之愳防然未济因此深惟伏念某江湖陋生蓬蒿寒士幸遇文明之代得从衿佩之游较艺词闱虽蹉跎而晚达观光天表俄顾遇之独隆两周甲癸之年遽至郎列三易骐骃之乘备玷使华治効鲜传每求迁避圣恩未报难便清闲拟乞偏州力图自効庶事权之稍逺在愚分之易安敢谓都俞益加奬防优分符竹选付翰垣矧兹晋水名州闽山佳处封疆濶逺人物庶繁驿道四通海商辐凑夷夏杂处权豪比居诉讼既多积习仍薄自非裁断明敏何以镇压轻浮猥以非才特恩详委此葢伏遇某官权衡在手覆载为心左右濬明期致二帝之盛升陟髦俊了无一介之遗是令孤踪曲被重寄敢不黾勉夙夜遵奉诏条问瘼渔樵已见时平之无苦平心狱讼更期人至于不寃上答天临下酬钧造
　　代谢章相公启
　　舻舳相防近解荆阳之印山川如画忽临海上之州追输挽之无功念翰垣之尤重踧然亡措信其若惊伏念某性不敏明学尤荒略虽交泰之云遇在连蹇而独多蹉跎塲屋之年已逾强仕殆用廷策之始方沾一官而家世单防姓名沦晦始幸从于寸禄敢过意于荣途偶以孤踪误防圣眷擢从簿计之当屡更使命之华日月其滔越星霜之十换夙夜匪懈惟臣子之片心曾未补于涓埃忽自惊于蒲栁故自南湘之罢惟思支郡之求以为稍逺事权庶安愚分且剖符裂壤称为国之藩宣而率职分忧实代天而抚牧歴汉唐之盛世才循良之数人故我熈朝兹为精选矧清源之奥壤乃古越之名城驿骑通途楼船涨海农士工商之防东西南北之人狱讼既繁才难理剧风俗甚薄徳必镇浮岂伊庸虗可胜畀付此葢伏遇某官主张吾道悯念寒生知爱之深盖非一日吹之借乆所先容方其拟议之间尤极奬提之力致兹叨遇全出生成夫惟防遇之艰难是有贤哲之感慨在深恩之未报岂鄙意之能忘誓以旦宵奉遵条诏承化流而下济究时弊以上陈庶俯仰之无惭斯荅酬之大槩
　　代谢右丞启
　　蠡湖输挽慙非八骏之俦南部麾符遽忝列城之守视事云始抚心载惊伏念某樗栎小材江湖陋士蹉跎晚节玷窃荣科猥以寒根孤露之踪特荷先朝不次之命自簿领之云当俄使华之屡更地重望隆职清任数圣恩难报惟知一节以奉公驽足素迟岂能十驾而追骥洎解荆湘之印急趋京阙之朝期衰质之得陈庶偏州而自効敢图佥论更益宠陞惟晋水之名藩实闽陬之要防封疆夐逺水陆交通防野杂居权门比户舟车遴集异类满途狱讼奸欺裁断必期于平允风俗浮薄镇重要在乎敦厐如某菲然何有于是直荷优选不容巽辞此葢伏遇某官令问餙身盛徳扶世致主以道遇物至仁虽平常议论之间皆提防俊髦之意是慿过誉叨此误恩矧圣哲之同朝惟蒸庶之为念职当抚牧化在承宣当黾勉于夙宵期遵奉于条诏清夷审断之际慎重举措之间无愧循良用酬陶铸
　　代林丈贺王帅启
　　文阁升华天南秉钺逺人知赖朝命有辉恭惟安抚待制为道生时以仕行义仁于辅世徳以复君文章龙虎于士渊刑政藩屏乎物宇庾桂多故旰宵以忧是迂镇东之车来建清海之节冠绅相庆乆师仰于令猷禽鸟何知若鼔舞于新涣如某不肖倾仰有年擢第明廷幸同雨露之濡泽假麾小郡遂依日月之余光其为欣欢非所名谕
　　代新连州到任谢漕启
　　治无善状每懐愧于髙明上倚殊庥廼重成于叨遇领麾逾再得地益佳暨兹展临方惊庸陋惕焉危栗如蹈虗空伏念某本以陋生素无他技幸少闻于诗礼粗不坠于箕裘值时之明为士者贵竟以猎取之学而叨荣仕之阶起于樵耕袭迹冠裳之末曾未星纪置身京朝之聨以至賛漕发于江淮分符竹于岭海五更歳筦三换郡章况兹山秀水清土腴物阜戸口繁庶而民甚朴讼诉稀鲜而吏不烦王蒋之经营韩刘之题咏阛阓有林泉之胜楼台在云雾之中足以乘借熈隆之年优游迟暮之日虽出于素望然非所敢期何兹天幸之深毕遂愚者之愿此盖伏遇某官开先俊乂刻意单寒谓其寤寐公家夙宵民事雪霜双鬓金石片诚思有以逸其将衰庶几焉迄无旷事故兹假借之厚诚以生成为懐敢不遵奉诏条咨询疲瘼处无事犹多故励晚节于初心簿书程督之间民俗浇淳之际力所可到知无不为此为报恩他未预议
　　代林丈问陈察使启
　　低折尘劳十年一梦飞驰贤谊千里寸心永惟记奏之缺然至于惶愧而惕若此者伏审逖传清问临恤逺人豸绣冠裳日月旌骑神祗相恊谷禄繁滋恭以某官孚命于天以人议法生惟民福仕与道谋风宪起于直躬惠慈应于徯志出为耳目惟忠信之爰咨入告谟猷当靖嘉之坐致前指爕调之日用谐祝愿之心某忝被爱知不胜幸望守兹下郡莫拜前尘惟冀倍保钧和以迎天宠
　　代谢座师启
　　治术迂疎乆无成効皇明因任仍厥旧封对已习之吏民颁惟新之命诏兹为厚幸知所从来伏念某起于孤寒初从州县勉循绳墨仅寡过尤偶玷京朝之聨遽叨符虎之寄七年之乆三易所临惟此桂阳古为名郡江山秀美民物富繁可无劳而收功其惟淳而易化亦既累嵗薄无佳称徒以簿计敝讹已除去其根本门庭閴寂粗若可以优游茍便将老之年是从请复之例正艰难于外任何聼许于过求此葢伏遇某官开奬至公维持大计得人片善若已千能谓其为政粗有以便民俾之乆任乃毕其防効加以矜怜之自昔岂其衰晚而肯遗过于吹成此侥幸敢不益励所素图惟其终襦袴斯民追循良于往哲冰霜所守无愧忝于深知
　　代太守谢帅并职司启
　　长吏之重选委至严非材之人叨窃容再获迎新命知有先容伏念某本以疎愚遘兹熈盛幼焉就学壮而仕官起于掾尉之防至于牧守之任嵗月其逝仅兹三纪之年上下之间竟无一髪之补英虽小郡道实要冲岂无事为足可施设而才力浅短术业荒唐其竭精神粗支吾于牒诉岂不旦夜仅遵奉于诏条不思退藏尚图再任正惧过求之责遽承俞命之荣此葢伏遇某官维持大公奬掖片善贵焉期于达贱贤而不以间愚其在单寒尤所矜惜是令疎朽之质荷兹委属之仍敢不左右规绳夙夜牒诉循良可学皆将刻已而书屏职局所当惟有悉心而尽力此为报徳他未知从
　　代文初谢职官启
　　民曹小掾方懐旷废之惭幕府清资遽叨特达之荐出于过望何止愧顔重念某倥侗欵启之资踸踔独行之歩志虽好古学不造防行欲趋时动恐违义徒窃禄以为飬以为贫而取讥方清朝之急人正贤者之连茹敢期公举屡顾菲材然宰邑之官实字民之任于今日百里之长乃往古大国之封法新而未明则何以利公家泽秘而不下则何以副民望情诚至惧未敢形言日月大明俄先察隠以为列郡之从事抑亦操锦而学裁依于贤守倅则知为政之大方以其闲朝昕又得读书之余暇责至轻而要事至佚而功为惠也深于徳难荷此葢伏遇某官诚于引类志在爱民以大公至正之心成极备曲至之徳譬如春风之在草木未甞不各遂其私至于物产之有根华亦莫能两施其力出于元造惟此恩私敢不益励深衷恪全素守勉旃未至之学称斯新命之荣是焉始终用荅知遇
　　代太守到任谢宪漕启
　　比者叨奉恩俞缪当麾守已谐临视方窃面惊伏念某性本钝防学尤荒畧祗服先师之勤诲幸逢圣世之大明是叨一官以后羣俊虽志于行已深励夙宵而才不过人终鲜称誉矧以有国之慎择无若列郡之守臣俾分忧劳用壮藩翰必也识足以知几变徳足以帅吏民自省歉然其安称此斯盖伏遇某官至诚与类厚载有容方以成物为心惟知诱人于善肆令愚陋获比髙明照之以日星提之以衡石是知丝絫无所遁逃惟竭愚庸期副临瞩究民之瘼奉公忘私皆所素存今其益懋过此以往未知所裁
　　代太守谢宪举大藩启
　　得麾非称动惟凉徳之惭防彚无方重以大藩之举荷知逾分省已若惊伏念某生本颛防学尤空畧寡闻无卓既困后知惟思力行之近仁不以顷食而敢怠以谓为子者必善继志述事故无往而不念其先为臣者移所以事亲事君亦何适而敢忘其上有以伸已而泽物孰若为州而长民而鸣弦之傍有郡若邑请以自试涖之方惊葢以有吏有民为条为教巻舒由已休戚系之思有以惠鳏寡必若杜南阳思有以洗寃诬必若袁楚郡以夕继书弥嵗于兹寂无佳称可追前古而况照之以日月则妍丑何避平之以衡石则重轻孰逃猥以铢絫之多谓宜垣翰之重此葢伏遇某官致君有道求类如饥思以爵禄乐与之同而为宗社无疆之计得片善如获金璧若无有连城之珍如髙风之助鹪鹏唯欲置青云之上是令疎拙亦荷荐扬冰食奉公知难私报鸡鸣为善惟懋素心



　　西塘集巻八
　　钦定四库全书
　　西塘集巻九　　　　　　　宋　郑侠　撰古诗歌行
　　谢太守荅诗莱州
　　闲斋掩昼扉疎竹间风韵兀坐无所为仰髙方苦峻闗闗两喜鹊如以防来献疑其喜过常精爽抑何顿谓当有嘉賔结驷问原宪不然亲交书万里来问讯何意二千石新书烂盈巻使者入衡门红光十余仭衣冠出蓬室再拜望城阃开缄列宿动芒角相辉焕捧读未终篇钦降已三叹譬如渉春波渺不知涯岸又若惊雷霆但觉目转谁言匹夫穷陋巷一箪饭箧有无价珍贵于青玉案昨者鄙俚辞惟求指瑕舋敢期明月珠倾防殊不悋重重借褒誉许与良过分酷爱愚且直还怜贫且困惟人最难知圣哲其犹恨自非明如日安得物无遁程孔昔中涂邂逅适所愿倾盖毕所懐日西不知倦圣贤欣道合万古直一瞬凄凉千载余此道谁复振未闻似今日曾不拜公面顾遇过所亲思知乆弥浚重念樗散材平生慕忠顺青衫百僚末言责固所逭若其爱君心岂以爵禄辨谓宜为民上必与同喜愠谓宜食君禄宁当复私狥刀斧且满前斯诚岂磨磷千载幸一时岩廊拱尧舜防臯岂无人共鲧偶未窜眷委一失真聪明不无乱出令以便民动皆为深患疲羸死饥冻重负遭囚绊奔逃茍自活父子潜分散以天征不义如以雨苏旱箪食迎王师东征西夷怨未闻百万帅戈鋋日持玩南取十数洞西开五六郡府库为一空白骨成龙断大臣弄权柄生杀在顾盼威福不有归佞邪尚何惮公忠获罪咎正直招诃谴幽恚鬰不伸变异以频见隂阳为之沴淫潦仍干暵方且颂太平长歌事賛天子九重门深居拱闲燕人人懐欺匿比周相引荐以侠观此时纲维一何紊滔滔恐皆溺心窃拟手援是以屡上章指陈几欲徧初虽蒙嘉纳终不离谗间弃逐来穷陬星霜两经闰簮绅满朝着大半嗟排摈谁为悯穷褐粟帛推余羡谁为念孤独齿牙借余论重伤弃逐乆不敢畧自辩髙堂有单亲日乆庭闱恋同时得罪人一赦皆从便惟兹尚逺斥不许归宁觐拟扣阊阖门明飏紫宸殿恨无可言路勇决固所断嗟嗟道云亡丈夫儿女懦势利同险巇风云借余便谁非顾金钱谁非思达宦孳孳顾理义恻恻念寒畯如公今几人百世绍休闻
　　谢曹公
　　蝼蚁有统治羽鳞知所宗是知君臣初直与太极同子之于其父成性天所钟因其亲爱心以飬日益恭平居竭勤瘁患难忘厥躬不择艰与易那知通与穷至于事其君是乃孝之中未闻君父间诚敬有卑崇孔子故有言移孝斯为忠谷黍不离草蚕鱼其类防皆能衣食人生世曾不空矧乃备万物隂阳资粹冲学问必唐虞侪軰皆朱熊于世乃无补将何辨蟊螽五帝道尊极三王化醇醲皆由诸大臣汲引相追踪惜哉物伪炽慧巧为心蓬谗邪丑正直党与交讥攻上者以翕訿下焉滋鞠讻鸾凤逺遁伏鹰隼摩苍穹人神共愁叹寒暑迷秋冬一人念忠直百志懐兵戎利口鋭戈矛危机峻临冲贤正欲自保孤羊豢狼丛邦家欲常宁西驾而求东圣宋防明良盈成绍熈隆寖寖逾百年稍稍追古风嘉鱼烝罩汕鳬鹥在亹潨中间忽纷更新进争锋铓岂顾君与民致身惟穹窿己酉乙丑间羣类何夣夣有蔽过重云其毒如虿防谁敢正一议洒兹谋犹卭公诚社稷臣识见何瞳瞳端方屹以立千峦一危峯幽林馥猗兰雪霜茂长松侠以疎拙身趋时良戅舂向者有所陈狂言几怙终所犯斧钺诛寛仁赖天衷未几遽昭雪还归禄更丰毫厘未禆报已愧羔羊缝矧乃素鄙贱无阶望门墉未委何所长能如粲投邕星车未鞅脱鹗荐俄天通朝廷嘉谠言固已可公奏秩满禆再陈推恩非独后葢以歴任浅欲进难为骤譬如升阶梯等级言无缪且以罪累人顿此无愆咎有禄幸及亲非徒飬体口端然坐屏序无复事奔走虽曰去亲膝曾不逺防畆坦途五短驿安问连旦昼如此奉温凊不殊居左右平生最知幸获附诸儒后学问虽不深是非幸无瞀知心在所飬御欲如御防耳目诸玩好常如对尘垢惟有学问心终年忧不售今兹足优防永日诗书囿人固有通塞誉亦随美丑惟有片纯诚于身可长乆平生所游歴昭如认星斗吉防系行违成毁由慵懋于心既不疑人来为明剖十中一二悟亦足长福祐况兹山水清人物多奇秀加以托下风长如饮醇酎人之于子弟亲爱闗慈友至于力维持未必能再复乃知大贤心生成即髙厚知其逺方归偏亲已皓首不忍重违去誓甘老藜糗又以家素贫无田事耕耨四弟三云亡若身无足肘聚指几四百居前半孤幼委曲为之虑过其自营构士之所大患志与时不偶时与志两得百中而一有葢以世惑深真伪相纷纠簧丝在口舌巧令工迎凑攘臂视聼下非明孰能究门下无寸武踪迹非素狃一旦洊论防如射之有彀惟以向所为期以劝绅绶天下本无事欲治多纷揉惟是举措颠嘉苗不如莠履舄以尊戴冠簮斯践蹂助天系宠绥宜民惟在宥人如公用心劝不由赏购有冽甘井泉清深玉其甃未观繘长绠大施如川溜区区一方部不几幕其收于嗟鬰舆望无路达旒黈作诗道尊光庶几传不朽
　　观孔义甫与谢致仕诗有感
　　人生足清闲天下第一福惜哉声与利举世方逐逐君子耀轩裳小人腴口腹霜雪满頥颔驰竞心更速谁如东山后清风千载续仁孝实天成聪明乃几烛弱冠揖髙科声华光煜煜骐骥驾夷途千里在举足嵗未再周天官先上应宿皇华屡更指间请分符竹端介奉髙明慈仁抚防独施设妙通神欢讴道相属一旦遽上章幡然谢羁束古人涖官政五十曰艾服公年未五十恳请竟从欲缅彼伋与轲进退遗佳躅三揖就恩荣一辞托岩谷由公仕以观其庶无愧恧东臯我田园负郭予室屋儿侄几百人图史逾千轴亲旧既周旋闺门更雍穆賔来酒一樽兴来碁一局吟啸动烟云诗书到僮仆宁知地有仙但见人如玉乃觉世间人为生何局促譬如方汚垢对之独薰沐孔公当代贤宜其钦爱酷慷慨出长篇情殷语重复日日动归思浩浩见林麓何意防鄙人幸兹一观瞩当筵顿忘味如聼箫韶曲平生粗意气自初得书读每见古圣贤心常自程督知身是罪根每每自锄斸如彼善稼穑去草茂嘉谷深嘉逺世网有若囚脱梏惟兹素艰贫事与心反覆厯官二纪周一纪投南隩归时异去时圣主恩霂霂方欣到家乡足觉愁虑簇髙堂皓垂白甘防不饶沃四弟两背亡未言他骨肉继又防一弟三房等穷蹙不数姆与婢孤孀十有六薄业支半年十饭犹五菽萧然夏秋际甚者日食粥人惟有父子恩亲家室睦惟其有君臣礼义朝廷肃二者茍有违三灵共诛戮况兹生圣辰熈隆遇尧喾艰虞免兵革少小游庠塾青春被恩擢名姓粗扬暴孰非累圣徳师诲而君牧中间更狂妄天聼常轻凟云云不少已竟致御史鞫所负鼎镬轻敢意尚收録日月忽中天湛恩俄濯浴父子实再逢君臣亦敦复新恩胡为报旧过云何赎父母教子勤羽括而砺镞朝夕望乃成荣显被亲属慈乌于反哺知以报生鞠学术不寸施犹之玉韫匵千载遘明良不能少负辐是生天地间曾不如草木以此望明公云中一鸿鹄
　　送陈守仁入太学
　　父子本天性至恩无比伦矧公之尊府子舍公一身料从少小来迨兹壮有室未甞越旬月逺去慈亲膝借问今何之千里具行装荅言为道艺愤悱趋上庠有客前献言惟道若大路驾子天神明贤圣在举歩幽堂列坟典周孔以为师学成名亦遂且不离庭闱荅云子言善在予非不知父母生我身劬劳靡不为垂髫俾之学外不与毫丝乃今有室家儿女髪已束分寸无所立何以酬顾复如彼甲与乙名髙髦俊科又若丙与丁禄位今嵳峩是皆予亲友予独无所就是以不宁居忙于贾求售昔者三千徒负笈洙泗濵孟轲逺游学母老仍家贫尚违晨昏侍以就徳业新盖以慈爱心惟期已成达男子四方志安能恋房闼客前贺曰都事固无必非子志乃如此顾予安得知在家事多夺逺大非可必大孝在显亲为子觧羁日月如逝波无方可维絷陶侃惜分隂仲尼犹不及自古力道业寸晷重琳璆子今道所出处处足浇浮阳和达京辇士女方春游百寳妆楼台歌喉珠宛转恼乱巧迎逢偏能伺方便平生足持守到此总不见又有非軰流频频甚鸴斯顾盼借顔色谈咲懐奸欺从容樽酒间留连棊局上英豪俊杰心鲜不由此放子今志者大思虑宜蚤正慎子之朋侪力与光隂竞由此期显亲昊天其斯应
　　腊月十八日呈子京
　　嵗去如奔马残日十有三侄为当嫁女甥是未婚男丛然猥俗并殊非力所堪嗟予本支离尘事素不叅东牀书一架西榻经一凾如是嵗月深吻舌如縢缄惟有陶渊明常欲共清谈牀头酒盈壶亦欲同醺酣二十一二间烦事如扫芟期使堂下空宴笑同所耽清尊酌宜深古语交崭岩夜乆灯荧荧金波忽东南嵗宴独优游庶几为不凡
　　示潮州吴宅三甥
　　大郎性纯淑至寳受磨琢二郎姿秀美白璧光闪烁三郎神照藏宛若雏在殻五彩翔凤翰参差见斑駮三人吾令甥亦尝从吾学昊穹有显通报应无舛错未有祖庆厚而招子孙薄二亲又善教曾不闲饮啄甥虽多似舅三子自超卓为文要根理览古务详愽不惟子三人万世同矩彠慎勿学舅痴直指世奸恶心虽在规益世谁受忠谔立身既不危青云在挐攫
　　示女子
　　吾生鲜儿女汝次今居首柔惠少语言天性非矫揉女生必有适二亲非终守既嫁又他州安能长相就幸然汝夫贤纯淑真汝偶出门天其夫礼律其来乆汝姑吾之妹姑夫为汝舅事舅如事父事姑如事母三者无所阙汝则无大咎门内有尊亲门外有亲友嵗时或餽助祭祀合奔走一一无间言乃可逃父丑治家在勤俭临财戒多取诵经味其理圣心良可究即事念慈和无但劳吻咮善看育与蟾二子吾珠锫汝嫁既违乡吾迁又逺趣东去十八程西来二十九三四千里间吾视堂犹牖人生否与泰正若夜随昼但当道无亏不媿载与覆忆昨汝初生时吾心有负以为臣事君即是子事父闺门有危难谁不在惸疚推其爱父心谁不得前剖幸为男儿身许国自结绶安能冷眼看终不一开口封章重十上夫岂避鼎斧南州虽谴逐万死蒙恩宥行行出国门母马吾徒歩汝生未三月正当时褓乳雪片落鹅毛霜檐悬冻溜汝母敛汝身寒风裂双肘驱驰仅逾时麄粝不敢吐残春到贬所嵗卯俄及丑汝时年十二稍稍近针缕是嵗真龙跃重明登九五湛恩被遐荒渐渍到枯朽拜命走亲庭便道从海浦既见汝姑贤汝乃吴氏妇我乃縁他人谴斥循其旧人皆念再逐道路或攅皱我以臣子心等视如荣授人生无患难愤励亦何有况兹寻前道复见迎贤堠旬月得相聚天与幸诚厚君命不可缓病已斯驰骤南北出靡常惟祈各宁夀举足念其身行幽如白昼又当夙夜间警戒其君子神灵依正直惟仁孝是佑书信或徃来知汝无病苦为妇洎为母皆不处人后定当举家欢相庆酌大斗胜彼泪滂沱临期一杯缶
　　六镮助潮士钟平仲纳官輙辞赠以诗
　　掲阳繁富州钟子防城闬怡然保清操不与世俗换豪家富廪庾鼠雀嫌陈烂钟子无田园防籴供晡旦甲第辟公门奴僮立如雁钟子无使令其子供靧盥无妻备组紃无婢奉炊防市屋十数椽防商是隣畔暝隂滋蠧蚀飞屑落几案炎蒸鬰不通挥扇尚流汗弦诵不辍音学海穷弥漫文章有星斗胸臆藏璀璨何殊盛衣冠而坐于涂炭下药百十包防腐皆逾半经年无人顾蛛网潜滋蔓苦李十数株采摘亦素干此外乃一无儿女不蔽骭固非人所堪随分亦侃侃何意官物租添输告逾贯太守为学校芹茆思乐泮买田垂万年供给期无岸谁人不乐输我独无计办此时私愁忧几至方寸乱我身困长途脱身自投窜闻此心恻然不觉潜浩叹六镮聊助君鹭股难广献聊欲分子忧使免频勾唤知子谓子贫不知谓矜慢斯则朋游愆此时那可断子犹重辞让揖拜如战汗急取慎勿辞六镮如六万
　　再到吴子野嵗寒堂
　　再到嵗寒堂仍登嵗寒阁阁上与堂前物物皆如昨鉄干偃虬龙云峯自岩壑文章有神力璧笥光彩错主人嵗寒翁古意何淡薄山肴具樽酒忻喜为我酌髙论冩胞懐千弩射鲸鳄速悟有寳灵通非火灼辩议恣酬荅亦以资笑谑想翁賔去后前扄徐徐钥万巻罗目前舒巻良自若盛暑一榻风祁寒一炉药翛然去与来一个无住着我亦淡泊人世味聊咀嚼无种不取尝毕竟何美恶但闻嵗寒风便觉世龌龊今兹翁如龙看彼皆尺蠖今兹翁如鸿视彼皆笼缚故愿嵗寒翁髙收嵗寒脚踞坐百千年看春华秋落无令木石心长笑人脆弱
　　和孔义甫送谢丈致仕
　　公本神仙人眸子如防漆少年富词学胸府罗星日千邻告饥籴靡不售所乞清时登膴仕直以名驾实非若势利徒志意随缨绂舜立臯益来文兴闳泰出辽辽天地间千载兹防一神皇真圣神羣策期尽屈何意羣虑卑惟思进身疾然否差毫厘愁寃腾万室天聪竟下听罪已逾帝乙公时如巨龙盘泊虾蠏窟孰不念泽施天人共欣怿宁知未艾服恳恳乞骸骨不免使众疑为髙至遗物应思世役役耽狥穷终没寕殊鸡与防一饱归罝罻【阙】　闻风清是甘守圭荜
　　古交行
　　大海有时竭此心沥不干厚地有时坼此心无裂文持此以相照百链青铜昏用此以相惠贝璧黄金盘觌靣有余欢背面无间言徳义以相髙庆誉以相先千古似一日万里如同筵此为金石交谁与知者论
　　教子孙读书
　　水在盘盂中可以鉴毛髪盘盂若动揺星日亦不察镜在台架上可以照顔靣台架若动揺眉目不可辨精神在人身水镜为拟伦身定则神凝明于乌兎轮是以学道者要先安其身坐欲安如山行若畏动尘目不妄动视口不妄谈论俨然望而畏暴慢不得亲淡然虗而一志虑则不分眼见口即诵耳识潜自闻神焉黙省记如口味甘珍一遍胜十遍不令人艰辛
　　次韵种道行衙赏莲花
　　城中势利如聚蛙聒聒鼔閙穷两衙忽闻携樽命真赏如见地涌金莲花况兹危亭髙爽极目四顾穷天涯红蕖缭绕几数畆盛妆翠葢相撑拏舆肩不换足已到咫尺异彼穷幽遐居之自可换凡骨不必饮露餐朝霞堂堂露衢不户牖非此非彼无追赊幸时有酒共酩酊不尔一啜先春茶楸枰小小较胜负往往笑语成讙哗归来清风恐飘帽月影已向西楼斜长舒两脚就枕簟一觉已听清晨笳
　　赋公悦席上事送周如京
　　逢世路分【疑误】归洛阳有客邂逅樵溪曲髙谈倾葢万珠玑相对崇朝惟不足武阳太守山简徒喜贤乐事天下无为客留公驻斯须精庖馔玉歌贯珠坐中賔客皆豪杰凛凛清风生頬舌性情浩浩谈云云不待酒味既凛冽逡廵行幕如风翻二姝新出屏帏间一人捧心余故态对客悄悄眉峯攅一人襜裾半云雾仙袂应曲飘飘举解作阳闗意外声旧人只把花卿数此宵嘉防世所稀席上更览周侯诗雕金有格但闻说不览新集那得知侠于周侯非甚旧朋友十辈识公九此公惜别事如何反覆清篇还执手龙韬虎畧何处藏却向吟笔呈锋铓堪作太平祥瑞録将军白首弄篇章
　　赠云门居士
　　云门山口云徘徊居士道与山崔嵬清时肥遁古亦有惊猿怨鹤今谁偕居士髙卧白云堆山门时为猿鹤开溪花野屮自春色云芝石笋宁须栽软蒸抱石倾新醅麋鹿惯我还无猜宁知玉署思贤切御手调羮待客来
　　送声父
　　罗浮主人袁公发伟才逸气千人杰二子轩昻有父风妙年趣向天然别邑之子弟亦好儒逺来迎子求师模子非往教求即应筮有决前光孚春风正好偕行乐子如健翮摩天鹗秋闱从此卜亨途回谢卑污翥寥廓为我殷勤问袁君夺人所好非前闻
　　谢太守惠酒
　　重隂未肯避阳明飘风骤雨加震凌正月已缺二月近滴水成冻威棱棱帝虽乗震利发生令犹行冬重严凝鸎皆迁乔忽入谷鱼已弄暖翻藏冰此时草木亦成愁祗恐不得违其萌吁嗟羁穷影吊形安得恝然如无情明良防合千载遇乃以罪弃投荒荆单亲万里头应雪不得朝晚奉甘馨闽岭之南方弄兵杀气殊与生成争既不能辅助圣时使咸若又不能慷慨帝前效昔人之请缨诗书满腹浪自饱一句不得推而行身虽兀坐心惕惊愁绪忽起填胸膺但聼旷野深林调调刁刁如有神号鬼泣声真江太守真慈明惠施每每先单防眼前突兀双玉瓶满贮玉液清冷冷拜公之赐未敢倾不觉失笑三闾生不学憔悴思独醒哺糟啜醨随其朋徃徃一饮一石五斗解酲被人呼作生刘伶虽然遇酒而酩酊心不汝醉神亦宁开樽又饮太守徳和气坐觉生檐楹不【阙】凝冽自何去至于愁思皆自澄乃知春功亦不逺缄封祗在瓶与罂安得遽尔披重云划见白日临青防和气习习扇九壤枯枝朽质争敷荣风雨时泰阶平圣君万夀寰海清细草轻烟日邉路凤管龙丝细可聼有耳不闻与钲有目不识旗与旌圣功浩荡不可名
　　上曹大夫
　　客从南英到掲阳十有五年困长道囊资空竭奴仆愁气象尘埃顔貎老天矜穷悴幸有縁太守曹公看客好孤舟薄舣即趋门一笑相迎见懐抱道途险易人佚劳俄顷咨询无不到旌轩雍容屈临顾袖出缄封相燕劳舍舟东溪宅西湖西湖风光画不如是日佳筵在连理賔从翕集何舒徐大斗所酌真醍醐珍肴异果琼瑶铺巨觞防灔廵数劝惟恐不醉非賔娱别有芙蕖对芳席五干十花图在壁万龙齐干玉森森回看华轩笼翠碧熈熈台上栁青青众乐亭前松植植尔乃盘桓四十日尊罍时展情无斁不知海内为主人几人似公真好客观公政治诚有伦合居廊庙居海濵子厚在桺南蛮欣文翁在蜀西鄙驯天心帝意诚念逺故为逺俗迂良臣愿公不日居陶钧大开东阁罗冠绅烹庖鼍龙脯麒麟布被底下卧平津天涯地角尽阳春
　　醉翁行赠黎师醇
　　金峯醉翁七十九行歩龙钟面黧垢惟有满腹竒文章日月争新无老丑頬舌锵洋言不茍咳唾成珠须信有两眼如星照耀人见客偏明俨如旧问翁壮年爱棊酒迩日还如昔时否曰予不战犹好看日饮常能倾一斗因持棊酒前就翁明日壶浆复予就朱君贫苦亦好竒接续携持穷清昼城中遑遑竞趋走觌靣草草忘亲友几人尊爼暂从容笑傲松篁弄花栁宁知北郭予三人继日相从辰到酉厐眉皓髪常温然相见妙龄眉目秀惜哉才髙命蹇成遗滞四十余年州县吏弃之林野混渔樵徒使知音动嗟喟愚闻天道髙逺不容人测度无奈人能乐其乐故有鼔琴重围行歌遗穟浩然充塞不以世俗屑累寥廓愚观翁之子孙诜诜防防此其后庆为不薄世俗母以翁老生轻心须知此翁头白靣黮而英心义气天地不得而销铄
　　江亭与程瞿二君邂逅小饮太守送酒因成
　　苍翠擎天江上山淙琤防玉亭前水邂逅相逢坐上人倾葢论心何俊伟凉风飒飒来几筵似与清谈相表里程瞿轩轩古遗义悯我羁穷见辞气以为此时无一杯直恐江山解相鄙旋呼奴僮涤铛勺豆肉盘蔬随所峙三杯五杯复七杯清兴悠悠殊未已复向行舟寻果饵鱻薧拟欲求诸市丰殽佳馔来使庖巨【阙】长鱐间珍脆逡廵长呵下云际传以报谒迂千骑薄闻江浒清饮欢归去琼浆遽来赐大哉何公古循吏易俗移风有深致人之所背公所趋正以敦薄醇醨为已事连英二城接疆理旧绩新庸满人耳道涂赓载尽欢謡冠佩清言有余美
　　送杜靖国知连州
　　杜氏世徳光无前声华行实相辉鲜蒉之职也在刀匕亲举罚爵平公筵预之闻见合左氏春秋大法因粲然诗为郡守称杜母南阳之人今尚传如晦作相犹民天忠诚蹇蹇终始全能令大君思不已辍奠祭情拳拳子美大雅三千篇昭昭劝戒日月悬其人骨朽邈千祀至今闻望犹当年我宋龙兴抚嘉运杜家孙子随飞奋坤马承干禁掖清傅霖苏旱华夷润迩来文武百羣中诜诜杜姓多翘俊靖国少年即竒絶雄文常倍千人杰投书天府一不意却扫雁荡不复出懐材抱道良自珍售以连城为折阅中年不忍自弃置以防调官南海尉手提顽馘授州将海盗为之潜丧气尘埃从此免低顔倏忽十年今拥斾忆昨建康临市征公于吾父为交承儿童不敢求见靣卓荦但聼驰英声尔后驰驱逾半纪投荒乃得亲君子孤舟抵岸即登门见我有悲兼有喜所悲窜逐万里来豺狼得路忠信埋长为我意怆恻吾未振汝良悠哉所喜谓我一门吏一年三黜刚愈鋭投身汤火何所求所忧为君不为已况复吾为汝父执世契不浅汝吾侄此邦人物粗熈熈职司慈明州守徳汝虽投窜实汝福天子神圣终汝直丈夫秉徳贵不回穷逹自天非汝职公言令人益慷慨一接已见真顔色韶光波逝不暂停年华两见新尧歴可怜情义如一朝向人睠睠终无极外台差注重求材天子急人方旰昃丹书凤口下九霄捧诏治行何烜赫昨日红蕖醉幕賔今朝皂盖贤州伯官虽衙尉丞位乃二千石羁人无以报恩知请为使君申八徳一曰公心与衡鉴无情同方裴侠号独立背公之私无髪容青州赵琰絶嘱托贵要书来投水中二曰寛量须江海为防并州陈防但懐抚未尝愠怒形于顔南阳刘寛抑又甚蒲鞭示耻犯者难三曰信舌端常与心相印九江宋君每聼政平旦日中犹不紊并州郭伋舍野亭为与羣儿期到郡四曰惠有如雨露时沾渍光州元忠尝赈贷二十五万恢天施蜀郡亷范不禁夜一襦五袴惟民利五曰清玉壶在堂中有冰武昌何逺思律贪汲井投钱非买名合浦孟尝亦无欲还珠碧渊清所征六曰正端如标表行非径北海朱邑虽笃旧至于枉曲终无聼东莱杨震畏四知行不欺幽此为盛七曰明昭如日月东西行冀州贾琮去帷裳百姓闻之政自行雍士李惠善审断弹鷰坐知禽鸟情八曰镇浮静躁温而厉汴州齐澣非肆刑清严自我人皆治濠州张福不可犯以重自持人自畏此之八徳人有一鸣弦按堵皆千室能于八者具有之使君之才非世出使君有政教必本之学校蜀人夷陋卑已甚文翁之化于今好使君有诗笔莫咏闲风月追还雅颂声太平吟咏性情思补阙使君有车马莫赏闲山水时行郊外问樵耕民间利病须详委莫轻喜莫轻怒轻喜于人火上冰轻怒于人镜前雾莫狐疑莫轻信狐疑多至败良谋轻信定令奸小进大凡当局常多迷使君临事其慎之倘记愚言用有时防尘积岳终有禆苍生旱渇天欲雨异时经济非公谁
　　纪连守植道傍木
　　道傍木夹道参参如合屋种之毫末成合抱太守慈仁辅生育古来善政盖有数道路开通亦其目芟除翳秽平险阻坚固桥梁便舻舳何为万柯随曲直化此长龙被崖谷由吾太守爱民深孜孜利民惟不足以为烈日长道难加兹岭外炎暑酷黄茅鬱蒸之烈气重岚固结之浓毒不得清隂萦且纡何处憇息而踯躅令如源泉下斯行长原太山秀可掬桐榕枫果随所遇惟其茂宻佳防速何公之心父母心后人当如子孙续勿剪勿拜勿抝斸蠧朽便可添新緑
　　示庐山寺老胜师
　　离乡十九年日有如年乆归来山水亦依然人物存亡半非旧庐阜之前我舅宅此寺如我东西家每来舅家必到此粤自齿稚今疎牙庾岭闽山四千里青衫谪逐自我始筑台东望几凄凉亲故满前争不喜林下相逢真实人非戚非疎非故新执手之言行处亲是以还家一百二十日五回松下问禅因此身非我身有君有父有神有民俯仰回环知有待古之人居不黔突行不已轮师住无住我动非动来不须迎去不须送聚散防离百年一梦大千沙界等间言寻常只把毫端弄
　　次韵子发劝酒
　　子真依前家谷口无地栽禾只栽栁否亨千态古难常与物浮沉儿女诟鹍鹏海伏而天飞鹪鹩林栖惟一枝迂谈濶论偶相识千世一遇非为迟君看大旱希云霓又看朝隮雷雨随天之神力岂不大若丰若约无定姿况夫人物在宇宙无异蝇蚁停杯巵生亡尚非已主宰滋味得不随醇醨是以众人察察日不足我独闷闷顽无知方吾醺酣以盂杯为小正见沧海如池沼子又作诗劝我醉如泥得非亦以惽惽为胜晓
　　赠余纯臣通判
　　清人如玉如兰荃元是水晶宫里仙贰车海阳未期月士庶一口咸称贤请言清人所以贤清人貎庄神凛然中扄恬夷已自得志意髙防凌云天犀珠焜煌照天地清人不为迂其视金钟球磬杂管弦清人不以劳其耳惟视与聼尚不为岂肯为彼回其意是焉神照无不通岂特视明而聼聪是非毁誉不立已轻重黙与权衡同上訚訚兮下侃侃和以不同惠而断自然民物被休赐芬馥不驰而自逺闽山下士狂且恫二十八年如萍蓬遇公于兹心胆空教诲怜念皆深衷大论时闻鍧霹雳健句每惊争化工聼言观事潜欣悦不见累旬如嵗月作歌笥中时一阅如对岩岩冰蘖节愿公保此清人躬古来大任求明哲
　　和李天与秀才
　　西塘老人唤回翁愚惷无他生所钟簧鼔不闻非耳聋形器不渉非无踪尽伤万类物所蒙圭璋贝璧矜昻颙屑之私背大公尘埃蔀明荆塞胸宜厚而薄歉为丰奚以经济跻和冲王功曰勲民曰庸勲谁烈烈庸谁同掊夷劓夺祈爵封若人无所用其忠扣天惟兹冀祖宗愿一更改由大通雪霜岩岩有髙松罗网宻宻皆去鸿此身万死非灾防生随蝼蚁气蜺虹共追太古还醇醲不忍生置炉鼎中圣徳如天非世逢迨兹白髪犹颛侗圭刀为活羣贾佣何乃紫木临身宫地不爱寳人来共威仪党党君子风袖中球琳来相从手搜明珠心益恭伟哉斯人空不空其中宏深外雍雍淡交庶几宁鄙衷个中自古无蛇龙
　　上知郡承议
　　至乐之性长自余世物莫得而榛芜隂阳变化在舒惨千里岂足劳建除忆昔僣侈擅一隅琼宫贝阙妆金珠穷奢极靡相倾夺所不可道矧可书天清地宁圣神出荡荡一化浑太虗頽基故址尽荒草往往狐兎来争居鱼书虎符若邮传几人到此图安舒谭公贤明大国后寳璞岂肯雕璠璵拂除荒秽出夷旷茨茅墩瓦从古初璧书齐丘俭化论譬如论海先河渠千古兴亡一端梦逍遥巾氅日裕如有客登亭见施设笑杀夸瀛壶
　　连州斛岭寨井
　　斛岭寨行云际下视长江入地底汲江登岭行三里跻扳峻险为艰尔将率居民几半千度嵗终年苦无水爰自庆歴达元符循旧安常谁拟议元符太守何公贤爱民虑事诚而至以为山顶流泉鲜其事吾观古人行师动万亿所至岂必皆平地军必有井井未达将渇不敢闻众耳隂阳者流以水照星星之所聚泉所委行行浚凿三日遇泉井成矣乃今三井如鼎趾岂特当年负瓶操绠仆仆往还之人为慰喜吾欲后之人知井所以起敬守前功无委圯必使甃砌长如今日之清泚万万斯年施何已故作此歌勒诸斛岭之市
　　苞苴行
　　苞苴来苞苴去封书裹信不得住君不见箕山之下有仁人室无杯器以手捧水不愿风瓢挂髙树
　　五七言律
　　陈元叟清轩
　　尘坌中轩户谁标似水名物讹空自汩人性本来清天上云藏月人间石裹英云开与石裂精莹自分明
　　季冬桃花
　　真宰终无妄元和岂有偏如何洞天蕋开向雪花前游骑虽然閴红芳亦自鲜惟应祝融氏偷窃翫余年
　　次韵严巨孟
　　侠也生来拙论才寸不通趋时惭寡术守古又无功永日书千卷闲宵月数峯惟期贤者达防閤见开通侠也荒唐学文章愧古风谁将覆醯醢子谓近蜺虹去圣虽云逺防言信可宗期君振頽敝谟典嗣前功侠也愚而已奚称忠与刚未能安社稷自合窜炎荒国以民为本仁当生不伤君其明辨此万里在飞翔
　　和孟坚二月晦同出城
　　花栁接重闉三分破二春江梅初弄雪垄麦旋收新缨绋嗟尘事农桑羡野民暂陪游乐乗此日是何辰城中未必闷出郭喜还生浓淡山原气髙低溪涧声鸣棊振幽谷把酒聼流莺疎旷还随分何须学歩兵
　　瑞像阁同杨骥雪夜饮酒
　　浓雪暴寒斋寒斋岂怕哉书随更漏尽春遂酒瓶开一酌留孔孟再酌招赐回酌酌入诗句同上玉楼台
　　和荆公何处难忘酒诗
　　何处难缄口熈宁政失中四方三靣战十室九家空见佞眸如水闻忠耳似聋君门深万里安得此言通
　　和叔粲沧浪亭
　　髙亭殖殖水冷冷笑指鸥鳬坐晚汀逺不闻声千橹去矫如争秀数峰青烟云窓牖纷纷雨露月蒹葭防防星最好归舆拥防璧笙歌灯火照仙屏
　　题仁王横山阁
　　案俯横山海来拂云髙阁为谁开荒溪古木闲猿洞明月白沙空钓台晓日东风龙夭矫秋风西峡凤徘徊居然静卧江南岸天堑【阙】　亦壮哉
　　次张子京游天王湖作
　　湖上迟迟不忍还谈清彻几重闗旋岚野马皆归静逝鸟潜鱼各自闲坠果露巢秋后树淡烟斜日晚来山吟情到此何终极注目红云紫雾间
　　同子忠上西楼
　　偶因送客上西楼共爱佳城枕海陬雁翅人家千巷陌犬牙商舶数汀洲风吹细雨兼秋净云漏疎星带水流独有单亲头早白迢迢东望不胜愁
　　次韵陈秀才告别之作
　　行槖萧萧又出门岂应踪迹溷东园诗书无地人间世山野有亭江上村几许春秋由白髪谁能枝叶事闲言行矣吾衰今已矣独将清梦到乾坤
　　示庐山寺胜老
　　寳鼎当年未结丹幽栖曾此掩柴闗羽軿欲化乗风驭梵锡应留解虎环僧卧碧云皆夀考鹤迷华表几时还好应月白长廊下涧水无声人自闲
　　次韵子京早春雨中
　　花草迎春意已娇霡如膏雨复连朝昏云暗雾饶慵困疎李残梅共寂寥赖有河阳逰约近能令圃泽睡魔消看看陌上千红紫只好公孙日觧貂
　　赠陈通其致仕頣夀轩
　　七十退休人所共一生清苦独推贤枝栖腹饮知安分骨耸神清合永年静引儿孙黄卷下闲驯鹤小池邉恬夷益得冲和力无病无忧一地仙
　　送林六秀才之广劝其早归
　　无情乌兔两相追嵗月蹉跎一箭飞觧报劬劳能几日可堪容易旷慈闱须知楚国千钟粟不直莱庭一防衣我念松楸心独苦故知吾子不如归
　　次孟坚初冬晴和见梨桃二花作
　　十月南天尚暑襟幽花何怪动清吟半扉素蕋呈修径几朶夭红出茂林地借小春回暖气日匀疎影转轾隂惟应幕府多才俊不负行台醉赏心
　　次张君举秀才
　　长风清洒翳天尘捧出重光耀世轮龙衮未温当扆坐凤书先轸向隅人一缄符命来差缓四尺先坟梦已频衰老将何报明主雪霜柯干艸莱身
　　题頥轩
　　达人取次总佳宜潇洒清轩聊自頥垣果砌花堪笑语牖风庭月共希夷满堂虗白琴三弄竟日醺酣酒一巵别有工夫防客住时时谈笑出新诗
　　次韵环翠亭
　　天围湖海净团圞水色山光四座寒暗结浓隂森万木静铺遥碧拥千峦共斟緑醑看浮蚁遥见孤舟下逺湍是处烟云有佳隠﨑岖长道太无端
　　仲常龙图自广中移师闽
　　节钺依前向钓台祥烟喜气两嵬崔民思父母无穷已天借星辰有去回千里袴襦还众暖三山楼阁为谁开须知道路先腾说又见清凉古佛来
　　次张汉公言懐
　　人间滚滚竟何营只为蝇头利与名千里瘴乡吾逐客一箪穷巷子书生文章相误终须别宠辱无闗自不惊赢得白头闲处坐一竿风月有谁争
　　次韵太守仁智堂
　　堂下玻瓈看碧澜天邉图畵指层峦崔嵬切汉星辰近清泚照人毛骨寒已叹神明传政化仍观慈惠展杯盘尊前不为扶衰病敢惜酡顔胜渥丹
　　次韵春登楼
　　公余闲歩古城巅迟日和风暇豫天花引嫩芳迎晓露栁垂轻絮拂晴烟一尊椒桂除三品千室讴歌在五弦红紫正争春又半断崖荒堑草芊芊
　　幽居
　　萧条深巷寄门墙城郭村居事异常石展地衣三药径锦围天柱十花樯幽禽隔树钩胶语异草揺风合和香不觉冬归与春到但知无事日偏长
　　次韵李天与张温夫
　　年来年去一衰翁几不能言但守中每叹善交如管鲍那知所得并轲雄直教顔巷人难处秪愿融尊酒不空自古英贤有穷达谁能朋友谢磨砻
　　辞谢诸相知见招
　　葢倚嬴肩汗满鞲晨饔夕燕未曾休杯盘狼藉君虽厚仆马疲劳我亦羞淡淡交知犹可乆区区口腹不须谋还能收取筵中费遍使饥穷饱暖不
　　上苏端明
　　闻説天南受赐深传方施药每挥金看天风格樽前态妙国胸懐枕上心草木亦蒙铨品力山川难载颂歌音如今收拾知何用衣被华夷有傅霖
　　昔向东坡览古文长嗟简策鎻风云那知日月归元首立见防龙遇放勋夷夏生灵真乆困圣贤膏泽有前闻帡幪天地期功业妙畵竒书请暂焚
　　辞方公悦
　　又承尊酒细论文日日樽前得未闻怜旧直忘趋走贱有疑俱向笑谈分心縁明徳懐髙屏日为偏亲断逺云明日迢迢东郭路未行离思已纷纷
　　次韵清溪樊主簿
　　欲致皇恩浃羽鳞天涯地角尽如春当年欵欵曾忘死今日区区肯患贫正以庭闱安梓里谁知魂梦达枫宸海邦一见如畴昔心膂相知亦宿因
　　次韵余纯臣通判球琅轩
　　耸翠凌空不少盘回环使宅对千峦髙华谁为球琅辟劲节相怜霜雪寒引得凤来縁有实化为龙去始堪看桐庐寂寞烟云暝惆怅无人近钓竿
　　次韵余倅笼碧轩
　　万龙齐干拥髙牙占尽幽竒只一家分破宻隂开细路罩将余碧入江沙静笼簮玉朝云合暮到杯金夜月斜贤守二车真可畏尊前诗笔太豪华
　　次韵广州梁有为秀才
　　孤直惟知不愧天飘零无复记流年学从邹鲁已如此贫甚顔原亦浩然乞食偶随持鉢老入城因访跨羊仙真人到了扶真道手付瑶台刻玉篇
　　烟雨楼
　　层梯叠构倚穹苍烟雨江山见渺茫人是神仙来镇守物随时节亦循良静铺紫翠资吟兴时作霏防助嵗穰岂比啼猩兼啸鬼浪将愁恨向潇湘
　　仙人居处即鳌宫更作层楼峭倚空羣岫西来烟漠漠大江南去雨蒙蒙花镳栁策熈怡里耘笠渔簑笑语中别有夜楹千里月凭栏清兴与谁同
　　示潮州妹子
　　八人兄弟三人在独立他州信汝贤直使无情如槁木忍看垂泪念南迁从今依旧歌泉水何物偏宜寄谪仙美酒年年须百瓮好从南海便乗船
　　次韵子京下元雨过对月
　　年虽小歉俗安苏小雨时时济旱枯天为下民成晚霁月将三五上东隅星如青女临银镜人似寒冰在玉壶想是庭前吟望乆岂殊云外一轮孤
　　元符放还谢英守何智翁
　　僦屋平山至典衣来时便作十年期岂知未报归余閠早有潜吟送别诗圣主恩仁天地力明公怜念父兄慈征鞍拟待春和暖催促行装愿少迟
　　和子京霜字见寄
　　秋深园圃虽无雨晚嵗头须自有霜身事无功且人事酒囊余地乃书嚢寒雅啸侣鸣乔木粉蝶成围过矮墙对此每思良友伴幸时来访浣愁膓
　　次韵赵资道秋夜闻角
　　萧索秋城五鼓前月临残梦正团圎彤楼一曲梅花落玉枕谁家绣带连歌酒梁园人散后弓刀秦戍雁南天一般凄咽西风下转展空牀夜不眠
　　次韵知郡登髙言懐
　　莫向天涯説故乡人身不似雁随阳黄花满手空佳节千里有懐如寸肠为许功名酬圣代不须愁绪付瑶觞男儿不是闺中物生则桑弧射四方
　　次韵杜幕春日
　　平明驱马出城东马上知君兴莫穷淮曲山川三月路春光桃李万家风酒肠寛处须吞海诗思狂来几击钟何事青□正双鬂拟将渔钓约溪翁
　　次韵张伯时以再任为贺
　　再官庠序为宁亲立道惟忧歉泗濵若使佞谀求利达便居廊庙亦沉沦环惟书史何如乐得是英髦信不贫如子才豪犹未第每思冥晦避通津
　　次韵子京述懐
　　桑海有涯殊浩荡蕙风无动任飘飖莫穷兴废千年事但看盈虗两信潮方聼民间歌道化何为天际想归桡当知得意无南北随向生成似玉杓
　　和英州太守何智翁次韵冯仲礼麻江桥
　　叠石梁空太守贤一年功力倍千年惠从今日流终古智是当时决九川有竞轮蹄何杂沓无情风月亦流连红灯熖熖三更市从此吴江不直钱
　　一带危桥接市防春成冬壊几多年谁驱巨石如填海化作长虹下饮川白水晓寒孤洞杳红灯夜午万珠连清风明月如堪买且问如今直几钱
　　次韵张老见赠
　　乌鵶蝼蚁有君臣此义如何易世尘欲为无穷宗社计肯忧如幻死生身八千江上奔驰路十二天南黯淡春归到亲闱捧杯酒始知终是福唐人
　　观碁五言排律
　　三百六十路通精此有门数竒藏日月机发动乾坤对靣知为敌浑输却有翻诈贪常易丧仁守乃长存只子如轻用全功更莫论就令投险胜宁抵被围奔纵得四方尽宁同一腹尊傍观饶好着当局奈嗔言惭愧中孚信几危大壮藩坐观成败者安得不惊魂
　　谢工部徘徊堂七言排律
　　髙堂增构广幽斋凿破青青遍地苔云入洞房疑有气月当疎牖若为开路无荆棘皆新辟砌得芝兰是旧栽流水声中迎送屐緑筠丛下献酬杯达生不为休尘虑齐物元由悟本来终见东山报重起未登【阙】乗且徘徊五七言絶
　　集鸥渚
　　主人无机心兕虎皆可入君看小渚中岂特羣鸥集
　　忘机亭
　　鳬鸥近隼旟亭隂戏鲂鳟我自无机心忘机成戏论
　　孤屿亭
　　峯峦何迤逦天际相依倚如何是孤屿独立澄明里
　　芳沚亭
　　澄流良湜湜幽藻还漪漪不是采蘩手芬芳长自持
　　读史
　　乱亡由佞舌览古每嗟吁拟刻奸谀像申明两观诛
　　论诚
　　万事以诚立不诚心不专诚心非铁石铁石被诚穿
　　和蔡公上已
　　恺悌侯藩修禊事风流草木荐天香使君喜为民行乐拟筑春光作舞塲
　　闭戸
　　居然讼息愧王通反闭柴门亦古风幽鸟一声庭日永轩窓从此近卢仝
　　渔家
　　月满平湖夜渐深浩波千顷荡黄金不知世有荣华事何至中藏喜惧心
　　见逺亭
　　天边毫末见千峯景物都穷见不穷因念当时小天下亦如亭上老仙翁
　　大水除防前小屋
　　庭下新来不掩门洒然无复旧时喧小锄轻瓮从兹起无补清时合灌园
　　宴十五约重阳饮患无登髙处
　　道义相欢胜饮醪况添流雪见承糟卧篱一醉陶家宅不是龙山趣也髙
　　出御史台
　　万险千艰六出身如今也得避嚣尘须知从此寒原上有个行歌拾穗人
　　道中见以索牵五六十人监理钱者
　　可怜平地不生钱稚老累累被索连困苦新圗谁畵此祗愁中禁又无眠
　　题灵峯平歩亭
　　天险尝闻不可升人间危堑更难名欲知平歩亭中意平得心来处处平
　　谩成
　　琹虽古意元无取诗近虗名亦懒吟不是将心就无事都縁无事可关心








　　西塘集巻九
　　附録本传【见宋景定建康志】
　　郑公介夫讳侠其先光州固始人四世祖俖唐末随王氏入闽遂为福清人甫冠遭妣黄氏忧念家贫亲老弟妹众多慨然自誓当苦学以成名治平二年公随父晕赴江宁府监税得清凉寺一小室闭户读书时王安石以中书舍人持服寓江宁公携所业往见蒙安石称许治平四年擢进士甲科年二十四调光州司法以归安石服除起知江宁府相见愈厚及公赴浮光安石入叅大政兴利除害言无不行公平日雅重安石以为尧舜三代君臣相遇有为于世太平可期月而望已而青苗免役方田保甲市易等事相次施行民间不以为便防光有疑狱数事公以谳议传奏为安石言之报下皆如公请公感知已欲尽忠以告秩满不复移令遂为入都之行时熈宁五年春也公行所过田父野老必从访问新法利害荅者无一人言其是至京斋戒具书见安石甚奬之再见乃及试法之事时初行试法之令选人中者补京官公辞以未尝习法三见而问近何所闻公畧言青苗免役数事与边鄙用兵在侠心不能无区区安石不荅左右遽请公退自是不复见但时于门下具实封反复极言新法之为民害皆不报一日乡人张劢来访忽责介夫何好矫之过公问所以劢曰丞相令介夫试法不就何也公曰朝廷新立此科以待练习文法之士必使无丝髪滥得然后可以勉后人侠素非习法但因浮光有四五件疑狱所司议法殊不与人情相近职在法官不得不详审乃于本条中自令式格律散行推考乃得其当故以传奏輙蒙丞相是而行下其余条贯实未尝见丞相以此见谓明习故使试法是以不能为能误丞相之知以茍进取此则欺天诬人侠虽饿乞所不敢为也乆之得监在京安上门辞安石安石曰却受监门去意殊不悦公在门局防丞相以春社还由本门法当迎揖道左安石一见恻然靣加慰劳明日王某来以其父度支欲与诸公荐公试法切须愿就葢丞相意也公对如荅张深道之言事遂寝未乆置修经局安石使其侄壻黎东美访公云丞相欲令元泽辟公检讨公言检讨以备阙遗侠读书无几将何以备检讨之责此与试法何异因以书诗愧谢丞相已而黎生再来具言丞相致意凡入仕且要改得一京官然后可别圗差遣何得介僻如此公曰侠自浮光入京本求一席地执经丞相门下耳初不知官有美恶髙下不意丞相一旦当路发言无非以官爵为先所以待士之来者如此而已果欲援侠而成就之区区所献有利民便物之事行其一二使侠进而无愧不亦善乎黎生去后数日复来问何事欲言时免行市利等税钱京师细民及商旅尤以为苦如负水拾髪担粥提茶之类皆有免行不输钱者毋得贩鬻市道门司商税院并行仓法专拦月赋食钱每正税百文外收事例钱十文以给之谓之市利钱逮法之行正税不及十文者亦收市利十文其末反重于本百姓至与专拦死争监官委曲谕以新法乃怫然投钱而去公覩其害言于丞相数矣至是又具书并陈青苗免役等弊事因黎生献之未几令下小夫禆贩者免充行旧税重者十减六七其大者将谓以次施行已而竟无所闻时安石有诗曰何处难忘酒君臣防遇时髙堂拱尧舜宻席坐臯防和气袭万物欢声连四夷此时无一盏孤负鹿鸣诗公闻而和之曰何处难缄口熈宁政失中四方三靣战十室九家空见佞眸如水闻忠耳似聋君门深万叠焉得此言通亢旱日乆自去年七月不雨至于三月民间焦熬殊无生意公度安石终不可谏乃以本门所见冬春以来三路流离之民每风砂霾曀大者车乗小者负担扶老携幼蔽塞道路羸瘠愁苦身无全衣城外饥民朝晚入城买麻籸麦麸之类合米为糜或茹木实草根以活及其质妻鬻子狼狈困苦之状至于身被鎻械而负瓦揭木卖以偿官者累累然于道公不忍坐视乃呼畵工列为一圗裁书诣閤门投进不纳遂于本门勾马递于银台通进司奏为宻急事仍自劾擅发马递之罪其书曰臣伏覩去年大蝗秋冬亢旱迄今不雨麦苗焦枯黍粟麻豆粒不及种旬日以来米价暴贵羣情忧惶十九惧死方春斩伐竭泽而渔大营官钱小求升米草木鱼鼈亦莫生遂蛮夷轻肆敢侮君国皆由中外之臣辅相陛下不以道以至于此臣窃惟灾患有可召之道无可试之形其致之有渐而其来也如疾风暴雨不可复御流血借尸方知丧败此愚夫庸人之见古今有之所贵于圣神者为其能圗患于未然而转祸为福也方今之势犹有可救愿陛下开仓廪赈贫乏诸有司敛掠不道之政一切罢去庶几早召和气上应天心调隂阳降雨露以延万姓垂死之命而固宗社亿万年无疆之祉夫君臣际遇贵乎知心以臣之愚深知陛下爱养黎庶甚于赤子故自即位以来一有利民便物之政靡不毅然主张而行陛下之心亦欲人人夀富而跻之尧舜三代之盛耳夫岂区区充满府库盈溢仓廪终以富衍彊大天下哉而中外之臣畧不推明陛下此心而乃肆其叨懫劓割生民侵肌及骨使之困苦而不聊生坐视其死而不恤夫陛下所存如彼羣臣所为如此不知君臣际遇欲作何事徒只日超百资意指气使而已乎臣又惟何世而无忠义何代而无贤徳亦在乎人君所以驾驭之如何古之人在山林畎畆不忘其君刍荛负贩匹夫匹妇咸欲自尽以賛其上今陛下之朝台谏黙黙具位而不敢言事至有规避百为不肯居是职者而左右辅弼之臣又皆贪猥近利使夫抱道懐识之士皆不欲与之言不知时然耶陛下有以使之然耶以为时然则尧舜在上便有防契汤文在上便有伊吕以至汉唐之明君我祖宗之圣朝皆有忠义贤徳之臣布在中外君臣之际若腹心手足然君倡于上臣和于下主发于内臣应于外而休嘉之徳下浸于昆虫草木千百世之下莫不慕之独陛下以仁圣当御抚养为心而羣臣所以和之者如此夫非时然抑陛下所以驾驭之道未审尔陛下以爵禄名器驾驭天下忠贤而使之如此甚非宗庙社稷之福也夫得一饭于道傍则皇皇圗报而终身餍饱于其父则不知徳此庸人之常情也今之食禄者往往如此若臣所闻则不然君臣之义父子之道也故食其禄则忧其事凡以移事父之孝而从事于此也若乃思虑不出其位尸祝不代庖人各以其职不相侵越至于邦国若否知无不言岂有君忧国危羣臣乃饱食餍观若视路人之事而不救曰吾各有守天下之事非我忧哉故知朝廷设官位有髙下臣子事君忠无两心与其得罪于有司孰与不忠于君父与其茍容于当世孰与得罪于皇天臣所以不避万死深冒天阍以告诉于陛下者凡以上畏天命中忧君国而下念生民耳若臣之身使其粉碎如一蝼蚁无足顾爱臣窃闻南征西伐者皆以其胜防之势山川之形为圗而来献料无一人以天下之民质妻卖儿流离迯散斩桑伐枣拆壊庐舍而卖于城市输官籴粟皇皇不给之状为圗而献前者臣不敢以所闻谨以安上门逐日所见绘成一圗百不及一但经圣明眼目已可咨嗟涕泣而况数千里之外有甚于此者哉如陛下观圗行臣之言十日不雨即乞斩臣宣徳门外以正欺君谩天之罪如稍有所济亦乞正臣越分言事之刑时七年三月二十六日也疏入神宗皇帝览毕反覆观圗长者数四即袖以入是夕上寝不寐翼早命翰林承旨韩维知开封府孙永体量免行钱先放元不系行人投纳到钱万三千余贯又实计免行钱除每嵗所颁外并放又命三司使曾布体量市易司农寺发常平仓放商税务及诸门税钱三十文以下市利钱二十文以下令殿前马歩军司及熈河路开具未用兵以前所管若干兵即日所管若干兵令三司具治平以前熈宁以后嵗之出入各着于令河东河北陕西诸路具民物所以流离之因又有防青苗免役竝权罢追索方田保甲竝罢如此之类十有八事民间讙呼相贺四月一日下诏责躬许内外臣僚实封言事越三日大雨逺近霑足自公上疏至是才及浃辰初七日早朝羣臣既贺雨神宗出公所进圗状宣示宰执且责之曰卿等每言法度修明礼乐兴行民物康阜虽唐虞三代无以过今来外事如此丞相以下各谢罪上问丞相郑侠何如人王安石对曰尝从臣学是日有防放公擅发马递之罪安石即还府第不入中书迁定力寺求出于是中外方知三月二十七日以后所行皆因公入文字一时用事者莫不切齿争言于上或以为心狂或以为非毁良法或以为擅发马递惊御乞追逮所司勘罪御史台直请以公付台推勘遂有防下开封取勘是时臣庶欲应诏言事者甚众闻此皆沮缩唯司马温公辈一二文字得达上前憸佞之党日于匦函假名投书乞畱王丞相坚守新法仍乞治公狂妄之罪已而熈河小防羣奸乗此力进其説吕惠卿邓绾之徒言于上曰陛下网罗英俊数年以来忘寝废食仅成此数事天下方被其赐一旦用狂夫之言罢废殆尽岂不轻信至相与环泣上前于是新法牢不可攻矣安石既已恳辞去位遂出知金陵而荐吕惠卿代已即除叅知政事惠卿拜职之日京师大风霾黄土翳席逾寸公又上疏言天寳之乱国忠已诛贵妃未戮人谓贼本尚在今安石虽去而惠卿复用事虽不同势岂少异葢安石本为惠卿所误以至于此既已觉知仍复遂非以相防援其实表里自相胶固夫岂念宗庙社稷之重且惠卿能终无背安石耶奏入不报又为市易事与吕嘉问力辨乞不用嘉问举状是时西师屡动公上疏力言边兵不已为大不祥其言反复累十余纸皆细书宻行且言大兵之入诸部羌人相率捍御谓之贼兵夫中国谓羌为贼者正谓其掠我赤子夺我畜产也今我师亦然彼何得不以为贼乎且中国与四夷犹井上井底之异也井底之人欲出而已井上之人岂有欲入者哉知此则居井上者常当安井底之人然后井上可得而安也又从而苦之何哉夫中国者子女玉帛之所聚文章礼乐之所出食稻粱衣文锦决无入蛮夷之心也彼风沙晦冥龁草饮水寒则皴裂暑则暍死日夜思中国之乐而不可得彼驱而来者犹防井底之人而出之平地此驱而去者犹挤井上之人而赴井底是以屡战屡败也上览罢属熈河奏防杀戮甚众上为恻然诸奸患公入文字不已遂取开封所勘擅发马递事行下刑部定罪罚铜十斤取旨勒停本郊霈调官出京日见羣臣诬防天听懐不能已复取唐书魏征姚崇宋璟及李林甫杨国忠卢杞传为两轴题其一曰正直君子社稷之臣事业图其一曰邪曲小人容悦之臣事业圗迹在位臣僚欺君误国之事暗合林甫辈而反于姚宋者各以类标题复为书上之事皆画一执政大怒言于上以为谤讪朝政追毁出身以来文字送汀州编管寻追回推勘狱成改送英州编管公虽谴逐言笑自若冒盛寒徒歩至贬所未尝有悴容真阳俗鄙率未知向学公至为陈君臣父子大谊翕然化之畱英十年学者日众枢宻直学士陈襄行经筵日论荐当世之士自司马公而下三十三人最后言郑侠小臣愚直敢言如此是亦发于忠义非陛下矜怜其志而使得生还谁复为侠言者神宗未暇収用防哲宗皇帝登极恩霈放还时内翰蘓轼还朝与孙觉虞太宁等上疏荐公及王安国之子斿曰臣闻国之兴衰系于习俗若风节不竞即朝廷卑故古之贤君必厉士气务求难合自重之士以养成礼义亷耻之风臣等伏见英州编管郑侠以小官触犯权要冒死不顾以成直言今来朝廷赦侠之罪复其旧官经今逾年而侠终不赴吏部叅选考其终始出处之大节合于君子杀身成仁难进易退之说若朝廷不少加优异则臣恐侠浩然江湖徃而不返若一旦命先朝露则有识必为朝廷兴失士之叹已而就除泉州州学教授秩满诸生愿畱州奏得再任元祐八年丁通直忧服除授泉州録事叅军元符元年凖再送英州编管徽宗皇帝即位大赦东归知广州朱师复上表荐公有旨复官又除泉州教授未几改差监潭州南岳庙未被复追毁前命勒停时崇宁元年也五年八月复将仕郎许叙用公不复出矣取所居山名自号大庆居士还乡所存唯一拂而已故自号一拂居士性清俭布衣粝食终其身或以为言公曰无功于国无徳于民若华衣美食与盗无异州倅许景衡过公庐见其饮具皆白镴既去遗以银器请易之辞曰不鬻则质之非贫家所常蓄也然喜賔客诲诱学者孜孜不倦客至无贵贱輙畱与饮率不过蔬果一肉适饱而已且为陈古今忠孝之道圣贤立身之本家虽不裕于财啬用而广施未尝有靳吝之色虽流落顿挫之余一话一言未尝不在君父覩政役繁兴民物嗷嗷但颦顣而已尝作观碁诗有傍观饶好着当局奈嗔言坐观成败者安得不惊魂之句忧国之思深矣宣和改元八月二日考终享年七十九邑中长老诸儒相与立郑公坊以表其闾圗其像祀于学建炎褒録熈宁元祐忠谠之世赠朝奉郎授其孙嘉正廸功郎越州山隂县尉不数年以朝散郎知建昌军曾孙謩举进士嘉定六年赐諡曰介今清凉寺有祠即公读书处也
　　郑介公諡议【见西塘先生集】
　　议曰諡以官品得法之常也諡以节行得法之非常也国家以常者伸义则夫非常者固弗以轻予也三山郑公死于宣和官正九品绍兴追赠秩视七品肆我主上褒崇名节风厉来世于是特防赐諡奉常其可以常书乎熈宁新法王安石忮忍专欲劫制于上吕惠卿之徒奸险小人缔交于下蔽主误国忽天诬民元老名儒疏摈殆尽郑公昔师安石思报知已缄书屡进牢不可反忧愤忠恳圗所目覩述为奏篇使斯民颠连流离憔悴艰阨之状毕陈于前而当时椎肤剥髓敛掠不仁之政悉闻于上神考惕然动悟夜寝不寐旦即勑罢某事某事之不便于民者凡十有八责躬求言乆旱以雨葢公是时监门一小吏耳越职冒言至于擅发马递甘蹈鼎镬而不之顾安石由是以去位要君而用事小人环泣上前目公狂夫欲正其罪公复累上书明斥惠卿指为贼本与吕嘉问力辩市易且极论边兵不已为大不祥羣党攻之遂罢门局公寻复取魏征姚崇宋璟及李林甫杨国忠卢杞等传迹在位者所行之事其合于林甫辈而反于姚宋者类而比之画一以进感奋激切言无用隠奏入执政大怒兴狱文致公于是有真阳之行逮元祐初命为泉州教授元符元年再送英州崇宁之初既起复停竟不果叙用以没公自少刻励于学书无所不读而贯以一理其序自以为上不谀公卿下不原乡党水火可蹈而议论不可回以四方万里之饱暖为己之饱暖四方万里之欣戚为己之欣戚其志何如哉不幸逢新法鼎沸之时欲以杯水救舆薪之火精诚贯彻能使九重之洞见幽僻披圗长弊法立变人情驩呼天意感回吁亦伟矣在英十年陶冶风化俗以知学文忠苏公论荐之词有曰侠以小官触犯权要冒死不顾以成直言又曰考其终始出处之大节合于君子杀身成仁难进易退之谊元祐欲用而未达绍兴追恤而未尽歴七十有余年乃克议易名之典岂非劝奬忠直实我祖宗之家法而天则畱之以助今日更化之善意乎然则諡孰为称曰諡之美者多矣公居之何慊然与其得夫人之所同者孰若得公所自许者之为贵公名侠介夫其字则介云者公生平之所自许者也冠字死諡其义一也先儒有言古之为諡者取于名取于号取于字况在諡法知死必往曰介执一不迁亦曰介方公书初上固曰陛下观图行臣之言十日不雨即乞斩臣宣徳门外以正欺君慢天之罪如稍有所济亦乞正臣越分言事之刑洎书再上又曰臣言非耶乞斩臣于众人之所以塞流言汹汹之路此可谓不以利害祸福迁其所守死而必往者矣后之人闻公介然独立不惧之风其忠气义烈千载犹可兴起也请諡曰介
　　郑介公諡覆议【见西塘先生集】
　　议曰故赠朝奉郎郑公既没九十有六年诏有司特议其諡公名侠字介夫太常博士谓古者有取諡于字之义又谓公平生行事合于知死必往执一不迁之法请諡以介按公本从王丞相安石学熈宁中王丞相以政事毒天下公规之不受丞相诱公以利公不为动顾方以区区抱闗小吏上疏极言丞相之失且圗所见小民流离困苦之状自城门附马递达银台通进司为宻急事以奏忠诚恳恻上感天聼上为行其所言十有八事中外竦动王丞相既罢公连上书论吕惠卿奸状尤切公虽坐此得罪竟坎坷终其身然百嵗之后读其书想其人凛然生气如公之在目也呜呼可谓介矣抑尝考公平生所歴葢自罢监安上门谪英州十有二年遇哲宗即位赦得还元祐中两苏公先后言于朝始除泉州州学教授秩满再任以忧去免丧授泉州録事叅军元符初年再贬英州后虽复以赦还而终老不复用矣夫介然特立于众小人之中其介犹可及也介然特立于众君子之中其介不可及也元丰以前元符以后公之不合固宜当元祐时元臣秉钧众正满朝起于谪籍起于州县起于岩穴者葢不可胜数公之犯顔忘身宜在谏官御史之选而再命分教复为纠曹十数年间不出温陵之境当时任引彚之责者于此不为无憾而公之不肯少屈以求合者至此益可见矣易曰介如石孟子曰栁下惠不以三公易其介公其有焉初台狱既就吕惠卿议当公大辟神宗曰侠所言非为身也忠诚亦可念岂宜深罪神宗圣明万无杀直臣理公每上书輙曰臣言不当乞斩臣首则进言之时公固先以死自处矣非知死必往欤自熈丰至于元祐至于元符至于崇宁宣和时事屡变而公介然如一非执一不迁欤博士议是定諡曰介
　　一拂先生祠上梁文
　　公未第时随父之官江宁得清凉法堂西偏一室名瑞像阁闭户读书即从学王金陵时也后人名其所为介公读书堂嘉定十四年縂领商公硕肖公像建祠于此名一拂先生祠
　　伏以抗疏安上门天下共髙于直节读书清凉寺主人首访于遗踪凛生气之犹存慨故家之无几乃即寒斋之旧聿严绘像之祠恭惟西塘先生介公学道欲如孔顔事君必惟尧舜官爵非所望岂法科书局之能招清俭终其身视美食华衣而若凂几叹旁观之好着要因所见以为圗留英十年在泉三仕虽困厄流离之相继独刚方劲正之不回嘿予龙期曾止朱塘之水宁忧蛇伏自安寳梵之居贯通神明始终真实再贬于元符而复官于崇宁之后追赠于绍兴而赐諡于嘉定之初时自为之屈伸我何有于荣辱郑公坊里已表门闾瑞像阁前尚余屐齿寻书巻酒瓶之地荐寒泉秋菊之盘堂上徳容耸万竹清风之劲槖中奏藁夺列星秋夜之光何妨半山老子之卜邻更许铁冠道人之入梦奉使总领郎中挺然风谊同此襟期当飞刍挽粟之时岂专足食思立懦廉贪之士示不忘君壮一拂之清髙起百年之文献不特发此邦之秘亦可占斯道之兴爰举修梁载形善颂
　　抛梁东石头城揷翠防中先生万巻髙吟处尚忆寒斋雪滚风
　　抛梁西书堂新傍五云低想像当年忠义气碧霄秋日贯晴蜺
　　抛梁南天外三山翠入檐法眼禅师休说法漏残书巻酒防酣
　　抛梁北坐挹空江烟水緑髙风千古照人寒清凉何用萧萧竹
　　抛梁上旧阁无人思瑞像使星家近郑公坊独立西风懐卓行
　　抛梁下日照朱栏凝碧瓦只将一拂振頽波定有同心来贺厦
　　伏愿上梁之后士知所学家有其书抱闗勿卑于小官考槃当明于大义秋风凉殿徒懐江山草树之悲昼日禅闗共作亭槛松篁之想
　　按元金陵志郑公随父赴江宁得清凉寺小阁闭戸读书惟冬至元日归省时荆公持服寓江宁声迹相闻公未尝往见鄱阳人杨骥学于荆公公语曰郑监税一子在清凉读书闻其人好学可与相就骥如其言嵗正月一夕大雪寒甚通直以酒食饷公公读书至夜艾呼骥共饮登寺瑞像阁赋诗曰浓雪暴寒斋寒斋岂怕哉漏随书巻尽春逐酒瓶开一酌留孔孟再斟招赐回醺酣入诗句同上玉楼台后骥为荆公诵之荆公喜甚摘其颈联咨嗟吟讽因为相知上梁文书巻酒缾云云本此





