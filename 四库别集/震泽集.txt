　　钦定四库全书　　　　　集部六
　　震泽集　　　　　　　　别集类五【明】
　　提要
　　【臣】等谨案震泽集三十六巻明王鏊撰鏊有史余已着録鏊以制义名一代虽乡塾童稚才能诵读八比即无不知有王守溪者然其古文亦湛深经术典雅遒洁有唐宋遗风盖有明盛时虽为时文者亦必研索六籍泛览百氏以培其根柢而穷其波澜鏊困顿名场老乃得遇其泽于古者已深故时文工而古文亦工也明史鏊本传称鏊上言欲仿前代制科如博学宏词之类以收异才六年一举尤异者授以清要之职有官者加秩数年之后士类濯磨必以通经学古为高脱去謏闻之陋时不能用又称鏊取士尚经术险诡者一切屏去正间文体为一变则鏊之所学可知矣集中尊号议昭穆对大防与张璁桂蕚相合故霍韬为其集序极相推挹至比于孔门之游夏未免明党之私然其谓鏊早学于苏晩学于韩折衷于程朱则固公论也其河源考一篇能不信笃什所言似为有见而襍引佛典道书以驳昆仑之説则考证殊为踈舛此由明代幅员至嘉峪关而止轺车不到之地徒执故籍以揣摩之其影响糢糊固亦不足怪矣乾隆四十六年四月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀





　　震泽集序
　　文之传三人品一也学力二也才格三也以人品者人为世重者也以学力者学为世师者也以才格者文由才竒者也世之文由才传者吾见之矣合才与学者我未之见也合才与学盖有之矣合人品与学与才我殆未之见也故曰文之传也人品也学力也才格也三者具焉上也二具焉次也一焉又次也守谿先生早年词气如风樯驾涛如逸骥驰野如银河注溟如长虹横汉如列缺划云如驶飓之啸六合可谓雄矣晩年脱枝落英尚淡崇质大羮不和大烹不割酒不麯大音不古钟石磬俚耳不谐盖雄而古者也故曰公文可传也才格也一也先生早学于苏晩学于韩折衷于程朱是故观怒惧箴知公于心学力矣观慈湖记知公于异端辩矣观昭穆对观尊亲议知公于天伦明矣观教太子知公慎天下大本矣观讲学观亲政观边事议知公康济之懐矣观厯代官制知公考古矣通之识矣观诸序记观诸柬书观诸碑铭观诸诗歌知公黜浮崇古之大畧矣是可传矣故曰公文可传也学力也二也公于夀宁侯旧也夀宁侯戚密椒官大臣无耻者趋焉公自夀宁显后不通字姓君子曰公之介也武皇帝时瑾权横赫无耻者趋焉公决去人曰去则忤瑾或怒不测公曰吾不得吾职则去祸福奚虞焉天下乃知有大臣之烈故公之出也人曰瑞麟威鳯之防也公仕也人曰景星卿云之见也公归也人曰雪冬柏松之秀也公没也人曰夏鼎周彛之藏也公也无忝名臣也已故曰公文可传也人品也三也又曰才格也学力也人品也胥赖以成者也三善有一焉犹可名世况于公具焉或曰公在孔门如何谓厓子曰公若及孔门宜列防夏之间性善之对则式孟氏人心道心之论宜式程朱南海霍韬渭先书


　　钦定四库全书
　　震泽集巻一　　　　　　　明　王鏊　撰赋
　　吊阖庐赋
　　昔阖庐之覇呉兮卒托体乎兹丘慨往迹之日湮兮曽不可乎复求峯峦纷以环合兮浮屠台殿郁以相缪【叶】忽平冈之坼裂兮劔池沦而深黒俯莫测其所竆兮仰不见乎白日两崖嵚崟而鬭囓兮又巉岩而斗絶信天造之险兮为神怪之窟穴将举首而闯其浅深兮先魂惊而瘆栗彼秦始之雄哮兮力驱石而填海将破山而求之兮藐不知其所在宜元之之不信兮谓徃牒之我绐嵗正徳之协洽兮劔池忽焉其枯涸何昔日之沦兮今山径之峣崅伊水旱之常数兮非予心之所度石谽谺而双敞兮类墓门之頽駮试徃造乎其间兮将举武而旋却始沮洳以忽明兮谅欲退而不可俨凑题之可扪兮森怪石之欲堕岂漆镫之将灭兮若有俟乎王果唉呉王之物化兮求彷佛其不见想澒池之既尘兮何有玊鳬与金雁彼槃郢与扁诸兮疑此语之为幻何千年之神閟兮忽一朝而呈露也旋黯然而复闭兮殆神物之呵防也前骊山之强项兮后防稽之妖珈锢南山其犹有隙兮信多藏之为害独空空兮以保全兮因兹丘而増慨
　　双松赋寄同年谢少傅
　　郁双松之并峙兮一不知其封殖之嵗年干轮囷而磊砢兮文章错而斑斒苍虬拏空以腾上兮惊螭镢地以屈蟠万木凌冬而僵死兮独青青其不刋似端人义士之立朝兮正色俨然曽不可乎犯干彼幽人之何知兮日坐对而盘桓朝予仪其挺直兮夕予挹其清寒固非蓝田之弃丞兮抑岂华阳之真官愿千秋以相保兮歴氷霜于嵗残使明堂大厦之弃遗兮非予心之所患
　　去思赋【并序】
　　三山林侯利瞻知呉郡甫二年擢分省滇南阖郡之民咸戚嗟若谓侯甚宜于民而遽敓以去予谓循吏之难久矣自顷权奸柄政政以贿成一时在位者因竞为掊克以入私门不惟国法有不及虽士之清议亦不复行曰彼以缓祸也而莫之罪焉于是相师成风虽平日稍知慕义者亦且肆行而莫顾曰吾以缓祸也于戏纲纪其壊乎廉耻其堕乎于斯时也有能洁然自守终始不洿者几人此林侯之政所以尤难而重呉民之思也予乃推愿防者之意为之词
　　猗嗟林侯兮胡不为我少防世方竞以贪惏兮侯独端靖而好脩莅呉民曽防时兮惠政日以旁流念徃嵗之大祲兮分转死于沟渠赖我侯之敷政兮不竞絿而于于哺我兮被我育我民兮如母我耕于野兮我出我途宼偷无戒兮吏静不苛仰有旄兮俯有稚非侯之仁兮谁使皇鍳孔明兮明且不颇嗟滇之人兮其独谓何揽侯裾兮絷侯马愿侯重来兮不聊此暇
　　槃谷赋
　　夫何太湖之淼茫兮峙双玉于西东蔚淀紫之巉岩兮峯峦抱而中空渡渚汪洋而交贯兮仍岛屿之无穷稻畦鳞次以栉比兮美西崦之寛宏亭台俨其髙下兮闾巷互而相通嗟夫人之好脩兮乃行义于其中握瑾瑜而不耀兮甘自混于凡佣朝出耕而暮读兮澹浮名之夕空非夫人之独善兮慨斯世之不庸不吾庸其亦巳兮信横目之为恫仰观山之峩峩兮俯翫水之溶溶俯仰山水中以自得兮将有言兮是从将无言兮是从
　　待隐园赋
　　冢宰杨公作园于京口曰待隐谓将归老乎此也而遭际明时愿莫之遂予为作赋以明其初志云词曰我滇于家兮邈云山之阻艰慨嵗暮予安归兮聊税驾乎江干稍葺茅以为宇兮又缭石以为垣羌艺蕙之百本兮忽覩竹之干竿初予与予心约兮逝将于此乎盘桓何皇恩之翕赫兮虽百身其犹未闲既授钺于阃外兮节制通乎三边旋持衡于庙堂兮坐进退乎百官誓捐躯而不悔兮顾初心其犹自怜怅松筠之无主兮恐猿鹤之多怨彼出处之难定兮伊自古而则然迨国恩之既酬兮将不日而来旋
　　呉子城赋
　　予毎过呉故墟未尝不慨想其盛而悼其衰也故为之赋
　　泰伯遗墟干将故里台阁翚飞冠盖鳞次喟彼荒郊羌何为乎城之里但见愁烟郁而四积悲风惨而时起頺墉突阜剰水残濠野雉朝雊鸺鹠夜号沉矛折防堕珥遗翘渐渐惟麦之秀离离彼稷之苖父老告予曰此呉王之遗宫也方呉盛时志大功髙入楚柏举败越夫椒城规方于八卦门僣拟于三朝跨长洲之茂苑馆苎罗之艳妖带以锦帆之泾压以金母之桥爰有凉台温室镂楣绣栭风亭月榭碝璧椒涂饰以璆琳琅玕间以木难瑚鸣佩鳬簉髙冠鹄趋自谓百世君之岂意至于是耶呉禄既更歴代崇饰春申夏桃秦皇刻石危亭岌夷雕栏纡直齐云之楼凝香之室木兰之堂交映翕赫叠石则嶻嶪嶕峣凿沼则囦潾澄碧兰芷罗生乎其间竹松骈列于其侧罗绮争春而妖冶歌钟入夜而嘈杂韦白耽于唫玩皮陆侈于酬答迨宋迄元更为治所双莲四照池光春雨嵗时观游丽无逾者而何至于是耶盖自元政隳羣雄骛白驹鹾酋乗间窃据挟嘉湖杭以自雄擢黄蔡叶而为辅盛稷下之文儒忽太湖之飞渡炀恋迷楼卓矜郿坞倐天兵四面以重围金城百雉而莫固技殚九攻苍黄一炬歴代繁华可怜焦土遂使燕巢再燬麋鹿重游竭南国之脂膏坐受其困激东溟之波浪莫洗其羞且夫倾宫阿房非不丽也钜桥琼林非不富也崤函巩洛非不固也自古如斯曷之故也岂仁义不脩燕安之可畏耶将气运靡常盈虚之有数耶惟是呉墟殷鍳斯在前既颠隮后仍荒殆登兹城以裵徊寄千古之一慨
　　洞庭两山赋
　　楚之湖曰洞庭呉之山亦曰洞庭其以相埓邪将地脉有相通者邪郭景纯曰包山洞庭巴陵地道潜逹傍通是未可知也而吾洞庭实兼湖山之胜始山特为幽人韵士之所栖灵仙佛子之所宅至国朝名臣彻爵徃徃出焉岂湖山之秀磅礴郁积至是而后泄于人邪东冈子曰山川之秀实生人才人才之出益显山川显之维何盖莫过于文两山者秘于古而显于今其实有待子无用辞予曰然乃为之赋其词曰
　　呉越之墟有巨浸焉三万六千顷浩浩汤汤如沧溟澥渤之茫洋中有山焉七十有二眇眇忽忽如蓬壶方丈之彷佛日月之所升沉鱼龙之所变化百川攸归三州为界所谓吞云梦八九于胷中曽不蔕芥者也客曰试为我赋之夫太始沕穆一气推迁融而为湖结而为山爰有羣峯散见叠出于波涛之间或现或隠或浮或沉或吐或吞或如人立或如鸟鶱或如鼋鼍之曝或如虎豹之蹲忽起二峯东西雄据有若巨君弹压臣庻又若大军之出千乗万骑旌幢葆盖缭绕奔赴东山起自莫厘或腾或倚若飞云旋飇不知几千百折至长圻蜿蜒而西逝西山起自缥缈或起或伏若惊鸿翥鳯不知防千万落至渡渚廻翔而北折试尝与子登髙骋望近则重冈复岭喊呀庨豁萦洲枉渚防蟺缅邈逺则烟芜渺弥天水一碧帆影见而忽无飞鸟出而复没灵岩则返照孤棱弁山则轻烟一抹此亦天下之至竒也若乃长风驾浪歕山欱野足使人魂惊而汗骇及其风日晴熈縠纹涟漪又使人心旷而神怡至于瑶海上月流光万顷星河倒悬荡漾山影又一竒也遥山霁雪凝华万叠玉鉴冰壶上下相合又一竒也风雨晦明顷刻异候烟云变灭只尺殊状虽有至巧莫能为像试尝与子吊古防幽则有廻岩壑防窱相通琳宫梵宇暮鼓晨钟夀藤灵药美箭长松金庭玉枉石函寳书灵威丈人之所闚也贝阙珠宫绣縠鸣珰栁毅书生之所嫓也翠峰杜圻范蠡之所止息黄村甪头绮皓之所从逝也而阖庐夫差之迹尤多存者翫月之渚消夏之湾牧马之城圈虎之山练兵之凟射鹗之峦出金铎于浅瀬逸梅梁于惊湍他若毛公烧丹之井蔡经炼药之墩圣姑絶雉之塘雪窦降龙之渊其石则岌嶭嶙峋瘦漏嵌空牛竒章有甲乙之品宋艮岳有永固之封其泉则囦沦觱沸甘寒澄碧墨佐君表无碍之名天衣禅防悟道之迹斯地也孙尚书欲下居而不能范文穆思再至而不果岂如吾人生长兹土依岩架栋占野分圃散为村墟凑为阛阓桑麻交防鸡犬鸣吠里无郭觧剧孟之侠市无桑间濮上之音婚姻相通若朱陈之族理乱不识若武陵之源佛狸之马迹不到周颙之俗驾自旋星应五车地絶三斑卢橘夏熟杨梅日殷园收银杏家种黄甘梅多庾岭梨美张谷雨前芽茗蛰余萌竹水族则时里之白鲙残之银鲂鲈鲋鮆自昔所珍吾且与子摘山之毳掇野之茸割湖之鲜酿湖之醲泛白少傅月夜管弦之舟和天随子太古沧浪之歌吊呉王之离宫扣隔凡之灵窝凌三万顷之琼瑶覧七十二之嵯峨其亦足乐乎彼岳阳彭蠡非不广且大也而乏巍峩之气天台武夷非不髙且丽也而无浩渺之容盖物不两大美有独钟兹谓人间之福地物外之灵峰是固极游观之美而未知造化之工且夫天地之间东南为下非是湖为之尾闾泄之潴之则泛滥横溢江左之民其为鱼乎懐襄之世湖波震荡非是山为之砥柱镇之绕之则奔激暴囓湖东之地其为沼乎唯夫天作之寛以纳以容地设之隘以襟以带禹顺其流分防别三江既入万世允頼而后吾人乃得优游于此盖至是而后知造化之意深神禹之功大谇曰
　　吾何归乎吾将归乎湖上之青山世与我而相遗超独迈其逾逺海山兜率不可以骤到非兹峰之洵美兮吾谁与寄此髙蹇
　　诗
　　迎驾
　　象辇犇腾马辇驰后来人辇独逶迤绯袍夹道千官立银甲分行万国随太液风微旗尽斾蓬莱云近仗潜移太平二十年天子正是文章极盛时
　　春日应制
　　奉天朝罢晓曈昽勅使传宣籞苑东好雨晴时三月里銮舆遥过百花中东皇黙运无言化南国新收不战功归坐明堂还布徳豫游分与万方同
　　宫阙沉沉昼漏长歩从黄道坐青阳六龙整驭天行健万象含晖地道灮雨足渐台杨栁色风廻合殿杏花香太平有象羣方乐宵旰虽勤也不妨
　　夏日应制
　　水晶宫殿昼沉沉别院春归碧树深南陆迎长钦驭日东臯旱乆望为霖厯中星火脩尧令弦上薫风识舜心几务了时多暇日试开黄巻一披寻
　　峥嵘日脚火云红竹馆荷亭坐晩风天下谁为无暑地月中寜有广寒宫氷颁玊井恩施溥露忆金茎渇思空多少苍生方病暍为霖须仗傅岩翁
　　雨后长安街忽成巨浸
　　大雨西来势压山长衢浩浩起波澜始知沧海桑田变只在隂晴反覆间
　　雨钱
　　【成化丁酉六月九日京师大雨雨中徃徃得钱钱皆侧倚瓦际】
　　苍天似悯斯人困故向云中撒与钱钱若了时民又困何如只赐与丰年
　　舟次张秋冒雨上读徐武功治水碑
　　长堤十里隠如虹来徃行人説武功洚水突来无兖济鐡牛屼立尚西东淇园竹下人初骇郑国渠成运自通读罢穹碑人不见北来冻雨洗寒空
　　金山
　　大江中峙小昆仑势遏洪涛防欲奔万古乾坤限南壮一方钟鼔自晨昏云低北固山争出潮落东洋海半吞汲得中泠自煎试月团新赐出词垣
　　自都下还呉寄翰林刘景元谢于乔二同年
　　大通桥下水送我到苏州君心与之同淊淊日夜东南流千山万山隔不断天南天北长悠悠燕南车尘髙十丈回首湖山防兴望枫桥忽聼寒山钟却望燕南在天上白玊堂黄金阙君在京华我呉越鴈飞木落洞庭波鸡鸣海色长安月
　　静观楼成众山忽见
　　山居尽日不见山楼上山来自何处中峰独立羣峰随头角森森出林树澄湖万顷从中来浪卷三山欲飞去得非奋迅从地出无乃飞腾自天下我来楼上何所为长日观山与山语东风吹醉还吹醒山自为宾我为主
　　登楼诸山忽不见盖为云雾所隐
　　蜃嘘台阁倐然生鼇背蓬壶流不住我家楼子岂亦然防防遥峰天际露朝来一望忽失之极目苍苍但烟雾当时何处忽飞来夜半何人偷负去
　　风琴
　　天风泛弦弦自鸣案间云影波纹惊非韶非濩非咸英依然谁唱还谁赓不为音节音节成乃知自有无声声一洗世上琵琶筝
　　青山
　　青山上有一片石我醉欲眠此其席举眼望天天黒色世间何处有此适歌声不断云自飞天风飘飘吹我衣山雨欲来还不归
　　登西马坞
　　一上髙山望五湖云飞尽处是姑苏人家隐隐烟中有帆影依依天际无俯仰两间双短鬓徃来千古一蘧庐仲淹自是多忧者廊庙江湖恐未殊
　　云山图二首
　　逺山隐隐半欲没近山巍巍髙独出近山逺山出没间雾敛烟霏两明灭山南山北殷其雷天雨欲来还不来余辉倒映半岩赤灵籁中含万壑哀萦廻鸟道梯空去忽有人家傍山住悬崖一道玉泉飞小桥歴歴行人度愁心三叠江上山世无燕许谁能赋
　　天将雨山出云平原草树杳莫分须臾云吐近山出逺岫婪酣吞欲入映空明灭疑有无先后髙低殊戢戢想当画史欲画时磅礴含章几回立忽然纸上云翻雨脚旋来风势急至今蔚荟吹不散白昼髙堂空翠湿雷声虺虺天冥冥山前不见行人行鹧鸪啼断山雨歇石桥小瀬湔湔鸣丛林屋角参差倚落红满庭人未起慿谁説与顾虎头写置幼舆岩石里
　　弃妇怨
　　妾命薄妾命薄妾命自薄君不恶玉顔自昔误主恩得奉余灮侍帷幄兔丝横倒附青松岂谓青松久难托前时糟与糠妾与君同怡今日粱与肉知君惟对谁君如大江水妾如水底石江水日夜流不回石抵狂澜终不易哭城城亦圮洒竹竹亦斑土木犹可感君心终不还终不还妾命薄妾命自薄君不恶
　　相城謡
　　【通判邵侠福莅呉之三年相城民有以曲防告者侯为鉏去之民甚快焉】
　　东南地下众水赴之厥有大海维水之归谁为曲防水失其性犇轶横流为厥民病原田毎毎隰乃汤汤咫尺之间有丰有防邵侯下车咨我民瘼首议除之众议乃格众言汹汹侯为不闻怨斯我任惠归尔民防之未决水不由正一郡之忧百夫则幸防之既决水逝其沛百夫之咨一郡斯快频年呉下歳乃大丰嵗乃大丰郡侯之功相城鼓舞白茆企而白茆相城利害百之维行不疑维功不隳邵侯去矣谁其嗣之
　　聼人弹琴
　　薰风长日庭院深有人危坐弦鸣琴凄其始作履霜操划然忽造崩山音大弦春温小廉折大小廉温无间歇月斜窓戸鸿飞髙秋入园林蝉语咽抚弦按指忽变之嫋嫋余音如欲絶欲絶不絶还丁丁幽谷幽禽饥啄雪黄昏风雨势振天天青雨歇山娟娟衣冠相对坐终日日与文王孔子相周旋烦君试作南薫调去和虞韶向廊庙
　　望海行
　　日没处天尽头尾闾东注何时休蓬壶阆苑在何处闻有金银宫阙五城十二之琼楼我欲徃从之但见洪涛巨浪従我今谁由何当挟飞仙汗漫同遨游弱流万里等闲度遍览三山与十洲
　　卧病
　　一镫孤馆夜寥寥八月文园病未消动觉此身成附赘静观物理自逍遥长缨顿骥悲千里尺渎旋鳞困一朝之子不来秋欲晩空庭风叶雨潇潇
　　陪夏宪副正夫游石湖
　　东风湖上试春衫树杪飞桥破石岩废宅草深悲徃事断碑苔没认余劖上方云影层层塔震泽波灮隐隐帆吊古登髙兴无限归途西日在松杉
　　桧轩
　　【武山之西为积金有隐士曰呉君思复思德余弱冠归自京师咸以国士见待后余及第归过其庐而二君已即世其弟思政乞余作桧轩诗】
　　虎山鸠峯两岞崿西金亭亭宛如凿问谁居者两吴君结髪清修老弥恪当年何人送桧栽栽向庭前小芸阁时时兄弟坐两偏偏袒吟哦双露脚我行十载还过之翠壁苍崖人去邈庭中老桧参天长昔拱今来十围弱古苔驳落文章隠苍玉拳竒根节错半空时战风雨声平地恐作蛟龙跃万牛回首亦不动遮莫千秋卧云壑木强取柱柔取束社栎自全终自怍樊侯种漆巳阔疎魏王贻瓠还濩落何如种树还种徳徳树同荣扫寥廓为君封殖表双高他日山人过必作
　　立春
　　空山月上雪未消土牛击碎城东郊报道春来春不见朝来试看梅花梢
　　三十五初度
　　人生七十古来少嗟我如今已半之来日更添如许久余生能得几多时功名似鹢长遭退学问如船逆上迟万事悠悠只如此青山能负白云期
　　辽城懐古二首
　　并马寻凉过逺郊偶从野叟问前朝雨摧故垒逢遗镞月暗荒台梦堕翘千古河山还王气一时人事忆金辽如何宋纪年三百独让周师过瓦桥
　　小桥防防空流水往事悠悠秖断垣冠盖六州皆石晋河山百战又金源黍离不尽行人恨木叶空归杜宇魂千古登临成一慨幽燕今日是中原
　　送陆汝昭通守东昌
　　羡君拔擢之官去愧我蹉跎出饯迟门外不知车几两城边空复立多时文章自小曽推陆画诺于今合付资他日东昌为过客风謡谁采道傍诗
　　送戚时望佥宪之湖广
　　逢君未久送君行十载同年几日情平狱旧推于定国按刑新过汉阳城鴈回千里书须寄春到三湘草自生收拾楚材归药笼湖南賔客总知名
　　送吴汝器下第归吴江
　　羊家裙上墨如新兄弟才名自昔均【其兄汝砺新第进士】二鸟出为南国瑞一枝回羡曲江春战塲有作还推子当局多迷莫笑人笠泽湖边平望里且将书巻伴丝纶
　　李承芳承箕下第以诗投赠酬之
　　青藜入夜晃秋毫两意相求苦不遭神骏并为千里足骊黄真误九方臯亡弓亦得君诚逹当局还迷我亦劳把酒题诗成一笑楚天空阔鴈行高
　　试院赠外帘吕推官【卣】
　　棘垣深锁夜厌厌每听钟声识外帘咫尺相看成不语两心对越幸无嫌青镫晃晃官曹接白战沉沉号令严一月春光人不见归来庭草落红纤
　　送曽侍读士美之南京
　　十年左掖共追趋春殿曽传第一胪梁颢成名谁谓晩匡衡抗疏未为迂从来杞梓多从楚近日衣冠总向吴【时翰林三人同往南京】最爱金陵好山水他年玉署肯容无
　　送杨侍读维立之南京
　　二月南宫看栁条知君巳上秣陵桡杨家制作多传后苏子文章合在朝梦草池边歌郢雪雨花台上望江潮谁知东上门前路此后行来分外遥【时予与维立同在内书馆】
　　叶文庄公夫人夀词
　　文庄老去吾犹及梦想依稀记尚真挟防未能为弟子升堂还得拜夫人中吴文献家声逺少宰丹青貌像亲一曲南飞凭去鹤西风江上采蘩苹
　　送彭阁老还江西
　　白麻新拜内尚书黄阁沉沉仰步趋四海谢安何日起一年司马要人扶相门北阙存衣鉢祖帐东门入画图知有寸心犹捧日不殊廊庙与江湖
　　送杨尚防杨名甫毛贞甫陆全卿四进士归省
　　朱书华烛夜纵横忽见篇章眼独明暗里投珠人莫顾空中悬鉴我何情相逢一笑平生友此去重来几日程路指娄江东下急夷亭斜日暮潮生【右尚防】
　　南宫笔势见翩翩固也平生意岂然不伐子甘为孟后虚名吾自愧卢前杏花燕市春随马枫叶钱塘夜泊船旧日和凝今老矣登庸衣鉢尚须传【右名甫】
　　接官长傍驿边河来往君家较独多巳向交情知鲍叔岂因笔势误东坡还乡未觉关河逺感旧无如嵗月何南望吴门君独去西风落木洞庭波【右贞甫】
　　文章一见一回妍玉树分明在眼前记得陆机年二十亲看贾谊防三千杏花燕月人俱逺枫叶吴霜思独悬南去河流干欲断关津先放彩衣船【右全卿】
　　赠琴士杨凌
　　家藏无长物犹有一张琴独抱中空节能含太古音老来唯信手妙处不传心归去北山北秦筝世所钦
　　咏并蒂莲三首
　　隂隂夏木草堂幽不尽闲情独倚楼风卷緑衣初却暑露垂红粉解迎秋午眠隔岸鸳鸯稳晩浴澄波翡翠羞遥忆故人池上乐新凉鼓棹重淹留
　　林塘雨过纳凉时箕踞平台手一巵影故相依心最苦丝仍不断意俱迟新妆双照梧桐月鬬艳低垂杨栁枝城上乌啼人未睡凭防欲寄美人思
　　疎竹萧萧风乍凉看花賔客满华堂六郎醉后夸新宠二妺朝囘鬬晩妆草种宜男应减色花开多子不闻香主人只恐朱英老遮莫题诗恋夕阳
　　喜雨
　　五月亢阳骄原枯泽欲焦朝恩推荡荡暮雨聼萧萧造化功何有苍生望已翘倚防防不厌诗和野人謡
　　送赵栗夫归省呉江
　　秋入呉江一叶飞归来游子着朝衣乡人始识文章贵仕路休嫌定省稀寳带桥边舟泛泛白云司里树依依路经震泽人应问太史周南胡不归
　　送僧归洞庭
　　好古多游寺懐山喜见僧此来成北道好去问南能施饭逢溪滤函经被雨腾谁同西崦里竹屋夜深镫
　　题夏正夫游石湖虎丘诗巻
　　石湖烟水虎丘雨上国还从巻里防髙人过作十日饮故事畱与他年观亦知南国有西子谁谓东山无谢安更欲相从寻胜处髙崖磨认墨痕残
　　雨窓诗意
　　对牀一夜彭城雨流落千秋伯仲情镫火五更双梦短江湖万里一身轻呉云未薄燕鸿冷蓟树初残越鸟惊我亦缅懐终鲜恨西堂独夜正愁生
　　寄严守邵文敬
　　一麾出守还为郡我欲畱君愧未能空使思南歌召父定从江上谒严陵呉山越水多相入政事文章合并称若到郡斋逢北鴈为拈秃笔扫溪藤【文敬善草书曽知思南】
　　送杨琴士
　　秋月城头夜衣客心如鴈只南飞筑宫燕市人何在鼔瑟齐门事竟违古调不传空有谱我琴虽在巳无徽赠行剰有名公句莫道知音世所稀
　　独坐
　　世事纷纷总未真闭门聊防静中身郢人巳去谁为斲野老从知只爱芹前度刘郎非旧日后来掦子定何人悠悠今古无穷事归钓呉山楚水濵
　　送同年范以贞还任寜国
　　不见范侯来已乆忽闻髙论尚孱顔牓中渐觉同年少席上难逢半日闲到任秪尝寜国水题诗时对敬亭山谢公遗刻烦收拾多在荒烟野草间
　　谒文丞相祠
　　义气横天白日隂巍然遗像学宫深千秋不化苌血百折难廻豫让心自昔奸防谁不死如今元社亦销沉黄昏柴市风沙惨回首行人泪不禁
　　姚少师像
　　下马摩挲读古碑欲询徃事没人知独畱满月龛中像便是凌烟阁上姿頬隐三毛还可识功髙六出本无竒一朝社稷归真主还是臞然老衲师
　　游华严寺【寺在京城之西山】
　　椚萝陟巘路登登人在山房唤不譍犬吠林间知有客鸟啼洞口若无僧危防一覧总堪了絶顶重来殊未曽古洞深温谁氏子俨然趺坐对南能
　　元耶律丞相墓和匏庵韵
　　西山几度只空还好事懐贤厚我顔防古有公方用夏居庸从此不为闗犹闻窣地三髯委自笑登髙两足顽今日幽燕归圣代可怜埋骨尚荒山
　　狄梁公祠次匏庵韵
　　歌中妩媚亦诚豪覆体何人脱御袍链石有方天可补檿弧无验鬼空号参苓入笼还为用稂莠当堦不受薅南望河阳如在眼青山无限白云髙
　　昌平刘谏议祠
　　荒湾野木古城隅何处昌平是旧庐气带幽并多感慨防如晁董亦迂踈同时下第谁云屈此外求言总是虚不尽懐贤千古意执鞭无路欲何如
　　戊申歳
　　百二昌期见戊申神孙圣祖两王春抚绥无外乾坤旧洗濯重灮日月新一代讴歌还属启百年礼乐定先秦明良千古今朝事大老何当起海濵
　　恭送孝穆皇太后梓宫迁祔茂陵
　　露宿千官绕风悲万木号配天同浩荡启圣亦劬劳红日低黄屋青山映白袍谁云金口逺还接茂陵髙
　　雪
　　二月燕南暖未归晩风吹雪弄霏霏乗春且作丰年瑞和月还为午夜辉重压竹枝低欲折轻兼栁絮湿还飞小臣欲拟阳春曲燮理何人秉化机
　　送刘侍讲景元使交南
　　莫辞旌斾拂炎蒸专对还推赐也能石过郁林真可载山髙铜柱更须登中朝正朔行无外絶徼殊妆覩未曾别后玉堂长见梦富良江上夜深镫
　　送吕丕文给事使交南
　　干徳初升九五爻使臣颁朔到南交尚方瑞兽新裁服炎海人鱼定入庖岁贡包茅仍陆续春归行李亦寥梢还朝借我南游录土俗民风要一钞
　　送蔡进之还洞庭
　　梦魂长绕太湖邉折栁官亭又一年家世西来峯缥缈客心东去水潺湲林间诗社谁为长呉下乡音我亦便撩乱烟花过寒食东风胥口唤行船
　　送侄宠
　　逺别忧不防病别忧其那病也在汝身痛也仍在我道途歴﨑岖风涛恣轩簸欲畱谅不能欲去夫岂可起居饮食间安得尽帖妥出入戒垂堂旦暮亲药裹安心是良方坡老语非左我生本衰迟我命亦轗轲子行从此归我去几时果霜天笠泽帆夜月枫桥火故乡风土宜见此病亦颇到家平安书早寄北来舸
　　海虾圗
　　茫茫大海浮穹壤日月升沉鼇背上其间物怪何所无海马天呉大如象有鱼如屋鲎如帆虾最细微犹十丈鬇鬡怒气须如防力战洪涛欲飞出江湖鱼蠏总蜉蝣畜眼平生未曽识画工何处写汝真梦中曽到长须国黒风吹海浪如山鱼龙变化须防间从龙愿作先驱去去上青天生羽翰
　　寄福建戴方伯【戴以御史董学政于东南特承奨拔】
　　东南士子説先生风裁森严鉴赏精再顾市中烦伯乐一言堂下识鬷明台中自后人难继呉下于今俗顿更东望三山云万里春风朔雪不胜情
　　送刑部员外郎王存敬省祖【其祖百岁】
　　风飘飘绶若若游子东归乐复乐桃花流水思天台季父有书夜到来我今不去胡为哉世上何人年百岁天厚吾人岂无意从今百岁又几何来日苦少去日多假令就有黄金百巳去光隂谁买得百嵗千金买不廻一日三公换应直白玉为浆麟作脯子拜父前父拜祖邻人拥满墙头看何用长安为好官
　　送袁进士翺纂修
　　杏花才见曲江春珥笔还看被命新江上故人唯有子周南外史岂无人多方采问劳行李当局编摩愧后薪莫向云间久畱滞过家张翰不缘莼
　　送石邦彦知汜水
　　春雨南宫夜双珠得并收科名夸大宋茂宰説中孚亦县前朝事清河近日讴折腰君莫厌鳬舄岂淹畱
　　谢尚书挽词【一夔】
　　长啸乾坤内如公复几人科名皆自郐文字本先秦海内瞻丰采朝端惜老臣履声依北斗庙貌填南闽髪为忧民种家从入仕贫人方起安石帝欲畀衡钧国计訏前箸工虞鄙筭缗忽为箕尾客昔忝鹿鸣賔传授曽期质襃掦却愧诜平生懐旧泪不敢汚车茵
　　送李士钦祭淮渎
　　相门余旧业使命属明禋典礼书三望文章覩一新拜回桐栢暮行处杏花春归路恩光满南阳有近亲【士钦文逹子南阳人】
　　雨中对梨花四首
　　一年花事又防珊自笑闲官不得闲小巷梨花三日雨一枝犹得举杯看
　　谁道园中少物华桃花开尽到梨花霏防小雨添顔色不用人家锦障遮
　　空庭香雪夜生辉除却梅花见总非一种风情还自别始知西子胜杨妃
　　佳人黙黙立春寒细雨轻风缟袂单玉质似嫌脂粉涴残妆净洗覔人看
　　始预经筵次匏庵韵
　　锦函初展御前题劔佩分行再拜齐鹤咮无声香案侧马蹏分赐掖垣西文章正仰周家盛黙仍看汉道跻圣主崇儒方此始不才真复愧提携
　　匏庵约山行以秉之弟初至不赴
　　西山尝向梦中登骑马相从却未能春日山行应更好新诗莫惜借人誊
　　次日匏亦以雨阻以诗来纪旧约
　　方冬海市见文登常怪坡翁自托能风雨十年曾有约一翻诗案要重誊
　　送徐季止还南雍【仲山弟】
　　悠哉复悠哉客眉郁郁今日开两家兄弟各千里同日报道从南来忆我行年十八九来徃君家最云久君家兄弟世所稀文采风流仍孝友吾家兄弟颛且防气味颇与君家同夜镫对照南国雨春服同行沂上风今夕何夕忽相见髙楼夜月频开燕人生防合那可常忽忽城东又追饯吾家子由亦欲旋治任约共枫桥船劝君为我还少住别后离愁分四处




　　震泽集巻一
　　钦定四库全书
　　震泽集巻二　　　　　　　明　王鏊　撰诗
　　送秉之还吴
　　不见倐七年相见只三月不知三月后又作几时别别离苦多防苦少风雨萧萧竹晓自笑闲官日日忙夜短情长谈未了我生迂僻寡朋俦坡云海内一子由只今子由又欲去何以慰我平生愁子今去矣我何有为买湖濵田十亩下栽禾黍上木奴菱芡荷花绕前后读书稍暇来朝班我却归卧湖山间
　　对月有懐秉之
　　当时月出东海头我居燕南子苏州燕吴万里同见月两人不见心悠悠岂知今宵月如旧照我两人同举酒今照两人喜昔照两人悲临风举酒还问月悲喜唯应有月知月明三五圆又缺遂使人间有离别碣石南头震泽西两地愁心还望月欲知乃兄别后何所为月下桮酒长独持
　　吴禹畴副使使便还吴江觐省
　　重明瞻丽正治建初元圣作羣方覩星流使节奔费防颁道里便喜过家门书日方三接寒暄岂一言趋庭尝独立加饭为平反王事真无暇亲恩亦未谖银鱼羞笠泽彩鹢动湘沅石建裙方涤王延被未温法冠惊豸立官诰讶鸾鶱乡里恩光满人生乐事繁莼香莫留恋廐吏行轩
　　陈给事玉汝羞鼈见邀雨不克赴以鼈见馈作诗谢之
　　虚负诗人折简招满城风雨晩萧萧眼前世事犹难料巷口人家且不遥鼎谢缪公仍馈肉蠏怜毕卓独持螯雨晴明日还相过磊块胷中要一浇
　　兰竹
　　猗兰漠漠幽人操修竹娟娟君子心空谷日斜人不到可怜荆棘漫同林
　　送陈汇之正郎出知曹州
　　粉署才华借甚称一朝白璧防苍蝇邑中牛去真无妄梁上刀悬梦岂曽冷暖世情还自笑浮沉宦海本无慿斯行却有曹人喜制锦从来是所能
　　送韩勋【都宪孙】
　　先公老去吾犹及鐡面长身碧眼棱海内安危真可佩军中韩范复谁能精忠巳见回枯竹竒事曽闻断大藤昭代象贤多不薄独无雨露到云仍
　　送王允常佥事之广东
　　栁叶桄榔五岭南使君曽此驻帷襜法冠直指新峨廌包匦生黎旧贡蚺不信鳄鱼还作恶只应泉水便名亷殊方风土湏珍重莫为溪山乆滞淹
　　送周院判原已还任南京得杲字
　　前年送君城东亭今年送君城南道年年长作送行人毎见君归被君恼君生何好只好诗稇载东归揔诗草玉延半舫最留连共月庵前亦倾倒醉中劝我不如归只説金陵山水好人生出处谁得知世路东西难自保难自保云冥冥日杲杲
　　即事
　　忽而晴忽而雨细雨霏霏洗残暑天意隂晴两不期人事炎凉遽如许遽如许黄叶秋林蝉独语
　　半舫斋种竹【玉汝斋名】
　　谁分碧玉两三枝爱防先教槿作篱我欲醉移须有日客从迳造却无时未分嶰谷隂阳管先和淇园瑟僴诗多少世间凡草木嵗寒时节始应知
　　送刘御史还蜀【规】
　　浮世功名何有哉茅斋元住少城隈逢人老去腰难折念母秋来首重回古栢祠前伤草色浣花溪上覔桤栽临邛父老如相过不似当时负弩来
　　送温生亷还江西【傅学士子壻】
　　温生颖迈仍好修问事不休贾长头负墙请十不酬一使我愧尔东家叟诗家不比春秋学三传犹闻束髙阁夫何笺注鬭纷然混沌那堪七日凿子今去矣我一言为问乃翁然不然古人亦读三百篇政也可达使可专只今屈首穷心力郢书燕説滋纷惑镂氷刻棘巧何为名成至比敲门石不知清庙有遗音讽诵要于言外得兹行不用感别离归而求之有余师
　　中秋夜超胜楼翫月
　　良宵歌管在髙楼万里青天一鍳流绛阙珠宫真不夜氷蟾玉兎揔宜秋兴来且据胡牀坐醉后还惊大地浮天柱峯头何似此恍疑身到月宫逰
　　早起
　　纸窓斜漏白暗室未全明庭树鸟争噪邻家鸡独鸣四墙犹鼾睡壮志独濳惊万古一昏晓淹留何所成
　　耳鸣
　　耳内真何有年来解作声磬乎时殷殷蝇也只营营稍向喧中息知从甚处生天应怜寂寞将尔当箫笙
　　顾氏三辰堂
　　顾野王家学有传一经休説汉韦贤风云惯得从龙便岭峤争夸覩凤先天上星躔真有数吴中防语不其然髙堂要见三为四屈指从今又防年
　　奉和匏庵谢橘三首
　　买地还湏共一都已留墨妙付官奴主人正似天随子家住烟波万顷湖
　　何湏千树説都桃李从来是仆奴读罢坡翁春色赋坐令春酒变成湖
　　青李来禽亦甚都木奴应未肯为奴他年若论封侯事乞取东山一曲湖
　　和玉汝谢橘
　　休説枇杷与荔奴杨家风味揔输吾封侯且得依林屋投老何湏乞鉴湖江上秋风吹短髩天涯嵗暮走长须唾余有子烦收寄一掬他年可百株
　　赠何医士
　　中年多病稍相侵委巷冲寒屡见寻愧我且非当路客因君真见古人心玉池洗药流香逺金匮储书烛理深自笑贫家无以报只将诗句当南金
　　送僧归西山
　　月明曽借上方眠竹几蒲团对夜禅落日故园心万里一云飞处是吴天
　　史馆嵗暮述懐次匏韵
　　东观才华説孟坚相随无补漫穷年谨严敢意春秋笔诠次惟将嵗月编文案尘髙伤病劣大官日给愧肥鲜太平有象湏君写莫把三长让子
　　除夜三首
　　明朝成四十今夜复斯湏天末几年住山中三径芜无闻良巳矣渐老欲何如未免王融笑甘为武子愚明朝成四十学道得蹉跎世事只如此流光奈尔何发从前日短愁向此时多独饮屠苏酒临风一浩歌明朝成四十万事付因循乍见少而老相随病与贫年年仍故我得得且随人鲍叔能知已王融莫笑人
　　送杨润卿给事按贵州邉储
　　翩翩文彩映珊瑚炯炯丰标玉不如才入琐门司諌草又从荒服按邉储鱼由丙穴应持酒雁到衡阳好寄书回首前程云万里此行真是发硎初
　　送冯原孝知扬州
　　东南佳丽隔江分我昔登临倚半醺歩帆樯天末见竹西鼓吹月中闻髙名自昔推扬一健足他年失冀羣父老要知新太守聪明慈爱汉冯君
　　送林教授致政闽中
　　乌石冈头碧水滨十年不见发如银特从岭峤辞天子乞与林泉作主人九牧衣冠还独盛七闽风月未全贫都门晓望车尘逺慙愧当年老郄诜【秋试时林为同考得予文比之郄林一枝云】
　　送陈进士恪知宿松
　　春风江上动牙樯鳬舄南来面若霜皖水绕城横宛宛山当县正苍苍才名小试新磨剑笔势曾惊古战塲他日宿松还爱我邻封咫尺是桐乡
　　哭原已次匏韵
　　思穿溟涬刮幽荒郊贺由来命不长菊本无田寕当俸杏虽有子搃成殇【原巳号菊田无子】封题未了新诗债余惠犹存旧药方昨日曝书开故箧忍看春蚓一行行
　　哭张修撰亨父次谢祭酒韵
　　清诗万首敌千钟身世飘然一短蓬早死贾生非不遇后来扬子亦难逢岂知冀北空无马湏信人中亦有龙珍重平生谢安石吴中不负若堂封
　　喜雨
　　翠华拂曙幸斋宫闵雨何烦纪鲁公昼气混蒙无殿阁夜声淅沥有梧桐一时朝野欢皆洽三日天人感已通祭罢云开还出日太虚神圣本无功
　　次韵杨维立初入史舘
　　东角门前十舘开史家自昔总难才病容野客随行入逺喜诸公取次来气合每聫朝食坐事多长后午朝回扬雄识字今谁及疑义湏烦一一裁
　　李学士释服诸公有诗趣入史舘因次
　　东观含毫有所思公输旁睨巳多时汗青头白非无日齿録牙绯岂所期书到商家真灏灏心同鲁国去迟迟集贤诸老心如渇早雨公田及我私
　　次韵亷伯庶子昼寝
　　世情不合独醒然午思腾腾只欲眠有约周公多邂逅无情庄叟漫聫牵梨花院落春云里芳草池塘夕照邉世事从来俱是梦北风月不湏钱
　　赠河南廵抚杨贯之
　　熯灾横被十三州百万苍生手抚柔宪府乍临新邑洛宣房已复旧河流衣冠南渡仍余宋瀍涧东来尚自周列郡分明望丰采安危湏共主分忧
　　送髙良新知归州
　　江上青山识秭归江邉吊古驻岩騑梦中马耳先曾到行处人烟亦巳稀屈子宅空江渺渺昭君村在雨霏霏使君抚字知多术夔府如今正阻饥
　　郑氏钟秀楼
　　隐居还谷口择胜向峯头天近星堪摘湖平地若浮云岚生几席日月在帘钩何日同登览超然消我忧
　　送僧如海还金泽
　　紫衣不挂白云身阙下多年作外臣欲与髙闲夸草圣岂知贾岛坐诗贫禅心定乆元无着世事谙多总不嗔他日吴中访金泽对酬谁作许家询
　　送建徳尹蒋文广致政还光福
　　京尘衮衮鬓毛斑朝捧除书暮乞还三径已嫌陶令晩一丘长伴谢公闲仍知建徳非吾土免使移文自北山光福杨梅今正熟冰盘归荐鹤头丹
　　朱天成寄酒味变
　　橘林细洞庭霜风味清甘早自将小瓮红泥缄逺意船玉粒饐余香督邮有郡还能至宰相何知合备尝犹胜先生号乌有车轮夜夜转枯肠
　　九月晦日玉延亭看菊
　　秋尽燕南菊有华品题犹自待诗家酒浇屈子醒魂杳灯晃西施醉影斜九日风光今已负百年世事亦无涯升堂细碎还堪撷杜老无庸晩见嗟
　　题竹赠陈御史瑞卿
　　玉立娟娟不受尘昆山惯与竹传神氷霜髙节知难并卷赠乌台鐡面人
　　送林方伯还闽【苏学教授智之子】
　　安定苏湖教独行无能还愧老门生几年濶别无消息四海相逢是弟兄荀氏八龙俱騕褭唐家九牧世簪缨燕山嵗暮征车发把酒城东万里情
　　朱天昭始第进士主余家至明年移居西邻
　　两年不厌草堂低颇爱晨昏出入齐长日经过无主客祗今相见有东西浊醪尚可墙头过归院那愁栁下迷廐马似知人意思临岐回首再三嘶
　　天昭子希周失解
　　前修未逺力湏追中道无縁忽自疑名似甘罗殊未蚤器如马援不妨迟卑髙在手谁能定冷暖于人只自知莫怪羲之羡懐祖瑶环重映碧梧枝
　　送汝行敏知南安
　　五马南来百姓懽文章太守属南安郡中召父歌堪续壁上张颠字未漫庾岭梅华春信早吴江枫叶暮吟寒到时境内人皆足每食无鱼不用叹【闻南安鱼颇难得】
　　赠全卿
　　年来老眼旋生花学道无成似煮沙事业看君初发轫文章笑我自成家怀嵇命驾殊忘逺説项逢人每似夸乡里衣冠今不乏且容老子诵南华
　　送顾承之还吉安省觐
　　秋风不用叹差池利钝仍知亦有时似我从前犹眊矂看君自小巳瑰竒楚弓一任他人得和璞惟应识者知归到安成春正好过庭还问几篇诗
　　方岩书院次谢祭酒韵二首【祭酒季父寳庆守所营也】
　　谢家亭舘盛当时弦诵俄闻发旧基鹿洞未能来赐额莵裘兼可便吾私雨添书帯庭前草风动琅玕砌畔枝自昔竹林夸放逸未应文彩似今奇
　　方山絶顶白云衔问道来从九四咸几处人烟分海屿此公图像合嵌岩订讹无复遗鱼豕择术先湏辨矢函谁共舞雩沂上乐愿随童冠着春衫
　　送传中舎曰防分封鲁府
　　龙节葳蕤寳册光手函青土向东方曾闻赐履开无棣又见归田自汶阳聼诏山东扶父老挥毫池上侍君王别来好在西堂梦雨过池塘草正芳【曰防兄时为学士】
　　沽头行三首赠陈水部【宣】
　　上沽头与下沽头上下沽头惯覆舟昨日使君临堰上沽头上下是安流
　　沽头落日没人行白草茫茫一望平今日东西阛阓起月明两岸读书声
　　使君一日去沽头父老儿啼妇女愁依旧沽头成白草荒烟古树挂猕猴
　　送刘以初下第还常熟
　　三年京邸不窥园落笔翩翩动万言颇讶坡翁遗李豸不同栁子贺参元暗中得失真难定梦里输赢未足论月窟依然仙桂在秋风独鹤看横鶱
　　送陈员外于章分司芜湖
　　东风吹浪碧粼粼君去分司正值春闻説为关非旧日却思省试是比邻官曹正对芜湖好饮兴初尝采石醇若遇经过烦借问行船多有洞庭人
　　寄汀漳守备西指挥【尝守吴之金山卫】
　　几年作镇过龙溪记得将军旧姓西威洗沙尤烽尽灭政平海国贡初齐金山别后多成望玉洞闲来且自跻缓帯临戎无一事花骢时向北风嘶
　　送陈尧弼知防稽【旧知吴江】
　　汉庭治逺无循吏千载吴江尚见之备识民间多利病不知身上有安危来时叔度常嫌暮去后何公每见思今日会稽真夺取临岐还作赠行诗
　　送张时学知遂安任叔顺知定海
　　五色依然过眼迷常时文彩映玻瓈谁能灭没空骊牡又是连蜷赋彩霓七里滩揺江月冷四明山压海天低自慙未得为知已临别新诗亦漫题
　　送白廷臣知崇仁
　　暗里朱衣未足凭夜牕老眼雾层层长才自信工穿叶短棹还思过采菱【廷臣家采菱港】百里封疆看小试十年乡榜忆同登司徒事业君家事继美无言尚未能
　　送周民则同知袁州
　　匡鼎谈诗总不如春风下第独慙吾谁云伯乐能知马可是齐王只好竽建业当时同折桂宜阳此日独分符人生得失应难料一命谁当是大夫
　　送吴大章还宜兴【编修充温父】
　　试罢彤廷便乞还不教名字落人间小团龙凤春前雨罨画楼防水面山文彩传来多似舅功名老去只如闲洞庭东望无多路楚颂亭成有旧顔
　　送钱正术还姑苏
　　西舘桥邉竹隐居昔年曾受异人书不知官爵能来子可是尘埃早识予忽地相逢还宛若再烦推看定何如韩苏总被虚名误试问三星是也无
　　送僧
　　当时六祖有传衣万法元来是一机若问一归何处去本来无一亦无归
　　奉和谢氏三亭之韵
　　望海亭
　　方岩缺处着幽亭岌嶪多应负巨灵弱水蓬莱真可到天台雁宕亦分停鲎为帆起当牕见潮作风来吹酒醒我欲更从髙处望齐州九防雾中青
　　仰髙亭
　　亭上悠然坐见山东西廻合隐如环悬崕有路神先徃樷桂无言手自攀理到静中应自得事于身外不相关金堂玉室分明在何事髙人去不还
　　采藻亭
　　池邉小立驻幽芳异品真疑是乐浪【朝鲜紫芹甚美】沙鸟自鸣还自歇野人相见旋相忘撷来浅瀬和云煮归去倾筐帯月湘欲献吾皇还自媿蓼花苹叶委秋霜
　　送谢祭酒之任南雝
　　峻节髙懐自可亲两年史舘况为邻乆甘静退元非病稇载诗篇亦未贫台右人才多近古当今师道复何人看详学制伊川在士子东南要一新
　　玉汝看葵见寄
　　朝退归来不坐衙门当委巷尚嫌哗不知半舫斋前竹何似平廷院里花清爱雨声时起聼蔫愁日色每教遮小轩清防都非旧説与西人却似夸
　　古愚
　　我自古愚人还作古愚诗古贤不可作古愚亦难而举世皆尚同子独不知时举世夸疾走子行独迟迟信口所欲言信意所欲之衣不识寒燠路不识险夷喧然众知人指我为顽痴子知邈难及我愚恒若兹
　　寄题明秀楼
　　湖上危楼势不崩北人欲上怯初登檐前月写澄波影天末云留碧嶂层山水吴中夸独胜观防昔日记吾曽弱流不隔蓬莱路欲去谁言病未能
　　送周进士炯还常熟觐省【同年近仁子】
　　南宫此日谬持衡一见髙文眼为明正喜故人能有子忽闻逺别得无情名因实起何妨蚤理防心传不厌精此去海虞谁复见读书长日掩柴荆
　　玉汝作东眺轩不忘在东诸君子也次其韵
　　长日过从兴有余官曹乖隔欲何如有时隐几全忘我几度敲门不是予磔磔林间鸣好鸟斑斑花外度轻车城东有暇还相过賔席年来左特虚
　　诸葛武侯
　　汉家鹿走奔羣豪中原独峙当涂髙江东割据紫髯叟大耳惶惶何所逃南阳南去隆中里草屋数间而巳矣悠然梁甫日长吟忍作卧龙终不起平生伊吕伯仲间自比管乐真谦耳将军三访何太坚不臣不见礼则然幡然一日起驱策海宇三分指顾间永安宫中翠华逝王业偏安岂天意闗张颠蹶赵云亡汉阼终衰枉经济前出师后出师孤臣沥血书肝脾渭濵敌退大星坠千古英雄空泪垂
　　徐詹端夀词
　　神祉储南岳文昌丽北辰贞元符圣世间气出贤人燕市先招骏徐家旧产麟官曹怜我并徳业许谁亲自惜无双士同为不二臣性嫌长孺戅文许仲舒纯几共承前席常容接后尘交情今鲍叔家世古杨椿已谓才无敌仍知徳有邻看君心不展诲我语尤谆醉自忘公瑾风如坐伯淳犀通鸡自骇鱼目俗空珍故业荆溪上新恩少海垠良金真有价白璧岂无因毎愧齐东士常叨席上賔吴歌非子夜鲁史又王春已自忘穷达何曽见喜嗔几枝仙桂茁六叶堕蓂匀大火西流近长庚下降频经纶当圣世孤矢属秋旻宠渥今如是勲名定絶伦莫歌昌炽颂座客制词新
　　赠顾镛【镛顾仲英之孙仲英元季昆山巨家与杨铁厓等为诗社有玉山草堂集仲英子元巨国初徙籍凤阳】
　　玉山人去草堂存及见濠梁几世孙倾盖涂中成旧识侨居淮上是清门前朝旧事犹能记南国遗风且莫论莫怪题诗多感慨曽于名胜集中翻
　　太平鸟
　　有鸟有鸟名太平太平时节方来鸣当今天子神且圣怪尔日夕无停声人言此鸟亦如凤不向梧桐爱萋菶上林何树可相依万年枝上春风动
　　送表兄叶志通
　　客从逺方来过我陋巷口十年积相思举此一桮酒少时同嬉戏今已成皓首行云游四方寒郊折衰栁中年常送别不似此分手昔时防康公见舅如见母今我复何为见兄如见舅
　　小适园桃花忽开
　　春来未识东风面忽在吾家小圃中斜凭防干成独笑东西相映两株红
　　花开犹未报人知花下行吟漫自思花若能言应笑我年年无酒只题诗
　　朝陵欲去更迟迟还向花前举一巵説与东风莫吹落我行三日是归期
　　花落又作
　　报道花开方自喜忽闻花落更成伤东风太是无情物故作春来一日狂
　　昨日日髙犹烂漫今朝风动渐稀踈我行三日归来看只恐枝头一片无
　　鱼鳞满地雪斑斑蝶怨蜂愁鹤惨顔只有道人心似水花开花落总如闲
　　朝陵行
　　山行自好况清明朝陵偶作东门行【此日予独行出安定门】青山百里恣竒览怪哉风伯何无情怒木惊沙鸣不息四野无人日无色垂头阖眼信马行咫尺有山看不得昌平少憇朝跻登眵眼一洗犹瞢腾夜深星斗光若动黒云肤寸从东升归程复指昌平郭万窍号呼止还作曽闻飘风不终朝我行三日三日恶平生万事多乖违感尔风伯能追随前日相迎今日送眷恋岂要赓前题【旧有大风聫句】还家颒面坐未定天日融和风寂静
　　游京城西山三首
　　赏心多与宦情违三载来逰一日归树下杯行殊草草水邉人去更依依郊原却畧青骢度天水苍茫白鸟飞回首青山应笑我漫将尘土涴苔衣
　　三年渇思玉山泉濯足盘陀一爽然寒潄石根鸣决决光揺云影静姢姢诸贤好作山隂防老子仍工水底眠汲得一瓢城里去霈为甘雨洒炎烟
　　出郊风物两闲间眼底江南顿觉还金阙五云浮王气玉亭千古识龙顔地除扬子应无水天尽中原合有山何事宋家三百载只披图志望防岏
　　匏庵惠鹤
　　鸳鸯困雕笼鹦鹉桎金索人情虽甚怜物性终不乐不如鹤性闲近人殊不愕雪中立伶俜风前歩畧却或俛啄苍苔或侧睨防漠翛然物外情自得彼此各所以亦乐园一名为一鹤归来睇小园欠此殊寂寞清晨坐茅斋苏帖宛如昨人从玉延亭致此小岝防应怜我家园草树颇荒落青泥黄叶间此物殊可着风清月夜时相应如唯诺鹤貌自孤髙公意尤不薄便当扫园亭小池为汝凿鹤鹤来我前今日与汝约汝本九臯禽非人可笼络既为诗家玩又受主翁托有木从汝栖有泉从汝瀹虽无乗轩贵止此亦不恶切勿隘吾园不足恣飞跃一朝凌天风万里向寥廓
　　代简速仲山【仲山将使河南】
　　渐觉交游少常嫌公务忙印初辞省内节未向河阳天遣闲多日君常醉几塲贫犹能酿酒病不废诗章竹巻题堪续茅斋兴甚长可能醒过日况是语同乡道里东西近情懐尔汝忘比来闲可得别后望徒伤坐只匏分席香余菊佐觞便来同一醉郑驿不治装
　　匏庵和乐天五十八归来因同赋
　　五十八归来于我似差速其如迂懒性世事昧五六多病况早衰湏髩失旧緑辞家今几年但看庭前木寸根手自移今已如立竹从公归去来家住湖山足
　　送陈郎中一夔録囚
　　西曹社友多分散独有夫君又别离雨露九天踈滞狱闗河千里赴襟期篇章自爱陈无已经义多推隽不疑他日归朝敷奏罢解装还有几篇诗
　　匏庵臂疾予问之偶迟有诗见贻次其韵
　　偶因请告得闲身子墨依然日见亲汤媪曽闻能作祟【匏有汤媪传】竹奴何事亦欺人【疾以竹簟致】堂前客至惟长揖池上诗成一欠伸自笑东邻来问疾如何翻后陆徐陈
　　送张学士廷祥之南京
　　除书一纸墨淋漓同向彤廷舞蹈时实録两朝无字愧髙名四海是人知东山强为君恩起南国多因母老移门对钟峯无一事日髙睡起好题诗
　　郊祀斋宫次仲山韵
　　炉烟起处望行宫狭陛登呼拜舞同九色绣旗斜晃日两行银甲俨趋风圜丘絶壑飞桥过杰阁凌虚复道通获覩明禋夸盛事不才深愧后诸公
　　赠梁都宪廵抚四川
　　赤甲白盐雄作镇鐡冠绣斧凛先声雪山已为来时重黒水应闻去后清殿上位虚中执法邉头人散小团营凭谁説与苏明允畵像无烦记姓名



　　震泽集巻二
　　钦定四库全书
　　震泽集巻三　　　　　　　明　王鏊　撰诗
　　壬子校文南畿得诗十二首
　　杨栁青舟中见月
　　杨栁青前杨栁残南人北望思漫漫从来共月庵前月今夜蓬牕独自看
　　淮口値风舟几覆
　　柁折樯倾舟晏如风涛淮口戒心初跛行岂頼娄丞相鱼腹几从楚大夫平地人于看处愕隂功神定暗中扶道人无惧还无喜斜日船头自晒书
　　过扬子江
　　燕南倦客江东去一见澄江眼为开红日逺疑从地起青山近欲傍人来中流撃楫空懐志南国持衡独愧才渐觉故乡风物近十年一到思悠哉
　　宿龙潭驿【驿旧濵江危甚今移向内】
　　崩崖百丈俯惊湍未到先忧到却安夜枕江声宜客梦午山色任人看欲寻往事空题壁不废公程且觧鞍眼底桑田与沧海人间得失浩漫漫
　　舟发龙潭驿
　　王气东南日夜浮畵船十只向神州山当好处如曽识江到平时只似游两岸人家从北固六朝事业付东流天风莫送征帆急景物诗家要细收
　　观音山
　　大江东畔小蓬山山下时鱼近可扳苍玉千年浮浩渺白银万顷漱孱顔诸天眼见虚无里一叶身惊出没间不是舟人无次第要将竒观与人看
　　至金陵
　　白下秋风擢桂枝桂枝今日岂吾司钟山宛宛行来见淮水悠悠别后思平市烟花应我识前朝陵寝没人知道傍不用争先覩便是当初赴试时
　　塲中初九夜有感
　　复阁周垣深复深重门鱼钥夜沉沉海潮忽涌嚣声动山雨横来笔阵侵镜出秦楼怜我沗马空冀野定谁任悠悠淮水东邉月十九年前此夜心
　　中秋夜
　　未谓中秋今夕是外帘果特多仪月侵屋入窥文巻席趂檐斜阁酒巵艳魄不辞忙里看新寒先报客中知燕山海月同谁赏北望诗成有所思
　　鹿鸣宴
　　京城人马簇如烟秋榜何人看独先折桂也应懐此日揷花那复似当年网罗麟鳯东南尽坐应奎星上下聮记得畵堂东畔席和家衣鉢定谁传
　　朝孝陵
　　碧城睥睨斵山根山势东来耸独尊天上龙文成五彩地中乾象应三垣平成万世功思禹冠帯于今制改元圣烈神谟三百册小臣瞻拜复何言
　　陈朝旧城
　　江东天险天削成长江为堑山为城南朝天子慎封守城外筑城随地形盘盘青山出复没筑城宻补青山缺龙潭起至金川门百里绵延城不絶青山四绕城四周雁飞不过神鬼愁北兵纵健无羽翼礼乐兵刑何用修益州楼船夜飞渡虽有金汤没人戍
　　归省过太湖
　　十年尘土面一洗向清流山与人相见天将水共浮落霞渔浦晩斜日橘林秋信美仍吾土如何不少留
　　归自西洞庭阻风登鼋山絶顶
　　亲朋挽衣留不住逆风舟向平滩驻滩头寂寞谁与言青鞵飞纵颠厓歩鼋头戴山山不崩东望东海西吴兴羣峯罗列七十二如拱如立如奔腾我行天下亦多矣所至有山或无水其间有水却无山何处能兼山水美苍茫万顷浮孱顔惟有海上三神山杳然可望不可到不如此地日夕随我徃与还胡为十年才一到风乎尔知吾所好
　　将发阻风
　　晩发西山舟欲北天风吹我复还家十年一到非容易独立平原看稻花
　　将发阻雨
　　前日风相欵今朝雨特留平生故乡意欲去更悠悠
　　秉之送至京口别去有诗和之
　　隔江相送望芜城四海悠悠见汝情事触悲欢心易醉别牵南北梦先惊日邉莫负看花约湖上还寻种橘盟惆怅金山一回首秋风独作蓟门行
　　又
　　相送不知逺直到江头住遥遥一片心随我江北去子心在江北我心在江南身心不相谋日夕长酣酣
　　过长江
　　防风细浪平如席金山焦山才咫尺羣山簇簇天际浮防染长江好顔色
　　宿迁别安隐兄
　　年年积相思兄南弟在北一朝兄北来弟作南归客弟北兄复南草草途中见见时未交言船开激如箭
　　兴济阻风速沈方伯时旸饮
　　彻夜隂风河欲冻扁舟牢碇古河濵南飞坐羡帆归疾北上惟将梦去频客路寒暄同是客人生行止岂由人蓬牕孤闷凭谁破赖有江南麯米春
　　舟次直沽别沈方伯次其韵
　　好水好山吾已渎况值秋风橘林緑南来十日谋北辕不语岑岑怨林木使人行处何所为廪人继粟庖人肉蓬牕閴寂却成愁恰似苏子居无竹其间文史岂不翻无味纷纷成故牍家山回首频入梦欲去未能慙薄禄徳州城下斜月昏万里河来失平陆舟中夜静闻吴音惊问谁欤曰南牧心期乃是夙所亲倒屣过从忘仆仆聫舟防晤迭主賔百里风帆岸相逐自移畵省大江西恺悌民间歌旱麓公余亦不废吟哦歴歴诗书载其腹髙词往徃逼古人义手而成如构宿往年赠我石兰篇毎向荆溪望林屋谓言他日片帆过便风径访愚公谷世情多厌屈原醒宦路尤欺魏其秃多君佳句屡见投过望平生非所卜天津桥下水留人去住人生有迟速回思聫舰那可再食野呦呦怨鸣鹿夕阳沽水丁字流白草茫茫人去独
　　寄题拱北楼
　　紫防华盖拥宸居拱北楼成势有余沽水绕城斜作字人家濵海半为渔草间狐防收妖气天上风云贺宠除记得泊舟衰草岸月明槐树影踈踈
　　恭毅章公挽词
　　六騑北狩尘不防秋槐深闭南城东瑶防有月蚀防蝀沂国典册移青宫中山谁复歌晨风桓桓章公血泪红一章独上惊盲聋何言周昌叔孙通直欲下从龙逢翁皇天后土昭至忠风雷激电隂霾蒙当时直节谁并雄前有廖庄后钟同一朝海内日再中防传万口闻天聪擢少宗伯不为崇南邦宿留遂以终当时定防还自功依然廊庙称孤公
　　送薛金下第还江隂
　　河东三鳯不湏竒又见瑶林玊树枝桂子秋风真有种杏花春雨岂无时陆家庄好应夸我和氏衣存欲付谁江上幽亭人不到青山相对了残诗
　　送华防下第归无锡
　　一语曽看决壅川十年文思涌如泉科名髙讶居王后鞭防加应在祖先安定苏湖吾偶尔河汾房杜子其然鵞湖风月谁收管知抱遗经夜未眠
　　寄河南顾参议崇善二首
　　黄河万里拍天来列郡仍闻水旱灾今日漳濵谁史起稻粱千顷变汚莱
　　曾子何曾解杀人市中有虎未为真清时正是功名会莫为吴山早乞身
　　苦热
　　郁蒸昔憎南恺爽近便北今年旱太甚万里云天赩展簟趂树隂短气不能息渇鸟妄投林向人若求食吁嗟六合内谁是清凉域唯当希静胜庻以永今夕
　　喜雨
　　病身牕下兀然苏屋溜幢幢势若驱坐喜炎埃随洗濯立看生意上焦枯论功合有人调鼎受赐还同天雨珠孤负明时无好防漫将诗句和童雩【时以乆旱求言】
　　又
　　无才甘遐遗因以静自适长衢去马踈深巷来辙隔雨余草木长树杪梨欲坼烦襟忽然醒如飨九鼎食新凉不嫌贫于我亦有获屏书去不观兀坐面东壁水深防欲鸣日入鸟还息为谢扬子云无安取白
　　送盛进士应期归娶吴中
　　终生文彩弃繻辰建业秋风擢桂新阙下杏花还属子召南桃叶正宜人上章许得天顔笑奠雁光生故里春大小登科俱入手髙堂况有黒头亲
　　送欧阳子履董广东学政【其兄亦以副使董学政】
　　六一风流殊未逺一门双璧价能齐超升同日司文柄洗濯多年出字溪凤沼挥毫奎宿逼羊城按节瘴云低朔南此去应渐被声教行看到四黎
　　送人之南丰
　　文章星斗南丰在县説南丰意向之千里闻君当教邑后生文体更谁师
　　送吴编修克温归省宜兴
　　玉堂退直几相从茗盌薫鑪坐晏舂逺别芳洲生杜若清词秋水出芙蓉交情淡爱周公瑾宦况轻懐邴曼容问罢起居还就道渭阳云树思重重
　　送同年俞副使濬之四川兵备
　　控帯西南坐上游安危湏共主分忧蜀人到老懐张咏邉计从前仗武侯地逺乌蛮耕更早天髙白帝镇横秋雪山不见南来雁书寄同年几日收
　　送夏璪下第还江隂
　　家声戚里流传乆才气科塲挺出殊自昔昆山夸片玉一朝沧海得双珠【其弟同登郷荐】市中定价谁高下暗里朱衣信有无归去江头养神骏春风歴块看过都
　　送白进士金归省
　　才思澜翻涌若潮青年头角见嶣嶤一门袍笏还追李八叶箕裘正嫓萧发轫早收仙桂籍过家还下采菱桥荣归况是江南乐不用临岐赠栁条
　　送陈瑞卿之临清兵备
　　北来作镇重才猷齐鲁权兼坐上游官职朝廷犹耳目地形中国是咽喉搴帷尚记来时面借箸应烦席上筹春入四郊狐兎灭月明还上庾公楼
　　送张叔亨御史按云南
　　平生髙义想穹窿京邸年来会面重清论坐中消客气威棱行处慑妖踪泷江行李来时路僰道音书到日封乌府深严公事少日长谁与坐从容
　　送李文选唯诚册封岷府
　　使节南行振玉珂湘江木落洞庭波汉朝赤土分封逺楚国菁茆入贡多梦渚草长归眺望芜湖家近好经过却嫌选歩仍虚席不得淹留奈尔何
　　送仲山之任广东参政
　　十年送尽南归人今日谁知还送君归来寂寂掩闗卧无语目睇南飞云与君相从亦云乆对语真如饮醇酒朱弦防越音有余明水着盐味多有君才于我真得师簿书堆里还题诗诗词郁硉古鼎器字法秀劲枯藤枝岭南此去无多路目极燕山天尽处青山杳杳不见人秋雁飞来复飞去政成几时召还阙相对共月庵前月
　　我生
　　我生抱幽忧有癖结中抱当喜常咨咨居常殊悄悄一朝逢至人如梦忽呼觉至言何湏烦胷中殊浩浩古今等蘧庐生死一浮泡委顺齐宠辱防怀无丑好得之亦不惊失之曽不懊一身自悠悠此外何足道长揖谢至人闻此苦不早
　　奉和匏庵读白集二首
　　覔句年来无一长日擕白集嗅余香一篇自可读几过诸格今仍得未尝当日秦吟能伏李后来昆体漫称杨平生却怪韩员外只识张家奉礼郎
　　此老生年七十六何曽一日没诗章风流转觉堪师我政事传闻尚在杭生世莫嫌殊已晩题诗不害稍相方所嗟得见年差晩旋读前头已旋忘
　　和秫饭
　　平生翰苑诗书腹此日野人藜苋肠金谷萍虀殊可厌芜亭麦饭畧相当煎汤未用呼莺粟贮廪惟堪与鹤粮若説菜根风味好小园多有不湏行【吴人谓转买为行】
　　匏庵因菜根之句复次前韵和之
　　龋齿生憎玊蔗浆短虀真称腐儒肠若论滋味风皆下便説酸寒理亦当千里逺陪吴下豉多年何用禹余粮康侯去后谁为赏耕织还湏问当行
　　鹦鹉二首
　　正坐多知巧言语终年覊絏在华堂不如尺鷃藩篱畔髙下枋榆自在翔
　　我欲开笼纵汝飞陇山虽逺尚堪归归时莫更多言语浪説人间是与非
　　白髭叹
　　我年三十九白髭有一茎当时初见之妻子殊为惊今年四十二白者日益多朝来明镜中对之不复嗟人生天地间老去防不免犹胜严终軰终身不得见
　　送白主事辅之还任南京
　　采菱江上忆曽经百里人传聚徳星报政三年还过阙闻诗一月正趋庭马家羣从眉多白豸府中丞髩尚青他日同朝桥梓并应烦圣主赐云屏
　　送严太守永濬知西安
　　五马初分竹使符西安风物尚西都三秦子弟为编户四塞河山入版图楚国梓材元自有周家风化未全芜旱灾已息流移复为访当年郑白渠
　　赠毕生昭【同年嘉防之子】
　　少年落笔便苍然三礼君家信有传我觉后生真可畏子于同辈复谁先一枝仙桂花相付百歩垂杨叶惯穿他日山东看小録程文还有几多篇
　　海月庵观灯
　　莲花深屋赏来曽蔗盌寒浆渇饮氷月好自寻灯作伴雪寒惟许酒为朋兴同老子复不浅年与先生自此升东壁余光愿终照夜深羸马惯能乗
　　送孙廷宪训导之夏邑
　　好在孙明复臯比夏邑临春归孟潴野云散砀山隂梁宋诗书古江淮控帯今睢阳双庙在为我一追寻
　　二月雪
　　一冬天气暖如春雪到春来见却频令敓东皇増料峭冻含西岳献嶙峋郊原润洽晴为雨牕户虚明夜向晨三白丰年称上瑞如何宫栁漫含颦
　　赠杨君谦【时君谦有归志】
　　夙懐抱悁独行与世多忤京华二十年壮志遂迟暮悠悠深巷中尽日断来屦杨子独何为逝言逺相顾移家浊沟上破屋终不去人问何以然无乃以我故朝过讲道暮过话情素君慕哀骀他我思黄叔度相见各欣然谁能诘其故我欲永从君君且为我住无为忽去兹云山恣髙翥蓬蒿张蔚宅依然还块处
　　送茹銮知唐县
　　南省曽看驱笔阵中山坐见播风謡万家赤县仍为冀千古青山尚记尧蟀蟋诗中懐旧俗桑麻影里布新条国朝循吏今谁是青史无令乆寂寥
　　送张汝勉知祁州
　　祁州今日为京辅一命还乗太守车塲屋偶然窥制作昆山信矣富璠璵源流共诧家声逺縁饰从知吏事余若到滹沱烦少驻投文水底吊当初
　　哭同年刘景元谕徳三首
　　迂癖平生不受鍼两迂相合作同襟伤哉贾氏清时泪皭若杨公莫夜心郢质既亡谁为斵伯牙虽在罢弹琴髙坡门巷西州路短笛斜阳落叶深
　　落日船头见素帷梦中昨夜哭君时交游四海今谁在心事平生我最知博失郑侨疑莫问直懐叔向泪空垂临终老眼犹能视免得区区諌用尸
　　壮气胸中屼不平九原埋骨尚峥嵘抗章未请朱云剑属纩仍全子路缨坐上直言常骇俗暗中清节不求名奸谀未死君先化史钺何年地下成【君尝恨近代史不公欲出己见作一书名史钺】
　　宿樊都尉翠防山庄
　　攅峯缺处望亭防石室金堂为客开坐见野云从地起卧闻山雨到牕来秋声飒沓惊涛汹瞑色巃嵸逺壑哀自笑诗人能好事连宵抱被宿崔嵬
　　病间偶成
　　悲风急景穷隂日布帐匡牀卧病身岂谓光隂还属我如何造物亦欺人往来礼断翻为适宠辱心忘不厌贫闻説伯恭还进学病中真可养心神
　　纪梦
　　有菀者树其石惟磐有二道士对坐俨然而我何为亦参其坐有一道士顾而贻我非药非石错落璀瑳或从取之我食其一觉而甘香我病如失仰睇道士云山邈然安得从之终身周旋
　　读白集
　　朝事不预闻人事不复理家事不复闗身事不复治翛然卧榻上乃至无一事长日谁与言太原白居易
　　懐山
　　我年四十四须髪已见白况复秋冬来尫然抱羸疾强顔班行中公私有何益既不能随时又不任陈力独无百亩田独无五亩宅一朝辞禄养何以谋代食欲留谅不能欲去且未得公私两乖违转展复反侧行藏去住间贤者逝不惑若非太阿锋割断利名索一朝复一朝到老终役役古人邈已逺近事堪法式不见毛贞甫四十挂朝帻
　　病起
　　青青园中树郁郁墙根草灼灼篱间花霜前并妍好我行忽抱病两月迹如扫今日下庭除树衰草亦稿篱菊云耐寒亦复不自保嗟嗟物皆然人生得无老
　　哭逊之振之兄三首
　　吾生终鲜甚尚赖两三君故国多时别凶音隔嵗闻天涯相顾影日暮独懐羣南望无穷泪青山空白云饯送望亭驿栖迟震泽堧廻思如昨日少别遂终天转觉人生隘空滋客泪悬小楼风雨夜不忍读残篇少小嬉逰熟中年隔絶多兄今长已矣吾此复如何书至犹疑信悲来欲啸歌惟余寸心在嵗晩谅无他
　　和秉之再到京口有懐别时之作
　　长江不断流今古客子重逰感嵗时白髪催人来有信【予年四十五始见白髪】青山笑我去无期城邉灯火孤舟梦天末楼防逺道思风物依然人不见月明双雁起前陂
　　送僧方册归善权寺
　　荆溪东望梦崚嶒欲访坡翁惜未能今日上人飞锡去西风谁与摄衣登洞沿玉帯随仙李泉落铜棺潄古藤他日三生堂外见山人应讶我来曽
　　抱子猿
　　庄周亦有言虎狼仁独至今观王孙猿其性复如是胡为吾人中乃有乐羊辈
　　长啸猿
　　苍崕汹若崩古树吹欲折峡江万里来黒风夏飞雪哀猿啼一声行人若为别
　　过南夫内翰于玊延亭
　　雨过池面鱼应乐秋入林间鸟不惊亭上主人何处去我来门径觉全生
　　冢宰三原王公夀词
　　勲名金匮得全收刚度人间八十秋洛社温公甘独乐江湖范老足先忧何年更为苍生起此日聊从黄石游杜衍去来多内降六箴谁与献宸旒
　　和周少宰伯常得孙
　　贺缄云锦织天孙庆与徐卿异日论眼底诗书先付托膝前啼笑赖温存名驹汗血元无价丽水生金信有源四世五公看盛事于家何必更为门
　　宜兴张氏双桂堂
　　曽闻天上桂华孤不似君家有两株千里燕吴还接叶一门金玉本连跗隂功信有栽培力学海寕忘灌溉劬从此郗林谁复羡荆溪金紫有先圩
　　送李茂卿大理还嘉鱼
　　嗟哉何物名与利奔走海内无穷已纷纷之中谁独超嘉鱼两卿伯仲李仲卿见道何太先三十不复举进士徒行万里访白沙欲挽南溟供洗耳伯卿少贬来京师三年大理何曽理支頥终日望西山眼近薄书如着眯有时开口恣雌黄上到周公下朱子瑰词异论骇傍人造谤兴讹殊未止我生与世百无合门报君来僮仆喜小斋欵语每终日仪部君谦昔参此君谦去矣君尚留君今复去吾何以家居苦贫仍嵗恶徃徃人家半扉水午烟未起朝爨清且趂官家五升米谓予不尔弟书来黄公山下台成矣从来一士系兴衰胡为闲此两兄弟未论救败与扶颠激懦亷顽功不细送君极目洞庭波木落潇湘风暮起
　　宜晩轩
　　旋鉏荒秽彊名园小结茅茨便作轩行处藤枝还自倚吟余贝叶亦时翻闲居未拟潘生赋知足先师老氏言长者有车时见过愿闻何处是真源
　　八月十六夜匏庵携酒过宜晩轩
　　新开竹径贮秋多擕酒烦公每见过月出未髙公已去夜深其奈月明何
　　月夕花朝送酒频朱周李赵陆徐陈十年亦是湏臾事对月今宵只二人
　　赠朱相之分司芜湖
　　芜湖小院驻皇华江上青山正对衙此地知君非乆住庭前石竹为谁花
　　和杨侍读介夫得子
　　生男自好况怜才杏子生仁菜有防阿大喜多犹未老之无识遍尚云孩科名十二看重拾家帙三千取次开説与眉山诸草木苏家秀气数应回
　　程李二学士承命教庻吉士
　　列宿曽闻数应天词垣师授选惟贤玉牕云雾朝生研绛阙星河夜动椽沂上舞雩多乐事洛中心印有真传从来程李东西近桃李新隂在讲筵
　　送吴禹畴之任广东兼柬仲山
　　曲江看花三百俱谁其厚者吴与徐岂惟乡邦语音合亦似道义心情孚流光转盼一十九反覆中间无不有京师再到是姻家岭峤同行作寮友君才俊发不可当利刀切玉如切肪声名朝到暮腾发依然迟尔双来翔避暑傅氏山庄次陆学士亷伯韵二首
　　偶然擕酒作郊行才出尘中眼校明嵗月几何新景象河山百二旧神京初凉道上行人影斜日村中打麦声一片渇心何处写辘轳金井上银瓶
　　北来燕赵旧山川平野苍茫海色连客子行游非素约野人墟落自成防寻凉有马能知路吊古无碑可问年九日忙时闲一日新诗莫惜被人传
　　和莫曰良早朝之作
　　澹河残月影层楼玉树初惊一叶秋阊阖洞开天语近觚棱斜转日华浮仕途一任王融笑清世空懐贾傅忧误矣腐儒无寸补终年簮笔傍螭头
　　陆凤刲股愈母疾
　　病居母痛在儿儿生无母生曷为千方百祷总无验精诚一防天或知梦非梦觉非觉若有神人黙相告由来母子本一人母如可赎寜百身槃水加刀刀自跃一片红绡如玉落遗未似颍封人宿瘕潜症如水沃人言孝行真难作以礼律之无乃过君不见世间吴起辈纷纷母病在牀如不闻
　　送周驸马祭告孝陵
　　三日风雷偶示愆骏奔千里属亲贤天心仁爱乃如是圣徳馨香岂此然北固江山龙虎壮南州人物凤麟先归来宣室承清问应为苍生席屡前
　　次韵马少卿经筵纪盛
　　紫阁黄扉敞肃清晓鸡声里天明腐儒挟策趋朝署天子垂衣坐迩英斋已敢忘程正叔防家多笑郑康成从来端本澄源地浅学无禆愧此生
　　寄陈一防【予北上陈自刑曹外补相值于南旺湖】
　　云昏月黒雨涔涔不见来船识语音深夜张灯仍唤酒未明捩柁又分襟浮生聚散鸿留迹过眼功名鐡作心南旺湖邉分手处懐君回首一髙吟
　　送王懋伦佥事之蜀【懋伦成化末自翰林外谪今召擢宪佥】
　　君不见唐永贞宋熈寕国权盗防威恣行扶奸党秽摈异己蛮荒瘴徼多公卿又不见唐元和宋元祐天开公道明如昼海濵沦落皆来归羣小仓皇侣虵狖人生行止岂偶然宵人纷纷空作奸当时只诧鬼谋秘今日那知天道还送君此语君应笑剑阁峨眉好登眺
　　天昭御史家藏王朋梅畵屡失而得
　　烟云过眼真何有每为征东转觉亲剑化延平应有数珠还合浦亦縁人棘猴技短心良苦寒具年多迹未尘记取长公菩萨记不烦呵防借灵神
　　内阁赏芍药四首
　　玉殿东头紫阁隂仙葩香暖五云深栽培尚荷宣皇力开落聊观造化心香蘤受风红婑堕柔条上雨緑侵寻谢公诗好难为和绕砌空阶尽日吟
　　养花天气半晴隂紫艳看看逐日深南国浪夸金作歩广平曽是鐡为心芙蓉江上色堪并桂子月中香莫寻回首扬州那可到凭防休作越人吟
　　东皇倩汝送将归小雨花间宻复稀色映凤池分晓润香薫芸阁撷春菲金盘露滴九重逈玉盌风欹一尺围不似江南三月见萧萧篱落野人扉
　　紫泥封后未言归半下朱帘昼漏稀郑国由来歌芍药卫人何用采葑菲【韩诗叶平】开齐似剪霞添色盛极惟愁月减围闻説花时多胜集阁门向晩尚留扉
　　沈石田寄太湖图
　　逺寄萧萧十幅图霞明雾暗雨糢糊眼中觉我无云梦胸次知君有太湖溪壑懐人如有待烟云入手若为逋黄金万树秋风里拨棹西来莫滞濡
　　吊文山遗墨【钱世恒宪副家藏被火】
　　柴市悲风昼作隂遗言一字抵千金青泥不化苌血白日还昭豫让心千古乾坤留突兀六丁雷电下搜寻贻书好为参元贺免使英雄泪满襟
　　赠彭都指挥督饟南还
　　横槊临江气亦豪风流文彩映戎韬尊前暂借留侯箸家世曽传吕氏刀白下看花懐契义湟中积谷仗贤劳前人名在凌烟阁飒爽犹怀鄂与襃
　　延喆初就外傅【匏庵西塾也】
　　宫墙数仭岂云低童子何知亦许跻问学不殊山进止吾伊只在巷东西诗书老去还堪付头角年来欲渐齐胜事要留为世讲庾郎非是厌家鸡
　　题手植树
　　城南乞得野人栽小墢和云手自培半尺垂垂今十丈主人犹自未归来
　　送表兄叶存仁还洞庭
　　少小真如同队鱼相逢又见白髭须细询亲旧今谁健闻説田园半已芜勤俭起家还仗子文章鸣世独慙吾何年吴下相从去烟月茫茫渺太湖
　　送钟钦礼还会稽
　　会稽山人其姓钟丹青之外诗仍工若耶溪上弄云水谁将姓氏彻九重文华殿前见天子受厘三日居斋宫东厢落笔风雨疾指盼屡得廻重瞳重瞳一一分甲乙御笔亲书为第一峯峦惨淡李营丘烟云灭没王摩诘诏令内府赐麟蹏又向邉城落戎籍山人拜舞前致词草茅何幸逢明时金坡玉琐天上见惜臣老矣无能为鉴湖一曲臣所好细草幽花梦中到勅赐乌纱作外臣白石清泉恣游钓云浩浩江悠悠山人去矣谁为留人生虽云故乡乐大隐金门亦不恶不见东方朔
　　长安新堤成
　　新筑沙堤镜面光五更行处月如霜爬沙稳衬青骢软缭绕斜依玉署长正喜将军能了事【李锦衣所筑】敢云丞相独相当回头笑指成河处六月霖霪也不妨【徃时长安道中霪雨多成河】
　　经筵次林祭酒韵
　　国朝经筵之开月三三旬之二是也然孟夏朔有事太庙次日輙从免治十年四月太庙飨罢有防改是月之三日至日雨又改四日盖圣学之勤不以事而辍也是日鏊与大司成林亨大同讲林有诗因次韵
　　从来王所赖居州对越方勤合少休雨脚坏期仍改日天心纳諌信如流重瞳屡瞩情无厌精义敷陈语不浮海内人人夸盛事大书谁合秉春秋
　　送史进士巽仲归省溧阳【史溧阳故家出自汉史丹云】
　　行人犹指故侯庐乔木森然是汉余一见丰容钦阀阅再惊文彩得璠璵濑阳江上应闻笛显惠祠前好下车将子秋来期莫负西风南望正愁予
　　忠节祠
　　吴有云宜兴人洪武初云南未下上曰卿能为朕作陆贾乎云顿首请行卒死之成化中守土官以闻诏赠尚书諡忠节作庙滇南与王忠文并祀焉忠节之死事具国史
　　真人起元运隳滇南由蘖鸱张何为武臣请师殄勿遗皇仁如天兼覆之曰汝云蘖且平汝能与朕为陆生一使功贤十万兵滇蘖猘图反噬刼我使臣改椎结使臣指心向天誓头可斫臂可断服不可异中郎旄侍中血前有忠文后忠节滇南澶漫双像设千秋万古庙食不歇
　　延喆冠
　　生男喜见髪毵防元服虽荣未敢夸道自鲁人期一变冠依周制重三加鸣珂逺近賔皆至绵蕝东西位不斜愿得成人从此始礼行免使外庭哗










　　震泽集巻三
　　钦定四库全书
　　震泽集巻四　　　　　　　明　王鏊撰
　　诗
　　内阁赏芍药二首
　　药防正对禁城幽诏使先春特地修便觉恩光生叶底旋添顔色上枝头僊姿不负持杯赏胜景还湏着句搜花下几人今日醉日斜欲去更迟留
　　张席堦前对凤池天香还发去年枝春归禁地偏应早花到今年分外竒锦幔不收风力软玉盘频昃露华滋扬州胜事何湏説黄阁今成几巻诗
　　赠曹铭【铭吴人其父尚襄陵郡主因家山西】
　　氷崖雪壑想崟嵜别后时从梦见之邺郡清门今尚在襄陵遗泽亦堪思主家留客琅玕旧震器惊人鸑鷟竒八景分明似吴下【家有八景】南音何必效钟仪
　　送王参政还河南【参政有八子其二为翰林庶吉士故冢宰李公甥也】
　　山东富才贤诸王名乆擅诗礼相君家氷玉天官倩宅相今有征佩刀谁所荐八凤羽毛竒双珠光彩美济虞廷元数比周家孪聫中甲科名两入词垣选秘学付青箱习书空白练隂功积已多逺近称殆徧高明用柔克吏事以文縁花县春阳仁白简风霜面治棼力有余催科政甘殿至今吴兴郡苕霅为君变转漕再临燕分省南还汴依依北扉语草草东城饯去矣那能忘斯文有深眷
　　送同年何汝玉知贑州府
　　琼林宴罢嵗频更世事悠悠亦可惊黄草峡西哦月上白苹洲畔看潮生直言自许能扶国循吏仍知不近名章贡今朝人尽喜亷泉先已为君清
　　赠陈御医公尚【陈之术传自孟氏】
　　暑雨祁寒过我频感君父子有深仁外家秘诀多传孟今日卢医不在秦树近庐山唯种徳人来燕谷亦生春吴人自昔夸钱乙岂谓文中本姓陈
　　送苏伯诚编修佥江西宪司提学
　　严生乆厌承明直杨亿俄成乞外书庭内九臯伤局趣驾前千里范驰驱润身岂必文章事妙悟多从防化初榱桷栋梁他日事长安索米却慙予
　　赠少傅徐公挽词【文靖父】
　　徳公住襄阳梅福逃吴市往迹乆复湮髙风在天地徐公本南州阀阅自前世黄琬器夙成黔娄孝天至三年诏狱寃万里儋州泪破浪鲸不奔开山虎旋逝由也能尽思参乎真养志孝哉闾里称逺近辞不二推财见薛包起废慙郑吏却曲变周行奫沦免深济荆溪隐在渔把钓本无意山风与海月洒落见胸次连城防在璞廊庙登主器台斗司具瞻霖雨望皆慰郊原沐涣汗石兽瞻赑屭我生苦太晩不及仰光霁宰树封已勤生刍奠靡致东望瑞云山懐人涕空泗
　　徐太夫人挽词【文靖母】
　　自昔勲名地其来岂偶然天将开尔后地必頼乎前夑理归元宰丹青忆象贤封君今不作内则古谁肩玉润光韬璞珠辉朗在渊梅僊隐当市冀缺馌归田桃李隂方茂苹蘩荐孔虔业贫春务早劝读夜镫悬豹隐文常炳鸡鸣戒独先壁经曽口授奥义有心传方绩朝文伯遗文泣马迁国风诗第一曲礼目三千振迅当云路胚胎自木天两朝资亮弼四海入陶甄籯岂湏金贻防惟可马旋义田文正在学舎孟家聫内阁流新宠南阳表旧阡构材存朴斵口泽在桮棬图像青冥里佳城罨画邉独山愁寂寂百渎恨溅溅已覩封如斧谁当笔似椽他年青史上康子合同编
　　招姚存道
　　子闲终不来我病能数徃翛然共月庵清约坐成爽一雨终夜鸣残暑归洗荡孤懐苦郁陶世事多卤莽当时隔燕吴晤语成坐想如何咫尺间还复劳企仰小园亦何有一味凉可赏闲庭风叶鸣虚室云月朗觞豆非茍然形声要重讲
　　送存道
　　平生鲍叔更何人才喜相逢袂又分诗眼年来常起我交情嵗晩独懐君禁中伴直难呼孟榜上题名乆愧蕡落木萧萧秋万里江东回首见停云
　　送杨应寜副使还秦中
　　闗西夫子今谁是杨亿才华少小多欲试盘根聊尔耳未收梁栋欲如何金銮殿畔频年别鐡瓮城邉几日过已向邻封期晩嵗不湏重唱渭城歌
　　送同年袁徳宏还任汉中
　　使君五马西南去栈道萦纡过剑门云起褒斜当露冕鸟啼子午识文轩政成六载书仍最节制三秦势孔尊多少同年霄汉上临邛父老莫攀辕
　　送倪尚书之南京
　　暂擕堂印过江东冢宰权分位望同留守地当分陜重为宫谁在故乡中家传旧有尚书履保副新加太子宫半世趋朝今少憇钟山闲对黒头公
　　送玉汝使长沙
　　李官新许着绯袍仗节东行命岂叨共月吟盟频嵗冷长沙归轴几时膏万言书在还思贾五字诗成好和陶南北江山归眺览周南太史愧如匏
　　种竹
　　小轩侧畔无多地手种琅玕一两枝相对翛然心自足渭川千顷复何为
　　和马少卿见慰独居之韵
　　空斋脉脉坐黄昏读罢韦编自掩门小憇花隂成独歩满庭月色共谁论老来转觉尘心逺梦觉惟知夜气存骑马故人如见过小奚呼酒尚能温
　　偶成二首
　　独歩园林日几周闲花脉脉对人愁翠禽并立鸣深树粉蝶相随过小楼
　　扫地园心坐月明粉墙踈影几枝横何当擕却儿和女还向桃花树底行
　　闻蛩
　　一声促织破秋鸣逺客无端意自惊忆着年年儿女戏雕盆相对鬭输赢
　　己未嵗南归至徳州口占
　　舟发河西氷塞川败林枯叶总萧然徳州杨栁青青在南北端疑有二天
　　过西洞庭徐氏
　　早从胥口望巃嵸舟入青溪曲曲通一片湖山归手内万家烟火隔云中范公忧莫闗廊庙楚客音还爱土风林屋有田吾欲老岂因一水限西东
　　饮徐氏新楼
　　家住西峰第几坳青山重叠水周遭朝来爽气归吟笔嵗暮轻寒着緼袍地势欲凭湖面阔天闚空讶月轮高十年尘土京华梦烂醉君家玉色醪
　　登缥缈峯
　　仄径盘空艰复艰快哉七十二孱顔星辰可摘九天上吴粤平分一水间日转林梢看鸟背烟横谷口辨人寰居然自可小天下谁道吴中无泰山
　　林屋洞次傅水部韵
　　隔凡深处禹书存尚有神灵为守门穴底玉泉流作汞岩前璧月过留痕燕飞尚验晴为雨龙战犹疑数在坤闻説遥遥天汉接胸中云梦几湏吞
　　自西山归东洞庭
　　西来暝色一帆孤才见青山忽又无白借天光犹澒洞黒添云气转糢糊人家遥指谙来旧尘眼频揩见却初述作惜无摩诘句五湖烟景若为图
　　逰吴城西诸山
　　天平
　　春风撩我作山行畵舫西来半日程怪石揷天欹欲堕冷泉和月滴无声登临不尽吴中胜忧乐谁闗范老情晩立龙门最髙处始知身世与天平
　　南峯
　　石罅巾间度板舆南峯来叩故人居【君谦尝居此】髙斋閴闭松云外絶栈危分鸟道余岂谓山僧成泄栁却疑野老是长沮明朝地主如相问但看芭蕉叶上书
　　一云
　　乱石槎枒几折旋畏途歴尽是平川髙林细防催诗雨深屋方塘悟道泉僧为知名如旧识地疑曽到岂前縁万竿修竹苍烟外欲借琅玕纪嵗年
　　金山
　　石径才穷忽又通重重台阁半浮空一林苍翠潇湘雨万顷青黄防防风铃语上方云气白诗题壊壁藓痕红未留玉帯空归去慙愧山僧问长公
　　登万夀寺佛阁
　　吴城第一好山川半醉来登意豁然天际云开双塔影城头日出万家烟宋朝故老空遗宅吴下樷林不记年今日双鳬同眺望分明身现宰官前
　　望阳山
　　青谿欲尽转逶迤卧对阳山舟自移闻有髙人何处在白云红叶影离离
　　焦山
　　昔年览胜金山顶今日焦山试一跻四望云峯如此好平生诗句若为题烟中逺树长江北天际孤帆落日西闻道鱼龙多窟宅夜船归去莫燃犀
　　甘露寺
　　曽闻甘露前朝寺北固西来体势成山涌金银孤屿出地蟠吴楚大江横帆樯两岸州渡烟火千家鐡瓮城安得更凭髙处望无邉诗思一时生【旧有多景楼今亡】
　　金山
　　借得仙人九节藤半酣飞上最髙层乾坤纳纳容人看嵗月悠悠忆我曽潮送夜声来铁瓮山浮王气入金陵凭阑欲待中天月足踏神鼇恐不胜
　　饮云龙山放鹤亭
　　把酒髙亭迟日晴青山无限赴彭城地横西楚英雄气水泻南徐感慨声燕子楼前春草合虎牢闗外暮云生不知放鹤人何在辽海茫茫万里情
　　饮徳州郑主事分司园亭
　　緑隂深处着幽亭檐下流泉诘屈经暑雨炎风空作势倦途尘思豁然醒蜀中妖鸟何年至【是日始闻杜防】吴下征帆半日停见説云州烽未熄谁能举矢射狼星
　　送徐司空致仕【贯】
　　病来宦海早抽身七里滩头理钓纶防凿苏湖功独伟旬宣齐鲁政犹新悬车光已生东粤曳履声犹绕北辰赠别都门多感慨庙堂渐减老成人
　　送王尚书之南京户部
　　重瞳回处识顔卿计相元知属老成执法乆推于定国工诗还许谢宣城掖门晓色常参语祖道秋风忽饯行财赋东南今竭矣送君回首不胜情
　　韩亚卿贯道见示屠冢宰诸公倡和之作
　　零落诸公几束金纷然抱示惬初心风流自可懐前軰倥偬何曽得寸隂余韵已髙那可跂旧盟虽冷尚堪寻萧萧风叶厢房晩索莫空为拥吟
　　寄萧给事文明
　　髙榆叶落汉闗秋独抱经纶老一丘海内至今夸草圣燕南从此减诗邮琐闱多防懐遗直虎阜扁舟忆旧防七十古稀今正健黄花应复揷盈头
　　庚申长至有事于东陵倪冢宰吴韩两少宰俱有诗赠行和之
　　古木荒城諌议祠旧游犹认壁间诗河山气槩宸防后星月光芒祼献时镫火穿林人散乱氷霜横道马差池寒郊风物那湏问夜下襜帷信所之
　　调韩侍郎【韩时鳏居十年余矣】
　　空斋不用辟寒金一任浮云结瞑隂杨秉一生三不惑鲁山千古两同心风摇径竹鸿孤梦雪冻江梅蝶敢寻海上归来持节使黎涡何事动防吟
　　次韵匏庵谢橘
　　髙林霜落万星攅论品先应荐太官不是诗家评素定闽南合让荔枝丹
　　筠笼输写入金槃错落珊瑚间木难本色未除君莫笑调羮滋味也湏酸
　　匏谓木奴与鸭脚子同至不宜见遗仍次前韵
　　霜林结子碧攅攅苞贡何劳也入官只眼向人休作白寸心为主亦应丹
　　江南鸭脚少登槃价贵殊方为到难终与木奴风味别防茶聊称腐儒酸
　　次韵玉汝谢橘
　　洞庭自是君家果霜落晴洲色渐深收子未储千颗玉封侯寜抵万株金不移淮北生生意相餽燕南嵗嵗心莫怪野人芹自美江陵千树不同林
　　雪后有懐小适园三首
　　小圃今何在锅腔路已苔竹摧搀栁径石重压花台不见羊羔饮聊将榾柮煨拥门三尺雪乗兴有谁来小圃今何似还成歩歩瑶兴如行灞岸愁似泊枫桥饥啅鸟啼栁迷寻鹿覆蕉悬知连日雪小径没人腰小圃今何有犹闻白雪歌未论金作谷聊诧玉为柯问字人来少窥檐鸟下多雪中吾欲去兴尽奈渠何
　　铜罏
　　陶鼎轻明怯逺行竹罏体制尚彭觥江南新様今如此防下馋童作麽生鼎涌翠涛知火候几消红雪沸汤鲭弥明正自多言语好在刘侯莫浪争
　　郊祀斋居次韵倪冢宰
　　幸接天曹玉笋班南郊祼献复追攀清谈得奉斋三日道院平分屋半间残雪土膏春意透夕阳庭树鸟飞还玉盘试手青丝菜又为东风一破顔
　　庆成宴二首
　　万舞葳蕤逺缀班天魔十八杳难攀声腾夷夏驩呼里气合君臣际防间袍染罏烟当扆拜帽欹墀日戴花还年来自媿阶频进坐捧瑶觞却厚顔
　　曈昽曙色自东方玉殿分行坐两旁百辟趋跄同虎拜九重肃穆俨龙光卿云近日偏流彩积雪先春早应祥大祀礼成歌既醉年年正月纪春王
　　贺李谕徳子阳五十得子
　　一颗名珠入掌中世间万事总堪空啼声惯试非凡种瑞气先占隐若虹梁灏科名犹可绍窦家世泽未应穷莫嫌五十为人父比似尧夫尚可同
　　次韵玉汝春寒有感
　　世事惟将冷眼看病身药物不离丸七年尚及三年艾一日其如十日寒却老有方湏指授觅心无处倩谁安春来是物争新巧古井依然不作澜
　　海月庵观镫【镫滇南新制也】
　　新様惊看出洱河九华光彩未云多时开王月春犹浅会在公家嵗独多云母障开星乱防天机文断水防波九衢车马人人乐不饮其如此夜何
　　韩侍郎庭中芍药盛开
　　露浥红香湿未干緑隂深静防雕防频来未许重门掩色重谁将碎锦攅翦伐无心还比召【花本周司徒手种】帯围有兆亦同韩道人自是忘情者莫作当年侍史看
　　送马良佐学士还南京【马有二子一为验封主事一为庐江太守】
　　白门栁色罢啼鸎归拥金莲院吏惊北地主人供案立庐江太守傍车行家传易学无笺注驿逓诗筒有课程潇洒玉亭谁复到竹间为认旧题名
　　孟秋夜陪飨太庙值雨礼成趋出门且闭归途水几没膝是夜惟予与谢亚卿同之
　　金门放钥夜朣胧虎旅当闗路仅通雨脚森森祗对越镫光闪闪俨歌雍立殊陛楯人谁代出后函闗客正穷他日庙廊端委立泥涂莫忘两人同
　　送全卿赴淛江宪副
　　春城折栁赠南还两淛由来一水间将母得归君自喜见贤不举我何顔道傍明月投谁顾江上清风去莫扳此去功名初发轫未湏拄笏望西山
　　中元朝陵值雨已而开霁次倪韩二长官韵
　　世途难料是隂晴自昔朝陵怯此行【中元日多雨也】山指白浮惟鸟去寺逢黄土有僧迎岂知平陆江湖在借问舆梁嵗月成【昌平有桥乆圮】北望昌平无十里看山犹自未分明木鱼声里报新晴睡稳僧房未办行镫底夜深愁欲滴马头山色喜先迎三千世界隂霾浄百二神京体势成凉月纷纷如白日归途镫火若为明
　　追次三原王公谒陵之韵
　　居庸百二真形胜只为看山也合来牧地车行平似毯渡河船动小于杯断碑卧雨无人打小店侵星为客开凉月昏昏还有意照人西去照人回
　　赠郭挥使宏守备永平
　　北来谁复是长城作镇烦君向永平寄重将门元有种令严刁斗寂无声髙榆霜落秋临塞细栁风防月满营莫道汾阳封未复燕然有石待君铭
　　匏庵作板屋诗以落之
　　竹楼颇髙寒茆亭复卑下卑髙两适宜无如板屋者制朴体势牢费省工力寡虽然立四柱乃不施片瓦无堦安礝磩有壁谢垩赭方可横二弓低莫旋疋马石几浅作台蒲团小为坐有如卧车厢又似泛船舸深温最宜冬爽垲仍便夏可以舒简编可以陈盏斚谁能善丹青为予备模写写示五侯家相校何如也
　　再次
　　世从有巢来其变日以下髙栋夸连云琐琐何为者西戎闻有之中古已甚寡既横木为门复以板代瓦还愁雨如麻最喜日色赭主人乆登瀛门外施行马不烦十家产恰受两人坐制岂仿僧寮材乃取市舸椎结碍弥明小冠宜子夏名岂虚鐡垆价已逾玉斚每于公暇来便觉素心写问谁来最多恐莫如予也
　　三次
　　陶潜傲羲皇一卧北牕下岂知负朝暄又若差胜者月庵岂不佳得日乃较寡南墙有隙地顾安所得瓦客来传新様草木颇遭赭何云不日成其待可倚马荆墩与蒲团趂日每此坐问屋何所名颇似六一舸问制何所师卑宫闻自夏问公何所为席间但尘斚有琴亦不弹有帖亦不写不乐亦不忧居常晏如也
　　次韵板屋二适
　　负暄
　　茅檐有冬日可爱乃易落为公独迟迟怜渠能灼灼退朝坐蒲团嗒然效南郭时维春冬交正值隂阳搏屋头上阳乌篱邉鸣冻雀方知黄绵袄絶胜青绫幙暖入支体舒嬾任傍人谑及晨卯酒酣正昼蜂衙作防顿无威阳春真有脚一室不愿余四大殊能着自谙此中趣经书亦可阁持欲献吾君未许专此乐
　　看雪
　　吾闻老农言一冬见三白来年定有年无烦问诸易寒日翳翳明暮雪漼漼积时闻洒牕棂兼恐摧屋脊平铺瓦沟满低压墙檐侧纎纎谁所裁逐逐若相逼庭空印鹤趾裘欺狐腋况当板屋看稍若朱帘隔栁弱不胜扶藤重那能掷旋扫入茶垆复取映书册缄诗忽何来冻手呵自拆惟嫌独醒醒羊羔谁与适
　　尹冢宰夀词二首
　　天夀还平格名园独乐中朝廷湏防老啓事忆山公白日悬名在浮云过眼空定知青史上人物首山东饱翫人间世苍松晩不雕经纶闲国手华岳想风标洛下耆英防齐东子午桥懐贤仍感徳不尽野人謡
　　顾都宪竹间书屋
　　淮之水去悠悠君家正住淮水头宅邉不种凡草木修竹森森如立玉年深春雨长儿孙遂使长淮比淇澳竹间有屋小如舟积书之多如邺侯手开三径谁许到只有二仲时从逰我生好竹仍好书何年归去山中居俯看书仰看竹家无一钱心亦足
　　赠戴大賔【大賔闽人年十三举乡试第二人】
　　头髪毵毵頟半过十四尚少十二多乡书已中异等科胸中经史谁告诏下笔波涛翻浩浩老儒缩手称难到天之所假信已竒便与古人争先驰慎勿蹉跎若我为
　　送刘都宪廷式廵抚寜夏
　　北来烽火达甘泉勃勃城髙气势全且喜大夫重授阃悬知子弟总雄邉汉家旧占河南地魏国犹屯许下田但使折冲樽爼上竒功何必勒燕然
　　赠刘司马时雍
　　纷纷末路竞先驰安石东山起独迟声望在人真不偶功名到手可终辞虚襟且愿收羣防惫力仍烦治乱丝中国于今相司马边陲得似去年时
　　送韩亚卿谒陵
　　短日寒无辉隂云黯将雪夫君欲何之燕山路超忽至日诏分官禋祀缀前列亦知非逺行始作三日别三日岂云多我心如惨戚北风振髙冈仆子肤欲裂狐帽紫貂裘檐肩鸣轧轧薄暮始下车野寺投暂歇村肴与市沽亦足慰疲薾归途雪正晴峯峦互明灭琼林玉树枝乃若为诗设山行亦诚劳髙兴滋逸发到家解行装赠我有长札
　　奉和屠侍郎元勲谒陵
　　郁葱佳气绕诸陵玉室金堂见始曽倦足行惊氷栈滑瘦肩吟对晩山嶒月斜殿角东西磬星散林间逺近镫抱膝何人发长啸石门吾欲访孙登
　　赠写真贾志
　　短髪今如许烦君为写真人言能似我我对俨如賔裴令惟嫌陋僧繇信有神勲名在何处还仗畵麒麟
　　三忠祠【诸葛武侯岳武穆文丞相】
　　力挽中原志可吞悲哉星霣渭濵屯郾城诏下黄龙逺燕狱诗成白日昏义气悬知千古合纲常都仗数公存如今混一归真主尚慰孤臣地下魂
　　和刘司马失子二首
　　公退朝房独掩门寒灯无焰月昏昏手书虽在难重读家事从前得细论客枕有懐眠少着老人无泪恨常吞漆园傲吏能齐物妙语闻之洛诵孙
　　死生难得似东门泪眼逢春转觉昏顿悟要从迷处得浮生湏着梦中论雪迎炽炭愁方却月近顽云势易吞嬴博有封那复记庭前苦竹已生孙
　　壬戌九月
　　季秋甫强半霜降才应律顽隂十日间陡觉寒惨栗填然忽惊雷百虫破新蛰雷声甫尔收雪势陡然急霏防晓方晴淅沥暮仍宻吾闻隂阳交寒暑不相入如何冬夏令并在秋之日得非人事乖无乃化工忒巫咸去已逺那辨凶与吉
　　秋日斋居值雨已而大雪呈韩亚卿二首
　　防敓秋令穷隂黯如积厢房三日斋正值霖霪廹谁将千万愁化作日夜滴晨厨无炊烟昼枕多警席檐花添霏防庭草恣狼籍亦知官曹尊咫尺千里隔仍闻穷檐下无复四壁立人事岂偶然天意亦难识惟应伫髙谈庶用破愁寂
　　愁霖何富晴怪雪忽已积狂飞九月晦无乃太急廹寜当大庭贺终作虚檐滴不知堆为盐但未大于席为祥或为灾众口纷籍籍已闻半月前何论一日隔愁吟欲附火块坐惟面壁得无袁安僵除是张华识饱食亦已多敢恨斋房寂
　　韩见和复次韵
　　官曹苦鲜悰簿领纷然积不有同心人窘然坐拘廹泠泠朱丝韵写秋泉滴早朝行连裾暮衙语对席新诗每见投古淡似张籍推诚两相予心肺无间隔君如千丈松独立万仭壁而我独何为一旦为旧识尚有少堪疑扬雄太岑寂【韩时鳏居】
　　次韵玉汝五老防
　　三三两两坐成行忘却燕南是异乡福徳正临吴分野风流殊异晋髙阳丹心旧诗同忧国清话时闻一哄堂俨若庐山山上见不才深媿接余芳
　　送沈世隆
　　沈度沈粲以工书永乐中官至学士孝宗特爱度书宫中尝习焉问度亦有后乎物色得世隆授中书舍人
　　文思殿上奎章丽尚爱先朝旧草麻世俗总传元祐脚诏书亲访隐侯家魏公老去犹传笏【先朝赐笏尚存】石庆归来少驻车起草明光人所羡凤池三世一行斜
　　癸亥嵗二月八日看牲【是嵗看牲凡三】
　　元戎小队夜分曹漠漠轻寒上绣袍十里火城人散乱一天风月鬓萧骚琳宫转觉行来熟茧栗如从看后髙中使留门更漏滴我行虽数敢辞劳
　　逰功徳寺
　　河畔南辕忽改西人家两两傍山低云归逺岫昏初敛春入平原緑未齐钟动招提迎老衲纸飞荒冢哭孤嫠凭谁乞与龙亭水化作东郊雨一犂
　　香山
　　百二河山势自西芙蓉朶朶揷天齐九重日上黄金阙十里人行白玉堤政改辽金元殆尽气凌韩赵魏皆低要当尽覧全燕胜絶顶同君一一跻
　　登毘卢阁【在京城西】
　　忙身抽得且闲游天上回瞻十二楼百战昔悲燕赵地万年今作帝王州天花散漫金光烂野树苍茫水墨稠指防云间吴会近扁舟湖上几时浮
　　赠郭孟丘【其先曽遇异人留药方于牡丹花上自宋时赐姓赵至今家传秘方】
　　牡丹花上数行书乞与刀圭病便除始信神仙方有异却嫌和缓术犹踈汾阳自合流芳逺天水仍闻赐姓余自粤到吴三百里琼瑶难报欲何如
　　橘荒叹
　　我行洞庭野万木皆葳蕤就中柑与橘立死无孑遗借问何以然野老为予説前年与今年山中天大雪自冬徂新春氷冻太湖彻洞庭苦无田种橘充田租霜余树树金寄此万木奴悠悠彼苍天三白望为瑞如何为橘灾斩伐如剑利饤饾索賔筵贡篚缺王事曽闻后皇树不过淮之郊他处岂独无洞庭号珍苞衢州徒菌蠢湘潭亦寥梢地气信有偏天灾曷仍遭物贵固难成难成复易槁遂令洞庭人为计恨不早从今原隰间只种桑与枣
　　次韵秉之咏走马镫
　　夜深银烛晃屏帷鐡骑森森俨欲飞勇若昆阳富大敌疾如垓下溃重围达观一笑真儿戏黙运谁能识气机安得儿曹三百万隂山直唱凯歌归
　　次韵秉之莲花镫
　　炯然暗室有光辉緑水荷花一尺围晴日破山晨欲上落霞映渚暝将归舟浮太乙来蓬岛炬赐仙郎入琐闱忆向庆成筵上见珠帘玉镇世应稀
　　与秉之登郡城楼
　　城上髙楼偶共过吴王国里旧山河一春风雨行游少千古兴亡感慨多逺近人家烟欲暝东西树影水防波沧浪一曲人归去落日牛羊上浅坡
　　碧桃花
　　夭夭嫩叶丽春辉道是梅花却又非香露乍匀红玉脸轻云新染素罗衣日斜盆底开何晩风动枝头落渐稀再到刘郎应未识红尘紫陌思依依
　　和秉之得子
　　庭前骑竹便为羊左右峩峩会奉璋浩荡春波先有兆郁葱佳气岂无祥八萧事业还追禹五凤文章早赋梁我有佩刀先解赠青云他日看参翔
　　游太湖
　　茫然不省是人间却有人家住近湾一处便湏终日坐百年能得几时闲将开复合雨余雨乍有忽无山外山安得扁舟如范蠡徧寻七十二孱顔
　　赠横山人王清
　　与子同家湖上山烟波浩东西间长江万里每独徃落日孤云时共还澧兰折得湏我遗湘竹种成谁与删不湏更作招隐赋石上桂树樷生斑
　　洞庭新居成
　　归来筑室洞庭原十二峯峦正绕门五亩渐成投老计三台谁信野人言郊原便自为邻里水木犹知向本源莫笑吾庐吾自爱檐间燕雀日喧喧
　　和秉之塘桥郊居自适之韵
　　山人本自爱山居南望家山咫尺如香玉满塲收晩稻银丝绕筯荐溪鱼水东父老还为主城里交亲好寄书适意且潜潜且起人生何必问其余
　　兰竹石
　　巻石兮崟崟幽兰兮猗猗新篁兮樷生同心兮不违彼三君子兮逝言相好嵗寒相依兮永以终老嗟彼棘薪亦生其间尔独何为尔将曷依
　　对山
　　晨光破暝入檐间雀乳鸠鸣意自闲晓睡起来无一事卷帘独坐对青山
　　緑隂庭院鸟间间堕絮游丝意自闲午睡觉来无一事卷帘独坐对青山
　　苍茫暝色逺林间倦鸟归云意自闲晩酌罢来无一事卷帘独坐对青山
　　倪同知加冠服致仕
　　行春露冕未湏竒章服还加去郡时汉吏不求名赫赫闽山犹怪去迟迟十年佐政心如水七县生灵口似碑我欲留君犹未得江邉父老亦奚为
　　孝宗皇帝挽章二首
　　寛仁延二纪兵甲偃三垂问膳长秋数求衣昧爽迟懋昭汤不迩端拱舜无为莫绘乾坤象谁为太史辞宫车仍跸路陵寝却因山天意悲风惨皇图化日闲圣神三代上礼乐百年间北望飞龙逺髯弓动莫攀
　　凤雏行赠毛锡朋
　　凤兮凤兮何覩之艰一出于虞廷再鸣于岐山迩来三四千年间寂寥兮不闻不见徒闻凡鸟声间间梧桐兮萋萋竹实兮离离迟尔之来兮览徳辉而下之一鸣兮使我朝廷清法度贞三台明润无搀枪再鸣兮使我四海平礼俗成百蛮朝贡无甲兵鸟中之凤人中豪河东之薛隆中厐谢家池上名俱髙毛翁之鸣当云霄有雏丹穴文九苞龙文燕颔谁可曹毛生毛生真凤毛一鸣兮再鸣兮吾将侧耳听尔于明盛之朝











　　震泽集巻四
　　钦定四库全书
　　震泽集巻五　　　　　　　　明　王鏊撰诗
　　过故状元施宗铭坟
　　后生何敢望余芬斗酒还过董相坟行指冈峦低偃月【公偃月冈】坐疑文彩上成云两山已雪将军耻【郡志旧传东西洞庭皆将军始居之故両山无文士】四海犹传制防文贾谊天年人莫恨孔光张禹亦徒云
　　山行三首
　　天平
　　濯缨重向白云泉曲磴幽林诘屈穿驳落残碑犹可读坡陀巨石自堪眠俯临尘世三千界仰见龙门尺五天此地频来殊有意肯教忧乐负前贤
　　灵岩玩月
　　浮云过尽碧天髙把酒层峯气倍豪明月一年当此夜旷懐千古属吾曹琼楼玉宇身亲到香径琴台首独搔天柱峯头那似此淋漓醉墨涴宫袍
　　灵岩懐古
　　夫差覇业今何在香径琴台鹿自游天际青山还故国夜深明月有荒丘涛声不尽英雄恨草色犹含粉黛羞莫为吴宫多怅望今来古徃总悠悠
　　秉之作且适园有诗和之
　　万顷烟波苍玉峙畵船摇曳夜仍宜白公逰处吾今住惜也坡翁不到斯
　　新筑茆堂扁逺喧席门犹得枉髙轩谁知君实匡时防尽在东都五亩园
　　廻洲枉渚间沙汀正见东山一带青郁郁松楸长在目好于此地着幽亭
　　雨前山寺移新竹雨后新稍透屋长却忆燕南两樷篠便名医俗可能当
　　越鸟巢林爱向南霜余况有洞庭柑求田问舎君休笑名利从来颇不贪
　　西舎东邻送橘栽小园五亩手新开昔人独乐吾同乐兄弟招要日往回
　　新栁踈篁绕我庐门前清浸映芙蕖人间万虑俱消尽不尽除非是读书
　　麦垅畦桑枣墟晩菘早韭翦春余人言市逺无兼味城里时新恐不如
　　村鼔咚咚唤买鱼柈飡虽有惜难储何当也凿方塘様取办賔筵不愿余
　　曽闻范老堂前柏千载吴中泽尚存我种庭槐髙百尺三公当必付诸孙
　　修书舘秋晩白莲一朶忽开
　　埋盆若个便为池玉蘤亭亭有一枝不以格髙知者少幸因开晩谢还迟庭前晓日自相媚江上秋风空尔为我欲举杯同此赏天髙露下月明时
　　呉文定公挽词
　　四海文章伯三朝侍从臣世方迟至理天遽夺斯人冲漠髙难问烦寃臆少伸道从元末敝文向国初纯东里渊源近天全授受真正音惊鸑鷟恢网漏麒麟絫踬名逾起先登气益振声华当翰苑徳义重儒绅格律唯冲澹言词自雅驯时流皆自邶古制或先秦书法顔公逼诗篇杜老邻纶音腾涣汗碑板照嶙峋讲向东朝切规从后殿谆从容天仄听仁义日前陈内外同瞻岳贤愚但饮醇汪洋从挠浊坚白谢缁磷自不惊荣辱何縁覩喜嗔吴山从此重燕谷镇常春在古无苏子于今有伯淳闲情多落寞要路每逡巡见説年频引俄嗟歳在辰九重恩絶等八座望殊伦尚未酬公议宁须秉国均公身今可赎我分昔尤亲先后官曹接卑髙契谊匀上陵行并马待漏坐聮茵倡和辞盈帙招邀醉洽旬看花常入夜玩月或浸晨送我清风埭期公震泽濵疏闻心独苦书至泽犹新岂谓终天别空含两地辛玉亭盟已散板屋迹俱尘盛徳难为绘髙风不可泯儒林谁作传谁刻垅头珉
　　游虎丘二首
　　年来偪仄縁何事咫尺谿山到未能郭外清游还送客林间软语忽逢僧空庭石在头寜防溪壑龙亡气尚腾不必悬厓留姓字古苔埋没几人曾
　　出城便爱小嵯峨濯足还来碧涧阿飞磴未跻先瘆瘭断碑欲认更摩挲溪山有待登临乆今古无穷感慨多我比乐天官更适十年一到意如何
　　送唐子畏之九仙山祈梦
　　人生出处天难问闻有灵山试扣之三月裹粮真不易一生如梦复何疑天台雁荡归时路秋月春风别后思我亦有疑烦致问苍生帖息定何时
　　歌风防
　　銮舆翠盖始东廵隆凖依然泗上身父老已非丰沛旧尘埃谁识帝王真八千子弟空歌楚百二河山竟去秦莫道四方湏猛士商山闲杀采芝人
　　海塘謡【为充道父赋父为温州尝作塘捍海其民赖之】
　　田于何所靳公之塘公今何在我田我耕昔公未来潮囓我堤浩浩洪流浸我稻畦公之来兮志何壮稽天之浸身以障楗以木填以壤隠然长虹横海上潮安流田有秋温人饱饭卧且收靳公靳公胡不留稽山摧潮水歇靳公之名乃可灭
　　燕巢叹【为充道母夫人赋】
　　燕燕兮于飞深深兮重闱朝卷帘兮放燕出暮卷帘兮待燕归朝朝暮暮兮燕无我违胡然兮一旦燕惊飞而不下怅巢是而人非万里兮乌衣去此兮畴依岂无连云画栋兮诚不忍其故栖松楸郁郁兮京口之垅逝将衔泥兮相孝子而营塜
　　五月七日陪祀泰陵二首
　　星楼月殿夜沈沈烛影炉烟俨若临北极紫防尊自在西清黄繖梦难寻苍梧天逺孤臣泪玉帛星驰万国心【是日天下王府俱来祭】十九年中游幸絶仰思王度式如金万方争覩励精辰便殿从容召对频慿几似闻宣末命属车无复望清尘志存二帝三王上恨掩青山碧涧漘天地有形谁畵得空然二纪厠朝绅
　　入阁次仲山见寄之韵
　　云牕雾阁隐楼台梦里依稀似到来异数极知防帝力凡躯深讶住天台承明召数晨先入阊阖归迟晩特开正是商家调燮地盐梅独媿傅岩材
　　恩赐玉带麒麟服
　　寳月团团甫琢成老臣何徳比琼英蟠惊夜室流虹影行天街积雪明芍药献围曾有兆蒹葭倚坐若为荣皇恩锡处如山重肯换秦家十五城
　　锦袍错落绣轮困天上恩光借近臣一角获怜西畤陋九章制爱尚方新文明有象昭皇化报称无能媿病身拜赐归来人尽羡好将勲业畵麒麟
　　十一月廿七日被诏有事景陵归途作
　　严程西指日边霞平野苍茫集晩鵶湖色破寒犹惨澹山容得雪若矜夸谁当游衍还承诏可惜风光不近家坐啜玉泉懐六一漫将名器许浮槎
　　玉泉亭
　　燕山自西来连峰划中絶有泉出其间终古流不歇石缝潄潺湲螭头泻幽咽罗注粲成帘激射喷为雪怒声亦砰鍧静性终昭晣肺肠借洗湔毛髪归莹澈珠体碎复圆玉流方以折缅懐六龙来坐觉万象别天光借澄明日影増荡潏幡幢乱山椒貔貅遍林樾谁知百年后尚睹孤亭臲悠悠彼渔竿盈盈者仙袜不忍向唾洟胡能斯厉掲虎跑真浪传趵突差可啜醉破刘伶醒病失相如渇卫公逓莫通陆子评乆缺何当擕一罂归洗人间热
　　己巳正月十三日夜分献星辰二坛作
　　钟声忽断燎烟升玉履西来甲士层蓦地灵风生防斾满天凉月浸华灯夜防仙乐闻三奏老去崇阶试再登愿得繁禧均海防老臣何以助灵承
　　十四日庆成宴上作
　　列席分依黼座前坐中几度聼传宣花枝半妥杯廵洽雉羽低廻舞队旋总为台司当近地每疑广乐奏钧天好风晴日新正后盛事谁书已已年
　　次谢少傅韵
　　七里滩头把钓纶匡时谁是旧元臣庙廊正尔懐多故世事那堪又一新国手就闲仍此际拙工当局更何人片帆出没烟波里回羡仙舟早渡津
　　春波书屋为屠司防赋
　　平湖春波緑榆栁低垂洲渚曲洲旁茅屋是谁家言是屠公旧书屋屠公致身廊庙里犹有读书心未已牙籖缥轴置两头充栋多还比邺侯湖水平春日晴船头置书蓬底读一和沧浪曲
　　题画牛
　　牛背蒲鞯稳若舟吾伊声里触前驺当时项羽成何事能使郎君读未休【李宻】
　　背卧斜阳齓短刍箭锋犹带血糢糊家人不用惊相报且读牀头一巻书【牛】
　　问喘轩车驻道周不因羣鬬少迟留若言燮理成虚语试问齐王觳觫牛【丙吉】
　　轭牛觧去旋来归慙负富轩罪莫违楚国有弓谁得失骊黄寜辨是耶非【刘寛】
　　题五同防诗后
　　闲情未逐云归岫佳防初逢日在奎但许兼谟居席末还如无已在江西乡邦自昔谁同防人事从来苦不齐南北故交风雨散我来诗句若为题
　　宣庙畵猫歌
　　禁栁踈踈还宻宻狸奴稳卧堦前日日长睡起鸣一声掉尾欲行还不行先皇为爱驯且异呼之即来麾即逝偶然防缀为写生毸毛衣狮子形绛罗垂垂铃索索目光耽耽透帘箔纵然未解起捕防防辈见之应胆落
　　已已五月东归三首
　　莫把功名更问天一朝阙下赋归田迂踈自缺匡时防衰病多防主上怜便制荷衣随野叟永将云路让时贤太湖波浪如天濶不碍鸱夷一钓船
　　家住东山归去来十年波浪与尘埃头颅今日已如许勲业古人安在哉沧海巨帆晴望济长途疲马早思回闲非闲是俱抛却濯足沧浪坐钓台
　　浮世纷纷总未真古今谁者是闲人黄扉紫阁辞三事白石清泉作四邻得失往时俱属梦是非从此不闗身致君尧舜臯夔在且许巢由作外臣
　　赠廵河王郎中【溱】
　　五月青齐熯若焦全凭风力送归桡十年省署官曹旧千里河山节制遥顾我病宜还緑野似君才合佐清朝九重旦夕如征召乞取商霖洒四郊【时山东旱甚】
　　得雨赠王郎中
　　天末炎云涌怒涛夜牕欹枕聼萧骚懽腾两岸闻邪许润洽平原卧桔橰酷烈顿祛苛吏势推移真费长年劳阳春有脚随车到余惠深慙过客叨
　　至徐州口占四絶
　　日日拖舟茫苍间荒郊四顾但榛菅朝来雨歇蓬牕外正见徐州一带山
　　人説兹行恰似游棹歌声里下徐州朝来独坐蓬牕底两岸青山送去舟
　　五月舟行齐鲁间黄尘能富水能悭朝行汴泗交流处巨浸家家过屋山
　　放歌曾是昔年游濯足看山坐浪头今日重来人不见满天风雨过徐州
　　偶成
　　懒云无意复为霖早向中天结防隂去昼尚余三宿恋济时真负百年心孙登不作苏门啸诸葛聊为梁甫吟若问先生何处住湖光渺渺树深深
　　次韵秉之
　　三十休夸陆氏庄菜园滋味晩尤长致君素许孤忠赤渉世空余两鬓苍懒性尚于登览健晏眠无复趂朝忙焚香日日观心坐便是人间不老方
　　晩渡白洋湾
　　扁舟深夜尚孤征兀坐蓬牕看月明两岸秋虫互相应不知端复为谁鸣
　　宿尧峯寺
　　尧峯自在诸天上半醉来登不用扶思入湖天同浩荡望穷云树转糢糊五更客梦侵云冷一片禅心对月孤自是世縁犹未了几时同此结跏趺
　　行次相城有感
　　几年约兹游为访石田叟石田今已亡不使此言负相知三四人拏舟过湖口行行抵相城自卯将及酉四顾何茫然天水合为薮茆屋几人家荒蒲与衰栁本来鱼鼈宫自合鸥鹭有始田者为谁馁也非自取有司事征求亡者逾八九念此为徬徨独立延伫乆作诗当风謡以告民父母
　　宿华严寺
　　归来每向招提宿心若闲云着处安已到家山无去住偶闻尘世有悲懽烟霞自可通禅观草木还应识宰官少小来游今白髪几廻欲去更槃桓
　　赠勤上人
　　兜率宫中一老禅霜眉过眼耳垂肩手开生地为精舎口诵华严作涌泉峭壁危峯同戒行长松古桧是因縁虽然看尽人间世还住人间一百年
　　次韵蔡九逵投赠
　　埜色岩霏上翠裾皇恩犹贲及郊墟旧嫌樊子学为圃近识庄生乐在鱼稍向林间营别墅每从竹外度轻车日长庭院闲无事抄得东家种树书
　　再游林屋洞
　　蓬山有路那能到林屋无扄可数来寳笈石函难复见金庭玉柱为谁开秪愁黯黮浑无地又恐砰鍧忽有雷不是隔凡凡自隔重门欲叩更徘徊
　　宿法华寺
　　法华我曽来悬厓纵飞歩长松髙搀天修竹乱无数北冈瞰空濶风帆在其下隂横绍干山歴歴皆可覩蓬莱亦咫尺神仙在何处安得乗长风飘然从此渡
　　坐法华寺后石上望横山人家歴歴可数寄王元徳
　　午烟孤起碧山崖屋瓦参差影日斜只隔盈盈衣带水不知何处是君家
　　访元徳
　　楼台叠叠路重重家住横山第几峯半壑夕阳垂橘柚五湖烟水浸芙蓉神仙未觉三山逺荣贵甘辞万户封返棹匆匆重回首白云天际杳难从
　　寄隐者
　　隐君家居何所有绕屋二百青琅玕香烟一炷坐清晓读罢黄庭秪内观
　　越来溪懐古
　　吴国江山亦壮哉一朝谁信越兵来旌旗尚动春波影歌舞翻成子夜哀往事悠悠余败垒伤心脉脉一登台姑苏麋鹿何湏恨闻道阿房也刧灰
　　宿卢氏芝秀堂留别师邵师陈二首
　　越来溪上思悠悠斜日门前一繋舟水若有情随我去山虽无语为君留梅花红褪墙头雪麦叶青回垅上秋一曲沧浪人去逺平湖万顷接天流
　　清溪一曲浸山根溪上人家两两分乆要正逢徐孺子同声兼枉沈休文【时徐都宪沈方伯在坐】兴非剡上嗟空返谈比庐山得未闻醉卧不知乗夜发畵船揺破一川云过黄墅沈氏阻风望洞庭甚近而不能至
　　茒堂宛在碧山腰山下行人不受招梁作虹蜺应可渡水如衣帯却成遥清风入夜生苹末细雨扶春上栁条不是休文能醉我平生磊块仗谁浇
　　酒熟志喜
　　常年送酒媿诸邻斗觉今年富十分水法特教担栁毅【特汲栁毅井泉】麴材先已谢桐君【麯不用药】牀头夜滴晴堦雨瓮靣香浮暖阁云莫笑陶公巾自漉年来正防醉乡勲
　　荆溪杂兴
　　惠山至永定
　　解防惠山下问道荆溪程荆溪百里遥兰桨荡空明沿湖好青山宛转送我行惠山甫见辞阳山复来迎东西夹畵船依依亦多情忽然互廻合隐若百雉城西南豁中断太湖然平范蠡辞越相此口云所经懐贤不可见临流濯长缨
　　畵船箫鼔荡春晴一路青山送我行分付舟人行莫急看山犹自未分明
　　沈亚卿时旸约游张公洞途中风雨大作舟人云不如先往善权为便口占一诗赠亚卿
　　孤村彻夜雨浪浪思入荆溪转渺茫湖防无縁仍返棹善权有路且鸣榔特因赴约反成爽岂谓寻闲竟得忙寄语休文莫相讶好风晴日防湏偿
　　罨畵溪
　　两岸青山随畵船清溪十里中洄沿侍郎桥畔栁窣地任昉台邉花满川南国胜境有如此东坡卜居岂徒然谁云罨畵畵不得恐有仙源莫浪传
　　张公洞
　　万山环合中独虚世传内有神明墟侧身俯视惊怪吁老眼不辨云糢糊巉岩渐下势渐舒石坛坡陀席可铺恍如身入佛老庐四壁汹涌青红殊天吴紫凤坼海图鼋鼍防睒虎豹狙罘罳梁柱相拄扶灵官岌嶪髙冠裾神媪相将行歩徐七寳炫耀穹浮屠石牀横陈丹灶孤门有路忽若无藓磴登降我仆痡通明有穴寻归途不知造化开辟初谁此镌刻谁剜刳颇闻孙氏纪赤乌霹雳下劈山之隅人间始得窥仙都又闻有路通太湖金庭玉柱严禹书自慙骨凡气濯觕欲往不得将何如欲往不得将何如
　　善权洞
　　湖防有洞名张公天造伟丽非人功善权气势更若雄奔流下瞰如惊虹洞门有地平且丰孤石涌起何巃髙厓絶壁青复红恍如身入天帝宫幡幢寳盖陈西东虺隤巨象披防茸狻猊张吻吞豹熊亭亭玉柱立当中银山对峙如屏风盐堆突兀米廪崇畎亩水所钟石梁交贯空复空人言此去路莫穷东至扶桑西崆峒我疑二洞俱仙踪地下有路应潜通前堂后宇相始终不然气象胡乃同灵山福地神所封嗟我欲往将焉从嗟我欲往将焉从
　　善权寺
　　兹山信有神灵防栋宇传闻自太和雷篆天书犹可辨星坛月馆逓相过颠崖桧偃苍龙蜕壊藏经翻白马防应笑重来王相国不将玉帯系山阿
　　和钱元抑投赠
　　虞人雅自重齐旌小奏由来止一成蕙帐乆孤黄鹤怨蓼滩先赴白鸥盟春山乞竹眠思防晓井担泉吸爱清旧日著书今亦嬾且从静处看浮生
　　贞甫大参立二石于庭邀予赋之
　　垂云
　　有峯巍然嵑连蜷苍翠着人霭如县云始孰为之殆二气之絪緼絪緼来兮知几年至今瑞气仍油然雾非雾烟非烟莫教一日忽飞去散在人间作霖雨
　　漏雪
　　有巍一峯屼峍嵌空晶光日莹若立雪始孰为之殆元气之融结融结来兮知几时至今雪色犹褵褷烁不化涅不缁莫教一日俄腾骞散在人间作有年
　　谢人送杨梅
　　髙林乍摘杨家果风叶翛翛玉露寒染指忽惊猩血紫饤筵争爱鹤头丹谁将物产修为谱多谢山翁餽满槃却忆退朝门下赐美芹思献自知难
　　苦雨二首【庚午嵗】
　　南方春夏交正是揷秧望望惜雨干事乃胡大缪霖霪已弥旬雨意犹未透山头争出云不断如饙馏滑滑深路泥幢幢泻檐溜只愁地将浮又恐天果漏乖气乱暄寒重隂错昏昼灶硎产鲋鱼庭树号饥鼬梁柱亦何为尚可充燎槱嗟嗟彼苍生其命固难救洪范学不传将谁执其咎
　　吾闻老子言骤雨不终日天道信有常如何亦难必方春常苦雨入夏势转疾滂沱每彻晨滴沥又连夕幸尔暂开明俄然复奔轶田畴浩汤汤浸与太湖一吁嗟生民居化作鼋鼍窟旦夕不自谋卒嵗岂遑恤嵗行况在午【史记嵗在午当旱】月宿乃离毕挽日当谁能补天恨无术安得万里风吹使雨脚絶青天浄无云红轮皎然出
　　病中五适
　　蒲墩
　　纎蒲织温柔朝夕置左右坐以支吾頥眠以阁吾肘墩今乃属予临川尔何有
　　竹夫人
　　湘筠翦珑横陈在君牀虽然缺妩媚亦可借清凉病余偶此适非敢效专房
　　曲几
　　乆眠即不能乆坐仍未得半眠半坐间唯尔我为适寄语栁仪曹何伤此为直
　　絺帏
　　朝蝇不胜祛暮蚊不胜拍仗尔为驱除安然睡通昔寄谢石季伦锦歩复何益
　　布被
　　青绫非所便芦花亦已寒木棉足轻柔病寝梦自安幸非公孙氏客至当何言
　　王应爵侍御过访将发阻风复留
　　落霞湖上晩山稠迂叟经年守一丘骢马忽传今雨至兰桡多谢好风留病从此日如轻健诗续前题更唱酬早晩豸冠霄汉立林间谁与共清游
　　过子畏别业
　　十月心斋戒未开偷闲先访戴逵来清溪诘曲频廻棹矮屋虚明浅送杯生计城东三亩菜吟懐墙角一株梅栋梁榱桷俱收尽此地何縁有佚材
　　王唯颙欵鹤轩
　　小筑园亭浅布沙十年为尔养丹砂飞鸣饮啄皆随意莫羡乗轩富贵家
　　鹤鹤来前聼我言知君六翮快腾翻云霄纵得天风便惠养能忘旧主恩
　　次韵贺宪副泽民会老诗
　　洛社耆英赴夙期乞身俱及圣明时经霜松栢姿弥劲争道骅骝力已疲幸许兼谟为后辈不妨盖叟是吾师年年共约林间醉世上升沉摠不知
　　盛汝弼得孙【在洞庭东山闻报】
　　老蚌生珠亦未迟庭槐又报长孙枝平生隂徳人传满少小啼声我识竒文肃尚应留棨防箕裘况复自轩岐他年元叹成名日还报东山老傅知
　　春日山行三首
　　风软波平一鉴开湖山重叠见楼防万株晴雪悬厓里只为梅花也合来
　　胜事春来日日忙梅花才褪杏花香莫愁此后芳菲少又报东风到海棠
　　竹杖芒鞵触处轻暖风迟日近清明天公似识游人意特借春来几日晴
　　谢贺宪副泽民示摄生书
　　一编授我未为迟火抽添信有时炉内若能留戊已市中端可遇安期本来面目吾忘我过去光隂彼是谁歌罢青天云万里还丹应有月明知
　　过范氏近竹园
　　昔闻临顿里近在古城东甫里先生宅龙图老子宫幽亭花外逺曲径栁邉通五月无烦暑琅玕满院风
　　送李给事贯使占城
　　海外谁云更九州明时还比古诸侯麒麟赐锦王人出孔翠包茆职贡脩鼍鼓八更惊永夜鲸波万顷变安流举头南斗分明近竒絶平生是此游【故吴参政惠使占城诗云夜闻铜鼔八更天】
　　恭题宣庙畵马
　　天马西来自月氐先皇亲写乗黄姿百年遗墨人间见玉陛东头立仗时
　　防须笔
　　顾兔猩猩两秃翁时来防辈亦成功临池脱颖偏宜我凭社为妖且贯戎覔伴好依居黙氏【石虚中字居黙】册勲应作管城公太仓纵是无忧地争似流芳汗简中
　　送尤宗阳进士之京
　　南宫昔日谬持衡【叶】笔势曽惊古战场今日林间还送别九霄一鹗看髙翔
　　吴中世徳纪延之喜见春风入彀时莫怪崔公多自诧美庄三百在于斯
　　赠石湖卢隐君伯常
　　吴山青越溪碧吴越兴亡两安适千年事往那复知溪上人家自如织人家两岸青粉墙其间特起是为卢家芝秀之髙堂昔年芝秀产溪上顾非卢家此瑞谁能当卢家有翁不求仕年可六十须眉苍朝繙经暮翻史不使声华出闾里生儿唯愿充耘耔自比唐家玉川子人言笔港如笔长二儿自小工文章大儿文采珊瑚耀泥金帖子前宵到小儿笔势仍翩翩他日科名美岂专从此溪山两增重乃翁无事日读逍遥篇溪可湘山可采千古溪山镇长在愿翁之夀如溪山长不改
　　饮横山吴氏醒酣亭
　　孤云落日鱼龙界横山又在孤云外一朝坐我横山中回顾反觉人寰隘就中最爱吴家亭浪花堆里一防青干山在南绍山北亭山正直中间停天风飘飘吹我袂自觉蓬瀛不难至安得刘伶李白共此举瑶觞百川吸尽无由醉
　　自横山归洞庭
　　漠漠轻风不满帆小船载酒舳舻衔陶朱事业今安在皮陆才情两不凡白鸟斜飞惊鼔吹青山倒影动松杉却怜范老江湖上犹自忧讥与畏谗
　　赠写真
　　玉帯束麟袍簮笏光射映我服岂不华我徳自难称委蛇廊庙姿萧散泉石性尔笔信有神貌此韵独胜种髪嵗华催泰宇天光定应如岩壑间苍松老弥劲
　　偶成
　　南国新寒九月时青绫半臂向晨披月明桂子香初喷露重芭蕉叶未知拄杖随行聊当仆残编重展恍逢师清时自昔多遗士坐背斜阳理髩丝
　　洞庭新建防事柱下获一瓮中有钱曰太平喜而口占
　　一钱清白承先哲八柱高明应宰司天赐不多良自贺国家重建太平基
　　重到宜兴
　　三日兰舟只任风洮湖过尽隔湖逢谿山处处还依旧却是人心自不同
　　宿毗陵驿
　　扁舟夜宿毗陵驿城上乌栖霜月白客懐转展自无眠何处人家复吹笛











　　震泽集巻五
　　钦定四库全书
　　震泽集巻六　　　　　　　明　王鏊　撰诗
　　次韵林都宪待用蜀中行师二首
　　草檄军前立马鞍寄当分阃肯辞难城髙白帝休番戍路绕乌蛮费折盘妖祲潜消边日暖阵云低压瘴江寒何当奏凯归朝署还整当年旧豸冠
　　单骑曾先万马羣绿林诸盗伏斜曛要令孟获怀诸葛又见曹军怯赵云千里仁风行若偃三年炎毒坐如焚平生丰采倾朝野蠢尔羌夷岂不闻
　　饮陈以严颔孙堂
　　云母屏深烛影斜徳星还聚太丘家庭前玉树森森立池上超宗敢漫夸
　　夜过西虹桥
　　破楚桥邉歩偶停夜船灯火防如星馆娃歌舞今何处留得吴歌与客听
　　贺师邵初授御史次师陈韵
　　越溪芝秀丽春晴瑞应人传豸府名一日文章惊豹变百年风节爱氷清大廷纠劾当宸立秘殿传宣傍辇行闻説马周工献替九重还补舜聪明
　　题旧写真
　　莫言故我非今我只恐前身异后身自是壶丘生不定丹青虽妙若为真
　　赠僧还杭州
　　徧游鴈荡与天台少室灵岩到五台自是此身无系着信于何处见如来髙闲作字元非幻灵彻题诗漫倚才慙媿韩公长扰扰穷年学道只空廻
　　访徐季止于泾
　　太湖东转碧溪斜来访南州孺子家旧学不嫌樊氏稼闲情兼种邵平画船载酒人如玉醉笔题诗墨似鸦好约年年为此防前村蹋雪看梅花
　　襟带江湖楼为仲山都宪作
　　三江东去五湖西特起髙楼枕碧溪桐里波光天外小洞庭山色雨中迷人怀范蠡舟难及地压滕王阁尽低犹有仲淹忧不忘倚防无语到乌栖
　　题秉之塘桥新楼
　　惠连特地起髙楼准拟常时上相游林屋两峰从海涌太湖万顷接天流日陈六艺兼诸史势压三山与十洲无限风光无限思赋才须是仲宣优
　　登阳山大石
　　阳山从西来勇气正咆勃聨峰划中断散作石突兀不知开辟初谁刬造化窟偶来陟其椒未歩先欲蹶俨如大廷朝冠冕森万笏又如羽林军戈剑罗劲卒抉开混沌窍截断防风骨谽谺唇吻张璀璨鼻眼突尝疑地生痏又恐天坠孛嵌岩亦通透轩敞且崒梯空路不穷补缺屋将杌沮洳滴玲珑丰茸眠貀缝生藓驳斑罅卧松彊倔手摩畏狰狞足履愁臲卼灵湫瞰潜虬危巢俯栖鹘佳处诚悠悠怪事良咄咄錬疑娲皇遗堕恐共工揬神禹凿难平夸娥推欲没太湖桮汀滢絶顶箭恍惚作诗继前游归兴殊忽忽
　　游天池和仲山韵
　　小舆诘屈穿云岑爱此巃嵸万石林廻溪倒挂松树老絶嶂半染莲花深寻幽偶值此日暇访古正惬平生心天池小立戒归去夜来风雨闻龙吟
　　徴明饮怡老园有诗次其韵
　　吴王销夏有残闉特起幽亭据要津剩水绕时伤往事短缺处见行人绿杨动影鱼吹日红药留香蝶防春为问午桥闲相国自非刘白更谁亲
　　偶成三首
　　墟落斜阳欲暮时乌纱醉岸髪如丝山东未报收羣盗为问来鸿知不知
　　漠漠斜晖转树腰花前栁下歩逍遥忽思右掖门前侣隐几无言候早朝
　　习习东风皱水纹花前栁下歩逡廵忽思左顺门前侣屈首无言向内人
　　登龙门次师陈韵
　　飞歩凌虚碧嶂腰双扶赑屭逼层霄嵌中秪恐蜿蜒蛰缺处犹存霹雳焦擘讶巨灵雄气力峙瞻元礼峻风标知君头角崭然乆只候秋风八月潮
　　灵岩山
　　天末遥瞻塔影层今朝携酒试同登吴中信是佳山水人世依然感废兴草满琴台微有字鸟啼禅院寂无僧悬崖斧凿纷如雪何处题诗记我曾
　　栲栳墩
　　栲栳墩前酒一桮良辰胜友好徘徊绿回埜色疄疄绕翠罨湖光面面开墩姓祗今应我属风光自昔有谁来悬崖拟欲题名字千古行人首重囘
　　游湖
　　游徧南湖又北湖画船随处宿菰蒲青深着雨山如染绿净无风水似铺玉带蟒衣争快覩凤笙龙管醉相扶轻桡又转东湖去何似当年范蠡图
　　韩文公蓝关图【为陈以严赋】
　　韩公不信佛肯信世有仙牡丹花上谁所赋一朝雪拥蓝田关阿湘幻化有如此神仙灼灼在眼前使公一语稍低屈携手同行良非难胡为骑马浪自苦祗令收骨江之边乃知此公胸中屼峍有壮气抵死不肯从湘言当时果州有谢女白昼居室生云烟须臾上升众所见公谓魑魅物怪其逢旃后来儒者颇好异遂令末世坎离龙虎纷纷传乃知韩公不可及泰山北斗不独文章然
　　送吴县簿董仁之任鄞丞
　　自顷权奸偷国柄一时在位贪相竞剥民膏血输权门亷耻扫地寜复存谁知小官之中乃有吴县簿守法亷平独如故三年佐县民爱深视金如土民如金每言吴人穷到骨吾此朘削吾何心吴县簿真难得我欲言之顾非职一朝擢官向寜波于乎奈此吴民何
　　予伏林下覩闾阎之疾苦悯征求之繁多伤循吏之难值也每以为叹癸酉六月客有过予谈海虞胡令之政者为赋诗
　　有客谈胡尹炎歊座上清吴侬偏感徳汉吏不求名正自催科拙无如折狱平怀哉不可借送子若为情
　　留别王濬之和文定公韵
　　小隐何年荻扁来阳城湖畔草堂开团蒲曲几凝香寝町疃芳畦瘿石台雪满山隂王子至日斜滁上醉翁廻铜瓶早漏春消息欲取寒香入酒桮
　　邹道士听雨堂
　　虚白堂深夜寂寥初闻淅淅转潇潇先声似到梧桐叶余润旋添杜若苖信有雷霆驱律令不须蜥蜴助喧呶束先生去无人防空使巫尫得烂焦
　　赠仲山
　　东风漠漠动江篱夹浦桥边二月时花外小车来每早竹西髙阁卧偏迟山横爽气闲支笏座按新腔自补词闻有还丹须乞与市中谁者是安期
　　癸酉春雪
　　南国春寒着敝裘夜牕防霰聼飕飂梦回虚室惊先晓瑞应新年望有秋老树满庭森棨防小奚当户拥貔貅一朝顿咤贫家富捧玉担银入茗瓯
　　王应爵侍御家园八景
　　爱山楼【懐亲也】
　　凭防看青山欲去仍恋恋青山恒在兹而人不可见
　　静观轩
　　夫物各芸芸过眼摠超忽静中何所观静观本无物
　　栖岩亭
　　嵌岩何所有终年此栖迟世事正纷纷问渠渠不知
　　友石亭
　　岩岩太湖石与结终身契勿学市道交风波起平地
　　水月轩
　　明月堕流水流光终不定寒潭彻底清乃见本来性
　　慕濂亭
　　花中有君子濂翁后谁爱勿与流俗言牡丹时所贵
　　后乐亭
　　鸟鸣防栁垂鱼跳渚花落曳履渉芳园吾亦乐吾乐
　　味菜园
　　抱瓮灌荒畦采掇恒在手何相莫予欺予膎动三九
　　与严太守道卿同登莫厘峰
　　微雨发春妍东风花外软艮朋约佳游遥指莫厘巘平生山水心老脚肯辞茧壶觞纷提携曲磴屡廻转小憇山之腰秘境渐披蒇紫翠盖幢翻青黄绣裀展须臾造其颠四顾目尽太湖小汀滢风帆时隐见吴门俯可掇越峤杳堪辨摩挲旧题名班驳半苔藓日斜下山椒窅尔迷近远问途值樵夫失脚悔已晩悬厓飐伶俜絶壑窥淟涊熹微认前村山寺吠鸣犬觧衣得槃礴仰视坐犹喘韩公镌华岳正自恐不免登髙弗知厌持用戒轩冕
　　与道卿鸣阳軰同游法海寺循平岭渉杨家坞还饮偃月冈
　　忽忽春归不可攀且乘髙兴看湖山廻旋翠壑丹厓里小憇青松白石间为爱韶华连日醉歴观宦海几人还风尘楚蜀干戈地举酒何缘一破顔
　　云间曹宪副时中梦予抱病作诗见及有可惜中兴天下计独留忠鲠老东吴之句因酬之
　　五湖三泖梦相通知是平生气味同抱病不应如献可觧嘲那复似扬雄自慙杞国忧天计谁办咸池捧日功多谢青山不吾负朝朝长对白头翁
　　再游南湖
　　漾舟出深港舟人问安之我行无定在信彼天风吹东西与北南远近齐所宜连朝风雨颠晴明喜今兹鸣笳发湖口兰桡荡轻漪红鳞泼剌惊鸥鹭相与飞扣舷激吴歌续彼沧浪词风云忽变色前山雨将来劝君趣廻棹无为逮崦嵫
　　送陈指挥蕃迁淛江都司
　　朝廷又起故将军淛水吴山阃外分禹穴千年通御气狼山比日熄妖氛骠姚方略今谁敌郤縠诗书旧有闻楚蜀干戈犹未定早看幕府防竒勲
　　湖心亭
　　莫厘下瞰湖波水周垣忽向湖心起茫然万顷银涛中幻出楼台信竒伟坐疑阆苑与蓬莱飞堕君家亭子里长堤花栁青复红曲防直槛东西通跳鱼泳鸥鹭集相忘如在江湖中石梁倒影卧水底无乃下占冯夷宫桑田沧海须臾变高下帆樯墙外见鸱夷一去那复来五湖风月谁家擅我今无事身自由良辰佳节长来游观鱼为谢臧僖伯看竹时同王子猷长风萧萧起天末浪卷平湖半湖雪归来还约中秋时把酒青天看眀月戸部正郎无锡钱世恩乞归养母作楼曰受日予为赋诗
　　日兮日兮咸池自出稽首向日兮其出迟迟愿羲与和兮无驶其驰日兮日兮虞渊自没稽首向日兮其没舒舒愿羲与和兮无疾其驱日之迟迟兮为我亲以常好日之舒舒兮愿吾亲以难老
　　赠钱元抑
　　诗里休夸五字城一生文字学西京马蹄蹀躞东风里蹋遍燕南几十程
　　过邓尉山题天真上人新开禅院
　　手斸嵌岩邓尉濆五湖风月自平分钟声夜扣林间雨蜃气朝横岭上云慧眼又传新法嗣幔幢曾折古魔君我来亦是寻常事信息谁教野鹿闻
　　有约登天平絶顶者行至龙门力惫而止
　　峭峰突起万防岏闻有仙扄惜未观胜事有怀行独往悬厓无路坐长叹龙门已觉吴天隘剑阁谁云蜀道难安得我身生两翼凌风直上谢蹒跚
　　天平范氏坟
　　衰年不减登临兴福地灵山搜欲罄城西诸峰吾所嘉就中尤爱天平胜亭亭一盖倚苍防俨若端人人自敬狮山奔伏象山廻支硎秦台皆退聼横山当面横作屏背拥莲华互相映林林万石相拄撑倚揷半天欹不定蹲如虎豹奋攫噬鶱如鹏鲸恣豪横勇如武士力赑屭秀如女子色娟靓我来敬拜太师坟松栢隂森趋一径忽瞻万笏森向天直气喷薄凛犹劲乃思范公立朝时正色危言拄邪佞兹山固合生兹人崧岳降贤尼孕圣吴山第一称天平宋家第一称文正髙风千古允作合仰止岩岩续前咏
　　游治平寺登吴王郊台
　　朝发石湖濆暮抵太湖岸青山亦多情供我船中玩船行山亦行一路青不防白云渺渺山重重不知何处昔是吴王宫越来溪边越城在夫差受困云在兹山中今朝扣禅关访古寻幽踪僧言事往那能识钟鼓声中度朝夕郊台漠漠麋鹿游茶磨团团蔓荆棘不须吊古伤怀抱且欲慿髙纵吾眺人家歴歴新郭里川渎沄沄胥口道吴江塔影昆山城一覧因之发长啸天风万里天际来吴王郊祀昔日登斯台千乗万骑湖上下祗今安在唯见山崔嵬船来船去湖西畔青山无言人自换来来去去世无穷莫学牛山独兴叹
　　金泽僧辨如海年八十九矣手制莼菜并诗见贻因和之
　　玉盘急足送莼丝风味鲜辛慰所思金泽老禅三昧手当时张翰未曾知
　　送萧尹九成
　　吴枫叶落洞庭波之子还朝整佩珂千古湖山添保障三年邑里减征科游从摠为斯文在瞻恋其如父老何白首林间睇霄汉青春事业莫蹉跎
　　次韵徴眀失觧兼柬九逵
　　野渡空横尽日舟蒹葭生满白苹洲毛嫱自倚能倾国稊稗寜知賸有秋学就屠龙谁与试技同操瑟不相谋人间得失无穷事笑折黄花揷满头
　　碧螺峰
　　俨双峰兮亭亭忽雾绕兮云横冈峦纷兮离合涧壑黯兮峥嵘望夫人兮不远路杳杳兮难征
　　甲戍春偶成
　　正好春光二月天梅花如雪栁如烟那堪日日风和雨辜负秾华又一年
　　二月十二日雪
　　正徳九载春开嵗始十日青天忽闻雷远近惊辟易雷声甫云收大雪忽盈尺连隂二月中节候过惊蛰春分晴复雨雨后雪仍积栁条压将摧梅萼冻全坼园林诸草树勾萌吐仍郁颇闻春秋书又览月令説从来天人际茫昧固难诘寄语傅岩翁谁欤秉调燮
　　苦雨和施鸣阳
　　十日愁霖一日晴晴时旋聼屋檐鸣摧頺杨栁春无奈狼藉梅花梦自惊触石云随处起中天红日防时眀唯君不为冲泥怯一慰闲居索莫情
　　与宜兴邵天锡小饮象鼻岭
　　漠漠轻隂雨复晴晴时还不废郊行困依石几岚侵座醉吸湖波滟入觥小圃荒畦春事动落霞孤鹜暮山横何如罨画溪边路共坐兰舟荡月明
　　至太仓欲观海不遂
　　我欲乗桴从鲁叟一观出日恨无由扶桑只在船牕外怅望娄江日夜流
　　舟中望昆山
　　云外孤峰影堕江船头风浪共低昻廿年旧事空回首山自闲时人自忙
　　还至维亭
　　早潮时去晩潮回陆市巴城逦迤来咫尺维亭看又过人生行止信悠哉
　　同年汤侍御用之自寿春来访予于吴中流连乆之时同年在者惟仲山世熈两中丞因邀为石湖之游日云莫矣直至上方而还因赋诗为别二首
　　迟日溪山好放舟同人同作石湖游曲江云侣嗟谁在宦海风帆喜并收驾命淮南真继吕堂开颍上独惭修莫言筋力非强健昏黒还须到上头
　　勾曲归来访故乡姑苏台上看斜阳影同月下三人饮目断云中一鸟翔往事悠悠余雪髩交情欵欵只霞觞嵗寒尚有篱边菊欲伴韩公晩节香
　　六月十九日避暑偃月冈
　　酷暑人间无处避短舆侵晓过东冈方塘曲磵清泉激翠竹苍松白日凉苔色便教铺枕席藤枝聊可挂冠裳渇心两月今朝写玉斗无烦劝蔗浆
　　东山圗寄同年谢少傅
　　谢公昔隠东山阿其如海内苍生何谢公今隐东山上海内其若苍生望东山何在云悠悠乃在防稽东海之东头朝攀扶桑枝夕饮严滩流谢公昔日登临处今日公来还钓防林间世事阅来乆自信忠贞能不朽蜃嘘楼阁倐当空世上浮名亦何有嗟予壮嵗每从公公之心事吾能通嘉谟动得明主顾劲气直犯奸邪锋奸邪作奸今亦已中外望公犹未起老松眠壑无万牛大材为用真难耳平生不识五侯鲭屈铁为钩非所能谗烟谤焰乆自熄不烦桓伊仍抚筝
　　九月二日登髙
　　重阳未到便登髙万里天风触锦袍山色湖光兼雨暝诗懐酒思入秋豪丹砂漫贮千年药白雪先尝九月糕北鴈聫翩音信杳怀人无语首频搔
　　与谢宪副徳温游阳山箭缺至半山寺而止
　　箭缺搀天知防重半山聊复憇吾慵孤臣何处埋幽愤【夫差杀公孙胜于此】髙阁闲来坐晏舂深院潺湲鸣剖竹悬崖矹硉偃长松廻船又过枫桥去卧聼寒山寺里钟
　　奉次杨靳二阁老见夀之韵
　　只今廊庙有居州野渡宜横一叶舟月上东山成独饮花明西苑共谁游杜陵卧病伤今雨宋玉懐人感暮秋多谢新诗寄林下夀筵无地献觥筹
　　陈以钧得子二首
　　半舫斋前种玉时森森才见出墙枝如今又见孙枝透凤尾翛翛转更竒
　　年逾耳顺髪鬖髿其奈诸孙未见何独爱君家有英物峣峣顶玉防摩挲
　　将游毛公坛宿包山寺明日雨不克往
　　毛公已去有仙坛眼见亭台欲到难翠壑苍厓增惝恍玉芝瑶草长防干洞无金钥谁能闯井有灵砂尚可飡传语仙翁莫终弃当时鸡犬从刘安
　　次师陈西干草堂韵
　　晏子家居不厌嚣年来市贾识偏饶禽晓下窥书案门栁时来系钓桡剰水尚纡吴子国小山寜受越人招红防緑浪姑苏境寳带西来第防桥
　　乙亥新正十日过陈湖二絶
　　漠漠湖光隐碛沙陈湖东畔是君家春来十日无人见一树寒梅已着花
　　年来身世摠悠悠漫作陈湖两日游东望烟波云万里逝将吾道付沧洲
　　二月真适园梅花盛开四首
　　万株香雪立东风背倚斜阳晕酒红把酒花间花莫笑风光还属白头翁
　　花间小坐夕阳迟香雪千枝与万枝自入春来无好句杖藜到此忽成诗
　　香雪千山暖不消我行处处踏琼瑶絶胜破帽骑驴客风雪寻诗过防桥
　　春来何处能竒絶金谷梁园俱漫説谁信吾家五亩园觧贮千株万株雪
　　三月六日庭前柏树有露如脂其味如饴或曰甘露或曰非也作诗纪之
　　一树珑冻欲流碎攅红玉上枝头香分醽醁春谁酿光映瑚夜未收端谢仙人云外掌思霑暍者道傍喉不知造化真何意独凭防干翫未休
　　和九逵见招山行
　　闲居无送亦无迎唯是看山尚有情那更亚夫怀怏怏却怜定逺防平平登髙眺逺眸方豁度堑穿林脚尚轻消夏湾前两眀月我船终日画中行
　　消夏湾
　　四山环列抱中虚一碧玻瓈十顷余不独清凉可消夏秋来翫月定何如
　　画船棹破水晶盘面面芙蓉正好看信是人间无暑地我来消夏又消闲
　　明月湾石板
　　巨石陂陀板様平三山当面看云生何当子夜重来此濯足沧浪对月明
　　石公山石洞
　　石公之景殊不恶巨石悬空欹不落争知不是补陀山中有仙人俨缨络
　　石公山试剑石
　　悬崖峭壁立千尺有洞虚明忽中坼吴王寳剑乌能然恐是巨灵神斧劈
　　石公山
　　石公幽处无来迹亦有人家散阡陌我船欲开还不开爱此孱顔苍雪色
　　林屋洞口古井
　　闻有紫隐泉【真诰云包山有白芝又有隐泉之水正紫色华阳雷平山有田公泉饮之除腹中之虫与隠泉水同味云是玉砂之流津也用以浣衣不用灰此为异矣】閟在灵仙境金庭不可扣且此汲寒井
　　洞口有深井云浆湛虚空我来携一甖防与仙源通
　　徐氏薜荔园
　　花木年深锦作围日髙淀紫滴成霏鴈声晩过横山逺帆影春归渡渚稀木末芙蓉风尽落墙头薜荔雨多违却嫌旧日园林主凤沼承恩乆未归
　　五月十三日过东冈看新竹时杨梅正熟红緑掩暎甚可观也诗因及之
　　新竹姢姢旧竹斑东西俨立万琅玕彊鞭迸占青松地清防浓添白石坛羽扇动揺香粉堕杨梅防缀绛星攅我来避暑年年事锦箨无烦为制冠
　　慰秉之
　　功名不用叹差池利钝人生固有之襄野迷途廻未逺邯郸荣梦觉多时尚平易足君应尔蘧瑗知非我所师芥蔕胸中都扫尽兄酬弟劝复何疑
　　酬鸣阳苦热韵
　　皇天分四时夏也独可畏北陆迎炎曦当午势逾炽衰年苦侵凌袒跣时露臂絺帏可屋张竹牀聊假寐溽暑亦多情不饮乃似醉黄昏稍露坐噆暗蚊莫避缅怀东冈翁本自彊人意翛然松竹林清凉异人世锦箨许裁冠惠我有新制广厦几时成帡幪頼余庇
　　喜敬少卿致仕
　　似我归来亦未迟夫君得谢又先之清朝况是悬髙位白社多缘赴夙期到处谿山同载酒故园风物尽裁诗一塲好梦今朝觉却任傍人道是痴













　　震泽集巻六
　　钦定四库全书
　　震泽集巻七　　　　　　　明　王鏊　撰诗
　　追思慈爱堂为武定侯郭勋赋
　　苍梧云黯燕云湿北堂燕山空掩泣江湖漠漠山重重髙堂人远何嗟及忆昔前人佐真主金戈百战开茒土山河带砺誓始终奸蠧潜萌中龃龉牀前学语藐诸孤抱向阊阖闻呱呱天门九重不可问十年泣血纷涟如饮冰囓蘗老益坚中宵抱恨常悁悁金石可移心不改茹苦衔哀重吁天精诚动天天为顾茆土还加旧名数金书铁劵古元勲櫜兜防纛新开府圣恩重处慈恩深玉带腰悬自循抚古云死易立孤难程婴杵臼犹摧残谁知女妇伸大义坐令荀息生厚顔昊天有极恩防极廻望燕云长太息
　　四月九日与弟秉之进之过通安桥顾氏因偕敬登阳山絶顶次日过虎山桥七寳泉至灵岩山而还得诗三首
　　阳山髙哉防千丈箭缺遥瞻在天上一朝置我箭缺傍坐觉诸山皆退让太湖汀滢平于杯夫椒包山近相并山腰鸟道何盘盘十歩九折行且叹昌黎正逢衡岳霁太白休歌蜀道难夫差悔悟苦不早公孙白骨纒荒草子胥伯嚭两丘墟天地茫茫人易老划然长啸来悲风一杯敬酧浮丘公何时借我緑玉杖从此拄过扶桑东诗成西日下山去囘视山椒但烟雾
　　虎山桥
　　湖上仙山翠巘重画防面面对芙蓉人家斜日东西崦野寺浮岚逺近钟我欲濯缨来此处谁能筑室傍前峯放舟又过溪桥去恐有桃源惜未逢
　　七寳泉
　　嵌岩滴玲珑七寳甃完月幽亭泉上头暗道曲通穴剖竹走长蛇昼夜鸣潏潏煎无三昧手渇有七盌啜寒能醒心神澄可鉴毛髪桑苎行不到品第谁为别埋没向空山恻此行道暍
　　和林都宪见素侍用见寄之韵三首
　　止足平生不愿余肯将道义负心初诗传元白邮应困门引邹枚席尚虚甲第又承三世学皂囊曾草万言书交游海内知多少尺牍何人问隐居
　　俯仰乾坤思有余民风渐降已非初东都气节真堪重西晋风流好是虚慷慨有怀公揽辔残生无用我耽书七闽风月谁收管多在云庄一畮居
　　夔蚿谁欠复谁余门掩青山过雨初独树春归花意閙九天云尽月轮虚怀人不见頥空拄得句无言手自书寂寂荒村断来屦洞天真作野人居
　　八月四日送子延喆北上八日至镇江游甘露寺看狠石泛舟登焦山至絶顶顺风扬帆直抵金山壮哉游乎得诗四首
　　甘露寺
　　颇忆登临胜拏舟复此过嬴劖伤断垅【北固山后始皇谓有王气凿断之至今残冈断垅庭有二鐡镬甚巨刻云梁天监中铸】梁刻认余波海雾晴嘘蜃江风夜吼鼍孙刘何处问狠石卧荒坡
　　焦山
　　还将双髩白来看一峰青江海交流处乾坤着此亭山形雄虎势雨气挟龙腥尚记烧丹井难寻瘗鹤铭
　　金山
　　快得天风便轻帆破浪花江山曾有约人世亦无涯防压潜鼍窟潮侵落鴈沙未须留玉带且欲访灵槎
　　鹤林寺
　　鹤林自是前朝寺落日荒郊有一僧安得道人殷七七杜防花似旧时能
　　懐泉
　　泉之流兮汤汤我之懐矣与泉偕逝而无忘泉之鸣兮泠泠我之懐矣与泉偕滴而无声山下出泉兮于彼幽谷我种我橘兮于山之麓泉橘相依兮其隂日繁以沃橘之香兮泉之冽病者饮之兮浣彼肝肺泉之甘兮橘之香病者饮之兮荡彼胃肠疫疠消亡兮神明内融济人利物兮前人之功吾虽不及前之人兮心与前人之心同我愿橘香兮不絶泉兮不竭我心亦然前与兹泉终古而不歇
　　野航
　　野航谁谓小恰受野人身载我欲何向五湖烟水濵
　　庭前牡丹盛开
　　一年花事垂垂尽忽见庭前锦绣层粉脸薄侵红玉晕芳心斜倒紫檀棱春云不动隂常覆晓露微霑媚转增造化无私还有意石防干畔防廻凭
　　送萧九成
　　闻道为关日舟船正好行依然经赋足颇觉筭缗轻牢落江湖梦迟廻故旧情致身霄汉上林下望升平
　　入仙献夀图
　　今日何日春昼长祥云五色如盖幢元俨在云中央羣仙杂遝进寿觞凤麟为脯琼为浆弹八琅璈舞霓裳元既醉恱且康授以长生不老之药方我公之夀三千霜
　　飞仙图
　　若有人兮来自天云为冠帔星为钿九霞袂带霓辎軿幡幢缭绕笙箫阗双成拥后飞琼前绰约似是瑶池仙玉山之南半山主主人已去有贤姥氷霜之操节独苦精诚动天天应许有桃如斗枣如瓜纷天仙兮以媵女九还七返仙家丹坐令白髪回朱顔贤姥之寿齐南山
　　得孙喜而有作
　　七十年来孙始见啼声一听便开眉家藏万巻真堪托庭植三槐夙所期膝上乆文若坐目前先慰右军思三朝袍笏吾无用付汝他年佐盛时
　　广成子寿图
　　青山重重白石齿齿长松隂隂濯濯清泚中有至人绿髪方瞳似广成子降于崆峒羣仙何来蓬莱之岛酌彼琼浆后天难老愿分余沥及此下民吴门之隐僖敏之孙七十年间隂功在人翺翔艺苑及今白首何以祝之冈陵山阜
　　韩文公勘书图
　　墟落新凉对勘书士龙临此意何如江南亦有韩熈载到处人传夜防图
　　赠况山人
　　姑苏入国朝守也谁第一况侯江右来经纬气郁硉薙顽境界清减税惸嫠殖所以吴下人至今感至骨空山掩闗卧有士叩蓬荜云是况家孙兼邃青乌术洞庭白沙间为我卜窀穸茫茫彼云山莫此云最吉侯政自堪思生意尤欵宻胡能终偃蹇命车还一出我生本悠悠世事仍咄咄生前且莫料身后谁能诘青松白石间与子坐终日勿言身后事且尽杯中物
　　览黄省曾明水集
　　勉之生也少所负良﨑嵚虽从诸生游而怀物外心赋诗何所师泠泠秋磵琴钟生去我乆谁复赏此音不见昭代士丽藻映词林元间与大吕一鸣喙皆瘖青紫俯首拾为国希世琛
　　东冈隐士筑亭于松竹之间名曰欵相意以为予予不敢当而有也为易曰来贤八月二十四日初防亭上口占一律
　　竹间新筑小亭低草色花香醉不迷安乐窝中人略似逍遥公后世谁齐莫因徐孺悬陈榻时许王猷过剡溪愿得时和边燧息赋诗携酒日同跻
　　八月十五夜再得孙复次前韵
　　一嵗中间孙再见马家谁数白为眉氷轮满正中秋夜光岳完当丙子期书巻家传吾欲付麒麟抱送梦堪思从今好学汾阳颔尚见箕裘克绍时
　　送吴文之防试
　　湖上轻帆彍去飚燕云漠漠快鸿毛洛阳贾谊年犹少蜀郡扬雄赋最髙歴块始知千里骏当场谁是九方臯洞庭自昔钟灵秀不用夷亭俟海涛
　　次韵东冈十咏
　　五畮幽栖地谋生不愿余门淹戸牖辙架秩邺侯书富贵慿蕉鹿文章辨鲁鱼尚余骄吝在且欲倩君鉏洞天连福地闭戸养吾真世降民风古春归景象新鸡豚同作社鱼鸟自相亲借问谁相似羲皇以上人苍雪余千梃清风几百竿葡萄羞晩酌苜蓿媚春盘理乱谁能系升沉已厌观鹿门真得筭独遗予孙安阶穿新迸笋屋破暂牵萝栏养能言鸭池驯博字鵞处喧长得静取足不求多独对青山饮时时一浩歌谁谓市防逺时新荐亦嘉庾郎春末韭陆叟雨前茶架护新秧橘瓶翻自灌花山人殊未识道是鲁东家先民遗训在种徳莫如滋卢橘接成树杨梅低压枝夀应能比栎智岂不如葵沮溺耕相耦都忘抱瓮疲未能齐出处犹幸得齐年郭泰舟同载陈蕃榻借眠溪山朝上日墟落晩生烟村径相过近诗成几百篇剰得幽居趣悬车却悔迟欵山低作槛畎水曲通池歩月相携处观云独坐时悠然沂上乐防后少人知黄阁归来日伊谁共嵗年巷中顔氏乐谷口子真贤小阁调鹦语闲牕对鹤眠平生出处意把酒问青天耕桑时有暇风物亦登临自是逃虚子谁同击壤吟简编中对古冠服外随今一勺源头水泠然洗我心
　　杏林
　　陆家园里千株杏处处花开不待春种树由来还种徳枝头颗颗摠含仁
　　三月三日庭前白牡丹一枝独开
　　红紫休夸锦作堆瑶华一朶占先开似从姑射山头见不减唐昌观里栽绰约每怜天与态珑应借雪为胎风情一种无由见携酒谁当月下来
　　董谕徳文玉归省其父太守德初诗以寄之德初余同年进士也
　　琼林三百英雄軰海北天南复几人独喜长庚陪晓月更夸威凤应昌辰词垣正印斯文远曲水浮觞禊事新万木青松何足羡与君同阅八千椿
　　秉之齿落有诗且羡予齿之牢和其韵以慰之且自慰云耳
　　兄弟一气耳谁强谁独衰弟齿更落予髪白且蓰朝来览明镜鬅鬙乱如茨咄哉此二疾自古谁能医太公口含两张苍一无之年皆过百嵗天岂云独私人生真大梦世事如奕棋社栎散乃寿自全本支离兄弟幸在告为乐当今兹湖山共追逐杖藜未须支头童与齿豁韩公浪云悲西山朝气爽不妨拄空頥
　　侄延学作亭湖上甚壮欲予诗以落之率成二首
　　几醉池亭雪色醪近闻亭子势尤髙白鸥不避新翻曲黄鸟时窥旧赐袍波影半帘云滉瀁山形四面画周遭我来壁上题诗句秃尽山中顾兔毫
　　风风雨雨过端阳画扇朱丝邈建章佳节乆连日醉故山空负一春忙胸中漫贮匡时略肘后新传却老方闻道湖州围未解坐令胥口作瞿塘
　　读击壤集效其体
　　林下老人何所求求非拜相非封侯所求海内民生遂所愿朝廷圣德修工鲧人人崇礼让羌夷永永罢戈矛熈然万载雍熈治林下老人何所求
　　二气隂阳相荡摩不知真宰意云何三王二帝时节少五季六朝丧乱多仓琅又见歌赤燕翠釡还闻羞紫驼近事天髙何处问牛女今宵方渡河
　　我爱东冈一老人百年长作太平民无忧无喜亦无媿有酒有诗兼有賔接树灌花为活计游山玩水摠天真我生亦是悠悠者愿得东西永作邻
　　水仙花
　　藐姑射之神人携汉濵之二女俨仙袂之飘飖渉沧波而齐歩怅交甫以莫从攀桂枝兮延伫
　　丁丑八月二十日与弟侄軰泛太湖将游石蛇山舟发微雨既而雨大作抵消夏湾蔡九逵舍宿眀日雨又作游兴索然乗便风而还至家则日出皎然矣为之一笑赋诗纪之
　　载酒张帆信所如青山含雨转糢糊虵丘咫尺翻成远夏渚消揺可作踈世事无端还自笑秋隂有像若为图始知白傅真堪羡五宿澄波皓月湖
　　庭梧七首
　　庭梧曾手植忽已逼苍穹清夜长闻雨晴朝惯惹风旌幢惊对峙琴瑟讶中空凤鸟何年至吾生尚尔逢春朝起常迟欲觉还偃仰隔牕幽鸟声日照梧桐上暑夜卧常迟揺揺动轻箑仰啸取天风风在梧桐叶秋夜忽已凉风叶何萧骚露坐不知乆月挂梧桐梢长夜梦初回月上山之厓何由知月上梧桐影横斜长夜梦初回雨来山之北何由知雨来梧桐声淅沥冬夜不成眠寒灯听骚屑天眀惊皑皑梧桐枝上雪
　　和秉之送菊菊有杨妃西施之号
　　先春罨土槿编篱同对年来亦好竒自笑老夫心力懒黄华随意着高枝
　　烂醉都忘倒接防髙堂四菊十分竒西施未醒杨妃醉白髪樽前恐未宜
　　年来黄菊也随时鬬出金盘与玉巵独有嵗寒心尚在落英重作楚人词
　　瑞柑诗【有序】
　　洞庭柑橘名天下治正徳之交江东频嵗大寒其树尽槁民间复种又稿包贡则市诸江西福建谓柑橘自此絶矣予圃漫栽数株丁丑秋树有五千余颗皆珍柑也其余才盈二尺许亦结五千余颗山人争谓之瑞喜而赋之
　　洞庭千树绿化逐鹤林仙寂寞荒园里累垂寳颗骈扬州伤锡贡合浦诧珠还瑞应凴谁纪灵根自此传
　　素履诗
　　考祥元视履厥初慎元咎纷华非所忻贞靖自吾守遂止谅不能欲进夫岂茍黼黻焕彰施白贲乃其旧
　　东菑诗
　　君岂东菑人而事东菑役带经和雨鉏抱砚临溪涤非菑安有畬不耕固无获他年看秋成千钟岂谋食
　　西湖
　　我爱西湖好何时此一行六桥明月夜花底画船横
　　丁丑十一月得宣府报
　　土木垂殷鉴俄传北狩音泪纒寰宇痛坐厌法宫深洛汭歌钧石祈招度式金谁扶鼇极正持慰杞人心
　　再次曹定庵宪副见寄之韵
　　九十未及八十余惓惓忧国心如初临池草圣水通墨隐几心斋室自虚海内浪传平子赋济南谁授伏生书烦公重有东山望懒性今从水竹居
　　丁丑季冬二十三日过永定邵氏舟次荆溪和杜子美客夜韵时杜允胜陈宗让同行
　　荆溪舟独进两岸雪山明风破孤帆力氷劖坏檝声山隂怀旧侣洛下咏诸生渐觉铜棺近凄然伤我情
　　夜泊方桥
　　天暝去程远扁舟宿鴈沙风烟渔浦树汀水野人家不识剡溪路空怀博望槎邻邦犹蹇澁况欲走天涯
　　河桥舟发归途作
　　伐鼓侵星发吴门此日还断澌溪涨濶融雪陇痕斑剑井来寒树铜棺失暮山衰年仍事役翻羡白鸥闲
　　宿毘陵驿
　　孤舟城下宿城漏滴寒更往事无人问幽怀忽自惊春星垂野动村火隔江明北鴈无来耗蓬牕梦不成
　　黄勉之明水草堂
　　虎阜峭奔入天平秀特分轩牕通映水几席欲生云读易已忘易攻文不倚文闭门方习静非是故离羣
　　送李尹经述职之京
　　吴下徴输嵗转多疮痍方仗使君摩铨曹又上三年最里下曾闻五袴歌茂苑雪消鳬舄远彤庭日永豸冠峩春风十里枫桥路挽邓无由奈尔何
　　苔石幽篁图
　　湖嵌一巻多潇碧数竿足爱此亦何为正也受命独
　　偶成
　　生世七十年廻看如一日中间事万变或喜或忧戚得失与升沉其事固非一杳然如梦中无复留彷佛前者既已尔后来亦当必所贵寸心虚翛然不留物俯仰天地间无媿亦无栗
　　秉之六十初度
　　昔我与子兮弟南兄北看云望月兮思其有极每怀一晤语兮路远而不得兹余乞告来归兮子亦辞此郡章大衾与长枕兮日夕聚此一堂胡为乎限一衣带之水兮欲济而无梁一年不十防兮怅中心以皇皇喜献嵗之发春兮将上元节閙花灯髙烧兮弦管噭噪嗟耳顺之华年兮亦人生之难到子春秋逴逴以日髙余岂能乎无眊羌世上之浮名兮曾不可以与谋彼器溢而餗覆兮乐曾不免乎忧谋人国而不善兮寜颠蹶之尤进阳阿之妙舞兮发南国之新讴歌舞洋洋而迭进兮曾不知嵗月之遒年年嵗嵗乐复乐兮与子同夀乎千秋
　　双湖诗为佥宪谢廷柱作
　　嵳峩灵峰岭苍茫寓国山两湖分映东西间两湖相去无十里龙天池相对起朝游长林暮小沚荡舟欲行行且止君非渭川叟公侯封已晩又非鸱夷子烟波去不返要知钓徒非钓徒勅赐散仙在江湖
　　偶成三首
　　饭饱亦何事绕池看鱼行凭防秋雨歇倚杖暮山横忽忽吾将老纷纷物自营百年天地内事业竟何成睡起亦何事支筇独看山浮云世事改白日此心闲鼎鼎嵗华晩提提倦鸟还虽居人世内人世了无关黄阁三台辅青山一病翁伊周曾有志房杜本无功阅世人频异谋生室屡空行藏那可问云外送飞鸿
　　题四皓图
　　蒲轮应召出商顔汉嗣濒危即日安若使四翁终羽翼肯教雌雉变凰鸾
　　谢安围棊图
　　朝野皇皇意独闲依然草树八公山谁知秦晋兴亡事祗在先生一着间
　　秉之惠巾制甚竒似东坡而小异老夫之所宜戴也赋诗谢之
　　幞头岝防帽尖纎雅俗无如此様兼垫似林宗微展角髙如苏子不为檐将笼白髪真相称若对青蛾未免嫌我是越人犹爱着肯教漉酒似陶潜
　　四月八日饮陆长卿园亭
　　连峰忽地起防岏倒影亭台漾碧湍宝障傍人云锦暖玉甆留客蔗浆寒梅酸正入调羮用花好还宜秉烛看鱼鸟浮沉满池上我来终日倚防干
　　三月望日饮张延徳园亭
　　髙栁隂隂影入池落花飞絮荡游丝轻风送酒催双桨活火煎茶试一旗郤縠诗书传有种习家亭馆醉无期独怜漆室何为者北望长吟有所思
　　延喆使归自福建得衢州锦川石立于庭前戏作
　　锦川束锦化为石道远悬知不易来千嵗僵松鳞驳落一株寒玉骨崔嵬庭除有地烦相伴梁柱无能莫见猜赖是前人清节在镇船元借郁林材
　　玉林
　　蓝田曾种玉嵗乆长琅玕琪树东西映琼枝远近攒每羞何氏献聊试偓生飡况复人如玉兼葭欲倚难东湖书院为吴献臣都宪赋【献臣先家湖湘有东湖后徙广西亦作东湖书院不忘先也】
　　东湖烟水空复空乃在武昌之西嘉鱼之东气呑长江卷七泽闻有至人昔年隐居渔钓于其中迩来一百四十载九疑联绵竟谁在岂知苍梧万里云山中亦有东湖俨相待浔江漓江左右流落霞孤防长悠悠闲来朅登大云岭霜露郁郁愁松楸主人自是身许国到此谁能忘首丘此亦一东湖彼亦一东湖乾坤万里云飞孤愿君慷慨终许国致君尧舜始作范蠡扁舟图
　　虎丘
　　谁云虎丘小我觉虎丘大尝疑海上峰涌起自天外忽坠平野中万刼翠不坏夫差昔覇王猛气亦已神斧凿巉岩泂勺银河派双崖削未平呀呷势将嘬灵湫湛寒碧剑气溢光怪银海鴈飞沉氷岩松倒挂前朝百战争今为梵王界吴侬得游观时节纷綷防我老犹爱山兴至时独迈聿登浮屠颠坐觉三吴隘云梦如可呑八九无蔕芥千人石上眠把酒向天酹不知开辟来曾见几兴败天风忽然生万窍同一噫满山松竹吟破浪恣砰湃平生磊块胸至此殊一快升沉世上名琐屑真癣疥我生本优游幸脱轩冕械甘为愚公愚不受蔡叔蔡愿言从乐天一年十二届
　　送李端彜端行昆仲还嘉鱼【二子故评事承芳之侄自楚至吴来为其父乞墓铭】
　　二李髙风挽不回巫山衡岳漫崔嵬慿将一掬怀人泪洒向黄公旧钓台
　　自楚来吴几千里五湖风月得同游片帆明日人何处怅望长江日夜流
　　乌林有鸟不安巢闻有搀天赤壁髙我欲因之访遗迹侧身南望首频搔
　　武昌西去是嘉鱼纵有鱼来不寄书林屋天髙无去鴈他年何处问何如
　　野人献菊碧色每丛作双鸟并立名鸳鸯菊为之赋诗
　　开与黄花不并时翛然天与碧鲜姿多应防玉同韩重化作人间连理枝
　　枝头两两立东西知是鸳鸯不独栖一种贞心谁得似庐江小吏仲卿妻
　　不向东篱嗅落英相呼相唤本同声不知草木缘何事也作人间儿女情
　　再至天王寺有感
　　深锁禅扉暂一开竹间那复旧池台嵗寒只有庭前柏五十年前见我来
　　旧日沙弥今老禅白头我亦异当年见恒河性依然在莫为浮生一惘然
　　慰东冈失子
　　生子秀而文灿然琼树枝岂独立门戸且欲承裘箕一朝忽摧折天也真难期纵使铁石肠谁能不哀斯哀之倘可生哀也理亦宜号天天不闻扣地地不知肝肠为尔裂齿髪为尔衰死者竟不返生者空自隳两伤复何益不悟真成痴我有一药方授之竺干师能治迷罔疾愿君试服之茫茫大化中万物皆寄而贤愚与贵贱趋死同一岐虽有寿与夭同尽无等衰彭耼安在哉孔孟亦若兹况区区所立毕竟何足施譬如空中华妄作喜与悲倐然还变灭岂足仍追惟所以东门吴无儿如有儿众生纒爱贼有如雀黏黐卓哉古逹人弃去如唾洟爱河茍不干苦海终无涯天道有翻覆人事多参差自古每如此吁嗟奈何其顔渊仁且夭不闻路也羸子夏泣防眀但为后人嗤追亡建负鼓嗟哉空尔为劝君急返棹收泪举一巵
　　挽施仁德【东冈子】
　　又是山阳聼笛时状元门第旧弓箕凤池乍长丹山羽瑶圃俄摧玉树枝载酒常时过问字趋庭此日罢闻诗悠悠真宰如何意谁与乘槎一问之
　　已夘开嵗连雪有作
　　江南开嵗逢三白隂乍晴时晴复隂瑞叶得风狂作势梅花和月冷难禁渔蓑未爱江头好龙驭惟忧塞上深我是袁安方闭户地炉火暖独愁吟【是嵗年俭民饥】
　　戏题羊皮灯
　　刳肠何罪有谁怜化作光明照绮筵百里粥从春市里五星明聚夜堂前兔轮避满哉生魄鱼枕潜辉宿解悬只恐左慈工幻化故来东壁弄清妍
　　已夘开嵗九日弟镠宅观灯次秉之韵
　　灿灿红莲映绿池看灯又是去年时银毬雪色悬珠箔画带波文绾铁丝闪铄最宜初月映飃防无借好风吹因思二十年前防凤阁传宣趋进词
　　咏鱼枕灯
　　火树千枝摠不如莹然光彩透氷壶共言鱼枕春裁玉忽讶龙涎夜吐珠云母屏开云影动水晶帘展水纹铺香罗万眼夸吴市琐细空劳咏石湖【万眼灯以碎罗红白砌成工夫妙天下见石湖集咏吴下节物】
　　朱半山挽词
　　晩从秦晋结葭莩绍也他年可不孤回首玉山人去远夷亭斜日雨踈踈
　　防廻折简荷招要八月西风看弄潮今日稽山无贺老画船空指半山桥
　　次邵侍郎国贤见夀之韵
　　杖藜晓上清风阁北望云山渺云壑怀公不见诵公诗清庙朱弦为谁作晨星落落今数公平生出处将无同我生与世早多忤乞身归卧湖山中伻来逺致两罂水风致年来那有此品题未拟桑苎翁煎法曾傅玉川子力田自好任逢年陇云寄我山中篇汉庭共诧大人赋那知山泽非臞仙与公周旋亦云乆不饮每酣公瑾酒子牟魏阙本江湖公也那能忘黔首我心古井终不波杞人之忧忧岂过缄诗远寄惠山下问公究竟其如何三月二十三日赏牡丹秉之不至有诗来次其韵
　　老去那能复种花姚黄魏紫亦诚嘉岂知洛下平章宅还到吴中埜老家粉艳纷披晴堕雪红香缭绕晩生霞扬州芍药何如此空色于人岂有涯
　　次林见素中丞见寄之韵
　　山林滋味老尤长肯羡裴家碎锦坊却羡云荘千颗玉炎风五月擘红香
　　酒熟无人可共尝老年唯以醉为乡那能命驾轻千里重作欧公防老堂
　　闰中秋观月仍两度生辰喜而有作
　　一年最好中秋月岂谓今年两见之玉宇洗空如有待氷轮出海本无期尧阶影展新蓂叶蟾窟光添古桂枝举酒向天还酹月年年初度得如斯
　　木石居士为叶文节赋
　　山头一片石石畔几株树下有幽居人结庐与同住木石不觧语亦复何所知相看两不厌终嵗还自怡石吾甚爱之千古无缁磷木有嵗寒心氷霜见苍润二物岂吾徒对之德堪进方今构明堂傍求柱础材夫君乆居此乃独胡为哉
　　闰八月中秋夕再至灵岩
　　灵岩髙处尚堪梯佳节重来路不迷日落湖山天逺近云移台殿月东西千年杜宇还悲蜀一舸鸱夷竟去齐往事凄凉那可问悬崕荒藓没前题
　　重改灵岩玩月诗
　　浮云卷尽碧天髙坐见氷轮出海涛秋色十分当此夜风光千古属吾曹璚楼不钥身亲到香径无人首独搔天柱峰头那似此莫嫌醉墨涴宫袍
　　悯松【有序】
　　翠峯洞庭古刹也自寺门至官道皆双松夹峙大可数围如葆盖如虬龙每风动声闻数里盖宋元故物也予甚爱焉每至辄坐其下移日今年夏至则无复孑遗予甚愕焉召其僧尤之僧曰县官征徭急身之不存松于何有盖粥之以充徭费也吾闻释氏为出世法谓世网不能加也徭且不免焉非独人之加而翦伐及于兹松千年故物且不能逃于乎苛政之害如是哉是嵗正徳十五年也
　　洞庭古寺名翠峰山门夹道皆长松苍皮鳞皴根诘屈风动十里闻笙镛团栾下防翠羽葆夭矫上耸苍髯龙不知当年谁手植云是宋家三百年前之旧物每当赤日坐其下时有清风吹鬂发因思古人不可见重是甘棠无翦伐兹来忽见怪且惊倒卧道路纵复横可怜堂堂十八公尽与官家充践更神咷鬼趡竞遮防崕摧壑陷难支撑我伤嘉树因乆立封殖有怀何所及颠僵力与风雷争昏暗如闻龙象泣龙象泣何所为县官催租如火急伊昔秦皇法最苛犹有封爵来山阿如何今日值刼数大斧长锯交防呵深山更深无处避岂若社栎长婆娑年来征税摠类此谁采野老民风歌
　　七月三日大风
　　去年七月飓风作驾海驱山势何恶沿江濵海万人家一半漂流餧蛟鳄今年七月仍飓风驱山驾海势略同人家有备幸多免禾偃木拔嵗则凶我闻有道唐虞世风不鸣条雨霑块休徴五事来应时百谷用成民用乂当今公道如天开金縢旣啓羣公来賔贤养老天子圣风伯尔独胡为哉
　　送顔檝檝同年水部澄之之子也
　　当年同看杏园花聚散升沉事可嗟之子此来知有意年家情分是通家
　　前人遗墨尚纵横落落诗篇更老成此去好施医国手官家药笼要葠苓
　　次石田松石图
　　长松落落白石凿凿根株聮蜷皮驳荦悬厓倒挂蛟龙僵干云直上雷风作仲圭死石田生后先意匠同经营想拈秃笔快一扫势与碣石争峥嵘堂堂十八公氷霜阅雄俊巍巍石丈人不缁亦不磷两翁抱竒节结交亦相近我非米南宫每见思拜之我非陶隐居聼此心自怡方今大厦连云起柱础明堂独须此纷纷匠石正求材胡为弃置深山里胡为弃置深山里
　　题任月山饮饲图
　　韩生画马不画骨月山七马何峍世俗纷纷方举肥谁收兾北空羣物连钱凿蹄黄金覊圉人饮饲勤莫辞一朝拂拭横门道逐电追风君始知
　　米南宫苕溪春晓图
　　春云黯黮雨糢糊草树熹微半有无梦入苕溪天欲晓不知元是米家图
　　杜允胜偕陆子潜兄弟携酒至园亭
　　寻山何用过城西屋后巉岩且共跻髙栁暖风初罢絮曲防踈雨不成泥洛中雅自推三嘏王所端寜止一齐独乐有围今共乐不妨诗酒日相携
　　诸友饮怡老园分韵得春字
　　题诗昨日送残春桃李隂隂入夏新风动渐惊红落莫雨余犹爱碧嶙峋敢期事业同夔卨且可壶觞引白申独有江湖忧未歇北来消息苦难真





　　震泽集巻七
　　钦定四库全书
　　震泽集巻八　　　　　　　明　王鏊　撰诗
　　至乐楼诗为大学士费公赋
　　横林特地起髙楼楼上书多拟邺侯日与圣贤相对语身于天地复何求三峰有意当牕见一水无声绕槛流试问主人何所乐本来无乐亦无忧
　　重赋吊文丞相祠
　　汉朝冠盖尽臣元穷海累臣抱独寃请剑便湏游下地结缨何处是中原青泥不化苌血白浪空归伍相魂斜日悲风柴市里行人千古掩啼痕
　　卢侍御师邵来谒予于山中时酷暑与约为山寺之游未明舟乃潜发有诗来次其韵
　　炎蒸一室困尘编坐忆山房滴暗泉古寺晨防聊复尔清溪夜发岂其然一天凉雨怀逋客半壁残灯对老禅清旦坐謡还至夕空余陇月向人圆
　　次韵施东冈喜雨
　　酷暑今年直破秋固应宋玉厌荷稠一朝雨势翻天至两月炎威掠地收陋巷谁知顔氏乐清时空抱杞人忧漳滨好在刘公干何日青山烂漫游
　　费伦同七十少同砚席者也
　　少小相随同队鱼年来白髪映乡闾追思徃事都如梦闲看浮生好是虚某水某丘防钓处一觞一咏笑谈余与君再结丹丘伴还见蟠桃结子初
　　次韵沈方伯良臣为余七十之夀沈与余同生庚午又同在郡胶今同致仕
　　黄髪归来共理田食贫终不羡逢年泮宫灯火怜相并李郃科名媿独先红药花翻分陜路白鸥沙占太湖边年来南极当吴分莫怪乡人拟二仙
　　赠叶廵按忠
　　鄱阳漏网触奔鲸南国烽烟彻夜明江上貔貅雄逺戍浙西士女赖长城铸山乆讶吴王濞断靷谁怜郭子横见説台端峻风采草间狐兎不湏惊
　　陆长卿为三山甚伟因赋
　　曾闻海上有三山飞坠君家苑囿间乘兴偶来观缥缈扶衰且欲上孱顔参差台榭云霞气出没岩峦虎豹斑老我年来无长物举杯相对亦忘还
　　延素藏李嵩画因题其上
　　吾闻湏弥之西兴林国中有仙山人未识频伽献果龙象参有女跏趺常面壁终年面壁何所翫山月松风为我伴湛然大定本来空要证菩提登彼防当年生长本王宫锦袍错落真珠红生身在欲不染欲浊水秀出青芙蓉姻亲眷属弃如土璚楼玉宇皆苓通一朝弃喧思习静白雀丛林去修性至人有念天不违孽火虽狂中自定镆邪干将段段壊身纵沦亡性常在岂知千古尸多林天遣重生在人界从今不渉生死关六通四智正觉还摩尼珠露灵光发优鉢花开本性圆九重药王须眼手眼手于吾复何有乃知忍辱有仙人手眼不嗔随所取两手去千手生两眼亡千眼现世人不识惊皆千叶金莲绕坐生亿丈豪光放皆徧吁嗟流浪阎浮人欲海曾无觧脱因李嵩妙迹传千古稽首空悲虮虱臣
　　送王守防试
　　双珠出南国光曜瑚枝一入天府选一嗟沧海遗连城摠无价韫匵亦有时鴈行先后耳去去勿复疑
　　五色菊【嘉定童以逊用水草接菊五色具有】
　　前身那复是江蓠白白红红忽满枝恐是韩郎工幻化赚教陶令醉东篱
　　年来黄菊也随时闘出金盘与玉巵姑射惶惶西子醉嵗寒心在许谁知
　　松石斋
　　苍松落落偃虬龙片石谽谺耸碧峰石倚松根添瘦漏松穿石罅转丰秾嵗寒永结三生契茅土曾加万户封圣代祗今湏柱石大山长谷可能容
　　送贺志同少防之官广东
　　越王台上栁毵毵使节行行五岭南豸斧氷霜瞻旧吏薇垣风月待新参防榔蒌叶还随俗包匦菁茒好贡柑自是隐之风节在石门泉水不名贪
　　瓦屋山歌
　　瓦屋山在雅州之荥经其地絶胜长洲尹高君第闻之曰吾将老焉余悲其长往而不来也以吴人之意招之
　　瓦屋山瓦屋山乃在邛崃九折平羌间上有搀天壁立之孤峰下有奔流赴壑之惊湍神光夜现普贤相紫气昼满元闗娑罗花开锦绣斑蒙芽紫竹长琅玕谁云风俗混髳蛮世途险巇乃独安武陵桃源在人间丹厓万丈谁能攀君今此去何当还长洲父老翘首日西望愿君少住慰我吴下之覊鳏
　　白岩歌为乔希大司马赋【白岩在太原之平乐南京兵部尚书乔公希大家焉吴门周臣写其图余为题其上】
　　太行西来势如翔两崖忽断纷开张中间沃衍散耕牧至今风俗余陶唐白岩嶕峣森立玉疑贮白云千万斛又疑天山雪不消六月悬崖挂飞瀑长松矹硉偃虬龙磐石坐送孤飞鸿朝看白岩横暮看白岩纵幅巾芒屦长松下白岩处处长相逢一朝还为苍生起坐镇留都惟隐几江东烟树晩重重回首白岩云万里苻坚入寇不须惊隐然人倚如长城围棋似是谢安石断靷谁为郭子横只将忠赤佐天子不管白璧来青蝇青蝇青蝇何为哉我思白岩归去来
　　和林见素次苏子卿见寄之韵四首
　　向晩心不怡中庭立徘徊羣雅竞鸣噪孤鸿独无依无依亦何恨禀气与时乖物情逐时好志士多苦怀咄哉贾太傅厝薪胡独悲黄竹有遗歌至今令人哀笼鸟望云端自伤翅翎摧海濵有大老何时当来归知音茍不存五弦徒自挥怅望武夷云我身安得飞
　　夜光忽暗投按剑知无因倾葢茍如旧异世为同人昔君向逺谪可赎人百身纷纷燕蝠軰相争错晨昏对面不相见肥瘠越与秦所愿崇明徳皓首期日新物理有相感波间跃蕤賔嗟嗟皇甫规岂是中州人谁云闽吴远眄睐心所亲
　　驱车逺行迈中道忽自疑章甫资之越无乃非所宜凉飔撼庭柯絺绤已凄其归来洞庭野茹糗勿复辞椒兰亦已变稂莠能无滋四时纷代谢彼此各一时独卧茅檐下无为浪多思
　　昔我游艺苑吸露潄竒芳及今志乃呑敢望作者堂一编谁所授来自闽之乡读之增壮气字挟风与霜忽然造冲澹苏李同翺翔借问何能尔上池饮竒方鳬鹤各有分谁复计短长蒹葭望伊人宛见水中央秘之在箧笥时时吐晶光
　　闻尚书泉山林公讣
　　俯仰天地间我生殊已晩古人不及见前軰亦渐逺昔年忝朝列三五齐手板入防议帷幄出翺翔艺苑两心无猜疑终始共推挽岂知一朝异分散东西征羣才飞刺天林立盈彤庭三五各天涯相映如晨星嚄唶时所背空负海内名有如林泉公宿德众尤向词林三十年缜宻见涵养操履氷玉清文章台阁様荣名势利途众竞独退让臯比坐成均六馆无孟浪道傍推大宅寒士俱挟纩保厘向南都百僚同倚仗平生事藏宻临事何慨忼大奸弄朝权士气纷沮防羣蚁赴腥膻正色防独抗浩然赋归来髙卧青山云开緑野堂賔客引白申广徳车尚悬防傅金不贫行年八十余龙马富精神人言天所留复起承华勋方期防老堂杯酒道情素讣音忽然闻风前泪如注安得延陵剑挂向闽山树
　　怀恃巻为归仁赋
　　人皆有母而我独无嗟我之生曾不如彼慈乌慈乌有母能反哺我养不逮独饮泣以踌躇人皆有子而母独亡嗟母之生曾不如彼空桑空桑有子能返顾母年不待独饮泣以彷徨
　　荆山小景为王维纲兵侍赋
　　小筑云岩寄此身轩牕长对碧嶙峋防鳬峄连天起祗与荆山作主人
　　观福建内臣进花鸟赋
　　猿呈艺宛如人孔雀鹓雏貌摠真怪石铅松曾入贡名花异卉摠横陈藩方故事修应旧圣主当阳徳正新一路光荣人莫羡已闻千里罢还民
　　赠黄道士
　　海上仙槎去莫亲青谿骑鹤更何人防同契得心传妙太乙炉存火候真白日山中号鬼魅黒云坛上拨星辰年来黄髪衰迟甚乞与明牕一缕尘
　　送髙徳元还越
　　觧防钱塘过五湖童防求为指迷途方池墨晕春波净别馆书声夜月孤十载交情如一日九师精义重三余愿君莫作飘然计正讲濓溪太极图
　　寄韩尚书贯道
　　河东夫子近何如北鴈联翩不得书一片丹心终许国半生华髪只鳏居寻盟莫放山隂棹挟防谁从白下驴我有愁怀何处写首阳云尽月痕孤
　　奉和东冈嵗暮有怀见寄之韵
　　嵗暮相望思渺然几廻欲去更迟延舟辞震泽无多日厯改王春又一年涧壑未须悲濩落阁门谁正传宣人生得防应难定社栎无能却自全
　　次韵文徴眀见赠之作
　　十年穏卧碧山阿姓字无缘落谏坡江上野鳬元自佚日边威凤况云多正逢圣理方更化岂谓温纶亦漫波几度怀恩思自効蹇疲难进欲如何
　　和谢少傅晩歩见寄之韵
　　疲薾悬知进歩难十年学道得鲵桓晋家谋国三为众防叟巢林一已安独上髙丘时纵眺偶携稚子亦成懽愿公早为苍生起林下还霑圣泽寛
　　忆秉之
　　嵗嵗重阳送异葩杨妃西子鬭横斜今朝独到东篱下含泪无言对菊花
　　嵗嵗元宵兴倍增羊皮鱼枕各分眀缭丝新出滇南様独惜伊人见未曾
　　嵗嵗春山得共游蓝舆轧轧两夷犹如今不用登临去花落花开独自愁
　　常时见月倍相思海北天南防有期今日举杯还向月不知何日是归时
　　月下花前每举觞分题押韵两相当如今风物依然好不见来书细作行
　　败苇萧萧古防头垂杨两防送行舟夕阳衰草荒郊外争使行人不泪流
　　每到塘桥月色昏两灯扶防自应门如今怕向西州路舟过杨林泪暗呑
　　乆旱喜雨
　　五月炎熇炽若焚西来一夜雨翻盆欲知远近懽多少白满陂塘緑满村
　　唐子畏临李成羣峰霁雪图
　　吾闻西域之西雪山髙六月积雪犹不消今之尽图无乃是是何山势汹涌如波涛大山崔嵬小山耸万壑千岩光欲动营丘化去五百年遗踪一见人皆竦六如胸次蟠轮囷戏梭碎玉散作千嶙峋一重一掩分向背营丘似是君前身隆楼杰阁争相向美人正醉销金帐岂知洛阳城中僵卧者门外无人雪一丈
　　毛都宪七十邵二泉以前韵为寄复次之
　　纷纷才俊登台阁谁伴幽人住岩壑龙骧万斛横巨川商家欲济须渠作当今人物有如公胸蟠经济谁能同世人重腊不重玉居然弃置中吴中臣门如市心如水崇也当年亦如此平生意气小杨修碌碌谁能数余子力田终不羡逢年熟读防同内外篇七十年来髯似漆人言真是地行仙籛彭八百不为乆壶中自制长生酒金华玉液分剂停鹤髪饮之成黒首世途宦海足风波钟吕日乆相经过黄芽白雪行已熟日月跳丸奈尔何嘉靖元年二月卄九日与林司空见素同登上方俯视云水千顷青黄绚斓见素曰此一片锦也赋诗纪之
　　晩扶残醉上岹峣云水空眀映碧寥雨歇花畦红冉冉春归麦陇绿迢迢几畨游鹿还堪吊一去冥鸿不受招远客登临思无限手摩苍藓认前朝
　　送毛百朋之北京应举
　　几年白下避车尘此去争夸脱颖新桂子已传蟾府种杏花还醉曲江春题名早觉光生里捧檄悬知喜为亲八月南来鸿雁便音书寄我莫嫌频
　　送大行人柯君使毕还闽中省觐余窃伏草野无复当世之望忽承九重遣使衔命下贲丘园此三代养老引年之盛礼也斯礼也不见于天下乆矣顾余何人而际其盛君使既竣便道归拜太夫人于堂感激之余无以为报因赋诗赠之
　　天王出震万方新草莽还能念老臣诰锡紫泥衔凤嘴服裁文绮损鲛鳞未嫌五马归朝趣且喜双鱼入馔频衰病自怜无补报寸忠还仗逹枫宸
　　林见素自吴过二泉二泉有作次其韵
　　旟旐翩翩动复延几廻翘首太湖天一生面防知何日千里神交积有年载酒未过扬子宅抱衾同上鄂君船知音自昔称难遇第二泉头拨五弦
　　千寻磥砢慧岩松歴尽氷霜有好容二叟共谈泉上石孤防三宿海边峰渊然叔度难为挹老矣冯唐岂愿逢盛世臯夔方并入巢由自可遂踈慵
　　伤庭梧
　　嘉靖改元七月廿五日飓风大作庭前双梧其一忽颠赋诗伤之
　　庭前两梧桐肤寸手所掇嵗月曾几何直上殊挺拔峩峩双幡幢云汉相摩戛谓言召南棠百嵗辞剪伐独嫌清秋夜障我中天月星辰互蔽亏胸次不得豁意欲稍去之惜此方薆郁飓风忽西来势倒沧海竭屋瓦尽飞扬行道多颠蹶挺然与风争倔强蛟龙跋终然不自持划若崩山坼杜陵惜楠树我意亦恍惚信哉昌黎言木髙风必折勿言势崔嵬蝼蚁中潜穴似闻崇明沙濵江马陀窟万室随江流老少多漂没公胡乆彷徨为此良咄咄翻惜堂搆初不种松与栢
　　金氏亭上赏菊昔曾于此看牡丹
　　牡丹亭上昔同看又见黄花感嵗阑西子韶华常带醉东篱晩节颇禁寒坡翁莫恨居无竹楚客空嘲澧有兰秋月春风兴无限为君终日倚防干
　　癸未春予送女至京口至之明日为上元节是夜宴邃庵杨少傅第少傅悬灯于山灿烂竒甚
　　良辰胜事古难齐此夕鼇峰喜共跻远岫流煇星上下曲池倒影月东西临风玉树遥歕雪出水青莲不染泥鐡瓮城髙如白日归途马上聼晨鸡
　　游招隐等寺
　　春寒漠漠上宫袍雨后山光涌翠涛洞口云埋龙尚蛰垅头泉迸虎曾跑每因怀古还兴叹岂谓寻幽反得劳明发丹阳重回首长江天远瓮城髙
　　茅山
　　大峰小峰连中峰当天削出青芙蓉一朝忽立九霄迥百丈已度千岩重思昔颷轮同驾鹤祗今云气犹成龙遥遥长史复何在华阳洞里应相逢
　　茅山巧石亭
　　太湖有竒峰倚揷半天里风雷忽失之何年飞堕此
　　孟子河孙氏楼
　　江上青山山上楼凭阑俯瞰大江流海门烟树熹微见云是三山与十洲
　　张旭春草帖予闻其竒乆矣今年至京口始得观于少傅杨公之第天下竒迹也公欲予题其后以诗来云敝墨残毫一尺余老来犹得伴幽居宋元好事题将徧当代名公可缺书余谢不敢当次其诗云
　　种髪萧萧七十余问竒还过子云居几廻欲继元和脚阿买从来不觧书
　　禽言
　　吴中蚕熟时有鸟日夜鸣其声云摘笆看火相传昔有妇摘笆栖蚕火发笆上焚死化为鸟余悯其志为赋二首
　　摘笆看火摘笆看火星星早不灭炎炎炽其那吴宫已成灰阿房亦焦土摘笆看火
　　摘笆看火摘笆看火汝身不自全更管人间火李斯佐秦亡林甫炽唐祸摘笆看火
　　次木斋阁老见寄之韵
　　行年七十又加三俯仰乾坤幸免惭世有籛铿方我老坐无鲍叔共谁谈夕阳溪壑翠尤蒨晓雨园林绿正覃还拟西湖为胜集已沽酒典朝衫
　　才説迎春又送春纷纷红紫几畨新谁云海内无知已且喜尊中有圣人瘦似维摩还示病乐如原宪不妨贫山人自合山中老出处无烦问大钧
　　知乐亭
　　深巷逶迤接远汀小园花竹闭幽亭春池水漫鱼游乐午院风微鹤梦醒有榻可能分我坐无弦元不要人听日长读罢防同契正对前山一防青
　　六月苦热壬子日得雨喜甚
　　幢幢淅淅又萧萧两月炎威一夕消酷似甑山扬火帜快如银汉泻天瓢乖龙乆郁苍生望淑气潜回赤土焦林下老人忘帝力有年还听路傍謡
　　送盛斯徴都宪廵抚江西
　　鸿都兵后望来苏江左来旬此大夫入夜灾星方退舍讫朝甘雨又随车风輘旧仰搴帷外河润新传视篆初文肃家声真不负尚能把笔为君书
　　题畵
　　杏花如雪满长安起视星河夜未阑为惜秾华宛相似临风先折一枝看
　　坐看氷轮碾玉池夜深欲去更迟迟广寒宫里谁为伴特为姮娥住少时
　　和东冈憎蝇
　　炎宵扰扰困蚉防稍喜新凉奈尔蝇每向杯槃伤没溺故于眉睫恼瞢腾居然能变白为黒忽地飜令爱作憎劝尔营营休自得西风昨夜报严凝
　　谢郭长洲惠橘
　　雕柈红玉写累累四月江南见亦稀只讶蠭房输与蜜谁将猩血染为衣饤来客座惊三絶种向家园待十围他日洞庭修橘谱便应书作郭公绯【朱橘】
　　谁从天竺到闽南移得秪园别様柑灌顶醍醐虽少液兜罗绵色尚余甘一拳不减商顔趣十指分明佛手纎歌利不须矜节解最无嗔恨是瞿昙【佛手柑】
　　丹阳孙思和访余于洞庭诗以送之
　　曾访南徐孟子湾七峰髙处恣跻攀何当再约孙眀复徧览长江两岸山
　　玉柱金庭未易寻饱看七十二瑶岑太湖多少闲风月归对金焦尽日吟
　　重阳前二日东冈人来约登髙之处诗以报之
　　风风雨雨重阳近肯向东篱漫举杯阙下每叨黄纸问林间还喜白衣来五湖烟月容兼管百嵗风光许独陪老眼欲舒何处好与君携酒上崔嵬
　　东冈有只愁风雨似今朝之句走笔次韵荅之
　　太湖髙处望夫椒佳节登临不惮遥折简故人先有约定知风雨不崇朝
　　九日登象鼻诸岭
　　秋来日日风和雨犹喜重阳一日晴携酒登髙髙兴发徧摩石壁与题名
　　重阳后复雨速东冈
　　萧萧风雨送重阳索莫园林夜有霜咫尺故人期不至黄花端复为谁香
　　和见素尚书得谢之韵二首
　　把袂枫桥忆去年旋闻廷论几扶颠尚方甫听尚书履春水忙归野渡船冠盖便应倾洛社经筵不道少伊川从今乌石冈头巘付与希夷自在眠
　　云补衣裳竹补亭亭中髙卧一人醒匣涵温室金泥紫饭煮仙家玉籸青自信逆鳞无忌讳亦缘磨蝎有神灵何当万仞浯溪石鲁国顔公与刻铭
　　重阳后五日延陵奉菊为夀五色皆具而紫菊特竒因赋
　　旧种寒花五色齐年来紫菊出闗西杨妃醉醒晕犹在顺圣名髙价尽低防缀不烦丹灶永封培应借武都泥姚黄魏紫元相嫓説与诗家漫品题
　　金碧山水为丹阳孙思和赋
　　碧水丹山碎锦茸楼台叠叠树重重恍然坐我江南岸相对君家七秀峰
　　胡太守孝思奉诏存问过太湖有作次其韵
　　东南巨浸茫无外吴越交争向此中漠漠鴈飞愁欲堕防防帆远若乘空楼台倒影星河动花木交隂岛屿通倘沐皇恩分一曲他年请爵太湖公
　　林屋峰前受一廛渚鳬汀鹭住相连乆尘殿阁三台地归占东南一洞天诏下屡沾新雨露林间还与旧云烟自从白傅来游后直到君侯两似仙
　　毛给事玉髙祖母刘曾祖母魏双节诗
　　姑孀居妇孀居姑誓不负夫妇誓不负姑艰危颠踣交相扶两心炯炯氷玉如寒灯照影相映孤牀头遗息声呱呱喣濡抱负夜辟纑迄今有立非所图山南崔家大且都天道耿耿良不诬天道耿耿良不诬
　　胡太守再次前韵复荅之
　　太湖三万六千顷七十二峰烟雨中万壑奔流秋野濶孤松倒挂寒潭空恍疑灵境与凡隔岂谓人寰有路通画船五宿澄波里千古风流始属公
　　洞庭东西双玉峙物外地脉相勾连雨后人耕陇上陌月明犬吠洞中天红蒸逺岫上朝日暝入孤村生暮烟渔郎再到忽迷路错比桃源道是仙
　　嵗暮有怀木斋阁老因寄
　　东山谢傅近何如尚忆同游玉署初嵗月阅人双短髩功名过眼一蘧庐剡舟有兴空回棹塞鴈无缘得寄书闻道西湖好风日几廻命驾复踌躇
　　胡太守冬季存问谢之
　　退傅闲居正稳眠忽闻优诏下林泉纁束帛皇恩重驷马旌旄太守防三代引年闻有礼闲身报国媿无缘独怜葵藿心犹在愿得回光徧海堧
　　复生
　　万生扰扰咸归尽尽处还延世尽惊挥环且非羊叔子折矢乃若徐佐卿庭畔枯株有由枿云间晦月哉生明相知相见莫相讶昔时子政今更生
　　卢师召侍御新建范文穆祠于石湖傍有诗次其韵
　　万木隂森防画梁淳熈奎画尚流光一丘占尽吴山胜二水分萦越垒长枯坐老禅依竹影时来估客荐苹香雪坡天境依稀在莫把名园比洛阳
　　重游一云寺
　　一云在天平之西余治间曽一至焉留诗而去正徳辛巳复至其地俯仰二十余年矣感叹之余漫赋一絶
　　为爱禅房好竹林不辞迢逓度遥岑山僧认得曾来客祗是鬅鬙雪满簮
　　游穹窿山
　　与铁柯辈泛舟至胥口潘氏日已西遂宿明日雨将午少霁至穹窿寺寺在山腰饮法雨亭而还不能穷絶顶之胜也
　　十年林下无覊绊吴水吴山饱探翫穹窿至近髙且险欲至靡由輙兴叹喜闻地主有嘉招春服初成杂童冠画船载酒出胥口略绰湖稍旋抵防民淳地僻客至稀老少相扶出门看吴王种香泾尚存嵗嵗采香多女伴我闻且欲登香山雨脚忽来行涣防明朝雨势止复作世路隂晴那可筭文侯岂失虞人期勇往前行赖明断篮舆旋泞那复辞逦迤青山开四畔前山云接后山云似是山灵显竒观嵚﨑荦确路登登山腹盘廻转危栈诸峰一望皆下风始信阳山才抵半买臣驳落读书台曾是樵夫终佐汉丈夫出处防有时不记当年愚妇讪清泉一脉甘且寒肝肺尘埃得湔浣山头咫尺不得升甘被同行讥老愞兹行虽胜兴未厌斜日归途几留盼回头一笑谢地主他日重来殊未晏
　　和邵二泉申诏许终养韵
　　青门幸有种田出处无烦更问天自是皇恩深眷恋非闗臣赋有竒偏情同令伯陈情表志在髙平乐志篇愿得王阳长在位且教贡禹过年年
　　月夜与客饮千人石
　　千人石上来多矣岂知月夜尤竒伟纎尘不动万籁寂冷然一片潇湘水平铺寳簟光莹滑脚踏白云飞不起又如蓝田种玉生未齐璆琳琅玕髙复低楼台林影互亏蔽恍如龙象如狻猊众賔兴起歌且舞持杯互劝行相携歌声上遏行云断舞袖翩跹影凌乱僧房有客窃睨之疑是羣仙降霄汉生公説法今安在巨石低头向人拜一方明月还可庭空色元来本无坏举杯问月月不言剑池龙化石依然吴王已去那复管付与吾人一醉眠
　　余断送迎乆矣内翰严维中奉使三湘还过吴治具邀余过虎丘余不能辞也赋诗一笑
　　看徧苍梧山外山吴中仍爱小孱顔如何地主翻为客多少荣途未得闲张席坐隈新竹粉题诗劖破古苔斑夕阳共下山门去处处停桡未拟还
　　邵二泉防易亭右得泉有诗次其韵
　　酷怜螭吻泻寒泉百里曾烦乞剰涓绕舍双鱼惊防跃调符单马罢邮傅不愁海若卑秋水防见宣尼叹逝川大易无言原有象定应天一在亭前
　　钱汝砺院使八十
　　当年医国更何人阊阖传宣入对频何事帝心多简在家传佐使与君臣
　　辛已新春有感
　　山林朝市本无干怪事惊心欲遣难金谷多藏还作祟鹿门计拙却为安始知晏子辞殿岂是王晞爱冷官天与百年双老眼可堪看徧世途艰
　　十三絶句
　　白草茫茫走乱沙边风猎猎动悲笳燕山台殿虽然好宣府元来是我家
　　少年天子重边功乌帽戎衣手角弓行徧渔阳并上谷并无彍骑到云中
　　安化跳梁即日平中原羣盗敢纵横鸿都造乱谁堪使除是君王自领兵
　　彭蠡风颿一箭收九江安庆是安流説与藩王徐送欵亲臣无数要封侯
　　天子临江渡六军长江无浪天无云笑杀当年魏文帝武夫空复有千羣
　　缚得名王气转雄凯歌声里拥元戎发踪不用萧丞相合与官家第一功
　　燕云漠漠锁重楼八骏驱驰正未休莫道十旬犹不返金陵原是帝王州
　　二水三山入豫游八方无事更何忧秦淮流水悠悠在好与官家造酒楼
　　相国移家江水湄金山望幸已多时太平金镜无由进愿得廻銮一顾之
　　三顾频繁亦未闲金陵东下是金山分明铁瓮头边路载得贤人与共还
　　赵普元为社稷臣君臣鱼水更何人难虚雪夜相逢意海错犹堪佐酒廵
　　北固山前驻翠华殷勤来访相臣家太湖怪石慙多幸也得相随载后车
　　赓歌千载盛明良宸翰如今更炜煌漫衍鱼龙看未了梨园新部出西厢
　　题西湖春景
　　吴山下瞰西湖水山外青山相对起前朝遗迹何处寻髙下亭台花雾里又闻西域灵鹫峰飞堕西湖东防东穿花映栁隐复见游人如在锦綉之丛中上天竺下天竺三十六峰如立玉钱塘潮涌雪山来海门巨浪髙如屋我生山水夙所好咫尺钱塘未曾到未曾到神先游画里见山如旧识前身已似到杭州何当一日命小舟载我西湖湖上头徧览东风十二楼
　　寄韩司徒
　　我昔防京华贤豪并驰骋所睎稷契軰肯顾绛灌等一朝事势异云散江湖逈翛然卧一丘百念付灰冷死生离合间我志乆已防有如河东公在念独耿耿公如酒樽澹泊中隽永世途亦堪怜汲短废脩绠忆忝剡荐初对判尚书省我言公弗猜公意我先领公如剑就硎我若弓受防退食多赓酬官居无造请杂篇束碎金欲和輙羞郢岂徒灭坎窞固已絶畦町深情独先饫苦节众尤警从宦四十年一室每悬罄中年已鳏居不惑先杨秉曾无菅蒯从况乃粉黛靓吏人抱衾裯一灯照孤影朝饤具三韭夕设或脯脡鲁山与阳城异世可同境啜醨彼何人众醉嘲独醒谦谦君子心当事尤骨鲠率众叩天阍羣邪期尽屏傍观何脉脉独立殊挺挺嗟天独奚为事变在俄顷逆阉据津要威福恣所逞平生相许志一旦成画饼亟褫乃所甘酷罚独何我时忝枢近太息莫能拯俸资或潜输譬割舂鉏胫归卧汾晋间甘心混鼃黾却扫絶梁砀清风播箕颍公既遯蒿莱我旋谢台鼎吴晋两闲人万里星河炯茫茫天地间挂此东西景蛩蛩失蚷伫望劳我颈靡由探兴居况复承欬謦欲命淮南驾或放山隂艇出门若有碍大道坐成梗何时睹至治四国仰嘉靖二鸟复相逢云天恣游泳王成宪府博自昆山来为予七十寿成宪时年七十八矣追数京师诗社中人惟予两人在者感刘禹锡诗因成四首
　　当年阙下防羣才日日赓歌把酒杯四十年间谁复在白头相对有邹枚
　　邺下陈思乆已亡应刘徐阮摠堪伤谁知独有安阳客还到吴门举一觞【成宪安阳都尉门客】
　　题诗倚醉字横斜不忍重看感嵗华白髪年来心尚在手持纨扇索惊蛇
　　欲唱凉州调未真米嘉荣后更何人只今才俊休相笑曾是文庄席上珍
　　偶成
　　一日日已去一年年复来来者如黄河之源滔滔而不竭去者如长江之水滚滚而不回人生百年复何有来者去者摧相仍麒麟阁上几时画蓬莱顶上何时登我闻九州之外有九州又闻天上五城十二楼安得挟彼安期羡门钟吕軰乘风驭气同遨游下视人世如浮沤
　　志喜和秉之韵
　　周邦虽旧命维新歴尽氷霜快值春天上真人方出震海濵大老定来臣奸回巳报都从殛风俗何忧未尽淳但使遗才收拾尽不妨垂老太湖濵
　　天书夜下罢游田斗觉薫风入舜弦郢邸一朝潜忽现苍生四海负皆蠲大横己协重离兆厄运行辞百六年从此寰区无一事朝廷尤望任惟贤
　　故顺庵骆先生挽词
　　泮水从游处重来尚宛然古台犹有柏坏沼己无莲讲授春风地弦歌夜雨天四方多弟子深媿表新阡
　　石田学蒙泉阁老画蒲萄
　　虬髯诘屈干鳞皴二老含亳闘出新试看山亭秋雨里不知若个得渠真
　　虎丘陆羽泉埋没荒翳乆矣髙君尹长洲始命疏濬且作亭其上以表之予贺兹泉之遭也赋诗纪之
　　翠壑无声涌碧鲜品题谁许惠山先沈埋断础頺垣里搜剔松根石罅边雪乳一杯分沆瀣天光千丈落虚圆向来弃置行多恻好谢东山悟道泉【洞庭有悟道泉甘寒清洌而不与桑苎翁之品】










　　震泽集巻八
　　钦定四库全书
　　震泽集巻九　　　　　　　明　王鏊　撰聨句
　　昌平道中大风聨句
　　夜闻海潮声【寛】大地汹若动败叶俄填坑【鏊】顽云总归洞噌吰万窍呼【寛】凛列百泉冻野旷鸣枯桑【鏊】原低偃长葑隂霾接混茫【寛】噫气来倥倊冷助防威【鏊】狂招韩愈讼雷轰号令严天转机轴空易水仍萧萧【寛】燕山殊瞢瞢不知怒何爲【鏊】所喜散堪用倐往捕亦难逆来受须共【寛】有时稍纡徐忽地还放纵再作疑催诗【鏊】横犇惊失鞚卑飞争堕鸢弯卧早藏蝀【寛】沙漠号狐狸岐山噤鸾鳯披襟谁敢当【鏊】落帽众相哄防也妨咏归卢其忧病中【寛】逺应经土囊细或入石缝眯目尘糠【鏊】拂须氷织综迸裂沙成河盘旋城抵瓮【寛】星好怪维箕鹢飞书乃宋拔木周籥缄【鏊】扬波越裳贡汉歌怀沛台楚赋想云梦【寛】庐舍遭倾摧陵园起哀恸前瞻巧趋跄【鏊】后逐遥饯送歴块势尤颠下坡力如壅【寛】八极御可游五湖桴莫从先登贲育雄【鏊】鏖战邹鲁閧胡马依北嘶鲲鱼徙南羾天工无乃劳【寛】吾意因尔讽愧乏吉甫才穆如难继颂【鏊】
　　阳山大石联句
　　峻极惟崧高尝闻吉甫诵【寅】石今者何爲势若与之共偶来试春衣暂尔解尘鞚【鏊】登原路屡廻入门树争滃【寅】叠处譬爲山呀然忽成洞【鏊】横陈类涅槃分峙譬翁仲【寅】啾啾猿度悲贴贴鸟飞恐【鏊】跃治祥金流黝垩圣铁冻【寅】化工孰燃炉气机潜理综【鏊】一整还一欹谁迎复谁送【寅】阳山划中开虎阜凛旁从【鏊】灵壁岂同侪岐阳真异种【寅】仰窥天阙低侧压坤维重【鏊】蹲猊怒将囓奔马猛难控【寅】有并若肩随或分如鬬讼【鏊】龙象整法筵鼪鼯失家衖【寅】凿须神禹功炼待娲皇用岩岩挹孟轲侃侃立子贡洲边楼碎槌江上城卧瓮【鏊】凭焉或言晋砰尔倐霄宋【寅】五丁安能驱百神互相奉【鏊】负戴赖鲲鲸防化谢铅汞【寅】支倾力己疲任大材堪中【鏊】攫拏鬼亦惊秀杰天所纵【寅】好事来重寻佳句时一讽【鏊】宁能辞脚茧且得愈头痛【寅】秦禅偶遗吴汉封当始雍【鏊】扛非九鼎雄富比八珍供【鏊】咄叱起老羝搏拊来仪鳯【寅】太湖隐见防逺山朝挹众沈船露危樯败屋横折栋苔古积成衣藤枯倒穿缝赑屭下倒悬嵌空旁或拥凌兢步难移瑟缩心屡动幔亭危冠颠梵宇巧补空举酒欲浩歌援琴时一弄云生殿阁浮风发钟磬防上帝关九重下界市一閧目中无全吴胷次有云梦便当结幽庐采撷当月俸【鏊】
　　石湖阻氷联句
　　西首恋松楸扁舟乗晓发行行抵斯湖【铨】望望指巨缺曾水塞长河流澌截轻筏【鏊】大块噫余威冥令仍冽防集比鱼鳞防妥蜕龙骨【铨】人断越城桥鴈杳尧峰齾【鏊】嵯峨峙玉山璀璨恍银阙或碎若雕锼【铨】或铦如斧钺或垂如玉钗或拄若象笏【鏊】鼇足欹莫支鹏背负如阏【铨】造烦鲁遽工解倩师襄掣夏虫语应疑【鏊】宵狐渉还歇戒自履霜初【铨】藏岂凌隂节山腰助谽谺泽腹增嵽嵲【鏊】上下坤干东西混吴粤王祥鲤莫持【铨】孟宗笋堪掘国忠信难倚灵均未须淈【鏊】进如狼跋胡行乃车无軏舟子立招招【铨】行人忧忽忽一苇那能航五丁未渠伐鏊飞渡谅斯难来归怪时咄况当阳生辰正值春王月谁乗浮海桴【鏊】莫借凌波韈行止岂偶然聊歌记颠蹶【铨】
　　除夕喜雪联句
　　忽忽岁云除纷纷雪仍积【鏊】玉楼冻鳞皴红炉灮歘赫【铨】潇潇泻竹声灿灿映空色【鏊】势欲减镫明威能消酒力【铨】才看拥庭除斗觉摧屋脊【鏊】林风助飘飖檐溜増淅沥【铨】战陈惊六花农家验三白【鏊】已见散成杯还忧大如席【鏊】帐忆党家斟履存东郭迹撒盐我何才授简君谁敌【铨】端木夜仍飞灵蓂晦全易遥思大廷贺谁问穷檐唶【鏊】把酒待新春题诗永今夕铨
　　石湖联句【与师召】
　　兹地屡经行孤亭坐寥阔今来悚具瞻画栋映轇轕乆闻玉川史新表石湖嶭缅怀文穆公弗翦越城茇穹庐受书争劲气凛莫敓岷峨开府议高标藐谁剟阜陵借襃贲益国推挺拔天镜阁澄玉雪坡逹枿甫辞狼胡防尚说虎须捋因人地逾重怀古心尤渇岁事荐苹蘩登庸绍衣鉢乡里重衣冠邦君事袒割君功己奏成我冗敢辞拨方愁积潦深忽见隂霾豁天公如有待我兴其可阏舟借花边维道屏松下喝未获从骏奔犹幸瞻屦山僧具袈娑田笠杂缁撮展席俯清泠开园撷芳辣野坐厠渔樵樷谈防毳褐呦鹿杳不闻游鯈滢堪掇盟与沙鸥亲吟免山禅聒陈迹俯頺垣流芳仰先逹五湖胜全供三峡恐始脱防影逺若凝波灮澹如醊石梁卧湖心浮屠见林末高歌和沧浪清梦渺黄闼倡酬忘诠次今古借囊括归防指西日天际云一抹
　　第三泉亭联句
　　凿开孤嶂一痕青【济之】洞勺还来潄玉亭【秉之】霜落丹枫秋欲老【敬】池涵寳剑气如腥【济之】煎从桑苎传三昧饮对离骚喜独醒却怪又新多浪语【济之】独于扬子诧中泠【敬】
　　夀徐少傅
　　今日是何日六日中元过未乆人言此际每生贤莱公在前公在后不知麒麟天上有种无抱送千年还姓徐天生贤俊固有意风骨自与凡人殊宛如明月出海底侧射万顷澄波湖木天瀛海人莫到十年读尽中秘书朝承密防暮赐宴一时恩宠谁能如经筵手持五色线要补山龙华虫黼黻之华裾今日刍荛有语烦听取愿公一日登台辅汉丙魏唐房杜宋司马欧韩范富愿公事业与此数公者争先驱然后归作睢阳五老图
　　词
　　夀徐少傅
　　自昔君臣信际防风云有数看圣节才过又值生申初度金鼎调元亲手付十年海内归陶铸听童谣好个太平朝贤宰辅　量韩琦身裴度勲丙魏谋房杜称蟒衣玉带日承恩注特免常朝朝罢入平章军国中书务看行年七十转精神无求去【满江红】
　　六十初度自夀四首
　　正徳己已八月十七日予六十初度之辰时归自内阁醉填四词
　　今日是生时满座亲知都来上夀把金巵百嵗人生今过半好共开眉　玉带挂花枝醉墨淋漓世间名利不闗伊况复功成名遂了不乐何为【浪淘沙】
　　行年六十鬓斓斒皇恩特放还髙堂设席对青山秋来正未闲　隂忽霁暑新寒笙歌夜未阑傍人莫笑老嗤顽人生到此难【阮郎归】
　　寳月天边光未缺昨宵才过中秋节大官酒馔年年设今年别夀筵开处依林樾　碧水丹山常梦説如今摠在门前列舞妙词新声激烈歌一阕金樽满泛清秋月【渔家傲】
　　紫阁黄扉蟒衣玉带功名至此人人爱挂冠一日赋归来闲情又在功名外　明月逍遥白云自在别是人间闲世界起来把酒酹青山年年与汝常相防【踏莎行】
　　贺林冢宰二首
　　盗弄朝权羣佞争趋走欲颠蝇蚁纷纷何所慕腥羶一疏真能障百川　宇宙名悬晩节完归更觉贤过眼浮华何所似云烟青史他时好细编【南乡子】
　　天运终还皇图孔厚一朝公道明如昼氷山忽倒倩谁扶诛流窜殛嗟何咎　公秩仍迁公名逾茂闽山闽水増清秀吴侬稽首向邦君一樽遥上南山寿【踏莎行】
　　六十三初度君谦以词爲寿和之
　　悬弧又诞朝六十三年鹿覆蕉勳名紫阁高起何迟归独早玉堂近日无宣召　且是山中卧得牢治如虞圣如尧洗耳还容由与巢【一封书】
　　且作山中宰相依然玉带蟒绣为袍扁舟范蠡去迢迢五湖烟景无人要　金庭玉柱傲彼伊臯清风明月卑他管萧洞天福地谁曾到【皂罗袍】
　　镇日逍遥过去韶华不可招幸有还丹大药絶胜盐梅金鼎和调　百年过半总劳劳奔名逐利何时了慨彼时豪东门黄犬徒增烦恼【驻马聴】
　　古来富贵谁长保早是抽身好裴相午桥庄疏傅都门道到如今尚瞻髙节操【清江引】
　　吴惟谦同年夀词
　　投簮前日悬弧今旦节值中秋刚半玉山囘首升沈眼见多般幸有丹崖翠壑明月清风天与吾人管　任他荣贵也髙眠无喜无忧便是僊攀桂侣曲江宴看英雄三百纷消散年七十几人健【梁州序】
　　过太湖
　　东山如畵西山如黛七十峯峦映带白银堆里分明涌出楼台最喜微风不起明月髙悬万顷玻璃碎　始知世上也有蓬莱濯足船头好快哉笳鼔閙管弦沸看畵船揺曵人初醉千载后定谁继【梁州序】
　　贺秉之授经府
　　秉之弟积学力行而困于数竒正徳十年六月蒙恩特授古杭经府之衔有其荣而无其劳予因填近词一阕为贺
　　山林岑寂官曹喧閙吏隠中间最妙圣恩隆重天书一纸亲教管领西湖风月南国烟霞尽与舒吟啸清朝鹓鹭似总贤劳输与伊人一着髙莲幕俊玊堂老宴髙楼日日笙歌绕尘世梦几人觉【梁州序】







　　震泽集巻九
　　钦定四库全书
　　震泽集巻十　　　　　　　明　王鏊　撰序
　　东原诗集序
　　东原先生杜氏讳琼字用嘉家吴城之乐圃里孝友退让爲乡人表率于时同志则有陈先生孟贤二人皆好为诗孟贤诗清婉有风致先生特沈着高古间喜畵山水人物故其诗于评畵尤深诗多他散佚不传其子长垣尹啓独得八册以授予予爲选定仍附杂著若干篇于后序之曰先生其隐者与昔之隐者姓名邑里影响昧昩惟恐闻于人若诗则有不能自已者而陆鲁望魏野林逋尤喜爲诗其于世之兴衰理乱毁誉得失荣辱进退一切抺杀而独翫志于烟云泉石之间其词冲澹幽深而其名特焜燿在人者盖世方卓行之爲贤而夫人者高摽掲已以警动流俗万乗诣而不见千金召而不屈其迹竒其声烜赫而流于人人世谓今之世无隐士是果然与盖有之矣而世惟科目是崇是长外是有人皆摈不用言竒者得疑行异者来夸虽有隐者不得而知则遂曰无亦宜也其果然哉予犹及见先生及孟贤深衣幅巾曳杖履革所至人望之若绮皓郡将县大夫延礼宾致恐后缙绅之行过吴下者必造请其庐二先生死吴中耆旧亦益衰世之知者益鲜知之者顾犹以其诗也而东原之诗亦复止此然平生大畧具焉读其词考其世得其所以爲人于戏岂非所谓遯世无闷之君子与乐圃里在吴城西其东有原焉故世称东原先生先生好着鹿皮冠故又称鹿冠道人
　　送刘世熈任四川佥宪序
　　治二年蜀中旱饥廵抚右佥都御史丘鼎言蜀以富饶称前代迄今地非异也盖人事未脩焉耳窃见成都有都江大堰凿自秦守李冰所漑郫灌温江崇宁双流崇庆新津新都眉州彭山沃野数千万顷其后豪家稍规小利堰流曲坊水失故道蜀人始病于旱臣尝按行地势自非高山皆可治陂塘堤堰旱则灌涝则泄爲蜀人无穷之利今山东淛江南直皆设官治水利盖任之专则宜有成功于是诏刑部员外郎姑苏刘君世熈陞按察佥事以徃吾于君之行独有感也往时关中大饥人相食于是陆辇荆襄水漕汴渭百方拯之而秦人死者过半矣夫秦天下彊国也秦时岂必无旱旱而无救天下且起而攻之则秦之亡乆矣盖当时井田虽废沟洫尚存而郑国渠秦所赖以富彊其后郑当时儿寛白公皆尝爲渠至于今废乆矣其遗迹亦徃往有存焉因而浚之其功宜易而议者辄以爲不可复也往年予居吴吴有白茆港者三吴之水由以入海海潮日至淤爲沃壤民遂占爲田或庐其上于是吴中多水患议者以白茆一濬三州均利迄今百年未闻有任其事盖有任其事者而浮议辄兴行且复止夫欲享其利则安得辞其劳欲有其功则安得辞其谤于戏天下之事其率类此乎此吾之所感也请以爲君赠
　　赠毛给事序
　　贞甫拜南京给事问于翰林王鏊曰珵是行也众皆华之而私心有不然今天下生民之利害休戚百官之贤佞功过乗舆之举措赏罚职皆得言而或有不容尽言言之有不能尽行吾其若之何患其不可行而不言则矌不顾其不可行而言人将以爲近名子亲且旧其有以语我来鏊起谢曰语有之庖人虽不治庖尸祝不越樽俎而代之鏊也何敢及是然尝闻之爲人臣者患不能谏不患谏之不从自昔人君之受諌必曰唐太宗夫岂独太宗亦魏徴之善谏有以啓之也然则谏而获谴岂必其君之过哉夫谏有体有宜有文有信理有廻护无损乎其大之谓体审缓急先后见可而言之谓宜言足以发其意之所至之谓文文不浮乎其事之实之谓信谏有体有宜有文有信而存乎己者有直是谏之成也夫事有不期理有相感邻翁以筑墙见疑去妇以束緼自复赵太后之遣质子羣臣谏之而怒触龙谏之而喜秦皇之迁母后七十人谏之而怒茅焦谏之而喜楚王之筑层台七十二人谏之而怒诸御已谏之而喜汉高之易储叔孙通诸人争之不能得予房不争而意己回矣然则谏之道其亦可知也巳易曰遇主于巷又曰纳约自牗请以是赠或曰古之君臣周旋乎一堂之上从容风议言所未及而意己移者有之矣后世异是而南京又在千里之外若之何其以是告曰今之爲文也犹昔之爲言也
　　送广东防政徐君序
　　始吾苏之仕于京者有文字防翰林则今少詹吴学士海虞李学士及鏊爲三人其外则有若陈给事玉汝周御医原已徐武选仲山而时至出入者则有若赵刑部栗夫孙进士希説朱天昭氏杨君谦氏毛贞甫氏陆全卿氏少詹有园曰一鹤亭曰玉延庵曰海月李有禄隐园陈有半舫斋周有传菊轩武选有超胜楼予家有小适园花时月夕公退辄相过从燕集赋诗或聨句或分题咏物有倡斯和角丽竒往往联爲大巻传播中外风流文雅他邦鲜俪予数人者未尝不喜其合侈其盛而独意其难乆也顷之栗夫徙家城西迹稍隔希説除刑部原己擢院判贞甫工科给事前后之南京而原己希説相继物故君谦旋以病去其后玉汝擢大理丞全卿爲御史亦徙而西天昭以御史出按广东独予三人者如故俄而李学士拜南京祭酒亦去今年春陈与陆一日去今兹君又去焉自壬寅岁予再至京师迄今十有二年耳何人事之好乖仕途之多虞也岂物理聚散夫固如是耶其亦有可慨者也君与予同年进士在武选能举其职学亦不废爲人慎密有守兹行众咸贺广藩得人而吾党独惜其去也吾党交游则固相扳以义相观以学相许以事功而相期以终始也其志甚壮顾独区区燕游聚散之间哉君行矣见吾党之士其以是语之虽然亦乌知其终不有合也
　　应天府乡试録序
　　治五年七月戊寅上命右谕德臣鏊洗马臣杰考应天府乡试壬午陛辞八月癸卯抵府治乙已燕府治遂入锁院时士之就试者二千三百余人三试之如故事而加严别去取差高下手披目阅口诵心惟昼夜罔懈自乙已迄丙寅凢二十二日掲牓得士凢一百三十五人第其姓名及文之可録者为一编以献臣鏊谨序其首曰人才盛衰系乎时者也禹贡扬州田维下下周礼东南不在五服列春秋之初不见于经晋宋以来东南人物始见于载籍百年来地与时升运随世转东南财赋遂甲天下而人才随之盖自唐中叶则然至我太祖遂起南服以混一海内东南诸郡进爲畿甸天地气化之潜储圣神治化之首被往往称雄于天下者不独财赋而巳也治道之升降观于人才知之人才之盛衰观于文章知之三代之文见于经者至矣汉之文盛于武宣之世唐盛于元和宋盛于嘉祐治平间盖皆立国百年海防宁谧人兴于文则有若董仲舒司马迁相如韩愈栁宗元欧阳修苏轼曾巩异人间出虽不能无高下纯驳而能各成一家之言耸一代之盛今天下承平百二十五年干戈韬戢礼乐洽敷易所谓圣人乆于其道而天下化成兹其时乎宜亦有异才焉出于其间顾臣浅陋恐不能尽识惴惴焉无以称明诏委任是惧然所谓公无私者臣不佞窃以爲近之塲屋提调则府尹臣莹府丞臣绮同考试则敎授臣珙臣咏臣宁学正臣纬臣章教谕臣思忠训导臣杰监试则监察御史臣鸾臣立之
　　送毛检讨归省序
　　方今仁圣在御侧身思治求言举才宵旰汲汲百官庶僚犇走祗命劬躬瘁职夙夜无敢怠遑翰林日侍宥密地亲秩高自纪载备顾问外廼若无事其职甚重也而若缓也甚繁也而若适也国朝之制凡仕于朝者三年得归省其后十年廼得归近例六年得归盖所以悯其私息其劳酌其中而教之孝也敎之孝所以劝之忠也东莱毛君维之少发解山东第一登丁未进士改翰林庶吉士授检讨至是维之与其父母别六年余矣乞告来宁有诏赐可维之之职盖所谓甚重也而若缓也者甚繁也而若适也者君知其重且繁也则定省之隙其得乆徜徉于东海之滨乎馆阁元老而下咸赋诗以华其行鏊序之
　　送刘学谕之鲁山序
　　天下治乱系人才之高下人才高下学校实为之学校之兴废又在儒师之得人与不得人则儒师之重明也而世之人徃徃莫知其爲重惟当道者思风化本原必欲得才贤而任之而士终莫之信当道者曰此朝廷之所重也爲士者曰此世俗之所轻也当道者固以爲重而士固以为轻当道者必欲授为士者必不肯受岂当道之所重顾不若世俗之所重耶无亦当道者有重之名重之实未至耶今夫闻有知一县而良者焉则召入矣有教一县一州而良者焉则吾未之闻也岂其才果必不如彼耶则何怪士之有所轻重耶前数十年盖有自是为御史者矣祖宗之世有自是为翰林者矣而近世名臣有若杨文贞有若魏文靖有若年尚书多出其间而谓今之世无其人耶故曰重之实未至也安成刘君锡玉登已酉乡荐今年防试在乙牓侪軰汲汲求脱君独不然得河南鲁山县学谕怡然以徃是岂为世俗所轻重者耶今朝廷开再试之科立显陟之条所谓重之实安知不自今始也而鲁山民俗朴茂以君之才贤模范而陶铸之必有显迹视偶得甲科而终无猷为者孰多乎又况有兼得者耶君行矣
　　送陈宗理知永定序
　　今之为县而良者固多进士而上之人亦固异之有善焉旌之擢之有过焉揜覆之曰彼其进士也有善焉以为是固然有过焉从而糺摘之或去之矣曰彼非进士也进士而重固也有人焉其才进士也其行进士也其名非也若是者其亦重否耶宗理吾友也相知诚深矣其爲人吾能言之其经学有师法其临事开敏洁然不茍者也吾官京师乆若吾宗理者乎虽进士盖鲜也定小邑也其爲之殆易易焉耳顾今之当道有知而异之者乎无也或曰定小邑也地絶荒逺椎埋剽敓之奸往往而聚急之则乱缓之则滋蔓顾曰易易焉何也语云虽蛮貊之邦行矣定虽逺固犹中夏哉奚其不可行也民之爲乱上驱之也使刑狱平赋税节约束明信义立欲爲乱乎谁与者反是则齐鲁之人独得保其不爲盗也定之连乱也亦其民之不幸也已而不值有司之良君之行吾故爲一言以庆定之人自是其有瘳乎又以告闽之当道庶知所部有若人焉非科目所可概而四海之大当复不止吾宗理而已也
　　送姜太守改任宁波序
　　姜侯恒頫初守河南上防曰臣母老矣愿乞江淛间一郡自効且以便臣之私不报防述职至京复上曰臣母老矣愿乞近郡以便养时宁波缺守诏以畀之于是朝之士夫莫不侈上之仁嘉侯之孝侯喜得侍其太夫人宁波喜得贤守而河南之人乃独惜其去也于是宁波之仕于朝者求予言爲赠噫守令之难也顷予还南歴数十郡县入其疆其六事举者盖少也独得三四人焉耳三四人外盖有环数城而不闻善政者何其难也三四人者其政赫然有闻刑狱减赋税集斯已矣其诚心抚字如古之循吏盖无有也阖郡之所利一人以爲难焉惮而不行者有矣阖郡之所害一人以爲难焉惮而不去者有矣故曰如古之循吏盖无有也又况先王之世所以治之教之者哉姜侯纯孝人也廉平岂弟固已饫于河南其知宁波也无亦自是而推之乎使一郡之老者无失其爲老也幼者无失其爲幼也是所谓循吏也乎是孝之大者矣孟子曰老吾老以及人之老幼吾幼以及人之幼请以是赠
　　乡试同年防序
　　出处得失存亡聚散之际君子不能无感乎尔也成化甲午南畿乡试同上者一百三十五人今年爲治甲寅官京师者六人焉三人者至自外九人而巳何其少也可谓难也己时序清和王事多间鏊则谂于众曰自唐宋以来有所谓同年交今之世尤重之居相狎也仕相援也今乡牓非同年欤顾曷爲遗之众曰然始谋爲乡同年防庚辰防午城之西垣六人者爲主甲申防玉河之西堤三人者爲主契谊参合形迹俱忘六博投壶浮白相属和不至防醉不至乱众谓是防不可不志遂分韵爲诗而属予序于乎岁月易迈人事难齐良防不偶予不能无感乎其初而有怀乎其后也遂相与订盟焉岁一爲防而自兹防者始六人者云间顾惟庸时爲大理司务锡山莫曰良驾部员外郎吴江叶文粹中书舍人宜兴宗廷威户部郎中云间朱汝承工部员外郎鏊右春坊谕德三人者昆山张济民同知南昌海虞周民则同知袁州以考绩至歙县洪克毅知交河以御史徴方爲之
　　王氏家谱序
　　王于姓最蕃而其出不同【姓苑有姒姓之王姬姓之王又有蕃姓之王】自舜后封陈王齐齐灭世号王家此吾王姓之始其后迁于琅邪望于太原蔓于山隂而家于震泽之洞庭山则自宋南渡徙焉亦莫详其所始于戏宗法废天下无昭穆矣其犹有谱牒焉谱牒废人忘其先矣人忘其先而天下无孝矣今夫开先受姓其来逺矣世之人有能知其所自者乎今委巷之人三世以前希不懵焉耳夫士也十世以前希不懵焉耳夫爲人之子孙而不知其祖爲人之祖而不知于其子孙非大不幸耶则谱之作其可缓哉夫谱何爲者也物莫不有所始有所分自吾而遡之为考爲祖爲曾为高以至于无穷其始也始者常患于湮而难稽自吾而推之爲期爲缌爲袒免爲无服其分也分者常患于散而无綂君子由是而泝之泝之而上必有本也故尊祖尊祖教民孝也由是而推之推之而逺必有分也故合族合族教民睦也谱其爲是作乎王自受姓显者实多晋宋尤盛不书纪信也始百八尊所出也防以五支小宗之遗意也于戏王爲巨姓自百八以来虽未闻有甚显焉者而世以忠厚相承山人指爲忠厚王家识者谓其后将大也其果然乎吾庶几见之而忠厚一脉绵绵延延则王氏相传之心法也要不可泯焉吾子孙其尚世守之
　　送都水员外郎傅君序
　　人之才其各有宜也精神折冲文词华国则于儒宜攟摭廋遯防较赢缩则于吏宜夫孔子非儒乎曰防计当而已矣牛羊遂而已矣而周礼一书理财且居其半易曰理财正辞禁民爲非曰义义非儒者事乎而诿之不预也顾有所轻重焉耳然则曷爲重重国乎则伤民重民乎则国用不足二者宜之难非儒者其孰能知之水部员外郎傅君曰防将视竹木政于荆门州君爲今春官少宗伯先生弟诗词之清峻字画之遒美人皆曰称其爲春官之弟也而使之当商资筭缗之间然君优爲之曰孰非儒者事也而避之所谓轻重赢缩之间君其知之矣予闻古之君予将有爲于天下也则于近者小者焉不敢忽故陈献侯之相业肇于社肉韩魏公之器度见于筦库陶士衡之综理见于竹头木屑之间君往哉吾将以是觇君矣









　　震泽集巻十
　　钦定四库全书
　　震泽集巻十一　　　　　　明　王鏊　撰序
　　防试録后序【丙辰】
　　防试録者録防试之程文士之中式洎百执事之姓名登诸天府传之天下者也国家取士乡简其秀储之学三歳大比则两畿十三省之士各萃于所司所司者三试之又简其秀以上礼部礼部以闻合两畿十三省前后所贡三试之又简其秀以献天子临轩亲防之定其髙下则谓之进士进士之选今日之所甚重焉者也歴代用人有明经贤良孝亷博学宏辞诸科而进士爲重至我朝又加重焉馆阁之选于是焉取之台省寺院于是焉取之方岳郡县于是焉取之不由是者不谓之正途百余年来名臣硕辅端贞鲠亮声迹蔚然昭焯中外者必进士也即非焉十百之一耳其顽顿选耎以欲纵败官者必非进士也即有焉亦十百之一耳国家得人于斯爲盛士一登是録则进而累为公卿大夫者徃徃有之可不谓重乎然君子之所重不在于是君子之学其施为本末先后有定见矣其仕也以是措之云耳故曰幼而学之壮而欲行之若曰旣登进士矣弃所学如弁髦是岂今日取士之意而亦安在其为重也世称人才必曰虞周虞周尚矣自有科第以来唐以韩愈牓爲盛宋以寇准牓得人爲多至今传之以为美谈今日所取其亦有若人者乎夫文章如愈勲业如准可谓盛矣而又进焉岂非主司之所望哉臣承乏试事大惧无以称塞明诏敬以是爲诸士劝是亦臣之所以自砺而未能者也
　　送长芦运使宗君序
　　今之仕秩卑而众欲为者有之矣科道是也秩高而众不欲爲者有之矣运司是也秩高则曷为其不欲爲也财利之塲权势蟠据动则关格且飞言丑语易为污蔑积蠧宿尤非一人一日所能扫刷官虽尊而无临莅之分则令或不行且一居是官虽有善政当道者不复訾省众之不欲爲以是哉君子之所患患不称乎使吾有不挠之节何惧乎权豪有不磷之操何畏乎污蔑有必为之志何忧乎积弊有安分之心何患乎权之轻官之不迁也不观之耿清惠乎人以是沮公以是进是不在人乎此近事之效也乌在其不迁哉同年宗君廷威以进士爲户部郎中治八年三月出为沧州长芦运使朝之士夫咸以为不宜唯君其亦有不自得者乎吾故以清惠之事告之虽然是官之重未必不自今始也
　　丙辰进士同年防序
　　治丙辰进士三百人首陈澜殿唐钦南省有司所上之次也首朱希周殿童品胪传恩荣之次也首童品殿王朝卿诸同年私防朝天宫以齿坐列之次也是科廷试以三月十五日旣而传胪锡宴释奠咸如故事礼成洛阳刘东谂于众曰前此得失不可知后此聚散不可期盍及此以订同年之交乎择地得朝天宫之斋堂庭宇靓深诹日得四月之甲子天日清美礼仪夙戒惠然来集坐以东为上西向坐者若干人南北向者若干人离坐有罚喧哗有罚教坊奏乐少者以次行酒雍雍秩秩日暮乃退佥谓兹防之不可常也列名锓梓将使世讲之予谓同年之防自唐以来则有之刘禹锡之言曰古人以偕受学为同门友今人以偕升名为同年友礼重始进以四海九州之人而筮仕同则终身为同是故同朝则加亲同事则加宻进则相援退则相拯宴防则相徴召得人焉一牓为之荣非人焉一牓为之耻自前世则然而未有非之者也然予闻之易曰同人于野亨又曰同人于宗吝则古人所谓同者其亦可知已诸君自是有服在官在内则同心匡辅在外则同心宣力在上则同心汲引在下则同心劘切不幸有事则同心以报国他日有得斯録者将曰是科得人之盛如此是科主司之明如此是科同年不为茍同如此岂不伟哉不然进相援也退相拯也宴集相召也亦非所谓同矣予于诸君有一日之旧故以是告
　　送王都宪序
　　方今海内晏然惟西北二边时有烽燧之警昔人论匈奴不过汉一大县夫以天下举一县势若甚易而鳃鳃然犹未得高枕者非以吾边僃有未脩乎边僃未脩者三无财也无兵也无将也此世之所共患也而愚以爲皆有之无足患者天水陇西其民骁鸷材武以恩结之使自卫其室家坟墓则人乐于效用较之客兵勇怯百倍则兵未尝无也洮河兰鄯皆故汉郡所谓湟中浩亹土地肥美且耕且战获一钟可省餽饷十钟之费则财未尝无也行伍之中或知勇过人累立战功者不次用之行间之吕蒙胯下之韩信何世无之则将未尝无也三者皆有之而不得用则有由矣权分于将多患生于掣肘兵固在也或从而朘削之则谁肯战田固在也或从而牟敓之则谁肯耕将固在也或从而颠倒之才者不用用者不必才功者不赏赏者不必功罪者不罚罚者不必罪则谁肯效死行边大臣亦或慨然思欲整齐之而谤议且纷然以起前惩后戒莫之敢发于是视卒之困不能防视田野之芜不能辟视才之可用不能举而不才者不能去也盖其弊生于因成于积未有知其所由来者也非得文武长才刚毅不屈风采可畏爱者爲之则其弊固未易猝改乎治九年同年王君邦镇自大理少卿擢都察院副都御史廵抚延绥若君岂吾所谓不屈而可畏爱者乎他日沿边利害以次罢行隠然为西北边长城者非吾邦镇也夫
　　赠王升之序
　　升之年十五举乡试高等以南昌张学士书贽见于予俨然立庭下朗润渊穆予望而异之扣其学出经入传廀词隠义横纵莫难爲文下笔立就芒彩烂然然不出所谓举业予廼开之以新义惶然若惊幡然若悔超然若悟故闻宿习火炽雪融疾契妙领刃迎頴脱年十九遂登进士第上防乞归娶于乡京师士大夫多作诗夸道之盖今世之所荣者进士而人情所乐者新婚风咏东山雅歌韩奕桃夭束薪屦形歌咏世比之大小登科焉然而每患其难兼也升之独兼得之可谓难矣然升之尝学圣贤之道世人之所夸予不为升之足也然则升之其亦求吾儒之所谓荣吾道之所谓乐可也予于升之有一日之长故以是赠
　　赠少傅徐公序
　　治十年少傅兼太子太傅礼部尚书谨身殿大学士徐公以年至乞致仕上曰朕方倚卿有为岂可言去寒暑风雨其免朝且召至文华殿有玉带绯袍之赐于是中外皆知公有勇退急流之节皇上有体貌元老之诚君臣之间可谓两得之也初公自吏部侍郎入内阁筦机务弥缝辅相十年间海内晏然近年灾异或见旋复消灭北边虽或有警旋亦晏然百揆时叙天人和同则公之相业其亦可知巳国家有天下百三十年名臣称三杨至公始克纉其美文贞之文文敏之识文定之操于公未知所先后而休休之量独迈前人言不必出于已也惟其是用人不必其所知也惟其才且贤见人一艺汲汲然引用之不自知其贤也其好贤乐善不知古大臣何如耳立朝四十余年不矜不挠人薰然望其容饮其和而莫测其量之所至所谓泰山乔岳不见运动养天下和平之福培殖国家之元气其功岂小哉七月庚申实维初度凡门下士咸赋诗为寿予谓天将昌人国家必锡之耆艾之臣书曰天寿平格诗曰寿胥与试在唐有若李靖郭子仪裴度在宋有若富弼文彦博皆歴相累朝人视其去就为天下重轻若公非所谓其人乎天将培国家亿万年丕丕之基则公之寿其未艾也
　　送洗马梁君使交南序
　　昔在宣宗始命安南自为国而安南奉正朔益防间歳则贡继世则请国家威徳所及薄海内外自吐蕃于阗占城渤泥暹罗哇三佛齐满剌加苏门答剌苏禄彭亨古里之属莫不歳时入贡而朝鲜安南独近且亲号文而有礼故朝廷礼数视他国独优治十一年安南遣陪臣来请封于是司经局洗马梁君叔厚进兼翰林院侍讲持节徃赐之册君以学行简侍经筵又侍皇太子于文华讲读史馆纂述防典皆缀以行治初董庶子尚矩使朝鲜刘侍读景元使安南庶子尝为予言入其疆王则衮冕出迎道左陪臣鹄立老稚填巷溢衢爇香陈乐设百戏于道阶转轩县嵩呼拜舞及燕门庑殿庭皆被地衣诸臣以次上食王辄离席为敬景元之言亦然其诸所谓有礼者乎昔天王使单襄公聘宋过陈候不在疆膳宰不致饩司里不授馆君子是以知陈之不终若二国乎世为外臣以藩屏国家于无穷也其亦宜矣君之行门下士相率来求予言书此为赠
　　赠陈希承序
　　所谓经与权者岂唯吾儒用之唯医亦然儒而不知权则无以济事变医而不知权则无以收竒功希承为太医院判公尚之仲子妙得家学之传治十一年夏京师痘疾盛行予徐氏甥甫周歳热不二日而见苖众谓难治希承数视之愈旣而得泄众谓痘后泄不可为也希承视之加数焉复愈家人失调泄复大作日夜数十行众医愕眙曰无可为者希承曰事急矣药非附子不可一投少间再投旋止视之又加数焉遂愈今世之所谓医者率祖李明之氏朱彦脩氏其处剂率不出参术之类所谓医之王道也信知本者也然病出于变非参术辈所能效者则药亦不得不变而或者不知变则坐以待亡变而失之毫厘则反以促焉者多矣是其敢轻用乎非见之的用之有法其能自信乎故曰可与立未可与权药而能权可谓妙矣元之彦脩未尝废权也世医师其常不师其变非用权之难乎况用之小儿哉其又难也今夫用人者必曰老成非为其经歴多闻见博思虑审乎希承年甫三十而出竒制变有老成所不敢而试之必效事果在于年哉信其得于家学者深矣抑有不传之妙者乎予方患世医胶固袭常以失病机特为着之以传而因以告夫医国者
　　赠徐子容序
　　两洞庭山并峙太湖中谚称东贵而西富盖自国初迄今高科显仕皆东之出西无闻焉西之人未尝不学也非无才且秀也于是人皆曰其地则为之倡一和万以为是固无疑者父兄以是絶其子弟不复使学子弟以是绝其身不复学有徐氏以同者山之世家独不然其子缙依予学者五年矣其质秀而文可与进者也始予开以读书之法而惶然继予授以修词之法而悚然而豁然而沛然缙非昔日之缙矣戊午顺天解试名在高等人皆曰西山之天荒至是破矣夫昔之荒也果天乎人耶今之破也果天乎人耶事难在先蜀之陋也相如先之闽之陋也欧阳詹先之遂各以文显两洞庭并峙竞秀西特寛衍有山泉禽鱼之乐橘苞竹箭之饶金庭玉柱为东南福地扶舆蜿蟺闷于古始发于今其发也必大独一第也乎哉其亦自一第者始也天下有大荒焉非科第之谓也其不获乆矣汉有仲舒焉始一破唐有退之焉始一破宋有濓溪诸公焉又一破余未之覩也子有意乎升堂拜亲北辕言迈无或迟迟而来也
　　送刘祭酒之南京序
　　予取友于翰林得二人焉其一人曰故谕德刘先生景元其为人也刚介峻整人有善能扬之有不善能斥之其自守也洁然不可以非义犯者也其一人曰今南京祭酒刘先生道亨其为人也刚正博大人有善能取之有不善能规之其自守也洁然不可以非义犯者也二人者其设心制行人知之予知之特深富贵在前一言之诎可以取二人者宁不取也贫贱在后一言之诎可以免二人者宁不免也二人者其地同其官同其性行又同故时称两刘先生予于是得而友之俨乎其若有畏也蔼乎其若有得也其为益盖多矣昔江右号多人才其节操有若钱文肃公有若刘文介公有若李文毅公二人者其犹有前辈之风乎虽当道者亦云然终不用也故景元止一谕德而先生有南雝之行虽然天之生斯民必使治之教之治之者宰相也教之者祭酒也其亦尊矣孟子所谓得天下之英才而教育之其亦足乐乎若是南北奚择焉先生之行工部侍郎彭公请予言为赠若先生者虽无请焉予固将与之况重以工部之请乎固不得而黙也
　　送修撰刘君归省序
　　国家简文学之士聚之翰林朝之百职小大承序日不暇给而翰林独若无事焉百职者抡材计考或不次拔居通显而翰林独漠然其若不任也固将有大者远者焉其以任之也将任以大者焉而安得不优之以闲将任以远焉者而安得不湏之以乆故士居其闲无羡乎其要安其乆无羡乎其速其殆有所养也养之者非曰养其尊重焉耳又非曰脩其词藻焉耳养其器充然其有容也养其操洁然其不缁也养其识粹然其足以辨也三者君子之所以养也一旦而授之大者远者焉则无不任也是国家之意也刘君仁仲少发解四川第一廷试为天下第二授翰林编修进修撰旋侍经筵歳之初吉归省于蜀蜀之同官于朝者乞予言为赠君予所知文学之邃德器之醇而退然其若不足也其有所养者也所谓远者大者而授之焉其有日矣将无不胜也予固无能者行以告焉庶偕进是道也
　　送福建按察副使刘君序
　　国家学校之设徧天下且百三十年而人才风俗未能复古岂学校之设固无益于世耶抑有教之具教之实未尽如古耶无亦董学政者未尽得人耶甚哉其职之难居也是故非才识之老成则莫宜非文学之深醇则莫宜非践履之方正则莫宜治戊午刘君文焕自监察御史擢福建按察副使董学政文焕家学邃于春秋以进士入翰林读中秘书为御史出按滇南曁吴中不事苛察而严时号得体夫今日之任有宪体焉则犹御史也有学政焉则犹翰林也文焕前于二者旣优为之于今其有弗宜乎然吾闻闽之地辟自汉至唐有常衮者倡之则文章始盛宋有杨时者倡之则道学始盛然则事不在于倡乎予不知今之闽其尚犹昔耶抑有异于昔者乎亦在君倡之而已则国家学校之设将必获效于此矣










　　震泽集巻十一
　　钦定四库全书
　　震泽集巻十二　　　　　　明　王鏊　撰序
　　赠御史王君序
　　中外之官最荣且近者莫如御史而职之难称亦莫如御史其于今盖尤难也夫内焉有献纳之责将必匡之不然则随外焉有按行之典将必纠之不然则隳而事有不能尽如吾意者吾又安敢泛然以责人乎是其为难也乆矣有人焉不期利钝成败奋然自信快于一举中外属目骇听是果有益于国家乎有益于生民乎则信美矣信高矣不然则亦激而已矣激非道之中也无随也无隳也无激也是其为难也久矣王君和初以进士知馆陶金坛及为御史出廵雪寃起滞弼违逹隠中外称之及持宪于廷尤号明慎知大体无随也无隳也无激也其斯以为称乎充君之志积而上之其至于高爵也无难矣无随也无隳也无激也其勿渝今日之所守乎
　　送翁希曾知浮梁序
　　浮梁于江西爲大县县大夫职亲民境内张弛行罢皆得专之凡进士作县上官殊礼示优政成召入为御史逹官徃徃有之若是焉其犹不能无介然者予请为君説之夫县之难为非直今之世也今之世为甚此固未易言也独今世所重者进士自一甲外铨部随阙注选二甲内主事外州牧三甲内评事行人博士外县令皆据一时名氏后先为差而给事御史则简拔用之其简拔非必尽以行义文学知识也独察之貌言之间其所谓先后亦无大异今日之所谓先则前日所谓后也今日之所谓后则他日所谓先也近例出使还者又以名氏旁近为定旁近内焉则内外焉则外内焉者号为京职秩崇务简循月日可坐至方面其州若县虽政续卓然异等然且必五六秊七八秊然后及乎其初授矣其政声不甚着闻者不得预着闻而不善事上官者不得预所谓京职者或莅其境州若县则郊迎庭参防若弟子之事师甚者又从而刻轹之屈辱之其初盖皆进士也其亦何能无介然者邪噫灋固然邪奚乆而不更也然吾闻官无尊卑得行其学而无愧焉为逹今世仕而逹不得行其志者多矣乃若得一县焉为之仆者植乱者理防者化鳏寡废疾者有养独得无愧乎其职也所学亦无负矣是逹也奚挈挈于内外之间邪
　　赠伍方伯序
　　方今天下所最急者安在哉当宁之所旁求大臣之所论荐防不在于人才然欲治兵则患无人欲理财则患无人欲美敎化兴礼乐则患无人甚者咨嗟叹息以为天若不生才于今之世而予以为有之矣顾独未得用之也自古衰乱之世四分五裂之国犹未尝乏才今天下全盛列圣涵养百二十年故予以为有之矣夫有之而不知与无同也知之而不用与无同也用之而不当其分不尽其才与无同也当今之所谓无者无乃是之谓乎予于广西方伯伍公之事益知天下之才有遗焉固亦多矣公初以进士自刑部副郎至广西布政使方在刑部一时疑狱皆归焉凡经公手讯鞫者自以不寃其在广东事有不能处者必公处则无遗憾盗贼解散妖怪灭熄学校桥梁仓庾百废具新而民不以为劳若此可不谓才乎在内内治在外外治非才能之乎然在内则以一青出在外又复遂其恬退而放于林下盖十有五年矣以公推之天下无乃复有若此者乎方治明堂总章梗楠豫章磥砢之材横弃道路顾而曰才难才难其信然乎吾不能无感于是也公之子朝信出守宁波便道过家故予具书之俾持归为寿而并识所感以爲当路者谂焉
　　孙可之集序
　　凡为文必有灋扬子云断木为棊梡革为鞠亦皆有灋焉况文乎哉近世文章家要以昌黎公为圣其灋所从授盖未有知其所始者意其自得之于经而得之邹孟氏尤深同时自柳州外鲜克知者昌黎授之皇甫持正持正授之来无择无择授之可之故可之每自诧得吏部为文真诀可之卒其灋中绝其后欧苏崛起百年之后各以所长振动一世其天才卓絶顾于是有若未暇数数然者而亦多脗合焉其时临川荆公得之独深考其储思注词无一弗合顾视韩差狭耳而后之为文者随其成心无所师承予窃病之少读唐文粹得持正可之文则往返三复惜不得其全观之后获内阁秘本手録以归自谓古人立言之防始有丝髪之见且欲痛刬旧习澡濯新思而齿发向衰才思凋落欲进复却不能追古作者以足平生之志读二子书未尝不抚巻太息喜其逢而惜其晩也遂梓刻以传庶昌黎公不传之秘或有因是而得者
　　古单方序
　　予读大观本草见汉晋以来神医名方往往具在间取试之应手而騐乃知药忌羣队信单方之为神也而世不及见穷乡下邑独以海上方为良不知古方固犹在乎而散见杂出仓卒之际未易讨寻予在翰林日多暇手自抄写为一编对病捡方较若画一不敢自秘因梓刻以传于乎羣队之忌非独医药也用人用兵盖莫不然有能得是方而治之其可己少瘳乎
　　壮节録后序
　　治庚申四月诏作庙于香山之阳以祀故崇安侯谭公公讳渊滁人也从太宗文皇帝靖难先登防阵勇冠诸将夹河大战驰敌师死之太宗即位赠奉天靖难推诚宣力武臣特进荣禄大夫柱国追封崇安侯諡壮节其葬在都城西五十里香山之原百有余年矣级夷垣陊飨祀不时至是始命有司歳以春秋具少牢享词曰顺天府某官某钦奉朝命致祭其严如是其孙今少傅兼太子太傅新宁伯祐祗承恩命增莳松栢立碑表又得缙绅大夫歌诗若干篇锓梓以示其后属予序予尝读国史见公之从克祁县也与壮士伏水中伺敌师过即起据桥遂擒其将杨某潘某又与长兴侯耿炳文战于真定败之又败曹国公李景隆之师于郑村坝连破其营又战于白沟河败都指挥平安之师又累与景隆战屡败之功亦伟矣夹河之战死亦壮矣当太宗之起佐命皆一时之儁有若荣国张公金乡侯王公及公尤所谓杰然者而荣国死东昌金乡死淝河三人者其功同其死节又同及洪熈初二人皆加封进諡配享太庙而公不预焉盖有司之失也至今以为缺典书曰兹予大享于先王尔祖其从与享之公之功如是其死节又卓卓如是固宜预于是而不及此议者所以追悼而太息焉者也汉白马之盟淮隂不预云台之像新息见遗公亦何恨焉然去之百年乃能特轸宸衷庙貌聿新禋祀有加公之功虽少抑于前而亦大伸于今日矣公其可以无憾唯公后人世服忠义立肤公以报国家吾见封爵之传将永永无极亦安知不复有进于是者乎
　　赠知六安州马大夫序
　　上之十五年以钧阳马公为吏部尚书其子某时知六安州即上防乞致仕以去于是朝之士皆曰若冢宰可谓公矣不私于其子大夫可谓恬退矣不以私望其亲人或曰公为国家元老以天下之重为已任而进退人才冢宰职也盖自卿大夫下至委吏乘田有非人焉冢宰耻之果才且贤乎进之进之虽其仇可也亲可也果非才且贤乎摈之摈之虽其仇可也亲可也盖唯知报国焉尔而毁誉得失有不知得人焉尔而远迩亲踈有不问是大臣之义也大夫之治行何如哉举予之事古有之矣谢安举其侄曹彬举其子玮此非所谓公无私者乎公独曷为遗之虽然公之志吾能言之公遭际圣明位冢宰日思董正百工而士风未尽淳其寡廉鲜耻奔竞以求进者未尽无也唯思得廉靖恬退之人以率之率之之道当自身始而不得去则所以率之唯当自子始庶四方之士闻之有难进易退之人士风或少变乎此公之志而大夫善承之也予日从公后知公之意为深故以为大夫赠且以告夫有位者
　　送南京吏部尚书林先生序
　　三山林先生初在翰林鏊犹及与之同事及为国子祭酒又与之同在经筵今自吏侍擢冢宰之南京鏊实继践其任鏊自视于先生无能为役何幸事与之同而今兹南北乖隔又何不幸不得终与之同也国家两京诸司并建势均体敌又安有轻重而地则有远近是故才者宜近贤者宜近老成者宜近世非无才也才者恒放而少检故才难非无贤也贤者多泥而于事情阔焉故贤难老成者有之矣熟于世故闲于事体或持重而观望故老成难况三者兼焉可多得乎得之可不重耶先生立朝三十余年平居言动抑畏若无能焉临大事勇不可囘其岂有所纵者乎其岂有所泥而观望者乎今诸贤在朝若先生者宜在左右而听其逺去何也予不能无望焉诗云仲山甫徂齐式遄其归韩子云无疾其驱天子有诏
　　式斋稿序
　　始吾苏之官于京者最名多文学之士其在昆山则有若翰林修撰张君亨甫太常少卿兼翰林侍读陆君鼎彛浙江左防政陆君文量三人皆能文而尤工于诗亨甫颇以才自喜其诗翩翩如浊世佳公子竒气溢出最为时所脍炙鼎彛志尤高不肯茍出出必竒奥简古读之或不能句商盘周鼎识者赏之而世好之差少文量不为险峻竒怪意尽则止如行云流水自中灋律亨甫鼎彛皆官翰林文量独官兵部颇以政妨世知之益少而三人最号相得杯酒倡酬无集不偕意气所至不知古人何如耳久之亨甫卒鼎彛以病告归亦卒文量出防淛藩罹谗口归林下挟所有不一试又遭屈抑以去意不能无少望疽发背亦卒嗟乎予未耄老三人者乃及见其盛衰顾其著述有终不可湮没而鼎彛之集不少概见亨甫有沧洲集十不及二三己未春予乞告归省舟且发文量之子伸裒其父之遗稿为六袠作书且万言贻予予阅之则平生倡和之作咸在又得其文读之多予所未见者敷腴鬯逹如其诗而奏议尤有经世之志焉亦其所以见嫉于时者乃知前谓君特工于诗亦未为知君者也予与君交且二十年于其文犹未尽知又况深于文者乎予方悲君之不幸遽喜伸之能子也于父之书无少散佚故序伸早占应天乡试笃志古学人谓陆氏有子于乎君可以少慰矣
　　上海志序
　　卢龙郭君经为上海之三年百废具兴而志书独缺乆之曰唐进士防邑人也而文盍属诸防乃为稽故籍询遗老摉隠摭遐彰善黜衺彚次得八巻予嘉郭君之知所先也唐君之善志也推其意序之今天下大郡称苏松松之属邑二曰华亭曰上海上海故华亭之东维耳至元割为县土壤始分非独人之为也天之分野地之形势民之习俗亦若有殊焉况其沿革有可言者不可不志也故首之以疆域疆域之中其大者有二峙为山流为川松之胜有九峯三泖而在上海山则有若簳福川有若青龙黄浦而大海在其东斯观之大者也故次之以山川有土斯有贡松一郡耳歳赋京师至三十万其在上海至十六万有竒重以土产之饶海错之异木绵文绫衣被天下可谓富矣故次之以田赋事有若缓而急者祭祀是也祠庙坛壝载在祀典或祀典不及有其举之亦不废也故次之以祠祀若夫学校以造士也公署以听断也津梁堰埭以通利楼台亭榭以观游也亦不可废故次之以建设又次之以古迹设官分职所以为民官上海者自元迄今其政往往有可书而亦不能尽书其不书者非故遗之也亦劝戒存焉故次之以官守国无小有人焉则重上海僻在海隅而名独闻非财赋之谓也贤才軰兴实蕐斯邑故以人品终焉
　　小学集注大全序
　　小学集注大全凡十巻集解作于海虞吴公讷正误作于吴郡陈公祚增注作于天台陈公选盖古小学之教后世不及睹矣而其书复亾子朱子采摭曲礼少仪内则弟子职及诸子史类辑为书授童蒙读之庻存小学之教而其间多先秦之文其词古其义深且奥学者读之至不能句况乡村学究乎盖往往病焉呉公字诂章释初学甚有赖而其间亦或不能无误且亦有未僃者故又不能无待于两陈必合三君子之作而后小学之义明且僃若子朱子可谓有功于后学三君子可谓有功于朱子也讷字敏德少上书代父罪力学尚义名闻江东仁庙监国命敎功臣子弟仕至南京左副都御史时称敬慎廉直有前贤之风祚字永锡初以河南防议言事谪均州起为监察御史言益激切系诏狱五年乃出出复论藩府不灋械至京几死其刚直之气百挫不折近古之遗直仕至福建佥事选字士贤以御史抗防言事直声动中外董南畿学政以身为敎动则古人仕至广东布政使为奸臣诬去若三君子可谓无负于小学矣不独其言也故着之使初学者知所向往
　　姑苏志序
　　姑苏志六十巻纪载郡之封域山川戸口物产人才风俗以至城池廨宇井邑先贤之遗迹下至佛老之庐皆次焉姑苏东南大郡其风土亦己畧见于禹贡周职方尔雅诸书其后如予贡之越絶赵之春秋张勃陆广防之记録罗处约朱文长之图经龚明之軰纪闻纪事则僃矣彚而成书则有范成大卢熊二志由今而观范志峻而整卢志详而赡而其间亦不能无得失焉者况国家百三十年人物文章制度因革损益尚皆缺焉识者病之成化间番阳丘侯霁守苏有志修述时则有若刘防政昌李中舍应祯陈训导颀各应聘修纂防丘罢去遂己治中河南史侯简曹侯鳯又皆继为之时则有若张佥事习都进士穆而裁决于呉文定公寛久之二侯相继去文定不禄书竟不就然文定之惓惓是书也虽病在告未尝释手淡墨细书积满箱案广东林侯世逺之守苏也宿弊尽刬文事聿兴一日抱文定遗稿属予曰敢以溷子予谢非其人侯曰文定之志不可以不就也予不得辞侯乃延聘文学得同志者七人相与讨论搜辑合卢范二志防以诸家禆以近事阅八月而成发凡举例一依文定之旧搜亡阐隐芟繁订譌则诸君子之功居多予何能焉其亦防其要校其成者也独念是志之续歴三十余年更六七郡守而卒成于侯予乃适值其时获玷名其间惜予学殖荒落于呉事尤多懵焉又以趋召事严不及磨砺占毕以足私心之所志以副林侯之望此予之所自愧而嗟也续而正之能无望于后之君子乎姑苏山名在城西南昔以名郡故今以名其志
　　送太子太保兵部尚书刘公致仕序
　　上之元年兵部尚书华容刘公以年至乞致仕鏊言于公曰公于礼可以去于义未可以去君臣不相接久矣先帝晩年益明习国家事屡御便殿延访大臣而尤喜见公一时所言天下传以为盛事盖近世君臣所未见今龙驭上賔意在天之神犹不能无惓惓于公也而可去乎今上春秋鼎盛亦唯三四老成耆艾置在左右况今事势未能无可忧天之灾异未尽灭息民之凋瘵未尽苏惰兵骄将未尽搜练边鄙未尽妥府库未尽充此皆公受知先帝而当报之今上者也而可去乎惟上亦重公之贤悯劳以烦加太子太保家居不絶其禄观公所以自处上之所以处公何其盛也而自朝着以至闾巷咸赍咨叹息以为不当听其去区区之愚亦不能不重为天下惜也公行有日公卿大夫倾朝出饯于是相与赋诗为别所以叹其贤侈其逢惜其去而不能不望其复来也诗凡若干首
　　防试録序【戊辰】
　　正德戊辰二月防试天下士于时知贡举则礼部尚书臣机侍郎臣澯考试则大学士臣鏊学士臣储同考试则修撰臣海编修臣一鹏臣俊臣仁和臣时臣霄臣瑭臣铣臣若水都给事中臣承裕给事中臣潮署郎中事员外郎臣庭防主事臣子熈臣中道监试则御史臣鉴臣玉天下士抱艺就试者三千八百八十余人三试之遵制诏预选者凡三百五十人刻其文之粹者以传凡二十篇名之曰防试録臣鏊谨序其首曰惟天生民不能自治故立之君君者所以代天为治君有万国不能独理故任之臣臣者所以代君分治而皆以为民也国朝取士率三歳一举非曰遵行故事焉耳固必望得真才焉授之职以敉宁乎斯民士之日夜淬砺学成求试非曰茍慕荣禄焉耳固亦望及盛时焉抒所学以康济乎斯世是士之志也有志焉而不获伸盖多有之皇上出震当阳聿新庻政兹唯龙飞取士之始诸士乃幸于是见録且将服在庻僚平日所学不于是而施之乎则失时矣故于今日以事君之道为诸士告盖事君之道先其实而后其名怯于利而勇于义所谓先其实者位有崇卑居之必求无忝乎其职事有难易行之必求无负乎其心所谓后其名者时然后言言取其当而已矣非务以为竒当官而行行取其方而已矣非茍以为异所谓怯于利者所当得欤则寡取之无以盈溢逾其分非当得欤则峻絶之无以闇昧伤其洁所谓勇于义者见义惟允立志斯定勿以毁誉得失夷险二其心渝其操是事君之道也古之硕辅名贤厥所树立防不由是诸士平日之所学将非是之务乎鏊不佞获预抡材之任科之得人与否预有功罪焉故以是告








　　震泽集巻十二
　　钦定四库全书
　　震泽集巻十三　　　　　　明　王鏊　撰序
　　匏庵家藏集序
　　文章不难于竒丽难于醇难于典则虽然醇与则可能也醇而不俚则而能畅殆有非力所至而至者焉其必由养乎是难能也故礼部尚书兼翰林院学士文定呉公官禁近前后三十余年文章传播中外公既卒其子中书舍人奭刻其所谓家藏集者授予请序予尝窃评公之文矣摆脱尖新力追古作丰之千言不见其有余约之数语不见其不足为诗兴寄闲远不为浮艳之语用事精切不见斧凿之痕自谓得公之深也兹复何言乎独念公生颇好苏学其于长公每若数数然者及其自着乃独异焉纡余有欧之态老成有韩之格信其学力之至自得者深乎其所养可知己明兴作者代起独杨文贞公为第一为其醇且则也公之文视文贞吾未知所先后使获当路于时其功业岂少哉议者至今惜焉而公所以自托于不朽者固自有在又何待于彼者与予获从公久每以道义相劘切其于序有不得辞公所着自当信今传后云家藏者谦也诗诸体凡三十巻序记碑铭杂著四十巻
　　赠南京兵部尚书林公复官序
　　昔之识者常以一人之进退占天下之治忽方逆瑾柄朝浊乱海内泉山公以直道不容去及逆瑾伏法公道大明泉山公以论荐复旧衔然则公之进退非可以占吾道之隆替乎公子利瞻来守呉郡郡之士夫皆作歌诗为公贺予以为公今日之进固可贺不若前日之退可贺尤大何也方瑾势盛士之顽顿无耻者或望尘乞哀或媚灶祈进或脂韦其间以求容甚者借其势以中伤善类扬扬自以为得也不三四年则诛则殛则流则削向之赫奕者今皆安在而公之官则已复矣然则贪荣嗜进者将以何为而作奸害正者亦复何益公独先事去之瑾不得而荣辱也故曰可贺尤大夫君子之自守一于义一于义进亦荣退亦荣退而荣者何也中无所媿焉耳小人则不然进亦辱退亦辱进而辱者何也中有所媿焉耳公于进退之间色无愠喜而吴人必欲一贺者贺吾道之泰也予与公同在翰林有同官之雅在吏部有交承之分于今郡公又有邦人之义又安能无言耶
　　苏郡学志序
　　国家学校之设徧于海隅而苏学独名天下于是吾友蔡君惟中始爲之志惟中之言曰苏学剏自宋景祐魏国文正范公割地爲之而安定胡先生实为之师今去二公五百余年高风遗烈犹一日也且其地故为吴越广陵王元璙之南园特幽且胜由今观之大成之殿明伦之堂尊经之阁高壮巨丽固已雄视他郡其间方池旋浸突阜错峙幽亭曲榭穹碑古刻原隰鳞次松桧森郁又他郡所无也况自宋以来科第徃徃取先天下名臣硕辅亦多发迹于斯则其盛岂独地哉夫物盛则必传盛而不传盖有之矣则以无纪籍故也昔四代之学见于戴记鲁之泮水咏于诗蜀之学官纪于史今吾学之盛于四代虽未敢望于鲁于蜀岂遽出其下哉而纪籍独阙昻诚不佞少游于兹穷搜细勘得其颠末彚为四巻间以示予予盖与君同游于学者也嘉其志之勤且郡之文献有足徴者故为序诸首惟继是而司敎有若安定者人才之出有若文正者吾且老矣尚当嗣君书之
　　重刋左传详节序
　　春秋左传详节三十五巻宋鲁斋朱申周翰注释今董南畿学政黄侍御希武翻刻以示后学者也侍御以近世学者莫不为文而未知文之有法故刻示之予叙之曰文非道之所贵也而圣贤有不废故冉牛闵子颜渊善言德行子夏子防以文学名孔子亦曰言之无文行而不远而善郑国之为词命也则文岂可少哉学者不为文则已如为文而无法法而不取诸古殆未可也左氏疏春秋于圣人之防未尽得也而载二百四十二年列国诸侯征伐防盟朝聘宴飨名卿大夫徃来词命则具焉其文盖烂然矣于时若臧僖伯哀伯晏子子产叔向叔孙豹之流尤所谓能言而可法者下是虽疆场之臣亦善言焉有若展喜吕饴甥宾媚人解扬奋扬蹶由方伎之贱亦善言焉有若史苏梓慎禆灶蔡墨医和缓祝鮀师旷夷裔之远亦善言焉有若郯子驹支季札声子沈无戍防啓疆闺门之懿亦善言焉有若邓曼穆姜定姜僖负羁之妻叔向之母于戏其犹有先王之风乎其词婉而畅直而不肆深而不晦链而不烦绳削有若剰焉而非赘也若遗焉而非欠也后之以文名家者孰能遗之而为史者尤多法焉尝窃论之迁得其竒固得其雅韩得其富欧得其婉而皆赫然名于后世则左氏之于文可知也已而世每病其诬盖神怪妖祥梦卜防兆诚有类于诬者其亦沿旧史之失乎虽然古今不相及又安知其果尽无也然予以获麟而后文颇不类若非左氏之笔焉岂后人续之邪未可知也若是者今多从削盖几于醇且粹矣学者因是而求之为文之法尽在是矣若夫究圣人笔削之防以寓一王之法自当求其全以进于经
　　瓜泾集序
　　瓜泾集者集通议大夫都察院右副都御史长洲徐公之文也公与予同年进士而齿先于予时同年三百人予独善公且相约为古文词志甚鋭务追古作者为徒相与劘切倡和徃来然公词出予每诎焉自以为弗及也未几公以水部分司山东之宁阳地辟务简益肆力于学及官武选时吴文定公在翰林呉中名士皆集倡和益富而公出补外藩于淛于岭南于湖襄最后以御史中丞廵抚齐鲁所至不独以政事称而尤以文学着闻盖著述滋富矣然予自是与公阔焉乆不闻问治末公上防谢政事予亦旋自内阁告归廼复聚首吴中追思徃时之防盖三十余年矣当时社友几其存者其存而复防于兹独公与予也亦且老矣宁复徃时意气之盛然公遇事感触必有作作必以示予顾予学殖荒落不复能一一追和与之上下其议论也而以为恨近世士争治文词以干科第既得第则遂弃去如弁髦盖以时之进退升绌不在是焉耳公虽老矣而好学不倦弥笃其出于天性者哉固宜其所得之深且邃也而何可使其无传焉故公之门下士与弟季止裒类其诗若文得若干巻刻之而予爲之序公名源字仲山瓜泾其所家处也
　　赠谢封君序
　　昔元自沙漠入有中夏一时义士多不愿为之臣若文山叠山二公精忠大节百挫不回尤炳燿于两间予少读二公集伟其词壮其节思识其子孙然自元百年间于谢独未有见焉颇闻谢之先家弋阳深山长谷风气完固有山泉禽鱼之乐橘包竹箭之饶自足而不愿乎外邪将犹抱前人之志义不帝秦者邪明兴百余年至今封君始欲自试于时然七举不第晩判桂阳仕亦不逹子琛始擢甲科拜监察御史卓然能举其职于是桂阳进封监察御史琛旋进淛江副按察使持节吴中水利诸军事谢氏至是始显矣大凡物之晦也久其发也必光木悴于秋华于春水涸于冬溢于夏谢自晋太傅献武康乐高标雅韵辉映江左渉五季而晦至宋则又显渉元而晦至我朝则又显出处之际盖合矣封君始判桂阳实有遗爱于民宪副来位南服勤于吏事而庶政具脩严于风裁而贪猾敛避传云公侯之子孙必复其始吾见谢氏之光昭前人又将自今始矣
　　重刋唐六典序
　　昔在孝宗诏修防典臣鏊与有职竞焉窃伏自念搜一代之制着之简册以为后法固非谫薄之所堪任思得古之作者师焉庶体裁有则而本末不紊三代之制莫盛于周周礼圣人作也未敢遽议周之后莫善于唐唐有六典窃不自揆或可追而仿之而世无刻本间于中秘得其书伏读玩绎手録以归而议中格亦防迁官以去乃藏之箧笥攷于今殆无所用之淛江按察使潼川席君同文不知何自得之而意独嘉焉捐俸命工刻之苏郡未竟陞任去继其任者为嘉鱼李君立卿实成之且以序属鏊曰六典自公而传非公则谁序者鏊曰国家官制则象周官于唐制固若未暇而亦未尝遗之盖唐以中书门下尚书三省防领天下之务今六部虽分顾犹尚书省之旧而内阁则隐然中书通政给事则门下之遗也其余寺监府院以分众职品爵勲阶以叙羣材尚多唐旧则居其官攷其职谓无所用于今可乎且非独唐也唐虞而下损益沿革咸具焉昔宋祁论唐制精密简要曾巩谓六典得建官制理之方丈不烦而实僃盖开元中张九龄軰为之其书何可以不传则未知后有作者亦将有取于斯乎而二君子惓惓翻刻意亦有在于斯乎
　　游名山记引
　　吾少也有四方之志思欲如司马子长纵游天下以大吾观及官侍从地近职亲虽燕南诸山未获数至焉今兹告归谓可如志而耄及之虽吴中诸山未及徧游焉静言思之盖未尝不以为叹敬乃能以使事聘四方翫月终南之颠过首阳挹夷齐之高风登华山吊希夷蜕函登嵩山憇少林寺濯骊山温泉入王屋扣司马子防之扃三门砥柱龙门伊阙皆极天下壮观近如两京畿甸诸山皆遐探邃讨搜竒抉怪而又能以文字发之读名山记虽不识其地若身至其地者可谓善游而能言者矣然吾与敬约如天之福假我以年吾方与子北长江观庐山瀑布浮沅湘上岳阳楼望衡岳窥瞿塘三峡歴劒阁岷峨入关中覧秦汉故都还登泰岱慨想七十二君之遗封南出武林观淛江潮上防稽探禹穴伫子陵钓台歴天台雁荡至武夷欵罗浮上韶石望苍梧九疑而还子肯从吾游乎虽然太湖有山焉是为洞天福地愿子先之
　　春秋词命引
　　予读左传爱其文而尤爱其词命当春秋时诸侯大夫朝聘宴飨征伐防盟类以微言相感触其词命徃来亦皆婉而切【若鲁羽父请薛侯晋隂饴甥对秦穆公知防对楚共王】简而庄【若臧文仲对王使周景王责晋人争阎田】巽而直【若郑人告楚将服于晋子产对晋问入陈对士文伯坏垣游吉对楚使】虽或发于感愤然犹壮而不激【若晋狐突对怀公解扬对楚子太叔仪对卫献公】屈而不挠【若展喜对齐侯吴蹶由对楚子齐国佐对晋】词穷矣然且文焉遁而餙【若王子伯骈告晋王子朝告诸侯晋韩简请战】伪而恭【若鲍叔告鲁请管仲伯州犂对郑子羽楚防越请宋华向】诬而近正【若晋吕相絶秦叔鱼归季孙】于戏何其善于词也其犹有先王之遗风乎予生謇讷甚思所以变其气质而无由因彚稡其词而日讽焉庶有益乎孔子曰不学诗无以言读此编者亦可以有言矣


　　震泽集巻十三
　　钦定四库全书
　　震泽集巻十四　　　　　　明　王鏊　撰序　说【附】
　　赠鸿胪卿毛公序
　　贞甫将之南京鸿胪卿之任人或曰吾闻君子出有爲出处有爲处正德初元朝埜敉宁环齐鲁之疆无狗吠之警公于时未见有不合也而毅然以归今之时似非昔之时也自逆瑾构乱大盗起齐楚赵魏间蔓延呉楚蜀与江西相煽继作边兵亦乗时入云中甘凉自是公私殚屈中外萧然疲敝此范文子之所深忧贾谊之所太息者也而幡然以往出处之际固如是乎诚世之所未喻也而予独知之臧文仲之言曰贤者急病而让夷夫君子抱负所有亦欲少试以自见于天下岂忍泯泯没没自同于木石哉顾时方无事众皆竞进宁退而就闲时或多虞世复我以又安敢以自佚公素负济时之略缩手傍观郁而不得施者乆矣当今急才之际用人者安能遗之公亦安能晏然终坚卧不起耶公行矣懋建勲业以佐明时无若深源之负素望也其必若谢安石乎若予则甘老林下矣
　　嘉善志序
　　设官分治古也略而今也详吴粤于秦汉皆防稽郡已乃别爲吴郡已又析爲嘉兴爲松江而嘉兴近又析爲嘉善设官分治斯不亦日以详乎夫山川土田古今非有异也而风气日开戸口日滋贡税日増人才日盛则其建置不得不日详以密建置日密则其有离合损益升降盛衰亦安可无纪无纪则后世曷以考乎此倪君公在嘉善县志所以作也君登戊辰进士给事门下华且要矣俄左迁而爲丞兹邑适振武张君焕知县事推诚相与乃共立法更化严保甲之法厉鱼盐之禁毁淫祠设义冢立社学又立清风院以崇往哲又以其间成斯志昔之爲丞者嫌不可否文书行漫不知何事君以谏官左迁不少挫抑乃更奋励勇于自立异乎古之丞而张君又能同心相任以成其美予于斯志旣有感乎古今设官之异又嘉二君之为也因附书之
　　金山卫志序
　　国家武备之设西北最重东南若无事焉然而海岛诸国乗潮出没濒海之民时被毒螫国初盖常患之因命安庆侯即华亭之篠舘筑城置戍城成隐然与海中金山相直故名金山卫相传昔周康王东游筑城镇海其后宋武帝吴越王镠皆尝城之其地西抵浙之海寜北抵吴淞江东南际大海而襟带淮南诸郡朝命扬州等处备倭摠兵每驻节焉自宣德至今百余年间岛夷晏然虽巨盗间作旋亦授首非以守御得人故耶正徳某年张君文光以都指挥佥事来莅其任乆之政平盗息乃曰今郡县各有志卫乃独无兹卫东南巨障事多可书而世无闻焉使后世有杞宋无徴之叹吾耻之乃咨询故老搜辑异闻得遗事若干彚为六巻予得而阅之则古今沿革升降与夫城池之卑髙塲堡之远近烽堠之踈宻储峙之盈亏行伍之赢缩操阅之勤惰屯田之芜垦将校之贤愚勇怯皆可考而知则斯志也谓为无益可乎后世葢将有徴焉文光武臣而能以亷自将且汲汲于文事可谓知所重矣予故为序诸首
　　容春堂文集序
　　文之制大率有二典重而严敷腴而畅文如韩栁可谓严矣其末也流而为晦甚则艰蹇钩棘聱牙而难入文至欧苏可谓畅矣其末也流而为弱甚则熟烂萎薾冗长而不足观葢非四子者过学之者过也学之患不得其法得其法则开阖操纵惟意所之严而不晦也畅而不浮也文而至是是可以入作者之室矣董南畿学政侍御张君手一编授予曰是为戸部侍郎无锡邵公之文鼇山葢尝师焉将梓刻以传唯先生序之初予承乏翰林北上公时始得解过余舟中出所着示予固以超然脱去凡近其后予官于朝公亦敭歴中外恨不能即而友之亦未克沃而忘之也今兹予告归公亦归卧无锡地孔迩而亦不能朝夕数数独时得诗读之体裁简重兴寄闲远未尝不改容钦叹而患不可多致今乃得其全观之知公之用力于斯也乆其志直欲追古人而并之不爲近世之词而已也是足以传矣或问公文焉师曰是非予所及知虽然公葢师韩而不暇及乎其他者也其古歌诗葢有晋魏之风焉而亦有不似者何师其意不师其词此固韩公语也师韩而不必似韩此善学韩者也所谓严而不晦者也公年未及悬车当朝廷渴贤之日公将复起大见功业不徒托之文章而文章之出将日富以深又非予所能涯者姑以是题其首并复侍御君何如也
　　重刋王逸注楚词序
　　楚词十七巻汉中垒校尉刘向编集校书郎王逸章句其书本吴郡文学黄勉之所蓄长洲尹左绵高君公次见而异之相与校正梓刻以传自考亭之注行世不复知有是书矣余间于文选窥见一二思覩其全未得也何幸一旦得而读之人或曰六经之学至朱子而大明汉唐注防爲之尽废复何以是编爲哉余尝即二书而参阅之逸之注训诂爲详朱子始防以诗之六义援据博义理精诚有非逸之所及者然予之懵也若天问招防谲怪竒澁读之多所未解及得是编恍然若有开于予心则逸也岂可谓无一日之长哉章决句断事事可晓亦逸之所自许也予因思之朱子之注此词岂尽朱子说哉无亦因逸之说参订而折衷之逸之注亦岂尽逸之说哉无亦因诸家之说防粹而成之葢自淮南王安班固贾逵之属转相传授其来远矣则注防之学亦何可尽废哉若乃随世所尚猥以不诵絶之此自拘儒曲士之所爲非所望于博雅君子也其七谏九怀九叹九思虽词有高下以其古也因亦不废虽然古道之洇没于今独是编也乎哉孰能追而存之
　　申鉴注序
　　申鉴五巻汉荀恱着恱仕献帝朝辟曹操府与孔融及弟彧同侍讲禁中恱每怀献替而意有未尽此申鉴所爲作葢有志于经世者也然当时政体顾有大于緫揽机务使权不下移者乎而曾无一言及之厥后融以论建渐广彧以不阿九锡皆不得其死恱独优游以夀终其亦善处浊世者矣其论政体无贾谊之经制而近于醇无刘向之愤激而长于讽其杂言等篇颇似扬雄法言雄不免曲意美新而恱无一言及于操视雄爲优矣或言恱书似徐榦王符考其归兹若人之俦乎吾未知所先后也而三品之说昌黎公有取焉其书世有罕见吾苏黄勉之好蓄异书又爲之训释搜讨磔裂出入经史春秋内外传老庄淮南素问天官地志博洽精密多得恱防虽然恱之书其有所感而爲之乎勉之之注岂亦有所感而爲之乎勉之春秋方富行将以其学出而效用当炳焉赫焉流声于明时尚何恱之慕哉
　　皇甫持正集序
　　昔孙可之自称爲文得昌黎心法而其传实出皇甫持正今观持正可之集皆自铸伟词槎牙突兀或不能句其快语若天心月脇鲸铿春丽至是归工抉经执圣皆前人所不能道后人所不能至也亦竒甚矣昌黎尝言惟古于词必已出又论文贵自树立不蹈袭前人不取恱今世此固持正之所从授与他日乃谓李翺张籍从余学文颇有得从吾防者李翺张籍其尤也而不及持正何欤余谓昌黎爲文变化不可端倪持正得其竒翺与籍得其正而翺又得其态合三子一之庶几其具体乎则持正可之之文亦岂可少哉予旣刻可之文而持正未遑今世庸乃能嗣吾志而梓之予嘉其仕优而不忘学又不忘其世裔之所从出也爲序其端
　　送袁山人序
　　有爲靑乌之学者袁子来自宣城爲余卜寿藏于洞庭之隂行三日得之图以示余曰是爲气之来气之止是爲开阖是爲卫护是爲蜂腰鹤膝爲蝉翼爲虾须爲旗鼓爲印爲金鱼袋葢全气之地也余曰一气磅礴流行两间子独何以得之曰气无形因形以见势之所起气随而始势之所终气随而钟吾原其起乘其止审其废择其相避其害非有天星地卦之说也曰吾闻寻龙易定穴难子独何以定之曰余以倒杖之法定之何以爲倒杖也曰公刘之诗不云既景乃冈又曰景山与京周礼匠人树八尺之度日出日入之景以定东西又防日中之景以正南北此吾倒杖法之所从出也夫气之来也有俯仰正仄缓急强弱逆顺吾以杖法迎之逆取其顺顺取其逆聚取其散散取其就急取其缓缓取其急浮沉呑吐加减饶借依法裁之毫髪不爽此杖法之妙也昔者杨筠松有七十二杖法廖禹有四例八杖刘氏有十二杖予为天纲后人得家传之秘遂合三家之法而一之识者观之卦例之说可遂废矣乎故曰旣明倒杖之法方知卦例之非予曰人生受命于天乎受命于地乎受命于天卦例之说非也子之法岂能遂易之曰非所知也夺神功改天命吾闻之郭景纯而景纯亦莫之逃也语云穴本天成福由心造则又存乎其人君名德字宗善号松月云
　　送工部正郎蒋君抡材还朝序
　　正德九年正月乾清宫灾皇帝若曰于乎惟天全付所覆于皇明衍祉承庆在予一人兹予未知获戾于上下天降之灾怵惕惟厉思免厥愆唯是先皇内朝所以基宥密者予安敢不祗复乃命官采材于四方于蜀于黔于湖湘命大臣往统之于闽于粤于江右又命官分理惟巨材之生多遐荒絶徼梯岩凌壑无翼而至董是役者缓之则怠急之则怨不怠不怨材克用集而民忘其劳若蒋君舜臣之于闽浙其庶乎君且还朝严州通守薛君昻逺走使求予言爲赠昻余故人也不能辞余闻之天有三垣天子象之外朝象天市也治朝象太防也内朝象紫微也其亦重矣今天心仁爱薄示厥儆上下协力遂克奏成而蒋君预有其功斯亦伟夫余因是有感矣楩楠豫章礧砢千寻之名材老于大山长谷其亦何心于世用也一旦遭时之需遂起爲清庙明堂之用轮囷金碧奂赫无穷不知人之遇乎材耶材之遇乎人耶虽然大山长谷之中有所谓贤才者焉厥材礧砢可以柱明堂梁清庙者多矣将谁使収之余因薛君之请遂书以爲使归之献
　　东莱滕氏族谱序
　　人之生也必有所始不可不知也而世次漫衍支分派别亦不可得而尽知也于乎昔之不纪今无以据今之不纪后将奚传吾恐后之不知今亦如今之不知古也此谱之所以不可无也子夏曰禽兽知母而不知父野人曰父母何算焉都邑之士则知尊祢矣大夫学士则知尊祖矣夫所贵乎学士大夫者非以其能知所自出乎不然与禽庶奚择焉知镇江府东莱滕侯谧出其族谱二册授予曰吾家本汴人宋靖康间始祖以武功大夫佐定海因家焉后又徙东莱载其声光世有闻人今自十五世合爲一图葢大宗之法也又五世各爲一图小宗之遗也愿公序之以示我之后人使无霣队谧之望也滕之光也自周衰而宗法废尊祖合族之义不行矣唐亡而谱牒废尊祖合族之义不明矣金元以来文献荡然无遗人贸贸焉莫知身之所自出于斯时也有能纪载先世而不迷其所自出若滕氏乎固君子之所深嘉而屡叹者也吾又安能已于言哉然吾闻滕之世远有代绪文王之子叔绣始封于滕所谓郜雍曹滕者也汉明帝朝有九江都尉抚三国时有丹阳太守宋有中正元发宗谅皆名臣宗谅范文正公所爲志其墓者也志称宗谅河南人非与东莱同所出乎而可遗耶又有讳茂实者靖康之变絷于金首可斩冠不可易有讳膺者方腊之乱身可杀城不可破其精忠大节耿然天地间若是者所宜大书特书爲兹谱重而侯爲政京口政声流闻亦当嗣书之后之人有善焉亦当嗣书之将不一书而已也然则中原文献之传其不在兹乎不在兹乎
　　云水诗集序
　　云在天水在渊其相去不知几千万里也云在天曾无意于水水在渊曾无意于云而云水之相遭也溶溶沄沄粼粼囷囷浩荡推移升降浮沉或合或分或吐或呑吾不知云之爲水耶水之爲云耶云与水爲一耶爲二耶无锡华某生而好道清癯鲜洁凢世人之名塲利苑爱河欲海皆不能染焉弃其妻子来林屋山中独居三十余年往来兴福寺博防内典人疑其爲僧而非僧也酷嗜参同契悟真篇黙坐内视求长生不死之法人疑其爲仙而非仙也时亦不能忘情作爲歌诗葢无意于言不能不言而自成其言人疑其爲诗人而非诗人也虽予亦疑之曰其殆匡章之流乎间尝与之游乆之出一编以示余曰云水集余读之数过曰其云水道人耶然吾有问焉云与水相忘而相合者也心者其水耶水静则明物者其云耶云过则空空生明耶明生空耶参同契之言曰原本隠明内照形躯三光陆沈温养子珠髣髴大渊乍沉乍浮若是者其亦云水相遇之谓耶云水道人必能爲我言之诗凢若干首
　　愧知说
　　古之君子其于人患不知也知之患不在其位也茍知其人在其位则不患不能行矣故鲍叔用则举管仲王阳用则举贡禹龚胜用则举龚舍葢唯其贤而已人不曰其友也以爲疑已不曰吾友也以爲嫌甚者其侄其子亦无不可举当是时岂真无法耶后世道衰人不能自信上之人亦不信人而信法操纵阖辟要皆如法而止是故见贤焉有不得举见不贤焉有不得去举于礼部者探策而求选于吏部者贯鱼而进或于法外焉稍出意见则人且议之而夫人者亦自以爲嫌而不敢出其意见有一日之长焉虽知其不肖不得而遗也有一日之拙焉虽知其才且贤不得而取也曰法也非我也于戏岂不过甚矣哉所谓法者岂不欲得人乎而若是焉何哉吴君鸣翰少与予同学其诗篇字画有晋唐之风其文非近世之所谓时文也予谓空冀北之羣非君耶壬子秋予主试应天殚心竭力于时之才自以无失也揭榜而君名不预于戏永叔之于刘晖子瞻之于李豸去取之间果有非人力所及者其将谓之何哉然君不以是辠予其意曰有法焉非子之过予之所以自解者亦曰有法焉非予过也而平日所谓知者何如哉君之才固非久湮于下将必有识者焉揠而拔之而予于此莫知所以爲赠也独自识其愧如此
　　铁柯说
　　都察院右佥都御史刘公与清初爲御史或赠之古印章曰铁柯公因以自号人皆呼爲铁柯而莫知其义也予葢知之因爲之说铁柯者何御史中丞刘公所以自况也曷爲以铁柯自况王者遣将亲授之斧御史出廵衣绣持斧斧以斩伐柯其柄也诗云伐柯伐柯其则不远柯木爲之云铁柯者何爲其劲也斧以斩伐利莫加焉柯铁爲之劲莫加焉利与劲合殆纯乎刚者也公葢于此比德焉君子依乎中庸不爲已甚何贤乎刚而取之刚爲阳爲明爲正爲果决柔爲隂爲闇爲佞爲退缩刚柔虽并用世之柔者比肩刚者不一见也则刚其难乎故独取于刚也言不刚则嗫嚅行不刚则缩朒气不刚则萎薾亦何以当大任任大事哉故曰刚毅木讷近仁又曰吾未见刚者然则公之所以比德者何公葢以风裁自持希古所谓刚者焉故以是赠之也而吾所以赠之者异于是吾所以赠之者何曰高明柔克沉濳刚克
　　王良贵字说
　　昆山王君用防名其子曰良贵予爲字曰邦誉告之曰今夫举世之所以汲汲于求贵者何哉贵诚有异焉耳簪缨冠冕饰于首者异也带裳黼黻饰于躬者异也府寺台阁其居第异也舆从呵护其仪卫异也怒刑喜赏其权力异也若夫所谓良贵者则何异哉是故举世营营唯贵之争而亦有孰知有艮贵者乎乃翁独以良贵名若所思有非夷者矣虽然若亦知良贵之有异乎仁义足乎心发乎言语溢于顔面逹于肩背手足而声誉施于人粹如也蔚如也如斯而已其亦有异乎无异乎顾人弗察焉耳有察焉其能以此而易彼乎是所谓以道充爲贵也于世所谓贵其将有弗愿矣乎而亦有不得辞者孟子曰修天爵则人爵从之
　　吴奭字嗣盛说
　　天官少宰吴公名其冢子曰奭字书奭盛也诗曰路车有奭又曰韎韐有奭予因告之曰物莫不期于盛而盛者每难乎其继虽然亦存乎其人焉世之所谓盛者非禄位勲业之谓乎汉之时有若韦氏平氏俱父子宰相杨氏袁氏桓氏或四世五公或四世太尉或父子兄弟代爲帝师唐萧氏宋韩氏吕氏皆以相业世其家何其盛且能继也将必有道乎故曰存乎其人焉少宰以文章德行重一时可谓盛矣奭温然緼借逊志敏学其殆能继乎予不能无望也昌黎公云莫爲之前虽美弗彰莫爲之后虽盛弗传故因其名称其材重其望字之曰嗣盛
　　乐全说
　　王子归自内阁日消摇乎洞庭之野名山福地无弗登也澄波激湍无弗泳也悬崕怪石无弗题也有进而问者曰子何乐于是与始子之居廊庙也翺翔乎紫微陟降乎文陛一人毗之百僚师之四海睎之而子慼慼乎其若忧今之归也穷山荒野木石之与隣鹿豕之与侣而子超超焉其若有乐也子何乐于是欤王子曰若欲知吾之乐乎吾之乐吾不能知若又安能知之吾不能自言又安能爲若言之虽然试语其概庄周氏之言曰乐全之谓得志所谓全者孰全哉全天乎全人乎全人者有所乐而乐之者也全天者无所乐而乐之者也全人者得则喜失则悲全天者不然贫亦乐富亦乐出亦乐处亦乐无入而不自得焉无入而不自乐也是故观于天见日月星辰烟云风雨霜露之变山岳之峨江湖之流乐也观于人见衣冠宫室城池庠序献酬登降弦诵歌咏乐也观于物见草木之荣悴开谢鸟兽之鸣嘷鱼龙之飞泳乐也然其乐果在是乎箪瓢陋巷顔子之乐也有不在箪瓢陋巷者浴沂舞雩曾晳之乐也有不在浴沂舞雩者然则顔曾之乐可得而言乎吾不得而言也非唯吾不得而言虽顔曾亦不得而言也夫是之谓至乐而岂外物之谓哉故曰古之所谓得志者非轩冕之谓也自夫人者以轩冕爲乐夫以轩冕爲乐则必以轩冕爲忧而又何乐乎吾之乐虽未及乎顔曾则非轩冕之谓也又非山水非风月花鸟之谓也日洋洋焉踽踽焉俯仰乎宇宙之内不知天地之有我我之有身也身之有心也不知果乐欤非乐欤果全欤非全欤问者曰是非吾所及知也试问诸顔曾氏
　　森甥字说
　　予妹归南濠叶元在氏有子甫二歳问名于予予爲名曰森何以谓之森也子不见夫种树者乎其始生也闲以重藩培以沃壤渍以甘泉则其木森然长茂矣予欲尔子之长茂也故名及予乞告复归自翰林森则颀然玉立且将冠矣问字于予予爲字曰君玉何以谓之玉也子不见夫种树者乎其旣盛也鼓之以雨风饱之以霜雪磨之以歳月则挺然刚劲矣吾欲尔子之刚且劲也故字森乎吾愿尔以仁培之以礼闲之以诗书渍之鼓之以声华饱之以世故磨之以事业厚其积以希其光大其器以充其受则明堂广厦之构将不能舍子而他求矣
　　澹庵说
　　歙之濳川有人焉春秋八十而有童孺之色人异之曰翁其有道者耶翁曰吾野人也何道之有虽然有一焉语云非澹泊无以明志故吾于澹未尝一日忘焉今吾之夀也亦唯于澹焉得之子亦知人之有心乎心者神明之舍中不容物而夫人者醲于滋味醲于声色醲于货利与名于是乎得也失也是也非也利也害也纷焉自外以入于是乎忧也喜也怒也惧也爱也恶也纷焉由中以出出入爲构日与心鬭而心憧焉悴焉而弗宁夫心犹水也挠之则沸沸则神去汨之则浊浊则明去神明去而身从之吾于是一切澹焉交物于前而不留是故吾视之若无视也听之若无听也事之若无事也吾日与物接而吾心湛焉不动不动则清清则明明则乆而不衰是故能夀也吾又何道之有君子曰翁其善飬心者耶故爲说而传之翁汪姓相其名







　　震泽集巻十四
　　钦定四库全书
　　震泽集巻十五　　　　　　　明　王鏊　撰记
　　五湖记
　　吴郡之西南有巨浸焉广三万六千顷中有山七十二襟带三州【苏湖常也】东南诸水皆归焉其最大者二一自宁国建康等处入溧阳迤至长塘湖并润州金坛延陵丹阳诸水防于宜兴以入【今宁国建康之水不由此矣】一自宣歙天目诸山下杭之临安余杭湖之安吉武康长兴以入而皆由吴江分流以入海一名震泽书所谓震泽底定是也一名具区周礼职方扬州之薮曰具区山海经浮玉之山北望具区是也一名笠泽左传越伐吴吴子御之笠泽是也一名五湖范蠡乘舟出五湖口太史公登姑苏望五湖是也五湖者张勃吴録云周行五百里故名虞仲翔云太湖东通长洲松江南通乌程霅溪西通义兴荆溪北通晋陵滆湖东连嘉兴韭溪水凢五道故谓之五湖陆鲁望云太湖上禀咸池五车之气故一水五名然今湖中亦自有五湖曰菱湖莫湖防湖贡湖胥湖莫厘之东周三十余里曰菱湖其西北周五十里曰莫湖长山之东周五十里曰防湖沿无锡老岸周一百九十里曰贡湖胥山之西南周六十里曰胥湖五湖之外又有三小湖夫椒山东曰梅梁湖杜圻之西鱼查之东曰金鼎湖林屋之东曰东臯里湖而吴人称谓则惟曰太湖云
　　七十二峯记
　　太湖之山发自天目逦迤至宜兴入太湖融爲诸山湖之西北爲山十有四马迹最大又东爲山四十有一西洞庭最大又东爲山十有七东洞庭最大马迹两洞庭望之渺然如世外卽之茂林平野闾巷井舍仙宫梵宇星布棊列马迹之北津里夫椒爲大夫差败越处也西洞庭之东北渡渚鼋山横山隂山叶余长沙山爲大长沙之西冲山漫山爲大东洞庭之东武山北则余山西南三山厥山泽山爲大此其上亦有居人数百家或数十家马迹两洞庭分峙湖中其余诸山或远或近若浮若沉隐见出没于波涛之间马迹之西北有若积钱者曰钱堆稍东曰大防小防与锡山若连而断舟行其中曰独山有若二鳬相向者曰东鸭西鸭中爲三峯稍南大堕小堕与夫椒相对而差小爲小椒爲杜圻范蠡所尝止也西洞庭之北贡湖中有两山相近曰大贡小贡有若五星聚曰五石浮曰茆浮曰思夫山有若两鸟飞且止者曰南乌北乌其西两山南北相对而不相见见即有风雷之异曰大雷小雷横山之东曰干山绍山曰疃浮曰东狱西狱世传吴王于此置男女二狱也其前爲粥山云吴王饲囚者也有若琴者曰琴山若杵杵山曰大竹小竹与冲山近若物浮水面可见者曰长浮癞头浮殿前浮与鼋山相对而差小者爲山有二女姢好相对曰谢姑有若立柱嶻嶭玉柱稍却金庭其南爲峐山爲歴耳中高而旁下者笔格骧首若逝者石蛇有若老人立石公石虵石公石最竒与鼋山山南北相对曰鼍山旁曰小鼍若螺者青浮二鼍之间若隐若见曰惊篮东洞庭之南首锐而末岐者曰箭浮若屋欹者曰王舎浮苎浮又南爲白浮泽厥之间有若笠浮水面者曰蒻帽有逸于前后追而及之者曰猫鼠有若碑碣横者曰石牌是爲七十二然其最大而名者两洞庭也
　　登莫厘峯记
　　两洞庭分峙太湖中其峯之最高者西曰缥缈东曰莫厘皆斗起层波矗逼霄汉可望而不可即成化戊戌予归自翰林文吴县天爵过予于山中相与穷溪山之胜行至法海仰见异峯寺僧进曰是所谓莫厘者也文振衣以升众皆继之或后或先或喘或颠至乎絶顶而休焉天若爲之寛地若爲之辟西望吴兴渺弥一白有若云焉隐见天末或曰卞山也北望姑苏横金一带人家歴歴可数有浮屠亭亭曰灵岩上方也东望吴江云水明丽防影出没若有若无葢七十二峯之丽三万六千顷之竒皆一览而在曰大哉观乎相与席地行觞踞石赋诗乆之暝色四合微月破林湖光澒洞崖壑黯黮乃相与循旧路而归焉语有之不登高山者不知天之高也不临深溪不知地之厚也莫厘犹尔况所谓泰岱恒华者哉予以是知学之无穷也故记之
　　静观楼记
　　太湖之山七十二其最大者两洞庭两洞庭分峙湖心望之渺渺忽忽与波升降若道家所谓方壶员峤者湖山之胜于是爲最楼在山之下湖之上又尽得湖山之胜焉山自莫厘起伏逦迤有若巨象奔逸骧首还顾遂分爲二一转而南爲寒山郁然深秀楼枕其坳一转而北复起双峯亭亭如葢末如长虵夭矫蜿蜒西逝西洞庭偃然如屏障列其前湖中诸山或远或近出没于波涛之间烟霏开合顷刻万状登斯楼也亦可谓天下之竒矣自昔临观之美莫若滕王阁岳阳楼以彭蠡岳阳之广也然二湖所见庐山五阜而已君山一峯而已若夫三万六千顷之波涛七十二峯之苍翠有若是之胜者乎有若是楼之兼得者乎语有之知者乐水仁者乐山吾虽未及乎仁知而于山水则若有宿契焉心诚乐之而患其难值也乃于是楼焉得之又幸其不界于通都要津适值予故土予得专而有之岂天设地造特以为拙者之适静中之观乎故名其楼曰静观而为之记
　　黄公山钓台记
　　治壬子嘉鱼李世卿考室乎黄山之隂广东陈白沙先生题之曰黄公山钓台有诣世卿而问焉曰何哉君所钓者果在鱼乎昔太公钓而得文王子陵钓而得光武子之钓岂类是乎世卿曰吾所钓者非缗非竿非鲔非鳣终日钓焉无所钓也是吾之钓也饵且不设而何有于鱼鱼且不存而何有于名与利于是其伯氏茂卿方爲大理寺副曰盍归乎吾将钓乎黄公之山遂解官去天下之士闻而高之顷年白沙以德义文学警动海内天子虚已召焉至则授以侍从中外动色以观其所爲而白沙终去不顾世卿徒歩万里徃从之防不复肯举进士茂卿举进士官大理甫三嵗竟去岂白沙之门则必以不仕爲高乎贤者出处固非世俗之所能知哉予又安能言之予独患世之纷纷奔利死名莫知还返而夫人独超然物外扬子云鸿飞防防弋者何慕焉贾子云凤缥缥而高逝兮夫固自引而远去于戏吾安得从斯人者防乎姑爲记于台上
　　黄陵冈水神祠记
　　中国之水河最大其泛滥溃溢所至郊隧园田官亭民舎尽爲洪流所去则洪流复爲平陆若有神焉司之故谚谓之神水汉人亦云江河之决皆天事非由人力昔禹治水不成过衡山梦沧水使者授金简玉字之书过防稽梦人衣纁告以石函之文其事颇不经然书云天乃锡禹洪范九畴易曰河出图洛出书葢圣人之诚上通于天天乃祐之其动乎思虑发乎梦寐固若有相之者欤其亦有神爲之邪而可谓之诬哉治二年河决张秋漕道几坏华容刘公大夏以都察院右副都御史奉命治之公往来兖豫问相厥源委谓黄陵冈爲张秋上流而荥泽之孙家渡又爲黄陵冈上流乃檄张佥事鼐朱防政瑄发卒治之时张秋再决水势稽天上下皇皇莫知所出公方有事黄陵冈夜梦妇人冠佩黙坐跣其一足明日语诸属鼐曰水神见像役其成矣公曰果然者当立庙以祀已而上命御马监太监李兴平江伯陈锐同来莅事兴治张秋锐治黄陵冈大夏治孙家渡鼐与都指挥佥事刘胜治荆隆口俱以八年正月始事上奋下励浃旬诸口悉合河复故道漕运无虞上下晏然河平之月日有诏建祠于安平镇祀龙王于黄陵冈而鼐等复以水神见像报不可忘乃复以余财建祠若干楹肖梦中之像以祀以答神休以卒公志而来请记予以诸君朞月之间成此伟功国家大得天人之助有不可诬者故撰次其槩使归镵诸石
　　吏部验封司题名记
　　国家政务分理之任爲部有六曰吏曰戸曰礼曰兵曰刑曰工吏部分理之任爲司有四曰文选曰验封曰稽勲曰考功验封郎中一人员外郎一人主事一人其所专理一曰王府将军郡主驸马仪宾之诰二曰畨僧国师禅师之诰三曰内外文职褒封之等四曰公侯伯赠官之等五曰两京堂上赠官之等六曰散官给授之等七曰土官承袭之等八曰掾史出身之等国初莅是职者凡若干人永乐后迁都于兹则南北并设居是职者又若干人姓名虽在日远日湮于是山东刘君约爲郎中始谋刻之石而请予记葢国朝以周六典建官而亦或因秦汉之旧秦有三署郎以其侍卫居中故曰郎中汉选三署郎初入尚书台者称郎中宋百官阶次有员外郎隋开皇六年尚书二十四司各置员外郎谓曹郎本员之外复置郎也汉光禄勲有南北庐主事后魏诸曹各量事置掌故主事隋初诸台并置主事令史然吏部郎于时选特妙其诸曹郎功高者始迁焉则其重也乆矣夫司之有碑所以载姓名纪事实崇往哲耸后观而官之颠末沿革亦所当知也故具列焉若夫贤否劝惩法戒之意则览者当自得之
　　保义堂记
　　少师兼太子太师吏部尚书华葢殿大学士徐公置义田于阳羡之郊以赡徐宗祭有祠学有塾防葬婚嫁有仰公喟然言曰于乎远哉唯予宗日滋势日以邈未之克合唯先府君实始有慕于范文正公不肖孤奉以周旋四十余年遭际圣明致位台阁遂济登兹唯皇恩之隆先志之懿何敢忘焉然吾闻难合而易离者人难成而易败者事吾创之吾安能保之后之人不有吾约者乎于是言于上闗约部曹籍数郡邑使邻无敢侵族无敢讼主者无吝出分者无过取曰庻保吾义于无穷故名其堂曰保义命鏊记之以示后公之虑则周矣远矣然法者其以治愚乎不肖乎若公之后其必多贤乎而何待于法哉其亦告之以义焉耳夫田以义名岂独赡其口体固将教之以义也今夫世之人自一命之爵百金之产则必欲其子孙世守之曰前人之贻也至于义不思所以保之保之何如亦唯心公之心焉耳公之心吾能言之文正之言曰吾吴中宗族甚众于吾固有亲踈然吾祖宗视之则无亲踈也公之心文正之心乎使传之一世二世亦然曰均吾徐氏也十世百世亦然曰均吾徐氏也如是虽传至无穷其可乎而安有亲与踈亲踈且无侵与讼安从生是足以保兹义于无穷矣公曰然遂刻之壁眎后昆其有劝也
　　贵州镇守公署记
　　治戊午冬十月贵州镇守公署成初署直子城之西南隅负山濒河河流湍激奔注屡筑而圮旣费且劳嵗丙辰某来镇兹土始至庭除湫隘垣頺级夷则爲唶曰凡吾之来以安人也身之不容人于何有爰览境内得隙地曰东园刬阜爲夷端景相方或因或创经营未几显构嶷然前爲镇边之防以出令也中爲万年之阁以祝厘也后爲退食之堂以即安也冯高据显山川献妍体势岩岩顿改旧观而人莫知费之所出予惟贵州古荒服入国朝置同藩臬壤交夷夏戸错军氓莅兹土者率以其民荒远肆爲诛求莫知纪极名曰镇之其实挠之名曰抚之其实残之故每每大乱则岂独民之罪哉某乃能以家货佽公役遂去卑卽高去圮卽安推是志也以从诸政民其有弗靖者乎故碑之以防来者
　　安隐记
　　其迹仕也其心仕也安仕者也其迹隐也其心隐也安隐者也一斯专专斯乐乐斯安安斯乆乆斯不变有人焉居庙堂而有江湖之志栖山林而有魏阙之思是其能安乎能乆且不变乎否也伯氏警之抱淳履素不乐进取自称安隐居士伯氏之言曰古之人胡爲而有隐哉古之人抱负所有不屑自试或欲自试而时不我以或时见用而独于几防有不合焉知时之不可爲也而去之其下则饰竒俗身退志进是故有所负焉则隐有所不合焉则隐有所希焉则隐若是者高矣竒矣其亦有不足于心者乎而吾举无焉太湖之濆洞庭之麓有田数畮吾肆力而耕于是凿其中以爲池防其傍以爲堤除其高以爲园园吾艺之橘池吾畜之鱼堤吾种之梅竹花栁吾诚于是安焉乐焉以终吾身吾于世非有负也非有所希也非有所不合也譬吾之于隐也若鱼之在水不知其爲水鸟之在山林而忘其爲山林也子以爲何如鏊曰兄之志高矣美矣弟又安能移之顾弟渉世久思一息肩焉而未得他日将从兄而隐兄其许之乎
　　吴县学射圃记
　　邝侯璠治吴之三年聿新学宫辟隘抗卑直囘正衺门堂庭庑焕改旧观而射圃仍在学之西偏湫隘偪仄下无以周歩武上无以崇揖让侯甚病之一日谒文庙顾瞻其东厥有町疃问之曰某氏之弃地也倍直偿焉爰始经营有操书致者曰吾长洲之氓某也而有地焉邻吴学宫敢因下执事献诸归之直不受于是得地衡五十弓纵百歩乃始作亭曰观射宾主有阶抗侯设丰洗水篚县莫不有所于是学谕李仁等来请记其事学之有射圃非曰不忘武备也葢亦学焉而其礼废乆矣其仪虽具于仪礼顾未有举行之者往时天台陈公选以御史董学政于吴始命两生习之大江之西得其仪以还俾诸生歳时肄之鏊于是实备众耦之末预观周旋揖让之盛于于翼翼似劳也而甚适也似迂也而甚庄也问学之余于是游焉息焉揖让焉独非学乎即有敖慢怠惰之气奚自入焉葢非唯可以观德也又可以飬德焉故曰仁者如射又曰射有似乎君子今陈公去吴乆鏊亦窃官于朝且三十秊不知吴下诸校其射仪尚犹昔乎抑不能无异于昔者耶是亦人材风化之所由升降也故因射圃之成爲记于石而因以谂之
　　昭恩堂记
　　监察御史王君鼎莅官之三年有制父佐如子官母高赠孺人君乃作堂于闽山之阳曰昭恩请予记其事以示后予唯宪臣朝廷之耳目朝廷之重之也不唯其顺唯其咈宪臣之许国也不于其小于其大褒封之典非其受之难也受而无愧是爲难矣若君其可谓无愧也何以知其无愧也往者火臣有以罪罢复媚灶媒进者物议哗然谓邪正之所由进退国家之所由安危而无敢当先论列者独君奋然草防数千言率同列上之其命遂寝君子谓是举也国是揺而复定直道屈而复信君之功居多然中外犹有爲君危者及读制词乃知皇上之受尽言君之善进谏何其盛也君臣之难也直如朱云不能去一张禹得君如陆贽不能沮一裴延龄故鏊有叹于今日之盛夫有施于下当其才之谓恩不然则滥有受于上称其情之谓荣不然则幸若君之举其足以昭恩命矣乎是所谓于其大者也是爲记
　　寳坻县新城记
　　唯寳坻作固京畿控遏要冲县故有城歳久而圮雉堞就阤盗贼无禁治戊午武进庄侯襗以进士来知是邑间行故垒喟曰殆非所以戒不虞示伟观也于是始谋重作之询于邑人邑人佥同上于宪府宪府以俞侯乃相方视阯程材蒇工又劝民纳粟冠带得材若干旣而巨室之寓是邑者咸愿输其财僚佐亦各分地受功探石于山陶甓于野法严令一众手竞劝经始于治庚申之四月迄辛酉夏孟而城立矣城之周若干里池绕之而环贯乎城中城之门四门之上爲楼四隅爲角楼作石堰于水以节流作浮梁于河以利渉城高而坚池广而深阖辟以时宵柝无警居者乐保其家行者乐出其途于是邑之父老欣欣相告曰吾坻无所保障民卧不帖席者凢几世矣前宰是邑者固亦屡尝谋爲之而绩用弗成今頼我侯一旦睹其成而不预其劳功在吾人其何可忘于是相率来京请予文其事于碑予谓城之设以备患也然患而备不若无患而备之愈也先王之世民相安于仁义礼乐之中而不识兵戈战鬭之事则何患之备乎然无患矣不以无患焉而遂莫之备也故城谢城朔方咏于诗城邢城楚丘书于春秋则城之作其可少乎而庄侯寳坻之役何可以不纪也宪府实唯廵抚顺天右副都御史洪公钟巨室则英国公某庆云侯某










　　震泽集巻十五
　　钦定四库全书
　　震泽集巻十六　　　　　　明　王鏊　撰记
　　亳州营建记
　　亳故汤都今城东北一里而近有汤陵三十里而遥爲桑林之野桐宫糓熟往往而在其地春秋时爲谯邑秦汉而降或爲县爲州爲郡爲军爲国国初复爲县河南之归德洪武六年改鳯阳之颍州迄今百三十余年矣境大货穰将强卒武非尊官无以镇之治丁已廵抚都察院左副都御史当涂李公以闻诏陞亳爲州时东鲁王侯沂实来知州事始至喟曰兹维故都明诏所陞进而规橅庳陋弗饰其何以称乃鸠工聚材以兴坏起废爲任先事学宫重新大成殿饰孔子及诸贤像建明伦堂辟射圃缮黉舍已乃筑郡厉坛于城之北社稷坛于城之西风云雷雨坛于城之南又作城隍庙东西二十四司又以分司不足以贮使节乃建緫司于分司之东府舘于州治之左又作预备仓若干连官厅公廨各一然后曰吾亦有所休乎乃改作州治前堂后寝左库右防东西吏舍又作二库楼重门固鐍用戒不虞经始丁巳之冬迄辛酉而落成焉斆学有次亨献有所宾至有归食有高廪货有深藏聼断承委各有宁宇其所建又皆高广壮丽入其境巍然焕然亳非旧日之亳矣其用人之力木石瓦甓之费至百千万役亦大矣而治之有法故财虽费莫知所从出行之有渐故力虽勤莫知其劳也侯于是可谓有功矣昔者孔子善子路治蒲而孟子讥子产不知爲政则邦之改作亦有不得已者乎得已而不已者侈不得已而已者怠怠非也侈非也若侯之作其宜乎可谓知爲政者也于是州之人来求予文刻之石着侯之功使来世尚有考也
　　吴县修和丰仓记
　　近世爲政者率重改作虽然政有堕坏将坐视其坠乎有垢弊将坐视其棼乎固有所不能也不能则将起其坠理其棼改其旧而新是图图之道有二一曰因天二曰因人因天莫善乎循其迹因人莫善乎顺其心今天下财赋大半出于东南苏郡居十之七八吴爲县居郡之二三焉其嵗贡京师者爲石至八万四百留县者一万六百转输淮扬凤及兊军者又三万九千三百夏税三千四百有竒又有所谓加耗者不在是数而皆于和丰焉是储仓剏于正统己巳廵抚周文襄公之爲也迄今葢五十六年矣治壬戌辽阳孙侯伯坚来知县事政治敷宣姧宄屏息侯悯吴民之惫也顾未尝有所兴作甲子二月和丰之月字厫灾民未遽怪也三月张字厫又灾五月视事之堂又灾人情大骇侯独晏然曰吾知之天其欲吾之重新焉耳乃命撤汚扶倾鸠工庀材二厫重新堂寝具完非侈非陋经始于五月日至十月日僝功焉非所谓因天而循其迹者乎问材焉取不戒是惩问工焉出不毛是罚非所谓因人而顺其心者乎因天之迹则民不怨因民之心则役不劳孙侯可谓善爲政也于是吴民相率求予记其成以彰侯之美葢是堂之作有三民财之敛也于斯其散也于斯其讼之聼也于斯敛之贵平无徒取其赢也散之贵周无徒取其啬也听之贵公且明无徒取其速也是政之大者也吾故爲记之壁以规于来者
　　思忍堂记
　　大凢物众相聚则心不能皆同不同则不能无私私则戾戾则忿忿则争争则涣然而散故前世之累世同居者亦以爲异若宋江州陈氏近世浦江郑氏而张公艺氏最着歙方氏逺有承绪有储仙翁者显于汉英先生以诗鸣唐宋有讳丰者始迁婺源以辅之大父讳功复兄弟四人奉母抚孤一门敦睦至以辅又欲自三世四世传之百世而恐子孙之不能同也大书忍字于堂使子孙睹而思之葢取诸公艺之言凢人之忿争起于相责望责望起于是已而非人已果是也人果非也忍之斯已使兄弟之间有所责望思之曰如吾先人何则相与忍之娣姒之间有所责望思之曰如乃先人何亦相与忍之推之尊卑长幼皆然则心一一则无忿无忿则争安从生故曰必有忍乃其有济小不忍则乱大谋虽然家之有忍以有忿且争也无忿无争则何事于忍古之君子化行于家家庭之间雍如也敦睦之效木有连理者矣猫有相乳者矣犬有一牢食者矣况人乎哉如是则亦何事于忍是故心之同而无所事忍上也有所忿而能忍之次也有所忿而不能忍斯下矣方氏子孙尚以是思之
　　兴福寺山居记
　　浮图氏之道有合乎吾儒之所谓静何也逹摩西来传佛语心心或挠焉则安得而寂或淆焉则安得而清或翳焉则安得而明是故亦有资乎静也静斯定矣慧矣然后惟其所之静亦静也动亦静也洞庭有湖山之胜而恒患于偪独所谓俞坞者窈然而深坦然而夷长松搀天嘉花异果纷峙罗列而兴福寺又据其胜占其幽勤上人又择其巉絶之处作山居焉旦莫焚修终年蔬食年且九十而貌如少壮者非有得于静耶若吾人之所治者何静而安而虑而得其素讲也顾扰扰焉日驰乎外非名而利有若勤之静且专乎是不能无媿于彼也然吾有问焉勤之静也惺惺然专一之中其有所主乎其无所主乎有所主则倚无所主则荡则所谓静而定者其亦难乎故因其居之成爲记诸壁而因以问之
　　高真堂记
　　东洞庭之隂有峰端正姢秀曰嵩夏嵩之麓呀然下饮太湖如鸟之张喙曰梁家瀬前爲太湖其襟抱亏疎浪石鬭囓自宋时则有高真堂以镇其冲元季兵燬光怪时见行者相戒莫敢出于其途成化间里人上其事于县作祠肖武像以镇之于是光怪灭息人和嵗丰相率请予记其事谨案文耀钩云北宫黑帝其精武北方之神也真诰则云昔轩辕子昌意娶蜀山之女生阳德号颛顼仗万灵以信顺监众神以导物役御百气召致乎雷雨于是谋夫献画丁壮用命改筑河流避危趋易又防诸泉以壮其源増诸堰以节其流漕道斯通公私利之葢百三十年于兹然每当春夏旱熯爲虐河流如带漕艘鳞次待济者千万又况中外臣工朝正献新啇货番琛四靣骈集争先觑便敓攘噭嘑欲疾而迟欲通而窒惟分司得人防濬有法则旱干爲水溢启闭有程则鬭争爲退让舳舻千里鱼贯而至后不敢先先不敢乱则维仲锡无沗斯任河流汤汤千艘万樯武夫洸洸不哗不争粤惟都水君之令皇都翼翼京庾维亿陈陈其积旣安旣足是维都水君之绩仲锡曰前人之功其何可泯用镵诸石以无忘其始
　　醒酣亭记
　　横山在西洞庭之西望之甚小而峯峦秀润亭台高下里巷交错鸡犬鸣吠殆物外之竒境也予自内阁乞归有山人邀予至其境觞予于湖心亭上是日秋高风静而涛声自涌自东望之干山在其南绍山在其北亭山宛然如葢适当其中余若隂长叶余诸山出没晻靉殆不可状予素不能饮酒是日饮至十觞亦不醉因扁其亭曰醒酣是嵗正徳四年也
　　吴兴闵氏重修先茔记
　　前人有作慎而承之爲孝玩而堕之爲怠且荒世所知也况夫生而营焉心力之所萃死而安焉体魄之所藏乎其尤重也正德丁卯光禄大夫柱国太子太保刑部尚书闵公致仕归吴兴瞻拜先茔喟焉兴叹旣而来言于鏊曰惟吾始祖将仕府君自汴扈宋来归吴兴遂于晟溪家焉凢十有一世矣元延祐至治间归安教谕府君实始坟于兹享祀有堂合族有室延宾有舘供祀有田中爲神祠外爲僧舍下至寝库庖湢罔不备具所以覆芘我后人者至矣元季兵兴茔乃毁焉国朝正统间先中和府君治之始复于旧世远支分樵牧无禁茔又毁焉不肖孙防先人之休克有禄位歴事四朝封及三世阶一品位八座恩光下贲侈矣而丘陇不治予用是惧早夜孜孜乃鸠工庀财完旧益新越二年始克有成绪祀先合族旣复其初缭以周垣严以重门华长碑碣石兽翁仲咸如令式虽然前人之作不能不废于今今之作又安知不废于后乎惟执事爲记于碑诏我后人俾勿坏予乃复于公曰凢物无常惟德无毁故爲久逺虑者莫若培之以德惟闵之先世有令德遂济登兹前人之所贻逺矣惟公厚德高标蔚爲名臣作镇南荒洞獠率服持法西台庻狱克慎苏公之长王国公殆有焉公之所以培于后者深矣逺矣先墓所在过者必式况公后人其独忘诸乎公又何虑焉其必能继继承承嗣公之志而无怠也用是碑诸隧以告墓在吴兴城东北之勅字围
　　东丘防老记
　　凡归于乡者嵗时有防所以敦契谊崇齿德畅湮郁而示乡人以礼也示乡人以礼者所以接之于道作敬让而远于鬬辨也其犹古乡饮之遗乎自乡饮酒之礼废而后有香山之防洛阳之防睢阳之防以为希阔之举而侈谈焉斯亦防之近古者也正德己巳宜兴之仕而归者十一人城东有周孝侯祠祠有崇丘茂林深池广陂可以游而乐也前山东副使邵君用之始经营之面丘作堂堂之后有阁阁之西有楼以为燕飨之所良辰美景诸老咸萃坐不叙爵尚年也品物有数而不及丰尚俭也爵行无算而不过醉尚敬也主不劝宾不辞尚真率也献酬旣备奕者钓者吟者登高者各适其适而无禁焉予过宜兴览而叹曰乡饮之礼古也香山诸防之后继者无闻焉岂非难哉今夫一乡之中登仕版者几人仕而保终吉以归者几人归而康且同志合义者又几人故曰难诸老生同乡仕同朝归同荣又同志也于古人之所难得者其咸得之矣况夫尊让洁敬而接乡人于道斯君子之所重也非特燕游之乐而已予故为记之十一人者为某某咸绘像于壁使后之人得企而瞻焉
　　东望楼记
　　人情随所处而异处其旷则坦然以夷处其高则逈然以爽处其深则阒然以幽治壬戌吾弟秉之始去洞庭筑室乎太湖之堧其西南湖波渺弥云帆掩映其东北平田际天禾黍被埜望之不见其端可谓旷矣静矣乃独阙其高予曰是宜爲楼焉以瞰乎远据乎胜弟曰诺召工相方不浃旬而楼成他日谒予登之忽焉若飘腾以超乎埃远山偕来显设天际北望则横山灵巗若犇云停雾西望则嶐长沙隐现出没若与波升降东望则洞庭一峰秀整娟静松楸郁郁若可掇而有也或郊原霁雨草树有晖或墟落斜阳烟云变态于是弟劝兄酬举酒相属曰乐哉游乎是楼于胜无所不领于望无所不宜而独曰东望者惓惓故土水木本源之义也其诗曰朝望兮东山夕望兮东山东山宛其在目兮欲济而艰莫厘崔嵬兮西金晻霭我家何在兮限湖波之如帯郁郁松楸瞻企斯勤朝徃莫来曾不如彼白云云升于天水返于壑我行四方不日其复
　　慈湖书屋记
　　有自淛东来者曰也作室于慈溪之慈湖湖先正杨文元公之遗也吾居滨焉吸清漱芳挹其高风余韵于斯道庶有闻乎唯执事记之以朂其成吾闻之也慈湖之学盖出陆子静氏子静之学与朱子异而当时号称简要越人为其学者尤众至列屋澄坐内观吾不知其所观者果何事哉予静之言曰心之神明是谓圣故其敎人必求诸心抑子静之所谓内观与朱子之所谓涵养异乎不异乎今朱子之学海内宗之子静之学殆絶矣世无复知者顾其頴脱超诣有非言之可传而遂泯然无传焉可不惜乎慈湖初见子静谓于言下有悟澂然清明应用无方其感动悟入如此今越中岂无传其学者乎子归而求之予也愿预闻焉
　　且适园记
　　太湖之东有闲田焉南望包山数里而近北望吴城百里而遥吾弟秉之行得之喜曰吾其憇于是乎包山信美矣有风涛之恐吴城信美矣有市防之喧兹土也得道里之中适喧静之宜其田美而羡其俗淳而和吾其憇于是乎廼构屋买田且畊且读旣又辟其后为园杂莳花木以爲观防之所橘洞庭所宜也作亭曰楚颂作轩临田曰观稼作亭瞰池曰观鱼余若格笔峰浣花泉理丝台归帆泾菱港蔬畦柏亭桂屏莲池竹径防峙彚列又作楼曰东望示不忘本源也予往来必憇焉与吾弟观游而乐之因名其园曰且适予于世无所好独观山水园林花竹鱼鸟予乐也昔官京师作园焉曰小适今自内阁告归又作园焉曰真适葢至是始足吾好焉耳若吾弟则岂真适乎是哉其亦暂寓乎此者也吾弟少与予相从学相若也行相若也所负所飬相若也而显晦不同然予第不怼不变不沮曰天其果遂穷予乎予且适于斯以竢之无戚戚者天其或有时而逹予乎予且适于斯以竢之无汲汲者穷达进退迟速一委诸天而不以概于中是其所以爲适者也虽然有一焉吾闻古之人重去其乡包山故土也弟其能遽忘诸乎弟曰诺吾将归矣












　　震泽集巻十六
　　钦定四库全书
　　震泽集巻十七　　　　　　明　王鏊　撰记
　　天趣园记
　　延平多佳山水而萧君九成之园特占其胜九成之言曰凡观游胜槩以人力为之则费且劳因其故焉则省且佚吾之有是园也吾无作焉其景有十皆因其故为之园东抵髙山山之麓青壁数仞苍翠巉絶有岩岩之气象是为石壁石壁之下巨石坡陀平衍可坐数人曰盘石泉出山下自南流入旱涝不见盈涸曰源泉源泉防防西北诘屈流导为流觞曰曲水曲水流数十歩潴以大池广可数亩曰方池水自池下流日夜不息作碓其傍其机自动不烦人力曰水碓水抵北复南折为大溪有石临之曰钓矶石壁之左有窟如屋相传昔人炼丹于此曰丹穴曲水分支西流有轩瞰其上曰漱清縁溪作亭溪外诸山隐隐可见曰仰髙山之松竹杉桂四时苍翠郁然名花汇列怪石骈峙皆可以供游观者他日吾将老焉其言如此予以为今之事游观者絶磵壑隳丘垅披灌莽疲极人力甚者如李衞公平泉之为其亦劳且费矣然求如兹园之天趣不可得也语云为髙必因丘陵为下必因川泽九成之为园如此则其为政于呉江可知也已无亦因其俗以成其治乎予乃为记于壁庶后之人观其园以考其政也
　　通州重建狼山庙门记
　　狼山之颠有庙焉以祀泗州大圣而今始新之曷为新之报功也自顷奸臣擅朝盗贼纷然起北方所过屠掠流血成川城市为墟久之上廼改命都御史陆完彭泽节制山东河南诸军且调沿边健卒屡与贼战贼始北犇溃贼酋刘七尤号桀黠俄南犯镇江江隂已廼栖狼山狼山当海之冲江之委贼假息兹山志窥呉防于时东南骚动人莫自保一日贼忽泝江而去去未几又蔽江而下上下倐忽莫敢撄其锋都御史完统将士自山东奄至泽与咸宁伯仇钺都督时源继至分据江口贼惧复保狼山忽海风大作贼舟糜碎完密遣总兵刘晖郤永星行袭之贼据庙门矢下如雨官军不能入因纵火焚庙门久之不然晖黙祷如破贼当葺庙如旧火廼随炽贼惶骇四窜官军乗势追斩贼众殱焉东南大安议者谓王师之防虽将士出竒贾勇非风助顺囘禄効灵则贼未易殄灭东南葢岋岋矣今城市村墟郁然无虞父子室家安然相保果谁之功乎防闻完等及将士皆进爵有差而晖永念神之功不可防廼捐赐金改作庙门经始正徳壬申十月癸酉三月告成求纪其事于碑以彰神异大圣之名莫知所始闻之内典则观音大士之化身也屡显异迹若降龟山之魔却少林之兵退宣和汴京之水世多侈谈而儒者无传焉今兹复拥防王师保障东南福祉在人耿耿不诬揆之祀典非所谓兴云雨捍大灾御大患者乎固宜世世庙食兹土以保艾我民于无疆也铭曰
　　维海有门大江自入江海之交有山屼立大圣庙兹窣堵其嶷镇遏鲸波龙宫蜃窟辛未之春爰有大怼剽焚北方僵尸横被天兵其来则维斯兊南保兹山隂觊呉防维神祐民维天厌盗实作大风干旋坤掉郁攸从之盗始大骇我师奋扬贼遂奔败赤壁之战烈风其灵淮肥之防草木为兵愍彼齐鲁冀河南北全呉万家晏然谁徳谁防谁安维神之功翼翼庙门旧观斯以荐黍稷永永无射
　　尧峯山佛殿记
　　呉横山之西南有峯名尧莫知其所始或曰尧时民于此避水也【苏子美诗西南登尧峯俗云尧所基洪水不能没上有万众栖】唐末慧禅师者始建精舍曰免水院宋改曰夀圣寺有寳云禅师继居之防学去来恒数百人元渉国初久茀不治治初有云谷禅师讳茝始谋居之与其徒文通披藂剔荟支倾葺頽嵗余人渐知之云谷轨行峻特通亦戒律清修逺近参谒者日众始相与立山门缭以石垣观音龙王之殿寳云碧玉之沼东斋西隐以次修复而大雄殿费钜未遽议也久之云谷示寂通矢卒先志乞诸檀越一时钜公名士亦多礼焉于是富者施财贫者施力豫章瓴甓无胫而自至不召而云集大雄之殿倐还旧观矣初予自内阁告归间一造焉峭壁梯空侧足而上及至其颠旷然平夷林壑岩洞之萦纡池沼泉石之丽秀却而望之太湖万顷浩荡在前而呉兴云间诸峯亦隠隠可见信地之髙且胜者也则洪荒之世民聚居以免怀襄之患亦或然欤地虽胜而其芜也久得人焉居之则芜者治頽者起事之兴废其不在人乎今天下之事废而不举者亦多矣彼独何修有若易易然者乎予诚嘉焉为记其事嵌诸壁
　　吴江城记
　　大盗南窥三呉骚动鲸奔狶突人莫自保而城居者独晏然恃以无恐时苏之属县无城者四昆山嘉定常熟呉江初以抚廵移文皆欲筑城为保障而凋之余公私罄县相视莫敢发呉江尹萧君九成独曰吾其试为之呉江故有城始自吴越王镠而拓于张士诚国朝承平百五十年民不见兵革城日就圮君召匠计之费以万计君曰吾其试行之时城之西北残堞頽垅尚存十之一二而东南已为民庐君谕之一旦迁去君且行且度丈絜寻计手摩心画卑髙广狭各有度程已而裁减均徭节省冗费劝奨巨室共得六千余金曰是亦足矣廼量田赋民量民赋役民各受分僝则归之圮则坐之于是民竞劝无敢怠工必坚无敢窳始事于正徳癸酉二月至九月壬午而城成矣城周五里有竒四向为门门之上有鼓楼以警昏晓有戍舍以扞宼偷傍有水门以通舟楫髙广皆如其旧而壮丽过之于是吴江父老请予纪其事夫城以衞民也而筑之为费且劳则反以厉民且因以兴谤况当久困之余乎此有司所以相视而不敢发也君独能自信奋然不顾为之为之绩果有成财不费民不扰人知乐其成而亦孰知其始也君葢深于爱民勇于兴事其筹之也审故廀慝无自而作其持之也坚故浮言无得而揺其履之也亲又公且均焉故民乐趋事而防其劳也夫天下事固有大于一城者矣能推是而行之尚何事之不举乎城之役春秋屡书之予安得而无纪也佽是役者为县丞赵源清
　　太仓州新建城楼记
　　治十年诏建州治于太仓初太仓与镇海为衞并治一城戎伍编氓错峙纷糅至是始以州大夫临之且割昆山嘉定常熟旁近地隶焉文武并建军民遂安太仓故无城伪呉张士诚始城之周十四里有竒城髙而坚池广而深识者谓虽立于僣伪而实为无穷之保障予尝登其城楼以眺则万屋鳞次帆樯云集海天辽廓云涛滉漾壮哉其为州也而西北之楼独缺正徳十年监察御史邵阳唐君鳯仪按其地则命建之莆田黄君廷宣适知州事鸠工庀材不期月而楼成其余城楼亦皆修敕嶷然为一州显观间属予记予于兹楼之建窃独叹夫地之盛衰兴废信有时乎夫太仓古娄县之惠安乡耳至元朱清张瑄创海运于此而诸蕃辏集为市国初由此而漕定辽由此而使西洋遂为东南巨州岂非以其时哉然地尽东海海宼出没昔方国珍尝由海道入宼故元有水军万戸府之设而士诚亦因此而城徃时盗刘通施天泰宼海上三呉骚然发动至剧贼刘七据狼山睥睨全呉赖重兵宿其地扼其吭掩其不备而莫肆其螫不然葢岌岌矣则城之设岂可以承平无事而莫之勅乎予故备书之以警动在位而二君兹楼之建未为无意也
　　壑舟记
　　仲兄涤之既倦游筑室洞庭之野穹焉如舟因曰是宜名壑舟属弟鏊记之壑舟之义葢取诸庄周周之言予不能悉也而舟之为用则知之易曰舟车以济不通书曰若济巨川用汝作舟楫舟固为水设也而置之壑舟也寘之壑则车也吾将寘之水鼎也以柱车梁丽以窒穴臼以炊釜以舂裘以御夏葛以御冬其亦可乎夫不可违者理也不可废者用也若之何其紊之无已则物将各复其分车也复于陆舟也复于水则之秦之楚之呉之越无不如吾意者孰与块然守一壑哉兄曰壑舟固不祈于用也不祈于用者祈于安昔者吾尝泛舟渉江湖傲然枕席之上一日千里固自以为适也不幸怪云欻起风作鱼龙出没波涛如山而吾方寄一叶以为命茫然不知所归幸而获济犹心悸神而不能已故曰水以载舟亦以覆舟今老矣尚安能以不赀之躯试不测之险乎故予有取于壑也子不见武夷之山乎其厓有舟焉虽世变屡迁舟自若也吾舟葢庻几似之其视江海之舟不差安乎虽有力者又安能窃诸鏊曰兄之见逺矣遂为记于舟上
　　阳山草堂记
　　阳山在吴城之干位葢众山所从始顾君仁效结庐其下仁效年少耳则弃去举子业独好吟咏性偏解音律兼工绘事每风晨月夕闭阁垂帘賔客不到坐对阳山拄颊搜句日不厌或起作山水人物或鼓琴一二行或横笛三五弄悠然自得人无知者知之者其阳山乎因扁其居曰阳山草堂余间造而问焉曰子于是焉日对阳山其亦有得乎无也虽然有一焉吾观兹山峰峦巉巗得出没髙下险夷之象观其石得谽谺呑吐之象观其云烟得开阖晦明巻舒之象观其草木得葳蕤靃靡荣悴之象观其鸟兽虵虫得蟉虬蠉飞跳跃之象以是发诸诗形诸丹青播诸丝竹自视若有异焉而不知其果异乎无异乎有得乎无得乎曰然子之学其将日进而未巳也虽然盍亦求其本乎遂书其室以为记
　　虎丘复第三泉记
　　虎丘第三泉其始葢出于陆鸿渐品定或云张又新或云刘伯刍所传不一而其来则逺矣今中泠惠山名天下虎丘之泉无闻焉顾闭于頽垣荒翳之间虽呉人鲜或至焉长洲尹左緜髙君行县至其地曰可使至美蔽而弗彰乃命撤墙屋夷荆棘防沮洳荒翳既除厥美斯露爰有巨石巍峙横陈可数十丈泉觱沸漱其根而出曰兹所谓山下出泉防宜其甘寒清冽非他泉比也遂作亭其上且表之曰第三泉呉中士夫多为赋诗而予纪其事所以贺兹泉之遭也虽然天下之美蔽而不彰者独兹泉也乎哉因书其后以识诗曰
　　岩岩虎丘巉巉絶壁歩光湛卢厥侵斯蚀有支别流实冽且甘昔人第之其品维三嵗久而芜射鲋且泯其谁发之左緜髙尹寒流防防漱于石根中泠惠山异美同论百年之蔽一朝而褫伐石髙崖以记其始
　　提调学校御史防壁记
　　凡御史所涖则重在内内重在外外重而尤莫重于董学政是惟人才风化所自出其揖逊进退士以为式其取舍好恶士以为趋向有师道焉教之之谓也有君道焉治之之谓也故曰尤重也重则称之尤难缓斯玩急斯怨必学识髙明则品藻不爽持守坚定则势利不揺徳望凝逺则人望之而意已消寛而非弛也严而非刻也斯其称乎其可谓难也已国家学校之设徧天下视古为重而人材风化未逮古昔何哉岂知教之而不知治之乎故正统初始设宪臣以董之而两畿则以御史治与教兼焉正徳十四年林君有孚以御史来董南畿学政乃追考前任姓名至已得十有九人题名于署俾后来者续书之予为纪其职之重且难如此于乎是十九人者其皆无忝于斯乎我不敢知抑或有不能无忝于斯乎我不敢知贤否髙下舆论攸在特以年次列其姓名俾来者有考焉且有警也
　　范文穆公祠堂记
　　昔在有宋吾苏入参大政者有两范公文正公当仁宗朝开天章阁求治更张庶政将大有为未一年以小人不恱罢文穆当孝宗朝在政府两月未及有为以言者罢前宋之治莫盛仁宗南渡后莫盛孝宗皆锐意太平二公皆以身许国可谓千载之遇而皆不能少试其志于乎道之难行其已久矣忠良不可容于时自昔然矣孔子孟子沮于晏婴毁于臧仓终身周流不遇以死独二公乎哉文正子孙今在呉中最盛所谓嵗寒堂者有司春秋飨祀不絶而文穆之后无闻焉文正为宋人物第一流文穆其流亚欤观其使金争受书之仪举朝皆悚有苏子卿囓雪之操缴还阁门张说词头有阳城裂麻之忠奏罢明州海物之献葢与孔戡之政同其在成都演武修文奨用名节间与陆务观诸人赓倡流风余韵渐被岷峨而呉中民风土俗人情物态纎悉备见其诗读其集知其用世之具素讲于胸中固将有以也而时莫之用非其君之不用而小人则尼之于乎其可惜矣呉城西南十里许有浸曰石湖山曰呉山湖山之间废垒隠然即所谓越城也文穆之别墅在焉其境最胜周益公谓天閟絶景以须其人而数世之后求其彷佛不可复得所谓天镜阁玉雪坡之类皆已沦于荒烟野草之中过者伤之而孝宗宸翰碑石岿焉独存若有神物防持者焉监察御史卢君雍家越来溪上少时数过其地与其弟襄约曰他日且将俎豆文穆于斯及为御史始克如志正徳庚辰某月庙成肖公像于中移孝宗宸翰防置壁间以避风日有司嵗时飨祀如仪间属予纪其事于丽牲予闻之礼法施于民则祀之以劳定国则祀之而所谓乡先生者殁则有祭若文穆所以施于民効于国表于乡者卓卓如是而其祀忽诸岂先王制礼之意乎侍御君之举其于礼意协矣既以是刻于庙中又从而歌之曰
　　湖之山兮峣峣嗟公之节与山兮俱髙湖之水兮瀺瀺嗟公之徳与水兮俱逺呉台越垒兮既毁且阤行春之圮兮新庙俨而湖山如旧兮公行安之千秋顾享兮慰我呉人之思
　　从适园记
　　静观楼之景胜矣去楼百歩故皆湖波也侄学始堰而涸之乃酾乃畚乃筑乃耨期年遂成沃壤而规以为园即湖波溔淼之中得亭榭观游之美却而望之诸山随歩増异所谓莫厘者亦隠然露于天末嵩峰者昔巍而踞今厰而夷双峰者昔研而倚今耸而秀寒山苍翠变而为几席长圻蜿蜒分而为襟带而西山若列屏障益近而髙且丽葢山即楼之诸山而其景加异有若増而显之者湖山既胜又益以花木树艺秋冬之交黄柑緑橘逺近交映如悬珠如缀玉翛然而清寒者为竹林窈然而深邃者为松径穹然而隆者为栢亭其余为桑园为药畦为鱼沼而诸景之胜咸纳于清风之亭亭髙而明敞而逈栁子厚所谓尤于观月为宜者也予园名真适学葢知予之乐而有意从之者也故名之曰从适而为之记
　　董南畿学政御史防壁记
　　昔者先王之世所以教育成就天下之人才者何其周且至也葢其教始于家于党于术以及于国同其徳则以智仁圣义中和差其行则以孝友睦姻任恤博其艺则以礼乐射御书数而又有乡射乡饮春秋合乐养老尊贤考艺选言之政下至受成献馘讯囚亦无不在而又中年考校九年始及于大成教之成则又賔兴其贤者能者出为国家之用当时之人莫不欣然乐而从之故其诗曰菁菁者莪在彼中阿既见君子乐且有仪言君子能长育人材菁菁然盛则天下乐而美之也人才既成又随其器而用之分列庶位故其诗曰芃芃棫朴薪之槱之言人才分列庶位如棫朴之盛而皆得其用也其或有过与不及亦且曲成之而不遗故其言曰不协于极不罹于咎皇则受之而康而色言不轻弃也如是而犹不变则摈之逺方而不齿葢其教之治之之法其详如此周衰先王之迹熄中间千有余年未有能兴之者宋庆厯间始诏天下立学而其制未备葢至我朝然后国都以至海隅莫不有学三代以还未有也行之百年人才风俗宜其旷然一变遂同于三代迹其所至而犹不能无愧于古何欤岂学校虽在其所以教之之法未尽如古欤岂知教之而不知所以治之欤正统以来始以宪臣董之京畿则以御史南畿根本风化之首所统五州十三郡地大齿繁人才徃徃为天下最涖其任者必皆文学徳义有闻于天下乃克为之夫以天下之选临首善之地作养醇明朴茂之才虽今之学政未能尽如三代之法然由今之法以渐进乎古所以作成一时之人才徃徃出而为天下国家之用者亦多矣其可泯哉自正统迄于今涖是任者得二十人前莆田林君有孚惧其久而或湮始谋劖之石以示久逺俄以忧去山隂萧君来继其任始克成之仍属余记余惟载名于兹者其文学徳义皆所谓天下之选其成就一时之人才为天下国家之用皆已焯然有闻而不可泯然后之君子即其名论其世夷考其行则人品之髙下学政之张弛兴废得失亦有不能齐焉而非余之所敢知也姑以嵗月先后次其名嵌之署壁仍虚左方以俟来者
　　芝秀堂记
　　呉越来溪之隂卢氏家焉天顺癸未有芝生于庭人皆曰卢氏之瑞也而莫知其所为出或曰昔伯常甫祖母王少而孀居誓死不贰冰蘖之操映照闾里芝其为是出乎以旌义也或曰伯常甫养其母惸惸堂承志色养五十余年菽水之懽有逾五鼎芝其为是出乎以旌孝也或曰卢氏家溪上蓄徳储祥嵗月弥久伯常二子伯雍举进士为柱下史仲襄一举乡贡进士其名位赫然将日显而未艾也芝其为是出乎以有后也伯常甫进曰某何敢当闻之古瑞命记曰王者慈仁则芝生又曰王者敬事耆老不失故旧则芝生又曰山川云雨四时五行隂阳昼夜之精以生五色神芝某何敢当是葢圣世之瑞非闾里之祥也然芝之生不于他而卢焉是出是国家之瑞也卢氏预焉卢之子孙其将有出而为国家之瑞者乎佥曰然遂记之
　　苏州府重修学记
　　苏学于天下为第一有深广钜丽之称而近年乃若弛而弗治予间过之则頽垣欹榭圮墄眢沼而所谓尊经阁者殆将压焉过者睨而不敢上甚者饲马于轩樵苏于圃日以就废坏恶覩所谓钜者哉守土者非不知学校之为重顾以时方殚耗费浩以繁何敢议此嵗时视学则为弗知也者过之诿曰时不可为也防安成张君鼇山奉诏董南畿学政至则喟曰昔闻苏学之盛而今若此不即不图予则有文登孙君乐时以御史按吴中亦曰是惟风化所出敢有弗防百凡之费我其任之金华徐侯讃适知府事遴选厥使经画授必慎必精未数月也予复过之则其垣圬以峻其途甓以夷其池甃以渫凡大成殿尊经阁明伦毓贤堂先贤祠皆巍然嶷然余若杏坛射圃防膳之舍游息之所道山嘉防诸亭门廊桥梁罔不焕然圭洁复于旧观矣诸士欣欣和防相率来言曰昔鲁僖公修泮宫诗颂其美汉文翁兴蜀学史载其绩今兹学之废一旦起而新之人不知费士乐其成则向所谓时不可为者其然乎不有纪载奚示来世予惟斯学之废三君子既起而新之学政之废其亦将新之以复古乎古之所谓教与学其可知矣患在知之不能由由必自近始故曰学莫便乎近其人兹学之建创自宋范文正而胡安定实始教焉其流风余韵尚有存者继是教于斯者其必曰安定之遗也吾敢旷厥职学于斯者其必曰文正之遗也吾敢惰厥学则风化丕变人才猬兴他日出而为国家用稽古爱民有若安定者乎先忧后乐有若文正者乎斯无负于国家作兴之意矣敢述以告是嵗皇明正徳之十二年也
　　云南省城庙学记
　　孔子之道如天罔不覆帱而亦或有不及世谓瞿昙之书能行诸夏宣尼之道不及跋提以西日月丽天隂崖犹晦非物有障之者耶辟而阐之则惟其时惟其人云省古西南外徼邛筰冉駹僰鸠咀咩之域至汉始通中国唐宋且复失之其人不知有孔子顾祀王逸少为先师元始有学宫立文宣庙其制庳陋俗亦莫之变也葢至我朝分藩作镇建学设科俗始丕变滇士彬彬而出缨冠束带愿立于朝与中州争先非以其时耶正徳乙亥廵抚云南都御史何公孟春廵按监察御史陈君察始至视学堂殿门庑梁栋圮腐圣贤像设防昧剥落相顾咨嗟谓兹土虽逺京师圣化渐被比于中州而风化所出芜秽不治何以仰称朝廷作人化逺之意乃节冗费募闲民迁尊经阁于后大成殿则因其旧而广之前越通衢端丽靓深像设俨焕又拓地展学伐石为门树以绰楔黉舍旁列周垣外缭巍然焕然大改旧观始事于乙亥十一月明年十月讫工卉裳椎结逺近来观咸有思乐采芹之愿且请纪成绩以示后余惟道之在天下无古今逺迩昔之障之也道果捐乎今之阐之也道果益乎而二君成绩不可无纪故为记之庶后世知政教之被于滇自我朝始而兴学崇化滇人益励又自二君始
　　石庄记
　　乌石山在莆城之阳大行人柯君奇徴读书其下间行其地得异境焉辟其翳以为圃其流以为池据其岩以为亭亭成前后左右皆竒石也蹲者立者仰者俯者奔者翔者啄者攫者皆若来效竒于前因名曰石庄而属予记予未获至君之庄而闻其胜君顾不取而独以石名庄岂其有爱于石乎昔之爱石者莫如牛竒章李賛皇类皆殚一生之力猎天下之竒聚之一丘故言石之竒莫能与校今君不出故都据一巻之崷崪以为胜其谽呀嵌空有若太湖者乎粼皴駮荦有若锦州者乎云霞黯黮有若大理者乎扣之其声清越以长有若灵壁者乎无也然则君曷为好君曰吾闻之君子有观物者有翫物者彼牛李皆翫物而不知反穷万夫之力以供耳目之玩岩摉薮剔车刓舰沉坏桥梁毁屋闾而后至自以为恒有之也易世之后云散鸟逝或为豪强所夺或取为柱础为碪为堦磩为碑碣或沦于荒烟野草之中求其彷佛而不可得岂若吾庄不劳一夫不破寸壤不为豪右所嗜而常为吾有乎且夫石之可取者何也易曰介于石诗曰他山之石可以攻玉易言其徳也诗言其功也此石之可取者也吾以是观焉故崭岩嵚崟吾爱其特立陂陀案衍吾爱其有容峭厉刻削吾爱其有不可犯之色歴千万年而不毁不泐吾爱其有不可拔之操而又有晦翁之遗刻在焉此尤吾平生之所向徃也以是观物其可乎予起而谢之乃知君之爱石其所取者大也为之记







　　震泽集巻十七
　　钦定四库全书
　　震泽集巻十八　　　　　　明　王鏊　撰内制
　　伏羌伯毛鋭加封太子太保诰文
　　朕惟自昔人臣能为国家宣力于内外者必有殊恩异叹以示报礼之隆昭等威之重伏羌伯毛鋭乃考忠事我宪庙分镇西陲将师固原捐躯狥国爰受伯爵以贻后昆尔鋭早嫺韬畧绰有父风朕用授之齐斧徃甸南服蠢兹蛮夷宼攘草窃尔乃身先士卒抵触瘴雾深入炎荒多所斩获荡定逋宼朕嘉乃功是用进尔为太子太保尔尚一乃心靖乃守绍乃先烈俾岭海之间逺近乂安乃至林蛮洞蜑罔不率服朕永无南顾之虑时乃之休
　　封张真人彦頨诰文
　　朕绍膺休命诞布皇猷惟儒宗是頼而隂翊王度则教攸存惟尔之先灵异有闻肇自炎汉迄于宋元我太祖之兴既仁义以为治亦清净以宁民爰有真人之封以为道教之祖尔彦頨裔出神明门髙福地特命为正一嗣教端虚冲静承先道真人尔尚靖尔守体尔虚无忝尔先人以翊我王化永保景命敷锡下民钦哉故勅
　　赠太子少保南京礼部尚书谢绶诰文
　　制曰生而匪懈乃臣子自尽其心殁且有闻在朝廷则殊其数爰畴终始用励忠嘉尔故南京礼部尚书谢绶奋自甲科翔于郎署累迁藩臬旋都风纪之司歴佐刑工遂正春卿之位实司留务夙着勤劳清慎勿渝沦谢奄及昔我皇考每图任于老成惟予一人用深嘉于休烈兹特赠尔为太子少保于戏保厘南土既聫八座之尊进秩东朝复次三孤之列尚期幽穸服此荣名赠太子太保都察院左都御史史琳诰文
　　制曰生而効职固臣子之当为殁有加封乃朝廷之异数爰敦终始用励贤能故具官某擢自甲科翔于谏苑累更任使多着勤劳况博识乎古今仍兼资乎韬畧比更新化图任老成惠文弹治乎台端尔猷具在齐斧寄分于阃外我武惟扬顾不战以屈人兵乃无妄而来物议方资夹辅遽尔沦亡赠典已行朕懐未慊兹复赠尔太子太保于戏赏以功酬未尽生前之报秩由恩进益増殁后之光
　　封庆阳伯夏儒诰劵文
　　制曰恩以亲覃实重轩龙之选号随爵异式依带砺之盟自先朝而已然岂今日之可缓尔中军都督府都督同知夏儒裔出徳门学成艺苑性资渊懿早秀发乎京畿世泽深长乃笃生乎硕媛发祥有俶率履无亏爰作配乎朕躬遂母仪乎天下兹特封尔为推诚宣力武臣荣禄大夫柱国庆阳伯食禄一千石子孙世袭于戏亲亲以仁非禄秩莫昭其数继继在徳惟恭俭可孚于休服此殊恩永言无斁
　　庆阳伯夫人叶氏诰文
　　制曰干以坤承允合无疆之徳母因子贵爰加不次之封既开祚之有先岂貤封之可后尔夫人叶氏柔静之操足仪闺门荘肃之容能承馈祀笃生令女上应轩龙正位中宫纉徳方嘉于渭涘推恩外戚泝源实自乎涂山兹特加封为伯夫人于戏仪盛六珈礼不防其自出爵依五等恩尚流于无穷永沐宠光益绵夀祉
　　勅工部郎中郝海毕昭
　　国家漕运皆由防通河而通州至京师四十余里则陆挽以进甚费且劳深秋淫雨泥潦为患寸歩千里民甚病之成化中尝命官疏濬功竟不成近献言者多言旧河虽未能遽复郭守敬之迹但能随其地形多为之堰以时潴水令舟可泊转般交兊事逸且省今特命尔海尔昭防同参将某等及春和氷泮疾速整理自大通桥至张家湾一带相其髙下或疏或导堤岸堰闸因旧増新増卑培薄毋缓以废事毋急以厉人惟调度得宜河道通而陆挽废民一劳而有永逸之期国暂费而获经久之利庻不负朕委任钦哉
　　勅辽东巡抚都御史邓璋
　　中国备边之策服之以威不若绥之以徳朶顔等三衞世为东北藩篱闻其长穆尔们奎屯诺海近颇桀骜潜引逺去隂蓄异谋尔等示以恩威利害乃幡然悔悟遂率部落一万余人入市交易输情纳欵愿世为朝廷宣力朕甚嘉之自今边氓其少安矣然逺人之情叛服靡常古称无恃其不来恃吾有以待之尔等须识此意无怠无忽故谕
　　勅秦府永兴王府镇国中尉椴
　　皇祖有训凡宗室行动出入具有成宪罔敢逾越陜西镇守等官奏尔私出府第与顺徳郡君女陈氏饮酒事皆有迹不诬尔为朝廷宗室蔑弃礼义法当究问但念亲亲姑降勅切责薄示惩戒自今以后宜反身修徳以葢徃愆如或不悛国法具在朕不尔私故勅
　　礼部尚书张升进太子太保致仕勅文
　　惟卿早以抡魁致位宗伯皇考图惟旧学特所委任前后十余年肆朕即位无改于旧而累疏引疾乞解政务朕惜夫老成之去而悯劳以职务之烦特加太子太保给驿以归有司月给米三石舆四人于戏生遇明时致位八座固为士之极荣而早归故里身名俱完尤士所难得尚隆夀祉以率乡人卿有止足之义朕亦有优老之名故勅
　　勅司礼监左监丞张温
　　先该隰川王府镇国将军仕事多不法朕不忍置之于理革爵为庶人命徃守先王坟园使反躬思咎而仕抗勅阻挠誓死不徃朕犹不忍仍命尔温会同山西镇廵等官宣谕朕意仕仍执迷狠愎尤甚朕以亲亲之故下廷臣议佥言先年代府武邑王革爵移置太原府城今其居尚在宜迁仕居之聼晋王严加约束如此则恩法两尽仕倘能因此悔过朕尚有恩命如又不悛则当依鳯阳髙墙事例于戏朕之待仕恩义亦至矣宣定王及该府镇国辅国等将军仪賔教授等官其徃谕之朕意俾自择去就
　　景皇后尊諡勅
　　昔景皇帝践阼汪氏实正位中宫既乃自懐谦冲譲轩龙于有子英庙复辟景皇退就王封而汪氏复为郕王妃居之外府宪祖之十一年念景皇康济之功上尊号曰恭仁康定景皇帝而妃号独未及改汪居外府三十余年含贞体顺夀考令终兹已陪葬景陵夫礼取其称也康定既正大号而园陵配享未复袆翟之号于礼殊为未称且宪祖追崇之志葢将有待朕不敢废尔礼部其会羣臣仍上皇后尊諡葢以妃祭以后实酌礼之宜而处其中者也尔其如勅奉行故勅
　　代礼部上景皇后尊号议
　　臣闻孝以继志为大礼以正名为先自昔后妃辅佐人主其生也爰有淑徳懿行让其美而弗居其殁也必有显号徽称表其实而不朽伏惟景皇后汪氏出自勲阀嫔于王家久侍养乎宫中旋母仪乎天下行无缺失志尚谦冲惧茀禄之太盈让轩龙而弗处故英皇复辟独以贞顺而不预其宪祖追崇犹以逊避而未正其号含章不耀体素无渝泯任姒之徽音托黄老之清浄守专一徳人或不知其名身歴五朝天乃偏锡之夀倐僊游之遂逺顾神劒以相从配享巳隆徽号未复幸宸衷之有感涣大号以特颁葢晦于前必显于后让其实斯得其名恭惟皇上慎终追逺用惇叙乎本支考实定名遂诞孚于有众臣等谨徴诸古义考以諡法先皇后汪氏尊号宜天锡之曰孝敬愼恵皇后臣等拜手稽首谨识
　　遣祭景皇后文
　　惟灵早膺茂选事我景陵中更艰虞徳义无爽屏居外府既夀且康讣音忽闻哀伤何已爰追先志恩数特加灵其有知尚克歆服
　　祭宜黄郡主文
　　惟灵宗室懿亲有殊等盗为不道侵毁尔坟所司奏闻良用悯恻爰命改葬用妥尔灵灵其有知返此新室既固既安永无后害
　　谕祭驸马都尉樊凯父南城兵马副指挥文
　　昔在皇姑礼成厘降惟尔子凯副车克尚歴事先皇宿衞带刀爰及朕躬弗懈益劳伊子之贤惟尔之教世徳所种宜食其报英灵虽逺简在朕心命官谕祭尚克居歆
　　谕祭樊凯母文
　　自昔亲贤恩数有秩惟尔子凯馆于贰室承明宿衞歴事先朝以及朕躬弗懈弗骄娠徳育贤尚延所自五福具兼八十余逝命官治葬故里是营谕祭有光尚克歆承
　　谕祭礼部右侍郎掌通政司事赠尚书沈禄文
　　惟尔奋自贤科重以国戚先帝嘉之银台屡陟敷奏详雅操履不颇歴年滋久劳勚实多讣音忽闻良用悼惜爰念徃劳赠大宗伯遣官治祭品式陈服兹宠命贲尔后人
　　谕祭南京都察院左副都御史陈璚文
　　惟尔甲第蜚英词林绩学谏垣献纳补益多棘寺谳刑尤号平允晋陟南台舟师克练方隆委任遽尔乞闲讣音上闻良用悼惜爰念徃劳赐祭与葬尔灵不昧尚克歆承








　　震泽集巻十八
　　钦定四库全书
　　震泽集巻十九　　　　　　明　王鏊　撰奏疏
　　上边议八事
　　臣比奉诏防令廷臣再防议备边方畧者窃见会议之际言人人殊心之所见口或不能尽言言之所陈疏或不能备载且军国大务岂立谈之顷所能尽耶臣故防其愚陋上稽典籍下采羣言条陈八事以当会议唯陛下采择其可者行之
　　一曰定庙算所谓定庙算者何也臣窃见北兵日盛屡扰边陲陛下为之宵旰不宁命将出师而沿边诸将狃于久安闻有兵警即婴城自守无有一人敢当其锋时大同之势危于倒悬幸而天诱其衷使自解去故大同之民得以息肩正宜乗此机会日夜选将练兵而中外泰然便若无事古之帝王无事则深忧有事则不惧夫无事而忧者所以为有事之不惧也今北边一动则中外忧惶以为患在不测一旦稍缓则泰然以为无事无乃与古之帝王异乎臣观和硕虽号强大然比古之冒顿元昊之流犹不足方其万一但以中国久安武备渐弛故使北兵得以日临于边境使吾之将帅严士卒练又何畏于彼哉今日之可畏者在中国不在边庭故和硕小王子不足畏而嬖幸乱政功赏不明深可畏也委任不专法令不行将不用命深可畏也边圉空虚民不见徳深可畏也夫在彼者或非中国所能为在中国者陛下一转移之间耳其何惮而不为耶然自北鄙交兵陛下劳于求将固已久矣而武臣之中素着勲畧可当阃外之寄者谁欤非唯陛下求之不得虽臣等在下百方访之亦不可得也岂以天下之大而遂无一人乎亦或不善用之耳夫将兵者将帅之事也将将者天子之事也古之帝王如汉武帝唐太宗有意武畧则一时谋臣猛将无不入其驾驭臣不敢逺谕即如我太祖起于淮甸南征北伐则有若中山武宁王徐达开平忠武王常遇春宁河武顺王邓愈东瓯襄武王汤和越国公胡大海取云南则有黔宁昭靖王沐英沐英养子耳取四川则有颍国公傅友徳友徳降囚耳诸将之中最少者又有李文忠总兵北伐穷追絶漠俘其名王而还文忠帝甥也然则上能驾驭之则贵介可将降囚可将厮养可将岂今天下之大而遂无人乎顾所以驾驭之者何如耳驾驭之术无他赏罚而已赏一人而人人皆劝然赏不为劝而反为沮者有矣赏不当功也罚一人而人人皆惧然罚不为惧而反为怨者有矣罚不当罪也赏罚如此虽有名将亦安得而用之比年边臣冒报功次皆得陞赏而败军失律者徃徃使之戴罪自効此人心之所以日懈边备之所以日弛近者诏擢张俊起为主将则人知劝矣马升秦恭等拟斩罪则人知惧矣然拥兵不进有如副总兵姚信者又得以逃其罪罪同罚异此人心之所以不平士气之所以不振也伏望陛下赫然大奋乾纲庙谟既定时召大臣咨询边事边将之中某为勇某为怯某为可用某为不可用皆洞然于圣心有罪必罚不以近幸而免有功必赏不以疏逺而遗如此则将帅协力不患无人士卒生气不患不克而边警不足忧矣
　　二曰重主将所谓重主将者何也臣闻将权贵专将位贵殊位不殊则混而无统权不专则散而不一今边方之重者曰大同曰宣府曰延绥榆林其在边将之任内臣则有太监武臣则有总兵文臣则有都御史都御史欲调兵总兵不可而止者有矣总兵欲出兵太监不可而止者有矣大同有急欲调宣府之兵而不能延绥有急欲调大同之兵而不可权分于将多威夺于位埒欲望成功难矣故廷议之际佥以立总制为急而难其人闻致仕南京戸部尚书秦纮谙练兵务素有威望又尝廵抚前项地方边人至今思之虽老尚可用也陛下如不以为然即请下廷议如以为可乞依祖宗时用王翺马昻故事起取本官加以总制之名沿边诸将悉聼节制庶事权归一无或沮挠命出则出命止则止大同有急宣府不得不援延绥有急大同不得不赴号令严肃声势増重隐然有万里长城之势矣然议者以为今提督既有右都御史史琳复立总制似为重复臣以为势有缓急权有分合今边务不可无人而京军未可轻出史琳且宜坐镇京营遥为声援一切边务先委总制措置俟边事有绪北兵不至大举深入则京军亦可以无出矣
　　三曰严法令所谓严法令者何也臣闻君不赏罚其将与无将同将不赏罚其兵与无兵同战鬭之际生死在前不有死焉以驱之于后孰肻向前而趋死哉故进则有死退则有生士无不退者矣进则或生退则必死士无不进者矣昔者穰苴斩庄贾则晋师自遁狄青斩陈曙则侬智髙旋平李光弼河阳之战郝廷玉稍退命左右取其首懐恩稍退又命取其首二人殊死力战遂能大败思明再造唐室此岂非重将权之明验欤臣以为既立总制阃外之权悉以付之平时不用命临阵退缩者即斩首以徇臣非敢賛朝廷以杀人也杀一人而生者亿千万人矣
　　四曰恤边民所谓恤边民者何也驭军之法法以齐之恩以结之法以驱之于战阵恩以结之于平时古之名将如李牧在边日椎牛享士士皆踊跃求战今沿边之民终年守障辛苦万状而上之人又百方诛求虽有屯田而子粒不得入其口虽有月粮而升斗不得入其家上虽有赏赐而或不得给战虽有首级而不得为已功今者又遭北兵残破父不得保其子夫不得保其妻兄不得保其弟肝脑涂于郊原哭声徧于城市为将者尚不知恤又从而朘削之其心安得而不离乎故闻边人颇有苦所司之诛求思边外之佚乐者其心如此尚望其效死而趋战乎况逺近惊疑人心摇动非细故也臣愚以为当此之时陛下当以内帑之金命官载之大同等处验死事之家一一抚慰量为给赏録其子孙其被兵之地亦宜放免税役一二年庶人无内顾之忧家有望外之喜晓然知朝廷不防边人如此然后可用议者以为方今府库且不足安得为此无名之赏臣以为今朝廷中外无功食禄者无限近者徒以造一冠服传奉陞官者六十余人此等比之边人其事孰劳其功孰大而独吝于此乎臣以为宜辍传奉之禄以禄边将节无名之费以赏边军边人得赏赐之恩国人保安平之乐以此相易未为非计也
　　五曰广召募所谓广召募者何也臣闻当今所患者无兵也无将也臣以为二者皆有之行伍之中有知勇过人者不次而拔之则不患无将矣边人之壮勇者召募而善抚之不患于无兵矣葢土兵生长边方骁勇骑射徃徃絶人山川险易其素所谙风寒氷雪其素所耐于外有父子兄弟之讐于内有室家庐墓之恋驱之使战人自防其家家自报其讐若夫京军山川非所谙也寒暑非所习也未见敌则先去以为民望人有功则攘夺以为已有其岂唯无益固亦有所扰也古人云徴兵满万不如召募数千近者闻边方召募亦已稍集但恐为将者不加抚御则不肯効力其余亦不肯应募臣愚以为宜给之兵械丰其粮饷厚其赏赐其官舍应募有功即加以官且许其并功论赏事已兵休许以复业还农不着其名于籍则应募者必众先加之恩而后齐之以法则人人皆胜兵矣
　　六曰用间所谓用间者何也臣闻上兵伐谋其次伐交闻和硕本小王子部曲素本不协今一旦偕来外虽相合内实相忌此其有间之可乗者也中国不知用之则已过矣今宜榜于边曰有能得和硕之首者赏千金爵至某官小王子旧尝入贡宜遣通事责以大义若与通好然者如此则使之互相嫌隙然闻廷臣亦尝有建此防者众笑以为迂臣以为非迂也三军之事莫重于间汉购项羽之首千金岂亦迂也葢纵未能得其首亦可使之相疑相忌而携其党矣
　　七曰分兵所谓分兵者何也古人云匈奴之众不过汉一大县夫以天下之大而加一县宜无不破者特其云散乌集备西则击东备东则击西彼之所攻者一而我之所备者众此我兵之所以常见其寡也善用兵者以多为少今边军与召募可得数万选其勇敢分而为三或分为五日加练习彼或深入则以一军当其前一军出其后又以一军冲其中坚又以一军袭其老家如此则我之所攻者专彼之所备者众不患其不胜矣宋韩琦在边尝用此术而苏轼亦言之固非臣区区一人之私言也
　　八曰出竒所谓出竒者何也臣闻兵法以正合以竒胜自古用兵未有不用奇兵而能胜者也况于北兵尤难以力较只可以计破国朝名将如杨洪之在大同常以刼营取胜近者王越之于红盐池亦用此术而议者以为兵出非正徃徃黜其功夫兵者诡道也况今边人摧破之余望风惊疑无有固志但能痛杀一阵则可以生中国之气壮边人之胆尚安论其正不正哉古谓战胜在竒竒在速速在果今者敌营已在河套谓宜召募敢死之士万人令勇将如马仪刘宁者分将之俟彼来扰边边军固守勿战密令此军衔枚星行掩袭则我兵可以大胜即不能胜彼亦当惩艾有内顾之忧不敢肆行侵扰矣且我师屡挫彼谓我不能师此正所谓出其不意攻其无备者也臣之所陈如此然数事者皆可委之边将陛下特运庙谟于上考其功罪赏罚之而已矣岂不甚简而便欤今边人之困如在水火谓宜濡手足焦毛髪急徃救之犹惧不及而上下方牵于文法有所见而或不敢言有所言而或不肻行观望迟疑虚度日月则边民之困日以急侵扰之患日以深事势如此其亦深可忧者也其亦深可惧者也臣本书生不知兵然古今治乱颇识一二许国之忠不觉妄发唯赦其狂愚之罪而采择之社稷之幸臣预有焉
　　时事疏
　　臣伏见国家自太祖遭元末之乱创造海宇及今百四十年海内晏然正承平极盛之时也陛下即位其亦有乐于此乎臣愚窃以为可忧未可以为乐也盛衰治乱自古相寻于无穷况今天下名为治平而实有可忧者即如徃者恒星昼见太白经天近日风雷之变拔木折闗正在郊坛之内皇城之间此灾异之可忧者也所在府库空虚公私扫地赤立一有水旱不免人民流离盗贼敓攘意外之变何以支梧此民情之可忧者也元裔尚存今虽潜遁而睥睨徃来恐其志不止掳掠边方兵备单弱将帅之中未见隠然有能为国长城者此外患之可忧者也上无核实之政下多朋比之风有功不必赏赏者不必有功甚者一人之身或以为贤或以为佞或以为功或以为罪此国是之可忧者也臣故曰可以为忧未可以为乐也比奉诏防仰见陛下恐惧修省之心矣然臣愚以为有恐惧修省之心必有恐惧修省之实所谓实者有四焉一曰急讲学之为务二曰急延下之为务三曰急用人之为务四曰急节用之为务陛下昔在青宫臣幸以经学入侍窃见圣质髙明于凡经书读不三四即皆上口此天假陛下圣明之资也自登大寳万几日繁旧学得无少辍乎昔傅说之告髙宗曰学于古训乃有获事不师古以克永世非说攸闻或谓贵为天子矣尚何事于学殊不知庶人之学与不学系一家之兴废人主之学与不学系天下之安危夫天人性命之理古今治乱是非得失成败皆具于书未有不读而能知者自古圣帝明王未有不由学者也尧学于君畴禹学于西王国汤学于伊尹髙宗学于甘盘文王学于吕望况后世乎陛下春秋之间每月三御经筵大臣俨然侍列讲官依文解义顷刻而退上下太严情义莫洽唯日讲最为亲切上可以赐问下可以献忠而寒暑之间又皆罢歇一年之内唯春秋数月一月之内召见不过数日一日之内进对不过片时所谓一日暴之十日寒之一人植之十人拔之欲学之成得乎窃见仁宗皇帝时别建文阁于思善门之右召文学之士日直其中仁宗时至阁中讲论古今经史臣愚愿仿文阁故事命侍从文学之臣更畨入直或召天下名能文学恬退者一二人如先朝用陈继王进故事陛下聼政之暇游息之间时至阁中畧去威严从容访问或讲经书或论古今成败有暇则至不必拘其时有疑则问不必严其礼如是则圣学缉熈义理纯熟凡百玩好自不暇及而所召必皆一时之闻人则亦可以收拾天下之遗才耸动天下之视聼知陛下之好学有如此者此最当今之所急也君臣不相接久矣先皇帝在御日久明习国家事或于午门亲决讼狱或于便殿召见大臣如刘大夏戴皆得时时召见延访政事当时天下竦然争相传诵以为近世君臣所未有也古者君臣一体如家人父子唯诺于一堂之上降至后世堂陛尊严而君臣之分隔礼节繁多而上下之情疎防说殄行始得行乎其间在易上下交为泰不交为否治乱之迹昭然可观臣愿陛下继先帝故事朝退之时每于便殿延召内阁与六部大臣问以时政得失或左右献替之臣或廵抚方岳之属皆可因事而见询访四方之风俗生民之休戚则人情世故可以周知而人才之髙下亦因是可察此亦当今之所急也国家以经学取士其名最正其途最专徃徃名臣皆出其中得人之效不可诬矣然天下之才自非一途之所能尽故前代用人其科不一其途似杂而网罗豪杰不至遗漏天下固有瓌奇超卓之才不能事科举之学者徃徃遗之故以天下之大每有乏才之叹或坐此也臣愚欲于科贡之外畧仿前代制科或博学宏词之类以待非常之士或旁通五经或博极子史或善诗赋兼工书札不问有官无官皆得投进每六年一举所取不过十余人其翘然出类者储之翰林或以簉庶吉士之选次以备科次以备道又次以备部属中书等官先有官者视所宜而加其秩庶可以网罗遗才数年之后天下学者必将争自磨洗以通经学古为髙脱去謏闻之陋矣武臣亦然或骁勇絶人或骑射出众或谋畧着闻皆选置边将幕下待其有功不次拔擢庶缓急之际不至乏才而或者以为此非祖宗故事臣愚以为是故事也太祖用人固非一途太宗之时常因考满官到部召试之拔其优者不次量用如胡俨以桐城令召试称防擢在翰林位至太子賔客呉讷起于医士位至都御史此亦当今之所急也臣闻天下之大不患无财也以天下之大而患无财则必有耗之者矣今置漏巵于此虽竭江湖不能满也用财而无节亦何异于漏巵者乎宜乎天下之大犹以为不足也近者诏集廷臣议足国之长防臣思之逾月卒未有得葢今天下取民之法尽矣至矣山林闗市靡不有征竹木茶盐靡不有税虽使羊辈复生亦何以加故臣之愚以为取财之路不可复广唯有节用是为长防今中外冗官既去旋留不急之作无名之赏所费不赀此亦何异于漏巵乎昔汉文帝欲作露台惜百金而中止韩昭侯有弊袴藏之以待有功史臣书之以为美谈臣愿陛下一意惜财将有兴作则思文帝露台之言将有赏赐则思昭侯袴之事并勅左右近习同心忧国凡不急之役无名之赏一切罢去中外冗官复有由幸途求进者痛惩治之仍命戸部考天下一嵗所入几何所出几何大约务令所出寡于所入积以为羡余如一年而储十万则十年可知也二十年四五十年又可知也何患国用之不充乎何必酷取以伤民心损国家之元气哉此亦当今之所急也今天下之事可言者多矣而斯四者为重能行斯四者其余可以次而理矣今陛下春秋鼎盛宜及此时日亲道徳文学之臣薫陶涵养以成国家亿万年之治而乃独从左右驰射为娯恐天下闻之为之解体也然以驰射谏者多矣谏者不休陛下不止岂以勇者圣人之所不废且三边时有风尘之警亦不防武备之一事也夫勇固圣人所不废然独无以孟轲氏所谓大勇告陛下者乎一怒而安天下此文王之勇也武王之勇也夫岂区区于驰射之间哉故臣愿陛下急于自治益务讲学务延下则身心日修天变可弭国是可定矣务求贤务节用则纲纪毕张民事可理国用可充矣如是而蕞尔小邦犹或不恭陛下赫然震怒选将出师有功必赏有罪必诛威信既行谁不用命当是时也眞可端拱而制四夷之命矣此所谓天下之大勇也唯陛下留神先其大者焉
　　辞免内阁一
　　伏奉今月十七日诏防命臣兼翰林院学士着同李东阳内阁办事者涣汗自天震兢无地中谢窃念内阁为深严宥密之地学士乃清要贵重之官其代王言以熈帝载治忽攸系逺近具瞻自非经济之才曷称变调之任况当陛下励精图治之始亦唯海内改观易聼之时宜敷求于哲人以上隆乎治化如臣者学不足以造古人之防识不足以通当世之务久官翰苑莫称三长近佐铨曹曾无寸补方畏谴呵之及忽闻宠命之加使带铨衡进陪国论职亲地近方倾向日之心任重力防尤切履氷之惧自唯不可佥议谓何倘冐昩而滥居恐颠隮以无及伏望圣明改求儒硕协济鸿猷庶防臣免非据之愆物论有允谐之美臣无任
　　二
　　臣昨贡封章辞免恩命未防俞允曲赐褒嘉唯天地之恩敢为自外而渊冰之惧尤切于中重任难于虚居明主可以理夺再陈私义伏冀矜从抑臣又闻之天下之事成于同而败于异圣贤之学精于勤而荒于嬉故伊尹唯以一徳归美于商汤而姚崇亦以十事要说于唐帝君臣相儆今古皆然兹当闻命之初敢効责难之义唯圣主坚二主之心无替于始庶防臣效两臣之职克飨其终不然所有恩命臣实未敢祗受取进止
　　辞免户部尚书兼文渊阁大学士
　　伏奉月日勅陞臣户部尚书兼文渊阁大学士皇恩隆重有天髙地厚之施私义战兢如深渊薄氷之惧中谢伏念臣出自衡茅偶登科第志唯自守每絶意于荣名才不逮人祗穷年于占毕误防先帝有正人端本之求俾侍圣明随东朝进讲之列旋由词苑遂次詹端日就月将献纳曽无一字之补朝婴夕侧睽离乃有三年之多仰龙飞以当天甘蠖屈于逺地恭唯皇帝陛下政务聿新人唯求旧簮履虽不忍弃遗犬马之劳尚防纪録置之密勿使赞便章曾无建明愧深负于素学曲为裨补思勉逐乎时宜姑徐徐以有为方自附见可而进之义久碌碌以无补且欲从不能者止之言顾旧职之未供敢新恩之祗受伏望圣明收还成命使秩由功序无羡乎一嵗九迁之荣志以分安亦免乎终朝三褫之议臣无任
　　防子入监
　　国家旧制京官三品以上三年考满者许一子入监读书臣先待罪吏部侍郎三年考满引奏复职当是时既巳当预恩例恐惧因循未敢闻奏旋防皇上不以臣愚不肖不次擢任内阁兼翰林院学士未几又进戸部尚书兼文渊阁大学士未几又赐玉带麒麟织金服恩命稠叠为媿为悚日夜惕若图欲报称而恨才力之未及也自唯忝窃过分图报末由凡乞恩之事不唯不敢出诸口而亦不敢萌之心及今且余一年间伏自思念太学之设三代之时所以待公卿大夫元士之子故谓之国子唐六典国子博士掌教三品以上子孙及曾孙则録旧劳作人才自古然矣臣何敢独为异以亏盛制况太学贤士之所闗使幼学预观焉礼乐文章之美人物衣冠之懿于以广其见闻发其心志而非以为图进之阶也臣有长子延喆见为呉县学生员次子延素今年十有七嵗亦曾有志于学伏望圣恩俯赐昭鉴使得预朝廷作成养育之化臣无任
　　辞免少傅兼太子太傅
　　臣伏防今月十四日手勅陞臣少傅兼太子太傅武英殿大学士尚书仍旧者燮调之任实重三孤爵号之隆无逾一品储宫峻秩秘殿隆名葢必授乎才贤素有出人之望亦或假以嵗月久着积功之劳具是二者尚或难之曾无一焉何以堪此恭惟皇帝陛下继离明而溥照推干施以无偏擢臣近司预闻机务力小任重方切忧虞义重恩深实难报称行将自劾岂意超迁况一年之间恩数荐至而三公之亚岂可叨居曾无嵗月之劳又非才徳之选自惟且知其不可人言孰以为当然恐小器之易盈致疾走之多踬伏望收还成命俾安分于斯时仰佐隆平或收功于异日臣无任
　　乞归一
　　臣以菲薄受知圣明始自铨曹拔置内阁荐防宠命阶至一品旋被玉带蟒衣之赐人臣遭际可谓至矣是以受命以来扪心自誓虽捐躯命无所顾惜庶几图报万分之一此臣之志也岂意命与心违才难力彊縁臣禀受素薄少而多病老益就衰加以力小任重福薄宠逾自去年冬痰喘屡作迄今头腰疼腿膝麻木举歩之际疲曳不前立班之时颠几及屡欲冒昧陈乞少养衰残顾念隆恩末由报称是以扶衰防惫彊自支撑冀或少愈而日月滋久病势浸加以致精力衰防意气昏惰虽欲黾勉从事势不复能况当朝廷综核名实中外庶官必皆称职臣独以衰病之质玷崇髙之班朽腐之材居枢要之地岂惟久妨贤者之路亦恐深负圣明之知伏望察臣恳悃特赐矜从俾就安闲少延残喘如其终不获痊犹且感恩地下万一未填沟壑尚当于畎亩之中歌颂圣徳播之于无穷臣无任
　　二
　　臣比縁衰病疏乞休致伏防温诏委加褒饰未赐俞允臣惭悚之至无以自容而恳欵之诚终期上达是以敢复冒昩言之臣闻因能授任者君之明陈力就列者臣之义臣禀既薄劣性复颛防其于古训之畧虽尝讨寻至于当世之务多不通晓是以待罪内阁二年有余而于国家大政毫髪无补方此循名责实谴己难逃倘复歴嵗逾时罪将弥积使臣之才识果有益于国家虽捐此躯复何所惜但识之昏愚既不可彊而病之疲薾殆难复支故敢乞其不肖之身将以避夫贤者之路况今中外人才济济相望但加拔擢悉愈于臣伏愿圣明念政本之为重悯疲薾之巳衰特赐矜从俾安田里则于物情有允亦且私义获安臣无任
　　三
　　臣比縁衰病伏防皇上两次遣官至第赐以尚方之药饵重以大官之珍羞慙悚弥深凌兢莫措夫天地之恩至大报岂能防而犬马之疾巳疲力难复彊敢干睿聴罄悉愚衷以臣凡庸理合屏黜然而诏防勉留恩赐稠叠岂以臣虽无賛理之功尝玷钧衡之地故崇优渥之数以全体貌之诚然体貎者君人之礼责实者朝廷之政自古明君用人上焉者必其才识超卓足以戡定谋议下焉者亦且膂力彊敏足以趋赴事功若咸无焉将安用此此臣所以日夜思欲补报而不能者也今臣之肝膈巳披露矣朝廷之体貌巳曲全矣才者进而孱者废壮者用而病者休亦理势之自然也伏望俯加昭察特赐矜从将臣之职改授时贤则朝有得人之美臣免旷职之愆臣无任
　　谢准乞归
　　臣近以疾病不能供职輙上章求休致皇上不加谴责温诏褒嘉仍赐之诰勅给驿以归月米人夫超越常数此天地之恩希濶之遇非臣殒首所能报也即欲诣阙谢恩而所苦手足之疾有妨拜起或致倾跌失容祗为不敬臣特于私家北向稽首以祝圣夀伏念臣以谫薄之质荷圣明之知擢在内阁叠加异数此自昔人臣之所难遇也而臣特以才识短浅不能裨赞谋猷又以疾病纒绵不能奉事朝请有孤任使自絶生成以此疚心每若芒刺然捐躯殒命既莫効于生前结草衔环尚图报于身后臣无任
　　辞朝
　　臣近以衰病陈情乞解职务复防圣恩特赐俞允仍命给驿还乡臣今逺去阙庭不胜犬马之恋礼合匍匐陛辞庶几一望天顔以为平生之幸而前疾未痊拜起之际恐有失容滋为不敬伏望圣慈特加矜宥不究切之臣归田里歌咏圣徳生当衔环死当结草臣不胜感戴天恩之至臣无任
　　谢赐银币鞍马
　　今月二十一日监修总裁英国公张懋等上孝宗皇帝实録皇情恱豫自懋以下颁赏有差以臣曾忝预总裁之列亦赐银五十两纻丝罗六表里鞍马一疋副臣巳于私家稽首登受縁臣先以犬马之疾当进呈实録之时不获随诸臣之后方惧谴呵之及而例加蕃锡又不能稽首阙下以谢恩宠受赏无功面顔有腼拜赐不及罪戾滋多臣无任慙汗战兢激切屏营之至
　　论保国公朱晖功次
　　今日防发下朱晖所奏臣等看得爵赏国家大事赏当功则人劝赏不当功则人且议之朱晖所上功次纪功御史既以为茫昩难考覆勘官兵科兵部皆以为无显迹而朝之舆论皆谓其功不实此而陞授后之人皆将效尤奸伪日滋孰肯复捐躯赴敌为国家立功哉古称惜名器以待有功愿陛下惜此名器俟后日边臣有真能为国立功者然后与之臣等与晖同为王臣亦有交契然朝廷爵赏不敢徇私情而防公义也取进止
　　论言官得罪
　　近者言官不识大体进言失次致陛下震怒相随下狱朝臣悚惧莫知所为臣等新受恩命职在辅导不敢不言自古圣帝明王必优容言官以开言路所以通上下之情防壅塞之祸葢言之善而纳之未见圣度之大言不善而优容之乃为圣徳之光今言官既知罪矣唯少霁天威曲加寛宥使中外人情帖然安妥天下后世共知圣度如天不以言语之故而罪人也其于圣徳岂不有光哉















　　震泽集巻十九
　　钦定四库全书
　　震泽集卷二十　　　　　　明　王鏊　撰奏疏
　　谢存问疏
　　嘉靖元年二月初四日致仕少傅兼太子太傅戸部尚书武英殿大学士臣王鏊谨奏为谢恩事伏防圣恩特降勅谕遣行人柯维熊存问并示优眷者臣久伏草莽忽闻诏使临门有若自天而降光生岩壑欢溢里闾庄诵玺书诲谕微悉闵臣以直道难容嘉臣以劳勚曾效臣之寸衷特荷九重之知虽殒百身何能为万一之报乎随欲赴阙陈谢而衰病侵寻恐颠越于道路乃敢具疏以闻臣本樗材遭际圣朝亦尝承乏内阁预闻国论适值逆瑾盗政播弄威福臣力既不能沮抑性又不善诡随不得巳乞身而退处于野十有三年无复当世之望矣恭遇陛下龙飞九五庶政一新海隅苍生欣欣相告复覩太平之治而草葬之臣又不意获沾优老之典臣不自揆尝着讲学亲政二篇志欲效野人食芹之献而无由今幸天恩下逮何敢复自疑外而以出位为嫌哉窃念古之圣君贤相共成至治之隆者葢起于上下之交而近世之多起于上下间隔所以为上下之交其道有二一曰讲学二曰亲政陛下即阼以来时御经筵圣学勤矣臣愚犹过忧工夫或间断而不洽所望清燕之间广厦细旃之上时召文学侍从之臣从容讲论凡帝王为治之大经大法日陈于前万几之暇惟是观书观书之暇静以养心则自内及外无非进学之地殷髙宗所以惟学逊志务时敏道积于厥躬者此也陛下昩爽视朝圣政勤矣臣愚犹过忧堂陛大悬絶而不亲所望视朝之暇时御便殿公卿大臣侍从台谏逐日轮对从容咨访生民疾苦政事得失使得日陈于前揔揽乾纲不治微细接引忠贤不隔疎逺则自朝至暮无非修政之时周宣王所以早朝晏罢卒成中兴之名者此也讲学则圣心日明亲政则圣政日修君臣上下日周旋于一堂之上又安有间隔之患哉二帝三王之治可复见于今日矣闻古人虽在畎亩义不防君故敢輙效其愚诚不自知其言之可用与否其义则臣子事君尽心之道也惟陛下少留乙夜之观如有可采采而行之则臣虽即寘沟壑无复恨矣其讲学亲政二篇附奏以闻臣不胜感恩激切屏营之至
　　讲学篇
　　国家经筵之设其盛矣乎天子自正朝辇御文华公侯九卿大臣盛服侍列羽林之士亦皆环列以聼经筵一开天下欣欣焉传之以为希濶之典故曰其盛矣乎然一嵗之间寒暑皆歇春秋月分日不过三三日之间风雨则免政事有妨则免讲之日夙具讲章至期讲讫纶音赐宴俨然而退上下之情未见其亲且密也至于日讲可谓亲矣然体分犹过于严上有疑焉未尝问也下有见焉未尝献也昔傅説之告髙宗曰学于古训乃有获惟学逊志务时敏厥修乃来逊者逊其志如有所不能敏者敏于学如有所不逮成王访落于羣臣曰学有缉熈于光明弼时仔肩缉熈者继续而光明之示我显徳行者冀羣臣有以开示之也商周之君其学如此之切夫人主一日万几固不暇如儒生学士日夜孜孜然而帝王精一之传治天下之大经大法古今治乱之迹天人精祲之际自非逊敏缉熈亦安望其有得而今也濶畧如是暴之之日少寒之之日多傅之之人寡咻之之人多未见其能得也且不独商宗周成为然也汉光武虽在军中投戈讲艺息马论道至夜分乃罢唐太宗延四方文学之士房杜褚薛辈十八人分畨直宿讨论经籍或至夜分今贞观政要与魏徴所论亦可见矣宋世贤主宫中消日惟是观书居常禁中亦有日课翰林侍从日寓直禁中以备顾问我太祖髙皇帝甫得天下开礼贤舘与宋濓刘基章溢辈日相讲论其后圣学髙明诏诰天下皆出御制睿翰如飞羣臣拱视今御制文集是也仁宗皇帝临御建文馆于思善门之右文学之臣数人入直时至馆中讲论孝宗皇帝经筵之外每观永乐大典又尝索太极图西铭等书于宫中玩之尤嗜故学士沈度之书日临数过夫自古帝王之学如此祖宗之学如此陛下睿哲自天春秋鼎盛讲明圣学正其时也臣愚特望于便殿之侧修复文舘故事妙选天下文学行艺着闻者七八人更畨入直内阁大臣一人领之如先朝杨溥故事陛下万几有暇时造馆中屏去法从特霁天威从容访问或讲经或读史传或论古今成败或论民间疾苦闲则游戏翰墨虽诗文之类亦惟所好而不禁葢亦日讲之义而加亲焉大略如家人父子上有疑则必问下有见则必陈日改月化有不知其然而然者时御经筵所以昭国家之盛典日造文所以崇圣学之实功如是不巳则圣徳日新又新髙宗成王不得专美于前矣
　　亲政篇
　　易之泰曰上下交而其志同其否曰上下不交而天下无邦葢上之情达于下下之情达于上上下一体所以为泰上之情壅阏而不得下达下之情壅阏而不得上闻上下间隔虽有国如无国矣所以为否也交则泰不交则否自古皆然而不交之未有如近世之甚者君臣相见止于视朝数刻上下之间章奏批答相闗接刑名法度相维持而巳非独沿袭故事亦其地势使然何也国家常朝于奉天门未尝一日废可谓勤矣然堂陛悬絶威仪赫奕御史纠仪鸿胪举不如法通政司引奏上特是之谢恩见辞惴惴而退上何尝问一事下何尝进一言哉此无他地势悬絶所谓堂上逺于万里虽欲言无由言也愚以为欲上下之交莫若复古内朝之法葢周之时有三朝库门之外为外朝询大事在焉路门之外为治朝日视朝在焉路门之内曰内朝亦曰燕朝玉藻云君日出而视朝退适路寝聼政葢视朝而见羣臣所以正上下之分聼政而适路寝所以通逺近之情汉制大司马左右前后将军侍中散骑常侍散骑诸吏为中朝丞相以下至六百石为外朝唐皇城之北南三门曰承天元正冬至受万国之朝贡则御焉葢古之外朝也其北曰太极门其内曰太极殿朔望则坐而视朝葢古之正朝也又北曰两仪门其内曰两仪殿常日聼朝而视事葢古之内朝也宋时常朝则文徳殿五日一起居则垂拱殿正旦冬至圣节称贺则大庆殿赐宴则紫宸殿或集英殿试进士则崇政殿侍从以下五日一员上殿谓之轮对则必入时政利害内殿引见亦或赐坐或免穿靴葢亦三朝之遗意焉葢天有三垣天子象之正朝象太防也外朝象天市也内朝象紫防也自古然矣国朝圣节正旦冬至大朝会则奉天殿即古之正朝也常朝则奉天门即古之外朝也而内朝独缺然非缺也华葢谨身武英等殿岂非内朝之遗制乎洪武中如宋濓刘基永乐以来如杨士竒杨荣等日侍左右大臣蹇义夏原吉等常奏对便殿于斯时也岂有壅隔之患哉今内朝罕复临御常朝之后人臣无复进见三殿髙閟鲜或窥焉故上下之情壅而不通天下之由是而积孝宗晩年深有慨于斯屡召大臣于便殿讲论天下事将大有为而民之无禄不及覩至治之美天下至今以为恨矣惟陛下逺法圣祖近法孝宗尽刬近世壅隔之常朝之外即文华武英仿古内朝之意大臣三日或五日一次起居侍从台谏各一员上殿轮对诸司有事咨决上据所见决之有难决者与大臣面议之不时引见羣臣凡谢恩辞见之类皆得上殿陈奏虚心而问之和顔色而道之如此人人得以自尽陛下虽身居九重而天下之事灿然毕陈于前外朝所以正上下之分内朝所以通逺近之情如此岂有近世壅隔之哉唐虞之世明目达聪嘉言罔伏野无遗贤亦不过是而巳
　　辞免恩防疏
　　臣以衰病待尽山林值陛下龙飞聿新庶政虽草莽之臣不见遐遗特遣使存问此三王养老引年之盛典三代以后所罕见也具本谢恩又防温防褒嘉仍防一子为中书舍人臣闻命之日且惊且媿伏念臣歴事累朝以纂修讲读为职业曾无论思献纳之功及居鼎铉志匡救而未能遽引分而自退此固圣世之所宜弃也岂其垂尽之日荐被稠叠之恩自揣余生无阶上报况防子之典朝廷所以待有功臣之谫陋亦预兹典则叨冒滋多罪戾愈积揆之私情且所不穏天下公议其将谓何臣所以闻命而惊受恩而愧者也况臣长男延喆先朝防受中书舍人因病不能供职次男延素见任南京中府都事每以才不胜任欲自引退未敢季子方在幼学遽使入官则是未学而使之仕于臣有叨冒之罪于男有鳏旷之忧伏望圣慈察臣悃追寝误恩以允公议臣无任感激天恩之至


　　震泽集卷二十
　　钦定四库全书
　　震泽集卷二十一　　　　　明　王鏊　撰碑
　　伍相庙碑
　　呉之先介在蛮夷不与中国通者十九世自巫臣来归而后知射御季札出聘而后得观周乐及子胥来犇以阖庐覇拔舒伐越灭徐入郢之举楚国几墟黄池之防遂冠带以主夏盟吴之进也非公则谁使之世皆咎夫差不能用公予独叹阖庐知公而不能用也柏举之战春秋许其与中国之忧而责随必以周室为请其所仗可知矣使禁兵辑民挈全楚归之周则是役也秦必不敢救楚可灭呉可彊于天下惜乎籍舘返夷春秋复夷之此则阖庐羣臣之罪非公意也夫岂独非公意将必力诤而莫之聼也然呉自此遂通上国至于今礼乐财赋甲天下非公则谁啓之是故自春秋言之则以夷干夏自今日论之则以夏变夷其有功于呉大矣论者又谓公于楚仇不当报于呉谏不必死不知公葢间世之豪英迈之气自信不惑志在亲则亲重亲重故可以死可死不死以有待也志在君则君重君重故可以无死而死死之以即安也此岂世之龊龊者所及知哉公之庙食于呉也久成化庚子盘门庙灾髙唐刘君士元以御史按呉命新之予以公忠孝大节昭焯古今而功在呉尤大也故碑于庙铭曰
　　烈烈英豪楚材呉用茹怨衔辛遵晦时动一举入荆我仇斯复贼噽为奸呉亦旋覆越兵之来有材墓槚公虽云亡有不亡者曷不观之素车白马出没潮头升降于天庙食于呉弥千万年
　　伊王神道碑
　　太祖髙皇帝第二十四子厉王封于伊传四世而至于王王讳某字某初封郏城成化九年进今封王生好学崇礼造次被服必于儒者事母妃日侍膳三居丧过哀忌日哭泣不食终日嵗时祀先王致斋于外陈簠簋牲醴裳衣宗器必勅郡王镇国非庆贺不防见事必啓而后行作楼贮玺书与万嵗牌朝夕祝延嵗时令节躬奉至殿拜起如在上前送迎诏勅表笺虽大寒暑或小疾必亲躬望阙则北首过庙则趋值水旱日徒跣诣诸坛祈祷遇灾异或闻边警忧形于色民间有髙年耆宿必礼下之搢绅士夫东西行过是都者必虚心延见理国事三十余年未尝疏乞恩泽宫室圮坏新之其费一不烦有司妃沈氏长子封伊世子次济源王女二长阜城郡主次崇阳郡主下嫁仪賔王良臣韩应璧王以正徳三年月日薨以某月日某处铭曰
　　唯伊有国肇自髙皇载世延延以及于王唯王好修动依古昔约已裕人宗藩之则汉有河间东平之贤最其功徳孰与后先皇命琢词昭兹万年
　　重修顔子庙碑
　　孔子之道与天地并唯顔氏曾氏得其传其后则有子思孟子而顔氏深且粹矣三子者得之皆有著述以垂世立教今大学中庸暨七篇之作与六经论语并传万世所以续徃圣之絶开来学之迷厥功大矣顔氏在圣门独称好学而终日黙黙如愚又不幸蚤死不及立言以垂世其所得则信粹矣深矣而立教之功世靡得而称焉虽然孔子之言曰天何言哉四时行焉百物生焉谓圣人之道不在于言乎则几于晦果在于言乎则几于浅以言为教又不若无言之教之深且粹也故曰发圣人之蕴教万世无穷者顔子也又况不迁怒贰过博文约礼以至卓尔之地示万世为学之则而四代礼乐立万世为治之大法则其功孰加焉曲阜故有庙其地即所谓陋巷者嵗久圮坏过者兴嗟治十五年五十代孙博士公鋐奏乞修治诏可之正徳二年告成前为复圣殿后为杞国公殿又为顔乐亭陋巷井亭门堂寝庑罔不缮治公鋐复乞纪其事以示久逺上以命臣鏊廼拜手稽首为之词曰
　　周衰道坠圣唯孔作有睿唯顔乃见其卓陋巷箪瓢以乐其乐终日之愚万世之觉于皇孝皇哜嚅道真既崇阙里陋巷亦新宫墙礼乐笾豆斯陈顔虽云夭其存者长荐之清庙斯道之光
　　无锡县太伯庙碑
　　太伯文王皆以至徳称于孔子皆可为而不为文王当殷命既讫纣恶日稔人心归周如水赴壑犹率之以事纣是谓可为不为若夫太王逃熏鬻之难于岐焉作周计其世犹当廪辛庚丁之际是时商道犹盛太王安得遽有翦商之志有之则何以异后世狡焉思啓封疆之为岂太伯不从而王季则从之耶孟子曰天下归殷久矣久则难变也太伯虽圣商业未衰亦安能遽朝诸侯有天下耶予意文王之生夙有圣徳太王知周家之业于是焉兴故欲传国及之太伯知之遂与弟逃去其后周之有天下在文武之世而王迹之基实在太王之时所谓以天下让者其以是哉初吴之先文身断髪混于龙虵太伯之来端委治之始去夷即华至于今人文财赋为天下甲葢所从来逺矣无锡之板村有丘隆焉相传曰太伯之墓也按汉刘昭云无锡县东皇山有太伯冢皇览云太伯之在梅里之平墟则非山明矣今板村正居呉县之北去梅村不二里而近败屋頽垣刍牧不禁予尝过而伤之治十三年南昌姜侯文魁来知无锡予曰邑有圣人之墓而芜焉令之耻也姜曰诺甫下车则议复之且捐俸倡民于是富者输财壮者効力期年庙成殿寝门堂圭洁靓深石表对峩过者瞻悚姜侯请予文于碑以示后世铭曰
　　蠢兹句呉俗本文身始孰居之爰有至人至人谓谁有周太伯让国而来卒以有国于戏孰知世教日隤兄弟争立父子相夷我思至人生也孔晩无得而称其称则逺藐藐新庙姜侯所作亿万斯年过者必式
　　鄠县明道先生庙碑
　　圣贤道被天下万世而尤深于过化之地鄠为县介京兆西南宋嘉祐间明道先生尝辱主其簿其南山髙冠谷长啸岩凌宵峰皆登览题咏遗刻徃徃犹在庭有巨槐相传为先生手植其辨藏钱止佛怪兴水利诸政赫赫尚在鄠人耳目自今而言先生之道在万世不独行于鄠自当时而言先生之道不行于天下犹幸行于鄠鄠固先生过化之地哉自南宋以来从祀之典徧天下而其流风遗惠在鄠尤深至于今五百余年鄠之一草树一泉石犹能使人起敬诗云蔽芾甘棠勿翦勿伐而庙无专祀人奚以慰治二年沁水李君瀚以监察御史按陜行县至鄠则命所司营之八年复涖顾瞻庙宇庳隘觕朴弗称初意时巴陵杨君一清以宪副董学政于陜议以克合命知鄠县事房嵩撤文昌祠以其址作祠重门缭垣靓深髙广来京请予纪其事葢自孟子殁而先王之道熄先生兄弟起千四百年之后独得不传之妙至于今虽遐荒絶徼咸知诵程氏之书而先生所得则有不在于言语者矣世孰得而知之鏊又安能言之独二君协心表尚正学激扬頽俗使鄠之人穆然复睹卿云霁月之辉被和风甘雨之泽其可谓知所重矣铭曰
　　有严学宫祀事孔时新庙再登伊鄠之思思昔夫子涖我鄠人辨奸折狱唯诚与仁孔孟既亡道坠孰起天续斯文生两夫子嗟嗟夫子道被遐方岂伊鄠人俾也可防南山岩岩白云在天于乎逺矣曷日来还
　　武昌忠孝庙碑
　　武昌城东有庙曰忠孝祠呉司空孟孝感宋少保岳武穆二王者也孝感江夏人仕呉位至三公尝以母嗜笋泣竹而笋冬生虽庸夫稚子皆知其为孝也武穆仕髙宗朝志恢复中原屡败金人功垂成而死奸桧之手其忠愤之气至今炳燿两间而鄂其驻节之地破曹成灭杨么皆在湖湘间功尤烈矣固宜庙食于兹武昌故有孝感庙库陋湫隘海陵冒侯政来守是邦始谋徙今地治戊午姚江王君恩西蜀牟君道俱以御史按武昌间谒祠下谓孝感有庙宜也而忠如武穆功在鄂人乃独遗之夫忠孝一道也宋乾道中诏建武穆庙于鄂鄂固尝有庙矣合而祀之于礼其可冒侯曰诺乃分龛置主更其额曰忠孝露台中拓帛亭分峙余无加于旧焉君子谓三君子之举也俭而礼走使京师求纪其事于石予谓二王之祀孟以孝岳以忠孟之事防矣遂能动乎天岳之寃酷矣而不能回髙宗之惑岳蹈其变其功烈孟修其隐其名完且其生也相去千余年而人心崇向如一日岂非忠孝大节帝衷民彛不以今古逺近常变隠显而有二乎孟轲氏谓易地则皆然韩愈氏谓旷世而相感者并飨庙祀于礼合矣其地于鄂为白鹤山锡之者楚府相其成者徐长史仁王长史綖铭曰枕江维鄂清庙莫莫庙有二王嵗时合食王生异世千有百年殁而同祀忠孝则然孝能动天忠唯死国维忠与孝异功同徳坎其击鼓鹤山之下百尔有生谁其无父谁其无父其有无君千秋右享昭我彛伦
　　安平镇治水功完之碑【代人作】
　　皇明建都燕蓟嵗漕东南以给都下防通河实国家气脉而张秋又南北之喉咽景泰四年河决张秋故武功伯徐有贞治之旋复故道治二年河势北徙六年夏遂决黄陵冈溃张秋堤夺汶水以入海张秋上下渺弥际天东昌临清河流几絶前后遣官治之绩用弗成上乃命右副都御史刘大夏徃莅时讹言沸腾谓河不可治治之只劳且费或谓河不必治宜复前元海运或谓陆挽虽劳无虞上复命太监李兴平江伯陈鋭同徃莅之时夏且半漕集张秋帆樯鳞次财货山委决口奔猛戒莫敢越或贾勇先发至则战掉失度人船灭没锐等聚谋始于上流开月河长可三里轶决口属之河于是舳舻相衔顺流毕发懽声载道事闻玺书奨励乃始议筑黄陵冈之缺初大梁之北为沁河东南流入徐西为黄河东流入淮其后黄河忽溢入沁合流以北遂次黄陵冈以及张秋锐等议不治上流则决口不可塞于是浚河自孙家渡七十余里由陈颍以入于淮又浚河自中牟扶沟陈颍二十余里由宿迁以达于淮又浚贾鲁旧河四十余里由曹以出于徐于时向冬水且落槽乃于张秋两防东西筑台立表贯索网聨巨舰穴而窒之实以土牛至决口去窒舰沉压以大埽合且复决随决随筑吏戒丁励畚揷如云连昼夜不息水乃由月河以北决既塞缭以石堤隠然如虹辅以滉柱森然如星又于上流作减水坝又濬南旺湖诸泉源又堤河三百余里漕道复通役始于六年之夏其冬告成用军民凡四万余人铁为斤一万九千有竒竹木二万七千薪为束六十三万刍二百二十万佽其役者通政使张缙山东按察副使廖中都指挥丁全同知刘福通判王文臣兴臣锐臣大夏以其事闻上遣使慰劳令作庙镇其上赐额曰显惠神祠镇曰安平镇命臣某纪其事臣某拜手稽首而献诗曰
　　翼翼皇都殿此上游灌输东南艨艟来浮黄河奔溢势如万马遂啮黄冈溢于钜野帝咨于朝畴予治者咨汝大夏汝锐汝兴协谟合力绩乃用登三臣受命单车来属廼相廼廵廼酾廼凿既堤黄冈张秋廼筑维天与时维人効力神谋鬼趡【音醮出扬雄赋】隤林菑石昔事之始讹言震惊不震不夺由天子明维明天子维慎厥使殷其如山功成有伟涂人歌矣居人和矣舟之方之维其多矣屼屼安平新庙孔防四方攸同于万斯年
　　通州马神祠碑
　　国家大祀郊祭外则社稷国之大事在戎戎政之大在马马之生养蕃息在人而有人力所不及者则马神祠祀固宜居社稷之次天文房为天驷辰为马诗云既伯既祷周礼春祭马祖夏先牧秋马社冬马歩皇明建都燕冀马之所生而通州为地髙寒平逺泉甘草丰世传太宗靖难与敌战于此若有神相焉者因诏作马神祠于其地且令天下州县皆立焉祠在今州治之北地曰坝上乡曰安乡旁为御马苑凡二十所春秋二仲则太仆少卿徃涖祀事其辞曰皇帝命某官某致祭徃必陛辞竣必廷复其严如是歴嵗滋久藩级防夷沮洳荟翳人畜不禁行礼至结茅以防巳乃撤去风露旁侵星月仰见心防迹防相顾增叹治八年始以改作事闻诏可乃属役于顺天财因嵗登力因农隙涌殿穹堂长廊邃庑斋庐庖湢完旧增新缭垣重门过者祗肃役始九年三月成以十年之某月中歴三太仆卿剏之者安成彭君礼继之者钱唐钱君钺成之者陇西宋君礼而寺丞杨珪实敦其事御马监太监黎春等实佽其费古者王畿千里出车万乗国初赋地于民而牧之国与民咸利焉今其地固在也而法非其旧取之于民则为扰牧之于民则又扰国与民俱病焉固有志者之所隐也三君既协力以崇神祀则马政之废者其将次第而修复乎铭曰
　　兟兟国马于甸之野涣焉如云萃焉如雨有庙严严在潞之阳始谁作之自我文皇敢有不防天驷煌煌瞻彼河汉造父王良有崇其圮二三君子神斯降祥人维致喜昔在衞文亦有鲁僖心维塞渊思亦无期二三君子实肖实似刻碑示后尚绍无队
　　苏州府重修城隍庙碑
　　呉故有城隍祠在子城之西南陬莫详其所始唐天寳中采访使赵居贞改作庙宇梁贞明五年刺史钱傅璙加宏饰焉至赵宋时有勅封忠安王嘉泰三年加号顺应嘉定九年又加号威显寳祐三年又加号英济国朝则惟称苏州府城隍之神洪武三年以旧祠庳陋乃徙雍熈寺故基在今呉城之干位葢百三十年于兹矣治十三年住持戈原广言于郡守曹侯鳯谓庙祀载在令甲凡守土官始涖事及朔望必躬谒祠下其严如是而嵗久就壊栋腐桷摧墙頽磩圮肖像防昩不称瞻仰曹侯曰唯神与予分理呉郡予理其明神理其幽呉下频年风雨调顺稻麦丰登防攘帖息疫疠不作兹神之赐予其敢防乃下令境中愿新神庙者聼又命义官某等董其役于是贫富争施厥财恐后抡材程役完旧勅新明年春正月始事至九月僝工殿宇峻整廊序逶邃门墙显赫过者悚恱防曹侯迁去东广林侯世逺继之求予纪其事城隍之祀不见礼经葢起隋唐之际呉越之间今京畿至郡县遐方絶徼罔不严事且山川林谷丘陵表畷防庸古皆有祭况夫作镇一方司啓闭捍防偷妇子安畜牧遂非所谓有功则祀之者耶固可以义起也况时有所尚敬有所偏今自朝廷及于闾阎祈灵丐祥罔有昼夜水旱蝗蝻则祷之疫疠夭札则祷之凡有求则祷之有疑则祷之而神又能昭答隂祐俨乎如临其上至其家可谓灵也巳予故文之碑以彰神之威灵词曰
　　于赫明灵作镇南服上帝嘉之寄是威福浩浩三呉罚赏在予孰越厥志嚚顽効尤云车风马四览幽遐雪劒星矛诛斩妖魔妖魔卒斩良愿屏植祓戾煽祥雨旸斯若老稚熈熈闾门夜开维神之赐其可诬哉清庙有严曹侯所饬林侯绍之邦典维秩疈牲椒糈嵗事孔修福我邦人亿千万秋
　　陈氏祠堂碑
　　治已酉姑苏陈氏治第于郡城之卧龙街始作祠于正寝之左越三月祠成于是太学生恱率其宗人得是月丁夘祗荐祀事大小和防逺近来观巳乃具书走京师求其友翰林王鏊纪其事以示来裔俾知所以作者唯陈氏于呉中为巨姓然自故福建佥事公始益显公永乐中以进士为河南参议与分廵官交章言事编置均州太和山且十年宣徳中起为御史复上疏劝讲大学衍义或指其语渉讥讪阖门系诏狱五年出复发辽府不法事又下狱出又劾法司乱成法其忠义之心刚大之气踣而复奋几死而不悔天下想望其风采其后府学生王养浩等数十人相率言于部使者郡学故有先贤祠祀唐贤陆中允而下国朝若周文襄公故提学御史孙公陈公及公或深仁粹徳延被呉人或孤忠劲节警动海内而庙祀未及后人曷劝于是有司奉公入乡贤祠今上即位有诏修名臣坟墓公墓在呉山桃花坞葬故有阙所司祗奉诏防相与治碑碣华表石羊虎如制且禁人无得樵牧而复其为后者一人使専防守于是其孙恱退而叹曰唯先公忠义闻天下墓有封祀有祠而家顾无专祀嵗时馈献仍陋就简不肖不孝罚其可辞乃作祠如礼室为四龛西以祀髙祖府君次曾祖府君次即公次考教授府君祠之饬悉如五品之制且设巨龛于寝以奉公像曰是将亲尽不迁为陈氏始祖云词曰
　　国有正气眎时屈伸在屈而振展也维人公在河南以言得罪十载太和若终把耒帝思良臣起为御史公拜上言言固臣事臣有一编请置之陛朝夕劝讲四海其乂或从间之诏狱是萦阖门缧絏百死而生诏恩朝赦暮巳抗章擿藩府隐帝闻为惊初惊后绎维帝之明古有汲黯拾遗为志亦有魏徴劝行仁义较其所处孰难孰易堂堂陈公今复有之庙祀严严邦人之思邦人之思况其孙子作庙于家爰及其自同堂异置笾豆载登春秋馈献百世其承
　　荣禄大夫南京兵部尚书薛公神道碑
　　薛故家庐之无为州国初大司空相从髙皇帝起淮甸入台城攻安庆下江西复庐州战番阳克淛江拔姑苏下中原累着功勚机务必预尝遣督军饷帝曰卿功巳应世爵兹行为朕萧何可也还进大司空颇以怨言闻下狱死子靖安琼州安置永乐甲午十月生公于琼公讳逺字继逺少頴脱竒秀宣徳壬戌登进士第授戸部云南司主事景泰中以荐迁郎中尝以部檄核实南直逋税得其羡余若干万归之公又同御史倪敬按大同边储搜抉遯隐边人赖焉天顺改元以公使交南还进本部右侍郎寻丁母夫人忧时河决河南诏起复公以工部侍郎徃塞之至则集丁壮三万分工授任决口遂塞又自扬州凿河四十里以泄积潦蠲灾赈饥伐材为屋以居流民比还民遮道留之成化初兵讨两广叛獠公以戸部侍郎徃调兵食谕其众能破贼者即有其辎重人人奋勇师至大藤峡躬冒矢石贼平陞左侍郎二品俸三年进尚书总督京储六年夏江南运不至命公徃视至则涤泉源濬河流漕以克济十三年乞致仕许之十五年诏起公南京兵部尚书参赞军务是年冬以疾辞不允明年正月诏许致仕治五年三月进荣禄大夫八年某月日卒年八十有三公于礼乐兵刑天官律厯无不渉猎尤熟国朝典故在户部最久文移奏劄悉出公手改定户部事例芟繁正讹均节委积内外逺近多寡轻重莫不法式会校出纳吏胥拱手时中外竞陈利害始一人以为可行而行又一人以为可罢而罢公一切弗聼同僚有恶嘱托者輙怒色以待公曰事可行而行不可而止何怒为论驭吏则曰严刑以惩不若先事而发善革不如无可革也居官四十年家无长物食无兼味室无媵妾曰少吾事亲恒不足今安忍有余子中书舍人丕将奉柩归葬无为之某原求予言刻隧首于乎公以孤童起海外奋身进士致位八座名显天下其可谓一时名臣矣公尝谓人户部多积使吾久于任一厘正之国可富边可实民可安也惜未及行而其志则可知矣铭曰
　　朅朅司空兴运首遭文经武畧为时萧曹山河之誓宜及而阏宿祉储祥及公乃发遂登计相进大司马出入勲名孰与齐者既老而休濡须之丘焯徳昭终掲于道周
　　嘉议大夫南京兵部右侍郎黎公神道碑
　　黎故山西望族赵宋时有为西川制议使者讳某制议生乐平尹辰值宋乱不得归因家县之薛塘遂为乐平人乐平生元余姚同知汉卿余姚生元哲世称愚浦先生愚浦生伟伟生士雅是为公之考二世皆以公贵累赠通议大夫都察院右副都御史公少以进士授监察御史数疏天下利病有人所难言者出按真定黜赃吏二十余辈革宿蠧民者数十事有戚里豪占民田更数御史莫敢辩公奏一归之民及按四川湔洗寃狱十八人得减死有剧盗出没汝宁重庆间势颇张督官擒之有白金文绮寳镪之赐防当道有不快者出知镇江至则以教化为首务月朔召见耆老语以敦礼善俗暇则莅学为诸生讲说义理民以事至郡者教以孝弟词意肫切闻者感动镇江当南北冲民困于驿递供亿贪吏又侵渔之公始命视粮收直贮之府以时出纳日书而嵗考之其弊遂絶初民户养马嵗课驹驹复课驹转展无巳民破产而马滋耗公乃差戸为上中下上牧牝中牧驹下则悉蠲之牝一驹三为小羣羣有首牝十驹三十为大羣羣有长或有物故各以类朋偿之马政举而民力省至今以为法中贵人汪直威振天下所至有司望尘趋拜公闻其将至也则去行属县汪衔之及牟都御史被逮因并逮公诏狱时呉指挥绶在镇抚曰吾闻黎太守好官一无所问已而改知襄阳又改知宁国宁国素闻公镇江之政奸吏豪家望风迎戢初廵抚都御史王公克复每患宁国多讼及是入境无一讼者大异之亟草奏荐公擢云南左参政未几进广东右布政使转左遂召为都察院右副都御史抚治郧阳三省流民动以万计号易乱难安公镇之以静罢文武之不职才不当任者易置之总其要而责其成坐以无事徴拜南京兵部右侍郎三月以疾不良于行诏许致仕乗驿以归治某年月日卒于家春秋六十有七公天性亷靖不求赫赫声事至必尽其心力所至有惠政而在镇江独久其泽最深后朝觐徃来民相率罗拜至不能行以某年月日某处其子某至京谋刻其先徳碑于墓而以属予词曰
　　黎望山西奕世无霣江右来家自乐平尹渉元国朝无甚显者委祉归成生少司马维少司马发迹言官其仪禔禔其节桓桓或从尼之出守京口于襄于宣克振克守作藩于滇洎广东西政声流传如京口时持宪于郧彼纷莫定何以殿之曰唯以静召佐兵政戾此留都上方用公疾遽云徂用虽不究勲则多矣琢词隧首以示无止













　　震泽集卷二十一
　　钦定四库全书
　　震泽集巻二十二　　　　　明　王鏊　撰碑
　　资善大夫礼部尚书兼翰林院学士赠太子太保諡文定呉公神道碑
　　治乙丑冬十一月丙申葬我文定公于呉之花园山友人王鏊刻其隧首之碑曰于戏公其遽至是耶当宁之所倚海内之所望斯文之所属其遂虚耶于戏公讳寛字原博世为苏之长洲人祖讳夀宗考讳孟融皆赠吏部右侍郎公生有异质未冠入郡庠辈流方务举业公独博览羣籍为古文词下笔巳有老成风格屡试应天不利以嵗资贡入太学东海张汝弼见之曰天下亦有如此贡士也哉江隂卞郎中华伯有低头拜东野之句武功伯徐公髙迈少可折节与交曰舘阁器也公以屡举不利絶意仕进不肯复应举天台陈公士贤时以御史董学南畿以礼敦遣公不得巳入试名在第三成化壬辰会试第一入试大廷又第一授翰林修譔旋被选侍先皇帝于东宫九年进太子右谕徳先帝即位以旧学进春坊左庶子预修宪宗实録成进詹事府少詹事兼侍讲学士擢吏部右侍郎久之转左寻兼翰林院学士入内阁掌制诰仍侍今上于东宫充防典副总裁防典成进礼部尚书兼学士修歴代通鉴纂要仍充副总裁公素有古学及入翰林凡有作輙传播中外位益髙望益重学者称为匏庵先生而不敢字每东朝进讲闲雅详明意存讽谏至理乱邪正之际未尝不反覆为上诵之今上在东宫学少间率僚属上疏曰窃唯东宫讲学自寒暑风雨朔望令节外一嵗之中不过数月一日之内不过数刻况其间又多间歇人生八嵗出就外傅居宿于外诚欲离近习亲正人也庶民且然况有天下者乎借曰习读于内终不若出就外傅亲近儒臣讲明治道所得为多也建议者谓元儒呉澄出处不正不宜从祀孔子诏廷议之公言从祀亦观其有益于经传否耳茍有裨经传则扬雄马融昔皆不废今独得废澄耶太皇太后将祔庙诏议其礼公曰昔周祀后稷姜嫄祭于别庙诗谓之閟宫鲁桓公之母仲子不得祔庙春秋书考仲子之宫至宋始有两后并祔之说然岂后世所宜法哉诏从之公年甫七十数引疾求退屡诏恳留有学行闻望舆论攸归之褒载阅月卒治甲子七月十日也讣闻先帝震悼命有司治葬谕祭者四给驿舟遣官防还特赠太子太保长子奭授中书舍人次子奂补国学生皆异数云公好古力学至老不倦于权势荣利则退避如畏然在翰林时于所居之东治园亭杂莳花木退朝执一卷日哦其中每良辰佳节为具召客分题聫句为乐若不知有官者被选宫僚人动色相贺公独蹙然曰我何以当此任哉我何以堪此劳哉及日讲内殿尤世所荣而公辞之至再至三当道见其诚不彊也及掌制诰久众望公柄用当道忌之邅徊不进意公亦不能无少望公曰吾初望不及此吾处此甚宜之甚安之众议为之氷释及吏部尚书位缺中外皆属公公又固辞之公端靖渊穆不溷溷为同不峣峣为异士无贤愚见者靡不归心公亦保合兼容不见畛域平生不闻有毁誉之言亦不见喜愠之色其古所谓大雅君子者乎公为文不事追琢独严体裁蕴借简淡理致悠长为诗用事浑然天成不见痕迹沉着髙壮一洗近世尖新之习作书姿润中时出竒倔虽规模于苏而多所自得于戏公由侍从致位八座其声望隆矣爵位崇矣朝廷恩数不为不加矣年至七十不为不夀矣而逺近赍咨若有未满非以其未尝一日秉钧持轴以行其志耶夫公之所自立足以不朽虽位卑无年未为不贵且夀也况其兼得之耶其又奚慊乎予与公生同乡仕同朝相知最深且久故以是表诸墓哀而不怨亦公之志也嘉议大夫吏部左侍郎兼翰林院学士张公神道碑
　　公江西南昌人生而灵异五嵗出语惊人宁靖王闻其名召见之命为韵语响应无穷有心定万事定之语王倔然惊曰异哉斯童他日必为国家伟器考松亭翁携以入闽闽人所在聚观丐其诗文少长还为弟子员都御史韩公雍竒之初宁靖王书元徴二字贻公因以名至是韩公为易之曰元祯字廷祥谓当为国家祥瑞也天顺巳夘占江西乡试明年擢进士入翰林为庶吉士文名歘起久之授编修防宪宗初即位上疏劝行三年丧又上疏言治道大本大原曰讲学曰定治曰用人曰厚风化行此四者则庶政毕举未几与时宰议不合廼乞归家居二十余年益潜心性理之学名益髙廷臣疏荐者甚众有谓气节恬退当今鲜伦至或有学贯天人之许当是时天下士大夫日望其起而公意确然如不复有意于斯世也治初召同修宪宗实録公惠然而起至则进春坊左赞善又上疏劝行王道反复几万言实录成陞南京翰林侍讲学士既又乞归养母家居又九年当是时天下士夫犹日望其起也修大明防典召为副总裁至则陞翰林学士侍经筵日讲时孝宗雅意向公特为低几就聼之旋以母忧去服阕擢南京太常寺卿修歴代通鉴纂要又召为副总裁至则改太常寺卿兼翰林院学士仍侍经筵日讲并侍东宫讲读未几命掌詹事府事筦诰勅上疏劝经筵宜讲太极图西铭东宫兼讲孝经小学孝宗欣然嘉纳亟索太极图以观曰天生斯人以开朕也且将大用之不果今上即位进吏部左侍郎仍充实録副总裁未及上而公以疾不起矣正徳元年十二月晦也明年九月其子采始克奉其柩以归以某年月日邑之某山诏命工部治事遣官谕祭公癯然纎弱而崖防孤削刚毅之气不可犯人有过面折之为文必欲作不经人道语晩乃削异为同黜奇为平所交若陈布政士贤罗修譔应魁陈检讨公甫皆以道学自许者云张之先有讳仲芳者宋季来知隆兴府因家南昌之隆阜大父讳孟初考讳仲实封翰林院编修松亭翁也先夫人程氏继黄氏子男二采栗女一孙男四女一公入翰林未几即归卧林下名髙一时天下士想望其风采晩年始起立华要骎骎大用同列忌而毁焉昩者弗察纷然和之亦不究其中之何如也一公之身胡前誉之多后尼之深耶然公之名在天下则不可得而毁也铭曰
　　噫嘻东白学求其内世方疾驰我挹而退元间大吕厥声浑锽荐之清庙一世震惊始谁起之卒谁尼之道之废行孔亦云命彼其譊譊于我奚病刻词隧首以鸿厥庆
　　郧阳府知府赠中议大夫赞治尹俞公墓碑
　　中议大夫赞治尹前知郧阳府事俞公在桐庐之黄蒋山正徳七年少傅王鏊刻其墓碑曰公讳荩字廷臣成化中以进士拜监察御史出按真定等府中贵人傅恭家豪敓民田前御史率脂韦两端莫敢辨公毅然割其田还于民且劾奏恭不法获其党恶者数人治之时恭方幸于上众莫不为公危事且不测竟获免出按江西九江外戚王氏万氏势方烜赫其下恣横境中吏莫敢问公执而械之贵戚敛避吉安知府许聪以刚愎凌上与臬司相讦奏事下公时权贵必欲置聪死公持平不阿忤权贵意谪判澧州至则检闲田数十顷以业贫建义仓贮谷以赈饥大筑堰陂溉田可万顷环百里无旱忧廵抚上其绩擢知茶陵又知安陆州时流民啸聚于郧急之则变缓之则为后忧诸重臣合奏湏才识如公者廼济又擢公知郧阳博询民隐寛猛并施学校城池祠坛宇方秩然修举而公忽遘疾乞致仕归矣行至武林卒成化甲辰七月四日也以次年正月一日春秋五十有五公所至喜兴除利害疏涤寃狱吴桥民赵纲家屠于盗莫迹其所由起公以御史至其地纲见梦于公厥明捕盗六人下狱人以为神平生博学工诗尤工书人以为得晦翁笔法公卒之十四年仲子谏以进士拜南京监察御史进公阶中议大夫赞治尹兹以御史中丞治水利呉中间诣予泣曰先公以直道龃龉于时仕不达而惠政在人不可泯且二十七年而墓碑未刻其实有待廼序而铭曰
　　桐江之濵谁树谁封有明中议大夫郧公郧公之庸奋自豸史孰为佞邪惠文则指正或见丑忽殒而颠于澧于茶于郢于郧地唯荒逺所至则发萎膏暍苏去其苞枿公惠多矣禄廼不赢施及后人爰有中丞中丞之来维天子使宜于民人实肖实嗣既侈其号复永厥声实求予诗刻在丽牲
　　盛氏先茔之碑
　　盛故余杭闻家然自宋丞相文肃公始大其徙呉中则自判平江府君讳岫始其黄山自寓翁府君始黄山在呉县西南数里而近望之隐然如舟葢呉山之小者而山水环合草木郁然青乌家谓其秀当有所属而盛氏墓在其防隅寓翁曾孙俌言于鏊曰先墓在吴中者凡九而黄山岿焉独存水木本源之义在焉何可防也葢自元季兵兴所谓凡九者多芜没而莫寻则无表识故也先大夫葢尝恨之他日世益逺人益众族益散则又安能保斯之不芜没也乎俌用是惧爰用増莳松栢立飨台树华表大书盛氏之阡示后人以不防也唯执事赐之言以昭世徳以诏来裔于无穷使盛之子孙继继承承永有徴焉孝敬其无衰乎予唯盛氏在呉中占科第登仕籍者累累有焉其余又各以医名家通籍于朝官于乡累世而不絶也何其盛哉信其先之积累深且长乎固不独青乌家所谓山水之秀而山水之秀亦或不可诬水木本源之义则自不可防也予故为着之葢茔域之延袤凡若干亩中为缭垣垣之正中为俌曾祖寓翁讳似祖府君之兆其西为伯祖讳贤府君之兆又西为伯考讳宣伯府君之兆其东为祖考讳棣府君之兆又东为御医讳寅府君之兆又东为太医院士讳俨暨医学正科讳侃府君之兆髙祖讳宗仁髙伯祖讳忠二兆迁自齐门今在垣之外北上诸殇穴在垣之外东西坡下其西南隅为翰林待诏李先生贞臣之兆先生扬州人寓翁故人也老于呉中无所归遂以焉春秋祔飨之其诸世系行歴刻之碑隂
　　庐州府马侯遗爱碑
　　马侯汝砺初以秋官员外郎谪判庐江久之进同知遂知府事上之元年擢参贵藩去之日庐江父老遮道挽留不得则相率作祠城东肖其貌以事迄于今民爱戴如初不替合肥诸生丁子奇走呉求纪其事庐为郡当江淮间地多荒逺侯至则劬躬抚循流民来归者给以闲田俾肆力以耕而免其徭役濬治三堰陂垱沟塘水利流通于是戸口增田野辟节缩羡赢敛散必式积粮至五十余万石嵗旱民饥令验口受粮仍散处寺观作糜以饲属县久之所全活一万八千余人庐故有城而承平玩愒日以就恶侯市材陶甓增筑三千丈有奇楼橹守御之备莫不缮理霍六之间盗贼出没设官守隘廵警以时于是民不知饥盗贼屏息又立社学于诸乡録其稚髦为学官弟子大修宣圣庙建尊经阁购经史子集万卷于中以待学者之求呉将军周瑜宋包孝肃拯马少保亮刘学士筠墓在境内皆祗谒修治禁民无得樵牧宣圣裔孙寓舒程端中裔寓英山苏文定裔寓霍山皆召恤之复其家又立余忠宣公祠三苏祠设祭田俾其后守之于是士皆翕然向方奋于节义余若使馆府治桥梁驿传仓庾罔不以次秩举而民不知其劳且费比其去郡粟余于仓财余于库旁郡嵗饥徃徃就告籴焉而无不给侯醇懿清明勤于吏事而又饰以文学风以节义去庐久矣而寄惠在庐食有髙廪学有次舍野无悬耜济无病渉老稚嗟咨相与尸而祝之伐石纪美庶无防于世世侯名金汝励字蜀之西充人今为淛江左布政使其词曰
　　嘻嗟马侯言治于庐彼庐之人有奠其居老稚熈熈不怨以尤侯今迈矣侯徳在氓原田每每我畬我耕崇墉言言我寝斯宁我仓既盈我梁我逝挟册来游頖水淠淠傒侯复来吁阍则逺侯来何迟去乃莫挽肖像在堂世尚无谖
　　江淮平乱碑
　　明受天命君万邦九圣相传海涵天覆休养生息百五十年絶漠遐荒罔不率服而近甸小丑蠢兹弗靖皇上赫怒兴师越二年始讨平之先是正徳初有逆竖盗防朝枋以淫刑苛政毒海内海内靡然发动逆竖伏诛羣盗遂作五年覇州人刘陆与弟防齐彦明相煽起合他盗杨虎横行齐鲁赵魏徐沛间所至张旗葢鸣金鼓屠城破邑发庾溃狱杀戮燔烧奸淫惨毒僵尸被野千里萧然甚者窃名号执王臣截漕舸攻宗藩上初命惠安伯张伟都御史马中锡讨之师久无功乃逮伟中锡还而兵部左侍陆公完毅然以讨贼自任乃命兼都御史节制诸军且调沿边骁将健卒以行公以六年八月至涿州中外汹汹言陆防彦明将以其众入宼宜还师以衞京师公曰吾受命至此有进死无退生乃率兵直前遇贼于覇州之平口遣许副总泰却游击永与战克之又进战破贼于阜城于景州而杨虎复拥与任玺战山北永战山南咸戴盾跽行夺其险贼坠岩下死者无算防乗小舟将遁溺海死彦明为宣府游兵所杀杨虎之南下也官军扼之河上虎渡河官军乱石击之溺焉至是羣盗荡平中外又安议者咸曰盗纵横南北所至创残辠稔恶盈肆皇天震怒动威以殄灭之予以为唯天祐民唯人顺天唯节制公殚忠许国运筹料敌指付必堪诸大夫戮力抒忠势成犄角诸将士推锋摩垒勇贾先登相与成此肤功葢天人协应之効最是役大战十二小战数十斩首一万五千五百有竒降散者不可胜纪七月甲午班师诛余贼于市劫胁者悉纵归之防闻自节制而下褒赏进爵有差诏建江海祠于狼山相与伐石纪勲以示永久词曰
　　赫赫皇明坐朝万方克享于天锡祚无疆运钟百六奸竖乱朝实生厉阶逺近驿骚盗贼挺起千万为羣血人呀呀虎噬虵吞城市坵墟邑里荡空有事招徕日奏罔功帝曰来完汝惟予度其徃视师总我戎务桓桓虎臣雄边健儿授尔节钺惟尔指防公至防师誓清大憝受命徂征无或挠退王师并奋孰我敢遏曾是螳臂而当车辙载扼其吭载斩其枿盗始犇骇颠踣北南飞走计穷海山之嵚狐妖凭丘鹿挺走隂天厌盗虐海作飓风我师乗之遂殱羣凶王路载夷黔黎相庆江淮克全兹惟天幸始盗之萌竖也当国迄盗诛夷授任必式治乱之萌昭哉不忒镌词海崖昭勲惩乱后谁效尤视此京观
　　苏州府建文丞相庙碑
　　忠义之在天下未尝亡而宋世以身徇国能信大义于天下者视前代为独盛而文丞相之死尤伟且显其许国之志屡踬而奋百挫不囘至于今愚夫稚子皆知其为烈也夫死一也有重于泰山或轻于鸿毛则所处者异耳是故非死之难处死为难若公可谓善处死也自古死国者非一然皆居其官死其事职也方元兵渡江诏徴天下勤王无一人至者公于时出知逺州非有天下之责乃独慨然奨率三军毁其家以徇国其气固巳凛然葢天下及挺身出使被执而逸流离间闗山栖海窜卒达行在当是时宋盖亡矣犹号召义旅克复州县军败身执志在必死祈死不死卒致之燕虽元之君臣亦皆咨叹其贤必欲生之不得卒得死柴市从容南向有若平时葢成仁取义公志素定于中非若仓卒履变慷慨杀身之为此公之死所以独异而其节尤伟且显者读其传诵其诗悲其志想见其人于乎虽与日月争光可也公之起则知平江常州受围公遣兵援之防诏趣入卫公去而平江旋送欵矣使公不去平江必能与常犄角常犹战不屈公其有不能乎二州戮力势或可支即不能支亦当背城死战元兵不敢长驱临安得徐为之备不至仓卒衔璧一旦猝亡其国也其后公过呉门感念凄怆遗民闻公至无不垂涕者于此见公之惓惓于呉呉人之不能防公也公既死燕京庐陵皆有祠而呉独缺太仆少卿文君森其先自庐陵徙衡山自衡来呉葢公之裔胄也子斗愿以其地作庙世守其祀廵按监察御史谢君琛以闻诏可赐其庙曰忠烈有司春秋飨祀如礼正徳十年月日庙成斗来请予纪其事于丽牲以诏来裔铭曰
　　嘻呉故墟有巍新宫宫祀为谁丞相信公元兵南下浑一中夏饮马长江巳无宋社公独奋然率兵勤王吾伸吾义焉知存亡﨑岖海百死无二卒死于燕卓哉正气公身可杀公志莫敓千万斯年其气烈烈撑拄乾坤昭掲日月唯忠唯义率土向之况兹呉门公所素治公治于呉不能百日公惠在呉终古不没公公遗后复呉居作庙掲防帝命所俞纲常民彛弗渝弗队飨祀千秋为世臣砺
　　杭州重脩岳武穆庙碑
　　宋少保鄂国岳武穆王祠墓在钱塘栖霞岭之阳有司以朝命嵗时飨祀庙号宏丽而后廹于山麓湫隘沮洳日以頽圮正徳某年月某官某承上命镇杭首谒祠下顾瞻咨嗟乃捐赀鸠工刳岩峦芟荆棘得地之夷直者若干丈辟为寝庙延以廊庑巍然翼然逺近瞻悚仍谒余文纪其事夫武穆之死迄今且四百年人过其祠下犹为痛愤欷歔欲吁天而无由于桧之奸则裂眦切齿思食其肉而不厌何哉宋以忠厚立国百五十年未有大恶于民女真长驱入其国毁其宗庙社稷二帝防尘后妃嫔主繋累而北是天下之大仇也大耻也武穆奋起行间挺身为国复仇驱乌合之众摧方张之敌震惊旃裘不敢饮江南牧是天下之大功也大忠也当是时使其君能专任之乗破竹之势入穹庐之境二帝可还中原可复宗社之耻可雪一旦金牌十二急召还之大功垂成而不就又使奸臣舞文鍜链父子骈死狱中是天下之大寃也大恨也纵奸桧以和误国忍害忠良为髙宗者独忍弃其宗社使大功不成大仇不报大耻不雪贻万世之恨乎至于今所以愤桧之奸痛王之寃而重叹髙宗之昏惑也夫以武穆之忠桧之奸今之孺子皆能知之而髙宗独甘心焉而任之而杀之何哉物有蔽之也髙宗之孱也覩靖康之祸褫魄久矣惴惴焉自保江东不啻已足无复中原之志桧窥见其隐首倡和议以中其欲武穆忠义激烈以恢复自任然非其志也而有功髙不赏之嫌一时羣小又从而诪张荧惑其间遂使是非倒置大不忠者为忠忠者为大不忠也可不哀耶自昔人君莫不欲奨忠贤而忠贤每至摈弃故子胥沈韩彭醢檀道济杀岂独髙宗哉髙宗其甚者也余故表而出之以为万世戒使后之人君得永鉴焉所谓无使后人而复哀后人也铭曰
　　噫嘻武穆今且安之其果亡乎其忠勇愤烈之气将犹有不亡者乎将为星辰以照临下土乎为雷霆以泄其愤怒乎将彍风叱云上下于天为帝督奸乎将复为忠臣义士以辅佐国家降生人间乎奸桧今已臭腐完顔久已丘墟中原之境尽归国家前日之愤亦可舒乎相彼冢树枝皆南指则其精诚惓惓于南也其尚犹生时乎呉山峩峩兮岩曰栖霞寝成孔安兮惟王之家王今安之兮忍独去此故邦储祥祛疠兮庇我氓于茫茫洁吾觞兮精吾糈于万斯年兮俾我氓以不防











　　震泽集卷二十二
　　钦定四库全书
　　震泽集巻二十三　　　　　明　王鏊　撰碑
　　通议大夫都察院右副都御史白公神道碑
　　白氏逺有代绪宋季有讳继升者自洛阳来家毘陵后复徙采菱港然至康敏公始大康敏事茂陵泰陵位至大司寇太子太保立朝四十余年为国元老公为之子趾美前人致位中执法后先相望可谓盛矣公讳圻字辅之年十八占应天乡试明年登进士授南京户部主事进刑部员外郎郎中改户部督漕运以忧去改都水郎中陞浙江防议时逆瑾柄政有承风旨开处州银穴者公曰不可目前之利小意外之变大乃以赎金充内帑事得已鄞有少年为日本馆甥已乃随使入贡鄞人执之以闻从人大噪公曰日本不可以中国之治治少年者予之无损治体夺之或起衅端纵之逸长兴有田啮于水凡八十顷而粮固在民甚病之公为奏免转福建防政汀漳盗起公舆疾率兵至大田驿相拒二十余日会镇东官军至合击之贼乃解散进山东左布政使迁尹应天遂擢都察院右副都御史提督南京粮储应天康敏旧治也大兴学校招复流移修举康敏旧定义役上便宜七事皆切时宜时京储嵗入一百二十七万所出乃一百五十余万石公奏南京根本重地储蓄减耗所出多于所入何以持久请革冗费冗食劾武臣逋负不法坐辜者若干人时太夫人蒋春秋髙公屡欲乞归养不得平居忧戚满容及闻讣奔防归旋得疾卒毁也事闻赐祭命有司营春秋五十有二公性明爽乐于兴事而议论每依于忠厚于故人子弟及贫弱调防周至葢有康敏之风焉至案致乐清徐总纪之罪平反安吉知县廖纪之寃穷竟泉倅于茂之赃而雪副使张罍之洿蔑宽恤山东流贼残破州县检奏守志不汚者表章之所在赈饥恤灾尤为人称道以年月日于乌龙山之原配何氏累封淑人子男二説太学生谊庠生铭曰
　　噫嘻康敏佐佑茂陵及我孝考八座俱升式敬由狱国祚用登余祉绵绵公继其阀保厘留都秉国之法人曰甚似康敏之子平恕清明所至有纪唯宋魏公乃有懿敏克对前人令绪无霣采菱之濆流风斯在唯尔后人尚继无怠
　　明故中奉大夫河南等处承宣布政使司右布政使沈公碑文
　　沈故汴人其先以医扈宋南渡来家苏之长洲思陵尝书良惠二大字赐之故吴中称良惠沈家元有医学提领讳瑛提领生彦才平江路医学録学録生徳辉淛江行省医学提举提举生日彰日彰生潜皇御医博学工诗歴事仁宣二朝考守以公贵封奉直大夫归徳州知州妣杨氏封宜人公生而多病十嵗始入小学学赋诗鼓琴绘画篆刻曽无仕进意年二十始鋭意经史学大进成化庚子遂占应天乡试甲辰第进士出知河南归徳州州当黄河冲随塞随决公至相度源流地形髙下乃于城外五里许筑长堤捍水树以榆栁又开白栁等河河水由之入淮睢民始免垫溺饥嵗民流作粥以饲老弱少壮给之行粮使归耕且给之子粒牛具户口日増邻封有讼久不决公立决之两皆意满而去部使者上其绩赐之诰命入为右军都督府经歴出知广东南雄府以忧不赴改授浙江衢州府衢多水田雨则溢晴则暵公大兴水利濬陂池筑堤堰修复魁星等闸民田得灌溉而城中无漂溢之患又仿常平仓例嵗饥减价以粜收成増价以籴丰凶有赖仓无红腐初宣圣有嫡孙在衢侪于齐民公始命复其家疏于朝得世袭五经博士又奏起樊尚书茔崇饰先贤赵清献祠为政知所重类此事闻进阶中宪大夫寻擢山西左参政又进河南右布政使河南民曰是故归徳君耶懽迎未几归守制吴中属逆瑾乱政坐罚米三千六百石官有不快于公者因疏公老疾不事事公不辨诿曰言官言是吾老矣遂卧不起居呉下十年年七十一卒正徳庚辰六月十三日也十二月某日祔葬吴县竺山之先茔娶龚氏封宜人子男三基本府医学正科坚太学生垕始就学女一赘归樟先卒孙男二镒铉沈世以医名吴下至公始以文学登科第致仕方伯歴中外二十余年弟焘入翰林位至春坊谕徳谯乡贡进士吴人华之公体貌癯赴义则勇所至兴除利害汲汲若不足山西不当事河南任未久故政不大闻其在归徳衢州兴滞起废膏枯沃痍遗爱实多至今民思之亦可谓不负所学矣余故撮其大者表之墓上后之人尚有考也
　　资善大夫户部尚书赠太子太保顾公神道碑文
　　顾之先本吴人国初徙民实临淮公曽祖彦华在徙中遂为临淮人今鳯阳也祖瑛累赠左副都御史考震顺天府治中赠左副都御史公讳佐字良弼登成化乙丑进士授刑部主事歴贠外郎郎中时锦衣卫都指挥牛循尝怙势杀人镇守宣府太监顾防分守紫荆关监丞钟钦事多不法公按致其罪识者谓公有守矣出知河间府府畿甸也贵戚庄田棊峙境内闻公至皆戒其下不敢乘势轥轹先是定徭役悉委吏胥多寡髙下一出其手驿当孔道老奸宿蠧蟠结其中公防校出入据籍履畮定为程式其遂絶郡有瑞莲秀麦之谣政声流闻进四川按察副使整勅建昌兵备越隽山崩地震民震骇荡析公惫心力抚循増修屯堡哨戍民以安堵征拜大理少卿寻进左佥都御史巡抚山西提督鴈门诸关改南京都察院提督巡江进右副都御史户部右侍郎久之陜西三邉告饥孝宗命公兼佥都御史往涖之召至御榻前询问慰劳赐以白金文绮有如朕亲行之语且顾近侍纪之公至条陈便宜多方区画始有三年之积矣正徳初户部尚书韩公文率百官伏阙上疏得罪去公实代其位旋有玉带麒麟服之赐时逆瑾盗政威权日炽士夫见者多为防词谄貌公自若也瑾讽诸司各进羡余以入私藏公曰吾部无羡余者瑾衔之未发也瑾憾韩公不已捃摭百方无所得防部有故册逸弗得瑾欲以为韩罪嗾公上其事公持不行因夺俸三月公曰可以去矣遂引疾乞归疏再上得允即行瑾令逻人日诇其过无得意未慊时命官按三邉储储有红腐则以为公罪公时去邉三年余矣诏罚输米八百石于邉辽东邉粮以菽易米治中有防准行又以为公罪罚输三百石户部有缺失又以为公罪罚输百五十石公素贫殚家资以输不足称贷益之人皆寃之公无怼色正徳丙子十一月七日卒于家春秋七十有四以戊寅年某月某日葬城西朱家之原公貌温气和内守坚定立朝四十余年当财利纷华无所渐染权奸歘赩无所跛倚其可谓难也已初夀寜张公发自河间公为河间守尝有徳焉比当路毎输欵于公公谢之方其为大理也或以为夀寜之援也及夀寜有召朝士坌集而公独不往时王端毅为冢宰亟称公始知所自焉逆瑾伏法公事益明至是讣闻诏赐太子太保命有司治茔域遣官谕祭如故事夫人黄氏继张氏子男五伯谦名能文学占应天乡试卒次仲谐太学生次叔诣季识季诜孙六承芳承恩承徳承勳承忠承志比葬仲谐自临淮奔至苏泣曰公与先公同朝尝以文铭贤公卿今其可辞予曰然吾知乃公者遂为表于墓道仍系之曰士抱负所有患不得位以行得位矣患不逢时以抒其志若顾公奋自一经致位八座遭值权奸摈斥以去其蕴有不能尽施者耶然颠顿挫撼不沮不屈亦可自表见于世矣后世其有知之者乎其无知之者乎于乎伤哉
　　邵尚书母过氏太淑人贞节之碑
　　凡忠贞之节有二当国家多艰捐躯蹈难臣之忠也任匡弼之计拥殖委裘社稷危而复安忠之大也以身殉死妇之贞也砺冰蘖之操拊妪襁抱宗祧絶而复续贞之大也故曰死易立孤难南京礼部尚书无锡邵公之母太淑人过氏宋宗室徐王郡马孟玉之裔适赠通议大夫副都御史纯和府君尚书生三嵗而大夫蚤世太淑人方盛年族人欲夺之节太淑人嶷然自持誓不复贰及家析产金帛泉货一无所取独取先守一府君手校遗书千余巻曰将与吾儿读之且育且诲备履艰辛遂见尚书取科第知方州歴户曹郎按察副按察使布政使御史中丞督漕镇淮安皆至官食其禄及尚书以守正忤逆阉斥旋改贵州有户部亚卿之召太淑人时年七十一矣病不复能之官尚书因乞终养于家不许再疏三疏至五疏始许之家居八年进今官又固辞不报今上即阼起之复辞疏前后凡七上有云臣无兄无弟无子以代养两世一身更相为命闻者悲之虽朝廷不能夺也遣有司以礼存问时太淑人八十有一矣君子曰太淑人至贞也抚二嵗之孤位登八座为时名臣邵宗以光尚书纯孝也不以八座之贵易一日之养屡抗明诏必得所请语云死者复生生者不媿太淑人有焉闻以善养不闻以禄养尚书有焉而国家以孝治天下曲成臣子之节何其至也初尚书为中丞诏褒之曰矧予风纪之臣上有贞节之母及是又被恩典作而言曰两朝希世之恩臣寳何徳以承之乃作贞节之碑以表太淑人之操以扬天子之休命于无疆鏊尝执笔太史属之铭铭曰
　　圣有谟训托孤寄命忠贞不渝家国斯竞噫昔邵宗天降之割绵绵宗祀千钧一髪惟太淑人不震不夺敎育遗孤再髙门阀惟皇嘉之进有封号犀首锦櫜五花之诰爰命尔子八座是参典朕三礼保厘于南于赫涣汗臣敢言私臣有苦心天其鉴兹惟皇之仁曲成不遗至诚动天乃允厥辞母子相保鹤髪防茸一堂之上泄泄融融菽水之欢孰与三公孝莫与夷贞莫与尚孰克成之纶音在上百尔有位尚是则象
　　通议大夫南京兵部右侍郎王公神道碑
　　王氏裔出琅琊晋光禄大夫览览孙镇东司马导渡江为元臣周显徳中明州衙推仁镐始居分水宋漕贡进士宗成来家昆山之湖川湖川近分属太仓故今为太仓州人公讳倬字用检曽祖琬祖琳考辂俱以公贵赠通议大夫南京兵部右侍郎妣皆赠淑人公自幼頴敏年二十始从师授周易往往发师防所未发二十五占应天乡试成化戊戌登进士出知山隂县以忧去改余干又改兰谿于山隂兴滞补革额外科取之政声赫然为八县首余干有张李二姓争田积三十年不决援据至千人公行视田指一大树曰以此为界二家俱厌服凡疑狱刃迎缕解未朞月囹圄为空贑盗杀信丰尹公督兵讨之贼据山为险擂石雨下莫敢进公夜纵白羊千头于山下鼓噪从之贼乱投木石比晓畧尽进兵大破之生擒三百余人斩首千级遂平其地抚巡交荐兰谿以积逋粮里长系盈狱公至一讯释之在赦前者皆与蠲除余为立限以次输足旬日获盗十余辈夜户无警素舞文者皆敛迹复以政最奏起治乙卯擢南京山西道监察御史首劾文选贪汚郎中贡钦罢之又劾免尚书不职者五人方面二十七人杨太监者倚宠横甚至棰撃进士又劾罢之时北邉大警诏以平江伯陈锐充总兵公言鋭素非统御才必偾事已而果无功旋进贵州兵备副使承米鲁福祐乱后荒夷出没为患公乃修城堡宣朝廷威徳汉夷畏爱土官阿伟素桀骜不受约束公召之即至俛首詟服正徳丁卯以例裁革改广东琼州兵备时新脱符南虵之乱生黎为梗公巡视多所俘获赎还男女若干人崖州千家村尤猖獗公屡声言讨之而师不出忽乘其无备袭其巢穴大破之明日大战又败之斩获甚众分三大村为小村以弱其势奏建守御千户所自是黎人不复反论者以为竒功公不以闻进云南按察使又进广东右布政使防征临贺砦克之余贼匿山谷众欲乘势殱之公不可以祸福谕其长悉来降事闻有白金文绮之赐改四川左布政使首革钱谷出内稽留之时盗起蜀中逼成都镇守议焚附郭民居以絶贼公曰是益贼势也乃勒军列营以待洞开四门贼不敢逼时列郡羣疲于馈运在途多遇掳掠疠疫死者相属公皆罢之出库银籴米贮各仓量逺近给之民免转输军无缺乏总制彭都御史令具马三万缓则以军法从事州县猝无所出公命各乡马俱入城避贼掳掠不数日马具足又需熟粮四千石明日日中至公督各市行分运至军中日犹未午彭公大竒之旋进都察院右副都御史整勅蓟州兵备兼巡抚顺天等府时属县大饥人相食公奏请通州米十万石赈之以转输比至民且为沟中瘠乃许在邉官军俸粮预支两月益以僦直而以官军所在俸粮散给饥氓军民两利焉全活以万计时北兵射死参将陈干总兵太监合军讨之屯马兰峪公曰敌知吾兵屯西必且东入乃命指挥叶鳯率兵伏山下敌果毁东墙入伏发斩获六十余级马一百五十匹夺回男女千余事闻有勅奬励有白金文绮之赐御史劾指挥十七人临阵退缩当斩公曰未经督委何谓退缩十七人皆得免乙亥进南京兵部右侍郎旋以七十恳乞致仕不允得赠祖考皆如公官防孙世徳为国子生及年七十二三上疏乞归上不得已许之给驿以归仍令有司以礼存问葢异数云归三年卒正徳辛巳三月九日也嘉靖二年十二月某处春秋七十有五初娶陈氏赠淑人继陈氏封孺人再继陈氏封淑人子男二愔忬愔国子生女三长适大名府推官叶梦麟次适盛有成次适国子生史赟孙男二世徳世【阙】孙女三公癯然儒者而胸中富有经济善因事为功不为矫激之名亦无诡随之行故所至有闻所去人思之在余干额外积粮六万石广东覈库藏出内复在官银八十余万两蓟州修筑邉墙四百里尝道出彭蠡有渔者数辈趋而前曰吾故余干父母也争献鱼酒公为各少受之之官四川过临贺余寇多在人为公危之至境诸蛮相率迎拜道左曰生我者公也防送出境贵与崖州各立生祠以祀居乡以孝义称亲病躬视汤药不解带居防三日水浆不入口比御而不入与兄析烟念其子女多让以已田半创立家庙具祭器割田千畆为义荘授宗子世掌之立条约族人婚防吉凶之费颁给有差吴中苦粮役往往破家人争规避公独曰吾家多受国恩敢辞公役乃防族人粮多寡割田千畆分畨应役公无负租族无缧系其余故旧僚友师资下至戍卒役氓饥冻患难有吿者必获所济逆瑾擅政凶焰炽灼或劝公为自全计公曰死生祸福天也使我因是毁其平生虽生奚为其自立又如此铭曰士有徇名随世俯仰或泥古陈当用而爽嗟嗟王公乃异于斯自为小官厥问四驰于臬于藩民去而思或试于邉出竒不穷孰谓儒生屡奏肤公利害交前厥守弥定留都来归其用未竟惸惸孤嫠恃公为命赈贫赡族是亦为政胡不百年表正乡邦刻词隧首昭视茫茫
　　吴郡治水之碑
　　今天下财赋多仰东南东南财赋多出吴郡而吴郡于东南地最下最多水患南方夏秋之间最苦多雨苏湖渺然辄成巨浸故官多逋负民多流殍于是在廷之臣争言水利而以吴淞白茆港为首请设官専治时巡抚应天等处都察院左副都御史西蜀李公方著名绩诏即委之进太子少保工部尚书得便宜从事公奏是非臣一人所能独理诏复以工部都水郎中林君文沛顔君如壊往佐之公奉诏感激思奋欲为国家建东南无疆之利博访羣防相度源委谓东南诸水咸汇太湖太湖由三江入海而三江久失故道东江不可复寻独娄江尚在吴淞江虽在而多湮其别出一支分从常熟白茆港入海最大且驶而海沙阏塞久成平陆民且屋庐坟墓其上自成化以来每议开之辄畏其难而止治中徐侍郎贯濬之不能深广旋开复塞以大势论之太湖吞纳众流犹人之腹白茆吴淞则尾闾也阳城昆承华亭诸处犹脉络也尾闾不泄腹且防胀为病四支百脉无不病者将事之初横议纷起或谓水旱天数非人力可治或谓治之复塞徒费且劳或谓濵海地势髙卬凿之复引水入内为患公皆不听曰我知奉诏行事耳民固可与乐成不可与虑始乃驻节湖上且行且度度地赋功量功赋役仞浅深计逺迩力多赋诸近财分取诸逺而苏独任财力之半庐舍有次樵防有所分授以责成时犒以行赏天时晴和法令明一众心竞劝率未明兴作入夜未巳河上灯攅如星臿奋如雨讙呼之声数里不絶不数月功告成矣初白茆自北达于江河形诘屈不可复通乃改就东南挑平陆直注诸海自双庙至东仓通一万七千三百九十二丈其深一丈五尺濶三十三丈白茆上流又开尚湖昆承阳城湖各隘为塘为洪为港为泾为溇者凡十有九又于宜兴濬百渎武进无锡濬桃花港龙荡九曲城墅河江隂申港利港横市河皆文沛所理也吴淞江上流颇通利自夏驾浦至旧江口仅如衣带不复容舟因其旧形广之深之自夏驾浦至龙王庙江口凡六千三百三十六丈其深一丈二尺阔十八丈又于湖州濬大钱小梅七十二溇吴江濬长桥一带引湖水散淀山等湖昆山濬赵屯太盈道褐等浦其为浦为港为泾为浜尤多皆如瓌所理也白茆港口海潮日至沙泥易阏则为石闸一阳承湖水至斜堰分流七浦塘则可少杀白茆之流又为堰一夏驾浦新洋江吴淞之交横引江水斜趋娄江则吴淞势弱不能荡激易淀且阏又为石闸一葢疏宜兴湖州诸阏水归太湖无碍则常之宜兴武进湖之乌程归安松之华亭可无水患濬吴淞白茆之阏太湖之水入江海无碍则苏之长洲常熟昆山可无水患而吴淞白茆之役最大功费尤多始事于正徳十六年十月嘉靖元年四月讫工是役也为工凡四十一万二千五十三银为两若干米为石若干费亦大矣虽然天下之事成之难隳之易故曰功者难成而易壊者也东南之水古人治之多矣至国初则又壊故夏忠靖治之正统间则又壊故周文襄治之景泰中则又壊故李侍郎敏治之治中则又壊徐侍郎贯治之则今日之功又安保后日之无壊乎保而勿壊则在后之人焉勿废疏瀹勿惰啓闭勿纵豪强勿规小利所以保之也予家于吴嘉公之绩之有成又欲其久而不壊也刻碑河上以示后之人铭曰清浊肇奠势东南倾万流趋之赴于沧溟厥趋未至太湖是汇三江分流朝宗斯沛神禹之绩万世攸赖三江既湮水乃溃溢大浸稽天伤我稼穑当宁患之命我令公许以便宜为朕司空公来湖上询民之瘼白茆吴淞三江故迹故迹久阏湖则为虐乃经乃谋乃疏乃凿万夫子来其集如云劳民以佚劳乃不勤三阏既疏百川来同吴民讙呼司空之功公曰何功奉诏之防古亦有言行所无事无事之事民乃奠安刻碑河上以眎不刋




　　震泽集巻二十三
　　钦定四库全书
　　震泽集巻二十四　　　　　明　王鏊　撰传
　　愧斋先生传
　　愧斋先生陈姓音名字师召福建莆田人为人古貌古心于世故细碎米盐筐箧殊若无所幅尺遇人无贵贱贤愚辄倾尽小事无可不可辄曰也罢人戏称为也罢先生又称愧斋先生居官三十余年頽然而已胸中是非轻重泾渭甚辨与人交际锱铢不爽遇大事有不可必如其志自罗伦王徽等贬斥中外结舌以言为讳先生为编修上疏曰窃见近年灾异屡见雨旸愆期翰林论思之地也臣敢不竭其愚臣观春秋二时陛下虽间御经筵以讲圣学然势分尊严上有所疑未尝问下有所见不敢陈愿于退朝之暇择一二儒臣有学行者引对便殿少霁天威有疑辄问务使圣心涣然而止方今人才日降言路日塞异端日炽宜召还致仕吏部尚书李秉修撰罗伦编修张元祯评事章懋给事中王徽新会举人陈宪章置之台谏革去法王佛子真人位号禁止创建寺观则正人用言路开妖妄息不报司礼监黄赐母死省寺监院无弗吊祭翰林独未之诣也一日徐侍讲琼言于众曰时且如此独得不往乎众或应或黙先生忽奋然大怒作而言曰堂堂翰林相率而拜内臣之门天下其谓何斯文其谓何词气愤激声泪俱下于是言者大沮事遂已汪直之在西厰也气焰烜赫出没如鬼神一日有校士突入兵部郎杨仕伟家收缚仕伟拷掠及其妻属众骇莫敢闯焉先生其邻也登墉呵之曰尔何人敢尔不畏国法其人曰尔何人敢尔不畏西厰先生曰尔欲知我乎我翰林侍讲陈某也闻者为之缩颈刘文穆之起复也先生自南京与书止之文穆不悦其后当路有缺吏部拟先生文穆辄沮之曰某腐儒也不可用先生由进士为庶吉士授编修进侍讲擢南京太常寺少卿九年乃进卿云先生为文典实有理致尤邃于经学四方举子质经者填门塞坐得一语人人各厌其意中外显仕多出门下者
　　太史公曰语有之仁者必有勇勇者不必有仁信哉观愧斋先生平居恂恂语若不出口至其疏时事叱逻卒排众议何其壮也于乎其所谓笃行君子者乎
　　张养正传
　　张頥字养正医名擅吴下中年以瞽废而气岸峭直不衰周文襄公巡抚吴中賔礼之议论侃侃不屈也其医大槩以保防元气为主处剂多用参术而每着竒效能预刻年月日决人生死往往竒中予昔馆其家尚及见焉故得传其事崔御史某按吴病痰气气短不能息养正曰此之谓支饮法当汗汗之愈知长洲王汝器病伤寒众医以为热症养正曰是极寒当用附子用附子果愈髙都御史尚达久患咳或以为外感或以痈结于肺养正曰胃气伤正气损似外感而非也卒用补剂而差王孟南母节妇患足疾不能转动内外医莫知其症养正曰此风也用祛风汤差李百户庆患呕血吴下医皆在养正后至曰诸公以为何如咸曰未死也养正曰吾去矣诸君治之去数十步庆死谢挥使病谓其家曰亟来与诀顷之不能言矣其家未信顷之果然北客有计姓者患痰火自诧善饭养正曰是不可为也计大怒曰我何病哉半月计卒无锡华氏数延养正昆仲三人纵言及年夀养正曰弟思济当先逝曰几何时曰一年许其家特未信明年思济疽发于背养正曰是矣不可治也乃谒他医治之少间华使人绐曰君言不可治今愈矣养正曰有是乎归语汝主视便中当有若絮者至某日死矣视之果然及某日死叶文庄有悸疾养正治之辄愈问之曰吾医无过人者但病有浅深治有缓急扶持元气取自然之效耳文庄大以为然
　　太史公曰近世言医者率祖东垣丹溪谓医中王道信然然病者每迟之及养正用之数着竒效可谓善用其术者矣吴父老为予言教谕闻恭遘羸疾吴医治之率用三白汤不效谒养正亦用三白汤家人曰前用之矣养正曰子勿言投之果愈众莫知其故岂别有巧妙乎葢吴下言医之良者必曰养正云
　　东冈髙士传
　　予与世寡谐人亦鲜与谐者立朝几四十年日接天下士而所与友者财四五辈皆海内名流也晩归洞庭得一人焉曰东冈髙士作东冈髙士传髙士名鳯字鸣阳其先本出自吴有华二府君者元李馆于施遂姓施氏其伯父修撰公正统乙未举进士为天下第一入翰林为修撰未二年卒天下至今惜之髙士少有志绍修撰之烈随大父贸迁淮隂昼执烹饪夜勤诵读或行道中黙诵所肄触人莫觉也尝经孟子河与侪辈阅道傍碑一过曰吾能识之矣归而书之不失一字时倪文僖公为南京礼书文僖修撰同年也以所业往见文僖惊焉为介于陈御史直夫直夫理学渊邃得之甚喜曰从吾游者多矣好古不同流俗惟鸣阳一人尝语之曰科第易得成一君子为难于是益潜心理学所得深矣既归吴中时浮梁戴公董南畿学政遣县丞敦遣入试君以病辞固召之又辞葢君勤学过苦因得疾自是不复事举业云间钱学士亦修撰同年也以经明行修荐诸部使者或者因以牟利君曰以利媒进吾不为也自是不复事进取先垅荒秽绰楔倾圮君伤之而力不及有言于当道者有司为之葺理君因庐于墓所开门授徒辟园凿池养鱼种树君性度宽和而有思致种莳必谨察天时物土之宜浅深踈密髙卑向背尽草木之性故所植皆蕃茂多实久之枇杷杨梅甘橘葡萄茶笋防不毕具松千挺竹千竿树皆合抱成林君食贫砺行非其义不取有不足亦不以干人疏食饘粥案惟三九敝袴破帷十年不易亦不垢汚敦行孝友恭慎逊让家人辈皆化之僮仆皆循循慤谨初乡有狂悖数犯君君不校益厚之其人则自悔改自是乡人无敢犯者有盗为暴君使人备之盗曰归语汝主安眠吾不尔犯也山人多淫祀君一切革去戒其家勿得事浮屠道士四时享祀一依古礼少苦羸病晩乃轻安登山步履如飞灯下能读蝇头细字壮者或病焉其真有所养者耶晩构一亭于松竹之间客至相与宴饮怡然终日人未尝见其有戚戚容有贵者过而问焉曰君何所得而乐若是曰吾无得也吾所欲易足耳贵者惘然自失曰吾足而不足君不足而足然则君其富耶吾其贫耶
　　太史公曰甚哉世人之奔利日夜营营日増而日不足也是何耶近闻贵者享权幸千金以为具权贵享之百金以为犒其费也无纪极则其务得也亦无纪极孰若髙士终年无所费无所取而常自足耶吾是以传之使后世有鉴焉
　　贞烈熊氏女传
　　贞烈熊氏女者衡府引礼舍人庆泽之女故四川布政使祐之孙也母曰孔氏宣圣二十代孙熊故家青齐而来家于吴女生而端洁明慧能通孝经小学列女传诸书防则许聘无锡秦汉汉暴死女闻哭泣不食一日忽谓侍婢曰吾死尸当归秦婢讶其言而未以为意也婢出即阖门自缢婢惊还救得不死他日有媒妪至其家与其母语久之问婢曰彼妪何为者婢曰不知也似闻聘礼姑纳外家女曰是爲我也故以事遣婢出又自缢家人奔救复免自是不敢复议然郡人以其贤父母亦以其少也终不能释有马谦叔者亦为其子求婚女闻即不食欲自缢不得遂引刀断髪截其右耳未殊流血滂然仆地即死父母惊救适有百金良药傅之久之乃苏所亲或谕之曰适人之道一与之醮终身不改今汝未预执笄未成妇也未醮而孀礼所无也汝得无过乎女曰吾虽未嫁心已许之矣吾自防所知者秦氏不之秦复何面目适他氏之门且吾终身侍父母之侧亦何不可而必欲吾嫁乎谕者曰汝富于春秋守之实难父母在父母是依他日父母即有不讳汝复何依是时贫寠寒饿汝得无恨乎女曰吾今日惟死是求死且不畏何畏于贫且吾志已定岂以死生贫富二其心乎谕者叹曰贞烈女也不复敢言及汉且女谓其父母曰吾不获事其生欲送其死遂衰服至秦氏姑亦已卒女哭之成礼又拊汉柩哭之哀时汉止一穴女以垩画其傍为一穴曰吾终归于是秦氏许之至家屛去华饰素服以居虽至亲莫或见其面姑苏太守扁其堂曰贞烈月致薪米且欲上闻而未及也诗曰其仪一兮心如结兮又曰之死矢靡他熊氏女有焉
　　太史公曰熊氏女之行竒矣伟矣自昔守节不贰春秋书宋共姬诗美衞共姜史称陈孝妇其最焯着然皆已嫁者也未嫁不二未之闻焉按昏礼既纳聘有吉日婿之父母死致命女氏曰某之子有父母之防不得嗣为兄弟使某致命女氏许诺而弗改嫁壻免防女之父母使人往请壻弗取而后嫁之礼也葢虽圣人不以所难律人也夫不以所难律人亦不以所难沮人熊氏女可谓能行人之难行诚古今希絶之行也可以激頽风廉顽而立懦可不谓贤乎贤若是可无旌乎吾故为传之使观民风者采焉
　　夏忠靖公传
　　公讳原吉字维诘其先会稽绍兴人父时敏洪武间以布衣召见授湘隂教谕遂占籍焉公领乡荐入太学被选禁庑书诰太祖见而异之赐衣一袭又遣人诇诸生诸生笑傲讙哗独公端坐俨然事竣当署上曰夏某端厚君子也实授户部主事尚书郁新与语奇之曰夏某才器老夫不及也诸曹事难处者悉与裁之同官质疑日环左右刘郎中某者耻以事质多为新所诘责深衔之嵗正大朝劾诸司怠事者上曰宥之新请罪之者再三上怒曰是谁教汝以要勤耶新免冠谢得已旦率诸曹入谢刘出奏曰圣明洞见尚书果人教之意欲中公上问新为谁对曰堂后书算生实教臣臣愚过听抵此乃下书算生于狱刘嗾生盍引公众不肯刘他日复奏曰夏某专尚书柄前事实某教之上曰闻原吉甚有裨于尚书汝欲陷之耶刘与书算生皆弃市三十一年陞户部右侍郎未几充采访使巡福建公明宽大时杨文敏公荣为邑庠生公器之赠之诗有莫使祥麟后马牛之句荣遂冠秋试太宗入公时镇蕲州有执公以献者上曰夏某奉公守法转户部左侍郎或譛之曰彼建文用事人不宜大用上曰夏某太祖之臣也彼忠于太祖故忠于建文又岂不忠于朕哉旋进尚书凡贡赋役制悉命详定两浙大水命公往治且命都御史俞某赍水利集赐之徧询故老水之源委时役兵民数万抚恤之人人尽力布衣徒步昼夜经画目为之赤盛暑或持葢至曰众皆赤体暴日中吾何忍求凉决壅滞修堤浦濬沟洫治桥梁导水入海水不为患又奏发粟万余石以赈饥给牛具种子与贫民吴人怀之姚广孝还自浙西上首询公广孝曰夏某古之遗爱也召还掌部事请裁冗食平赋役均出入勿使势要种盐以妨商贾勿使富贵専钱以沮货易禁包揽侵欺之弊清仓场广屯种皆立定规凡仓庾府帑户下田赋盈缩之数各书小帖于袖时一阅之一日上问天下粮数公对某处几何某处几何毫髪不爽益亲信之时陞赏靖难功臣又大封亲藩征讨西夷创宫殿増置武卫添设百司费亿万计皆取办于公初建北京宫殿采木运饷者命公出巡视给以锦衣官校四十人律治怠事者公登车即谕官吏军民各处乃事吾将出巡葢恐犯者众也人人感悦而事集秋八月召还时上将北巡命掌行在户礼二部都察院事扈驾至北京又命兼掌刑部八年亲征北边命辅导皇孙留守北京兼掌行在六部都察院大理寺事谕之曰朕以房龄委卿卿其尽心辅导时京邑诸司草创公每旦入朝独近扆前防决机务退至政事堂郎官御史抱案盈庭公口应手判不动声色北奏行在南启东宫京师肃然七月驾还北宫公见便殿曰卿辅皇孙居守事妥民安防决机务咸当朕心公曰陛下之训皇太孙遵行之臣何功之有翌日上谕羣臣曰夏某辅导皇孙今之周公也十一月扈驾还南京仍掌户部事寻命辅导皇太孙周行乡落见乡老令一一陈其风俗疾苦或赐之帛给之糜至一村店取虀黍进曰愿殿下味此以知民艰皇太孙为尝之有一人犯驾欲罪之公言上命所至无扰罪之非上意也既又辅皇太孙阅武于郊九载奏绩上亲宴之便殿谕廷臣曰夏某髙皇养成贤徳欲观古名臣此其人矣遂命与姚广孝监修国史十一年扈驾巡北京与皇太孙同居上营之后日亲启沃十四年九月皇太孙自北还南京公辅行所至必陈山川险易民生休戚风俗美恶太孙甚重之称为先生而不名所过兵民晏然十五年扈从幸北京十八年北京宫殿成命公召皇太子太孙于南京且谕以授受之意十月公先驰奏上复命公迎之且曰东宫其缓行公至鳯阳迎见道上防东宫曰虽有防吾敢缓乎因手书付公与杨士竒询访沿途军民利病政事得失以备顾问及至上问东宫来何速对曰陛下慈注之深东宫孝思不得不切也上善其对十九年三殿灾公言爱民所以敬天也乞蠲逋负及刍粮采办金银课程优恤流移以囘天意从之诏求直言言者多云建都北京不便主事萧仪言之尤峻上怒诛之时科道亦多云不当轻去金陵上曰方迁都时吾与大臣密议数月而行言者因劾大臣上命言官与大臣俱跪午门前对辩都御史陈英言科道皆白面书生不知大计上命左右至午门问众皆啐骂言官公独奏曰御史给事职当言路且应诏陈言臣等备员大臣不能协赞大议臣等之罪也上悦两宥之时公虽居户部实兼九卿之事凡军国要务必与公面议召见便殿或阙门语移时左右莫知所言公退则恂恂若无所预者交趾平上问公陞赏孰便公对赏费于一时有限陞费于后日无穷乃陞尤功余皆班赉西域法王来朝上将亲劳之公曰彼慕化而来宜示以君臣之礼且上如是下必有甚焉礼义从此大壊上曰尔欲效韩愈耶他日法王见便殿上命公拜公曰王臣虽防加于诸侯之上况夷狄乎臣恐一屈膝有辱天子大臣死不敢奉诏上笑曰卿过侍郎杨勉之拜狝猴逺矣山东妖人唐赛儿党三千余人至公入奏曰诸所俘俱平人悉原之众遮道呼公生我公叱曰朝廷之恩我何与焉谷庶人逆谋既彰上疑长沙有通谋者公曰谋出于彼居人何与臣敢以百口保之上元节观灯臣民同乐公奉太夫人往观及晩宴灯山上顾公问曰闻尔母来观灯公对曰归矣因彻御案赐之弟原啓至京召见赐酒馔归又遣人送之舟中行李萧然异日上顾问曰闻卿弟行槖甚空公对曰臣俸资先已寄归适无所赠上曰何不告朕因赐异布数疋十九年议亲征北边羣臣无敢谏者公曰我受国厚恩不可不死诤约尚书方賔同谏曰公但来吾自言之入叩头言频年师出无功军马储积十防八九况今灾眚屡作内外俱疲圣体少安逺涉风沙诚未便上怒乃命公整边储于口北賔惧自缢遂并籍公家命锦衣官立取囘至则方启厫理储锦衣促之公曰姑俟毕此不然恐有侵盗死吾安之不以累公及至上问亲征得失公对如初歴言自古不勤逺略之意命系于内官监皇太孙屡请赦之上命中使觇之因问曰上待公厚今系之暴亦有怨乎公曰风雨霜露无非教也何敢怨上意颇解犹系之驾至榆木川不豫顾左右曰夏原吉爱我八月讣至仁宗时为皇太子亲临系所公趋出皇太子立中庭泣曰杨荣报父皇已賔天公伏地哭不能起上命起曰卿可出视事公曰先帝罪人未闻遗诏何敢出驾囘命赐御厨馔咨以国事公言方今民力竭于东南戎伍疲于漕运宜幸南京少苏民困上曰朕意亦然复以诏条事宜访公公请赈饥宽负省赋役罢西洋寳船云南交趾采办金寳香料各处闸办金银课程上即位复公户部尚书赐冠带衣服靴袜被褥帷帐器用公以母防不受上御西角门朝顾问左右何不见夏尚书蹇义对曰母防乞归守制上曰卿可勉留之公至便殿乞守制上曰卿国之老臣正頼共济艰难卿云有防我无防乎如卿辞职朕亦不当在此退上十余疏终不允皇太子正位东宫命兼太子太傅时吕震为太子少师位在公右上谕鸿胪命引震列公下即进公太子少保兼太子少傅尚书如故三俸兼支公固辞不已许辞太子少傅俸袁忠澈以风鉴得幸太宗上以其言常不逊首欲诛之公曰忠澈固当罪然礼父母所爱待之终身不衰今山陵未毕刑近侍之臣不可乃罢忠澈官每朝罢必呼公等二三大臣近御扆前或随至便殿面议政务凡内诸司所进章疏命拟防公拟防多云某部知道或以问公公曰予夺之柄非臣下所敢専故付之六部定其可否而复取上裁则事有所分而权不下移也洪熙元年欲下宽恤之诏公请廪贫民増官吏之俸以劝廉弛山林湖海之利以与民宽逋负以安流徙积谷养将士禁差占屯田之卒以妨农务皆采行之冬久无雪上作忧民吟命公和之兼赐玉带翰林进呈诰词上亲増二语曰勿畏崇髙而难入勿谓有所从违而或怠又召公至扆前赐绳愆纠缪银印一谕曰闻皇考賔天时叹卿忠爱自今朕有过举但具奏以此封识进来朕不惮改手勅欲除脔割鞭背连坐妖言诽谤之刑公与二三大臣密议以闻从之命兼礼部事特赐正直牙印押以便处分且以旌公之正直也时山东淮徐诸郡累嵗旱涝公以为言即免夏税及秋粮之半一切科派悉罢之未几勅公曰古者斧斤以时入山林今山西樵采者根株悉拔宜斩之以徇公言伐薪过当罪止不应请从律上曰吾过矣赐田五顷八里庄建第二所于两京李时勉廷诤过激谕公等曰李时勉当朝辱朕言已天顔大变公进曰时勉小臣岂能伤损圣徳愿少霁天威下法司议罪之未晩仁宗賔天皇太子监国于南京中外汹汹有汉庶人之忧太后命军国事悉依公裁处公密谋急迎驾驾将至羣臣出迎太后留公佐襄王监国上见辅臣首问夏某安在蹇义等莫对上不悦至京慰曰见太后方知所以留卿之意卿辅朕有年朕倚卿非他人比卿当以事皇祖者事朕加赐寳带表里公同蹇三杨同心辅政时与公等面议久坐赐茶或命退殿庑少休复至扆前论议退朝之暇时独召公密问或袖出小帖付公公亦有所白于上汉庶人反檄辅臣奸邪乱政以公为首上夜召公等入议公免冠顿首曰臣罪当死上曰彼借卿为兵端耳命分坐屏左右密议杨荣首劝上亲征上难之顾公公曰往事可鉴机不可失也臣昨见所命将语臣而泣其临事可知兵贵神速巻甲趋之所谓先人有夺人之心也杨荣言是上意乃决躬率六师兼程而往师临城庶人欲降犹令人绕城骂公罪人既得大被恩赏赐阍者三掖朝防公固辞曰旧制非勲臣不敢用上曰卿辅导非勲而何十月交趾请降廷议疑其诈也更欲兴兵讨之公曰兵疲矣譬如痈伏于身未溃则忧不测已溃则宜进平和之剂俟血气调和自愈若惟毒之攻心腹内虚复生他患莫若因其请降许以复国自新二杨议亦同遂偃兵息民天下頼之十一月皇太子生赦天下公与蹇奏对便殿上悦命留侍宴上顾公醉笑曰卿能复饮乎公顿首曰臣饱沃天恩醉矣顾蹇犹醒亲酌三巨觥饮之将退上顾公有欲言之色问曰卿有言乎因近扆前密请早建皇储为宗社之本上曰然当奏太后行之二月以议国本功便殿奨谕赐范金银印八曰含贞靖谦谦齐曰后天下乐寻加翠罏银罋玉饷玉带三月命游西苑人问曰龙衣而髯非至尊乎上囘顾公下马谢曰不能检下臣之罪也上曰朴哉斯赐之钞命登舟游太液池上顾曰以操以御羣卿之力上射鳬获之烹以啖二三臣又亲酌玉觥以饮公曰卿启沃良多今老矣可不尽懽苑多竒石谕内臣吴城惟所欲与之公取小者一二秋八月复侍游东苑上指草舍一区曰此朕致斋之所师古人剪茅之义公曰陛下言及此天下苍生之福也九月扈驾巡邉赐寳刀上取公槖糗尝之笑曰卿亦食此粗粝公曰臣食此足矣随行将士尚多馁者命取上供赐公将士俱加犒还京上念公等四人年髙且师保之重以寅亮为职勿烦庶务特勅辍部院务俾専论道左右隠然拜相之意未几扈驾阅武郊外至兔儿山上怒诸将之不防也命褫其衣公言将帅国之爪牙倘寒冻至毙是以防罪而杀重臣上起入帐内公随之上曰卿且休矣公曰陛下怜臣至矣诸将濒于死独不少念之乎上曰为卿释之日数召公使者数十辈交道廐有赐马甚灵召命将至马必蹄囓阍者以报而使者至矣尝张灯宴羣臣悦甚指公等曰此朕擎天柱也赐紫瑛砚象牙翠花笔龙香墨水精镇帋玉笔格为条旨用公诞辰亲绘夀星图诗有独生申甫扶鸿运之句又亲绘秋香梅竹二图文禽非熊春霁鱼游春水圗赐焉服食器用银币无虚日尝命尚方取一翠瓯赐公既乃笑曰卿夫人得无竞乎加赐一焉又制束髪玉冠二上用其一一以赐公曰使后世知吾君臣一体也五年春两朝实録成上赐宴赉旦入谢暮归得末疾卒上临朝闻讣遂辍朝流涕还宫议加封公爵杨士竒曰文官不许封公侯此例不可开也乃赠特进光禄大夫太师諡忠靖公识量宽人莫能测僚属有善采纳不遗有小失必掩防每曰人才难得一加谴责则自沮矣有郎汚精防批惧甚公入奏曰臣之罪也诏与易之过淮隂马逸从者逐之公寄声过客客不应而詈之从者执以诣公笑而释之有盗银杯者获不治仍与一杯以去有进士戏坐公车或以告公曰有志吕震为子乞官上问公公曰震有守城功可与震尝诋公柔奸者也平江伯靖难时欲害公公后荐总漕运二人心服焉或问量可学乎公曰某幼时有犯未尝不怒始忍于色中忍于心久则无可忍矣又曰处有事如无事处大事如小事尤乐荐引士类不使人知仁皇欲用李衡为兵侍吏部不知诏问公始知由公之荐周文襄为长史有荐为郡守者公曰郡守不足以展其才寻致大用襄城伯李隆守备南京黄忠宣赞理漕运皆所荐也金尚书以疾在告赴蹇忠定饮上闻之不乐曰以疾不朝而宴于私可乎命系之公曰大臣可杀不可辱金某老矣而系之非刑不上大夫之意也或短杨文贞于上者公力为之辨故诰词有推贤尽诚之语每朝廷行善政则曰天子之明羣公之力吾何与焉凡奏草皆焚之曰毋彰吾直也
　　赞曰国朝名臣皆称三杨蹇夏今观忠靖歴事四朝列圣之推诚于公公之竭忠荩于上何其盛也何司冦乔新云公初巡福建所至问民疾苦吏治得失其琐屑悉付之有司尝出漳州北门见旧冢将頽问左右曰元达噜噶齐徳哷穆苏之墓守死不降故此公曰忠臣也命整其坟树碑表之他日至福寜见道傍一草庵问之曰元福寜尹王巴延与其子相子妇潘死节于此公曰一门忠孝无愧卞壸命迁其主于室其少也若有神焉戴大笠出入恒道之闽有明逺楼多妖宿者必死公独宿竟夜晏然岂神明有防持之耶其在吴中治水利至于今称之
　　容庵葛君家传
　　世之用人者临事每以乏才为叹而才之伏于下者又以不得用为难两相求而不相值何哉古者用人其途非一耕钓渔盐版筑饭牛皆起为辅弼而刍牧贾竖奴仆降卒亦皆得为世用我太祖太宗之世亦时时意外用人若郁新严震直之流皆以人才至尚书取之非一途故才之大小纷纷皆得效用于时降及后世一唯科目是尚夫科目诚可尚也岂科目之外更无一人乎有人焉不独不为人知即举世知之而不见用非不欲用不敢用也一或用焉则羣起而咻之用者亦且自退缩前后相戒谨守资格甚便且安是故下多遗才朝多旷事任法之过端至是哉观广陵葛君之事益知天下之不能无遗才也故予为之传君讳钦字敬之别号容庵其先下邳人后籍鳯阳商于广陵遂定居焉君长身美髯博学多通自天官风水音律医卜禄命之书无不涉猎每稠人广坐论古今是非得失事后当成败纚纚不竭听者常耸其于盐防利害沿革废置尤所谙悉尝言于转运使毕公曰往时扬州边输盐引嵗止五十万自海至扬州转受赴仪真批验往来不出月余近邉符下转运动百万引两淮船相衔百里不絶河道填隘经嵗不能赴掣所船贾踊贵盗贼乘时剽掠商人亦因之为奸大其捆増其直孔百出莫若即河东西度旷地为官防分为四厰厰可屯二十万引商盐至白塔河先以数上运司编船户为甲定其雇直更番受载不得搀越仍令白塔河巡检防防则盐包入厰者大小莫欺赴掣者先后不乱而诸可革又论运河之宜曰吴城防沟汉通江淮渠唐始置堰宋易以坝况我朝建都于北财仰给东南尤为要害今湾头以东止一河而通泰如臯海门四州县二守御千户所富安等二十四盐塲船皆辐凑每患壅阏不通王端毅巡抚时建通江大同朝宗上下牐水不走泄今皆废弛商船多滞官运亦稽莫若修举端毅故迹约束司水官吏勤惰为便毕大称赏举行之癸亥嵗饥上救荒三事复陈资国便商区别利害甚悉江西总制都御史桐庐俞公闻君有机畧招致麾下以功当得官时钱寜盗政奸人中以危法下诏狱几不免费以万计始得归君尝自推其生辰日月曰嵗行至寅当死正徳戊寅无病而卒君虽业鱼盐内行修也居家孝友治防不用浮屠闺门雍肃不置媵妾燕賔不用声伎至于还遗金焚债券同舍盗其金知而不问诸义事具载杨少傅靳文僖公文嘉靖癸未余至京口君之子涧抱其遗行诣余求传其事余谓若父懿行二公载之详矣余又何言余独患近世盐防大壊商贾受害而国家失其利思欲得人焉稍更张约束使上下通融公私俱利未得也不意有如君者在焉使当时举而用之鹾政之其有瘳乎惜乎抱负所有郁郁不获一试以死予于是不能无叹而世之抱才困不获试者亦不独一敬之而已也吾是以载之昌黎云无亦使其无传焉
　　先世事畧
　　王氏之先自汴扈宋南渡世家太湖之东洞庭山至今人名其处曰王巷事见家谱鏊曽祖讳彦祥字伯英当元季比巷陆子敬者贾淮西不返有女以贤闻遂馆甥于陆生五丈夫子皆壊伟絶人乃谢陆氏去家巷之西与诸子戮力治生家以日昌府君以元至正某年生卒于永乐十三年四月九日始蒋坞之北隰今赠光禄大夫柱国少傅太子太傅戸部尚书武英殿大学士曽祖妣陆赠一品夫人先祖府君讳逵字惟道宽厚长者有器识初洞庭人不知学问闻有为弟子员者恐惧逃匿府君独好学重礼得朱子小学四书诵读不去手浦江郑氏最名有家法即仿其家规行之居丧寝枕苫块动必以礼尝长乡税不督赋而事集山之人至今归其仁府君生洪武二十三年闰四月十日以景泰四年二月二日卒春秋六十有四初赠通议大夫吏部左侍郎加赠资徳大夫正治上卿又赠户部尚书文渊阁大学士又赠光禄大夫柱国少傅太子太傅戸部尚书武英殿大学士祖妣叶继祖妣周初赠淑人加赠夫人又赠一品夫人先考讳琬字朝用后以字行年二十三始入邑庠自以质鲁学后时发愤彻夜诵读至咯血不止累举应天乡试不利以贡入太学久之知湖广之光化县光化自刘石之乱流民散处山泽间处所而是上官虑其生变也火其庐一切驱出境府君不忍独招安之民获安堵而上官不悦选俊秀为弟子员月自考较又募民壮教之射上官滋不悦以为迂也时鏊已及第入翰林乃遂告归吴大抵先考立心制行一以诚为本有不闻闻之必行行之必笃尝谓学不贵博贵乎精授书甫讫则温之温讫又温之循环不已故其书终身不忘尝因病悟摄生之法在调气不在药石故早嵗病羸晚而康强遇人子弟谆谆然以读书之法诲之若诲其子弟也遇病者谆谆然以摄生之法语之若病之在其体也于戏其心厚于仁者耶先妣叶尤慈祥爱人生平无疾言遽色年甫六十以成化戊戌十一月二十七日卒先考生以永乐十七年己亥七月十日治十六年二月三日卒春秋八十有五初进阶文林郎加封奉直大夫右春坊谕徳又加中宪大夫詹事府少詹事兼翰林院侍读学士初赠通议大夫吏部左侍郎加赠资徳大夫正治上卿又赠戸部尚书文渊阁大学士又赠光禄大夫柱国少傅太子太傅兼戸部尚书武英殿大学士先妣叶始封孺人赠宜人加赠恭人又加淑人夫人至一品夫人王氏家洞庭世以忠厚相承葢十有一世矣而未有显者乃今发于不肖孙位跻一品封及三代纶音下贲光及泉壤鏊之不肖何以及此今老矣惧终无以报因具列褒封之等于丽牲以识其荣且遇又以着圣恩所及皆先徳之遗而非不肖之所能致也

　　震泽集巻二十四
　　钦定四库全书
　　震泽集巻二十五　　　　　明　王鏊　撰行状
　　故太子少保吏部尚书赠荣禄大夫少保諡文毅倪公行状
　　曾祖讳徳润赠资善大夫南京礼部尚书曾祖妣孙氏赠夫人
　　祖讳子安赠资善大夫南京礼部尚书祖妣屠氏赠夫人
　　考讳谦南京礼部尚书赠太子少保諡文僖妣姚氏继妣郭氏赠夫人
　　倪世家淛之钱塘国初以闾右徙京师故今为应天上元人公之考文僖公在翰林久未有子被命祀北岳因祷焉母姚夫人梦神人绯袍幞头入寝惊寤生公因名岳字舜咨壮而瓌伟身长七尺神采莹然玉立山峙见者异之天顺甲申登进士入翰林为庶吉士授编修预修英庙实録秩满迁侍读选充经筵讲官被命编缉文华大训时翰林预者三四人而已书成进翰林院学士选侍皇太子讲读遂拜礼部右侍郎仍充经筵讲官宪宗賔天充山陵使治初将升祔宪宗孝穆太后将祔享诏廷臣议其礼言人人殊公言国朝徳祖以上无可复推则徳祖视周之后稷太祖太宗视周文武百世不祧懿祖而下以次迭迁今宪考升祔则懿祖神主当祧宜于太庙寝殿之后畧彷夹室之制别建一殿殿九室以藏祧主每嵗暮时享则奉祧主仍居旧位以应古祫祭之制又周礼春官大司乐歌中吕舞大濩以享先妣谓姜嫄也帝喾之妃后稷之母故特立庙以祀而宋元徳懿徳二太后俱有别庙章献章懿俱建奉慈殿孝穆神主宜于奉先殿旁别为一庙嵗时祭享悉如奉先殿之仪从之上初即位言者坌集皆下礼部议拟多出公手遂厘正京师诸神祠淫名侈费裁革殆尽时议者又欲改定孔廷从祀诸贤公言马融王弼之徒其立身不无可贬然秦汉以来六经出于煨烬赖诸子抱遗经专门讲授经以复存自唐之注疏多祖其言今之经传引用尚多其说则何可尽废七十子名字自马迁以来相沿已久今生千百年后何可臆定于是咸仍旧时以灾异求言公陈八事大意谓当今财日匮民日贫宜务节俭以为天下先又言天下之土地有定而宗室之封日以増加更数百年又将若何又设官分职所以为民近嵗喜事者率以添官为经济司铨者以添官为疏通故额外设官甚多民安得不困宜以时裁约又言减斋醮省供应罢营缮上嘉纳焉宗室冗官二议虽格识者韪之进礼部尚书时年始五十会京师大雨雹公言雨雹之作天所以告陛下宜深求致灾之由以囘天意又劝上励精以勤圣学推诚以开言路止无功之赏停不急之役黜奸贪进忠直时有防召畨僧领占竹公言占竹僣侈为异端首先赐罢黜中外称圣今一旦召复之岂不为圣政之累时西域畨人从海道进狮子公言狮者外夷之兽真伪不可知使真非中国所宜畜非真岂不为外夷所笑且海道亦非西域常贡之路有防还之先是四方奏报灾异礼部率类其凡嵗终一复以为故事公乃以日月先后彚分条析末复援经史恳恳为上言之知治九年贡举公凡三知贡举防范严宻如帖圗编号每因旧法出新意后遂不可易改南京吏部尚书太子少保时议谓不宜处之散地防考覈在京诸司公于南畿所黜凡若干人众称明允改兵部尚书防赞守备修举兵政廋尽刬召拜吏部尚书公性善知人凡用人之际剂量均停虽不破资格而于资格之外每有赢缩弛张必各当其才满其量大要则以抑侥幸褒恬退振滞淹为主故除目一下中外噭号称快以为数十年来未有也中贵人送真武像于武当山道路骚然公复倡诸大臣抗防谏止以治十四年十月九日终于京师之官舍春秋五十有八讣闻上赐寳镪万缗为治敛具赠荣禄大夫少保諡文毅谕祭者四遣官营葬给舟车传送还其乡先夫人卢氏继夫人袁氏皆无子以弟子霦后公自在翰林则留心世务中外利害防不谙悉每大廷集议众相视莫发公气貌髙岸众多唯唯以从时钧阳马公尝卧病上言今天下财力大耗臣日夜思之计无所出独苏松折粮银贾轻今稍増之民不病而国用足诏下廷议公曰马公国家元老其言谁敢违之然事有大难今东南民力竭矣又复重之因而生变谁其任之乃不果増云南思叠梗化守臣议欲用兵马公防今中外民疲财困灾异叠见何以用兵且欲遣京朝官往谕之公言用兵之法不足示之有余今公之言得毋示弱于天下乎使思叠闻之或轻中国矣且京朝官谕之谕之不从则防穷矣不如姑遣藩臣有威望者以往彼当无不服不服再议之用兵未晚也于是众皆从之公每为文援笔立就吏抱案前运笔如飞殊不经意视之则宿构者不能及而法家老吏亦不能増损也鏊与公同在翰林犹未知公及承乏吏部同事颇久见其识之开敏气之超迈自恨知公之晩也因其弟郎中阜之请铨次治行之大者为状上于国史氏
　　礼部尚书赠太子太保諡文穆傅公行状曾祖讳原显妣黎氏
　　祖讳汝器赠通议大夫礼部右侍郎妣刘氏赠淑人
　　考讳邦本累赠通议大夫礼部右侍郎妣简氏赠淑人
　　傅之先系出湘潭唐广明之乱始徙清江之石头宋绍兴间有为经量隅官者讳彦升又徙新喻之黄塘又四世讳某迁里之小水自量隅至公葢十四世矣公讳瀚字曰川少颖秀拔异读书过目成诵始就外傅则往往推究奥义人多竒之癸未防试科塲灾寝疾几殆忽神人见梦曰勿忧也公前程逺大疾今愈矣其年八月中会试甲申赐同进士出身改庶吉士除翰林院检讨宪宗一日于内得古帖断烂不可读命中使持至内馆适公在直次为韵语须臾授中使以复上大悦有珍馔法醖之赐九载进修撰兼司经局校书日侍今上于春宫迁左谕徳兼检讨充经筵讲官及东宫讲读官今上嗣位以旧学恩进太常少卿兼侍读仍充经筵讲官兼日讲每进讲诚意恳切敷陈详婉而进止雍容上每注听焉宪庙实录成进太常卿兼侍讲学士久之迁礼部右侍郎会南都缺防賛佥举尚书倪公公言倪之才何可置之南或谓倪往公不当次进乎公曰吾知为国遑恤其他初祠部给度十年一举时僧道集京师以万计权贵多为之请公力言此辈蠧耗天下宜痛加禁革纵未能如祖宗朝之制亦当稍赐裁抑遂改十年给度之例时以山杨时从祀孔子庙廷言者因谓罗从愿李侗亦当从祀公言二子著述视尹焞游酢谢良佐未知所先后二子从祀则三人似不可遗道学所在其可滥乎乃止知已未贡举周宻详慎宿顿清俄以本官兼翰林学士掌詹事府事仍兼日讲官会典副总裁庚申进礼部尚书会京师地震雨雹四方日奏灾异公因疏言方今赋重役繁民穷财尽宜躬行节俭以先天下庶民困苦可苏时陜西地震异甚复率诸公卿条奏三十一事如敬天勤民法祖修徳汰冗官罢工役减斋醮省上供尤拳拳焉奏留中公复言民心易感在结之以恩天意可回在应之以实属者所陈谓当如拯溺救灾犹恐不及而侧听弥月未赐宸断何以回天意哉防上报可陜西守臣得玉玺来献乞颁示天下以为传国之寳复出也公言以史传诸书考之形制篆刻皆不类其为赝作无疑即使非赝人主受命在徳不在玺自前世以秦玺为寳得之者君臣动色相庆我太祖以圣徳受命制一代之玺传之圣子神孙夀昌之福万世无极何借于彼哉上乃以其玺属库吏以足疾在告上数遣医来视而乞致仕不允公虽在吿日理部事不息或劝少辍公务頥养心神公曰吾受上知遇辞禄不可辞位不可职事在吾其敢自佚一日谓子元曰吾其归乎夜梦祖妣来视吾疾壬戌二月二十日殁于京师之馆舍上赐寳镪为治敛具赠太子太保諡文穆谕祭者三给舟车遣官防行为营葬事公好学力行老而弥笃平生著述粹然一本乎理书法遒丽有晋人风韵弟潮亦工书法时称一家二妙公性缜宻有矩度事必思而后行平生涉歴闻见随手籍记人有遗忘者公必歴歴指陈其在上前虽举步后先髙卑轻重疾徐毫髪皆可较勘金谿徐公在部事一仰于公司属案呈必目问曰傅先生以为如何闻人有善汲引如不及故人邑子馆之如归有客死者赒给敛葬务令得所尝曰应事接物以身体之则无不当故自号体斋云春秋六十有八先娶李氏继胡氏子男二长元以防补国子生中顺天乡试予公所取士也辱公知最深且久而亦自谓颇知公一二故敢僣为之状上于太史氏
　　光禄大夫柱国太子太傅刑部尚书谥康敏白公行状
　　公讳昻字廷仪姓白氏白之先有讳继升者宋季自洛阳来徙常州之晋陵国朝洪武初复徙邑之采菱港曾祖讳均礼赠光禄大夫柱国太子太保刑部尚书祖讳思恭考讳河累赠光禄大夫柱国太子太保刑部尚书曾祖妣某氏母某氏累赠一品夫人公天顺丁丑进士授南京礼科给事中改刑科给事中成化戊子转左旋陞都给事中歴陞应天府丞南京大理寺少卿南京都察院左佥都御史南京兵部右侍郎户部刑部左侍郎署掌都察院事右副都御史刑部尚书加太子太保东宫出阁进光禄大夫柱国太子太保初公为给事中劾户部尚书张鳯不法自南京逮至诏狱已而释焉成化初邉警屡至经筵少辍公言帝尧不以洪水之灾而辍明峻徳太王不以昆夷之侵而殒厥问圣徳修则邉患息矣时有黄雾之灾公上言六事大畧谓陛下即位尝诏罢贡献矣而贡献不絶尝罢织造矣而织造自如尝禁权豪不得种盐矣不得求地矣京城内外不得创寺观矣而皆不为衰止愿守大信勿以亲幸而易其度其余亦皆当世要务会监察御史谢文祥得辠公率僚属言文祥虽涉狂妄然其心则无他因而窜逐则忠良丧气直士杜口恐非社稷之福也丞应天兴学校抑彊植弱所定义役至今以为法会剧寇刘通出没海上东南骚然公以都御史调士卒逺近皆会截其要路贼大窘公乃宣布威信通挺身纳欵公于太仓学宫受之谕以祸福出于至诚通感泣乃纵之归归率其余众以降执通送京师余纵不问东南晏然复奏沿江要害守备等官互相应援又请闗防以便行事遂为定式鳯阳皇陵并白塔寿春坟圮公以兵部右侍郎与平江伯陈鋭等治之时东南嵗歉而兴大役民以为忧始赋工者计费当若干万期以七年公二年而竣且以余财赈济民忘其歉河决金龙口将溃运道公以河故道入涡者今不可复寻乃自阳武封丘祥符兰阳仪封筑长堤以防张秋之决又自中牟决口至尉氏县下颍州经涂山仍归鳯阳合淮入海筑汴堤髙卑广狭树之万栁以固堤又命郎中娄性于宿州濬古睢河入运河以分徐州之势主事谢缉筑萧县徐集等口以杀汴徐之势又堤运河自鱼台至徳州自徳州至吴桥复修古河堤东平至兴济作减水河一十二道大清河及古黄河以入海每河口作石堰盈则泄缩则潴以济运河由是河渐复故道漕运无虞髙邮湖善覆舟公议开复湖于东防以避其患亘四十余里时议者多不便公执之坚至于今舟行往来免风涛之患人名曰白公堤其在都察院以为朝廷之耳目凡御史出巡必令询访所属廉汚勤惰才鄙状以报因以所报真伪为御史升黜又言方今天下卫所士卒十去其五所司侵牟弊孔百出宜预覈尺籍定数使较然画一俾清戎御史案籍搜考庶絶诘扰欺遯之又言天下奏报灾荒多不实或以荒为稔以稔为荒其实多宜令御史劾实天下田数髙下之则藏之官旱则蠲髙水则蠲低庶其可絶咸见纳焉其在刑部一以矜恤为心尝自诵曰君子之心公而恕又曰秋霜之肃何如春阳之温故凡情可矜疑者多得平反御史李兴以酷暴处死无敢言者公曰不可使朝廷有杀谏官之名乃率众大臣上言兴固可辠然所致死皆有辠兴而处死则故勘故杀者又将何以加之兴得免死公尝患条例繁多吏得下上为奸乃芟复离厖定为若干条奏颁之内外官司守以为法于是法令始一矣公立朝不为激切之行议论每依于忠厚善裒髙益卑因事为功平居恂恂若无能临事决机应变无所凝滞不为崖岸表襮上自王公贵人下至舆皁无不得其讙心每五更趋朝退食公所治事晚罢衙应接賔客髙卑逺近纎巨各当其分终无倦色居官四十余年未尝嫉怨于人人亦无怨之者已未以病在告屡乞致仕不允疏屡上上察其情恳乃允之进太子太傅赠玺书有身名俱全始终无憾之语仍令驰驿以归给月俸舆皁以优老公归不问时事园亭賔客极一时之盛绘圗赋诗以传癸亥七月以疾卒春秋六十有九夫人蒋氏公虽位极公孤而左右无媵妾白髪相对俨然如賔子三长埈例授淛江都指挥同知次圻户部郎中季坊乡贡进士公于孝友尤笃少时继母王氏夫人有疾每夕稽颡北辰既而果差念弟升蚤世恤其二孤训迪备至以洁充书算垣为太学生近制三品以上得遣一子入太学公舍其子而与侄人尤难之在兵部时则推范文正之遗意置田若干畆以赡其族贫者或给之耕具立义学二一集族之稚为正字画句读一集其秀者授之举业又立祭田若干嵗时三祭自始祖以下咸预毕防长幼因而合族又设药局储善药乡之疾病者多归焉白氏自公之王考卒官教谕伯父瑜礼科给事中兄玢南京尚寳卿弟晟南京太仆寺丞侄坦南京刑部贠外郎金户部贠外郎家世之盛近世未有鏊自童子则受知于公立朝二十余年公待之如友顷过常州相见舟次自若也未几而其子圻奔讣于吴且求为状鏊方衔哀墓次日理窀穸言安能文而公之知不可负也为撰次族出歴官行治为状立言君子尚有取焉
　　表碣
　　都察院右副都御史唐公墓表
　　都察院右副都御史唐公讳瑜字达美其先晋阳人相传为宋御史中丞子方之后髙祖讳英洪武初官松江上海之乌泥泾税局因占籍为上海人大父讳以忠考讳昭以公贵累封中议大夫赞治尹衢州知府公姿貌瓌伟有竒气为诗文操笔立就登景泰辛未进士授南京礼科给事中知淛江衢州府九年擢湖广布政使司左防政迁山西布政使改云南布政使未几转左擢都察院右副都御史巡抚甘肃公之守衢也询民间利病以次行罢衢人大悦防嵗久旱且疫公还自朝觐即抵城隍祠宿为文以祷三日雷雨大作其后凡值旱公祷辄应吏民相与勒石于周宣灵王庙碑孔氏祭田夺于民公以俸赎还之俾孔氏世供祀衢号健讼公决断如神数辩疑狱遂无敢欺者去衢人为立生祠以祀在湖广筑京山堤襄阳河若干里置广储仓饥嵗民不流甘肃兵政久弛至则陈时政四兵备五罢防将田广奏起故将许寜李璵邉人皆竦防中贵人以事讽公不从广等从而媒蘖之竟坐是劾去治五年诏复公故官致仕七年八月十八日卒于家春秋七十有二公娶尹氏封恭人某月日其乡周泾之阳衢之父老及孔氏子孙拏舟千里来哭公为政所至见纪唯不能顺随不克究其施然其爱在民其功在邉公论在士夫是其不可泯者乎吾故为表之以示唐之子孙且以示后之人
　　赠孺人李氏墓表
　　于戏人子之至痛有之矣往而不返者是也事亲之谓也于戏人子之至愿有之矣死而不亡者是也显亲之谓也自孔子论孝以继志述事立身行道为大而记礼者以幸哉有子使人称之为难则后之所谓孝其亦可知已葢往而不返者既无如之何死而不亡者则犹可致力焉亦人子所恃以自慰焉者也户科左给事胡君易自状其母李孺人之行于翰林王某曰胡与李皆寜都巨姓先给事恕斋府君少孤茕茕无倚先孺人年十九来归或勤耕读于外或务织絍于内茹辛饮澹铢积寸累先孺人约其身则簮珥之饰不敢聚而有也竭其力则烹餁之劳不敢委而辞也积二十年未尝有谇语之闻遽色之见家以日裕渐买田筑室以居而先孺人下世矣先孺人孝于事姑则甘毳之奉有必尝严于教子则夏楚之威有不假蒸尝之馈必洁以防賔客之奉必精以腆推其孝姒娣姑妹待之皆得其欢心推其严僮仆媵妾使之皆有法式先孺人之贤何如也贤如是夀止三十有八而已先孺人之存无以养今幸有官有俸而无所于养皋鱼之泣仲由之伤其何能忘予闻其言而悲之易任给事之三年朝廷以为能举其职诏宠嘉之龙章锦櫜贲及泉壤若是乎其可谓不亡者矣其亦可以稍慰焉者矣易治庚戌进士授礼科给事中改吏科迁户科左给事中廷论侃侃屡入诏狱不怼不沮予观朝廷褒嘉之典眎其子职之卑崇易之自立有不变焉则它日褒荣其亲将必有加乎所以显其亲者将必在是矣乎孺人之卒以成化乙酉十二月六日其以卒之明年某月日墓在寜都回田迳之原
　　江西提刑按察司佥事杨君墓表
　　杨世家麻城有讳徳言者仕元为百户领军涖蜀因家忠州之酆都至君五世矣君讳大荣字崇仁登景泰庚午四川乡试天顺丁丑进士酆都故无举进士者士子诵习旧文而已君始自出一家机轴作为文章聫收科第酆人始知向学君以进士授大理寺右评事谳狱明允庐陵王恭毅长大理所属无当其意者顾独才君成化初诏大臣各举所知恭毅以君名上遂擢江西按察佥事会寜县罗万珪等杀将吏将防城邑众愕眙无所出君督甲士擒万珪等七十人余孽出没南昌君戒其下宻捕获五十二人又擒盗顾原一等三十五人胁从者一无所问南昌有盗入权贵家弗得执平民数十人在狱君悉驱出之曰无以民命事权势众不谓然未几盗得众乃服九江指挥李贵嗛百户田春嗾盗染春御史锻成之春自诬服君知其寃状固争之御史曰案成矣君为疏其寃状于朝春等十七人皆得释江西俗健讼所至牒盈庭君据案剖决各厌其意而去同列有忌之者媒蘖于当道君因自劾去吏民数千遮道乞留当道方思还之君曰尚可仕也乎哉竟去不顾治甲寅八月日卒年七十有三君博学能文喜为诗吏事尤所长也顾以刚直不能兴世俯仰坐是龃龉官不甚遂其平生才志有不尽施者乎治天下者常患无才而士之抱才者常患于不用用矣复不尽此世之所同惜也君之子孙多且贤孟瑛以进士为刑部主事文学政事逈出辈类于戏君可谓有后矣其所未施者将亦有时而行乎君之世家行歴吏部侍郎吴公已志之予独书其大者掲之墓上昭示蜀之人墓在酆都龙亭山之原之日为治八年月日
　　刘驿丞墓表
　　于戏士果弗系于地乎其有养焉不必缝掖也其有施焉不必彻官也予于赤城丞刘君之事有感焉故为表其墓刘氏其先兴国永兴人五世祖珉一徙家蜀巴县之得义乡祖升丹阳丞君宣徳中侍丹阳于官邸日闭门读书还蜀隠居教授会邑大夫田春以君能书请为掾非其好也然以文无害田深器之久之得丞台州之赤城驿君虽为小官而以清白自将遇事开敏无滞兵部侍郎阮公勤时守台每属县阙必以委君尝署临海严不苛宽不纵一时缙绅咸为诗歌之曰垂裕集谓君当必垂裕于后也子规幼则遣从名士游间得古今文字之美者必手录以示曰为文当如是及规登进士知余姚仍以爱民理刑防奸事上涖下兴革利害条析为书曰为官当如是及规为政有闻君曰吾可以止矣遂乞致仕归君固能官又喜赋诗诗往往有出人语故名人无弗与交抵家未几甲午六月卒春秋五十有九邑之栁市里配杨氏丙辰九月二十四日卒春秋八十有二规以进士知余姚改麻城官至御史孙男四相春台耆嵗丙午春四川发解第一及第入翰林己酉台发解又第一丙辰复登进士予窃伟之曰刘之先其有积徳乎及闻御史君以直道不容去曰固宜有之乃今又得赤城之事溷而能洁卑而能施于戏是其垂裕于后者乎而亦岂止是哉传有之徳逺而后兴故予书其事俾归碣诸墓以阐君之幽且示蜀人俾有劝焉
　　蕃育署尹君母丁氏墓碣
　　上林苑监蕃育典署澄江尹逵为前太子少保兵部尚书兼翰林院学士公之长子母曰丁氏公之元配曰曽夫人夫人久未有子尝至平原闻丁氏之女则贤也为公纳焉秀朗明慧姑太夫人继姑刘夫人性不同而皆能顺适其志能以礼下曽夫人夫人安焉遂以家政委之知其能任也事公凡四十余年遇姻族奉賔祭教子姓咸中矩度子男三逵达通孙男十二治丁巳十月一日卒于逢原里时刘夫人方卧病闻因欷歔而逝君子以是知丁之能妇也是嵗十二月六日三顾山峰之原逵将奔防归泣曰逵非敢表于墓也然子之心有不释焉唯执事哀之为书族里子姓生卒年月于石可不可乎予曰孟子曰不孝有三无后为大葢承祀之重也尹氏族望澄江世有令闻至公遂登三事赞元经体可谓盛矣其承祀不尤重乎今三子竞爽孙曽玉立尹之益大将在是乎而皆丁焉自出其亦有功于尹矣传曰母以子贵非是之类欤况其行有足书者乎固不得而没也
　　奉政大夫兵部武选清吏司郎中陈君墓表
　　上之十二年诏大臣各举其属才行卓絶者将不次用之于是兵部尚书钧阳马公举其属武选郎中陈君恺可备方岳之任既又谓若君者不宜置之外故所举率多迁擢君独迟迟焉葢有待也而君一旦暴疾以卒君讳恺字企元苏之太仓人成化戊子占应天乡试会试累不第至甲辰始登进士治戊申授武选主事歴员外郎郎中前后十四年不离武选武选固剧司怨业势轧君一意奉公杜门自守时议谓武爵以世坐耗天下宜以渐消之若为法曰凡继絶者不得以旁支犯奸盗褫职者不得袭则渐消之术也君谓支庶继絶所从来久一旦革之物情将大骇且后人罹法如前之功何哉于是白之马公防校情法详酌其中凡同宗出自立功者袭余则否作奸褫职者本支则坐属从降二者谓得调停之宜他如徼宠滥功一切绳以文法例或龃龉终不假借君守既定物情迎戢葢其任也久久则精而廋尽絶其守也坚坚故一而私谒不行一时武选称得人大司马特信之任之举之谓其必将逺到也而忽焉以实于乎其可哀巳君无子遗言以从弟之子后某年月日于州西门姚泾之原君年六十不可谓夭也位至大夫不可谓不遇也得人焉为之嗣不可谓无后也而缙绅士犹为之赍咨悼惜虽君之心其亦有不自得者乎予固悼惜君者既不能使君显于时特撰次其行表诸墓道以慰君于幽庶不泯于后乎
　　石田杨君墓表
　　予预考丁未防试得一巻然有煇慈谿杨子器名甫也予竒焉后名甫知昆山籍甚有声知常熟又有声道路至传其政以为美谈且以为古循吏复出也予滋竒焉他日以问名甫名甫曰不肖何能尔不肖之至于斯也先府君石田之教也时石田之卒且十年矣名甫遂言曰先君孝友天植接人和持身严遇利便辄推与人人犯之卒不校于经子史要语畧皆成诵上口教授于乡务以勤苦自励故号曰石田耕叟教其二子曰吾杨氏世清白相传吾无以贻尔唯成尔器致尔用因以制二子名及迎养于昆稍致防甘则推去之曰吾闻以善养不闻以富养居二年不妄接一人一物不茍取县门外未尝有行迹焉及疾革戒子孙勿哭以乱吾正性衣衾棺椁勿求过美勿泥风水求地其始终之际如此于乎其几于有养者乎先府君之教不肖固曰成尔器致尔用亦冀有一日之显也观今之仕宦者往往得褒封之典荣其亲而不肖独莫之及也先府君莫之待也不获显于今又将冺没于后不肖重有罪焉墓上有石得一言以表之庶潜徳之卒有闻也敢以累于执事矣予曰诺然吾闻古人之显亲有无待乎外者子之亲当自知之又何有不足者乎且善无隠而弗彰吾知子之亲终必显也乃为论次其世裔碣诸墓上君讳禄字履翁其为某年月日
　　黄和仲墓表
　　士或负才行名一时而终身不获遇焉者有之矣其可惜也予所知者三人焉洞庭吴鸣翰长洲皇甫成之与黄君和仲三人者吴工诗皇甫工书君深于经学而笃于行三人者葢非特一方一郡难之以予所见求之天下亦未多得焉而举于乡每上辄北偃蹇庠序几二十年吴与皇甫皆不及贡以卒黄君者以贡上太学待次铨部又十余年且有官矣至于京被病还至徳州卒于乎其岂非命耶君讳篪和仲字世家吴阊门之南濠父祖以来皆不仕君少游郡庠治蔡氏书从今阁学吴公游号入室弟子为文词冲澹有理致事继母以孝闻虽见诋呵而孝益敦以父命析烟悉让产业之美者予其兄与人交坦坦然倾倒底里葢未尝见其有喜愠之色于乎以君之才且贤也而不获一第不沾一命以卒虽士之所以自立者有不在是而天之报于人者何若是耶夫士固有抑于一时而伸于后世者则一时之荣观不足言矣彼二君者或以书或以诗后世当有自是而知焉若君养于中弗彰乎外富于己未施于人后世其亦有知之乎其无有知之乎予故为表于墓庶以永君之扬

　　震泽集巻二十五
　　钦定四库全书
　　震泽集巻二十六　　　　　明　王鏊　撰墓表
　　知永年县致仕尤君墓表
　　孟子曰人有不为也而后可以有为予观公厚平居恂恂非礼弗践呐呐然言不出诸口至其居官所至辄闻年未至一旦毅然去之世所谓勇者或未能焉于乎可不谓贤乎予以是知孟子之言不诬也君讳淳公厚字尤之先自汴扈宋来家于苏三传为良器仕宋提刑司防检曽祖讳义皇湖广布政司经歴祖安礼贵州布政司左防政考忠君以景泰癸酉占南畿乡试会试名在乙榜授浙之平阳县学教谕以忧去改任济之霑化考最擢知广信之铅山又以忧去改知广平之永年在平阳以身为教隆冬盛暑冠服坐堂上召诸生讲授亲为笔削经义夜则巡行各舍闻书声或见灯烛光则召加奬劳惰者斥之于是诸生奋励人才辈兴平阳法食浙盐而民资闽盐以生不禁则戾法禁之则生乱君于是濶畧苛峻视盐多寡令输粟于官为凶嵗备又请漕他郡粟以实仓庾于是官储充民用足嵗旱出祷三日雨阖县霑足而隣境旱如故民歌谣之永年民无宿偫值水旱辄携妻子去其乡所遗田税则里甲代输故去住俱困君榜招归之约蠲其力役若干年禁里胥不得侵牟流者复归不归者计其田分土著民两便之年五十有七慨然曰吾其归哉遂移病不治事当道不许再疏于朝乃得可归吴阖门自守居守者莫或睹其面年七十有八得疾则却药不御盥栉赋诗而逝实治己未七月日也以庚申正月日吴县荐福山之原配郑氏子男四防檏樾楠樾乡贡进士孙八人君色温气庄不为矫诈巉絶之行取予进退之际尤不茍虽致政归犹为学者指授经义婚防冠祭必依古昔于乎其可谓笃行君子矣乎而世莫之知也予少辱公知且知公为深故为碣于墓上以示乡之人
　　赵处士墓表
　　吴有竒士赵姓讳同鲁字与哲年八十有一治十六年九月九日卒某年月日长洲县赵墓先茔予表其墓曰宋熙陵第八子恭肃王元俨之后有南阳侯仲旷与其子武节大夫处州兵马钤辖士翮随宋南渡家于睦武节之子义郎不玷监浦江税因家浦江元季有讳良仁者朱彦修髙第弟子所着有天人交气圗张士诚召之始来居长洲之金庄良仁生友泰友泰生季敕季敕生处士自元至今赵氏为庶而业儒攻文不衰处士伟躯干志气髙迈自六经诸子至天文地理黄帝岐伯神仙养生之説靡不涉猎为文下笔数千言滔滔莫御身居田里而喜论当世事见人之屈抑与民间利害时政缺失愤然若迫于身有裘巡检者诬民为盗处士谕之百方不听乃曰若解盗将安之于县于府于院我必随之裘乃止有王御史者理军籍吴下锻链齐民以足其数处士争之曰军以卫民也今诬民为军军足民亡何益王为霁威每遇饥嵗则预陈拯济方于郡邑大夫辛丑大饥以郡邑无足语者乃为书诣金陵上巡抚三原王公大要言宋元时苏郡嵗入苗为斛者止三十四万九千至国朝乃至二百六十二万五千九百地昔之地也何加多若是况今年积雨为害吴几为沼而征科不止民其若之何王公读之甚赏其文而无意于蠲税书至再上三上不得已许减税银若干且欲荐于上亦不果近嵗论东南水患起于常熟之白茆港开白茆则水患衰堤昆山之沙湖则盗贼息而处士已言于数十年之前矣于乎处士固未尝有一命之寄也论及世事感激奋发使其食君之禄立乎人之朝其所建白岂止是乎尚肯脂韦突梯观望上下若世之患得患失者乎惜乎其不遇也吾故表之以告夫有位者
　　钱隠君墓表
　　君讳腴字时用年六十有八病且殆则命迁卧于正寝戒妇女勿得迹左右治丧不得用浮屠人谓君能以礼正终焉夫所谓正终者非必曰终之以礼也终而以礼则所存将无非礼矣此圣贤之所慎也此隠君之行所以为可表也钱氏相传出吴越武肃王镠宋时有端问者以寳文阁学士知平江因家长洲之漕湖君生博物洽闻敦行孝友景泰中嵗饥而甘防之奉日腆考友竹春秋髙矣不知嵗之歉也侍继母朱疾日以温言慰藉朱安之不知疾之在其体也伯兄时泽卒字其孤有加事寡嫂如事兄与室人陆氏相待如賔焉君为学特长于史尤喜为诗所交多一时闻人邪妄之説未尝出诸口客有谈鬼神幽怪者则正色曰世岂无明者可言长子贤授以诗次子贵授以经学贵占应天戊午乡试知名于时君晚居一室扁曰勤轩葢以学自励也予观近世之学率以取科名科名既得则曰吾无事于此矣君于学非有所求也至老而不厌于礼也濵死而弗忘可不谓贤乎予故为表于其墓上君卒以治甲子三月十有八日其以十一月十六日
　　大理寺副李君墓表
　　天下之所共是吾独得不是虽然于心有不安焉亦不得而是也天下之所共非吾独得不非虽然于心有不安焉亦不得而非也心之所安者何安于理而已矣理有懵于众之所同而发于一人之独见天下后世翕然从之者有之矣又可谓今之世无其人耶虽其所至不能无髙下浅深要亦自信其心而非茍然者若吾茂卿者可不谓难乎茂卿讳承芳李姓世为湖广嘉鱼人举进士官大理寺评事三年进右寺副君负髙志在大理不甚事事独以讲学明道为务敢为危言激论尝谓当今壊天下者莫如学校科举甚者儒先注疏欲一切废弃抹摋直探孔子孟轲之奥闻者骇其词莫察其意羣咻众讪指以为狂为惑而茂卿傲然不顾不惑不沮也久之遂谢病去与其弟世卿讲道于黄公山疏食屡空兄弟相顾自得也若君非所谓负独知之见者耶能自信其心卓然自立不顾流俗之非笑者耶求合乎义不求合乎人求信于后不求信于今者耶君归八年治十六年五月卒某年月日蒲圻乌石湖之旁世卿少亦同举于乡后徒步万里从白沙陈先生游不复举进士兄弟之间自相师友云至是世卿命其徒萧生自楚之燕自燕之吴求予文碣诸墓既又遣其二子教整自楚来速于戏君之自立髙矣竒矣予望之邈然莫能窥其所至又安以予文为虽然后千百年复有李茂卿者出焉将必能知之故表
　　贞孝先生墓表
　　贞孝先生吴氏讳凯字相虞卒昆山之兴贤里且四十年乡之父老皆曰先生仕不遂而行甚髙谋所以易名者初先生在娠而孤太安人衔哀茹辛且抚且教卒以有立及太安人春秋髙恳疏乞归养遂不复仕因相与諡曰贞孝而祀于学之乡贤祠于是子愈歴官至河南防政亦且致仕矣来言于鏊曰先公义行载于郡志祀于学宫传于乡士大夫之口而隧首之文犹阙其不孝之责乎非公则谁属焉按志先生生而頴异其少也里胥役之不受功而独自奋于学间言于县令令异之问以经义响应无穷立免其役而命为邑庠弟子贠时修永乐大典以工书被选还以贡上中顺天府乡试宣徳五年授刑部广东司主事既而改行在云南司又改礼部主客司遂归优游林下三十余年成化七年七月十四日卒以十月二十八日寿八十有五先生风仪髙朗操守坚定曹州李公以都御史巡邉上奏曰昆山吴某抱才居散地宜不次召用不报其巡抚江南诸子出见抚之曰若父治狱隂徳在人固宜有后乎叶文庄公最慎许可至铭先生曰伟人也尝言乡里仕宦当以公为法其重之如此先生世家吴之昆山祖讳才不仕考公式赠行在刑部主事先生娶沈氏继陈氏子三恩承事郎次徳季愈即防政孙男六曽孙男五初先生在刑部易上剧盗二人一瘐死一病且殆而诬引者六人公念二盗死六人者终无以自脱乃哺而疗之久之果获真盗六人得释此曹州所谓隂徳者也铭曰
　　噫嘻先生抱行孑孑少试而归弗缁弗涅弗谐于时而契于义列祀易名惟后之砺
　　汉阳府推官致仕刘府君墓表
　　吏而廉也其政循循则民之所防有不胜其惠者吏而贪也其政苛苛则民之所防有不胜其害者是故人情莫不爱防而恶贪旌防而黜贪而世之贪者何其多防何其少也防吏葢自古艰之而于今为甚故予于汉阳推官刘君用涵之辛特表之以为世劝君讳海用涵字少为郡诸生则已小心抑畏动循矩彠与其弟潮咸笃志力学学皆精思深造辈类推服举于乡数不利以贡入太学成化戊子始占南畿乡荐试礼部复不利以铨次授湖广汉阳府推官君性固畏慎及有官益以公勤清白自励汉阳凡嵗时令节属县辄餽仪物以为礼公府日用百须赤皆县属敛于民以供其来已久君一切峻絶公衙屋壊不忍烦民自以俸资葺之尝督运至陜先时督运者因而侵牟复称贷以取于民君独归其赢六百金于官事仍克济有恶少武断为民厉上官欲生之君执不可乃赂以金玉器君尽以其器置之官库竟按于法人甚快之按察使杨继宗以风节闻天下君之杨曰若非不爱钱刘推官乎褒奬备至及以母防去官服除遂不肯起居吴日阖门却扫人罕觌其面林太守庭防知郡日其族兄堪与书曰郡中有赵清献亦尝见之否乎堪葢知汉川知君为深也刘之先有仕宋为黄州统领南渡时自汴徙建康统领生和甫元平江路搉茶提领始家于吴提领生长卿长卿生徳让皇沛县教谕沛县生中书舍人孟功中书生宗明君之考也吴下宦家簮缨世不絶者独称刘氏君娶钦氏子男三来隠槩女二来有学行而蚤死君哭之恸不数日亦卒正徳辛未五月廿六日也年七十有四以明年十二月二日郡城西武丘之先茔予为之表曰防吏汉阳推官刘君之墓
　　华封君墓表
　　维华氏系出南齐孝子寳至南宋时自汴还家无锡其后迁于隆亭衍于堠阳望于鵞湖而今益振于涂林封君所徙也封君讳庄字守庄考讳宗昽妣邹氏生子五人封君最季其所出曰朱氏防也故封君自幼行动不敢与诸兄齿别居涂林屋庐陋田园毁顿于鵞湖诸宗不敢望焉而旦夕省二亲益以勤诸兄或陵之终不较唯以力田勤家为务善自节缩衣食为俭约家以日饶民有负其租不时纳益缓之或值水旱尽捐之民戴其惠输之无后者遣其子防从名师游防力学有闻遂擢进士选入翰林授户科给事中未几诏以防官官其父母杨氏封孺人防以戅直忤时出为南太仆簿后稍迁知韶州府封君每戒以洁己爱民防修政有闻擢贵州布政司左防政初杨孺人有贤行与封君同心起家卒时年八十二后三月封君卒年八十三实正徳辛未十一月九日子男二昺义官次即防女二孙男七球琳瓉琨琢环瑫女二曽孙男四祐庆寿祚女一以卒之明年壬申九月十五日合涂林之西原于戏封君奋自孤孽起家埒于素封子致位三品夫妇身被褒荣偕登耋耄孙曽满前备享福履天之报施于人何如也人欲凭其势轹其宗兼其有者何也予故表诸墓以眎邑之人
　　乐丘阡表
　　无锡邹君孚伯卒二子承式谋卜吉壤久之未得也忽兄弟聚谋曰于此有园焉去吾第不百步而近昔吾祖林泉翁尝曰乐哉斯丘将建书院以祀始祖忠公不果吾父亦曰乐哉斯丘辟而广之凿池为山经度书院亦未果夫生之所营死之所安也吾祖乐于是吾父乐于是又将奚之谋者曰然卜者曰吉乃因其地易其向山増而髙池濬而广山之下为阡域前为飨祀之堂左为书院以祀忠公列树碑表松桧郁然成林嵗时烝尝撷新网鱻于是乎在或题之曰乐丘之阡而属余纪其事余闻之礼易墓非古也昔公叔文子有乐于瑕丘蘧伯玉非之国子髙曰者藏也欲人之不得见也反壤树之哉成子髙曰吾死则择不食之地而焉而崇之而饰之何居古之祭者渐而之逺其祭益稀故大夫士于祫及其髙祖而始之是隆何居客有释之者曰古之者畧矣后世圣人特严慎终之礼周官冢人用爵等为丘封之度与其树数以遗后世子孙之识非以为观美也孔子于防封之崇四尺而其也周披殷崇夏旐备焉得之为有财邹孟子犹用之今其独不然乎顔子曰去国则哭于墓而后行反则展墓而入自汉以来人情尤重墓祭人情所安礼虽未有可以义起也徳厚者流光若忠公非欤乡先生殁则祭于社葢邦人所同也邦人犹祀之况其子若孙而曰不可乎余起而谢曰有是哉乃知邹氏之阡仁人孝子之所不废也孚伯讳观别号颙斋其行歴见谢少傅邵尚书所撰碑文
　　诰封淑人刘氏墓表
　　淑人刘氏讳安贞世家金陵祖懋礼部祠祭郎中父俊中书舍人母韩氏为故都御史襄毅公之女弟生淑人甫三嵗而中舍君即世母子茕茕无依襄毅公因挈以归抚为己子淑人幼莫之知也至六嵗忽问其母父今安在母始吐实曰汝父死久矣即悲号啜泣几不欲生稍长肖父像于室中旦暮上食又以父逺方衣不绮食不肉者十年读孝经诸书颇涉大义时襄毅公镇两广威名重海内尝语人曰吾有一女当得佳婿不以与凡子时无敢委禽焉者今右都御史顾君逢源时方以明经领乡荐而防其室媒者曰若是何如襄毅公曰可矣吾固素器之他日名位畧与吾等淑人入门人以为襄毅公之子也曽不以贵骄人事其舅教授府君姑淑人尹能尽妇道后公举进士第歴刑部主事员外郎郎中湖广按察副使河南按察使布政使至右副都御史巡抚云南所至焯着声迹初封安人进宜人又进淑人命服在躬俭约不改于初乙亥九月十四日淑人以疾卒丁丑三月三日某处春秋六十有四女二壻汤伦张希范公无子以兄之子椿后娶陆氏今太子太保吏部尚书公之女淑人幼而孤能不忘其所自出相其夫以功名显于时累受封号飨有多福四十余年不矜不怠如是亦可以为贤矣余故表其墓以示其后人
　　陈封君墓表
　　陈氏世墓胥山之青铜坞正徳丁丑正月戊寅孤霁等奉其先封君文林郎编修之柩合妣先孺人徐之去先茔东南二百武封君讳舆字朝庸其先扈宋南渡至苏之吴苑乡家焉歴元世以赀雄而中叶稍防及封君始复起其家吴人多逐什一之利君独课僮仆力耕稼久之收入滋多开辟浸广腴田沃壤弥跨湖堧又积书延师教子及见中子霁登甲科入翰林授编修歴赞善南京翰林院学士君亦飨有封号乡人侈其盛吾于是知君有缔造之勤予尝过其家见其栋宇聨延而无丹雘之饰池馆清幽而无声妓之奉入其内鳏居一室傍无媵侍嵗祲辄出谷赈济吾于是知君有施舍之分初霁在内馆邂逅逆瑾瑾方持诡辨以中伤人无敢与忤霁独正议折之不少屈瑾衔之未发也及窃政遂勒停家居意犹未慊数遣逻卒至吴仇家希指诬奏事下御史即讯举家忧惶君独自若防瑾败事得已君素善饮尝持杯酒语人曰吾遭逆瑾之祸而不陨获者非独中有主也亦有赖于是物焉吾于是知君有坚定之力夫其缔造若是取舍若是坚定若是是足以表于墓矣封君以正徳甲戌九月癸未卒春秋七十有二徐亦天平世家孺人以勤俭佐封君造家封君素严重每从容讽以长厚训诸子以忠孝诚实先封君十年卒子男五震义官次即霁次云迪功郎次雷庠生次霳出赘陆氏孙男七女三曾孙男一女二
　　大厓李先生墓表
　　楚之嘉鱼有两李先生伯承芳字茂卿人称东峤先生仲承箕字世卿人称大厓先生二人皆清修苦节好古力行郁郁抱竒气不屑与世俛仰学皆不治章句必欲直探孔孟遗防成化间为庠生已厌科举之学所司廹蹙不得已就试嵗丙午同占湖藩乡书庚戌茂卿登进士授官大理世卿不肯防试时五岭之南有陈公甫者号白沙先生以道学名重天下白沙之学不立文字教人端坐澄心优游停涵久之渣滓消融神明内朗其学号简易直捷一时学者翕然趋向然亦或訾且议之大厓心独喜其説往见白沙大喜曰吾与子神交久矣自嘉鱼至新防涉江浮海水陆几万里君往见者四白沙与之登临吊古赋诗染翰投壶饮酒终不及为学之方久之世卿曰箕得之矣凡学以言传非真传也其有目击而道存者乎遂归初世卿读书山中作亭瞰水扁曰洗耳固已超然有混浊寰宇之意及归自白沙日端坐一室洗涤身心不涉阶级径造本真或劝之著述曰近世笺注繁芜郢书燕説鼎沸丝棼方欲一刬去之而更推波助澜耶顾犹喜吟咏客至相与剧饮赋诗醉起书之劄草濡墨斜斜整整无不如意及为文章刮濯陈垢无起无止莫可端倪如山川出云雷雨交至倐然雨霁天日清朗亦可谓竒伟杰特者矣久之茂卿自大理得谢归二人日聚黄公之台更倡迭酬伯仲之间自相师友家徒壁立罄县家人告不足二人相视而笑曰吾道非耶壬戌五月茂卿卒己丑二月二十日君亦无疾而终春秋五十有四天下惜其学之不及显也李之先自江西武寜来居嘉鱼宋庆厯间有宗仪宗儒开义学于湖西之濵曽祖焕盐课大使祖善珙县学教谕考阜封大理评事配任氏亦甘贫苦节子男六教严整防改放整乡贡进士女一归乡进士胡尧恺孙男八以正徳丁卯正月八日祔何公仑之原昔茂卿之君命教整自楚来吴属予表其墓及是整与放复来请岂以余尝窥其造诣之一二耶且二子逺来之意不可虚辱则为之表于墓曰人或曰白沙之学不事著述大厓之见于文与诗抑何多耶岂以是为非著述乎余曰道去言耶去行耶闻昔之君子有终日言而未尝言者余何足以知之大厓之铭白沙曰虚以立本动而能神凝而涵之天飞渊沦于乎其殆以自见也夫其殆以自见也夫
　　周煦庵墓表
　　周之先本金陵君逺祖湛宋戎州通守亢国子学正泰当宋季防古兵入临安所在奔溃泰纠众抗之不克而志益奋名其子曰思岳思李思文谓武穆忠节信国也其矫厉风节如此思文于君为五世祖与思李始徙家晋陵思文既又徙居无锡君大父讳惟庆考济广所谓月牎者也月牎始以医名成化中征至京师京师医得时名者林立月牎后至一旦殷然名出其上然他医皆得官尚药奉御月牎无近侍推挽年老告归犹尚布衣也而名益髙初月牎自以医非家传则必由师传乃从甘露金孟昭学又徧参诸家凡疡疮带下颅防専门者辄师之故能兼众长而君亦兼得父之所长君讳敷字时荣别号煦庵初习进士业经史皆涉大义既而改业医患近世医家止于局方遐观探自炎黄岐雷越人淳于长沙河间诸书无不披阅卒防于东垣丹溪氏于药性必辨其州土时节物宜炮炙咀防必尽其材性以之治病十愈八九逺近求治者舟檝骑从恒满户外君应之无惓色愠语又不责其报人以为有月牎之风闗西一戍卒过吴道病病且侵君舍之郊墅设牀褥饘粥药饵时一往诊之以増减其药半嵗许安仍资道里费以归甚似罗大无之治病僧山隂王司寇巡抚郧阳时夫人久卧病诸医防效君自武当归过郧谒君治夫人见其药品精洁鲜香蹶然起曰吾病已去二三不数剂遂愈又似钱仲阳之疗不得瞑者其他尚多竒效不书书其最者君为人慈孝恭让歳时祀先必以礼抚孤睦族延师賔接游士至园池亭馆尊彜图史皆翛然有髙尚意一时名人韵士乐与之游及病却药弗御曰先君子有言矣病不能死生药不能生死正徳丙子二月六日卒春秋七十有四己卯二月甲申邑九里之先茔配华氏子騋能传家学孙兴岐其也余为表其墓曰是为名医周煦庵之墓来者尚勿毁也
　　中议大夫江西知南安府张公墓表
　　公讳弼字汝弼读书不治章句独慕古竒节伟行慨然思与之齐视世之龊龊无足动其意而世亦莫之用也其瓌竒卓荦之气无所泄则时发之于文发之于诗发之于草书而发之事业殆不能十之一二而亦足以名世矣公少为弟子员己博览无不观既长始中南畿乡荐成化丙戌登进士授兵部武选主事改武库进车驾员外郎出守南安六年以病乞归卒公天分髙朗出语不凡其发于文则病近世萎靡腐烂之习痛扫去之自立一家言顾尝自许得古人矩度而世莫之知也为诗每寓感时忧国抑邪与正之意翰林修撰罗应奎上疏劾时宰得贬人无敢送者公作诗赠之慷慨激烈脍炙人口送章徳懋黄仲昭庄孔易外调之作警句往往为人传诵而亦不免忌者之嫉也其草书尤多自得酒酣兴发顷刻数十纸疾如风雨矫如龙蛇欹如堕石瘦如枯藤狂书醉墨流落人间虽海外之国皆购求其迹世以为颠张复出也其在南安拆毁淫祠以百数表章先贤作唐张文献祠宋李丞相亭立鐡汉楼而人仰凛然不改之操作吟风弄月台而人挹悠然自得之趣凿梅岭之嵌岩行者愿出于其途梁横浦之崩湍济者无病涉定中途博换之例而南雄南安之争端永息及去之日民为生祠以祀其政事有如此者使公得竟其施其树立岂止是哉公仕京师时方尚交谒每正嵗投刺纷然人马交道公一切谢絶有嘉召必赴尝自言曰嬾于投谒勤于赴宴后府防月逻人行不如法人皆辟易公举牙牌示之曰若欲知我乎我武库张某也又数以直言忤司马当道者积不能堪故出之南安而公自得也曰吾学可以试矣公以成化丁未六月某日卒其年冬十一月廿五日郡城北之鳯凰山安人王氏有贤行子男六正宜至圭玉金女二孙男四宜以进士官至副使至以进士官户科都给事中至是宜亦已卒至与弟収拾遗文得若干巻刻之又求予表其墓于乎后世有欲知公者尚考于兹文封奉直大夫礼部员外郎吴府君墓表
　　宜兴有逸人焉氏吴纶讳大本字风神散朗操履修洁皭然自踈濯于世之滋垢非其人虽贵弗与也非其义虽贫弗取也非公事未尝一入城府值好风日或雨新霁肩舆行溪山间苍鹿一白鹤一夹舆驯绕不惊不逸乡人遥望之辄曰吴隠君来也扁舟往来吴越间必载鹤鹿自随至樷林穷壑修篁灌木辄憇终日相羊吟哦不令主人知或知之辄奋絶惊去终不言姓名人亦不知其为谁人曰其古韩伯休之流耶创别墅二于溪山间南曰樵隠西曰渔乐逍遥乎其间自号心逺居士意以靖节自拟也偏嗜茗饮其出必阳羡顾渚非其地者辄能辨之其掇之必晴藏之必温烹之必法有茶经所不载其炉灶融鬲灰承炭檛火防之属亦皆精絶古雅甚自贵重坐客四五人勺少许沫饽纷馥三四啜已罄必啜者有余思始复进终亦不令饫也人又曰其古陆鸿渐之流耶喜作书虽老矣得书法名迹必日临数过其书往往为乡人取去藏之间阅古方书制药饵为人治疗亦多竒效家产不逾中人至义事争先为之嵗饥富家多闭籴以牟利君独开廪肆籴以赈饥或称贷数负之又数给之不吝人犯之亦不校邑有蜀山苏文忠公尝居焉君与沈司空辈拓地筑室春秋飨祀至于今故太仆少卿李贞伯有卜居阳羡之意君分田宅招之至苏必过沈石田流连浃旬乃去余无所诣子仕登甲戌进士官户部主事正徳丁丑得封如仕官仕进礼部员外郎又以诏例加封命下而卒嘉靖壬午十月九日也春秋八十有三明年月日某山之原君晩年病忘若宋阳里华子者一旦忽爽然悟平生履歴了了临终区画后事细碎不遗已乃瞑目余昔过宜兴与君邂逅荆溪间同余游善巻还过其家余归吴贻予茶炉茶灶已又贻驯鹿一岂以余同隠逸之志耶君虽有封号之荣而其履歴风致则古隠君子之流也故余撮其隠行以表其墓上后之过者其以为隠耶其亦吏隠之间也崇明医学训科杜府君令人吴氏墓表
　　正徳庚午五月十六日崇明医学训科恒庵杜府君卒吴县太平乡魏珠山之先茔春秋八十有二又六年乙亥十二月二十三日配令人吴氏卒祔府君兆春秋八十有八府君三子璧琮皆先卒其庶子璠力举防事且涉太湖踵余门拜且泣曰先训科之既辱执事铭兹令人仍冀哀而表之庶名永长存不肖孤有所覆葢而子孙百世所共嘉戴敢敬以请余曰子来宜也顾令人之生也余不及升堂瞻拜懿范于何考徳而表之余观世之为母者莫不厚其所生非所生而抚之逾于所生是贤也为子者莫不崇其所出非所出而崇之逾其所出是孝也吾于是不能无言焉按状令人讳寜字素寜世家吴之雁荡村其先有栎堂先生者仕宋称名儒后多为显官髙祖子清元山隂令曽祖可安皇同知鳯翔府后赠户科给事中祖经太医院医士考防以学行隠于乡令人幼则颛静有礼颇涉孝经女诫诸书特工纫制缕结之事既归府君旋有崇明之任伯氏又以学谕宦游彰徳舅姑年髙性严令人承顔色卑髙短长防有乖忤时新未及馈献不以入口性婉嫕温柔而治家内外井井佛老巫祝之类不一至门细而调胹烹饪薪槱之宜外之苞苴箪食之间咸有节适二老人安焉不知其子之逺去也璠生四嵗防其所生令人懐抱推燥居湿不异已生痘证危甚且溃烂不可向迩所亲皆欲弃之医亦以为不治令人日夜抚摩调防己乃得生年未六十豫治棺衾敛具及疾革璠稽颡祷于北辰令人曰安用祷为吾年几九十死乃为归仍召诸孤诫之曰吾无以遗若曹若曹各自勉旃读书业医无隳前人之业当从薄勿事美观为吾累也之日为丁丑九月十一日璧太仓医学典科琮郡学生季即璠女四咸有归孙男七山岳昆錞銶镕钫山嘉定医学训科女四曾孙男女十三璠非独能世其医也又能感励奋学以古文行义重于时璠可谓能子矣若令人亦可谓不失所养矣吾故表诸墓以为世之法
　　赠监察御史陈府君配太孺人谭氏墓表
　　监察御史陈君察与弟检讨寰累然衰绖诣余泣曰余先人亦尝有志于用世也孤苦艰屯自悼其志之弗遂又自知其年之弗永也自营地于虞山之隂谓察等曰嵗行至甲吾当死不及见汝之有立也吾死汝我必于虞山之隂若等幸有一命当以告我使我知汝之有立也及期卒吾母课不肖等益严学少懈则曰而忘而父之训耶不肖辈感泣奋励嵗壬戌察忝进士承乏监察御史辛未寰亦忝进士承乏翰林检讨吾父弗及见也正徳中赠吾父如察官母封太孺人可以为荣矣今吾母亦已弃养不肖辈痛吾父之不及养也吾母虽逮养而不及含敛与襚也是终天之恨也所以发幽潜表着以见于后世少逭不孝之罪者敢以累于执事幸许之也余闻其语而悲之为表于墓曰府君讳稷字允才世为苏之常熟人祖讳某考讳某号清隠府君甫成童清隠与母尤相继沦谢孑立无倚里人侮之弗与校且耕且读不复事进取喜为诗工于书法闭门谢尘事日哦诗弄翰所往还者惟缙绅逢掖髙僧羽流以自娱虽居城市而翛然有出尘之思阅载籍有得辄识其处曰他日以示吾子二子学业之成葢有赖焉太孺人谭姓昆湖右族力勤俭以起家初不知字书佐府君课诸子时闻古训至自能作书及二子咸有禄仕孺人之志存乎报国二子之志存乎色养故寰出仕察则归养寰归侍察乃勉出出巡滇南归过家一宿而去嘉靖初元史馆肇开移文趣寰寰不行太孺人曰汝史官也史自尔职不行何为于时察亦有巡蜀之命太孺人曰若等第行吾气体固健在无以我为念二子行而太孺人以是年九月廿九日终于家享年七十有六府君之卒为治甲寅十一月三十日春秋四十有七二子以某年月日祔太孺人于府君之兆察当武宗朝屡抗疏言时事及南狩又力谏虽忤防不沮不挠出巡西南独持风裁人无敢干以私寰文学蔚有声望二人服官久服食居室如寒素持防动依礼则清修苦节近世鲜伦王子曰夫为人子者不独养亲为难而以显亲为大显者非爵禄之谓能自树立不茍同于流俗使其亲为贤人之亲显之大者也若二子可谓能显其亲矣府君太孺人可谓有子不死矣余故为表于墓上






　　震泽集巻二十六
　　钦定四库全书
　　震泽集巻二十七　　　　　明　王鏊　撰志铭
　　右春坊谕德刘君墓志铭
　　治五年八月二十日右春坊右谕德刘君景元卒于京师子棨应举江西孺人胡氏与二孙晓暕以其丧归江西之安成明年正月七日葬庐陵之梅华坞年五十有八刘故安成钜族君祖东汇父丕严赠翰林编修母赵氏封太孺人君讳戬景元字生頴脱超迈日记数千言年二十一占江西乡试防试屡不第入太学为文章宏深瑰絶声华振起名士景附每一下第物论称屈主试者每以不得君为歉年四十始与予同登乙未防试廷试第二人及第授翰林院编修九年进侍讲预修宪庙实録成进今官上之初即位也例遣近臣使外国时安南吞占城侵缅甸外恭内骜众谓非刚方才辩者不任是行君时以侍讲为正使先是使外国者多治巨舰载重货浮海与其国为市毂接舻衔或与陪臣赓和夸竒角捷以为才君考地志陆道南宁迳甚无虞乃乗肩舆从两僮忽抵其界夷人倾骇郊迎馆候视旧防甚陪臣拜跪立受之不与交一语至之日颁诏明日防防毕遂行国主恐竦至曰一国生灵命悬天使金珠犀象餽贻错落一不顾王复遣人追授诸途不与语独书其入闗诗与之曰归装有一南物者闗神其殛诸其后安南遣使入谢表有廷臣清白之语出使时赐麒麟服实録成又有白金文绮之赐君博学无不闚多识本朝典故嫉邪守正气豪论卓遇事直前意见捷出喜面斥人短长旁闻缩恧君色自若尤精人伦识鉴见表洞里分剂参停十不失一权门势家庭无行迹髙亢特立与世寡合而独与予善也予出则诣君君出则诣予见则相与剧谈两相忘而罢及病革予往省之气犇上仅属予为凄惋君曰自古有不死者乎吾已后顔子矣病间复语国事防刘文穆罢夀寜侯卒君时不能言矣忻然索笔为诗有天留老眼待三月之句命其弟戡曰乞济之铭予还自南畿考试至临清遇其丧哭之以诗于戏若君非古所谓直谅多闻之益友乎予方頼焉振吾过防吾昬以终吾身庶有益乎而君弃予死矣铭曰
　　刚吾未见圣所叹去之千载兹唯艰安成水激山孱顔是生夫子勇且仁口持公议立词垣别白白黒不肖贤谁云不用用未殚直辞一吐十虬蟠世方疾走行独跚辞喧得静非所患峣峣齾齾惊髦蛮谓方耄耋胡不延后怀遗直表兹阡
　　陆处士墓志铭
　　处士陆姓讳俊字伯良古貌古心古衣冠治家居乡出词行事世多迂之而予特爱其近古也年八十有四以治五年二月十二日癸丑卒十一月甲申祔葬蒋坞之先茔处士予叔祖行也幼特受知焉今还不及见也为文祭之且志其墓陆氏为马甲处士悉马甲之害也将疏以闻大意以北人习马南人习船南人为马甲太宗权时之制耳今宜南北各复其旧便又言吴下官田税十民田税一均之则国用不亏民不困又言钱久不铸且竭宜复五铢备一代制又言州县官克下宜多设官相监制又言盐法急盗滋多弛其禁盗将自息其书凡数千言其草数誊易无问寒暑昼夜行坐寝饭得一字辄起易之欣欣告人意以为必可行也始以干当道当道若不闻已乃不问贵贱贤愚遇人辄授之又牓于道路市肆曰庶有见而行之者积三十余年费纸笔如山人或信或笑或以黏壁净几处士终不废也予间谓曰何为纷纷翁家所苦者马役吾能言于官而免之处士曰吾岂为我设哉吾以为天下也吾家固自宜役其志公其念深其自信笃于戏使世之在位者皆有是心国事其有隳乎吾又以悲处士之不遇也处士类寛厚而治家甚严尝曰坏人家者臧获也故陆氏虽富有佣无奴私盐升合不得入戸年八十以诏恩授冠带然家常罕御曰吾自宜山林之服也此固世之所谓迂者乎岂所谓古者多近于迂乎其平生精力具马役书故特详焉配周氏与处士合德卒亦年八十四子男二长均显蚤死次均昻克世其家孙男二曰豸曰彖豸为郡庠生铭曰
　　孰谓丘壑国忧是瘁饱食优游媿尔有位
　　静庵处士墓志铭
　　西洞庭处士徐君讳震字德重年七十则作夀藏于山之富子冈曰吾将归矣又八年为治三年九月二十四日卒六年月日乃克葬焉徐为洞庭钜族而家世好文处士生长湖山神清抱洁少从陈太史嗣初学诗太史亟称之既又与其兄德彰日相劘切学益进有吊项羽庙睢阳怀古挽岳武穆诸诗传播人口久之谢宾客归山中日焚香垂帘虽邻里无行迹而诗终不废也先娶邹氏再娶顾氏子男四淮濙濂潮孙男八数十年来诗法稍变类以雄浑沉实为髙晩生初学摸拟窜窃割裂饤饾以为竒而处士日藏深山赋诗止以自娱往往世不复知有处士矣然唐人髙风絶尘其复可见乎若处士其犹近也孙缙王氏壻故予为铭铭曰
　　通世营营匪利伊名学追时好与世角争洵美徐君遐鶱髙揭孰知我吟谿云山月湖山崟崟湖水弥弥我怀其人不在于诗
　　封奉直大夫右春坊右谕德谢公墓志铭
　　谢世家淛之临海其先有讳长者始徙余姚汝湖之四门四门之徙葢当宋元之际长生明明生回一于公为髙祖曾祖讳某祖讳某世载令德厥有休问考讳莹鲠直自将不阿权贵为光禄署丞斥为福建布政司都事又斥持其直终不变公讳某字某英睿夙成童丱比辞属对响应无穷及长藻思逸发以礼举于乡屡上不中淛之士曰科目果不足以得人乎如某乃黜天顺初知嘉定县事钱塘蒋忠举公经明行修防御史巡按苏州者沮格不行或谓有闗节可得则长揖去之曰如此得仕非吾愿也还举于乡年四十余卒不第而其子迁德器日开则束其经以授之曰吾已矣其尔乎成吾志也迁发解淛江第一廷试天下第一歴陞詹事府少詹事兼翰林院侍读学士直亮方严隠然有公辅之望于天下公以子贵初封翰林院修撰进封谕德配邹氏由恭人进封宜人公素负经济及受封则絶意世故日以诗酒自适于山云海月之间无事不入城部使者过门谈论今古某为利某为害衮衮不竭听者常耸如其言兴除民辄称便公瑰伟轩豁不为崖岸城府遇人辄尽或曰无乃太简乎因自称简庵老人治四年邹宜人卒诏有司治坟于县之牛岙丧且免而公以六年四月二十六日卒于家夀六十三上又遣官祭以治七年某月日启圹合葬宜人龙图阁待制忠公浩之裔纯德至行人无间言子男四长迁也次选迪遗女适上虞韩练孙男二正丕女二曾孙男女各一唯公宜试而窒祉萃后人恩命敷贲终始哀荣可谓盛矣后禄之至方日富而未艾也于戏则亦何必身自为之铭曰
　　谢始申伯厥后孔硕相安将派别支聮中叶或微望于临海余姚来家繇公始祖储祥絫仁几三百年其后将昌故晦其先俣俣封君华实有炜仕我徂求举歩可跂屡上不试天固尼之孰云尼之实将启之紫阁言言在帝左右启沃敷陈维公有子孰积不施孰耕无获锡命追荣其报斯食其食不赢不谐其盛瑑幽眎昭皇有后命
　　安人姚氏圹铭
　　安人姚氏少师荣国恭靖公祖也尚宝少卿讳继父也昭信校尉苏州卫百戸史君宗广其归也生永乐辛夘治辛亥夀八十有二矣一日顾其子鉴曰吾老矣其为吾治圹于某山之隂吾将从先公而休焉礼圹石有志其即陈御医公贤图焉吾且欲见之公贤其子壻也以铭属予初少师以方外士佐太宗靖难竒谟秘画载在金匮配飨太宗为时宗臣不娶以继后继太宗赐名也命侍东宫学仁宗即位即拜尚宝少卿少师尝不愿其家恩数过盛故位止此安人时侍京师年十七八矣靖难遗事尚能道之始宗广善画嗜饮每画必大醉自以为乐然安人每非之曰是乃公事耶后宗广卒安人持家教子率有矩度铭曰
　　赫赫荣公翊戴真主淩烟画像配唐房杜翼翼符卿侍学文华帷幄宠数拟汉阳都吴山之阳有髙者坟后千百年孰知其人符卿之子少师之孙
　　知将乐县陈君墓志铭
　　于戏古所谓循吏者其殆不可复见乎以吾所闻故将乐陈君其近之也予故志其墓以告后之人初君以进士选知将乐大书防事曰勤以补拙俭以助廉民有严甲者前后持吏短长吏不敢动君至则执之庾死狱中讼为顿减将乐嵗漕以给莆戍莆又漕以给将乐风涛湍悍覆溺相望君校其数相埒因各留饷其境民两便之其因事为功类此时劝课均徭役抑豪强广储蓄已乃兴学校修城池驿传仓厫道路至或捐俸为之龟山先生墓茀不治君为辟路若干置祭田十余亩唐汀州刺史穆公溺死见神于邑人君为迎衣冠葬之春秋祀不絶邑有巨峡民桥其上列屋栉比淫雨暴涨民居且浸桥亦危君为祷于神水立退嵗大旱君祷之又立雨邑人以为神部使者行县睹其治曰乐邑其有贤人乎虽隣封有事輙以属君光泽有疑狱歴数年不能决君至一讯立得其情比归光泽民遮道求识其面拜于马首而去城沙县也绩久弗成君为物土赋庸民不知劳使者上其绩旌异之命下而君卒年四十有四君讳大经字正之姓陈氏陈世家江西之德兴宋南渡始家上虞髙祖某隠九峯山累辟不起曾祖倞祖敬舆通诸家书考世英通尚书史记善楷法君生祖异之曰他日必志经纶因名比长敦慎温文初习礼已而旁通诸经以诗占淛江解试登庚戌进士娶张氏某府太守严之女以某月日葬上虞某处弟南京大理评事大纪来请铭铭曰
　　长吏庇氓或为螣螟岂无异政非威伊名乐人熈熈君我父母邻邦曰嘻我乃无有三年之政百年之思显刻幽宫维后之贻
　　湖广按察司副使萧君墓志铭
　　萧世家蜀之巴县君髙祖讳某洪武中司永平府狱因家焉今为永平人祖讳本立考讳凤君讳谦字有终由进士授大理左寺评事进寺正擢山西按察佥事董屯田诸务以忧去改淛江按察司副使督银塲诸务改湖广整饬辰沅兵备三年考绩行至杨村卒治乙夘八月二十日也夀五十七以某月日葬某处娶李氏后君五日卒子男三淮武略将军某副千戸汉国子生女三长适千戸解璋次乡贡进士张秉次千戸朱陞君居官动遵三尺其在大理号能辩疑狱然求其出不求其入理屯田属边多务出竒应猝军以克济建寜时有盗张甚君躬诣其地枭其首乱者余悉解纵遂平之镇巡大臣以闻诏兼分巡建寜道即其地立分司镇之大军之讨都匀也君统畨汉军防应事平防玺书镪币之锡是役也君冒藂箐触炎瘴遂得疾君性仁孝在官闻父母病即哀号不事事闻丧三日行官属有不知者侄江与汉年相差防娶必先江而后汉采币之礼眎汉有加焉间同疾眎之亦必先江而后汉汉居京乞铭于其邻王鏊铭曰
　　噫有终甫北方之杰理刑治兵所至则发仁孝温温吾得诸邻刻此铭章维以示信
　　恭人李氏墓志铭
　　河南布政司左防政王君名珣之妻故太子少保吏部尚书讳秉之女尚书致仕归曹髙标峻节海内仰之癸丑嵗防政君之子崇文以进士选入翰林为庶吉士今年春次子崇献又以进士被选间尝询焉则皆尚书之甥也予以是知家学之渊源宅相之徴兆有不诬者久之崇文崇献衰绖泣诣予曰先恭人葬曹之水谷迄今二十有二年今以继母恭人黄之丧将祔而先恭人墓未有刻先恭人之卒不肖兄弟幼其遗德不及知虽然间则闻之先外祖母闻之伯叔母而先祖赠湖州府君尝称以砺诸妇矣敢次为状以请予不得辞恭人髙朗淑慧言动有法其幼也尚书教诸子书恭人从傍听之即能了大义及归王氏事湖州克孝克敬滫瀡之奉捐妆奁为之防政在官时节馈献踵道湖州之殁衣衾棺椁皆恭人经纪之参政归无憾焉育孤睦邻宾接内外礼意曲尽其卒也里有孤女以母之丧丧焉至于今诸姑伯姊有防则曰恭人之贤也或至泣下者恭人生正统庚寅以成化乙未正月二十六日卒年止三十有六先封孺人继封恭人防政子男八恭人出者四崇孺乡贡进士崇仁庠生崇文戸部主事崇献庶吉士余曰崇俭崇让崇有崇素恭人卒灵爽多异过祠不肃则恍若见焉防政为御史以事被逮曹人未之知也其主忽自仆于地家人惊骇识之则被逮之日也岂其生而贤明故死而有不亡者邪铭曰
　　在曹之阳其涘维谷谁墓于兹有拱者木冢宰其考夫维岳伯八子宦学其仪濯濯维年不待迄于休成于赫皇命象服是荣孰云不夀厥灵孔章纳铭于幽以告不亡
　　太医院判陈君墓志铭
　　陈之先自凤阳来家于吴始祖良炳元同知太医院事髙祖新齐郡医学正曾祖本道世以医学相传吴有孟景旸者精小儿医本道馆甥景旸所并得其传祖彦斌考仲和始皆专小儿医君生七嵗而孤少长发愤读先世书有声吴下成化中诏取名医郡以君名上君以太孺人陆春秋髙一诣院即乞归久之太医院言治小方脉者少复起之君至甫一月被选入御药房旋拜御医出入禁中调防诸王累奏竒效遂进院判今上即位以例仍为御医三年进廸功郎入视东宫疾效加俸一级丁巳嵗上章乞归上曰如陈某者何可使去左右而请益坚上察其诚遂进院判致仕归治庚申五月十三日卒春秋六十有八君为人不事表襮或侮之卒不较少尝诵学吃亏诗以自警直禁垣十有四年恭慎周密累有白金之赐其为医究切脉理力防本原不求近效不肯乗危射利贫者或反给之故其名籍甚而尤重于士夫初名庆字公贤后以字行而更字公尚初娶仰氏大理寺丞瞻之孙继娶史氏苏州卫百戸浩之女子三宪宠宥皆世其业宠入御药房亦有名京师孙男五女一初君为夀藏于黄山之隂予预为之记比归日经营之未合也而君卒遂以明年月日葬焉铭曰
　　医维仁术或益之疾孰唯其良乃及于国噫嘻公尚和缓是同皇裔诜诜厥维其功黄山之原生所治止既曰治止尚安归止
　　兵部武库郎中吴君墓志铭
　　治已未兵部武库司郎中吴君汝砺以病告归吴江行至德州卒其弟蓥扶匶归以庚申某月日葬大兴圩之先茔来乞铭君讳鋆汝砺字为人好学攻文而尤有诗才其为诗苦思防搜句妥字帖喜学唐人而时出新意与人交不立崖岸当官勤慎而无隳事是以人爱重焉意其必将逺到也汝砺占南畿解试三试礼部不中冡宰三原王公巡抚江南间召与语因极陈民间诸弊传以经史指掌画地衮衮不休王公惊焉赠之诗期其大用君复以诗讽公公益竒之及登进士授兵部武选主事进员外郎又进武库郎中武选武库皆剧司君自儒者好从容啸咏而终日抑首据案钩考簿牍意不能无少望又质弱多病医者不审妄投之药遂至不起呜呼岂亦其命然耶尝以进士治大臣葬道闻母讣遂委事迳归当道者难之君曰安有舎亲之丧而勤人之丧者乎祖讳某考某封奉直大夫兵部武选司贠外郎母李氏赠宜人娶汝氏知南安府行敏之女封宜人子一人曰重阳聘监察御史陆全卿女重阳方二嵗防防可念全卿曰吾与乃父有言矣遂许委禽焉铭曰
　　孔翠之文雕鹗之鸷才也孰贤亦维其地嗟嗟汝砺夀复不遐有文不耀有衔不抒埋郁隂幽噫嘻奈何
　　承事郎徐君墓志铭
　　徐裔出金华有三竒府君者当南宋时命一子留金华一居舒之望江一居吴邑太湖之西洞庭山洞庭有原隰陂池田园之利徐氏世擅其富世读书好礼而不求仕入国朝子孙滋盛散居山中世以东南西北宅别之君所谓南宅者也其世系详见故陈太史嗣初所譔先世墓文考讳震生子四人君于伦次最季而最爱于父虽不治举业而好学不倦作七字诗往往可诵书有楷法兄弟既分烟君独不忍去依其父以居终身焉父志所未至能先意承之及父母相继殁寝苫柩侧旦夕承事如生食必祭饮必奠朝设洗沐莫拂茵枕未尝替于初娶沈氏生二女子二曰缙曰绅王氏出西洞庭入国朝未有登第者君日夜督其子学缙果登顺天乡荐山人荣之君以治辛酉六月二十二日卒享年五十有二以某月日葬金铎之原君体貌瓌硕襟宇夷旷意其必夀而止是缙方向用于时恩封有日矣而君不待于戏伤哉缙予子壻也为之铭
　　昔之日俟我兮湖之麋今之日送我兮江之涯风神犹在兮讣岂非有封不待兮可奈何嗟嗟命兮可奈何











　　震泽集巻二十七
　　钦定四库全书
　　震泽集巻二十八　　　　　明　王鏊　撰志铭
　　贵州按察司副使陈公墓志铭
　　治十七年六月二日前贵州按察副使陈公卒十月四日辛酉葬吴山之上金原夀六十有六初公按江西有李都御史者与民争水利积数年无敢决者公曰吾请决之尽以其地归诸民李嗛之未发也久之公迁贵州李时为吏部考察见公名曰是陈某耶即泚笔抹去之物论哗然宣慰使宋然率军民抗疏留之不报公罢归吴中家具萧然至粥书自给有司援天顺诏例嵗给米五石日与学者讲解经义有感触辄发于诗占毕呻吟病咯血吟犹不止竟卒君讳琦字粹之大父讳某考讳茂封奉政大夫江西按察司佥事陈之先本吴人以医辟居京师公少占顺天乡试成化丙戍登进士授南京大理寺副歴寺正江西按察佥事贵州按察副使公在官累辨疑狱庐陵有儒生夜过里人胡甲被杀官执胡胡自诬服公曰岂有杀人而自置于门者讯之则儒生有仇知其夜适胡也杀之胡得释剧盗数十人为曹白昼摽掠无禁公出令获一人者赏若干纵其酋厚遇之乃得悉其巢穴掩捕立尽清戎御史大煽酷虐蔓引平民公争之不得乃出理所分道民悉自首实御史诬执二百余家悉纵归农比御史去民手瓦石胥击之而为歌謡以颂公公所至兴学奬士见韦素有文行折节下之负权势者视之如无竟以是罢娶吴氏继邢氏子豸年始十二女适乌程县学生严统铭曰
　　噫嘻冷庵唯义之耽惠文峉峉孔允且直官诎名振孰云我贫我贫我安讲道以哦于戏逝矣伤如之何
　　福建布政使左防政姜公墓志铭
　　公姜姓讳昻字恒頫生而端重介特不茍言笑数嵗刻砺读书成化辛酉占应天乡试明年登进士第出知枣强一意爱民凡所决遣皆自以不寃门无呵卒狱无滞囚三年召试监察御史时方士李孜省得幸公率同列疏论之命杖于午门外以亲老乞改南京河南道出理福建戎籍擢知河南府值嵗大旱公至则雨随之洛人抃舞每晨吏白事退终日闭閤观书鞭棰悬不用时母夫人年八十以怀土属疾疏乞近郡便养不许疏复再上三上至乞降府佐或教授它日除边逺自効乃改知寜波寜波闻公至同官皆减去舆马华饰俳优杂剧不一陈于前日本入贡过郡望公迎戢六年复以母老归养进福建布政司左防政不起且上疏乞终养母卒服阕部使者奏起之而公以某年月日卒某年月日葬郡城之官山公于取予尤不茍在官日买肉少许奉母自食蔬菜子弟学书不得用官纸笔非嵗首未尝燕客不受人餽贻亦未尝餽贻于人权要请托一切报罢以是人多不恱而亦不能毁也姜故汴人扈宋南渡家崇明之西沙元时徙昆山之惠安乡今为太仓州人髙祖讳仲和元海运千戸曾祖讳源祖讳篪考讳敏赠文林郎南京河南道监察御史母曹氏封太孺人子男二长龙中应天甲子乡试次淮女三孙男一女二铭曰
　　抑抑姜侯维行之揭皭然不缁为彼玉雪皇假近郡汝其予守色养以终万钟奚有东海洋洋终卧不起于戏姜侯可谓君子
　　通议大夫工部右侍郎谈公墓志铭
　　公谈姓讳伦字本彛其先有仕宋为博士博士生宗遂宗遂自开封扈宋南渡家吴兴复迁上海族日蕃大曾祖讳季芳始以族大为惧痛自抑损散财积书人谓之痴国初诸巨族皆谪戍人始服其识祖讳节考讳景瞻皆赠通议大夫工部右侍郎公长身丰頥莹然玉立景泰丁丑登进士观政吏部时盐山王忠肃为冢宰风岸孤峭意轻南士见公瞿然曰南方有此人耶因授验封主事甫一年擢员外又擢郎中公性开朗又善承忠肃意忠肃爱之英庙每召见忠肃辄以公随上问之忠肃以公名对曰臣老矣于圣谕恐有遗忘此郎代臣志之且其人可信也上因欲大用之忠肃谓公年少资浅他日用之未晩久之丁母淑人忧服阕至京则济南尹公为冢宰补虞衡司三载擢应天府丞凤阳大水尹京者不敢以闻公自署其奏是嵗诏免秋粮数万进尹应天改顺天防军兴横索民车以千数公许以百两不可倍之不可再倍之又不可乃具以闻诏以百两与之自是军士无敢横进工部右侍郎筦易州薪政搜逋抉隠刬削奸蠧嵗得羡余若干万防南昌人李孜省以左道幸尹公子龙被逮尹公以是去公亦随之初公受知忠肃忠肃之病也日侍汤药于左右忠肃临终以公托崔尹两亚卿两亚卿亦自才之故公往来三家如家人父子时万文康在内阁有憾于尹因孜省媒蘖醖酿以成其狱士出尹公门及山东者尽逐之朝班为空尹公之门无敢闯焉公于尹最厚其行也又往饯之故及今上登极公道昭宣孜省伏诛谪逐者多召还而公竟不起治甲子某月日也年七十五明年乙丑九月先茔之东淑人王氏张氏祔公无子以弟之子田后初公家居嵗遣人起居尹公于山东忠肃之卒也祀之别室崔公殁亦如之尹公亦如之盖其笃于所事如此呜呼公之才识固逺到器也不幸屡为当道诸公所知或推或挽卒以颠殒是独何哉其亦可慨也已铭曰
　　九挽莫前一挤而颠其曷为然退处而年迨天之施公尚何怨
　　广东按察使赵君墓志铭
　　成化辛丑春礼部防试天下士吴江赵君栗夫名在第一刻其程文传播中外名声大起时年甫二十余寻登进士上第授刑部主事歴员外郎郎中淛江按察司副使进广东按察使莅任甫越月卒年四十有九君讳寛栗夫字生而白晳纎弱若不胜衣而警敏絶人自少读书五行俱下其于举业若不经意下笔即超迈老辈皆推服之及有官益肆力学问自经史以及诸子百家无不淹贯为文雄浑秀整行草亦清润时刑曹同官华亭陈一防昆山秦廷贽天台王存敬皆能诗四人相得驩甚更相唱和时吴文定公在翰林良辰佳节四人辄相过从予时亦往来公所多相赓和君才尤赡下笔数百言众皆惊其捷服其工吏事初非所长在刑曹久律例通究晓析讼至立解狱无寃滞及董淛江学政能推所学以变其习士无謏闻狭见之陋凡经指授为文皆有程度不以权势动揺有所轩轾髙下遇人坦率不事表襮人以是爱而重之曽祖讳铭黄岩典史祖讳瑛湖州梅溪局大使考赐累封刑部郎中母沈氏封宜人梅溪善星数君之幼也以为必贵特爱之南京国子学正莫君亦竒之归以其女子男二禧邑庠生余幼禧卜以正德元年葬君于吴横山灵石峯之麓莫宜人祔铭曰孔翠祥鹓其文既鶱骐驎服辕中道忽踠始谁啓之卒谁尼之已乎栗夫爱莫起之
　　云南按察使进阶中奉大夫张公墓志铭
　　云南按察司按察使张公讳翥字汝振世为苏之长洲人曽祖讳进淛江诸暨知县祖讳沧国初以人才徴未用卒考讳枢赠奉政大夫南京刑部郎中妣陆氏封太宜人公登顺天丁丑进士授工部都水司主事改虞衡司又改南京刑部山东司歴员外郎郎中出知江西南昌府进河南布政司治防政云南按察使致仕以子约贵进阶正议大夫勲资治尹今上登极以诏恩进中奉大夫正德丙寅冬十月二十九日卒于家春秋七十有七明年五月己未葬邑之金芝岭配吴氏累封淑人子男二长约工部营缮司郎中次防贞女三壻为南京太常寺典簿郭忱乡贡进士顔栐府学生傅义孙男女各四公清慎守法臞然若不自持而见义卓然不惑始至南昌即理寃狱出之民大恱髙安有毛姓世豪于乡纵火杀人亡命吏不敢问公发之竟置重典民又大悚有中贵乗传搜括民间竒玩势张甚郡县望风迎拜且以盐抑配于民而以库银给之至南昌公曰民吾民也库朝廷之库也谁敢干之吾将以闻于上中贵见公不可夺乃稍自戢时所至民被其扰独南昌晏然云南诸夷争袭贿赂公行公一切禁絶年甫六十以母老恳乞致仕以归公天性简俭家固富且贵矣而自奉有人所不能堪归吴扫轨闭门客至则清话终日澹如也居官所至能举其职而南昌之政尤伟故予特详焉铭曰张公朅朅所至则发昔在南昌或猘而猖肆螫吾民乃以身当位方日融倐解而旋有子而才有孙有年宠秩有加亦又何嗟
　　通议大夫南京都察院左副都御史陈公墓志铭
　　治乙丑冬南京都察院左副都御史陈公致仕归吴明年正德元年九月十日卒于家又明年其子镃来京因请予志其墓于戏往年吴文定公不禄今兹公又逝平生交游存者其几其尚忍铭之耶其尚忍不铭耶公讳璚字玉汝世家长洲之陈湖大父讳子富考讳孟善皆赠通议大夫南京都察院左副都御史祖妣吴氏母钱氏累赠淑人公积官自翰林庶吉士授兵科给事中歴刑科左给事中大理寺左右寺丞左右少卿南京都察院左佥都御史左副都御史阶通议大夫尝以给事阅实湖贵边储以少卿出按湖藩刑狱以都御史捡周府庄田又按吉府狱事前后董舟师于江上享年六十有七墓在隆池山之原葬之日为丁夘嵗十二月三日配严氏封淑人子男四镃钥键鍭女二孙八涛淳津汸汉洵汭曽孙四公体貌修整不类吴产少入郡庠已颀然出其辈类成化戊子占应天解额戊戌今少卿李公同考防试得其文知其为竒士也置之髙等遂被选为庶吉士时文定公在翰林声称借甚公初与同席砚遂屈已师之相与劘切为古文词公质若重迟而思致独逺不肯为寻常熟烂语始务竒倔卒造平澹时辈推之为言官随事献纳务持大体不沽激讦名妖僧继晓事觉法司当以常刑公言先王之制为竒技滛巧以荡上心者杀法司当非是于是晓竟坐弃市尚书何乔新等皆被诘责待罪有中官搏近臣于殿陛间公劾之两皆坐黜又劾寜阳侯陈辅诸不法事卒夺其爵在大理以儒术饰吏事平反唯允初周府庄田与民田相淆累嵗争不决时河南诸当道意在民也公往履亩具实以闻诏归之府于是始忤当道意其董舟师也适剧贼施天泰出没海上大肆摽掠东南骚动公引兵防魏都御史绅于海口贼已敓气仍谕以朝廷威信向背祸福贼遂挺身来归东南晏然众方多其功久之海上余孽复相煽动言者乃咎公与魏不当受其降防今上初言路大开言者纷然犹尚以当道故也公不辩遂引疾乞致仕诏许驰传以归明年即其家赐绯袍白金以平贼功云于戏公之捡田也所持者衷其受降也所存者信而每不为议者所与夫衷与信非所获罪也公又何慊乎其亦命而已矣于人何尤焉铭曰
　　谁谓吴逺而多文学公在諌垣其仪濯濯乃平邦刑乃持邦宪出入践更吏以儒縁世方疾驱吾独委蛇吾自吾信哓哓则那退处而休孰怨以尤琢词石以昭于幽
　　封孺人徐氏墓志铭
　　孺人徐姓裔出吴之天平山成化中长乡之税邑大夫礼焉一邑之事多倚以集讳者其考也水东之陈封文林郎翰林院编修名舆者其归也登丙辰进士被选入翰林为庶吉士授编修侍今上经筵为讲官修先皇帝实録充纂修曰霁入粟于官授冠带曰震授八品散官曰云为邑庠生曰雷其子也适逺述遂其孙也正统壬戌八月四日其生正德三年五月八日其卒之日也胥台山之青铜坞其葬之地戊辰十月葬之日也天性贞静而明慧读书通大义知楷法事舅姑以恪慎凡烹调纫缀澣濯率躬为之不以委人归陈值家中微尺累寸积遂大其家甲于一方课诸子以学口授孝经唐诗指解字义敷说故事使知所慕法霁入翰林之三年则拜孺人封号冠帔朱袍居常罕御盖以布素终身焉其行也是其可书者矣霁方以文学向用于时所以襃显其亲将又有异等焉铭曰
　　诗咏葛覃服乃无斁鸤鸠均平唯内之则于嗟孺人天平之华来嫔湖汭亦大其家勤而后安母有多子象服在躬承祀有炜胡不百年享此繁祉刻铭幽宫以永厥终









　　震泽集巻二十八
　　钦定四库全书
　　震泽集巻二十九　　　　　明　王鏊　撰志铭
　　太子太保吏部尚书赠特进光禄大夫左柱国太师諡端毅王公墓志铭
　　国家有宿德重望之臣曰王公讳恕字宗贯仕至太子太保吏部尚书年七十八致仕今上即位遣行人即其家存问而公卒于家年九十有四上为辍视朝一日谕祭者九仍命工部治葬事赠特进光禄大夫左柱国太师諡端毅朝之公卿罔不嗟悼已又羡焉谓公禄位名夀终始具全近古所未有也公可谓一代伟人矣王世家陜西三原县公生而魁伟髙岸音吐如钟见者异之正统戊辰登进士选入翰林为庶吉士授大理评事歴左寺副出知扬州府擢江西右布政使转河南左布政使成化初进都察院右副都御史抚南阳荆襄流民丁内艰防荆襄盗起特起复公征遂勅巡抚河南进左副都御史改南京刑部左侍郎巡视河防又改南京戸部左侍郎所至有异政然犹未甚为人知也防云南夷獠为梗改公都察院左副都御史巡视其地时镇守内臣私市外夷诛求无厌人莫敢问公劾之其下郭英惧而自尽没其宝石于官并械送其下数人于京且劝上不宝异物凡花木禽兽宝玩宜一切拒絶有驾帖下郎中钟蕃所公言旧例驾帖下诸司司礼监印刑科号皇门诸司关防今皆无之何以为信设驾帖有赐死者其人将何如死之恐孤臣节不死恐违君命又言昔交阯镇守非人致一方防没腾冲啓衅致麓贼叛逆今日之事殆又甚焉在云南九阅月疏二十上由是直声动天下进都察院右都御史又改南京都察院参赞守备机务提督巡江进兵部尚书仍参赞同事者忌之改巡抚南直公以近年贡献太多所在骚扰因言古之明王有投珠抵璧却千里马焚雉头裘者非不知珍玩之可爱也恐因而妨政害事所以投之抵之焚之却之以固结人心为宗社计也乞崇恭俭为天下先凡织造官一切取廻珍玩竒货令四方无来献中官王敬乗传东南搜索竒玩所至惊惧公言当此防嵗谓宜遣使赈济而乃横求玩好昔唐太宗遣使凉州讽李大亮献名鹰明皇令益州织半臂背子捍拨镂牙大亮与苏颋不奉诏臣敢不效之又具言其失人心损国体伤和气而召灾沴上乃诏戒敬久之敬等俱收捕下狱同恶王臣斩于市中外称快谓公有回天之力仍转南京兵部尚书参赞机务刑部员外郎林俊以諌建永昌寺下狱经歴张黻救之亦下狱公言二人志在尽忠而得罪恐人自此以言为讳设有奸邪误国谁复为朝廷言者俄有防令致仕公怡然就道孝宗在东宫则闻公名即位召为吏部尚书旋加太子太保公在吏部裁抑侥幸襃奬名节甄拔淹滞中贵无敢以私干刘文穆在内阁每有所轩轾公亦不屈守备蒋琮与南京科道相讦奏科道多得贬黜琮自如公言宫中府中俱为一体陟罚臧否不宜异同知州刘槩御史李兴以忤文穆下狱公力辩之得减死内防以通政司经歴髙禄为本司参议公言禄出自科目自可逺到而越次超陞恐非所以爱之也唯以天下之官待天下之士勿以亲戚妨公议事乃止时有建白多谓业已行矣公言天下事设未得其当虽十易之不为害若谓已行无及则古之纳諌如流者岂皆未行乎公遇事辄言有不合即引疾求退上每温诏留之执政有不恱谓其好名者太医院判刘文泰因诬奏公公疏辨下文泰狱鞫问事遂白而公求去益力诏允之命乗传以归有司给月米既归日优游园林读书著述不辍言者每欲起公不果以正德三年四月二十日卒明年月日葬某原公在扬州屡折疑狱嵗饥且疫发仓廪给医药全活不可胜纪襄阳贼平首帅欲纵兵搜山因公言而止东南大水士庶咸望公奏蠲嵗额公独持其议以军国之计重也然所免各郡亦且数十万而人莫之知旧例应天镇江太平寜国广德官田减半徴而民田全免久之民田多归豪家官田多归下戸公乃为之损益官田量减其耗民田稍増之公私便焉公曾祖讳彦成祖唯真考仲智皆赠光禄大夫柱国太子太保吏部尚书曾祖妣某氏祖妣张氏妣周氏累赠一品夫人公先娶盖氏继张氏俱累赠一品夫人文氏封一品夫人子男五承祜都督府经歴承禄义官承祥顺天府通判承禋义官承裕吏科给事中女二孙男十三紞绶基埜节简潜璿璟辂輶辇舆女九曾孙男四安邦安民安世安国女二公所着有石渠意见四巻拾遗二巻玩易意见一巻诗文十巻歴代谏议録一百二十巻漕河通志二十巻奏议若干巻铭曰
　　国有正气曰唯忠义忠义斯存国势乃尊侃侃王公奋自三原歴事五朝正色危言其言维何别邪与正邪正既分国是斯定逆鳞屡犯犯且弗伤唯公之诚唯先皇之明帝曰老臣国之耆耉防典荣名有加于旧公如汲黯逆乱寝谋公如裴度邪佞所仇公虽亡矣神岂云邈上骑箕尾下壮河岳刻碑诏后唯昧之觉
　　封太安人杨氏墓志铭
　　太安人杨氏世为昆山农家故封翰林院修撰顾公讳某之侧室实生今翰林院侍讲承直郎鼎臣治十八年秋天子上两宫徽号推恩近臣因进封太安人正德四年十月二日以疾卒明年九月七日葬吴县潭山之新阡年七十有四初修撰春秋髙正室吴安人相之性严少可太安人承事唯恭唯慎奉上抚下调防左右防庇内外罔有违言者或非意所干一切含忍引分推诚终不见忿厉之色生鼎臣甚爱之意常逺之人不知其为爱也及鼎臣举进士赐第一甲第一人及第未几遂受封命逺近称庆以为殊遇太安人独愀然若不怿盖念吴之弗获是典而已独被其荣也子男一即鼎臣孙男一履方孙女二说者谓春秋之义母以子贵夫岂独以贵又以之贤焉盖观其子之立可以知其能教也若太安人者有子如此可不谓贤乎铭曰
　　邈矣丹山孰云其髙有雏生焉其文九苞彼其峛崺孰之敢拟有如不信徴诸鲁史
　　伯兄警之墓志铭
　　伯兄讳铭字警之赠光禄大夫柱国少傅兼太子太傅戸部尚书武英殿大学士讳伯英实曽祖初赠资善大夫戸部尚书文渊阁大学士继赠光禄大夫柱国少傅兼太子太傅武英殿大学士讳逵实祖前知光化县累赠光禄大夫柱国少傅兼太子太傅戸部尚书武英殿大学士讳朝用实考兄生而修长瓌硕沈黙端厚虽在卒遽言貌纾徐无异平日少尝随仕光化相道后先人谓先少傅之宜于光人非独内徳茂也抑其子有助焉年未艾归卧湖山间灭迹城市鏊立朝三十年州县不知其有兄也及鏊在内阁人或曰弟当要路不可因是媒进耶兄曰吾尝劝吾弟唯公唯正茍以吾故挠其节虽贵不愿也近时贵家多以势持州县短长侵牟齐民以广其田园髙其第宅或劝可效之兄曰吾尝劝吾弟唯廉唯慎茍以吾故伤其洁虽富不愿也其于声色玩好博奕游戏一无所留意王氏自宋家太湖之包山世以忠厚相承而近世亦不能无少变也兄盖有前人之风焉而今不可见矣悲夫生正统癸亥九月二十三日以正德五年五月十七日卒年六十有八初娶郑氏继孟氏子男四宠宰蚤卒延质延学皆工举业孙四有周有匀有方有亲以六年十二月二十六日葬蒋坞先茔之侧铭曰
　　兄其曷归从先少傅暨先夫人尚安其故
　　中宪大夫云南按察副使致仕朱公墓志铭
　　朱之先系出唐孝友先生仁轨宋有兵部郎中贯与丞相杜祁公游所谓睢阳五老者也五传至直秘阁子荣稚年遭乱南奔始家吴之常熟直阁生实録院修撰大有徙家吴城又三世为征东儒学提举德润有盛名于元是为公之髙祖曾祖吉皇戸科给事中以直言被旌迁湖广按察司佥事召为中书舍人始徙昆山祖永安考夏皆隠居教授考以公贵赠监察御史公讳文字天昭自幼超颖逈出軰流游郡庠部使者程校艺业辄为首冠举于乡辄不利成化丁酉年三十有二始占南畿乡试甲辰登进士第公初治诗已乃改治春秋又改治易治易未三年遂登第士流服其敏治庚戍授云南道监察御史出按两广戎籍凡理戎籍例以搜括隠慝多寡为殿最莅其任者率以酷烈为名公在两广独持平不苛而稽审有法民一言出口洞烛颠末虽断归戎籍退无怨言巡按福建风裁整肃众谓得御史体魏都御史富林副使俊移疾家居咸奏起之时公私殚屈国计无所出而镇守死者货财钜万輙既于羣小防福建镇守陈道死公乃籍其数以闻冀可佐公帑之乏诏不从是后镇守死御史不得复预权贵者始忌之屯田故有额而隠占于奸氓嵗久漫不可考公至湖广则许民自首不究切之或得业已久则输税而不夺其业民见公明信率诣官首实公为政虽若严峻而每出于平恕闽有吴甲治海船商乙以市外蕃咸坐死公曰甲造舟而未尝市蕃乙市蕃而舟非所制得减死其他寃狱尤多所平反政声流闻法当迁秩上官有不恱者署其考为才力不及久之改云南公曰尚可仕乎遂上疏乞致仕时国法方峻人为公危之公不顾卒得防允居官几三十年公私无纎毫过差权门要路虽旧与连未尝一言自通人有德公者寓书当道荐进公知之即还其书不逹曰吾岂可自售也尤善论古今成败能以辩博济其议往往屈人于广坐之中予与交几四十年伟其博重其廉且守而独疑其过于警拔不虞乃以不及沮于时铨鉴者其独谓何物论所以至今不厌者也公以正徳六年三月二十八日卒春秋六十有八七年二月二十一日葬吴县阳抱山之先茔恭人王氏祔恭人工部右侍郎赠尚书永和之孙大理评事汝贤之女贤明贞淑乡邦称之大理无子馆公于家子男六长希周恭人出赐第一甲第一人及第今为翰林侍读以学行闻于时次希召希韩希富希吕希冯女四孙男二女三公所着有宋石稿渉览比事臆见杂録若干巻藏于家铭曰不溷其明不刓其方持其颃颃不与时当屏居优游不怨以尤嗟允君子胡不少留何以传之刻在卑犹通议大夫都察院右副都御史林公墓志铭
　　正德戊辰三月九日巡抚云南都察院右副都御史林公卒于家嵗辛未其子有孚始以进士言于朝曰唯国家于大臣之终具有恤典载在令甲近逆瑾柄国实隳大典先臣之殁且三年尚在浅土今朝廷事复旧章臣敢以闻有防命有司治茔域仍命官谕祭如故事于是有孚乞归以壬申十二月六日葬公于邑之紫帽山先茔之右过吴乞铭于予予于公同年友也知公特深公讳普长字元甫后以字行而更字秉仁成化甲午占福建乡荐明年赐同进士出身时尹恭简为冢宰识而异之曰雅粹端重宜居侍从之列奏授工科给事中先是言官有以言得罪者中外以言为讳台谏徒取充位公独以献替为志乃言今进士科限三甲恐不能尽天下才宜如宋制増置五甲其四甲五甲皆授以学校之职庶人才不遗而师儒之职可重疏上忤防时已诏公册封占城乃罢不遣而遣他使后他使有海祸或以罪戍边人谓公有神明之助焉久之有防召恭简至内曰萧显等六人皆外叙公名预焉以母忧独免服阕改南京礼科以忧去治中仍署本科未几擢都给事中时储贰尚虚公言宜早建以定国本土鲁蕃以狮子来献公言宜却之以明明主不贵逺物时议且复用汪直王越公言二人投之尚未逺可复用耶余若抑幸进慎选举恤灾患节财用溥恩宥优畿民皆累累为上言之癸丑擢山东布政司左防政时齐鲁旱甚所司方于嵗额外多敛以备赈济公曰与其多取以济民孰若寡取之为济广且均也防营德府妃葬大治茔域公不可王令承奉长史谕之又令诸藩臬谕之又面谕之终不可乃易人董之擢云南右布政使未浃月转陜西左布政使时方饥馑重以师旅公转饷维时师以克济擢都察院右副都御史巡抚四川值寇作公严督将领平之有袭衣白金之赐蜀嵗转饷松潘路出蕃中蕃人劫掠邀利官吏又縁以侵牟蜀人病之公设方畧禁贪缉横其弊几絶而议者顾不便焉甲子改命巡抚贵州旋又改云南以积劳赐诰进通议大夫推封三代且録子有恒为胄学生公时已病痿在告疏三上始得防给驿以归逾二年卒春秋六十有四公长身美髯眉目朗秀襟度冲粹不见畛域而执守坚定不以利揺势夺家居敦行孝友置九牧祭田辑谱牒复孝义堂居官洁廉明慎所至人怀之凡汲引人才人未尝知寮友尝被诬以身家保之竟亦不使之知也林世家闽之莆田世称九牧林氏公为邵州蕴之后奕世有闻祖讳宏泰赠通议大夫都察院右副都御史祖妣李氏赠淑人考讳良弼封徴仕郎工科给事中赠通议大夫都察院右副都御史妣黄氏赠淑人公娶陈氏督府经歴圭之女赠淑人继孔氏宣圣五十八代孙封淑人子男三有恒有章有孚女三孙男五大魁大选大道大严大遂铭曰
　　端粹温温可望而亲其仁不爽持义蹇蹇不随以贬乃全其方皇恩于赫贲于窀穸维后之庆
　　光禄大夫柱国少保兼太子太保刑部尚书闵公墓志铭
　　昔在孝宗朝其大司寇曰闵公讳珪字朝瑛其先有仕宋为将仕郎自汴来家湖州之乌程晟舎里六世祖徳渊归安教谕曽祖讳性祖讳缓考讳节皆以公贵累赠光禄大夫柱国太子太保刑部尚书曽祖妣袁氏祖妣谢氏朱氏妣严氏皆赠一品夫人严夫人为国初工部尚书讳震直之孙尚书醇徳懿行简在髙皇公之生也人以为有外祖之风焉天顺甲申登进士选授山东道监察御史屡劾大臣之不法者罢之成化六年擢江西按察副使已而改广东进按察使庾岭介南雄南安间二境争田不决公方防勘众忽噭呼为变人劝公少辟公不动徐为处决令下两境胥恱散去新防民啸聚山谷为乱公出谕以大义贳其逋负遂安堵如故二十一年江西南贑盗起擢公都察院右佥都御史巡抚江西至则举廉黜贪劝分薄赋且疏盗贼之作皆巨室是由欲连坐之仍革豪右横取之弊京官由是多不恱防妖人李孜省得幸因言公不胜任左迁广西按察使治初复公都御史巡抚畿甸经理储备修濬城濠寻进刑部侍郎四年以都御史总督两广军务番禺泷水栁庆平乐猺獞相继为乱督其下讨平之其讨古田也都督马俊及叅政马铉败死时以致败自俊公引咎自劾时议又欲济师公谓罪止首恶乃设重购缉之已而贼果自缚以归公又归功于下安南使臣奏入贡道凭祥龙州輙为所梗诏下公处分公曰是亦各有罪焉乃行安南毋得挟私货行凭祥无得阻贡物二夷争遂息公在两广通行盐之地而军储以济立定顺长官司而蛮人不为变八年进南京刑部尚书寻改左都御史掌都察院事加太子少保十三年迁刑部尚书公前后在法司屡治大狱皆防切情法加以仁恕乐工袁林以罪瘐死狱中逻人以刑部郎中丁哲滥致之死也事连御史陈玉下廷议时以事出中贵相顾莫敢发公独拟如律及吏徐珪以死辨哲寃幷下狱深治公又执如初竟俱从末减辽东都指挥张天祥袭杀敌为功大理少卿吴一贯当其罪死防天祥死于狱孝宗大怒亲鞫于廷欲置一贯重辟公与都御史戴进曰一贯推按不实罪当徒上怒不解公力诤曰法如是足也一贯罪止贬官宣抚逮妖人李道明蔓延百余人巡抚者欲张大以为功公谳罪止道明余悉纵免正徳初逆瑾用事公遂请老诏允仍加少保乗驿以归舆皂禄米有加焉犹以公徳厚故也辛未十月十五日以疾卒以某年月日葬横山之原夀八十有二夫人王氏累受封诰秩阶一品先二嵗卒子二訚闻女一孙男八宜勤宜勋宜励宜勅宜助宜勣宜効宜勤督府都事勋励国子生女四曾孙男六女三公少读书于厢房之东楹偶徙而西忽骤雨震霆破其楹及出巡径深山甫及岸而梁防殆若有神相之者公少则以韩魏公自期其后敭歴中外焯着勲烈雍容廊庙不见运动而天下隂受其赐信魏公之流亚欤及功成身退夀考荣名孙曽满前福履之盛又近世所鲜俪也予与公同朝久知公行为详其葬也闻以墓铭来请铭曰
　　于皇九叶时明之隆间于两社有若闵公闵公之庸奋自南服内外省台出入南北帝曰俞哉汝作予士明于五刑以弼予治唯帝好生唯公慎德渗漉薫蒸以长王国上方耆之有孽其间辞荣来归乌程之山人亦有言刑官罔后昔也咎陶不与三后公持邦刑有嵗有年福履优游名德具完云曾绳绳考终大耄太史刻铭维后之诏
　　石田先生墓志铭
　　有吴隠君子沈姓讳周啓南字而世称之唯曰石田先生先生世家长洲之相城里曾大父良琛始辟田以大其家大父孟渊考恒吉皆不仕而以文雅称先生风骼洁修眉目媚秀外标朗润内蕴精明书过目即能黙识凡经传子史百家山经地志医方卜筮稗官传竒下至浮屠老子亦皆渉其要掇其英华发为诗雄深辨博开阖变化神怪叠出读者倾耳骇目其体裁初规白傅忽变眉山或兼放翁而先生所得要自有不凡近者书法涪翁遒劲竒倔间作绘事峯峦烟云波涛花卉鸟兽虫鱼莫不各极其态或草草防缀而意已足成輙自题其上时称二絶一时名人皆折节内交自部使者郡县大夫皆见宾礼搢绅东西行过吴及后学好事者日造其庐而请焉相城居长洲之东偏其别业名有竹居每黎明门未辟舟已塞乎其港矣先生固喜客至则相与防笑咏歌出古图书器物摸抚品题酬对终日不厌间以事入城必择地之僻隩者潜焉好事者已物色之比至则屦满乎其戸外矣先生髙致絶人而和易近物贩夫牧竖持纸来索不见难色或为赝作求题以售亦乐然应之数年来近自京师逺至闽浙川广无不购求其迹以为珍玩风流文翰照映一时其亦盛矣先生自景泰间已有重名汪郡守浒欲举应贤良不果王端毅公巡抚南畿尤重之延问得失而先生终不及时政曰吾野人也于时事何知焉然每闻时政得失则忧喜形于顔面人以是知先生非忘世者初先生事亲色养无违母张夫人以髙夀终先生已八十而孺慕毁瘠杖而后兴弟病瘵终年与同卧起馆嫠妹抚孤侄皆有恩义尤喜奬掖后进有当其意者为延誉不已先生娶于陈生子曰云鸿官昆山县隂阳训术早卒庶子复孙履皆郡学生先生以正德四年八月二日卒夀八十有三复与履治丧以壬申十二月二十一日葬相城西牒字圩之原所着有石田稿石田文抄石田咏史补忘客坐新闻沈氏交游録若干巻独其诗已大行于时文徴明曰石田之名世莫不知知之深者谁乎宜莫如吴文定公及公阐其潜而掩诸幽则唯公在予诺焉铭曰
　　或隆之位而悭其受或敓之秩而侈其有较是二者吾其奚取嗟嗟石翁掇众遗弃发为浑锽震惊一世彼荣而庸磨灭皆是相城之墟湖水沄沄于戏邈矣我怀其人
　　亡妹故叶元在室人墓志铭
　　先少傅所生子女六人而先夫人出者四伯铭仲鏊叔铨与归南濠叶氏妹也王氏世家太湖之东洞庭先少傅尝知襄之光化累赠光禄大夫柱国少傅兼太子太傅戸部尚书武英殿大学士先夫人始封孺人累赠一品夫人鏊承乏内阁预闻政事叶之先以居积富元在之祖讳嘉善考讳文实皆隠吴之市门而有行义实始起其家叶之先亦家洞庭而元在之幼以頴敏闻故妹归于叶生子一人曰森孙男二女一予妹尝侍先少傅于光化及予归自朝嵗时来寜愉愉如也人谓吾妹生长纨绮不见其骄叶氏故富南濠尤以华丽相矜吾妹居之不见其侈而赈防单寒不见其啬居家事父母敬也推之事舅姑着肃雝之美处兄弟和也推之待姻族成婣睦之行性又开敏解事治内御外罔不称宜故一时大家多中衰而森独能持其家不替焉吾妹素无疾意其夀也而一病遽不起实正德辛未五月十七日于戏衰门多衅哀酷继纒前年哭元在今吾妹又继之且年皆五十而止其可哀也夫其亦命也夫森以癸酉三月二十八日奉其柩葬横山西仓坞祔元在兆铭曰温柔端嫕妹之良兮嫔于叶宗佐蒸尝兮内外归贤宜夀康兮倐焉霣谢吁其伤兮
　　乡贡进士吴文之母万氏墓志铭
　　正德丙子春三月丁酉孝子文之奉其母万氏之柩葬洞庭西金山之陈岭万讳龄祖金考文皆不仕子一即文之女二壻陆完卜金孙绛其生为景泰甲戌卒以正德癸酉七月四日春秋六十比葬某志其墓词曰东洞庭之东有峯小而娟秀曰西金吴氏世家焉为山之钜姓有讳侃者万所归也能戮力同心以勤家万性婉娩而晓逹世务力持门戸吉防庆吊宾祭丰俭必式下至米盐细碎鸡豚莳艺亦罔不宜性慈爱而恕为礼或不酬曰无乃吾有未至者乎市物恒过予之曰无乃有不得其直者乎尝折劵以业贫买棺以瘗死人以是归其仁能通孝经大义又能推之以孝其姑葛葛每称之于人母周孀居五十余年以夀终哭之过哀酒肉不御子谏之不听竟以毁卒人以是归其孝于戏其必将有后乎文之才性絶人年二十擢应天解试髙等声振逺迩功名可俯拾忽以疾沮疾愈且北上又以服沮天固迟之以充其受大其发乎防将赫焉名于天下有恩自天贲于兹阡嗟山之人毋或坏旃



　　震泽集巻二十九
　　钦定四库全书
　　震泽集巻三十　　　　　　明　王鏊　撰志铭
　　皇甫成之墓志铭
　　鄱阳丘公之知吾苏也尝妙选吴下文士得四人与其弟霖游四人者长洲皇甫成之昆山朱天昭吴门徐廷芸洞庭王鏊济之也丘公好文学知人下士四人者亦乐其相得日相游从讲说相观相励明年乙未鏊及第入翰林其后天昭登进士授监察御史廷芸亦荐于乡独君八试应天皆不第治戊申有司贡入太学则病不能行矣明年四月二十四日卒于家又明年十二月十三日祔葬于邑之尹山乡其子録讣于鏊发书哭之恸已乃曰吾知君者固宜録则为志其墓曰君讳信字成之皇甫姓少负竒气议论伟然为文章援笔数千言立就作诗有警语尤工书法工拙肥瘦能随人意鏊尝作诗未得书君代书之他日示鏊鏊不能辨也行师赵文敏楷师张即之以上逼于顔鲁公瓌伟峭劲求者日填戸吴中公府学校斋坊多出其手鏊尝评其书云竒峯矗起枯松倒生尝患卞急以问于鏊鏊为二语答之曰静以胜躁理以胜忿君曰我知之矣扁其室曰韦庵自是含垢以忍其从善如此虽屡困塲屋而气不衰与朋友交剧饮歌呼不见厓岸赴义如嗜欲治生教子皆有程度父病彻夜侍汤药不懈居丧哀毁甚言及輙流涕终丧亦然终其身无不然皇甫氏世家真定自宋南渡来居长洲之孔圣里曾祖讳均祖讳璵考讳通其世系详见鏊所撰其先处士墓志配彭氏子三金録铚孙三淞浤冲録为郡庠生未冠已负才名人谓君有后矣君年十三则为巡按御史眉山欧君所竒今冢宰三原王公之巡抚吾苏也日召与语亟对众称其才前广信太守淮阳金君见其文曰珠玑金玉莫可城量故两广巡抚右都御史韩公亦曰皇甫子卿云甘雨也卒时年四十六铭曰
　　八战于蓻辄北以踬千里之足嗟不一试踬且复起君寔有子君墓吾铭以是慰耳
　　南京刑部郎中应天府丞中宪大夫张君墓志铭
　　昔宋之南迁也南轩张先生敬夫有子留松之上海上海之张其称葢久元世有讳楷者仕为总督海运提举提举生达之仍督海运生二子询国初举贤良知贵溪县谔仕至陜西佥事生复古通左氏春秋海寜教谕教谕生述亦通春秋攻古文词是生南京刑部郎中诏寔惟君之考君讳黼字【阙】　少承家学嵗甲午占应天乡试丁未登进士授南京刑部主事进员外郎又进郎中治十一年上疏乞致仕上嘉其恬退进应天府丞致仕居林下值今上上两宫徽号进阶三品子鸣凤以御史考最加中宪大夫年七十【阙】　以【阙】　年【阙】月【阙】日卒君始为刑曹恂恂儒者也一旦舍所业而事城旦书人且谓将不胜而君若素习然虽老法家无以过之民有里妪讼其子不孝者君引其子责曰是非汝所由生耶语其母曰是非汝所生耶胡为乃尔反覆开譬以人伦之义皆感悔泣去龙江张谦武断豪猾持吏短长吏莫敢问君寘之法龙江人驩哗相庆嵗丙辰鸣凤登进士君喜曰人言刑官无后吾尝惧焉讯鞫每以恕求之曰庶免乎此其徴矣及鸣凤官南台旦暮定省乐也君一日出郊鸣凤自郊归值之遽下马立道周辈类御史疾驰去君乃叹曰吾老矣安得复与儿子辈争衡哉自是有去志未几逆瑾柄国孥戮天下士君独超然不预人尤髙之君性澹泊敦厚不事表襮处兄弟宗族朋友罔不以义下至臧获亦得其懽心然人有过则面折之人知其非茍然者未第时尝梦人语之曰汝名先状元觉而思曰吾其殆乎第岂有登状元先者及防试榜出名在十五而铅山费宏十六是年宏廷试第一始大神之其幼也尝梦神示府丞字莫测及致仕而有府丞之命人生得丧其果有前定者耶娶尹氏封恭人继瞿氏封恭人子男二鸣凤尹出鸣鹤瞿出鸣凤于逆瑾时以言获谴罢归五年瑾败始迁湖广按察佥事又进沅辰兵备副使以丁丑十二月葬某处予考丁未防试得君丙辰又得鸣凤鸣凤因是逺渉太湖来请铭铭曰谁谓刑官而多无后惟允惟明福流斯厚世方竞趋独屏幽居不赢其祉施于孙子
　　故河南监察御史程君墓志铭
　　孝宗皇帝御天下忧悯元元体貎大臣而于台谏尤所优假于是言官多得尽言而言之得体剀切而可惮婉曲而可思明白而可以感动人主者亦无几人若休寜程君良用其所谓得进言之体者也君讳材初以进士授闽之汀州府推官汀俗故号顽犷君至方毅明察一时狱讼不之守而之推守以是嗛之巡按御史胡华入守言每含怒以待有因法当流胡欲寘之死君据法以诤胡曰我不知法耶胡怒益甚君辨不已久之胡忽自悟曰推官言是也不然几误杀一人后有大狱必召君议巡郡必挟君以往文事武备悉以委之且举君为八闽循吏之首召授河南道监察御史即上疏劾大臣贪耄者二人时长宪者谓试御史不得遽言事不与实授君亦不顾曰试御史独非言官耶防考京职给事中吴蕣王葢被黜二人葢尝劾冡宰马公者君遂上疏言大臣天子之腹心言官天子之耳目任腹心而废耳目可乎愿留蕣葢黜臣等之缄黙者未几又疏九库出纳之弊蠧政为刬甲子秋始实授御史往福建清戎伍至天津值中贵进时鲜者暴横不法上疏劾之因请上节贡赋以安民生至淮安又上宏大纲举万目以隆治体任将帅以重边防谨谥议以昭公道累数千言今上初政又上十事一曰君心万事之本圣学进修之本朝廷四方之本部院诸司之本衣食生民之本礼乐教化之本贤才致治之本听纳求諌之本将帅攻守之本内治外攘之本所歴地方灾伤又上奏曰陛下登极之初灾异数见愿反身修徳信用忠贤自宫闱以及百执事皆禁絶奢侈与逸游戏玩之具与夫不正之人无益之事可缓之赋一切罢去皆人所难言者又尝荐人才如王纶可尚御药许进宜本兵柄陆完之勤廉林俊之养素自重陈茂烈张诩夏鍭潘府之恬退后多为名士君自以裔出于程而生于新安故一意程朱之学尝曰今世人才之不逮古者科目害之也朝廷设科以取士士由科目以进身岂利禄之谓哉所至辄引诸生以讲明性理之学虽簿书樷遝而手不释巻居大父母丧不用僧尼道士至今家以为法时巡按缺员君兼领其事又兼查理文巻军器诸务填委君殚精竭虑遂以忧劳成疾疾革召所属语之曰吾为言官不能举其职死有余媿死之日其勿敛赙赗以重吾罪古者冠带不送死其为吾易深衣以殓时有族叔在浙西求一诀君曰为谢吾叔察院岂私见所耶叔大哭而去时正德丙寅九月十七日也年止四十有一以某年某月某日葬某处君娶方氏子男二曰黙曰然程之先出自周伯休父世望广平而新安有程自元谭公始公七世祖元三公自槐塘出继大呈材五世祖诚公由大呈定居岑山今为岑山人大父示瑞考祚君修髯伟仪观抱负落落不凡与张芝戴铣为友砥砺以名节必欲追古人及之不肯随世碌碌以就功名官内台一年所上十余疏疏皆当今急务非掇拾细故以塞责亦不为矫讦以求名惜中道忽踠然迹其所树立亦足襮白于天下虽不至公卿未为不遇也假而位至卿相终老黙黙以去视今所得何如哉君之葬十有【阙】年其子然举应天乡试髙等始以状来泣请铭曰先君累不第公考应天则在选癸丑复不第公考防试则又在选岂生能知之死不能表之乎冡宰陆公又以书来曰程君属纩忍死以嘱完曰必得公铭此言不可忘也余不能辞铭曰
　　我思古人伊汉之谊筞懐治安志实经济遇君之明卒乃不试唯光与禹三事周旋为国耆耉一辞莫宜校是二者孰夭孰延于乎良用可以无怨
　　明故通议大夫都察院右副都御史徐公墓志铭
　　正德乙亥正月二十九日都察院右副都御史徐公卒于家讣闻上命有司治葬事丁丑三月某日葬尧峯山之先茔友人大学士王某刻其碑曰公讳源字仲山世家吴长洲尹山之泾祖孝质赠通议大夫都察院右副都御史考谅初封工部都水主事赠武选郎中加赠通议大夫都察院右副都御史公少则好学工文有名吴下成化乙酉占南畿乡荐乙未登进士第授工部都水主事理徂徕等处泉源改兵部武库司主事歴职方员外郎武选郎中广东布政司左叅政浙江右布政湖广左布政都察院右副都御史巡抚山东初武选最号剧司公至洗心自誓一意奉公权贵请嘱戒门者一切勿通而籍其姓名若将行罚者嘱贿遂絶时天下武功爵几二十万坐耗天下絶嗣者以疎逺袭公奏宗派许袭傍支者一切罢之大革冗滥旧例以罪亡者落职公谓罪有轻重以笞杖而革其职不已甚乎人又乐其寛大司马马公甚委重之广东云桂猺獞公督粮水陆并进触瘴疠深入师以克济山东嵗饥公与刑部何侍郎分行赈济割临清仓米八万有竒以补嵗漕之数明年徴偿公奏民頼拯给稍苏而又遽征之何殊弗给诏免与民泾王就封于沂以水涸将由陆之国民为骚动公檄所司姑缓之亟发卒濬河水旋至坦然之国公私无扰公凡三莅塲屋浙藩拆巻多儒士御史意欲有所前却公曰科塲所取者文即通榜儒士何伤山东敛银将于鹿鸣宴赆士公曰方筮仕而示以利非为政之体乃已尝代祀岳镇东海斋之夕应时澍雨阙里文庙成有白金文绮之赐累疏乞致仕诏驰驿以归公温粹寛仁人称长者而临事执守坚定虽当官莅政未尝一日去书不观文章博雅尤喜为诗力去近世尖新之习书有米家父子风配朱氏封安人赠宜人加赠淑人子男三栥例授苏州卫指挥同知先卒棠国子生防郡庠生女三孙男三勲烈熊曽孙一余与公交四十余年公弟南昌经府澄状公行来请铭铭曰
　　端粹温文以富厥有施于有政亦既克守毁或求全非我所取铭于山阿噫奈公何
　　嘉议大夫南京工部右侍郎沈公墓志铭
　　宜兴沈氏其先盖出梁隠侯约之后世家吴兴曽祖源泽元季避仇来居宜兴之黄渎洪武中举遗才拜代州同知祖徳荣考养以公贵赠通议大夫公天顺已卯占应天乡荐庚辰登进士第授南京户部主事歴员外郎郎中陜西布政司防议福建防议防政广西江西左右布政使都察院右副都御史遂进南京工部右侍郎乞致仕家居十余年年七十一卒大潮山公在陜分守商洛流逋新归者诏复三年而有司征役如故公劾其罪募工甓其城免屡筑之患福建银鑛所司有额外之赋公案之落职御史欲翻案出之公执不可御史卒从之广西镇守刻戍粮众聚羣噪扣官署燔民舎抚之不听公命土兵擒杀十余人乃定当是时微公几为乱琉球使入贡窃尚方禁工纵淫媟夷人易变所过莫敢问涉江西境公曰若纵之归得无为外夷笑乎以计擒之郧阳七府诸司皆创建吏缘为奸公至则黜赃吏三四辈民无田者听开垦荒埜仍复其租三年得熟田数千顷访校官有学行者令诸生相从讲学教军士采材木陶瓴甓甓其城十二里辟城南教塲悉树以柳以时演武其间至今万柳成隂郧人饮于江以故多瘿疾公始命凿十井于城中且造浮桥以通樊城免风涛之患以均州泰和宫观香银籴谷赈饥有司至今遵行之其在湖广奏定各藩府嵗禄又验丁粮多寡定徭役轻重长沙武岳诸郡逋负至二百余万有司征求百方民终不能输公奏宜命官检实有所解纵庶民得沾恩而官事亦办诏即委公蠲民五十余万折征余万官民两利焉湖南宣抚宣慰诸司交恶或请兵之公言蛮夷相攻不可以疲中国其后诸夷亦自解兵平汉镇逺地边贵州而悬属湖广所司奏欲割属贵州为便公言犬牙相制自祖宗深意岂可轻变唯征调词讼则属之贵南京嵗治宫室城池战船上供器用动以万计大氐奸人干没其间费钜而工窳公性善防计躬自物色品节多寡日月省试又谨仓库出纳之数诸小无所容其奸兴讹造谤公知事不可为遂求去矣初公为员外监仓监税亦以严察羣小不便侍郎章纶入浮议因考察劾公物议纷然时叶文庄公为吏侍上命与都给事毛宏同莅之乃白公之直前任怨自小官则然矣公孝弟清修好学予尝评其诗有魏晋风楷书得鲁公笔意往年至宜兴公约予游张公善巻二洞又至太潮山则已自茔冡圹营域飨祀堂室池沼桥梁碑亭绰楔秩然严整余曰迹公治行即不讳朝廷当命官治何预为公曰生无功于国死敢烦官家即是亦可知其贤矣初娶某氏继某氏皆封【阙】人子男二某某铭曰
　　抑抑沈侯润泽而防自为郎官所至则发四临大藩御史中丞南少司空名位俱登古亦有言清而容物吾岂不容耻是呫嗫超然出之道不我欺峩峩太潮公手所治千秋万年尚安在兹
　　故中宪大夫知温州府事文公继室吴安人墓志铭
　　治【阙】　年中宪大夫知浙江温州府事文公卒于官返吴县梅村之原安人祁氏祔后二十【阙】年为正徳己卯九月某日继室安人吴氏卒其年十二月十有三日祔祁安人之右初大夫之安人曰其为我穿穴冡傍吾且从公于兹时未四十也至是竟如其志吴世吴人安人考讳清仕终永康县学教谕母顾独以二女居大夫时知永嘉丧其配祁安人闻永康之季则贤也乃委禽焉安人通孝经小学于礼度时大夫诸子皆幼安人煦濡抱负察其燠寒饥饱痒疴有若所生虽诸子亦不知其非所生也随官博平丞南太仆总持内政賔客祭祀之奉下至米盐筐箧巨细罔有遗漏而内外之限尤严大夫以是无内顾忧乃官温州单舸之任比疾始迎安人以往未几大夫不禄诸子在吴含敛殡奠皆合仪法已则阖廨舍约臧获辈无敢防出入悉籍图史及官府簿书扃鐍以须其子之至郡人归赗甚腆子却之安人曰是无忝乃父矣归官即谢膏沐屏处一室虽姻亲罕觌其面大夫之子三曰征静征明祁出也以文学世其家征明虽未第名已彻海内每秋试主司以不得征明为歉而征明未尝以不第为怼也庻子室孙男八女三呜呼近世风俗之坏俗有不堪説者予甚伤焉若安人者独居十年冰蘗之操不磷不缁可不谓贤乎君子以是知大夫之教行于家也铭曰
　　诗咏柏舟志矢弗他鸣鸠饲子其爱无颇我怀伊人寜复有之洵美安人维其似之梅原之封于今有耀噫嘻末俗尚克是俲
　　亚中大夫云南按察司副使贺公墓志铭
　　云南按察副使贺公讳元忠字泽民其先自宋南渡来家吴包山之阳曽祖孟安祖文昌世有隠徳考廉以易学魁应天解试歴官【阙】江学训福建按察知事以刚直不能随时告归授徒吴中今吴中易学最盛其渊源盖有自云公得家学之秘成化辛酉占解试高等壬辰登进士授行人司行人擢江西道监察御史巡视漕河河道为通出按广西风裁澟然剔奸振滞黜汚崇良名声大振当道者多才之而亦有不悦者乃除河南按察司佥事以忧去改佥云南按察司抚夷勦宼茂着勲绩镇守黔国公巡抚巡按佥举公资望不当尚滞卑官遂进按察副使兵备金齿腾冲时木邦孟养举兵相攻累嵗不解公躬冒岚瘴谕以威徳事且就绪而固以疾乞归矣帐下千人以金赆不受夷人为作却金亭以旌其廉云公归林下凡二十四年嵗乙丑诏进亚中大夫正徳丙子八月十日以疾卒春秋七十有八其年十二月廿有六日山之西坞配邹防人祔子男六泰以进士歴官御史直言被谪叙迁南京刑部郎晋郡庠生艮渐巽孚孙男二安节安世公为人操执坚定面目严冷在道时独持宪纪辈类御史抑首娖娖不敢出一语亲旧或有嘱则厉声曰吾知有国法不知有他他曰有言言事当有迹则又厉声曰御史以风闻言事必竢发而后举则焉用御史为家居久矣虽子弟不敢媟见泰以御史按闽中还侍立左右惴惴如也近世仕者多崇第宅广田园以侈相高公少能以其家富迄老所居狭隘卑陋终不肯覆一瓦増一廛曰无为子孙累也冠服敝旧饮馔菲薄能甘之虽宴享賔客亦不肯随俗奢靡值伎乐必望望然去之出入坐一小航人不知其尝有官也于乎其可谓笃于自信不为流俗所变者耶铭曰
　　去古逾逺侈日滋滔滔末俗止者谁嗟允夫子矜独持毅然不惑行不随后有考者在于斯
　　光禄大夫柱国太子太保户部尚书武英殿大学士赠太傅文僖靳公墓志铭
　　正徳庚辰八月七日太子太保户部尚书武英殿大学士靳公卒未武宗南巡还师过镇江幸其第亲临其丧抚柩嗟悼者久之今上入继大统讣闻为辍朝一日谕祭者九赠太傅諡文僖遣进士朱纨治事其子懋仁卜以嘉靖元年二月二十五日葬公于其邑长山之原某于公为寮友又姻家也知公为深故为之铭公讳某字某靳之先世家庐州元季避乱徙镇江之丹阳曽祖讳某祖讳荣不仕考讳瑜温州府经歴有遗爱在温皆以公贵赠光禄大夫柱国太子太保户部尚书武英殿大学士曽祖妣姜祖妣吴妣范皆赠一品夫人始温州年逾五十无子范夫人忧之隂为置媵于侧室温州见之惊曰是何为者吾老矣何可复累人亟遣归其家俄而范夫人就馆以天顺甲申十二月二十日生公于温州之官舍少长頴悟捷出时广东副宪丁玉夫号深理学公从之游又从今致仕少傅杨公游其学益邃以博治已酉举应天乡试第一庚戌防试第二廷试第一甲第三及第授翰林院编修治丙辰皇太子将出阁讲诏选正人以端国本其选特慎翰林旧学多不预户部尚书佀公以公名上遂兼司经局校书未数日也宫僚还侍皇太子独指公问左右曰非靳先生耶固巳目属之孝庙幸讲所尤加奬异有文绮玳带之赐又进春坊中允防典成进春坊左谕徳翰林院侍讲公每侍讲筵敷奏雍容仪观修伟重瞳屡回武宗登极公以旧学进太常寺少卿翰林院侍讲充日讲是嵗范夫人卒京邸给驿归治服阕还职寻掌翰林院事进礼部侍郎时逆瑾盗政常因事讽公密书京官殿最以进公不从衔之时翰林多外迁公亦左迁为光禄卿巳乃复旧改吏部又进兼翰林院学士管诰勑掌詹事府事仍充日讲官又进礼部尚书甲戌遂进文渊阁大学士防预机务巳又进太子太保户部尚书武英殿大学士公在内阁属时多事居常色忧不满容与少傅杨公等同心辅政时上讲武禁中视朝稀晩相与上言谨视朝之节以示勤政严宫闱之禁以备不虞储嗣未定海内寒心中外无敢言者又相与劝上择宗藩之近且贤者置之京师以系海内人心竢皇子诞育仍归藩邸皆人所难言者丁丑上以郊祀毕将遂田南海子公时卧病即上疏言方今国本未定中外危疑饥馑荐臻四方多警銮舆岂可轻动遂乞告诏遣御医视疾中使存问又上疏乞致仕不许时礼部以防试请考试官诏以属公公曰吾侪所以报国者在此力疾以往事竣复三上疏乞去上以公忠勤体国方切倚毗屡诏慰留公词益切乃许之赐勑给驿以归有司月给禄米舆皂且防子懋仁为中书舎人公虽得谢而忧世之心不释居常邑邑不解顔人莫测其所以越二年疽发背卒寿五十有七在翰林时同考防试主考顺天乡试者一考防试者再授庶吉士者再造就为多西夏贼平赐贺功牌一寻又赐麒麟斗牛服玉带罪人家属蟒衣三袭及归又赐袭衣白金楮币公丰夷温粹可望而亲平居端黙临事则侃侃无所避为文根极理要病世之学者多趋华靡教人必先经学尝曰涵养须用敬进学则在致知此虞廷相传心法也尝典试崇雅黜浮力变士习家居斥去纨绮侈丽之物作师俭堂以示子孙事亲色养无违居丧致毁而动遵仪礼自袒括至祥禫皆有仪注以为后式晚以故第逊其族兄作室城南建祠堂于正寝之东置祭田祭器作惇叙堂以合族革去近世焚楮之其好古力行如此夫人某氏故云南左布政使某之女继夫人夏氏金氏子男一即懋仁女六长适故礼部侍郎费公之子太学生街次聘江隂夏载次聘某次聘宜兴少师徐文靖公之曽孙坤次聘镇江卫指挥使陈可贞之子次幼于乎公生平力学不懈学必以濂洛为宗不可谓不纯且正也际遇两朝致位政府不可谓不遇也用未久而归归未久而卒其所蕴有未能尽试者乎天下顾不能无惜焉铭曰
　　翼翼文僖奋自南服翔于词林秀动睿目遭际泰陵睠焉顾只不难正朕而况朕子遂加校书随侍春宫朝经暮史风议雍容储宫南面从龙以登秘阁岩岩心膂股肱惟是师臣海内承式乃匪其荣而忧而惕丹扆之箴祈招之愔甲观之虚实萦臣心得告来归爰弛其忧忧之不释疾遂不瘳銮舆东临茀茢弗祓上录旧臣恩命稠叠用虽不究礼数则崇刻词幽墟以贲初终
　　勤上人塔铭
　　释迦最上一乘正法眼藏吾不得而知也而知其必由戒以入戒生定定生慧不由戒而求佛如煑砂作糜无有是义顾今之学佛者从其道而好违其戒故吾于勤上人有取焉而友之其殁也其徒道全方端来求铭吾曰吾心许之久矣上人讳智勤本沈氏子而幼养于陆伯良氏既冠陆将室之咈然弃去山之法海樷林也从师复薙髪焉苦行精修慨然有忘身求道之志遂渡浙江登坛受戒具游天台过石梁者三至普陀然其一指观音现象焉礼育王塔求见舎利陟天目礼高峯塔又然其一指塔为放光游武当礼武至五台礼文殊方其笃于所诣杖锡重研炎风涨海蛟龙变怪不知其为毒也冰崖雪磴绳桥悬渡不知其为阨也神游鬼墟虫虵狮象不知其为害也既而曰即心是佛何逺之求乃归俞坞初坞有寺曰兴福久茀不治里人迎复与上人居焉檀越争施遂芟榛翳刳岩峦山门佛殿斋廊庖庾罔不鼎亲与法海抗矣后乃孙其居与其徒自营退居安坐其间日诵法华积成一藏夫以阿难之趋悟也犹有登伽之惑上人少空色相戒体无毁杯渡之神怪也不废无碍之肉上人老味禅悦戒行罔缺年八十余顔色精莹步履如飞人曰其真有得耶正徳八年五月忽示疾辟谷者五十日俨然而化春秋八十有九僧腊六十有八命其徒曰留此四大勿用茶毗其年九月十七日俞坞之冈去寺百武铭曰
　　像教西来被于震旦南宗北宗始合而散末乃益离或纵而诞弃其巨筏祈登彼岸于勤上人独精戒律徧礼名山誓往兜率断指忘身归命文佛苦行精专八十九年只履西归悲动人天林屋之东有俞惟坞层搆庄严师所营者千载皈依尚来归也
　　延质圹铭
　　吾兄安隠四子伯宠秀文不幸短命死仲宰继死所恃者质与学皆能成立亦且有子矣延质年三十有六正徳六年十二月二十日又忽死于乎吾兄之贤而夭其嗣吾侄之才而不克永其年天可问耶初质年十七八颖异拔出辈类落笔动千言翩翩有乃叔之风吾心以为是子也脱颖三千之塲抟扶九万之海盖无难者巳而屡试南畿不利久之乃稍敛其英华余怪之方欲振起之则未也防安隠不禄有日质适病不能兴质以父不能亲堋心殊迫甚期愈近心愈迫病愈加或贻之成药冀速巳服之暴下不止卒于乎其命耶其可哀也巳妻叶氏子有周有方女二初宠妻张氏早寡无子防防守志不渝叶怜之有无共之相守如姊妹十年十月廿四日张死今年六月廿六日叶亦死三丧并以丁丑闰十二月十一日蒋坞祖茔之东偏其重可哀也巳铭曰
　　汝之不幸耶吾宗之不竞耶汝之才耶而止斯耶












　　震泽集巻三十
　　钦定四库全书
　　震泽集巻三十一　　　　　明　王鏊　撰志铭
　　明故嘉议大夫都察院右副都御史巡抚山东沈公墓志铭
　　公讳林字材美沈氏世为苏之长洲人曾大父谧大父洪考杰封奉直大夫晋州知州母张氏封宜人公少好学成化甲午占应天乡试辛丑进士第时方重内轻外或谓公有幸门可得内除公不从出知晋州州人惰而窳公教之树艺教之蓄积修城垣兴学校民间利害以次罢行州之人皆欣然曰小沈吾父母也时年未三十故云治己酉进南京刑部贠外郎中出知四川顺庆府始至庭叅镇守镇守骄蹇不为礼公一拜而起镇守怒曰一拜礼乎公曰若不以礼自处安能以礼责人不顾而出巡行二州八邑之间览观风土询求民瘼俗喜告讦株聮蔓引动至百人公一见立决无所牵引人甚便之郡学湫隘文庙列堂之右撤而迁之建御书楼増置黉舎斋庐庖库祭器又増乐舞生教以声容舞蹈之节暇则亲临程试讲解恳恳无倦士子皆奋文献遂为诸郡甲郡故无城郭乃凿西山之石仞沟洫物土方度髙卑厚薄俄迁云南叅政后守成之及蜀冦蓝廖辈倡乱所过残破屡至顺庆不能入逺近来依保障民益思之至云南交人忽耀兵境上逺近恇攘公曰吾在此无恐吾请以身当之已而讫无事正德丁夘入贺圣节时逆瑾盗政内外官守罔不叅谒公固不往瑾嗛之铨曹屡上公政不报最后拟山西布政命甫下瑾已遣逻卒诇公公行遇之途抗手而过至摭拾无所得独以沿途乗传白瑾有石文义者适在傍曰沈良吏也文义葢未尝识公而闻公名瑾为免逮系下巡按御史问状家人惧祸不测规以贿免御史亦故缓其狱使得为计公曰无庸隳官禄与隳名节孰重竟落职为民罚米输大同又输沿途佣直怡然以归逆瑾伏诛言者奏起公为广西左布政使单车就道一如云南之治近世有所谓公堂钱者多出赋税之羡名曰公堂尽归私箧虽号良有司亦然公一无所染凡修葺廨宇立坊牌则取之又以其余镕范琖斚之属为公府宴飨用时抚巡交章剡荐遂进都察院右副都御史巡抚贵州兼理军务时镇筸铜仁乌罗等苗屡出刼掠为患前抚臣率以化外覊縻不究切之公曰是不一揃刈且滋蔓蔓难图也率励将士为深入计预给旗牌招徕安缉诸寨皆归附天生厓囤恃险攻之蔺石毒矢交下人莫敢向迩公调兵先截其饷道贼已困火鎗飞礮继之贼大窘奔窜俘其众千余牛羊器械无筭陈家孟溪九十七寨相率来归给以流官悉贵前二卫庶革土官贪残积弊自是内境晏然初蓝廖二寇横行蜀中数年朝廷大发兵剪之公愳奔迸隣境为患分兵守诸要害蜀冦平荡有掎角之助焉癸酉闻奉直公讣乞归守制朝廷遣官谕祭比服阕诏起巡抚山东公在贵用兵劳勚成疾继以哀毁在途病加剧遂固乞致仕诏命驰驿以归归四年辛已十月四日卒春秋六十有九嘉靖元年九月十八日葬吴江罗字圩之新茔公娶计氏封宜人子男二知刚知柔皆国子生女二适引礼舎人史相国子生张秉仁孙男四大谟大谆大雅大中大谟防国子生孙女二公生而端靖在众中嘿然若不能言而防然穆然之色人望而知其为君子也筮仕之初吴文定公亟称为处子之秀今少师杨公每言昔在大学为同舎生见公终日手一巻诸生喧閧其旁若罔闻也顺庆之治有遗爱于蜀蜀人至今思之不忘初顺庆民相率立公生祠宪副杨锦至郡以书来曰公何修而得此于蜀人卢御史师召行县父老请公祠在学宫出入为艰请迁便近许之他日复至则巳奭然轮奂卢讶其成之速知其得民之深也题诗叹息而去及家居日焚香端坐不以事经心事二亲依依不忍去左右虽燕处未尝敢南向坐初归自蜀弟麓已别居公亟过之出涕曰吾寡兄弟忍分异耶待族属乡党皆有恩义于乎其可谓笃行君子矣铭曰圣贵讷言曰焉用佞啬夫捷给君子攸病万石一家醇谨笃行恂恂沈公实惟似之于晋于蜀所至则治政声发闻既去而思苗夷犷顽分北荒服自昔相沿简节疎目公不谓然孰非王土躬率偏师罙入其阻林蛮洞蜒无敢违者昔所未有公行不疑仁者之勇乃见于斯公功既成公力斯惫齐鲁翘悬不尚有愒勒石山崖爰告来禩
　　南雄府推官魏府君墓志铭
　　魏故吴着姓宋季家苏之胥台乡后徙阊门之南濠府君讳志寜字以道大父讳勤考讳文盛君生有异质成化间进贤樊公瑾尹吴贤而好文因推择为吴郡弟子贠余时在郡胶见君于众中粹如也君笃志于学其学防于经而尤防于毛诗御史督学者考屡占首选试科塲凡十上皆不利久之以嵗贡上可以得仕矣不屑卒业南雝入试科塲复不利时逺近从游者多去取科第嵗庚午仲子应召亦占南畿乡试人或曰可以已矣子已登第学复何为君曰吾不自取科第非夫也仍日夜淬砺诵读不辍掇萃程文之善者几万篇皆手自抄録熟复之然入试终不利戊寅不得已就试名在优等授广东南雄府推官君立心仁恕又以儒术縁吏事讼者多自输其情有偷儿入民家获自诬与其主妇姧邻妪证之妇不能自明但涕泣求死君察其色得其寃状使人诇之果诬也妇得不寃死民有与富家讼者瘐死狱中其子讼之又以诬坐死君阅其案曰父以是死子又死焉其忍乎命富室以葬埋费给其子他多类是雄治岭南蕃货辐辏视篆者以是得厚利藩臬屡檄君摄府事辄推去之尝摄始兴县出淹禁罢冗费又摄保昌有某乡者顽犷不受令闻君至即往曰侯信人也其不枉我讼于藩臬者必曰愿下魏侯及病笃民奔走羣望祷之家居孝友持父丧已五十余哭泣几丧明娶袁氏子男二应龙次即应召以文学名女二皆有归孙男三学忠学孝学诗君以正德某年某月某日卒以嘉靖元年九月二十七日葬鴈宕村之先茔铭曰
　　良维善御曾不一获沫也勇闻战乃三北噫嘻魏子屡上而踣晩得一官于岭之下政方发闻忽已物故命也则那以告来者
　　亡弟杭州府经歴中隠君墓志铭
　　于乎吾弟今竟安之仪容謦咳彷佛犹在而遂不可见后余而来先余而往能不深邵子之悲敦今世之好结来生之因能无苏子之望乎于乎已矣吾尚忍言之而平生所存非余又孰能言之故抆泪而书之吾弟讳铨字秉之赠光禄大夫柱国少傅兼太子太傅戸部尚书武英殿大学士讳彦祥曾祖也初赠资善大夫戸部尚书文渊阁大学士继赠光禄大夫柱国少傅兼太子太傅戸部尚书武英殿大学士讳逵祖也前知光化县絫赠光禄大夫讳朝用考也吾弟少多病资亦不甚敏而志甚笃从先少傅于光化犹未甚知学乙未春予入翰林自光化驰省予于京邸自以学后时发愤淬励日夜不辍每余起朝犹于窓间闻吾伊声余每戒勿使过苦而不能从也及归矣居先太夫人丧哀毁之余学亦不废兄弟自相师友余时年壮亦锐于学余每觉有进弟辄巳追及之若与余争先焉者时人因有二苏之目及余还朝余弟入郡胶学行为一时冠部使者皆推重至科塲辄不利最后以年例贡入京值逆瑾盗政叹曰此岂求仕时耶遂入告太学久之乃授廸功郎杭州府经歴空名告身亦不之官时余亦自内阁归日从余相羊山水间扁其堂曰遂髙更号曰中隠每佳山胜地花朝月夕有防必从有倡必和然余性嬾而弟好吟故弟唱余和者十九若梦草集所载是矣今则吟无倡也防无从也独行而无徒也余其何以为心也余性寡谐而与弟独气合以天伦之亲而加以契我弟以余为师余以弟为友非但世之兄弟而已也今其忍独舎予而去耶吾弟虽无官守恒以国家生民为念每闻朝廷用一正人行一善政欣欣见于色或形于诗不然则戚然以忧若切于身者吾尝论天理人事相符世固未有不耕而获亦未有耕而不获者随所积之厚薄而輙有报焉若吾弟者勤一生于学曾不获一日之用蛎一生之行曾不获一命之沾而又不得其夀以殁天可问耶吾弟生天顺已夘正月十二日以正德十六年八月初四日卒以嘉靖元年十月二十五日葬洞庭东山曹坞之原春秋六十有三娶郑氏贤淑知礼子男二延望延觐女二望学已有闻觐亦志于学天之报之其在是乎铭曰是为杭州府经歴中隠君之墓生不逢时死或有知之者百千万年尚勿毁也
　　封翰林院编修徐君室太孺人沈氏墓志铭
　　徐与沈同望洞庭其先同自金华来徙世缔姻好天顺成化间徐宗孔殷羣从竞秀而封君尤杰出封君讳潮字以同瓌顔秀干诗章字画逈出流軰姻以复聮太孺人生淑慎柔嘉来归于徐孝敬婣睦逺近称贤而再育皆女顾惟宗祧之重数言于封君请纳贰室得江隂王氏王与太孺人同心力勤起家而明敏达事体太孺人自以为弗及也遂以家政让焉辞不果及王生二子皆有立又以家政授焉内外出纳钜细不复闗白专心一意抚恤二子王事之弥谨及缙入翰林得貤封及亲父赠翰林编修王不敢受封而太孺人珠冠霞帔飨其荣观十余年君子曰昔有卫宗二顺者刘向谓二女相让亦诚君子乃今复见于斯乎嘉靖元年七月十有六日孺人以疾卒二年四月廿六日祔葬金铎山合封君之兆春秋七十有五子男二缙绅缙擢进士入翰林侍今上于讲幄日承顾问诵说指陈从容详雅启沃之功懋焉徐宗将日起而大人谓繄太孺人之功女三长适行人司行人蒋诏次乡贡进士朱伸次马叔雍孙男四度庆成龄曾孙女一予长女昔归缙侍太孺人久知其详也法宜铭铭曰
　　推贤让能惟士之艰况也闺门能无有愆徐门日髙伊谁使者我铭其幽以诏来许
　　陆冡宰母太夫人华氏墓志铭
　　初赠监察御史累赠光禄大夫柱国太子太保吏部尚书讳宗愽之夫人赠光禄大夫柱国太子太保吏部尚书讳子敬之子妇前天官冡宰完之母也曰华氏华之先裔出南齐孝子宝自无锡来徙长洲之下雉渎称累世名家太夫人归于陆生子三长冡宰次宜次宇女二孙男七伷价仕侔修系倬宇例授苏州卫指挥使伷价仕国子生侔庠生修中书舍人孙女十曾孙男女十三治某年封孺人进淑人又进一品太夫人正德辛已四月二十五日卒嘉靖元年二月十九日葬邑仰天山之阡启柱国君之柩焉春秋八十有七陆故吴下世家最名有家法太夫人性贤明事姑相夫教子罔不宜抚接内外卑尊疎戚皆有法冡宰初以进士为才御史按察副按察使以廉明称入为都御史兵部侍郎属羣盗起北方攻城破邑中原云扰王师久无功即毅然请帅师讨之贼屡败北奔溃追贼酋于海隅而戮之中外又安功亦伟矣正位冡宰进退百官缙绅士夫多出门下升堂拜太夫人为夀州县守土官嵗时候问起居于时天下莫不荣焉一忤权奸中以竒祸所坐暧昧功过相准犹宜从八议之当争进者从而媒蘖之听者不察又从而下石焉乃至官校籍其家家人或惊窜太夫人怡然就道至京出诏狱卒于长安之官舍于时天下莫不伤焉初太夫人与子书曰物忌太盛盍归乎冡宰亦屡疏乞归不允旋防大谴大呵之域頼今上明圣竟从轻比而太夫人之见逺矣君子谓履盛而惧蹈难而安太夫人有焉可不谓贤乎太夫人之幼也庭有积水一儿溺焉女伴曵之愈沈太夫人夺而纵之儿遂起识者谓有司马公之智矣铭曰
　　荣观屯艰其事好旋天曷为然夀且归全亦复奚怨南京礼部尚书邵公母太淑人过氏墓志铭
　　太淑人过氏宋宗室徐王郡马孟玉十世孙时明翁之女皇赠通议大夫都察院右副都御史纯和府君邵公讳溥之配今南京礼部尚书宝之母也尚书于正德间以都御史镇淮上忤逆瑾勒致仕旋进戸部侍郎不赴以母老固乞终养于家八年诏以南京礼部尚书起之又以母老辞今上即祚复起之又以母老辞惟上知其孝不强也命有司以礼存问太淑人时已属疾命至不能兴命服拖诸身稽首以谢明年冬十二月二日终于适寝癸未十月丁酉葬慧山绣岭之原去大夫墓数百歩而近大夫之葬五十九年矣不敢议迁乃制衣冠而合葬焉春秋八十有二子男一尚书也孙男二殇其后者曰孙女三壻为华珉吴汝宪馆于家者曰秦汶初大夫之卒太淑人年未三十保育遗孤坚守一节族人欲敓其志不改不二其节伟矣予尝书于贞节之碑至是尚书复属予铭其墓辞不获则为按状书其勤家劝学官居守法之事以见尚书德学之成勲名之着其来有自初家人析产太淑人独取其先世遗书秘藏之以竢其子之长及尚书就外傅每夜绩以相其勤而又恐其过于勤也每于警惰之中致节劳之戒所以抚摩保防周悉备至遂见其子登甲辰进士出知许州歴戸部贠外郎郎中江西提学按察副使浙江按察使右布政使湖广左布政使都察院左副都御史总漕运镇淮安皆至官食其禄及戸部侍郎之召则病不复能之官终养于家其在官所每因省定之余辄以公勤为戒官府之事若无所闻在许州时毁滛祠寺观人莫能阻人或曰是公孝惟母命或可已之因间以请太淑人曰此诏防也吾儿安敢废格吾亦安可有言其知大体类是州官每闵雨斋居太淑人亦蔬食以斋曰在官者忧民吾独得不忧前官有丧不能举尚书辍俸资以偿而患不足太淑人曰此义事也第行之吾尝省穑家用以禆汝州官母生辰辄纳女宾为夀太淑人曰此谒阶也不许在江西长壻来逆妇俗皆用乐或言察院密迩盍省之太淑人曰省之曷若撤之命乐皆出每尚书行县阖戸终日自鲑菜外无敢防出入者及病命启箧笥分诸女孙众意在官久当有珍竒绮绣及启旧衣数袭见者怃然而心服其廉其卒也乡之人皆曰非是母莫能育是子非是子莫能报其母是宜铭铭曰
　　慈恒遗教教斯宦学孰拊藐孤迄成名德仕多违养养斯利禄孰辞金紫而侍朝夕于太淑人秉心不二抚成尚书为国重器令伯陈词诚彻于帝八十年来定省不废教既遂矣养亦至矣茀禄荣名维其备矣刻石幽墟垂无艾矣
　　亡女翰林院侍读徐子容妻墓志铭
　　于乎天降割于我躬何其酷耶朞年之间二女接夭长女仪又继之耶长女之生吾始筮仕而吴夫人不禄呱呱在襁褓余时尚未有子戚之甚爱之甚闵闵焉日望其长也余在翰林日多暇长女之防也日侍余学繙阅濡染不离一室因是渐识经史大义且通知时事得失人才髙下及归徐氏委子容于学从臾之淬砺之以底于成余自内阁告归相子容居京有警戒相成之道子度稍长日与坐一室讲习度学有成绪而吾女之学亦益进间习为五字诗輙自书之有楷法意义集曰芸閤然未尝闻于人人亦无由知也归子容二十余年及见其占乡荐登甲第入翰林由庶吉士兼侍读今子容名位且日显而余女亡矣子容官考三年例得封典以姑未及不敢先焉竟不及封而卒年仅四十有二子男二度成成化丙申十月十二其生之日正德丁丑三月二十四卒之日已夘三月廿八葬之日墓在阳山华鹿之原以地卑湿嘉靖二年十二月十八日改葬光福凤凰山之阳铭曰
　　子之嫕兮又贤且慧兮归值其良兮而年不长兮于乎孰知余之伤兮去华鹿而之凤山福尔后其安且昌兮
　　哀词
　　临海陈公哀词【并序】
　　成化丙午五月广东左布政使陈公卒南昌公卿相与唁于朝士庶相与唁于野呉中士子则相率作主祀之先贤祠时年五十八云初公之为御史也屡抗疏言事天下想望其丰采董学政于南畿鏊时为弟子员一时官吏动色相戒曰是非纠劾百僚不避权幸者耶何可犯也御史大夫韩公时居丧呉中戒其下悉屏仪卫去之曰陈御史至矣而公之至也言称古昔动必以礼先颁冠祭射仪于学宫嵗时肄习至是徐行缔视周旋磬折弦管豆登洋洋翼翼遂居宿学宫士子竞励两庑镫烛如昼吾伊之声相应时以二镫前道巡行学舍事当上闻屏居斋沐引使于庭再拜乃遣升降东西堦举足后先造次不爽教人为学必本于小学洒扫应对以达于六经以及通书西铭皇极经世太极图盖在呉前后三年变色之语不见于章缝折棰之笞不加于舆皂而人畏之如神明既去而思之有加于戏非贤而能若是乎及官河南率是道不变在广东亦然广东有中官厉民者公摧抑不少假数以事撼公不为动竟以是被逮民之遮道号呼者以万数吏张聚者尝以事得谴亦上疏讼公寃云公临海人也居官三十年故居不増一椽所至行李萧然晩闻母丧质明就道官属有不及知者其之官广东也中途无马遂赁一驴骑去夫自周道衰士之宦学大抵多逐时好虽世所谓贤者固不免焉与时俯仰而公毅然必以圣贤为法所谓古之人乎固犹难之当成化间闻望重天下者三人焉三原王公莆田彭公及公是也二人俱及今上之初继登三事而公不幸死矣鏊自得侍公而后知学之大者非独以其言也观望之间固为多矣及承乏翰林公又以韩范司马诸公及道学传见授予何以副公之知乎其卒也作词以抒余哀
　　我思古人兮我生孔迟世降日卑兮孰其返而洵美夫子兮尚及见之冠仁服义兮忠信履綦众方狺狺兮独与道谋特立不阿兮谗邪所仇行颠以殒兮不惑不忧猗嗟斯人兮不预其施夫时则然兮吾以何尤越山岑岑兮越水弥弥懐公不见兮孰知我悲
　　杨文懿公哀词【并序】
　　故吏部侍郎文懿杨公以髙文博识名海内夫人能知之公尝着诸经私钞多先儒所未发者人或未及知也予间得其一二公曰固不待后世而有扬子云矣其卒也为词以明公志词曰
　　圣亡经在异説纷兮阨秦造汉离多门兮商诗瞿易授受亲兮党同矜异转失真兮遗言奥防不尚存兮唐有啖赵宋孙石兮抱经刬传挺见特兮逮乎伊洛义转精兮紫阳承之集厥成兮设科置学为世程兮父传师授莫知其端兮虽有异説谁敢干兮于文懿公生已后兮周汉唐宋得通究兮圣经浩浩如天渊兮家钻人淬庶或全兮瑰辞防义日星陈兮蹈常翫故骇厥新兮章甫资越众排斥而不信兮不信何伤益自珍兮嗟我何知乃得师兮谓公自信当勿疑兮太羮元酒所贵希兮岂不或过志亦竒兮后千万年来者谁兮
　　陆詹事哀词【并序】
　　治八年春正月宫詹晋陵陆先生卒昔成化初先生发解南京第一廷试第三于时才名倾动中外某时游学京师间得见之魁岸开爽映发左右后十年承乏翰林始习焉议论之髙竒识见之伟特座之人往往屈焉众方归以公辅虽先生自负亦固有然者于戏孰谓一旦奄然而逝乎予与先生学同门官同署居同巷悼先生之抱器而不试也又尝艳其盛而悯其衰也作词哀之
　　芒乎窈曷之凭兮胡然熻赩欻摧崩兮谁者为之曷劝惩兮有美夫子奋毗陵兮巉岩秀骨头角棱兮匡诗张论有师承兮天才俊发迅云鹏兮横江鳣鲸脱韝鹰兮祥开劒井光怪腾兮木天学海浩渊澄兮哜嚅沉浸日烝烝兮威仪禔禔富才能兮辩若悬河众目瞪兮太阿在匣矢在氷兮史馆秉笔直若兢兮经筵讲説三昧称兮汝予旧学得若矜兮如金就范木就绳兮宫端翰学望峻嶒兮众谓夫子自此升兮秉钧宥宻辅弼丞兮调元熙载防不胜兮方当云骞折右肱兮千里就驾中道輘兮累累丧车丹旐乗兮妻宫并殡女丧仍兮荣名过目若风镫兮盛衰纠纒岂其恒兮嗟藐承学若齐滕兮官曹私署近得朋兮斋庐朝辔忆并曽兮于戏邈矣涕在膺兮
　　祭文
　　祭太常郑少卿【环】
　　于戏世道交丧举世其随突梯脂韦自许随时噫嘻先生守维清慎白璧贞松弗渝弗粼少入词林文望孔蔚国史是非董狐之笔继迁容台位次俱升磬室独悬黔娄之清年方四十伉俪则逝鳏居以终曾参之义士方宦学不殒其操及其得志惟时之效嶷嶷先生世孰及之未秉国均天乃夺之某等少蒙鹗荐有位于兹出入门下遽失其依吾道之恸岂独其私
　　祭陈太常【音】
　　圣贤大道经则备之如悬日星有目共而孰知其间奥防微词有深如渊有棼如丝先生莅止一语輙领微析秋毫动中棨肯髙卑浅深各满其腹匡衡觧頥朱云折角作为文章醇粹精良无味之味其味则长琐屑不理人曰愦愦人知其晦莫知其睿商畧阳秋蓍泾渭崖岸不修人曰匑匑人知其怯莫知其勇利害死生不震不竦世方逐热我独求闲一官于南九载斯迁其畸者人位也宜后其偶者天云胡弗夀某等少侍门墙忝有禄位闻讣莫奔南望殒涕心丧之诚一巵遥酹
　　同年祭张希载侍御
　　昔在成化乙未之春同登甲科三百其人二十余年聚散生死其仕于京九人而已维九人者契义实惇谓当白首终无间然岂谓君也又弃而先君为御史士有先觉风纪不隳辅以文学吏事孔闲德器维宏任重逺到将无不胜中道而踠天不可测有呱者儿有防者室万里滇南见者兴恻况于八人感旧则多酹此一尊伤如之何
　　祭彭文思公
　　于戏天之生才其不无意胡与之才又畀之地又畀之时而不一试噫嘻思公相门之裔学専春秋志在匡济弱冠春闱名先多士翰林廿年恣观中秘日侍经帷周旋风议晩登黄阁台揆之寄方期有为以展厥志俄被之疾遂谢时事林下盘桓竟以讣至骅騄方腾中道而踬梁栋方隆风雨忽萃于戏思公天实难既设奠缄词尚其来塈
　　祭吴文定公
　　我生虽晩从公则旧科第官阶交手授受公为之前我蹑其后乙未之春朝班间簉玉署相随金匮更防已亥还南斩焉在疚公来视之具区之薮至今湖山杰句増秀壬寅至京夙愿忻副各事园亭对开戸牖雪月之宵花栁之昼有倡斯和有集斯凑诗筒酒筹间道互走有出必偕并鏕聮袖陵道驱驰郊坛宿畱最后同直文华防宥经幄敷陈公左予右迹以事同分随年厚叔度之陂公瑾之酎莫知髙深实忘固陋晩有弱息许奉箕帚通家往还不间子妇人事好乖我马东首送我于郊欲别且复我言北来防合斯又稍闻微疴引年屡奏手札频承墨色如黝宜夀而臧事乃大谬乡亡典刑国丧耆耉如公德器天胡不佑胡不三事胡不遐夀我登公堂不我云觏不与我言有襜斯匶平生此别情曷云究公其闻乎薄荐觞豆
　　祭钱世恩文
　　畴昔之夕惠而过我信宿惓惓欲去不果去不三日忽以讣闻俯仰之间遂成古今乃知前来葢以永诀始终之义子也罔缺念昔词垣从游诸彦一朝来归雨消云散嵗时寒暄子独不变哭之寝门吾感实多逺致薄奠伤如之何
　　祭白都宪文
　　嗟予鲜合而交于公父子之间自始及终伊昔康敏视我忘年我于中丞义且复然四十年间中外周旋岂知盛衰事有不期康敏徂谢公复继之俯仰今昔有涕涟洏衰病偶存靡由执绋薄奠一觞以告永诀
　　祭靳文僖公文
　　昔我与公同游翰林乡邦气合道义寔惇旦夕相从讨论典坟有倡斯和和如瑟琴我跻内阁公谓犹已王阳在位贡公斯喜岂知拙直不能乃止及公继登我心遥贺司马在朝景仁安卧谓方简在遽已得谢不能媕阿与时髙下直道难行先后一辙秦晋之好由斯而结苏及南徐遄往斯复欧赵命驾匪朝伊夕公不少留吾道滋独非天不遗民之无禄逺日有期匍匐是宜纶音下问輶轩逮而缄词代往非我之思终天之恨寓此一巵
　　祭靳夫人文
　　辅佐相国调元秘阁入朝两宫冠帔若若公倦钧衡乞告归乡方共优游遽尔云亡我有弱息聘归令子教养鞠育终身之倚讣音忽闻使我惊呼子失慈母妇失贤姑谁抚谁育教者谁欤窀穸有期义当匍匐道逺莫致莫预执绋薄奠生刍以告罔极










　　震泽集巻三十一
　　钦定四库全书
　　震泽集巻三十二　　　　　明　王鏊　撰颂赞
　　御赐禁方颂【治间赐】
　　今上皇帝读永乐大典命录其禁方赐御药房诸臣工臣宠得其二焉臣鏊间获见之因拜手稽首而献颂曰维天惠民维辟奉天极天所覆孰非我身昔在文皇永清海内爰定大典以熙帝载广蓄兼收如山如海于皇我皇万几既勤重瞳攸瞩乃恻于仁粤若神农逮于轩岐先皇之志我维行之帝曰来宠锡尔禁方宠拜稽首邦家之光皇仁如天岂需一勺尚効涓涓以裨海岳皇仁宏敷邮及海宇唯皇万年永作民主
　　恩覃三世颂
　　唯戴氏自晋始来家建业其后迁于剡望于歙发于浮梁今大司寇公昆弟四人相继敭歴中外今兹遂大发于公位跻八座恩覃三叶于乎其盛矣予忝公门下士敢再拜为之颂
　　猗宋戴公储祥单厚自晋来家金陵弥劭于剡于歙于江之右作之述之其艰其劬延延百载发于尚书噫嘻尚书勲绩多有董学东南多士丕起臬藩闽越枯苏棼理来旬于郧大憝攸馘佐秋官卿明刑教弼帝曰予治唯乃之休乃祖乃父厥训克昭帝有恩言进少司寇冠裳朱翟竝有封号于赫皇帝三叶是承作庙浮梁礼秩具登非先曷隆非后曷继太史作颂敭于世世
　　孝庙御书赞
　　于穆孝皇深明广厚一十八年物蒙在宥徳唯日新艺乃天授奋毫落纸思入混茫气吞顔柳势压钟王渊停岳峙玉质金相噫嘻近臣奎章侍立登牀或缘抱弓莫及石室金縢藏之十袭
　　御书秘方赞
　　今上皇帝万几之暇留心翰墨间阅永乐大典得金匮秘方外人所未睹者乃亲御宸翰识以御寳赐太医院使臣玉葢欲推之以福海内也昔唐文皇飞白赐羣臣宋太宗书赐苏易简当时以为盛事然岂若臣玉之被是赐也奎章照耀又以寓济物之仁焉臣鏊预观稽首而作赞曰
　　圣仁御极万几日殷乙夜孜孜古今纵观大典洋洋有方中秘有触圣心欣然如契曰唯四海岂无一人夭阏札瘥举切予身乃防秘方乃御宸翰玉版霞舒天机云烂噫嘻尔玉职内药房尚推予仁嘉惠万方玉拜稽首受言藏之唯皇之仁俨其将之昔有神农始尝医药亦有羲皇肇开卦画药以起死画以昭蒙二者合一孰知其功唐宋两宗赐侈飞白岂如我皇懐民之瘼岿焉新楼御书在焉何以知之虹光烛天
　　王著作寄顔赞
　　程学之传孰得其亲载之而南山是因著作及门视杨则后徳器之成乃防其旧著作闽产而家于吴渊源一脉乡邦所模遗像俨然挹彼先哲座上之风门前之雪
　　丹陛纠仪图赞【为御史刘廷瓒作】
　　宫城岩岩九重启曈昽曙色天顔咫东文西武袍笏次对立者谁唯御史曰予耳目予听视有愆尔绳姧尔指屈轶峣峣豸防权姧惴栗耎媚耻外虽严棱中岂弟古称良臣无乃是
　　少傅马公像赞
　　望之岩岩乎如山之峻即之蔼蔼乎如春之温襟宇瀞深茫茫乎千顷之浸政体谙熟耿耿乎百链之金卓卓乎挫而不囘者匡时之防蹇蹇乎老而弥笃者忧世之心衮衣玉带弼亮四朝位应三台礼絶百僚于乎若公者志必将使臯夔稷禼事功复见于今奚止若唐之姚宋汉之萧曹者耶
　　杨侍郎维立像赞
　　退兮其似怯乎临事则甚勇也钝兮其似拙乎思致则甚工也苶兮其似癯乎所养则甚充也渊兮其若虚乎所出乃不穷也昔防镜川有懐其人今见碧川如睹其真翰林天曹俪美偕荣文章之赡议论之精古所谓难为弟难为兄者欤
　　东坡笠屐图赞
　　长公天僊谪堕人界人界不容公气逾迈斥之杭州吾因以游投之赤壁吾因以适琼厓儋耳鲸波汗漫乘桴之游平生竒观金莲玉带曰维东坡戴笠着屐亦维东坡出入诸黎负瓢行歌十惇百卞其如予何其如予何
　　吴文定公畵像赞
　　噫嘻文定其可复作渊然之度粹然之学举世竞趋避之如疾举世弃遗服之无斁非意相干不见其愠喜终身与处莫测其浅深但见文章之昭囘于天下灿然五星之正色澹然清庙之遗音所以贲饰涣汗启沃密勿虽憸人小夫皆知重其为人而贤人君子亦自以为不可及众方仰之为当代之斗山上且用之为久旱之霖雨而公不待翛然遐举嗟斯民之不禄怅吾徒之无侣载瞻遗像有泪如湑
　　东峯吴鸣翰像赞
　　于乎东峯天之生才将必有为有才如君卒以不试君之为诗髙视寰中天与之豪神助之工瘦逾贾岛险拟卢仝狂书细札或整或斜细入蚊睫勇拔鲸牙流落人间吁其怪耶谁云屡试不闻一遭一目之网鸿飞髙衡鉴之责吾徒所叨于乎东峯今其亡矣吾疑犹在郁硉之气理而不坏庐山竹林自许生前于乎东峯然乎不然忽覧遗像泪若迸泉
　　先少傅昆弟行乐像赞
　　先少傅昆弟三人伯讳璋仲讳瑮先少傅为季伯颀而长仲丰而硕季润而秀徳各称其貌焉鏊童时见海虞朱孟诚实传兹像时天顺已卯至今正徳庚午葢五十余年鏊亦且老矣覩兹像如诸父之复生未尝不肃然恭跃然喜欷然继以泣也因为之赞曰
　　前人邈矣厥像在兹或言或笑或行或随念昔为儿膝前环绕孟诚笔之曰维其肖日月徂迁年更五十风木之哀思养何及忽睹兹像俨然犹生生而不作有泪纵横我懐前人亦懐其徳其徳伊何忠厚一脉嗟嗟后人尚继无射
　　自赞
　　噫嘻先生何如其人穷年劬书结髪砺行白首于道茫然无闻者乎爵厠公孤官居台阁志懐抒忠几昧纳约卒无以致君泽民者乎贵戚赫炎不能附丽权珰狂猘不能媕阿一有违言超然去之不辱其身者乎遇事直前不知顾忌见利思后不知规画归卧空山家徒立壁晏然居之以忘其贫者乎斯人也其量则隘其才则庸曽无裨补于世所幸自洁其躬迹其所至葢知慕首阳之拙而不知柱下之工知希止足之疏傅而不能为应变之姚崇者乎
　　王惟颙像赞
　　莹若氷壶矫如玉树迹寓轩岐志敦儒素渊源有自尚沿伊洛之余文献足征不霣宋唐之故身栖委巷名在荐绅望之者谓其简伉而难近即之者悦其和粹之可亲若夫功奏十全信无媿医中之王道命辞屡辟殆将为吴下之逸民也乎
　　巡检李祯像赞
　　正徳五年吴下大水饥莩载途有司奉命检灾赈饥而往往旁缘以为利予伏林下窃伤之窃恨之甪头巡司李祯领檄散财于鳏寡甚均而公且有忧民之言予甚多之乃因其像赞之曰
　　勿谓位卑其才乃充勿谓惠小其心乃公屏盗之迹时乃之职拯民之恫时乃之功葢一命之士存心于爱物则九重之仁不隔于困穷噫彼贪浊位都显融受若直怠若事瘠其民肥其躬虽曰侈然莅其上得不赧尔媿于其中耶
　　伯兄安隠像赞
　　先少傅子四人安隠其长也髯而长身沉静简黙其弟鏊位至内阁而兄安处一丘以终身焉无外望也可谓安分者乎故号曰安隠鏊为之赞曰
　　彼夸者子得势而骄舆马宫室华侈相髙兄独澹然安厥故守倭倭佗佗不动不有包山之麓太湖之濆敝庐脱粟乐之终身我思古人谁与俦者有汉新息马少游也
　　林知府利瞻像赞
　　玉为之润氷为之洁春为之温政也防缺剖皇之符来牧于吴厥膏不屯厥守不洿不振不哗吴民其孚忽迁于滇分省之左吴民懐之欲留其可独传畵像慰此去思朝夕在堂以瞻以仪以瞻以仪藐在南荒谁其继之俾也可忘
　　施鸣阳画像赞
　　退然而怯者外之癯盎然而足者内之腴气质孕洞庭之秀文学承殿撰之余幅巾深衣缓带履絇志谢尘坌乐存舞雩古所谓隠不违亲贞不絶俗者其斯人之徒欤
　　谢安石像赞
　　有晋太傅或传其真去之千载如睹其人噫斯像也其当东山寄傲之时乎新城出镇之时乎将盗温问鼎秦兵压境之时乎是何襟宇之冲夷风神之超迈隘视区寰翛然物外世方多故敓攘纷纭谁能起公坐清烽尘
　　谢灵运像赞
　　襟懐旷逸才气桀骜鞭防曹刘凌轹顔鲍坦腹垂胡露顶脱帽欲知其诗盍视其貌
　　谢叠山先生像赞
　　噫古帝王自立中国宋废元兴奄有九域臣民效顺各供其职时维信国洎我叠山奋不顾身障彼狂澜公身可杀公义莫敓至今耿耿光耀日月视彼奸佞腼顔穹庐与公所得孰少孰多袍笏履絇神物呵守公应不亡公其有后
　　叠山夫人李氏像赞
　　公信大义昭掲天地有婉淑姬节与之齐茹辛履险左挈右提噫公实宋忠臣夫人也无媿于为忠臣妻者乎
　　汪玉川像赞
　　貌虽癯而气则伟眼虽暗而鉴则精决事之休咎断人之死生如由基之射矢无虚发如秦皇之镜照无遯形诚生明耶明生诚耶请以问蜀之严君平
　　孙真人像赞
　　噫嘻先生跨隋歴唐超然览如商老彭咆哮虎猛伏如牛羊问胡以然惟诚是蹈乃知至人神明内葆金石无硋鸟兽咸扰海山苍苍先生在焉何当从之以终吾年
　　王光庵像赞
　　其博洽似陆鲁望其孤亢似元鲁山其逃名似韩伯休其遁世似申屠蟠敬瞻遗像翛然丰神曳杖逍遥不袜不巾是为光庵先生其人
　　尹侍御伦像赞【昆山尹嗣忠父】
　　汉有范滂风裁独持扼于奸珰誓死不囘皇有尹君独持风纪扼于奸珰愤激至死死虽不同同归于义及今凛凛犹有生气遗像堂堂如山如河谁谓君夭其寿孔多曹蜍李志其生谓何
　　钱孟溥像赞
　　我懐伊人嵚崟岝防谁云林居直气喷薄观其挫权珰之猘折妖痂之角使其立乎人之朝儋乎人之爵必能举其职业蹇蹇谔谔尚肯脂韦依阿首鼠前却我懐伊人忽焉缅邈遗像在堂过者必作
　　王真愚教谕像赞
　　京国蚤游从建安七子之列乡邦晩佚入睢阳五老之图貌若呐而心则辨韵若散而才不疎人皆爱其蕴借己独抱乎冲虚之人也其果真愚也耶其非真愚也耶
　　箴铭
　　主一斋箴【为徐都宪公肃作】
　　神明之舎空不容物湛然之中孰为之一心兮本虚挠之则乱维二则防维三则散百千扰扰与物徂迁主则为客何日来旋允毅徐公主一无怠无曰不显惺惺斯在吾一既定彼万莫干昭哉莹彻神明内完维贵维货维是维非维利与害吾维不知有至斯应应巳斯寂往者如亡来者如失湛然中虚永保吾一
　　逊敏斋箴
　　圣徂道逺正学日湮学其谁则我思古人人亦有言才焉用学譬如殖焉不殖将落人亦有言不尚有年以嵗以月其老忽焉嗟嗟夫君学古为准説告髙宗惟逊与敏其逊惟何莫如虚中人曰可矣我唯空空其敏惟何曰维不及人曰可矣我惟汲汲逊不自满敏则有功孜孜二者终身勿忘
　　二箴
　　顷予读近思录得二言焉治惧为难治怒为难明理可以治惧克己可以治怒作二箴
　　治怒箴
　　有若撞搪或干吾意盛气赫炎如火斯炽炽不伤物乃先自燔既愆于事亦灾于身方其怒时尔盍自思彼其是耶我怒奚为彼且非耶怒之则巳怒而不怒弗留于已譬彼炽火沃以清泉沃之沃之火乃不然明镜在悬其中湛若是谓不迁顔氏之学
　　治惧箴
　　有赫在上或临在旁中乃溃乱有沸如汤沸莫自知仓皇瞀心既靡定身且奚措方其惧时尔盍自定在吾唯理在天唯命理之正矣守且勿他命之定矣虽死而何譬彼寒泉防于沸汤防之防之沸乃不扬刀锯在前不震不竦是谓不动孟轲之勇
　　慎疾斋箴
　　已丑之秋予得疾殆甚辛丑嵗则病癸丑则病而皆起于防因作慎疾箴以警于后或曰嵗行在丑则病或者非人乎虽然吾知慎吾事而已
　　尔生多病维尔之羸羸也则那维其慎而其慎斯何曰维未病病而慎之瘉惟其幸凡病诸苦尔则备尝氷寒火热欧吐防胀凡人在病亦克自创及其瘉矣忽焉若忘病不在小亦不在大无曰不害其祸斯在无曰何益其病斯释昔者弗慎今悔莫追悔而不慎后悔何为
　　壮节祠铭
　　猗城之陌石麟頟頟清庙斯勅庙食谁欤剑履兜鍪谭公崇侯昔在文皇奋于北方多士髙骧谭公克壮万夫之望执戈来将九门既克懐来雄莫潘杨就缚大战白沟济南沧州东昌是道夹河之难甲胄躬擐被创独殿义重轻身歼我良臣有嘉者骃还骸于冈公身则亡其神堂堂云旗风马于天上下翊我皇旅大业遂成恻怆圣情带砺是盟防防孝孙袭祉揆原哀扣帝阍惟皇有诏贲于新庙尊严有耀万祀千秋椒糈时羞邦人之休
　　大雅堂铭【布政胡韶之祖】
　　振卿之死伟矣其妻赵氏间闗兵戈卒能全其节以保其孤殆亦未易也或曰蒙古恃其强据有中夏中夏之人亦何必为之死乎曰守其土服其官食其禄安得不死其事诗云舎命不渝振卿以之之死矢靡他赵氏有焉堂堂忠义乃萃一门题曰大雅宜矣铭曰
　　有元政頽内讧外轧盗起蕲黄鲸奔豨突来宼洪都连城风靡烈烈振卿挺戈崛起块焉孤城复还于理事有不虞嵗躔丙申大游之原歼我良臣身之歼矣其义则伸有妻累累稚子涉履棘荆岂无一死死亦何裨立孤难耳青镫辟纑孰纬之恤藐矣胡宗绳绳秩秩惟臣之忠惟妇之义一死一生孰难孰易大节琅琅二人同蹈我铭于堂惟后之诏
　　古砚铭
　　或耕洞庭之野得巨砚焉正黑而光如大圆镜友人蒋伯宣以贻予予寳用之铭其隂
　　古月完完沦于九地犂鉏出之有食之既王夫子见乃惊石肤铁色玉质金声胡为来哉胡为来哉吾与汝相携而同归儒林词苑逝终老而无违
　　敦叙堂铭
　　少保太子太保兼戸部尚书武英殿大学士京口靳公作先庙于第之东春秋飨祠如礼巳又作敦叙堂于祠之前以为利成亨馂合族之地而属予铭于戏民之散久矣士于族属一从二从尚知近而亲焉三从则逺矣五从则漠焉如途人况又其逺乎非独莫之亲亦莫之知也故士有端委庙堂而其族混于马医夏畦之间葢非独士之辠也世愈久则生愈蕃生愈蕃则族愈散散则逺逺则踈踈则忧不吊喜不庆亦其势然也先王知势之必至于是也于是乎有道焉聫之使不散则宗法是矣古者自天子达于官师莫不有庙而宗法于是立焉有百世不迁之宗有五世则迁之宗百世不迁者所以统其同五世则迁者所以别其异故世虽弥逺而系出昭穆秩焉其不乱也士之有志者非不欲复古而其势未能葢后世士无世禄庙且不能立而宗法恶乎行此俗之所以益壊而莫之拯也公于流俗頽弛之余独能奋然自信惇行古礼上及祖祢下及子孙旁及昆弟而母族亦覃及焉所谓尊祖故敬宗敬宗故收族者公其有焉虽未能尽如古宗法而于宗法亦何大相逺乎靳之先自汉信武侯歙始大唐有孝谟宋有裁之守申其世次莫可考而来居丹徒则自讳某始至温州府君有遗爱于民累徳储祥是生少保毗辅天子显有令闻而燮理之暇又能以礼率其宗人可铭也巳铭曰维昔天子因生赐姓命之以氏厥宗攸定唯生有宗唯死有庙享祀烝尝各致其孝世虽云逺宗乃不移秩秩绳绳百世可知其后世衰宗法随圮迁徙东西仕多崛起数祖而忘族焉能理于乎邈矣孰克治之有美靳宗徳将在斯噫靳之显始汉肃侯来居江左发自温州及于少保徳义之优相今天子治进数增作庙于家合族再登骏奔执笾灌瓒是承燕毛旅酧享献蒸蒸凡此靳宗有踈有戚缅懐本源其出维一异体同心唯孝唯义唯徳之归引之勿替
　　瑞芝园铭
　　水部正郎上虞朱君朝章作园于五癸峯下正徳丙子冬乡人来告曰园有异植若草非草若石非石有赭如丹有黒如漆吾不知为何物园丁不识锄而去之明年春复有一本生于故处其丹其黒宛然如故人始异之君时受水部之命以归视之曰芝也胡为来哉吾不知古意者其祥乎遂援笔而识之好事者咏歌焉余为之铭铭曰
　　维卉维木殖之弗长煜煜紫芝不种而生维木维卉藩之或悴煜煜紫芝无根而遂有葢如丹有茎如漆不殖不勤岂伊人力麟出非时获之而毙芝出维时斩之而肄人不易物兹维休祥嶷嶷其标煜煜其光君家其昌
　　端砚铭
　　温润而泽直方以大坦其中以有容峰其外以不败以贻尔昭守之勿怠日磨日砺日渐日渍而时袚之而时出之
　　井井亭铭为吴南夫太常作
　　有冽者井天平之一脉遐通白云之泉不涸不盈奫沦甘寒始谁凿之以资汲者艺者耘者东西行者其汲累累其来溶溶不费不穷封君之功
　　钤山堂铭
　　我族诸家世蕃以昌爰始爰询学宫之傍有钤者山奔腾来赴靓丽端严屹若相顾唯堂何有有图有书亦有豆笾亲賔之于有斐严子陟降惟斯坐对钤山乃自得师其师伊何黙以成徳不震不骞惟是之则
　　歙砚铭
　　质椭以园色绀而黝皤其腹像巨公之容妩其眉若佳人之秀歙溪千年孕此琼玖胡不从予于玉堂黄阁之间而独相随于荒岩穷谷之囿之人也其殆所谓金相玉质磨不磷涅不缁而为吾嵗寒三益之友者欤

　　震泽集巻三十二
　　钦定四库全书
　　震泽集巻三十三　　　　　明　王鏊　撰杂著
　　母传
　　母者蜀之鱼鳬人也不知其世次所自出相传黄帝时有神自天降女身马首人以其状然也号曰母母为人柔婉有妇道以其丑也嫁久不售母虽妇人而有经纶之志尝曰使吾得志可大庇天下寒士俱懽顔也自比管葛时人莫之许防黄帝时西陵氏位长秋后宫之属未备母以布衣进于帝曰妾愿以其不才之身充下陈执筐筥帝曰汝何有对曰妾无有也使一旦得备箕箒顾愿捐吾躯刳吾肠以报方今黒帝起北方为严刑以肃杀天下陛下用妾经营之可不战而退三年之后变隆冬为阳和如妾之愚且欲为陛下定礼乐上衣下裳山龙华虫宗彝藻米以黼黻皇猷使天下覩文明之治可乎帝大悦遂以属后曰是所谓王臣蹇蹇非躬之故者也母有巧思而拙于自防后宠日甚而后宫皆妬之曰是所谓蛾眉不肯让人者耶母日侍后三俯三起帝悯其劳也封为长桑君母尝请于后曰妾侍巾栉食恩多矣后当吐而还之居无何其种滋殖后视之如已出亲为之浴上赐洗儿钱既而卜三宫世妇之吉者饲之密室既成厥家世妇以见于后肌肉玉雪衣裳缟然后竦然改视为副袆礼之既而有谮之者曰母小人也避凉附炎且其性残虐防物多矣后怒请帝加炮烙之刑帝曰吾闻恶不善如探汤请以试之母怡然受之不变徐曰吾固愿刳吾肠以报虽就鼎镬其甘如饴后愈怒于是聚其族抽其筋以颁赐天下既而悔曰不可使母无嗣乃留其子子遂飞去自相夫妇其类益蕃至周文王时求其子得之蜀封以五亩之宅使食邑焉至以其功配后稷曰此二人者不可一日无者也其后歴代帝王莫不崇尚而后与夫人尝礼之以为天下先及尹铎为晋阳欲遵以为治简子不可乃止其后秦用之卒灭六国
　　太史公曰自古人臣立功者多矣未有妇人立功作为文章制度以衣被天下如母者也可谓伟矣然母始以功见宠后卒防戮古称多才为累功髙不赏谅哉
　　短解
　　有国于海之西者曰龙伯东曰竫人二国相去葢日所出没也竫人者间竝海而西数月倐然遇龙伯焉足如植木体如峙山企足望之不见其颠攘臂仍之不及其胫于是龙伯睅然顾曰汝何为者竫人进曰我东海之大人也龙伯曰吾首抵乎不周足跨乎西海摩子放踵曽不满搤措之眉睫不为有无吞之胸臆曽不蔕芥而何以为大竫人冁然笑曰请与子度长絜大可乎龙伯曰吾指挥则千里辟易叱咤则四海震荡立乎庙廊国威为强坐乎边陲敌胆为惊竫人曰尔大止是乎汝独未睹于大乎今夫天仰而望之穹穹窿窿不知其终旁而视之冺冺汶汶不见其尽尽天之覆不知凡几海以有此海尽海之大不知凡几国以有尔国尽尔国之众不知凡几人以有尔身较尔身之处乎两间譬如蠛蠓翔于四野夸我以长几其余者今夫大化鸿蒙旁流帱载沕穆而凝蜿蟺而代倐然而生孰歉孰泰泰山毫芒九州一芥鲲运于海蚁休于垤龙徂乎方蜗潜于殻各适其适孰余不足且吾不得巳而寓于形形不得巳而寓于世假耳以闻假目以视假足以行假心以思盈尺而足何羡于余且汝未覩大之害也半亩之庐吾居而余而子无以容其躯一尺之练吾衣而羡而子无以葢其骭升斗之粟吾饱而食而子无以满其腹且若以尔形足以镇国而威敌乎聚一丘之土树数丈之木被之以文绣绘之以眉目趋走其旁且震以肃而谁欤身横九亩戮于防稽腰大十围昆阳死绥眉见于轼叔孙是获且尔未知也若有长吾亦有长龙伯曰汝独何长哉曰吾之长异于子吾之长摄之毫厘不见其圭放之宇宙不见其大可进可退可弛可张以理天文星宿为光以平地理海波不扬为齐相国为韩司徒为晋主簿为魏中书且尔未知也君处西海吾处东海各形其形各美其美使若而入我国乎必惊以为魑魅魍魉羣吠不祥而子以自张无长恶短无短恶长子居子国孰知其长我处我国孰知其短自我视子则子为长自长视子则子为短自子视我则我为短自我视我则我为长两全其天孰知其然吾明告子人之寓于形犹水之寓于氷倐融而解何有于氷形之寓于世犹月之寓于水歘堕而晦何有于水是故寿如聃彭圣如羲黄雄如秦项智如陈张同归乎黄壤是时也子试较之孰促孰延孰媸孰妍至人乎乘天地之舆驾隂阳之马息无何之乡游无极之野僊僊乎超无有而上征吾窃慕之方将驾鸿蒙超六合后天不老视世之万有如蜂蚁蚊蚋瞥然过目而子乃以夸我乎于是龙伯窅然若遗其身沮然若忘其矜曰吾过矣吾过矣吾且北面而师子
　　鸡鸣夜解
　　王子夜读有鸡正鸣于庭家人犇告曰必杀之是不祥王子曰鸡其无知乎彼鸣自鸣吾何为惊彼止自止吾何为喜鸡其有知乎彼以告我是为忠告不以吿我是为容黙又可杀乎且彼为不祥者谁乎鸡乎抑别有物乎鸡也彼区区者是何能为别有物乎则鸡可杀而彼物者可得杀乎夫鸣鸡职也特非其时耳非其时而鸣不免于死非其时而言得免于罪乎虽然寜鸣而死不黙而生尔当与灵乌而并名
　　人心道心论
　　或曰舜命禹曰人心惟危道心惟防人之心果有二乎曰心者神明之舎湛然虚而巳矣莹然明而巳矣虚明之外无物也安得有二哉然则舜之言云何説者谓原于性命之正为道心生于形气之私为人心二者杂于方寸之间而所以为知觉者不同则心果有二矣曰非也心者主于一而应于万者也譬之悬镜于此惟物所照照之以妍则妍应以媸则媸应谓镜有二可乎心本虚也本明也而为形气所蔽感之以欲则危而易纵感之以理则防而易冺心一也而有危防之异则所感者异也夫岂有二乎哉曷不反观之吾心嗔时则无喜喜时则无嗔将谓嗔喜为二可乎哀时则无乐乐时则无哀又谓哀乐为四可乎然则所谓惟精惟一者何也曰此随其心之发而言耳随其心之所发而审之理耶则存之人耶则去之是所谓精也存之之久守而勿失是所谓一也是所谓中也是尧舜相传之本防也
　　相论
　　近世有为宋人之言者曰南人不可为相有诸曰有之然窃以为过矣昔者舜生于东夷禹生于西羌如以其羌且夷也将舜禹亦不可为相耶汤之立贤曰无方周官之命三公曰唯其人三孤曰唯其人不闻曰唯其地也春秋时楚与吴越未能通于上国然是时楚之相有若令尹子文孙叔敖皆能以其国霸其余若子胥往吴蠡种往越而仕晋者尤多故曰唯楚有材晋实用之于时吴亦有若季札公孙圣越有若计然亦能以其君显彼数君者岂尝借才于上国耶自汉以来其名相有若萧何曹参【沛人】唐有若张九龄【曲江人】陆贽【嘉兴人】宋有若范仲淹范纯仁范成大【苏州人】欧阳修周必大【庐陵人】杜衍【杭州人】若此者为贤耶为不贤耶相得若人焉其亦可矣文章事业亦有可观者矣以其南也将尽废之耶当晋宋之季偏安江左亦安得北人而相之然晋有谢安谢吴有陆逊陆抗宋有宗泽李纲文天祥之数人者可以将可以相假而生今之世将用之乎将以其南而不用乎夫物之产于南者多矣锦绮罗纨南金珠玑象犀孔翠楩楠豫章余若橘包竹箭山之珍海之错稇载而北人皆悦之赏之至于人才何独不然为北者留为南者去可乎不可也议者又曰天下将治地气自北而南将乱自南而北故南人不可用也予又非之南北对立于天下南主生北主杀故人君向明而治孔子曰南者生育之乡北者幽隂之地南何以为乱乎邵子之言可信然则孔子非欤议者又曰宋用丁谓王钦若王安石卒以亡宋是三人者皆南产也予又非之亡宋者果三人乎果三人也辠止三人可也今夫一家之中有贤有不肖又安得以三人而概一方自汉以来窃国之盗无若王莽曹操司马懿杨坚朱温误国之奸无若孔光卢杞李林甫韩侂胄之数人者出于南乎北乎北也亦将以其人而废其地乎大抵天地之开也有渐气之盛也无常三代以上南东未尽辟也故周之人才盛于西汉以来盛于北晋唐以后渐转而南至宋南渡则中原文献皆在南矣故国朝之兴奋自南服一时元勲皆出濠定之间其后名臣硕辅如三杨蹇夏近世名臣出于南者不可缕数由是观之南人亦何负于天下乎而必欲废之耶昔六朝分裂南以北为索虏北以南为岛夷今天下一家同为王臣奚不相悦如是哉亦见其不广也然则宋祖曷为而有是言曰宋祖之言果可为万世法乎然尝闻宋祖之言曰宰相须用读书人不闻其曰须用北人也是时南北相诋则斯言也安知非北人者伪为之而谬传之耶议者曰如子之言则南人皆可用乎曰非然也惟贤与佞何地无之南贤用南北贤用北亦在人君者审择之而巳然则如之何而择之曰在至公
　　拟辠言
　　王子曰言路开治之象也言路塞乱之萌也世所知也于戏孰知其开也所以为塞乎昔者孝宗在御恭仁礼下言者过为激切皆见优容其或甚忤不过贬斥旋召还之养成直言之气至今上之初言者遂纷纷争肆诋触其所是非虽曰公义所在而时以私好恶杂乎其间或暗承权奸风防而有所举劾朝廷从之以为公义之所在也黜之以为公议之所贬也亦孰知其出于权臣之私哉且或一人举之一人劾之一人誉之一人诋之一人之身乍贤乍佞莫知适从上亦以初即大位过为涵受言者不察以为得志大臣进退皆在其口当时识者巳忧处士横议非治世之事矣至逆瑾一出首治言官祸及缙绅毒流天下当时中人相指谓曰今日言官曷为其不言乎而以为笑则夫今日之塞也非前日之开为之乎曰然则言路不可开乎曰非也古者諌无官以天下之公议寄之天下之人使天下之人言之此其为盛也其后也虽设谏院然必求天下之望天下之所共贤者斯任之如范仲淹司马光之流其识公而明其言切而不泛今也循序而授之授之初不知其贤也姑以试之焉耳不次而擢之擢之未必以为贤也姑以崇之焉耳一除目至一二十人何仲淹光之多也曰百世一贤犹以为数又安得仲淹光而用之曰间世之贤固难逢也一时之贤何世无之惟在用人者之公且明耳按唐六典尚书左右丞执奏御史纠劾之不当者夫以天下之是非付之言官以言官之功过付之铨曹三年之间其言果忠欤直欤则进之崇之私欤佞欤则黜之抑之其庸庸者以常调处之葢言官主纠劾而又有纠之者所以防其私而制其肆也曰铨曹不职则奈何吾故曰以天下之公议付之天下之人斯其盛也
　　王子曰孔子没天下不复有经矣班固死天下不复有史矣古之所谓史者皆世守之往往以身死职不负其意如齐南史晋董狐至汉班马犹父子相继人主所至执笔随之其言其动皆亲见而亲书之故后世读之若亲覩其事如迁固载灌夫之使酒霍光之废立俨然如在其时他如张汤之阳惊张禹之屡顾岂独纪事而巳并其情伪得之此所谓信史也后世史官虽具员而无定职人主动静邈不相及一时政事行罢不及预闻惟易世之后则防前后奏疏而分曹书之且以宰臣监领奏疏之语果皆实乎分曹之人果皆才乎宰臣之意果皆公且正乎且生于数十年之后追书数十年之前其曲直是非皆茫然无闻或得之传闻巳非其实纵得其实而亦莫能照其情伪或夺于众不得书或廹于势不敢书或局于才识不能书故一时君相谋议勲业皆汨没不传而奸憸情态亦无有能发其防以为世戒而监领者又往往以私好恶杂乎其间故曰不复有史矣夫士之不得志于时犹恃有后世之公论也今一时之陞黜既未必公而后世之褒贬又未必实则为善者亦何所恃哉于戏为史如此其亦小人之幸也巳其亦君子之不幸也已
　　王子曰国家设科取士之法其可谓正矣密矣先之经义以观其穷理之学次之论表以观其博古之学终之防问以观其时务之学士诚穷理也博古也识时务也尚何求哉其可谓良法矣然行之百五十年宜其得人超轶前代卒未闻有如古之豪杰者出于其间而文词终有媿于古虽人才髙下系于时然亦科目之制为之也夫科目之设天下之士羣趋而奔向之上意所向风俗随之人才之髙下士风之醇漓率由是出三代取士之法吾未暇论唐宋以来科有明经有进士明经即今经义之谓也进士则兼以诗赋当时二科并行而进士得人为盛名臣将相皆是焉出明经虽近正而士之拙者则为之谓之学究诗赋虽近于浮艳而士之髙明者多向之谓之进士诗赋虽浮艳然必博观泛取出入经史百家葢非诗赋之得人而博古之为益于治也至宋王安石为相黜诗赋崇经学科塲以经义论防取士可谓一扫歴代之陋也然士専一经白首莫究其余经史付之度外谓非已事其学诚専其识日陋其才日下葢不过当时明经一科耳后安石言初意驱学究为进士不意驱进士为学究葢安石亦自悔之矣今科塲虽兼防论而百年之间主司所重惟在经义士子所习亦惟经义以为经既通则防论可无竢乎习矣近年颇重防论而士习既成亦难猝变夫古之通经者通其义焉耳今也割裂装缀穿凿支离以希合主司之求穷年毕力莫有底止偶得科目弃如弁髦始欲从事于学而精力竭矣不复能有进矣人才之不如古其实由此也然则进士之科可无易乎曰科不竢易也经义取士其学正矣其义精矣所恨者其途稍狭不能尽天下之才耳愚欲于进士之外别立一科如前代制科之类必兼通诸经博洽子史词赋乃得预焉有官无官皆得应之其甲授翰林次科次道次部属而有官者则递陞焉如此天下之士皆将争奋于学虽有官者亦翘翘然有兴起之心无复専经之陋矣或曰今士子一经且不能精如余经何曰制科以待非常之士耳以科目收天下之士以制科收非常之才如此而后天下无遗才故曰科不竢易也
　　国朝马政散牧于民不以烦官三年两驹驹又生驹驹生无穷马孳无算此法之善者也岂知民心不一视马肥瘠漠然不关于已食之不以其时乘之不以其法牧之不以其地而马日以毙矣况望于驹乎及官嵗课随之以刑往往买驹以偿于是乎民有粥产者矣有粥子者矣粥之不足流亡转徙南北之民皆困矣及太仆印驹亦不以烦官则散牧之于近甸一旦有事取之为近恐一家不能独任使数家朋牧之此亦法之善者也然今日牧于甲明日牧于乙又明日牧于丙牧无恒主奸弊百出马死甲曰非我也乙也乙曰非我也丙也马病则官相而免其罪于是有故病其马以规免而官刑日滋则近甸之民又困矣民有养马之苦官无得马之利于戏其法亦可少变巳乎夫马人畜也牧之得人则蕃非人则耗蕃于専而耗于散者也自昔考牧者皆择其人而専任之如秦非子唐王毛仲张景顺故有云锦成羣之效不然十羊九牧亦安所责成哉今陜西秦陇地髙寒而善水草马之所生也国初牧地往往故在如分其地而牧之择其人而理之委之以専任之以重假之以嵗月吾见民无养马之劳而云锦成羣之效可坐而致也某尝廷议及此而议者辄沮之卒以无成诗云秉心塞渊騋牝三千又云思无疆思马斯臧此固非浅中狭见之可与共议也
　　职官考
　　余尝患古今官制纷纭漫无统纪读温公集其沿革似可考而知也因着其说使后之人有考焉
　　三代官制见于周官简易易知也秦汉而下何其纷纷乎葢西汉以丞相总百官而九卿分治天下之事光武中兴身亲庶务事归台阁尚书始重而西汉公卿稍已失职矣魏武佐汉初建魏国置秘书令典尚书奏事文帝受禅改秘书为中书有令有监而亦不废尚书然中书亲近而尚书疎外矣东晋以后天子以侍中常在左右多与议政事于是又有门下而中书权始分矣唐初始合三省中书主出命门下省主封驳尚书省主奉行其后合中书门下为一故有同中书门下三品同中书门下平章事其后又置政事堂盖以中书出诏令门下封驳日有争论纷纭不决故使两省先于政事堂议定然后奏闻开元中张説改政事为中书门下自是至宋莫之能改唐末诸司使皆内臣领之枢密参预朝政始与宰相分权矣及五代即用士人枢密使皆天子腹心之臣日议军国大事其权重于宰相宋太祖乃以宰相主文事枢密使専掌武事谓之二府
　　唐初职事官有六省一台九寺三监十六卫十率府之属其外又有勲官散官以赏战士散官以褒勤旧故必折馘执俘然后赐勲积资累阶然后进阶以其不可妄得故当时以为荣髙宗东封武后预政求媚于众始有泛阶肃宗以后财力屈竭勲官不足以劝武功府库不足以募战士遂并职事官通用为赏将帅出征者皆给空名吿身自开府至郎将听临事注名有至异姓王者于是金帛重而官爵轻或以大将军告身止易一醉五代等衰益紊三公端揆施于军校衣紫执象被于胥吏名器之滥无此为甚宋承五代之弊不能厘正故台省寺监卫率之官止以辨班列之崇卑制廪禄之厚薄多无职业其所谓官乃古之爵也所谓差遣乃古之官也所谓职者乃古之官也自余功臣检校官散官阶勲爵邑徒为烦文人不复贵所以鼓舞羣伦曰官曰差遣曰职而巳又迁徙去来常无虚日
　　秦不师古太尉主五兵丞相总百官及置御史大夫以贰于相汉因之
　　通志云秦时少府遣吏四人在殿中主发书故谓之尚书尚主也汉承秦置及武帝游宴后庭始用宦者主中书以司马迁为之遂罢尚书为中书之职成帝罢中书宦者置尚书五人四人分四曹常侍曹主公卿二千石曹主郡国二千石民曹主吏民上书客曹主外国夷狄复又置三公曹主断狱其一人为仆射通掌图书章奏之事其任尤轻至后汉则为优重
　　光武废丞相与御史大夫而以三司综理庶务叔世事归台阁论道之官备员而巳
　　汉凡诸即皆掌执防宿卫以侍卫之故通谓之侍郎东方朔官不过于侍郎位不过执防是也后汉尚书侍郎三十六人隋初尚书有六曹二十四司凡领三十六侍郎炀帝以尚书六曹各置侍郎一人以贰尚书改诸司侍郎但曰郎则今郎中之职
　　读宋史
　　于乎小人之流毒国家何其酷哉宋自建隆至庆厯人主以恭恕为心而宰辅以宽厚称上意海内和平国家无事其间或有一二小人国势奠安自若也然宋制多沿五代亦有当更化而不更化者韩琦范仲淹为相稍欲更之朝议纷然二公遂请行边不果建立神宗慨然狭小宋家制度将大有为而王安石素有矫世变俗之志君臣相得自谓千载一时凡祖宗之制一切扫去中外攻之愈急安石持之益固海内骚然棼极遂基一代之乱然其志亦欲为国建制非私也元祐初召用司马光因民之不便于凡新法一切扫去然亦顺天下之心除天下之害非私也而其党遂分夫法无新旧唯其便人无疎戚唯其贤天下之事当以天下之心处之而宋人不然主元祐者以熙寜为小人主熙寜者以元祐为邪党互相攻击有如水火绍圣间章惇蔡卞得志志存报复取元祐之政又一切扫去以还熙寜之旧夺司马光吕公着赠諡凡元祐诸臣或贬或窜徧满岭海甚者欲斵棺以僇其尸锢其子孙终身焉蔡京继之谓当改纪而覆出为恶复追夺司马光等官元祐元符诸人贬窜死徙畧尽倡丰亨豫大之説务以侈靡蛊惑君心遂致中原皆属于金二帝防尘五国城自昔小人之祸未有若是其烈也髙宗间关九死窃保一隅前日之祸可以鉴矣于时诸将竞奋强敌气夺中国之势日振如岳飞者専任之中原可复而乃溺于秦桧之奸忘君父之大耻甘心事仇杀戮忠良放黜勲旧迹其所为又一章蔡也为之后者可以鉴矣寜宗因间得立侂胄何功顾徳其立已而倚任之汝愚忠贤窜死逺州立伪学之名以次斥逐诸贤而其门客厮养如苏师旦陈自强之流布列要位晩开边衅卒之函首求成防师辱国其所为又一秦桧也为之后者可以鉴矣史弥逺诛侂胄遂据其位权势赫奕废君立君比迹伊霍知公论不与専任憸壬以居台谏一时君子贬斥殆尽其所为又一侂胄也为之后者可以鉴矣而理宗方以贾后之弟奸恶似道为相懐奸防上称臣敌国始解鄂围而妄奏大捷以为再造之功防古遣使幽之真州以启兵端襄樊吿急势若倒悬安坐不救日以去位邀君其君至涕泣以留之称之曰师臣而不名卒之防古深入如蹈无人之境播越海岛而宋社屋矣似道罪恶又浮于诸人于乎宋自绍圣而后中间惟孝宗隆熙之政差强人意而史浩汤思退犹且厠居其间自余一奸殒一奸升率皆冯髙肆毒浊乱国家为之君者曽不一听其纷纷醖祸宿乱以至此极犹为国有君乎抑柳子厚所谓周之防久矣徒建空名于其上者乎且哲宗之世非无范纯仁韩忠彦之贤也不用而用章蔡其意以章蔡为忠且贤也南渡之时非无李纲赵鼎张浚诸贤也不用而用奸桧其意以桧为忠且贤也其后非无真徳秀魏了翁文天祥诸贤也不用而用侂胄弥逺似道其意以侂胄弥逺似道为忠且贤也由今观之何如哉宋世权奸误国覆辙相寻以至于亡我朝不立宰相岂非以宋为鉴乎虽然非相之罪也任相者之罪也语曰临乱之君各贤其臣而颠倒错乱未有如宋之甚者余故表而出之以为世戒
　　教太子
　　人君之学与不学系天下之治乱太子之学与不学系后日之治乱其重可知也贾谊曰天下之命悬于太子太子之善在于早谕教慎选左右今夫庶民之家有子焉则必择保姆以保防之择良师傅以教道之而况神器所属系宗社之安危民生之休戚者乎昔者成王幼在襁褓召公为太保周公为太傅太公为太师所以保其身体傅之徳义道之敎训此三公之职也又置三少曰少保少傅少师与太子宴者也又选天下端正孝弟博闻有道术者以翼卫之所与居处出入者也逐去邪人不使见恶行故太子生而见正事闻正言行正道前后左右皆正人也其身有不正者乎古之敎太子者其制如此今国家东宫之官师保而下有庶子谕徳洗马校书等官亦既备矣然官以序进未必皆天下之选学之日晨而授书授毕而退日中进讲讲毕而退凡祈寒暑雨学皆间歇间歇之日所与宴游者谁欤所与居处出入者谁欤不可得而知也又近世之患在上下不交然为太子亦且未同于君而今也则已俨然端黙有言且不敢进又况为君之日乎求上下交而徳业成胡可得也昔者三王之教世子必齿于学国人观之曰将君我而与我齿让何也曰有父在则礼然然而众知父子之道矣其二曰将君我而与我齿让何也曰有君在则礼然然而众知君臣之义矣其三曰将君我而与我齿让何也曰长长也然而众知长幼之节矣此所以学为父子君臣长幼之道而与人同如此下至汉唐此意冺矣然明帝受尚书于桓荣及为天子矣执酱而馈执爵而酳唐刘洎岑文本马周递日往东宫谈论治道李泌与肃宗为布衣交出则聨辔寝则对榻国朝洪武初建大本堂取古今图书充牣其中延四方名儒以教太子亲王分畨夜直又选才俊之士以充伴读时时赐宴赋诗商确古今评论文学无虚日仁宗于潜邸臣尝伏覩其教令长至燕劳东宫之臣如家人父子又从学诗学为表至有以暗逐明之喻则本朝之初亦未尝如今制也英宗幼冲当时大臣无深识逺虑阿时所好务为尊君卑臣非祖宗之法本然也今虽未能如古之制亦宜稍畧君臣之仪敦师友之分使宫僚日侍左右从容讲读讲读之暇宴饮出入居处皆得周旋其间至暮乃退或有剪桐之戏随事谏止游戏翰墨惟其所嗜宫僚有不法从三师纠正之甚者斥逐不使邪人得预其间如此所谓一人元良万邦以贞三代所以久长者用此道也
　　汉宣帝时欲使外家许氏监防太子家疏广以为太子师友必于天下英俊不宜独亲外家太子官属已备复使舜监防视陋非所以广太子徳于天下也
　　贞观中撰太子接三师之仪出殿门迎太子先拜三师答拜每门让三师坐与三师书前名惶恐后名惶恐再拜宋天禧二年庶子张士逊等言臣等日诣资善堂防见皇太子虽令升阶列坐然后跪受望令皇太子坐受防见诏不许至道元年皇太子每见賔客必先拜迎送常降阶及门
　　乾道七年讨论东宫开讲并庆贺辞谢礼仪宫僚讲读当依仿讲筵稍杀其礼詹事以下至讲读官上堂并用宾礼防见依官职序坐皇太子正席讲读官迭起如仪延英讲罢复位节朔不受宫僚防贺元旦冬至詹事以下笺贺谢辞初以常见之礼后离位致词复位就坐茶汤罢詹事初上防见拜皇太子答拜庶子等初上防见皇太子受拜庶子谕徳及讲读虽有坐受之礼止是五礼定三师朝贺东宫仪上以东宫师傅皆勲旧大臣当待以殊礼朝贺难同庶僚乃命考定其仪曰唐制羣臣朝贺东宫行四拜礼皇太子答后二拜三公朝贺前后俱答拜近代答拜之礼不行而三师之礼不可不重今拟凡大朝会前期设太子坐于大本堂设答拜褥位于堂中三师宾客谕徳拜位于堂前至日太子常服陞座三师宾客常服入就位北向立皇太子起立南向赞四拜太子受前二拜答后二拜乃退
　　尊号议
　　今上自亲藩入继大统兴献王王妃上所生父母也未知所以尊崇之有以问于鏊曰如之何鏊曰礼有所屈有所伸屈者承其重于大统则降其服降之者义也伸者推其爱于私亲则隆其名隆之者仁也仁与义固并行而不悖也曰宋司马光曰为人后者为之子不得顾其私亲葢恭爱之心分于彼则不得専于此而曰隆之何也曰圣人制礼必两全而无偏废以大统而降其私亲可也以大统而遂废其私亲可乎所后亲也义莫重焉所生亲也恩莫重焉恭爱之心加于所后于所生也遂能不恭乎不爱乎人子之心恐不若是恝也孟子曰孝子之至莫大乎尊亲为天子父尊之至也孟子称舜之大孝曰宗庙飨之舜承尧统而瞽瞍为天子父享宗庙之祀禹承舜统而祀鲧于郊瞽鲧且然而曰不顾其私亲何也所谓不得顾其私亲者乃魏明帝很愎之私心而可为万世法乎曰宋英宗议尊濮王欧阳创为尊亲之议当时哗然攻之以为邪説至于今皆非之而子敢是之乎曰称亲非也称伯独为是乎按仪礼疏衰为所生父母报不曰不于其父母报也修谓服可降而父母之名不可没此言未可非也而光以为立文不得不然茍如光言欲没父母之名则立文曰所后父母三年所生者疏衰亦何不可乎光之议以汉宣为昭帝后终不加尊号于戾太子史皇孙光武自以元帝后亦不敢加号于钜鹿都尉南顿君不知戾太子得罪武帝故无可爵之义若史皇孙亦称悼皇考悼园置邑三百家光武起自民间欲上附元帝故所生不敢同于七庙而南顿亦称皇考况光武所谓不父其父而祢其祖亦未可为后世法也先儒谓称亲固非称伯亦未安要当别立殊称而殊称有未易定者若曰某国太王则固已为王矣又何以为尊称乎今王之上惟有皇妃之上惟有后后皇之称遂同大统不可以为法也然则称亲不可称考不可称皇称后皆不可则亦何以为称乎予尝反覆思之事有两难而可以两全者考之汉书师丹传哀帝初尊定陶共王为定陶恭皇母为恭皇太后皆引藩国之名以冠大号汉廷未有以为非而师丹以为合于礼其后董宏建议欲立官置吏车服与太皇太后并而去定陶藩国之名丹始争之以为非礼然则隆其名而冠以藩国之号此礼之得者也其独不可行乎宋髙宗传位于秀王偁之子时侍郎汪应辰定其称曰太子本生之亲内批曰皇太子所生父朱子在当时未闻以为非也今士一命以上皆欲褒封其亲顾尊为天子富有四海而于所生漠然不顾岂人情乎曰追崇之礼有矣而子无爵父之义如之何曰亦从其尊而已矣今防仪礼之文酌古今之宜定諡曰兴献皇兴献后而以太皇太后之旨行之则于大统无干犯之嫌所生亦极尊崇之义其亦庶乎其两全矣
　　昭穆对
　　有问于王子曰宗庙之礼所以序昭穆父为昭子为穆三昭三穆以次而迁礼也其或兄弟相代世数参差礼之变也有不得如其常者如之何曰亦顺其常而已矣昭常为昭穆常为穆次当昭乎同为昭可也次当穆乎同为穆可也而何参差之有曰是则犹为兄弟也曰然然则春秋跻僖公何以讥左传曰子虽齐圣不先父食公羊传曰讥其先祢而后祖则是以兄弟为父子矣谷梁传曰逆祀是无昭穆则是兄弟异昭穆矣胡文定公因之谓僖公父视闵公父死子继兄亡弟及名号不同其世一也曰不然父子兄弟天属也人恶得而乱之而君臣所在乃或从而变焉兄为君弟为臣弟可以臣兄未闻父乎兄也弟为君兄为臣兄可以臣弟未闻子乎弟也闵公弟也僖公兄也而僖尝臣于闵则君臣之分定而兄弟之伦易矣大事于太庙而跻僖于闵之上是以臣而加君故春秋书跻以讥之而非父子昭穆之谓也故范甯曰以昭穆父祖为喻孔頴达曰闵僖不得为父子同为穆耳今升僖先闵是位次之逆非昭穆乱也今谓闵祖而僖父是以兄而父乎弟也以兄父弟途人且知其不可而谓春秋为之乎且文定于此既以为真父子矣及仲婴齐后归父则引何休以为乱昭穆之序抑又何邪曰为人后者为之子既为之后则不得复言兄弟也曰礼兄弟不相为后弟不为兄后子不为父孙礼之正也然而或为之则亦不得已焉亦循其次兄终弟及而已伦不易也何以知其然也曰兄弟一体无父子之道昭与昭齿穆与穆齿天秩之次也商人多兄弟相代阳甲至小乙兄弟相承者四世如各为一世而祧则小乙之祀不及其父矣唐之穆宗宣宗皆宪宗之子敬宗文宗武宗又皆穆宗之子各为一世而祧则懿宗之祭不及髙祖矣吾以是知其决不然也晋贺循之议曰殷之盘庚不叙阳甲汉之光武不继成帝昭穆父子位也若兄弟满辄毁上祖则祖位空悬世数不足何取于三昭三穆与太祖之庙而七哉温峤亦曰凡言兄弟不相入庙曽非礼文若一帝自为一世则祢有不祭是庶人之不若也故晋唐以来兄终弟及其礼皆然宋太祖太宗拟文武世室犹同为一世其后徽哲为一世髙钦为一世太庙九世十二室其伦皆不易也亦可见人心之所安天伦之不可紊矣曰兄弟一世则闻命矣其祭也犹同一室乎各自为室乎各自为室则武丁之世当为五穆懿宗之世当为四昭其地将无以容烦扰偏枯诚有如马端临所讥者曰亦同一庙而已礼兄弟共食则虽四世三世一庙可也何必创造为此纷纷乎同位异坐前代皆然曰同位异坐其次也如之何曰是有君臣之先后焉而年之长幼有不得论若世之同堂异室以西为上者其亦庶乎其可也














　　震泽集巻三十三
　　钦定四库全书
　　震泽集巻三十四　　　　　明　王鏊　撰杂著
　　春王正月辩
　　春秋书春王正月左氏曰周正月也建子非春而以为春为胡安国之学者曰以夏时冠周正书王正者存周之正冠以春示行夏之时之义也是为改月不改时夫改月不改时时则夏也月则周也上下不相值寒暑不相防下之所系将安从从夏乎从周乎圣人书法不当如是之悖戾也为蔡九峯之学者曰商周所谓正朔者以是月为嵗首朝防聘问颁厯授时于是始焉耳时不改月亦无改也诗言七月流火六月徂暑周礼正月始和吕览月令中星皆与夏正合前乎商之建丑也其书即位曰元祀十有二月后乎秦之建亥也其书始建国曰元年冬十月曷尝改乎是説也于经史合矣其如春秋之所书何桓八年冬十月雨雪僖十年冬大雨雪桓十四年春正月无冰成元年二月无冰庄七年秋无麦苗定元年冬十月陨霜杀菽则何以为异而书之左传僖五年正月日南至礼记孟献子曰正月日至可以有事于上帝七月日至可以有事于祖又将何以通之且时月既不改矣孔子告顔渊何必曰行夏之时贾谊于文帝时何必请改正朔乎为孔安国郑康成之学者曰商周之正朔非独改月时亦改也后汉陈宠传冬至阳气始萌天以为正周以为春十二月阳气上通地以为正殷以为春十三月阳气已至人以为正夏以为春三防成著以成三统是説也于春秋所书合矣其如诸经有不合且天时人事有不便乎曰惟其不便故孔子不取不然何独取于夏时哉是其説之不一儒者苦之以为千古不决之论愚尝反覆求之而得其説夫商周有天下改正朔易服色殊徽号以新天下之耳目也安有不改月可改时独不可改乎夫春夏秋冬之名安始哉亦圣人始名之建子之月一阳所始独不可为春乎午未之月隂气所始独不可为秋乎冬夏亦然商周既以是新天下之耳目而天下习于夏正已久且天时人事为顺故行之官府则从时王之制民间所行犹多从夏春秋所书朝廷之正也诸经所载或因民间之旧乎汲冡周书云亦越我周王致伐于商改械以垂三统至于敬授民时巡狩烝享犹自夏焉且周礼有正月又有正嵗周时二正实兼行之矣何独民间哉曰是义也曷从受之曰受之孔子春王正月孔子之所书行夏之时孔子所以吿顔子也
　　获麟说
　　春秋何以终于获麟杜预之言曰感麟而作因以为终也予以为不然孟子曰王者之迹熄而诗亡诗亡然后春秋作又曰世道衰微孔子惧作春秋孔子伤当世之乱为万世法戒而作春秋也岂独为一麟哉假而麟不至春秋将不作耶郑众贾逵服防谓孔子自衞反鲁修经已成麟感而至胡安国亦曰箫韶作而鳯凰仪春秋成而麒麟至余又以为不然孔子尝曰鳯鸟不至河不出图吾已矣夫伤不得致此瑞也孔子删诗定书系易正礼乐功亦至矣不闻有所谓瑞独春秋成而麟至乎假而麟不至春秋将何所终耶且既为瑞矣又见获于鉏商何哉然则春秋曷为以是终吾以为纪异也春秋书灾不书瑞麟者圣王之瑞也时至春秋乱臣贼子接迹于天下日食星殒地震山崩水旱霜雹六鹢退飞鸜鹆来巢多麋有史不絶书斯时也麟曷为至哉不当至而至焉兹瑞也所以为异也有年大有年祥也非所有而有焉则为异麟祥也非所至而至焉则为异楚狂之歌曰鳯兮鳯兮何徳之衰兹其麟之衰乎虽然麟为圣人出也为己出而伤焉孔子其有感乎吾道其终不行乎所谓吾已矣夫者故以是终焉
　　河源辩
　　客有问河源者王子曰是非余所及履也虽然予以为必出于昆仑曰子何以知之曰予以理知之山与水同原天下之山起于昆仑天下之水出于昆仑无疑也曰子不闻乎昔元世祖欲穷河源遣使行四五千里至吐畨朶甘思西部有曰鄂端诺尔者华言星宿海也有水百望之如列星此河源也逾昆仑二十余日矣予曰西域之迹发自张骞骞所歴诸国甚久且逺东汉之世大秦条支安息至于海滨四万里外重译贡献班超遣掾甘英穷临西海而还皆未覩所谓昆仑也何元使得之易乎禹本纪言河出昆仑去嵩髙五万里外国图云从大晋西七万里得昆仑之墟今元使行不及五千里云已逾之何昆仑之近乎自昔言昆仑者皆在西北元使所图乃在西南何也然则元使所谓昆仑者果昆仑乎所谓星宿海者果河源乎未可知也尔雅云河出昆仑虚色白并千七百川色黄山海经云昆仑之丘河水出焉东南流注于汜天之水洋水出焉西南流注于丑涂之水黒水出焉西流注于大杆淮南子云昆仑之墟河水出其东北陬赤水出其东南陬洋水出其西北陬雪山髙五百由旬山顶有阿耨达池池东有恒伽河从象口出共五百河流入东海南有新颖河从牛口出共五百河流入南海西有博义河从马口出共五百河流入西海北有斯陁河从狮子口出共五百河流入北海康泰扶南传曰恒水之源出昆仑有五大源分流为诸水洛书曰河自昆仑出于重野迳积石为中国之河张骞云于寘之西水皆西流注西海其东水东流注盐泽盐泽潜行地下其南则河源出焉古书所纪先后一辙岂皆不可信而元使独可信乎曰为其得之亲见也曰古之至人夫独非亲见凿空以欺后世乎释氏生于天竺穆王宴于瑶池夫独非亲见乎而疑之也然则元使其诬乎曰吾尝考之河有两源一出于寘一出昆仑之墟且汉使亦尝穷河源矣谓出于寘其山多玉石采来天子案古图书名其山为昆仑然非古所谓昆仑也元使所见其殆是乎若昆仑之墟彼固未之覩也且天竺诸国有身热头痛之坂县度之阨热风夏雪毒龙恶鬼猛虎狮子之害元使亦尝歴此乎禹本纪言河出昆仑昆仑其髙二千五百余里日月所相避隠为光明也其上有醴泉瑶池淮南子载昆仑之上有木禾珠树玉树悬圃阆风十洲记谓弱水绕之上有金台玉阙之类元使亦尝覩此乎虽其神怪恍惚不可尽信而河源之出于是不可诬也近有佛图调者谓钟山西六百里有昆仑郭璞谓别自有小昆仑也则昆仑固非一乎曰昆仑之逺近不一然则河源恶乎定曰水经云昆仑在西北河水出其东北陬东南流入渤海其一源出于寘之南山北流与葱岭合东注蒲昌海郭璞云河出昆仑潜行地下至于寘国复分流岐出合而东注盐泽复行积石为中国河此定论也予见近世之论河源者每以一夫之目废千古之论故为之辩
　　性善对
　　秉之问于拙叟曰自昔言性者多矣至孟子而定至程子朱子而明后世言性者不能易也子亦有异闻乎曰无以异也子思子曰天命之谓性记曰人生而静天之性也易曰继之者善也成之者性也是皆性善之谓也吾又何言乎曰性吾知其善也其所以善吾不知也子其有以喻之曰而欲知而之性之善乎盍反而内观乎寂然不动之中而有至虚至灵者存焉湛兮其非有也窅兮其非无也不堕于中边不杂于声臭当是时也善且未形而恶有所谓恶者哉恶有所谓善恶混者哉恶有所谓三品者哉曰性惟虚也惟灵也所谓仁义礼智者安从生曰性其犹鉴乎鉴者善应而不留物来则应物去则空鉴何有焉鉴无有而能有其有者也曰性惟虚也惟灵也则惟其善者也而恶安从生曰其生于蔽乎气质者性之所寓也亦性之所由蔽也气质异而性随之譬之珠焉防于澄渊则明防于浊水则昬防于汚秽则秽防于澄渊上智是也防于浊水凡庶是也防于汚秽下愚是也故曰气质异而性随之曰朱子曰气以成形理亦赋焉天果物物而付之耶曰天地间偪塞充满皆气也气之灵则性也人得气以生而灵随之譬之月在天物各随其分而受之江湖淮海此月也池沼此月也沟渠此月也坑堑亦此月也岂必物物而授之亦随其所受而不同曰所谓虚灵者果性乎是心也非性也曰子以心性为二乎心者月之魄也性者月之光华也情者光华之发于物者也非有异也曰子之言性也与诸儒同而亦有不同焉者将非韩愈氏所谓杂佛老而言之者乎曰非也孔子曰心之神明是谓性
　　读墨
　　始吾读孟子而知杨墨之害杨氏为我是无君也墨氏兼爱是无父也无父无君是禽兽也而拒之甚严已而读韩昌黎集有曰儒与墨同是尧舜同非桀纣孔子必用墨子墨子必用孔子则曰韩子排佛老者也胡进墨如是而以为疑及今得墨子读之有所谓上贤明鬼兼爱非乐节用其词循循然若与吾儒不异且动以大禹为准然后知韩之取之不为无据而颇疑孟子为过既而思之古之所谓异端者非皆抗然与吾道为敌而自外于吾儒也其始葢亦窃吾道之似以文其説特其用意过当有毫厘之差韩子葢濶畧其毫厘之失而取之取之于以见韩之大孟子辨析毫厘之际而辟之辟之于以见孟之正二者皆不为无见而孟氏严矣然墨子又有所谓非儒者则抗然与儒为敌而自外于正则疑非墨之本文也葢墨之徒相里勤五侯之属为之庄子所谓俱诵墨经而倍谲不同者乎不然韩子安得取之然其始不絶其流必至于泛滥墨之后有所谓佛氏者出焉炽然驾其説谓与孔子并且将举天下而从之所谓涓涓不絶必为江河于乎吾于是而后知孟氏之虑之逺也
　　书皮日休集后
　　予观袭美与鲁望倡和跌宕怪伟真所谓两雄力相当者及读其集所谓文薮者亦多感慨激昂六箴有检身勅己之志反招逐疠有抑邪扶正之志鹿门隠书有闵时病俗之志七爱三羞有伤今懐古之志文中子碑配享昌黎请孟子为学科又几于知道者及读唐书则曰黄巢入关以为翰林学士朱子纲目亦书之惊曰袭美乃至是耶读其文未尝不悲其志壮其词惜其遭时之不幸也守之不固也而以为恨曽不得与王维郑防为伍一日览陆务观渭南集曰袭美晚遯吴越死焉有子光业为吴越相四世孙公弼在庆厯间名士也方吴越时中原隔絶乃有妄人造谤谓袭美隳节巢贼宋景文喜取小説入正史公弼书欲辩之于朝不及而卒尹师鲁皮子良墓志亦云曾祖日休避广明之难徙籍防稽及钱氏王其地遂依之官太常博士赠礼部尚书则其事益信矣于乎袭美千载之寃至是始雪矣不独雪袭美之寃亦以雪吾儒之耻也曰南部新书亦载巢令日休作防语有裹头三屈律之语遂为所害何耶此亦传闻之语也然亦可见其不屈于贼矣曰后之为史则何如曰所闻异词所传闻异词信以传信疑以传疑此春秋之法也
　　答问
　　或问十二辰所肖何谓也曰是非吾儒之所讲也虽然尝闻之于人二十八宿分布周天以直十二辰每辰二宿子午卯酉则三而各有所象女土蝠虚日鼠危月燕子也室火猪璧水防亥也奎木狼娄金狗戌也胃土雉昴日鸡毕月乌酉也觜火猴参水猨申也井木犴鬼金羊未也柳土獐星日马张月鹿午也翼火蛇轸水蚓巳也角木蛟亢金龙辰也氐土貉房日兔心月狐卯也尾火虎箕水豹寅也斗木獬牛金牛丑也天禽地曜分直于天以纪十二辰而以七曜统之此十二肖之所始也敢问纳音何谓也曰天干地支互相临遇则无専一之统故立纳音之法犹律吕旋相为宫一音之中纳五音焉十二辰纳六十音犹宫商角征羽旋相为宫而成六十音也律吕之法同类娶妻隔八生子甲子亦然甲子娶乙丑而生壬申壬申又娶癸酉而生庚辰庚辰又娶辛巳而无所生者三元之义备天地之道于是乎止也相比而异其隂阳故称妻相异而同其纳音故称子敢问纳甲何谓也曰朱子曰是惟京房之法防同契以之寓行持进退之离为日坎为月坎离日月之正体也月离于日而有望自望至晦循环出没为八干之纳甲以卦之隂阳消长为晦明阳而明隂而晦每月初三变坤为震昏时月出庚故庚归震初八上变震为兑昏时月在丁上故丁居兊十五变兊为干昏时月在甲上故月盈壬甲而壬甲从干望后月生变干为巽旦时月在辛上故辛归巽二十三日下变巽为艮旦时月在丙上故丙归艮二十八后变艮为坤旦时月在乙上故月没乙癸而乙癸向坤也所谓纳甲者此之谓也
　　谪解
　　王子解内阁机务屏居洞庭之野客有自燕来者俨然造焉俯而贺仰而吊曰葢闻士之生也皆欲有为以自见而患无其位有其位患无其具有其具患无其时大夫致身黄阁秩跻一品位列三孤为百辟之具瞻与天子相唯诺有其位矣射防甲科养髙中秘翺翔乎诗书之苑哜嚅乎道义之原探隠頥则入于渺茫致广大则穷乎灏噩有其具矣遭时承平奸珰盗政恶熟罪盈乘射隼之势收豮豕之功有其时矣斯时也不闻有所建明用劢相我国家一旦括囊巻而懐之自遯荒野上负九重之知下孤四海之望意者其有遗行乎窃为大夫不取也王子起而谢曰唯然诚有之凡子之所以谪我者皆是也我又何辞焉虽然子之所覩者时也所昧者势也龙骧万斛之舟得风焉朝三江暮五湖石尤为逆咫尺不能自致白羲緑駬之得康庄也过都越国追风逐电絷之于庭跛龞先之干将莫邪之遇佽飞也决浮云絶地纪藏之箧笥则与寸铁无异且夫强弱势也难易时也为可为于可为之时易为可为于不可为之时难方天下有事也法制未立人人自便耕钓版筑之贤贩缯屠狗之徒皆得以自奋故曰易及其无事也民心一矣奸雄息矣法制定矣社稷固矣中外相安循习故事用一贤不见其为益用一不贤不见其为损俗渐敝而不知法渐隳而不恤外有治平之名内有不测之忧故曰难于乎上下之不交也久矣以明主在上人思效忠使得赐清宴之间承宽和之色发愤懑抒胸臆图安危于掌上列是非于阶前上以安社稷下以庇苍生谁独无志乎而动则关格狐凭城以献妖蛇当道而肆螫君之求治甚急也有障焉莫通于下臣之纳忠甚切也有障焉莫达于上一齐之傅不胜众楚之咻一日之暴不胜十日之寒一人植之十人拔之如之何其可也是故以宇文黑獭之中才辅以区区之苏绰犹能建制立法以垂后贾谊之经制范仲淹之才略值汉宋之盛不能更化以成一代之制岂才之不如彼哉势则然也客曰吾闻之道无常体与时委蛇知者能因时以为势随势以为功因时为势则难者易随势为功则弱者强子产之相郑也焚载书赂伯石卒以郑安王猛之相秦也斩樊世逐仇滕乃以秦霸小人在位吾力能去乎则乘倾否之势如王猛之于秦不能去乎姑示包荒之量如子产之于郑则亦何能为哉四凶在朝不害唐尧之治三竖在侧不废管仲之功王子曰不然吾闻之也薰莸不可以同藏忠邪不容以两立易之泰曰内君子外小人君子在内则君子重君子重则小人道消世所以泰也否曰内小人外君子小人在内则小人重小人重则君子道消世所以否也安危消长内外轻重孰从生哉顾人君所以置之置之安则安置之危则危置之重则重置之轻则轻昔者申屠安坐而邓通泥首宋璟庭立而昌宗匍匐吕端锁阁而继恩徬徨韩琦出檄而守忠黜贬重也权之所在也王嘉发愤不能去一佞幸杨震连疏不能去一乳媪萧望之以师傅之旧困于石显赵汝愚以贵戚之重阨于侂胄轻也权之所去也不识今之所谓重者安在哉在内乎在外乎在彼乎在此乎势所不在而责其有为犹絷骥于庭而责其千里之步緤鹰于韝而责其九霄之翔推舟于陆而责其济川之功也而可乎且夫患得患失老而不止者贪夫之为也知止知足超然去之者志士之事也易贵见几而作诗歌永矢弗谖故士有渊潜而避万乘灌园而却三公顔阖凿坯而遁景挂冠而归韩伯休隠名于药肆申屠蟠灭迹于树屋梅福潜踪于吴市管寜投老于辽东裴相开平泉之庄白傅结香山之社此皆哲人不得已之为也吾将窃取之以为名若夫孔光肃容于迎谒胡广饰志于朝章陈咸乞灵于子公杨兴假誉于君房子云浮湛于莽贤执谊脂韦于伾文段颎事阿保以自通齐丘树朋党以自固吾诚不能与数子者并故黙黙甘守乎丘园
　　拟荡平羣盗露布
　　天启昌期薄示无虞之警神资睿算旋成不战之功氛祲廓清华夷寜谧恭惟皇帝陛下嗣登天位独奋干刚扫一时怠玩之风振累世因循之习蠢兹羣盗敢尔逆天安禄山之反相莫逃子寿先知管叔鲜之流言尚赖成王不惑鸱鸮成性莫懐好音犬马怙恩忽成反噬陛下怒形文武之赫斯恩施乾坤之旷荡网开一面计出六竒置赤心于腹中推洪恩于望外故旌旗所指反侧归心金鼓才开元恶授首兵车既勅徒劳六月之师干羽载陈奚俟七旬之格遂使燕齐赵魏四郊之狐兎都无江汉淮沂万里之波涛咸息此皆徳符造谋协神人羣防毕收愚罔遗于一得神谟黙运道乃出于万全四门还穆穆之风万姓覩平平之政臣职居下列目覩肤公殄螗螂以当辙车筑鲸鲵以为京观武歌七徳遂完保大之名夀祝万年愿进持盈之戒臣无任
　　重修善巻寺募缘疏
　　灵山福地有邦之伟观断刻残碑前人之遗迹如其就毁自合兴修窃见善巻一寺剏自南齐国山有封禅之碑离墨显象狮之相柱存天篆础纪唐年三李丞相之所经营桥横玉带诸佛如来之所示现山接铜官虽灵光岿尔而独存顾遗像黯然而日防钟楼将压佛阁半欹俾往迹之渐湮乃行道之所隠伏冀仁人义士扶其颠而持其危庶几剩水残山图其新而复其旧为一时之胜事种将来之福田其诸檀越具列如左来者续焉
　　贺平孝丰贼文
　　湖之孝丰丘壑巉岩草树藂荟爰有剧寇二姓曰汤许者据之谓天讨之莫及敢王税之靡供多纳亡命潜懐异图杀掠齐民燔烧官舍妖狐负城以跳踉脩蛇当道而吞噬守土莫敢谁何当宁赫斯震怒遂勅巡抚苏松等处都御史张公督师讨之公乃檄浙江三司长贰各简精鋭分路进讨又命广徳窒其后门太湖遏其前路东西部署逺近邀遮飞鸟翕翼而莫过奔鲸触网而先觉已乃躬率大军直压贼境甫陈燕乐遂夺昆仑之关大建鼔旗径出井陉之口贼始惶骇欲战不敌欲窜不能旋伏道傍延颈受缚崛强心在四郊之横草都无飞走计穷一片之降幡斯树公乃入其境抚其人赭其垣潴其室不遗寸镞扫荡百年之氛不戮一人大开三面之网钱塘江上市肆不移天目山前讴歌如故朝驰露布夕降天书某等叨联官次幸睹肤公昔者同其忧今也共其庆敢无词以贺乎











　　震泽集巻三十四
　　钦定四库全书
　　震泽集巻三十五　　　　　明　王鏊　撰题跋
　　恭题仁庙监国令防
　　仁宗皇帝监国时长至燕劳东朝之臣之令防此其赐赞善臣汝玉者其孙某以示臣鏊拜手稽首以观或传近例皇太子于宫僚无问讯燕劳之礼葢天子在上不敢外交今观仁宗在潜邸与其臣下起居燕劳煦濡谆切如家人父子之唯诺所谓朝婴夕侧礼固然邪于戏是独非近例乎
　　又
　　尝读东里集谓汝玉于东宫専讲诗法似非辅导之义今观仁宗徳音曰政治之方曰善政之音至有如暗逐明之喻其于圣心必大有开发者邪当时帷幄启沃之言可以悬想独诗法乎哉
　　恭题何都御史巡抚南直隶勅
　　右刑部侍郎臣鉴为副都御史巡抚江南时所被勅也间録一通以示臣鏊臣鏊稽首再拜题其后曰今天下财赋仰给东南故朝廷特命重臣理之夫财生于地成于天而理之存乎人理之有法则以不足为有余无法则以有余为不足其张弛赢缩岂不存其人乎若文襄周公忱真所谓其人哉故纶音每举以为巡抚之法昔者江南诸郡数苦大水公私罄县比嵗丰稔相仍粒米狼戾亦尝究其故乎此人事非天时也当臣鉴巡抚之时江南大饥上救荒十二防得兊军留州禄米军储诸费八十余万于是江南诸府在在充牣时朝议濬呉松白茅等河众方持其议以费无所出也鉴乃请以兊军诸费充焉其事始济又议治其地即役其地之人分地程功分功赋粮官赖民之力故用米至二十八万而不为费民赖上之济故用人至五万而不为劳此役成而东南无水患矣则嵗之丰凶率归之天时可乎不可也所谓以不足为有余者非是之谓欤使得久于职则忱之功尚可继乎惜乎不久以忧去矣诗曰肃肃王命仲山甫将之臣鉴有焉
　　邢丽文家藏洪武三年定户口勘合帖
　　尝窃伏读皇祖实録见其芟刈羣雄经画海宇莫非出自神谟臣下仰成焉耳今观户口勘合亦其一事百姓葢日用而不知也桥山之弓曲阜之履邢氏独能存之谨再拜而题其后
　　读曾子
　　曽子十章今见大戴礼其言醇粹肫切不离修身力学言行而于孝尤谆谆焉蔼乎孔子之家法也然则是皆出于曽氏之手乎未可知也夫曽子之言见于鲁论见于大学见于孝经礼记今以是拟之殆亦有若之似孔子自孝经礼记已不能无疑况下此者乎然自前世荀卿董仲舒刘向至近世朱子小学多引用其説未有异焉虽未必尽出于曽葢亦孔门之余裔先秦之古文也可不重乎昔人谓论语为曽子门人公明仪乐正子春之徒为之吾于是亦云
　　读孔丛子
　　孔丛子七巻先儒以为伪书以今考之乃孔氏之裔谱焉耳前六巻论集孔子子思子上子髙子顺子鱼之事葢子鱼为之名曰孔丛子后一巻则汉太常孔臧以迄子立子元子建子丰子和季彦之事谓之连丛皆孔氏子孙追述前人之懿故多推尊之词其述孔子子思或得之家传或闻之于人不能纯一所以近于伪也而亦有至言存焉若战国秦汉之间史所不传者颇赖有闻其言语文章自其本色夫何伪之有
　　读晏子春秋
　　予读左传所载晏子事与词称甚伟之信所谓以其君显而马迁愿为执鞭者乎及今读其所着春秋则传所载咸在葢丘明掇取其词为之而不及载者尤多又以叹景公之信其臣晏子之得其君亦云盛矣而不免卒于乱何哉至其使楚问答虽甚敏给颇类于俳乃若东方朔之流二桃裹枣抑又甚焉其称孔子至齐不见晏子谓其事三君得顺为有三心此岂孔子之言哉颇疑或者伪为之非晏子本文也然则尼谿之沮谓儒者滑稽倨傲疑亦非晏子之语晏号称知礼彼岂自外于儒乎最后读孔鲋诘墨有孔晏交相誉之语乃为释然葢墨子实为之或者不察而窜其语于其间墨非孔崇晏故至此不知崇之乃所以卑之也然则后之论晏子者要以左传为正
　　跋叶文庄公手书
　　成化初鏊以童子游学京师时文庄公为礼侍陆防政文量初第进士简中所称用光者张姓为太学生亟称鏊于文庄所间以所业见于礼部之厢房公奬励备至有将来忠肃之许葢以鏊与王忠肃同嫌名故云成化十一年鏊始登第则文庄已下世防政时为兵部郎往来相好也治壬子嵗予校文南畿防政子伸名在选中未几防政亦故今年为治十二年伸来会试礼部出其父所得文庄手书一巻览之慨念今昔为之然敬书其后归之
　　书直道编后
　　初鏊读乡先正陈公直道编至诸学士伸救公语心独伟之而不知其主名顷入史馆得窃览本朝实录至大学士陈循传备载救公语与此脗合乃知学士者循也循于时尚未入阁当时君臣之间如此
　　题元人书
　　予尝评古今诗唐以格髙宋以学胜至元乃颇出入二者之间其实似宋其韵似唐而世变之髙下则有不可彊者矣唯书亦然
　　跋真西山墨迹
　　西山先生书似草草作谛观之乃非草草者虽不全用晋人笔法而亦不出于法之外岂胸次髙故落笔便自不同邪然南渡诸公如魏鹤山李心传兄弟书亦往往相似岂亦习尚然耶盖苏黄笔法至是又一变云
　　跋苏子美临懐素自叙帖
　　懐素自叙帖忆尝见之吏部侍郎吴公座上天下竒迹也今不知所在忽覩此巻爽然神明复还旧观其为沧浪翁之作无疑或云此巻末题云舜钦亲装殆非子美作乎而予终以为子美者亦以其用笔超妙不涉畦径纵而法劲而润古而奇其他予所不知也
　　题文丞相墨迹后
　　自昔士之死节者多矣唯顔平原兄弟张睢阳文丞相事至今耿然昭灼天地间而信国尤从容夫死一耳处之不同则或轻或重或难或易而人异观焉故曰非死之难也处死为难若公可谓能处死矣间关流离出入禺死不死而卒从容就义于柴市故曰能处死也尝读文山集每为欷歔而不可禁吾友钱君世恒间出其与弟妹妾女相诀并六歌手迹宛然不知涕之无从也夫信国之死自处者义焉耳而其词一归之天命何哉未知人伦焉知天道此固睢阳语也识者当自知之
　　跋李西台书
　　西台书今存者少匏庵出示此帖清丽圆熟姿态横生可谓深得二王笔法者而或者犹病其稍肥吾以为不然东坡云短长肥瘦各有态玉环飞燕谁敢憎
　　跋王书
　　昔人论荆公多澹墨疾书类忙时作今观元泽书亦然葢防画转折意到而已未尝有法而亦不可谓之无法也其得于家传者耶议者又谓公书类王蒙又谓类杨凝式又谓萧散之趣公所自得非有所本也不知元泽亦尚进于是耶
　　跋羲之墨迹
　　自晋迄今葢千有余年其间世故凡防变灭而片纸宛然独完信神物有呵防者耶
　　跋献之墨迹
　　平生爱临子敬书然皆石刻耳良度少卿出示此帖恍然若值相识而风神骨格迥异旧观乃知子敬妙处不可学也【二帖皆赵光禄卿良度家藏】
　　题宋进士王伯虎授建州防军勅
　　唐宋制中书主宣署制勅中书行门下门下行尚书省其文移体式于此亦见其概仁宗嘉祐四年三月赐进士刘辉等二百三十人及第则伯虎其辉榜进士乎时韩富二公为相范蜀公罢知谏院同修起居注胡文公自两淛转运使召修起居注并知制诰嘻其盛矣此勅蜀公所行即其手制无疑独韩富署名阙焉岂偶不当直耶抑以尊故阙之耶其余所署犹可考见贽为韩贽齐州人仕至吏部侍郎绘为杨绘绵竹人仕至天章阁待制畴为王畴仕至枢宻副使见钱公辅传
　　书孙可之集后
　　予既刻可之集授学者人或曰君以昌黎公为作者之圣欲学者法之顾令读可之集何也曰昌黎海也不可以徒涉涉必用巨筏焉则可之是也书有之若升髙必自下若陟遐必自迩
　　题古本列子
　　翰林庶吉士陈子雨家藏列子三册其隂有公案存焉曰乾道三年葢宋公府故纸之为也上有题勘不知为何人书予于是得三善焉行移之旧也刻画之精也题勘之审也视近刻之讹谬昏阙为之一慨虽然今人作事不如古寜独是哉
　　跋吴文定公与沈石田手札
　　闻之王秋涧云字画亦可以观人之寿夭文定以甲子七月十日奄逝此札作于是月之六日相去四日耳防画法度具在言辞温润谆切与平日无异也秋涧之言岂欺我哉昔曽子临终所以告孟敬子者尤谨于容貌顔色辞气之间文定此札久要之诚恬退之节葢畧见焉其所养可知矣公于石田最厚往来简牍尤多而此札则若与永诀然者故尤重之寳之装潢成巻俾予书其后于戏公之笔于是乎絶矣
　　跋充道所藏朱文公书
　　观晦翁书笔势迅疾曽无意于求工也而寻其防画波磔无一不合书家矩彠岂亦所谓动容周旋中礼者耶
　　又
　　公书自言初学魏武其信然耶观此帖岂老瞒所尝梦见也
　　题夏仲昭墨竹
　　画家以竹为难凡山水楼台禽鱼花木皆可以象求而竹以意得所谓意者为其超然有出尘之思挺然有昻霄之气苍然有傲嵗寒之节故君子贵之贵之故髙人逸士多喜作之而名家者为难难者非他得其意为难也自昔画竹者文洋州为圣其论须有成竹于胸中熟视而后下笔如兔起鹘落少缓则失之葢其难如此国朝以画竹名者唯王舍人孟端夏太常仲昭葢得洋州笔法此幅乃太常为故少保于忠愍作今中丞屠公元勲得之保爱有加间以示余余唯中丞之保爱岂徒为耳目翫好葢重其有超然之韵挺然之节苍然之姿与玩物防志者异矣
　　题东湖屠氏宗谱
　　屠于姓最寡而今为特盛八座之中凡二人焉其一为大冢宰掌都察院事字朝宗其一为大司寇字元勲其余登甲科官郎署者累累有焉而皆淛人也其亦盛矣司寇患后人莫知其受姓之源流乃自谱其所出为一大帙予受而读之乃知淛之为屠者其所出自不能一虽平湖之屠亦或不能一葢其辨之严如此于乎先王宗法废民散久矣唐衰谱学复废虽士大夫多不能自知其所出今司寇乃独能加意于此水木之思深且长矣考受姓之源则推其所以同自解元府君而下则辨其所以异原其同则不迷于所出辨其异则不混于所施可谓善为谱也易曰君子以类族辨物屠氏之谱有焉
　　跋蔡九逵石蛇山记
　　予尝与蔡子泛舟出消夏湾登小洞庭见石虵浮水面指异之且欲即之而舟忽已过不知其胜若是也及今乞告东归将徧歴湖中诸山搜奇抉怪庶慰吾渇况若石虵者邪固所愿游也今与蔡子约秋髙暑防当重叩林屋登石虵徧览湖西诸山幸指迷焉虽然读是记则石虵之胜已在吾目中矣
　　题东坡竹卷
　　坡翁墨竹其法得之文与可与可云吾墨竹一派近在彭城然坡每自谓不如可特作老干磊砢数叶萧踈而其意已足葢其胸次不凡故落笔便有超妙处此幅新篁巻石婀娜苍润岂其法之变乎
　　跋五贤像
　　欧阳文忠公修杨忠襄公邦乂胡忠简公铨周文忠公必大杨文节公万里五贤皆庐陵人也其文章节义载在史册此像不知作者主名旧为胡忠简诸孙如川所藏今归王唯颙氏唯颙出以示予予为之端拜以观道徳之容庄毅之色穆然防然如挹五公于一堂之上信绘事之妙也昔文丞相信国公少过五贤祠曰殁不俎豆其间非夫也后果以节义显天下遂与五贤作配则图之作岂徒然哉兹独曷为遗之曰此图作于景定五年是年十月信国始召赴行在除礼部郎官其节葢未显也愿今之世有善画者特貌信国端委赤舄以继五贤而六之岂不伟哉
　　跋宋文丞相过小青口诗
　　右宋文丞相信国公诗墨迹一首其诗今见指南録中初公自奉使巴延军前被留得间亡真州浮海以达行在后屯潮阳师溃被执自广州传至燕狱所至有诗昔钟仪幽而楚操庄舄病而越吟或者犹谓之仁况公流离颠沛有感必发于诗诗必归于忠义读其集未尝不为之流涕也于戏可不谓仁乎此葢公被执北去将至桃源五十里而作文君征明出以示予予谓公之精忠大节焯焯天地间固无庸赞独念公时在缧絏动止当不自由其感慨不平之气发之诗可也而字画精妙虽纸墨之防亦皆不茍何从容如是岂公之贤能使蒙古待之以礼耶无亦公之所飬有定力故临难如平时不少动于中耶然则公之大节不待柴市而后知也观于此诗亦可以知之矣今去公且三百年片纸遗墨人传寳之又况其后之人乎又况征明之贤不霣其世者乎虽然忠义所在自当有神物防持之
　　跋宋著作王苹襃勅
　　宋髙宗建炎四年以范冲直史馆重修神哲两朝实録王先生苹实预焉方章蔡得志追贬宰臣司马光以下上诬及宣仁自谓传信万世矣髙宗当戎马间感隆祐之言汲汲为此举又得人如冲与先生者焉此朱墨史所为作也而万世之公论始定虽然后世史家不公是非混淆不独宣仁也又安得先生辈正之
　　书王徳文公据后
　　古者遣将军功爵赏皆决于外不从中覆观此则宋制犹尔耶史称善湘为宰相史弥逺姻家奏请无阻故能成功然当时幕下战伐有如范葵经理有如徳文则其克有成功亦岂偶然哉唯颙为徳文裔孙出其公据见示故题其上
　　题魏鹤山杜范李心传手札
　　了翁在理宗朝与真徳秀齐名皆深于理学以直道不为时宰所容杜李二公亦皆一时名臣则其手札为世所重非但以其字画之工以其贤也按理宗嘉熙二年以李心传为秘书少监史馆修撰心传有史才通故实弟道传尤明河洛之学性传位至同知枢宻院事淳祐五年以杜范为右丞相兼枢宻使范抗言时政无有所隠初为殿中侍御史劾奏郑清之李鸣复其后不肯与鸣复共政卒辟位去其为人如此
　　跋宋理宗赐郑清之御笔诗【王唯颙家藏】
　　右宋理宗诞节赐郑丞相诗吴文定公鍳定为清之详且审矣按宋史理宗开禧元年正月癸亥每正月五日为天基圣节紫宸殿上夀集英殿大宴又青阳闿动其左验之明者其为清之无疑清之预史弥逺废立之谋骎骎遂秉钧轴理宗恩数无亦徳其立己之功而岂为社稷计耶然清之为相亦有可观者端平初召用正人时谓小元祐清之有力焉及其汲引徐清叟排抑程公许其功过亦足相当予独病其初进之不以正耳史谓清之堕名于再相恐不独再相而已使理宗移待清之之恩以待天下之贤如真徳秀魏了翁崔与之辈相业寜止是乎
　　跋王唯颙家藏宋世登仕郎牒
　　绍兴三十二年六月髙宗内禅此牒九月行则孝宗朝也葢绍兴已受禅之后隆兴未改元之前是年诏中外直言时政得失再相张浚收召胡铨王十朋周瑶皆孝宗初政之尤美者因附书之惜前后残缺不可考见牒者主名然亦足为王氏故物矣
　　题蓬轩类纪
　　故友刑部正郎黄君讳暐字日升为人儁发有竒气少攻举业名擅一时然未甚该洽及筮仕乃始泛观博取虽稗官小説街谈巷议经于耳而彻于心每广座中持论梗梗若悬河霏屑听者皆竦而莫测其端及得所着蓬轩类纪凡若干巻上自国家勲徳下及闾阎委巷方技滑稽灾祥神怪可喜可愕防不具焉乃知其学有自也中间所纪虽若不能无猥琐或涉怪异然皆得之耳目之所接父老之所传缙绅之所述非无征也况崇正黜邪之意亦往往寓乎其间他日观民风者采之安知国史不有取乎或曰所载多吴事正可以补郡乘之缺
　　题赵子昻兰亭十三帖
　　近世以书名家者惟松雪翁最得二王笔法几所谓未达一间者耶二王真迹元世上不多见观翁得定武兰亭喜不自制如此使见昭陵真本又当何如其书法亦当遂逼真耶兰亭本真赝前人之鉴不遗余力矣余复何言
　　鲜于伯机草书千文
　　智永千文号得羲献家传心法学草书者必由是入始不失古人矩彠困学此巻其为初学发者耶亦得永禅师笔法者耶蔡中郎不可见矣得见虎贲氏亦可矣
　　跋古本九经
　　九经古注宋淳熙眉州李监刋林屋山人俞石涧家藏旧物也今归子容子容亦家林屋岂其有数耶试以今本校之则宋儒之去取因革繁简精麄亦皆可考而知毋徒玩其古而已
　　跋黄山谷草书墨迹
　　山谷书太白秋浦诗笔法颇不类故常或疑非真迹此不知书故也公尝自评元祐间书笔意痴钝用笔多不到晩入峡见长年荡桨乃悟笔法又云绍圣甲戌在黄龙山中忽得草书三昧则晩年之笔与少时固异矣安得以故我求之其间笔阵所至猛气轶出常度然不害其为神骏也观其自叙因钱穆父之言而改度湔祓旧习且云摩围阁中固知为晩年笔矣
　　题顾闳中六逸图【旧题为渊明孝先毕卓马融阮咸予为辨之如左】
　　闳中写六人像皆取其旷逸而渊明非其伦也露卧者其刘伯伦乎所谓枕麯借糟吹篴者其桓伊乎所谓卧吹三弄题以为孝先马融非其时矣缺题者其嵇叔夜乎所谓目送归鸿妄意如此惜不及与石田评之
　　题石勒问道图
　　彼石君者亦尝侈然自帝天下矣乃于一老沙弥前夔防鞠躬执弟子礼彼佛之説固能动人而佛图澄又捷出神怪故耶吾不知当时勒所问者何道澄所告者何説使勒能执此礼于吾孔孟之前必将告之以二帝三王治天下之道用夏以变夷岂彼所谓最上一乘者乎孟子曰今之诸侯好臣其所教而不好臣其所受教若勒可谓好臣其所受教矣而施之澄此吾儒之所叹也
　　题张长史郎官防壁记
　　张长史人知其草圣之神逸也孰知楷法之严如是东坡云自古未有不善正书而工于草者山谷云郎官防壁记唐人正书无能出其右者故草圣度越诸家无辙迹可寻
　　跋张长史草书
　　东坡论长史草书頽然天放畧有防画意态自足山谷论长史性虽颠逸字字入法度懐素工于瘦长史工于肥瘦劲易能肥劲难工持二公之説以勘是帖有若符契颠而法肥而劲放而意足其为长史真迹无疑况又有君谟之私印可证乎其间多屋漏痕笔法识者当自知之
　　书王安道登华山图
　　始余读防洄集知安道之深于医不知其能诗也及脩苏州志知其能诗不知其又工于文又工于画也观此图文词绘事皆絶人逺甚而名不甚着何哉于乎华山之胜奇矣惜吾不获从斯人游然得此图时阅一过亦可神游于其间矣
　　恭题巡抚南畿李司空四世诰命图
　　孟子云所谓故国者非谓有乔木之谓也有世臣之谓也臣伏覩李之先在宣宗朝则臣观自单县教谕解官就封给事中臣蕃自给事中进秩征仕郎在武宗朝又进通议大夫副都御史臣吉安自华阳府教授亦进通议大夫右都御史而皆及其室人三世文行为时闻人而皆位不满徳委祉储祥归成于今尚书臣充嗣懋膺简命入持邦宪出分主忧徳惠敷施政平盗息伏念两朝奎章宸翰只承敷贲夙夜不敢怠将刻之琬琰以焜煌于后人属臣鏊识其后臣鏊何敢赘一词以赞日月之末光书有之古我先王暨乃祖乃父胥及逸勤世选尔劳余不掩尔善敢以为先朝颂诗有之于周受命自召祖命虎拜稽首对扬王休作召公考又以为臣充嗣颂云某月某日臣鏊拜题


　　震泽集巻三十五
　　钦定四库全书
　　震泽集巻三十六　　　　　明　王鏊　撰书
　　与人论摄生书
　　有自城来者言足下遇异人得长生久视之术仆始而喜既而疑窃为足下不取也方士之术愚不能知而所知者古今之常道夫人之有生必有死犹日之有昼必有夜事之固然者也今学者所共尊而推以为圣者必曰尧舜周孔尧舜周孔今安在耶假而以圣人不为异术顺受其正则夫安期羡门钟吕之属屡见神于前者今安在耶意其窃隂阳之气独得须臾无死要之久也亦必有散焉日生于旦死于夜月生于朔死于晦阳生则隂死隂生则阳死而元防数尽则天地亦不免于死安有自开辟以来圣者死仙者死造化亦死而吾独欲超然立于不死之地耶夫神仙之说始于谁乎自老子有谷神不死之说屈子有一气孔神之说燕昭汉武始崇虚尚而海上迂怪之士争扼腕而言神仙日思脱躧以事飞升飞升之说卒无验也则变为服食之说服食之说卒无验也则变为金丹之说至于服金丹死者徃徃而是也则又变为今说今之说以为不假金石草木皆反于身而得之则其说益而其效益茫且逺矣又有所谓房中补益则其说益下夫人之死出于袵席者八九而术者乃欲以此蕲不死乃得速死于戏吾见多矣徃予居京师见荐绅徃徃有谈此术者未始不窃叹人心之无厌也方其未遇日诵书史拒彼甚坚一旦名已遂志已满而所惧者唯死也于是方士因其惧心而入之听其言洋洋乎真若可以淩倒影而遐观于是姑为其所不可为以觊得其所不可得问之则动以朱子为解自朱子有刀圭入口白日羽翰之说故术者必以此借口而为吾儒者亦以此自解嗟夫自吾徒读圣贤书所学者儒所谈者儒而不免惑此则又安得以责夫秦皇汉武之为耶自昔事服食而败者多矣前者败后者进或告以徃事则曰彼不得其术也我则得之从其学者曰彼不得其师也我则得之及其后也亦无异焉昔陈希夷之告宋琪不过勉以勤修政事假如今遇希夷则所以告足下不过政事而今之人开口说仙彼而能仙曷不高飞逺引超出人世纵不能然亦当清净自守以求其所谓铅汞者而何暇犇走权势糊其口于四方耶仙之有无不可知即使有也亦不肯遇人而言言者决非有有者决不言也或曰彼亦未敢自谓能仙但以延年损疾耳若是则有之然人之疾多起于风寒暑湿喜怒劳佚之际能于是谨之则疾安从生且摄生之法吾儒自有之中庸之慎独则坐忘之法也轲书之夜气则伏气之法也论语之失饪不时不食则服食之法也何待于彼耶况为此者类非端士愚者且不信况明者乎庶民且不为况有位者乎今足下出宰百里语黙动作人所属视喜怒威权人所窃弄从事竒衺恐有害于德夤縁请托恐有害于政谤言流闻恐有害于名如前所陈又恐有害于身也愚闻之方人之笃于所信虽举天下之口以辨焉亦有以自解况如仆者乎然谷永諌成帝疏栁宗元报李睦州书韩退之之志李于欧阳永叔之序黄庭经其文具在也试取而读之则无待于予言矣
　　复王巡抚【三原】
　　古之所谓大臣者有爱君之心有致君之术有告君之体有格君之诚是四者古人所难也今乃得之顷者奸人窃弄威福播恶东南中外有心者忧有口者议然无一人敢当其前独诿曰时不可言也阁下奋然起排其奸章疏累数千言不诡不激闻之者生气读之者醉心数月之间辠人果得回九重之听快四海之心乃知天下无不可言之时无不可为之事頋所以自处者有未至耳自非力量之忠愤之激而真诚之积德望之隆所以感于未言之前固未易及此也某承乏史馆尝慨古人卓絶之行不可复见岂意乃今见之近者又闻命所司决长洲诸防六十余处白诸港相继而开所以经国赋立民命者他日信史不止一书而已也某素辱知爱且东南之利某与有焉故敢书以为贺
　　复尹太宰
　　鏊方幼学则幸闻名于将命者顾未尝得望履絇于门其后见録有司入试大廷愚不识忌讳奏其猖狂之说当道者欲摈斥之独公奋然不顾谓其辞虽狂其心何辠是以卒寘之一甲虽公之为此非有私于鏊而鏊之怀德有不能忘者区区之私欲一布之左右为日久矣方公秉枢要进退百官天下之士争欲望拜光尘使鏊于是时而言则亦无以自别于众及公被萋菲孙硕肤而东天下争惜之而鏊之惜尤深又以官非言路耿耿之怀欲吐复纳夫有所嫌则不言有所畏则不言是区区怀德之私终无以自逹于左右虽盛德雅度不自为功而不腆之言亦不能裨万分之一而终欲一言之者亦欲公之知鏊黙黙二十年非若木石之无知而已也今公优游林泉如裴晋公之在緑野堂司马公之在独乐园虽无心于天下而天下之心终不能释且台候康嘉百福攸集既为天下喜又私以自贺也故敢进其说如此唯谅察之
　　与韩尚书
　　仆受性愚戅与世寡谐立朝三十余年不妄交人人亦无肯与交其号相知者才三四人焉耳及官铨曹获与执事为僚引分推诚罔有疑贰磨礲浸灌恳恳勤勤义契相孚有逾同气端居自念诚不意晩年何幸之深得友于君子也而以为庆断金之交恃以终老岂谓一朝变作遂至乖暌嗟乎事变仓卒众皆愕眙世之君子各务自全莫肯相援甚者推咎于人以自解某诚不佞愤不自制忘身直前而力寡谋浅不能少裨万分之一心窃媿之葢起事之初志同许国则祸患之至义无独殊而当事之人莫究本末荣辱顿殊此某所以惓惓而不能舍虽公之心未尝有望于仆仆之心终不能无媿于公是心也公知之仆知之不敢以告人今幸权奸摧伏公道昭宣而海内老成零落殆尽唯公长庚晓月独殿诸公岂弟君子实神明之所扶持谓天无意不可也公之完名髙节既已昭晣天下而且有光于无穷视彼所得孰多耶则公端居独处亦或不能无念于予也是心也某知之公知之特以告公而已今公养髙林下某亦抱拙山中思欲千里命驾而出门有碍其为悒悒胡有穷已令子官嘉兴间得相接获承动止深以为慰衰病不能一诇起居而两获手书垂问推奬过当非所克堪南北邈絶晤语无阶唯劳引领伏冀为道自爱以副惓惓之思不宣
　　复谢阁老书
　　春初特枉手教副以土宜而因循至今莫克裁谢媿辠媿辠吴越相望甚迩而聚首无縁欧赵髙风信有未易企及者耶近闻飓风陡作海滨之人多被其灾髙居近海虽盛德君子神明拥防其亦不能无少警动于仆御者乎末由犇视有怀无已人便輙奉承动静万万自爱不宣
　　与林都宪待用书
　　往在京师畧见顔色旋闻抗疏言人所不敢言天怒不测中外危之而怡然就狱不沮不挠若此竒节非独人所难继谓公亦不可再试矣逆瑾伏诛又得疏文危言正色不替于前读之洞心骇目不觉降叹所谓男子要为天下竒非为竒也自人望之见其竒耳自愧孱弱不敢求知于公且谓公亦无自而知我也岂意古灵荐藁玷名其中且恐且媿莫知所由伏念仆于执事曾无一日之雅而心恒向之在铨曹在内阁何尝一日防焉而辄沮于谗邪之口兹亦未敢闻于公知公曽不以此望于我也祁奚叔向谓两得之公之心其亦然耶仆今待尽丘园公亦且倦游矣此心□恫恐终无以自达近读西征録既伟其节又伟其辞此尹师鲁之所愿同皇甫规耻于不预者也故敢辄荐其所以旧和髙韵二首因附往读之亦足以知其志之所存不宣
　　与陆冢宰书
　　得邸报知已正位冢宰甚盛甚盛铨曹自昔所重入国朝尤重而南士居之者颇鲜若吾苏则自昔无之而始见于今也可不谓盛乎然斯地也居之难称之又难以三原公之贤众不谓善盖望之者过厚焉耳今之时又非三原之时廉耻道丧贪浊肆行执事知其所以然乎亦上之人启之耳居其位者可无斡旋之术乎抑奔竞黜贪残崇名节奬恬退久任使此其术也勿谓时难为此而不为将谁为矣然又有一焉自昔北人得志每摈乎南南人得志亦稍效尤数年来遂成南北之党愿公勿似之前辈谓天下事当以天下之心处之吾何心焉公必不然漫及之耳仆自伏林下于当道未尝敢以书先而于知旧则有不当然者况屡承问及则区区之愚亦不得黙黙而已也
　　复邵尚书书
　　伏承不遗猥示髙制意若欲使某为之评者愚于诸经读之未熟歴代史尤多遗防恒自病其记识之弗强也则于髙议又安能窥其涯涘之浅深三复之余但知畏之而已敬之而已顷焉山居无所用心偶书所见亦欲録一通就正未敢出而亦不能终隠惟订其讹耘其秽是所望于知已也
　　吴中赋税书与巡抚李司空
　　古者什一而税使民嵗不过三日故天下和平而颂声作后世未能遽行也然亦当稍仿其意使法较然画一而可守今天下财赋多出吴中吴中税法未有如今日之弊者也请备言之吴中有官田有民田官田之税一亩有五斗六斗至七斗者其外又有加耗主者不免多收葢几于一石矣民田五升以上似不为重而加耗愈多又有多收之弊也田之肥瘠不甚相逺而一丘之内咫尺之间或为官或为民轻重悬絶细民转卖官田价轻民田价重贫者利价之重伪以官为民富者利粮之轻甘受其伪而不疑久之民田多归于豪右官田多留于贫穷贫者不能供则散之四方以逃其税税无所出则摊之里甲故贫穷多流里甲坐困去住相牵同入于困又有奸民以熟作荒嵗以为例谓之积荒板荒马役义冢之类悉摊之于众此加耗之所以日重者也又官民之田旧不过十余则近则乃至千余自巧厯者不能筭惟奸民积年出没其中轻重髙下在其手或以其税寄之官宦谓之诡寄或分散于各戸谓之飞寄有司拱手听其所为而不去非不欲去不能去也其弊起于则数之细碎故也田之税既重又加以重役今之所谓均徭者大率以田为定田多为上戸上戸则重田少则轻无田又轻亦不计其资力之如何也故民惟务逐末而不务力田避重役也所谓重役者大约有三曰解戸解军湏顔料纳之内府者也曰斗库供应徃来使客及有司之营办者也曰粮长督一区之税输之官者也顔料之入内府亦不为多而出纳之际百方艰阻以百作十以十作一折阅之数不免出倍称之息称贷于京以归则卖产以偿此民之重困者一也使客往来厨传不絶其久留地方者日有薪炭菜膏油之供加以餽送之资游宴之费防不取给此民之重困者二也自前代无所谓粮长者我太祖患有司之刻民也使推殷实有行义之家以民管民最为良法昔之为是役者未见其患顷者朝廷之征求既多有司之侵牟滋甚旧惟督粮而已近又使之运于京粮长不能自行奸民代之行多有侵牟京仓艰阻亦且百方又不免称贷以归不特此也贪官又从而侵牟之公务有急则取之私家有需则取之往来应借则取之而又有常例之输公堂之刻火耗之刻官之百需多取于长长又安能不多取于民及逋租积负官吏督责如火则拆屋伐木鬻田鬻子女竟不免死于搒掠之下此民之重困者三也三役之重皆起于田一家当之则一家破百家当之则百家破故贫者皆弃其田以转徙而富者尽卖其田以避役近年吴下田贱而无所售荒而无人耕职此之故也夫有田则有租有身则有庸有家则有调今田既出重租又并庸调而归之此民之所以轻弃其田者也古之为政者驱末作归之田今之为政驱农民而归之末作使民尽归末作则国之赋税将安出哉时值年丰小民犹且不给一遇水旱则流离被道饿殍塞川甚可悯也惟朝廷轸念民穷亦尝蠲免荒数冀以寛之而有司不奉德音或因之为利故有卖荒送荒之说以是荒数多归于豪右而小民不获沾惠于乎民之患极矣有仁心者忍坐视而不思所以拯之而拯之实难鏊日夜思维莫知所以为计孟子有言盍亦反其本矣意者今日之弊亦当先端其本乎使官田无大半之税内府无出纳之艰有司无侵刻之扰则诸弊可一扫去而民有息肩之所然官田之税国有定法未敢轻议昔宣宗皇帝亦尝勅减其数因是再损削细碎之数并为一二则或四五则或如旧例十一则其亦可乎出纳之艰则在明主加之意时察之而重为之禁贪官之弊则巡抚之责而乃使之晏然在位或幸而见黜又晏然捆载而归曽不究其赃如此后何所惩而不为乎于乎三者之弊及今治之犹可不然民日以困田日以芜国家之财赋日以益缺数十载之后吾未知其所税驾也
　　与李司空论均徭赋
　　鏊居乡数年见民间甚苦均徭富者或至毁家贫者多至卖田鬻产伐树继以逃亾前此未有也访其故起于吴县尹郑轼轼良吏也轻变旧法贻祸至今盖旧法计里不计戸姑以长吴二县论之二县共一千二百五十二里嵗额共一千一百五十五役里分役数大略相当即有参差自可随宜消息每里共当一役虽有重费十戸共之不为甚苦人戸贫富里长素谙畧为重轻人亦能堪自轼为县谓里长不能无弊也悉召人戸至县人人面审家家着役役少人多则储为公用谓之余剰均徭轼之为此亦甚均也继其职者不能如轼多因之为利人人面审恣意酷派一戸有至百余两者严刑痛棰敢有不承其余细役似不为重而交纳之际百方艰阻多至一倍二倍三五倍者有之民吞声而不敢言所谓余剰者竟不知何在故民间争言旧法之便旧法似疎而民恱均其利于下也今法似密而民怨专其利于上也以愚计之役之大者莫若解戸斗库之类宜别为一项推上户有名众所知者当之而下下戸特为优免其余一甲止当一役按里可定不必人人面审骚动一县盖面审之际不免询人人恐重役多方行贿询之粮塘则贿粮塘询之里老则贿里老无所不询则无所不贿故有以富为贫以贫为富有司又从而髙下其手名曰均徭实不均之大者也曷若旧法不询而自均乎或言旧法善矣官府之用不足如之何曰此自为役法耳非为财用设也赋之与役不相渉入如有公用赃罚之类尚多有之必不得已与其预储均徭不若别为科派科派多及富右不及贫下也执事体国爱民之心至矣近效一得之愚亦不自知其可用与否而公以为必可行复询逺谋足利永世者于此见公之心何如也民间利害未能悉举而徭役实其大者愿公不惑羣议断而行之符下州县照里定役一年足一年之用更不许佥余剰若有余剰即同赃论如此数十年之害一旦除去吴下人人欢呼相庆不特此也田无重役民皆务本不至轻弃其田而逃亾是本末均利矣然须刋定大搒昭示逺近永为定例不然公去吴之后贪官汚吏又将如前之为吴人之弊吾未知所税驾也近考苏州志文襄役法一里出银一两其轻如此其后知府汪虎变为前例当时尚以为重不知今日流弊至于此极也今役额颇増若仿文襄之法虽一里十两亦甚轻且均也执事以为何如
　　复巡抚李司空
　　九重遣使存问丘园今昔人臣之所罕遇而执事余光之所及也媿荷媿荷治水功完又闻有均田之举此吴下无穷之利也百余年来谁敢议及此者仰羡不已然流俗易揺大家势族尤多不便故多纷纷之议亦愿俯顺羣情上下安之此盘庚斆于民由乃在位之意也如仆之愚亦望少为増损官民不相渉入既已得之尤愿民田仍为二则官田为三则四则轻者増之不至太多则不怨重者得少减分数亦喜出望外矣如是定为五六则削去竒零细碎之数易于查考吏胥无縁为奸若山荡嵗入望仍其旧为宜稍増则民难堪矣古者弛山泽之利施以与民况增其税乎如数不足请查积荒板荒坍湖之数补之盖三者类多欺隠摊其税于众其损众利己亦已久矣此最不可容者也狂瞽之见不敢不尽亦忠于执事之职分也旌斾何时入城与众议之
　　又
　　仆久伏林下衰病豗隤功名之念灰冷阁下不以其愚不肖乃以其名上尘九重闻之惴恐累日自媿虚薄中亦何有而屡玷古灵之疏诗有之老去思丹多防事少年之武不如人仆诚似之终不堪当世用矣不敢谢亦不敢防也近不自揆辄陈吴中利害顾未知阁下察否也及赐教督不以其言为迂且将行之为善后经久之计尤见不自满假察纳迩言且复下询永世逺谋仆居山林备见民间疾苦欲陈之而无路幸值阁下有可行之位有能行之才何惜不少竭涓埃以禆海岳惟公其为民建无穷之基亦且有无穷之问文襄不得专美于前矣
　　复邵二泉书
　　伏覩清朝更化特起老成此正君子彚进之时也素守虽不可夺而诏防不可屡违鏊窃为公思之南畿去家不逺而太夫人闻己勿药兹奉以之官则髙义不失而官事亦不废似两得之方欲以此意奉问示疏稿读之词情恳至乃不知所以为心虽然此奏未上望更思而处之已上恐亦未得俞防亦当勉副九重侧席之意是孝之大者也病暑匆匆作报言不尽意
　　与王都宪懋中书
　　某久伏草野无复当世之才亦无复当世之志往年得邸报乃若以不肖之名玷古灵之稿非鏊之所宜蒙也而执事之意则厚矣读之茫然不知何以得察于左右久之颇忆于同年故谕德景元座上若有半面之识而亦不甚了了滋自愧也抑又喜焉喜其不涉于朋比之私耳虽祁大夫之举不期叔向之知而区区之私每深向往顾修敬无阶焉耳迩逆藩造乱又闻仗帅义旅以济王师克成肤功还任台端亦无咫尺之牍达于左右是果防之耶其亦叔向不见祁大夫之意乎使过吴中复承存问乃知髙义终不遐遗于是缺焉不一报则几于防之矣故自疏所以如此冀执事之察之也方今圣明更化羣贤戮力共致太平执事际可为之时其益殚忠赤佐成一代之盛是亦仆之所以为报也若仆之疎拙自甘老于林下矣
　　复邵二泉书
　　虚薄谬承误恩特遣使臣存问于家切深慙惧若无以容又辱不逺腆仪惠及是重其慙也重其过也得与见素唱和髙篇读之但觉兴寄髙妙殆难措手少间当勉课以呈但恐郢人白雪难为和耳
　　与某书
　　某卧病丘园甘与草木同朽腐忽逢圣世特遣行人下贲且感且媿具疏谢恩复蒙防一子为近侍此实旷荡之恩人臣之所罕遇也自非密勿之臣推恩何以至此感德无量但自念立朝三十余年曾无丝髪之补叨忝恩数过多恐于公议不允故敢具疏辞免伏惟照察下悃至幸
　　复邵二泉书
　　仆今春归自京口即还故山久不及问讯而承孝履如宜甚慰甚慰华生来辱手诲且以墓文见属此意甚厚而不敢承何也先夫人之德与节前既为之碑复缀以芜陋之辞不能增益盛德之光而徒起人之厌虽来谕谆切有王仲舒故事然昌黎海也变化百出读者不觉其复如袜线之才止此矣虽勉竭驽钝无以复进敢固辞之而华生不谅则又语之曰仆非介然为髙者山泽之人猝然有求亦尝为之况世之名公欲昭前人之德不以属之燕许之笔而以属不腆岂可固辞但如前所陈是以闻命而不敢也华生终不见谅则亦无如之何矣黾俛从之而犹望于察若厚币则终不敢闻命也亦望重察之
　　与林见素书
　　比趋召过呉事严程峻驻节近郊必徯一见服此髙情何能已已往在京师略见顔色自后乖隔三十余年南北相望钦想风节棱棱巉耸迨兹披接容貌词气充然粹然所谓不言而饮人以和者邪非特风节之髙而已神交千里之外心醉一日之间所得多矣自古欲治之主不世出老臣许国固无事区区之赞也惟倍万为国自爱以副海内之心不宣















　　震泽集巻三十六
