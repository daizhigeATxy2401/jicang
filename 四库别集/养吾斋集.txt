　　钦定四库全书　　　　　集部五
　　提要
　　养吾斋集三十二卷　　别集类四【元】
　　臣等谨案养吾斋集三十二卷元刘将孙撰将孙字尚友庐陵人辰翁之子尝为延平教官临汀书院山长辰翁已以文名于宋末当文体冗滥之余欲矫以清新幽隽故所著书多标举纎巧而所作亦多以诘屈为奇然蹊迳独开亦遂别自成家不可磨灭将孙濡染家学颇习父风故当日有小须之目吴澄为作集序谓其浩瀚演迤自成为尚友之文如苏洵之有苏轼曾以立序则谓渊源所自淹贯千古今观其感遇诸作效陈子昻张九龄虽音莭不同而寄托深逺时有名理近体亦多佳句序记碑志诸文虽伤于繁富字句亦间涉钩棘然叙事婉曲善言情欵具有其父之所短亦未尝不具有其父之所长又宋元之际故老遗民如胡求鱼聂济之问学赵文刘岳申之文章郭汝介涂世俊之孝行多不见于他书独是集能具其颠末亦颇赖以传至所云欧苏起而常变极于化伊洛兴而讲贯达于粹然尚文者不能畅于理説理者不能推之文其言深中宋人之弊又云时文之精即古文之理韩栁欧苏皆以时文擅名其后为古文如取之固有皇甫湜樊绍述尹洙穆修诸家宁无隽字妙句幽情苦思所以不得与韩欧并时文有不及焉故也其言尤足以砭髙语奇古而不能文从字顺之病虽所作不尽践其言要不能不谓之通论也据曾以立序四十卷而自明以来罕见藏弆惟周南瑞天下同文集首有将孙序一篇中録其文一篇顾嗣立元诗选仅载其诗一首盖亡佚久矣今采永乐大典所载辑为三十二卷以偹文章之一格亦欧阳修偶思螺蛤之意耳乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀











　　原序
　　惟天下之公言为不容泯而世之为论至久而后定则人心之始蔽于其私也古文自先秦以来汉推司马班扬唐称韩柳宋数欧苏此天下之公言也而扬子云自谓五百年乃有知吾者韩昌黎集叙云时人始而惊中而笑且排终而翕然随以定苏子瞻叙六一居士集亦言世之不悦者哗而攻之能折困其身而不能屈其言呜呼古今文章议论至子云韩欧犹不能使人言之必无蔽于其私然卒亦莫能以掩其所不容泯者是故頼有君子之论也庐陵自欧阳文忠公倡古文为学者师后百有余年而殿讲巽斋先生太博须溪先生相继以雄文大笔儗于欧尽常苏尽变由是海内之推言文章者必以庐陵为宗先生为须溪先生家督天才宏澹蚤从严侍留古心丞相昭文馆已喧百寮诵佳句为时文輙翘然度越流辈渊源所自淹贯千古故先生之于文浑浩变化长驱直逐涛惊浪骇虎跃龙腾有倾河倒海之势而来者望洋不可涯涘同时宿学知名之士雅相推让必经论著共谓此须溪氏之文也四方慕一言以自异者必相与谋曰非庐陵先生而谁归闲居终日更请交谒未尝经意停笔而原理道性数典考文连引古今证据经史譬之化工随物赋形各极痛快又未有不靡然服也夫攒眉拥鼻血指呕心披拣之而获寸金组织之而成碎锦此非世所乏也至语大制作稽典谟而征雅颂耀金石而播韶钧卓然成一家之言非正音大雅无以与此视钩棘以为艰深蹇拙以为简古数急以为严刻露以为劲峭施之先生真足汗流籍湜仆命骚耳而窘于步者常疾人之速乏于才者毎忘人之多狭于施者輙惮人之广故其得于公论为不少矣而私窃异论亦或有焉抑孰知源泉万斛初不择地而出其浩乎沛然者诚得于天分之本自髙非徒力所能至也方之苏氏父子将追坡翁以翺翔文章固自有定价亦恶可以无君子之论哉西山邵公济之论柳文以为文之行虽系其所载犹有待焉为之纪次非其门人故吏则其亲戚朋友自昔然矣闻礼之在门辱先生爱而敎之顾无所肖似不足纪次惟是先生之文其不容泯者在人心公论四方后来愿见者众乃编彚为集凡四十卷爰锓诸梓以俟君子其散落人间者将广辑而续刋之不揆僭妄诚知无所逃罪抑编次之歳月不可以不之志焉而非私言也先生须溪刘氏讳将孙字尚友学者称养吾先生云门人曽闻礼序
　　西汉之文几三代品其髙下贾太傅司马太史第一汉文歴八代浸敝而唐之二子兴唐文歴五代复敝而宋之五子出宋文人称欧苏盖举先后二人言尔欧而下苏而上老苏曽王未易偏有所取舍如道统之传孔孟而顔曽子思固在其中岂三子不足以绍孔而劣于孟哉叙古文之统其必曰唐韩柳二子宋欧阳苏曽王苏五子也宋迁江南百五十年诸儒孰不欲以文自名可追配五子者谁与国初庐陵刘防孟氏突兀而起一时气焰震耀逺迩乡人尊之比于欧阳其子尚友式克嗣响夫一家二文人由汉迄今仅见眉山二苏而尚友之嗣防孟不忝子瞻之嗣明允呜呼盛矣然欧实宗韩明允乃以为非韩子之文而欧阳子之文刘与欧为同乡而不专宗欧予亦以为非欧阳子之文而刘子之文也明允雄浑竒峭永叔儗以荀卿直跻之周秦间子瞻长江大河一防千里语者曰子瞻之文非明允之文也若防孟之諔诡变化而尚友之浩瀚演迤语者亦曰尚友之文非防孟之文则为知言也已呜呼百世之下有深于文者其亦然予斯论否乎尚友之门人曽闻礼编辑其文自附于韩门李汉予与尚友善素喜其文辞又嘉刘门之有南纪也是以序其卷首云泰定丙寅十二月之望临川吴澂序
　　先兄养吾先生自少时侍先君子于古心江文忠公馆中学为文出语惊人喧众口逹朝路及长习程文屡魁郷校占前名老儒匠手敬服不惟抗衡且避其锐皆以小须称之先君晚年倦踈笔墨凡酬应者悉属之先君弃世之后其文益工四方之求者如先君焉笔力豪赡衮衮莫竭议论援据一出于正而能俯仰随时谐俗不惊挥毫漫兴纸尽词穷旁观唶唶脱手若忘故所著述虽多而存藳亦少其壻曽以立慨然于乐天冩本传两家子孙珍藏之语遂编校刻而传之以立亲炙先兄既久才学日近诗文字法皆已逼真故于斯文不啻两手分也今其所编者多所意授而非效李汉辈徼名者也刻梓已成区区因得附名不朽并述其编次之意如此若夫先兄之文在人心公论非予浅陋者所能赞也泰定乙丑十月季弟参拜书





　　钦定四库全书
　　养吾斋集卷一　　　　　元　刘将孙　撰赋
　　黒猿赋【并序】
　　当庭之前楹丰草隂隂有猿时而防息以为公娯命曰黒猿以嫓赤鳯并为之赋曰
　　参躔之精剑翁之孙潜心子云之易参色道妙之门黒可以鉴黔过于漆染烟化苍裁云守墨体昆仑之童乌面玉毫之团白臂通卢弓之长皮鬬鬒髪之泽龙战野之合气鼋里骨之戴色岂乌孙之异种抑元夫之灵质雾养润而削黳日舒光而藏碧墨卿之翠欲流黒灵之冥逾鐡青玉环之返防醉道士之变石或腾而升或盘而嬉聨络东西之步扶摇下上之枝衣被頴之光发舒老苍之竒团鸦色之飏采淡螺丸之弄姿惟兹之俦自表于羣白敎射于矢人赤骇梦于步兵青表道康之童金记峡山之英毎与人而相即浩变化之留名况夫与天一同其体返无色幽其光固湼之而不可缁亦闇然而有余章门列山房之玩庭止文字之祥勿长啸而懐寥廓勿捷走而志飞扬优游右军砚池之上食息笑啼墨竹之旁幸不为河东先生之所憎是可继玉堂仙人之所谓黒衣郎也
　　骚
　　寒岩词
　　余来延平首识沙阳张寒岩题其诗去之十八年忽相遇于剑溪之上出旧题一笑且示以寒岩图邀予为之赋溪山然相视白首余固栖迟俛仰无以自异于昔而君亦萧条独徃方欲托之此以老也其能无所感耶因倚风而为之词曰
　　岩之上兮风萧然苍苍之木兮与我齐年东风过之兮碧叶华鲜岁寒兮伴我我不遐兮载笑载言岩不寒兮以我我之寒兮吟肩我不厌其寒兮岩乎岩乎吾与尔兮周旋
　　岩之下兮春草既緑风日岂不暖兮十寒一暴不改吾容兮植杖兮岩之曲岂不懐兮四方之人兮如玉宁此寒兮我独秋风兮卷芳岩不动兮吟客比屋寒不可加兮如此而足笑四方兮春梦斯岩兮宁不我卜
　　山悠悠兮入云荒荒兮无木仙之人兮何之浩东西兮何所于屋我欲从之兮石齧我足白云兮遐瞩毋我逝兮于我乎宿
　　仙之人兮何年昔仙未来兮山与谁兮周旋仙不知其氏名兮山乃以仙而传傥非是山兮仙亦泯然他山无仙兮亦浩荡而蝉聨仙不少留兮山空而云怨欲招仙兮问山山苍苍兮不能言
　　我昔对山兮三霜忽别山兮十五年而强我知我俗兮不敢与仙兮翺翔美人兮招我月露为之旌兮云锦为之囊仙之人兮来思傥分我兮余芳
　　五言古诗一
　　感遇
　　六经之为文其文汪以洋浩然如河汉万古流清光斯文一变史理绌气始张竒字抉幽陈説极焜煌岂不雄千古洪水之汤汤耳目虽可骇意象焉得望况如占毕者呐呐岂文章凄其懐古心宇宙何微茫
　　读书初何为耿耿各有意精神在宇宙沙滓为文字圣贤不自遇存此俟来世悠悠空言载未坠犹既坠徒然三千年竟未见行事谁知此空言亦复有时废来者愈难知伤哉圣贤志
　　道本无一言无言乃为天传心不传言所谓以是传回愚参也唯由赐未足贤多言固破碎不言非空向非载六籍何用行千年沉酣文义间于此求大全赫然废兴统欲夺王伯权何斯黄面老不立言语禅悟入得近似防解驰聨翩尽驱诸夏豪堕落彼中边悄悄八九公一二挽百千书多言自长心苦辨愈坚至今讲糟粕未得离蹄筌
　　王言贵深浑此道何乆荒断从西汉下偶俪为辞章剪截鬬纎巧何异于优倡代言袭一律设科号词场个字夸歇后廋词竞遗忘缀拾蚁注字套类蜂分房谓此台阁体哀哉虞夏商我欲揭古书使识谟洋洋又恐仿大诰句字摹偏旁
　　文章犹小技何况诗云云沛然本情性以是列之经赓歌五字始雅颂谱律声苏李非骚客醻倡流中情噫嘻建安来雅道日以湮晋人善语言其言明且清少许胜多多飘萧欲通灵使其入韵语岂但诸子鸣安得三谢辞逺与陶阮并唐风晚逾陋宋作髙入论遂令后来者末流骋纵横髙者效选体下者唐作程
　　古兴呈签事王朋益
　　鳯凰择朝阳千仞不下视羣狡鳯无能百鸟鳯独贵丹山有梧桐中夜降甘露苟无饥与渴洁身故为瑞猛虎啸隂风百里为惨凄深山复长谷猎者安所施威行岂顾穽变或所不疑养威贵善用慎勿轻出之豺狼煽为羣朝暮据路岐樵苏不敢度吮血为之肥噬吞各饱去逺引如能飞朝朝南山猎独得狐兎归蜘蛛结小网密密覆修竹徐行罥我巾仰视我目局蹐不能言低徊入复出天明属不照风雨曷无力孔雀出炎海毛羽异复驯舒翼为光采娯我主与宾置之雕笼中抚玩诚足珍讵知毛羽异其毒能杀人鹘或好义者鸷搏有异才同类有不平极力为防摧江南多蝮蟒盗抟情可哀萧条呼鹰台安得尔一来一乌延秋啼百乌毕逋应山中倾鹊巢横絶无敢竞飞鸣啄腥腐意得志逾逞哀哀失巢鹊飞鸣不能进巢蜂巢髙髙时出挠行客扑之不能尽弹之愈飞集举火徃攻之飏去不留迹蜂虽蹔得息乔木损可惜蠧生文字间终老无所迁方册穿欲罄滞死不得僊年年七月曝薄福亦莫延不饮复不食性命絶可怜海燕重归来春风漫能语故人何之今人不我处风尘正眯目荆棘动成阻安得画堂成衔泥入君户
　　记梦
　　缥缈蓬莱宫夜梦仅能至幸曕金华伯手授琼笈记文辞杂篆籀反覆未了义侍臣抚掌笑正坐汝识字凡骨未易换十年巢名山服食学蛇沆瀣充朝餐道逢洞中仙哂我枯槁顔与我一顿饭火食如人间严严青华君英英蘂宫仙灵房数千间玉姬美于莲按歌节金玉微粲倾婵媛弃家漫学道仰视心凄然洞府不可探弃命穷其深践地狎虎吻攀藤陟遥岑赢粮乆欲尽微觉径可寻疾歩得平处乃在故山隂骖鸾越溟渤飞逹灵芝宫羣仙有公事期集东海东问言何当还刼籍校未终俛坐黙有悟犹在运数中明明三山近毎恨风引去多生得幸防乃一至其处仙公赐巵酒辞谢饮非素顾谓速遣归不饮安可度避喧入山深松下有棋者旁观记顷许归视家巳谢始知逢仙人问道乃未暇不晓局何长一子乆不下白首读丹经传秘作丹灶辛勤道未成梦谒三神岛稽首愿开度摇手谬探讨节食省妄想全生以为寳传药不传火至人有微言铢两刻进退屯蒙时朝昏自谓得道妙见笑于野人子心火未灭火候安得论瀛洲隔弱水丹表奏玉墀共惟普度慈曷不通一岐天顔蹙臣过仙伯怒臣痴傥非间絶许乆已郡县之
　　感兴
　　飘风集乱云顷刻墨四垂疾雷冯震电奔赴如恐迟咫尺不自辨混辟俱可疑海水当已立茅屋凛不支大声才数防夕阳已逶迤区区不成雨何以作势为
　　厥或抱危疾荏苒医屡更既伤乌喙毒又以鍼砭并峻补力已微养疴证复惊何人号国手参苓聊和平但令具衣冠不必完神明始知良医诀不死亦不生
　　丛祠閟荒毁草蔓森如束偶坐犹衣冠半体失腰腹规摹结构在风雨暗青緑倘无动人者何以有此屋谓此信有神今者一何蹙家国有废兴何况于土木
　　一水西来清一水东去浑清者緑波泚浑者黄流昏交流不相入一线各一痕风掀不能混波激不能分百里犹固然到海始可呑人言水无定孰识有定存
　　河流防奔洪瞬息不可驻夹岸为洄波逆上可徐遡卷沙怒喷薄力尽成囘互使皆如中流徃者归无路束急极得寛两宻疎有处物理无不然人心自难悟
　　杂诗
　　楚水浩浩白楚山悠悠青人生自失路山水初何情重华入愁云阊阖环峩缨快然各千载笑汝空一生长风湘波屈恨何由平
　　兴衰昼夜事反覆今昔同可怜仁人心忍死不忍从明知力不及谁遣身适逢贩鬻有竒利守方无骏功一饿西山西一覇东海东
　　人生无智愚用舍随其向傥能采葑菲往往见所长当其未得意百计无一望因依岂非命遇合如有相张良本为韩陈平亦事项
　　才难圣所叹千百不一全能言未易得况复可继传大官老于事肉食偷目前方当窃光宠肯顾择后贤绛灌苐一语老死贾少年
　　事主敢不忠忠乃特未易捐躯欲奚为中道咄非意是非或有局忠邪亦易位一时容异见千古尚倒置呜呼东市车此岂晁家事
　　大厦亦既颠一木何能扶况乃非栋梁曽不比栌彼皆无责备此独有遗诛公卿置何地文字累老儒寂寞扬子云见称莽大夫
　　小儿必解事老父何足记顷时床下拜终古眼中媿新交阴郭家平视寿张氏风生台阁上宠列诸王次固宜伏波翁歳晚困帝媚
　　人或恃故素安可知平时誓忠益一语成嗔痴布衣忽逢青云友旧意更先疑子陵作故态鼎足无益辞狂奴固当尔君房殊可儿
　　狂侠世共喜事败有余徳咄哉皆恶子坐致人死力风尘岂纯臣饥虎傅健翼君看刦昬者此岂尝失职时平一偷儿世乱两汉贼
　　俗下未易居浮沉不可谐谀之为见玩嘿谓我不侪但平或可刦好语犹乱阶不能皆逹人谁当恕中懐徳操尚可事逢人好复佳
　　百年未易料何徃非失身功名固震世亦复多误人中道失知已小儿共经纶千年出师表磊磊悲如新一笑孝正语此岂髙光伦
　　勲业各有天才智竟无与伯符志不遂公瑾年忽暮髙台铜雀春黄屋台城路赤壁固依然江东两抔土二乔幸遇君君亦二乔误
　　英雄有惑志百链居然柔驱驰一世倦歴落身后愁遗言教卖履想见诀涕流美人内隐笑世子外囘眸何待伏魄时已忘西陵丘
　　大缓人所有小靳非人情乘危作险语何能不疑嗔君心人岂知君语非所陈造然岂友道余悔不蔽身暮年王茂流涕周伯仁
　　遂非何不至中媿鲜自道谁能当末路未肯忘始好初心盛徳事日暮行颠倒古人有风致语竟见懐抱处仲思伯仁桓公念阿浩
　　名辈不可髙同流何浊清名犹天所忌况乃自立名邂逅有相逢恩怨不自明虚裁了何益实患安可婴平生庾元防晚拜陶士行
　　士贫患无主事主欲亲已亲犹恨不密密获全者几奸雄志负国疑忌及妻子此犹凛不保尔乃何足恃吐茵岌殆哉窥牍噫死矣
　　少年轻前辈新贵喜失序虚名随位起流俗浪交许英贤意寥落防子成乳虎歳寒何足较人事亦多故向来王逸少坐愧小懐祖
　　山河向寂寂乔木嗟乆衰云间昔汜滥洛下相娯嬉朝游王和同莫宿刘乐随身犹先一辈事已被一时低徊波江来乃识蔡充儿
　　人生有邂逅所托非所愿物论极无情心迹谁与辨噫嘻落防狂岂有入幕恋髯叅与短簿谈笑入文献孟嘉盛徳人老续桓温传
　　六合方内外意赏各一尚朱门玩海鸥故觉神气王髙屐游尘间谈辨雄坐上或云古无有彼道焉得放不见元嘉间尝有黒衣相
　　六姓更逐鹿南北沸问鼎炽然胪九锡纷若梦一顷何者非奕棋乃有愧未冺侄嘲子庐墓史诮士不逊如何千年齿独笑彦囘冷
　　晋阳家化国首事子推父擒充又戮窦平杲遂诛武东宫漫长嫡统业谁基绪纵无元武门可但天防府颇笑魏郑公欢取万余虏
　　语言谁不美肝肺鲜如流贯髙对滕公令伯念母刘千年真寥寥情语罕其俦灵武黄瓜辞蓬莱家事谋吾评唐名相三叹李邺侯
　　知士明观火仁人心持衡宦阉祸东都以权不以兵大厯衰失驭神策监专征伾文固奸朋易置亦忠君崛彊昌黎公曷赋永贞行
　　论势不论理盗或非所憎苟安不虑逺事有愿因循涓涓既成河滔滔愈无津固知多荆棘长此待何人不晓白乐天风谏平藩镇
　　宦海古风波髙位危竿伎况复间乱离安所尽命义一朝姓七八忽起年三四富贵不掩身瞬息无噍类漫令冯瀛王得证佛地位
　　渊明节髙世甲子书微茫子美穷念君同谷歌悲伤可怜天复末羁絏围困场故官署庚子事苦无名章得非韩致光坐累香奁香
　　遣兴以韩诗名浮犹有耻味薄真自幸为韵
　　小窻兀然坐十月闻啼莺髙林已变衰四顾难为情风日岂不佳终非春晴明风流廹迟暮荏苒余虚声过时虽见采亦复可怜生
　　吾衰未四十鬓已先秋秋如何百年内长负千载忧读书或垂涕闻恶深已仇经营欲济世衣食不自谋大哉天壤间毋乃吾生浮
　　吾尝内攻恶于世宜悔尤佳客才周旋胜处必夷犹俗子殆粪土鄙言如秽羞时宜与我违富贵不我俦及我所知爱穷乃与我侔
　　端居阅世变反覆何不有金钱骄窟郎白首笑冯叟失时巧或拙顔貎姸亦丑纷纷外交惑徃徃顔不厚吁嗟自亷贞寂寞为谁守
　　平生所甚媿防涉渐不耻我已悼本心人犹谓狂士不知謟谀者何物为心髓岂伊天又地别赋毛与里悄悄自如疑茫茫安敢鄙
　　吾生长过虑于世本寡味况复事逺游屈身傍权贵冷看望尘拜顾我犹得气人品亦何殊宦途岂非畏善寳千金躯勿犯世忌讳
　　朝日照盘蔬草具殊不恶书生多乖迕揆分合穷薄勿言一囊粟已有素餐怍清谈得饱食可复忘髙阁君看风尘中几人能寂寞
　　吾慕吾真长拨皮意皆真讵知深情子爱作多事人髙标树夷齐挟术包仪秦面如九秋霜心事百折轮而彼必得志汝乃谁肯信
　　空庭得客语初月光满地意赏未渠央浮云遽何自须臾惊枕雨破梦不成睡苍茫三更顷撩乱千古事何者非偶然维天正无意
　　临风勿怅怅抚事勿耿耿人事十年间若此已侥幸髙之汝安能卑之汝多幸一官固落拓旧梦闲自省长咏秋风歌孰非滹沱警
　　释悲
　　我尝释人悲我悲谁释之我悲不自释始悟释人非悲来如春江泛泛愈弥倐忽为滔天归海茫无期三生余何业皇降于百罹阳春如我择霜雪独我为平生懐耿耿尝企古人齐人间寻常乐今羡东家儿悠悠皆胜我黯黯似我谁何意二十二为此忧患衰
　　与参议史文彬
　　圣贤所甚恨于世不兼济著书着其心留以竢来世岂非徒嘐嘐反覆事文义千年非无人位徳不两致浮沉落州县俯仰媿名谊皇皇大行台上幕用佳士平生父子间馆谷抱竒字周旋属何为耿耿亦有志庶几行其言不负圣贤意
　　圣贤分易画其道必贵中位以中为近道以中为隆至哉居此位可以收元功号呼俾上逹润泽得下通和之为甘雨化之为祥风天乎惠西江惠之以我公
　　干徳一六合千古莫或先功业既如此扶持頼诸贤东南所以壊贪黠胥官聨甘言谩墙壁实害流林泉原推商监失此即周命延法度贵尚明文武各不偏备官必惟人以之为民天经纶有公等草野徒多言
　　风气各不同情伪未易识肤受浸润之明者或昡曲狱虽天下平寃或不能直死者不复生断者不复续罪疑情可亮哀矜必三复在昔有仁人夜坐阅庶狱为言求其生不得意始足余泽在子孙廊庙位接迹永命吁在兹岂独一人福
　　斯文天未防人者自防之兴衰世所有此道宁相随纷纷各改化更谓此一时读书既自误不忍复误儿所忧十年后识字将亦稀长官至学校惠顾岂不私低徊不能振欲怨当归谁此道凛未堕岂非逢良师
　　与龙仁夫共坐永业寺门信意成十诗
　　悠悠清江水一去何当归东流已云急况乃风送之古塔临寺门阅水几盈亏相看共千载水塔两无知感此忽自悟戚戚吾何为
　　飒飒松下风适从何方来向当炎热时汝独安在哉太虚本无有一气闭或开当其不得志亮亦如吾侪萧然持此念已足玩刼灰
　　峩峩百尺松一旦摧为炊主人岂不惜风力已防之乔木临东偏夭矫更崔嵬外貌谩如许中空竟何为奈何谈仙者毎欲千嵗期
　　粲粲饭如雪光滑照瓦盆安坐择精美媿之不能飱已怜力作者汗血为朝昏矧惟有大化何功劳营营天公甚辛苦人媿何可论
　　团团庭中桂盛夏旉其荣微风飘拂之一叶为琤琤深根正生息薄命先凋零因依不坚固风亦初何情置之勿复念有酒还当倾
　　促促笼中鸡交竞相飞鸣洒血不自顾盛气何峥嵘区区共握粟彼我安所争赋命汤火中旦夕谁长生嗟汝尚若此奈何人心平
　　栖栖梁间燕辛苦营其居秋风一吹去南北不可知重来择故垒复容阿谁大化相推迁颠倒随所之哀哉不任运而乃苦心为
　　薄薄一樽酒虽薄亦足欢千年知者少谁为君一叹纷纷何易醉耿耿醉独难况有不能饮视此为忧端安得二三子擕之醉乡间
　　唧唧壁间蛩长夜悲漫漫如恐言不尽歳月忽已防惜时心独苦受命风露间低徊初何求守节不敢闲物性有如此于人何独难
　　明明云间月万里共此光双阙髙入云空街惨如霜故人九地下飞魄懐故乡天山直海角歌哭逓茫茫惟有杯中物与月长相忘
　　病中寄兴
　　病中百无为寂寞惟可嬾开窻对逺山随意作料拣平生磊磈胷阅世极磨铲惟余豪髪在摇落嵗年晚南游儿戱耳漫欲舒困眼及兹掉头去未许牵袖挽乾坤志愿违日月昼夜趱天机何当息逝水不可反亭亭萱草花临风为予粲我无忧可忘独复寄深叹






　　钦定四库全书
　　养吾斋集卷二　　　　　元　刘将孙　撰五言古诗二
　　白云出岫图
　　白云如高人所积在深宻晴明偶防意浩浩时一出人间可逺望近视輙已失天逰何不极变化安可必况能辨其色何一何不一天以云而高青者天之质当其初出山惟白无与匹及其升中天随遇不同律黒者泽通雨红者霎映日黄乃气所薄苍入始实皆非云本体亦若世流汨古今有志士抱负在遗逸初心迈莘渭勿化殊枳橘亮非事得已无奈变难诘其间成事业岂必殊学术是云本无心非为晴雨溢祥庆端有时明晦任比比若以色见我还君眼如漆
　　东户
　　东户启玲珑歩造天顶下窥岩照井仰视云垂岭平田草茵褥屏列峯朝请竹树望如低登临亦高影和青山与晏镐民萧行叔彭氏园中欵陈南居山长诗韵三首
　　荒园余春色孤亭依墙隂汝能留君醉聊复散客襟可人对名花不能忘情唫慨然天寳上如见子美心斯时尚可事防矣犹未沉何知蜀天暗并入朔云深蕉萃到江南坡仙所登临茫茫渔阳鼓恨恨钟仪音已矣当何言千年古犹今
　　春风不成势春花爱微隂偶然一尊酒合此四海襟高谈遍风雅欠伸惟讴唫俯仰此何年苍茫谁知心亦知沧海变岂意俱陆沉逝者已如斯君何求之深东风换枯枿啼鸟亦好音但当择胜地日日醉如今
　　临觞黯怀旧云结重隂当时一执手语别如絶襟淋漓我与子歌哭寄以唫悠悠望来日耿耿何苦心骇机子先觉锦穽我后沉幸哉欝相望防矣情犹深但恨无弦琴久失知已音弃置勿复道徃者岂及今
　　题南郑尹氏四序堂四咏【并序】
　　予既为萃贞堂诗又得永思景先二亭义塾万卷堂四记皆良臣所揭于是萃贞之道尽矣昔后山之记思亭东坡之赋思成皆一亭而已范文正之义庄养而未专于教也李氏庐山之山房刘氏清江之墨庄皆藏书感事亦未尝揭然以万卷为博也斯堂斯名聚人间之所不能聚而备天下之所未易备岂独光于前闻而敷遗后人者复有过此者乎夫子孙之贤不肖虽天而人事之所当尽者惟教祭筵济济高山景行虽无此心亦检束之有其所向徃焉而得其师顾瞻而毋忝尔生反求而自诒多福是则出斯门者且将如望而如其为司马家儿矣视韩昌黎以富贵诱符杜牧之以废兴戒宜者不其小哉有萃贞而无二亭犹未足以为劝有二亭矣而无是塾是堂则亦未得谓之教也所谓萃之永贞者不在兹乎是宜各为诗以传
　　世人谁无思思仅目前止惟其所思近其就亦浅尔圣贤计千载孝义香百祀虽无一时赫而可来世俟试思堂中人阅世如不死矢心毋或忘勒记自某氏
　　右永思亭
　　合族闻诵弦余润及乡隣推我淑后心以广桑梓仁读书初何为知理自爱身岂非郑公乡愿作滕廛氓想见同井间比屋如古淳与人已愈有寜但一门春
　　右义塾
　　十日一休沐调赵宜可
　　十日一休沐休沐一杯酒百年以此老千载以此朽空庭对夕阳儿童自賔友须臾各非意嬉笑成侮诟使尔如我年此乐寜复有饥寒累目前功名动身后所以古贤达杯酒即长夀持杯满属君愿君醉如桞酒醒月方中露下更擕手
　　儿时逢此日喜若得释囚宿约二三子明当何方逰自从识书趣休沐长不休坐此一念误忽忽二十秋勿遣儿辈觉此事何足尤
　　寒坐
　　残灯挑欲尽小雨止复作山寒无人声瓶冻梅自落呼茶不惬意掩卷兴逾索岂无杯中物独举谁与酢残年十日尽千里一枝托前冬东湖雪亲友共磅礴取欢各极意且复叹飘泊而况只影留微吟付寥廓
　　文学山别去之洪索及赠言輙哦短章徃送于江上奉呈静得提举一笑
　　此别岂云逺此行为凄然当时黄金榜共祝玉堂仙俯仰事大谬厯落三十年功名身外饥渴累目前鸡羣得失间鱼肆枯空悬端为五斗米去买十日船诸公多古道能不慷慨怜
　　送人岂不好惜不作好语徃年祝遇合此日感羁旅明知聊复尔政莫奈何许四顾负贩人无不得其所而我独何为一食犹待诉天风吹浩荡激水西江注目极望归舟歳寒仍此聚
　　石牀
　　一窍仅容身一榻五尺地是牀元非牀而睡亦岂睡突洼得平处曲肱緫游戱亦悟世间人身外皆余赘
　　平村别青山
　　林雨急易止緑净无纎尘斜日出半池好鸟鸣树隂空堦对客语俛仰别日深新愁不可尽旧梦何堪寻对床黯如昨芳草忽已今吾道固悠悠悠悠亦伤心
　　百年堪几别欢会忍不嚬重持一杯酒昔日此共吟当时坐中客忽忽成埃尘彼有不得还此有不得亲頺然听夜语耿耿难具陈
　　我怀空作茧君已高谈禅视我恋幻妄一笑何足怜未知灵运佛何似丁令仙千年尚怀旧哀歌思凄然不忘固大累忘亦未足言愿君日精进歳晚当我传
　　暮过水驿
　　薄暮度长桥晚色入溪路山椒犹落日水面已微雾苍茫汀洲烟渔火三两处似可小盘桓楼角催人去
　　上下岩
　　一岩空空碧一岩英英白横穿左右室如建东西宅昻藏厦屋覆嵌窦壁竒崛上光下为土平地固无别
　　緑水潭【原注古佛运木造寺皆出此池中】
　　方池湛深碧来水了无迹曾经佛运木遂作无底穴僧言网得鱼千鲤随涎沫熟视黮沉沉此固宜有物
　　清都台
　　茫茫风雪中登此清都台坡仙经行处山川尚磊磈长吟诗一过燕以酒三杯先生不在兹先生安在哉
　　南安岩【原注相传古佛赴东京斋自天窗飞锡而去】
　　一穴中透空当年佛出处燕寂南安岩云乗东京去逰玩一供斋瞬息万里路岂知不动者元只在里许
　　题皮君野逸堂
　　四时有野色秀丽入天趣葱茏浮动间浓淡浅深具江山帯草木畦垅尽农圃依微逺村烟明灭晴川雾桑麻蔚蓝晓花桞罨画雨悠悠辋川吟厯厯山庄赋造物苦违人佳景不轻付而况逸其间百一未易遇开山灵运狂梯华退之苦人生苟适意何徃不可寓少文画四壁六一寄集古兴到即悠然俛仰六合抚皮君幽雅兴于野澹有取西村萧散笔遂为逸作所客佳时展卷晻霭排窻户古今好诗本徃徃以想悟可人不必识遥属宛如故吾题野逸堂不待展墨素已如见其人亦已至其处
　　狮子山
　　高蹲石作势偃翠竹为发平地呀吐呑尻首互依拂隔溪十二子奋迅如有约忽遇大狮王回环足如絷
　　晚晴
　　初晴喜见山骤雨忽暗戸卷书听檐声何事尔喧怒沟渠欲侵堦江流想奔注焚香事一室幸乃无行路雨乆不出门晴新喜闲歩临流玩溪涨抚栁念春暮岂无桃与李一望山隐树谁为携一尊俄尔感虚度春霜半浓露春晓深作寒倚袖初阳升未曝衣襟干轻花与嫩桞忍此良独难东风转微暄一笑反掌间晴忽已三日暄风荡春和纨扇久弃捐拂拭尘网窠斜阳泛樽酒花栁入歗歌天运诚当尔去日亦已多
　　杉闗晓行
　　晓凉上闗路苍茫绕高木瞢腾身踏空左右云满谷日光未出海平野气如玉葱笼虹五色霞翠锦一幅自非逺役忙竒景曷到目囘语同行人为此防亦足
　　诚斋诗
　　喝石石碎裂指山山泉流匹夫志精激造化力不侔矧吾履践真岂与感慨俦人本有不诚阅世幻相醻读书事縁饰去道转谬悠是斋佳主人白首愈好修出言不欺心谨行自寡尤会心床头易一贯何显幽蓍以我动宇宙以我谋朋来睹斋扁内省无疚不读诵三省章以附青云逰
　　病起秋怀示罗以道
　　风露侵小牕梦破四壁秋萧然属有念万古顷刻周贤达亦何为徃徃逝不留谁能识悟迷岂待歳晚休书生真妄意高欲比松桂萧爽固可怜傲兀不相契朝晖或未光夕坠已先悴寄谢尘中人何用抱竒气昔在少年时不悟天将夕至今迟暮恨愁见西山日况复感秋风低徊弄荒寂寒蝶不胜情黄花故悲瑟我欲画羲之清坐嗅花蘂亮其誓墓心举世不吾以壮怀蚤摇落佳话亦尔尔人生有不释未易知几几情事不可浅然亦何用深依稀光景间但能伤人心西风空尘埃山骨青岑岑此景岂不佳恨君不能琴浮云有厚薄流水互萦洑人生歳月短天运古今速苍茫不同志狭路纷击毂吾心耿如月吾鸡久如木青者日以黄白者何由问故人安在已矣变复还存者如枯枝逝者不待年为君振商音有泪当彻泉斗牛无英气风雨暗孤剑了无一寸光寜复百尺焰田翁腰间防春芟秋以敛光芒耿如昨何用才华掞此日今何惜此生古无匹惟应天黮惨有似怀襞积何当健羽翮六合浮云出逍遥与道俱寜当为愁役
　　丙申正月五日晚歩用陶韵
　　开歳倐五日一分春半休积雨赏新霁意行得同逰叩户无主人倚树临清流和声集飞鸟晴雪防飞鸥山城鲜闲旷转歩陵复丘虽有登陟劳自爱寂寞俦老翁伺中路酌酒邀劝醻未知明年防颇有此客不笑指庭前花为子销百忧引满尽翁醉不醉吾何求
　　石碓【原注石甃作碓甚整云古佛所作緑水潭上有小水灌之惟碓寺中米他米輙不肯碓】
　　凿石作机舂聊应僧鉢求自碓不碓他岂恡此水流日用不容缺事办神不留何至作机械代众生马牛
　　同此观观劒鞘鳯山寺用西塔韵
　　防散惜晴日未忍遽絶溪共行斜阳路穿此荦确蹊弯岸弄流波升丘望秧畦山寺慨久别彷佛涂未迷入门悄无僧芳草没迹蹄长廊树劒鞘何年此安栖歳月不识神怪何所稽倦憇门外石怅然欲分题穹林催暮色佳兴浩难齐倒景入沧波云雾灿颇黎蚤归安得此笑领毋忘繄
　　延平斋居
　　一日或屡睡睡起日脚平萧然梦觉间遣此羁旅情经世俱不任读书晚何成南逰复千里所得荔子生高居瞰万瓦悄悄无市声僧钟送朝暮鼓角报山城一闲用不尽天风有余清浩荡此身微能不百念轻今者吾忘我不独已忘名
　　三山客馆
　　古人惜寸隂今我玩日时但喜晦朔易不悟年歳移官事固难了了者彼固痴不了徒了日我岂愿此为读书志用世约略皆前期忽忽头半白皇皇欲何之我非坐无用天也人何疑浮沉宇宙间聊可相娱嬉
　　樵川再病
　　归计数日迫病乃复见留頽然无寸力弥觉吾生浮西风吹片云草草雨作秋檐声入残梦抚枕歳月遒防防北逝鴈整翮将南游萧萧我如燕无语行归休功名千古尘人事一聚沤新知何脉脉旧雨何悠悠斜阳闻断笛俛仰惊白头惜哉不可饮磊磈空如丘
　　夜归呼渡
　　寒星出云踈晴雾起溪湿呼舟空响合石磴久伫立来来勿告劳吾事亦何急街皷已惊人送迎非愿及
　　客馆对月
　　两檐蛎不合流月环中边推枕惊见之粲粲一榻前须臾上我被耿耿真婵娟抱持欲成梦玩视不忍眠忽兮舍我去回首如飞仙山风隔屋急林声乱流泉想像久营营竚立心茫然
　　顺昌道中
　　前路亦已近何必去苦驰解鞍沽村酒聊复申我眉秋雨作复止秋云澹如垂野店八九家髙下飐酒旗父老向我言歳时稔可期长官稍清平田里不苦饥追思离乱始不谓有此时敢云有过望但愿常若兹酌酒谢父老汝言美可思
　　大干旅馆
　　夜雨不成泥朝云有余隂四山含清气万木留萧森鸥飞防空碧烟淡出逺林滩石得初涨金石发新音小憇临水阁前陈皆会心归程与晤赏二事俱难任
　　秋夜旅馆偶忆渊明诗气变晤时易不眠知夜永因辗转不寐用十字为韵成十首
　　凉秋卧孤馆中夜知露气横牎耿落月幽梦不可继携持单衾出忽与凉相值感此日月移吾生又兹歳中夜怀故人意或梦中见精神皆上下所梦非所愿类非平生亲徃徃日所靣可怜风尘中魂梦亦复变吾生亦多幸遭变得蚤悟怜彼歳晚人逐逐入谬误千年古有今万事今非古及此更炽然愚哉汝难度种田田为石种豆豆为萁丈夫当穷时万事无可为促促床下蛩音响如桐丝我如不能言尔乃独知时夜读渊明诗读竟泪霑臆其时岂非季所遇未为戚折腰可弃去抱菊得闲适凄其后来者固穷安可易墙东临古道乔木余高栁满城寻故物嗟汝良独夀池倾台又平颇恨不速朽青青阅世人亦复有情不在昔亦何愚落笔夸字千终然何所得不得一熟眠此世已如此况欲行千年悠悠壮且老憬憬安所传神仙古难得世乱多有之乘除或一理慨慕可等期折节学方外大要忘欣悲嗟哉吾有心安能使无知鸡声唱复乱凉月去如防人语起前涂隙晓光射所憎不容释所好不得借推枕天既明今朝复来夜吾年能几何来日川方永胡为浪自苦五内互炎凛幸无骇机蹈又不名塲竞为尔搅闲愁居然失甘寝
　　延平官满归路有感示送客
　　两溪东西合中有神物藏万石喧雷霆四海森锋铓以此得名劒千载称镆将宇宙有此竒镆将岂其祥假令托兹地正似隐豫章父老为我言春西秋南翔当其一徃来云雨浩惊茫此时君在西吾亦返吾乡隃指斗牛间紫气占夜光
　　亭亭文笔峯秀丽有笔意宇宙当何人应此山水瑞科目何足言一日定文字况此亦无传泯没谁与记三年伴我独朝暮景气异山灵自珍重世道大有事钟英勿草草翻作造物累相期浩荡间四海共钦迟
　　演山何年去山色长青青晴雨各有态逺近为目成何必先有无物色诡氏名此山即可仙他山无此清大地分丘陵高下摩霄峥拥肿复蝉聨万种不可平其间特出者亦如人之英山如喜我知骤雨忽好晴森然倍作熊如为我送行
　　九峯如渴马双旌如树门厥初谁立石髣髴有足存四山无寸罅数叠为藩垣日月碍出没云气迷朝昏偪仄若可厌竒特未易言古寺植劒鞘脊凸无琢痕潭石隐异状画手同简繁信哉地灵别未觉他方尊聊当夸燕粤归以解鹤猿
　　老学百间屋风雨西山巅我来雅饰之青红照平川舟行仰指防想像居欲仙岂知个中人忍日如忍年阁道蔽絶景明晦防干前下方临鼓角缥缈云雾边娱我忘我独我独长周旋山水岂不佳块然自萧然我代未及去陈迹已如捐马廐依前荣鸡栖混西偏凡我晤赏处继我谁此怜反复固有尔耿耿不自宣猎猎彩旂风遥遥鼓笛喧聫翩使君马来欵冷官门使君举杯泣羣吏各献尊惜哉从此别三歳无违言此学非君子荒凉如廐园苟完子亦去念子良弗谖低头辞使君薄命何敢论人皆获佳处所遇輙艰屯四年三徃返屑屑道路烦幸逃官长骂不逷狗曲冠职分惧未尽已媿鹤在轩唯有使君意愈逺常如存
　　我有二三子送我来吉舟【原注铺名过顺昌三十里离南劒一百五十余里】爱此名适似与我到家侔不逺二百里欲别重夷犹临岐一掬泪回首何悠悠顾我不任徳之子焉所求茫茫客西去浩浩水东流寂寂山溪路忽忽影无俦屡頋不可见独语始莫醻想君低徊意如我离索愁三宿犹有情况此托三秋只应今夜梦与子仍绸缪
　　林子年逾六【原注林元甲仁初曾为太学服膺生】汤子老望七【原注后村先生集中题汤野孙词四六者其人也】林如依人鸟汤亦退飞鹢张子于其间【原注张世清】壮志未展翼三年頼三子伴我形影只小牕听积雨长廊送永日我无亲与踈俗有逺难宻了知未易别况乃吾语出老称见无期壮谓防难必頋我尚何言临风意如窒
　　别尚学林
　　墙东倚爱景划与好客辞依依不能别索语彊支离明知不能留聊复寛心期合离相因依安能长追随此别若可惜歳宴行及之养筠托梅竹婉娩为此时此时乃分飞能不感我思君归空江上我守沧洲湄清谈夜秉烛文字为娱嬉悠悠一尊酒彼此两相思
　　江路梅当花不得共一杯君言毋太苦春风还复来此来七十日多情共徘徊君行固云久别恨终难裁彭城夜雨老亲友白髪催得闲即相过有兴莫易衰聊将春风约遣此愁怀开
　　三诗别王稼村末寄其子巨济
　　平生王茂防乱始得识峩峩千尺松风雪见古直浮沈婴世网耿耿未易出相见复何言欲语难尽臆桃花一日雨江路涨三尺逆水缓归帆迟回尽相忆
　　东皇布百花粲粲日以好斯文如秋风萧索入衰草苍茫黯凝竚歳晚此相保一或天相之与子兴此道慎毋若黄鹄矫矫恨不早
　　浮浮西江水千里一脉分悠悠相与言颇及操与君一为路傍尘一作天边云此地不相见何日当共论东风吹断鴈天路声相闻寄将长太息恨恨当何云
　　杂诗
　　虎为百兽长女乃无与配屈意采下狐惊走不敢对固知为婿宠亦惧杀身害君意安可常未可辱君爱鹊鸣人所祝鸦乃得人唾主人属有疑闻鹊喜惊坐鸦随噪其间反复无可那人言有不信况复飞鸟过















　　钦定四库全书
　　养吾斋集卷三　　　　　元　刘将孙　撰七言古诗一
　　淮之水
　　淮之水为王节山而作也节山尝从赵冀忠靖公掦州补镇江户曹掾于是因其人思其所主及其地以发其生死之哀也
　　淮之水中润扬扬之流美洋洋金蟠焦踞洲横大江滔滔兮日夜未央江东注人西去大江依然兮斯人一往不见且为土
　　淮之水铜扬州扬之山天悠悠当年三城江为沟祖鞭不神兮风木幽幽营星哭铜扬踣楚云荒凉兮平山客尽秋草春自緑
　　淮之水江流平江既平淮水清空山无人月满城归来兮景景平生苍苍者山翳翳者木于躬不赢于后尔福
　　寓言
　　益友不能善其朋孝子不能谏其亲而况下土虮虱臣乃欲取必于其君彼其生深宫长妇人岂比讲贯道义明制六合重万钧左右顺适候笑颦奈何布衣事摩拂欲去所爱捐所珍甚者使其好色不敢好防酒不敢斟谁无便嬖无私爱乃眷不克保志不克伸吁非人情偶逢伶优诡故实悠然有感于予心龙逢比干固俊物人非尧舜何能有所益早已亡其身
　　天道逺人道迩古人事天但修已旁推巧测求其理圣贤逺灾异起六经防纬纷不轨洪范五行经有之附以象数真无谓庚午辛夘四字止其初不过以实纪讵知穿凿汉翼李隂阳邪正百怪诡孝经亦复神左契遂令不信不如已天道悠逺偶然耳吁嗟伏羲尧舜氏之不作衰久矣
　　稷狐不灌社鼠不熏古语以比于近君既欲择所重得不置所轻及其祸败成国亦或以倾何况稷与社又安得存嗟哉当其盛时此事难以口舌争
　　倡优贵战士屈一笑倾城又倾国但道佳人难再得未应三寸脚踏倒长安千丈壁马嵬坡下淋铃雨琵琶膝上何王府颇得回思向来否人间又看新歌舞
　　河济左泰华右长江天堑三复九劒阁崔嵬一夫守潼闗天上井陉口高者如登天下者如投井险者不可径与舟万里提封亿兆貔貅自非天崩地陷当何忧孟津河上步逐萤金城驿中卧无灯奉天袴寒华州粥荡隂贷钱食瓦盆呜呼胡为至此极曽乃不若涂之人坞中金三四万斤成就脐中一炬连日夜达明胡椒一物八百石赢得夫妇相对泣当年惟恐子孙贫转眼已不知何人彼贪宜祸不足责投欲争献窥伺之谄子厥罪均此徒往往侥幸免所以前倾后覆辙迹如相寻女自媒非贞士自荐者轻伊尹五就要割烹孔孟辙环老于行良平邓窦房杜固随世比之绮皓子陵不可同日论功名虽云道义视此轻事亦安得不与人使其材不愧其位计虽少贬亦人情惟其得之不以道既得无可称遂使山林之士鸿冥冥
　　渊明不肯折腰向小儿弃去五斗归来兮却来柴桑不救饥缘门乞食感赋诗至欲冥报以相贻等为一食俱乡里何忍于此不忍彼人生安往非口腹不仙不去聊尔耳渊明政尔无奈何东篱日晏愁孔多笑渠饱食腹皤皤效陶采菊行婆娑
　　燕南垂赵北际惟有此中可避世十重堑十丈楼铸铁为门谷成丘地中舞天上鼓美人无声泪如雨易京倾夜大明百楼营橹转眄平噫吁嘻非避世乃致人松耶栢耶客耶昔者之客今谁家必复以我为口实谓我不能尽其力吁嗟又当败一国古有败主无败客事已尔吾何云愿天勿生此人愿人皆无此心
　　有天眼有肉眼天眼除非世外人非佛非仙无此神肉眼虽凡犹是眼眼前好恶犹能拣无如俗眼最可憎瞠若两目元昏盲
　　人生何用侯万户不如稚子生纨袴人生何用家千金不如愚儿坐守成人生福智不兼得富贵经营总劳力壮年苦辛老侥幸欠伸未快梦中失少年气盛安所知苐可纵横快一时便敎颠倒尽失计早已极意无足悲千年兴废多如此何但膏粱二三子髙堂往往好老公政复业奴豚犬耳瑚七尺八九株胡椒八百如蓄租彼非贪贿曷至此千古万古嗤其愚虽然盗亦有道者不亦天命赋予殊使其无获难锱铢使其无力无巧图不见巧者拙更痡不见穷者锥亦无是虽借彼观须臾岂得坐飨逃天诛取所不应皆一趋不独今也古有诸一匹绢或以死一钱盗或弃市玉川一宿永宁里佛説大藏八万卷犹有秘宻藏不传临终説偈法非法无一个字名为禅自禅以来又几藏隔皮吹调如风烟标宗异派各贤圣抽戈拔劒丝命悬名山钟鼓饱食坐所讲何事消天年末流假托不一种动谓其力能回天空余一藏谁肯看反使文士穷蹄筌杀生聚秽过世俗顶戴服御亲乃寃深山铛脚谁共煮括糠择米交炽然佛乎见耶亦不见尔步何用黄金莲
　　莽兮秋云不知其何所极泬兮凉风不知其何所息望之断予目思之嫋嫋感予臆独欲随之出尘外浮六合意者可以快然而有所得顾安所而致六翮不如低头掩闗坐悠悠髙逺非我力
　　五更钟一更钟风雨霜雪昏晓同嬾者卧贪者起神仙也少能闲底若使希夷真个睡华山驴上笑不坠一年中秋今夕望今夕何人举杯赏云间漫自十分圆寂寞清光委林莽昨夜无月人人愁有月不计既望不便敎一二分不满亦自满意断送秋庾楼黄鹤两寂寂世态人情看厯厯能知解赏已无谁落后搀前都可惜书窓坐对月正中斋居对酒空情浓月乎有情偏照我我亦随身移坐相追从
　　题天开图画歌
　　晋朝羊公一片石千年过者犹涕流南阳诸葛已无庐至今图画代不休古今宰相几千百何独二公感人得彼犹始终都哀荣况复东南坚铁壁当年山水天画图匹马领客荒寒区何尝泉石着歌舞惟有笔墨相嬉娯东山棋残无喜屐海天风恶神龙鬰漫留一卷旧山川付与人间作陈迹李生生长郑公乡徘徊收拾得散亡人虽已逺迹未熄草木矜持犹苍苍画图天成何异昔惟有英灵何处覔不知襞积几百年复为乾坤再生一当年摩诘图辋川后来山庄画龙眠此图世道有闗涉珍重此笔传之异代千百年
　　题江山春色图
　　锦城绣岭花为云金明太液波扬尘沈香亭北牡丹醉长安水边多丽人东风如酒花满眼千防万染还一真浮青换緑野浩浩新潮宿雨光鳞鳞峩眉彷佛大面近浣溪曲折潇湘邻东林西林互出没前台后台髙嶙峋栁隂船隔人待渡石磴沙断村连津虹桥重屋闭寂寞野水略彴行逡巡佛庐杳霭木杪见晴竹逺近烟竿新翠眉浓淡秀欲语桃叶浩荡招难亲窅然世与流水逺着我画作孤烟身茅亭蔽树可招隠渔网列栅谁垂纶篷回谷合路忽尽川平浪逺天无垠数帆落落已烟雾逺岫杳杳同飘沦却知人间真艶丽不要妆束添精神红顔正嫌脂粉汚天然何必丹青匀不知住此者谁子辋川词客当絶伦不知何处有此景子瞻买田愿为氓当年画手极防缀丝缕想像几暮晨苍然水墨见妙趣直与元气同化醇展图早觉心目醒何况遂作桃源民
　　林峦夏緑图
　　妖红艶紫飞成土飒飒南风入清暑秋千院落闭重帘寂厯黄梅新过雨千峰如洗青欲滴万树入云深几许萋萋幽草徧天涯嫋嫋芳洲到鸥渚緑隂流水胜花时叶不惊风日停午此时秀野偏得趣正在红尘难到处料渠长安市上客方堕黄粱梦中苦炎埃赤日倦无浆逐马随车汗如煮岂知穹林间絶壑别开胜境疑仙宇髙岩下石澹明润旧翠新黄竞清楚泉绅瀑练界烟碧叶幄萝帔丛山圃村墟静闭若无人野径独行非俗侣重楼复阁知谁住逺塔微钟难覔户潮生港涨渡船迟登髙忽见渔郎浦人人在在有此景山水于人元不阻世外日月开清境自是人生多龃龉只言尽日长苦短如许日长谁领取低徊热恼空难息汝自不去谁缚汝开图往往意萧然转眼不知身靡所蹇予平生丘壑兴正坐失计悔可数不辞诵咏深自怜万一观图有人悟
　　江山秋意图
　　遥岑涌翠聮林丘逺水兼碧环沧洲荒荒野净日凄薄索索叶语风萧飕谁家复阁临流闭何许华屋撑岩幽重闗接栈蜀山道孤城隠雾峡中州悬崖峻阪乔木外平沙疎栁古渡头连樯渔艇寻别浦板桥茅舎通层楼抱琴防杖岂髙士絶顶依竹疑仙俦香台翠岭半天出丹枫白荻连峰稠萦回鸥渚四五曲开阖屏岫百折周西风尘销天漠漠长空雁过云悠悠穹林絶壑浓淡趣回川乱石清浅流不须烟雨添莽苍坐觉俯仰懐夷犹少陵平生故人梦仲宣落日他乡愁凭阑星霜感齿发举目草树増离忧思呉吟越兴晼晚悲屈吊贾情绸缪何曽黄落冩枯悴岂必桑化伤沈浮满前繁宻无异昔触境揽致何能休此如弹琴不弹字泠泠丝倡桐自醻声文天成辞抑末趣味彻神与谋四时惟此心防景难于色见于音求此画有诗诗有画诗成如在画中游
　　雪晴图
　　轻轻盈盈积复叠晃晃耀耀明不灭萧萧条条天野接防防缀缀心目彻烟笼不尽雾不遮月照无痕野无缺乱石崩腾添浪缀枯木棱层供眼缬小亭孤撑突以兀重櫩一片平如截乌鸟影断云不夜墟里烟沈路迷辙江流无波色暗夺石壁分岐惊闻裂近村遽失费指防逺浦平铺混邱垤重林如苏没又露遥树疑塔昭若掲何人杖策访山寺底处寒舟藏石蕝堆山积阜大富贵张天幕地真陈设严风不动澹傲兀斜月防照増荡潏恍然立我通明前直可泛之河汉碣苍茫一棹者谁欤毋乃山隂清兴切人生对景各有情相忆相求随所悦王孙公子夸燕赏志士幽人寻胜絶到头歌舞一梦散秪有风流千古説穹庐窖里太苦辛灞桥驴上嗟穷拙茫茫对此几魂销落落可怜人事别故人便遣长相忆逺道何能心百折四方安道岂无人难覔子猷能泛雪
　　子卿归汉图
　　隂山隂大泽北雪花如席云如墨寒漫漫野荒荒汉天何逺塞天长当年出闗头漆黒节旄与髪各丈八如今秃发似断旄归拜茂陵陵上栢生妻去房儿仅存官霍搆怨儿无孙老孤通国访消息李陵当笑汉少恩南使解鞍夸诮汉戎传归鞍谈辔缓可怜万死一生身画尽酸寒与君看
　　春日郊行和城山
　　春懐满眼不可道安能寂寞为愁老蹉跎情绪自匆匆浩荡春光非草草等闲一出便成赋谁向山中书第考初春最喜晴色久山市况试新灯早尊中有酒杯有月归路何辞玉山倒风流心曲自相知亦有痴儿笑何好醻君岂须青玉案行处不必红云岛一杯两杯评酒淡三首五首添诗恼但敎毎嵗赏春晴定遣旁人图绮皓
　　送五羊区善叔买书
　　五羊士区善叔奉广东宪府檄乘传诣江闽浙买书实尊经阁过庐陵求所以赠因记坡公送杨次公游钱塘谓其以王事而从方外之乐今善叔亦以公事而从文字之乐敬和坡韵冩坡诗于前以纪其兹游之胜絶云
　　南海去观北海日炎曦靡惮黄埃赤摇官船去买官书乐意不减商山橘几年身谋夸九九流俗溺人剧于酒一朝科复梦惊回却恨穿杨无妙手从今经笥不愁虚正可胷中着石渠翻思往日几书阁何恨牙籖饱蠧鱼由来读书无别法心广眼开谁得敌输君收揽徧东南天壤应无此闲客
　　送王实甫
　　庐陵实甫垂髫流落从其母于卤获俘之中卒从卖身得赎并赎其母以归故乡然为贫逐食复奉母依其所为主于南海上母遽死焉可哀也已因为赋长句反覆古今之痛以慰之呜呼实甫有读吾诗而悲涕者即有以处吾子于死生患难之间矣
　　絶裾儿将母絶域伏劒儿相母无骨功名何用宁馨儿不如之子髫齓哭相随堂上老公呼脱足閤下郎君骇还目天哀神合几见稀不如之子卖身并赎归云飜雨覆落干戈巢破卵碎同网罗断筝啖臂不得死织履卖烛吁奈何谓天不仁若予祐万里母前容子后几多骆谷散全家又看故琴执儿手谓天至仁怜此儿单车归母江之湄风霜伶仃母良健一食南海母弃之瘴云憔悴天不语今古人间一抔土全归葬处尚江南何限杜鹃啼血苦蕯保锦袍哀久羁建中望断沈婆儿更怜嵗晚黄龙骨痴待南风到北吹
　　送李生
　　劒南诗老文章公一生隔絶江以东时时夜梦出闗塞荥河温洛恍惚中人生材命不相合本志厯落空辞雄一衣带水又百载九州今乃吾世同昔人梦游所不及皆可杖屦舟连通如何闭置守乡里仰屋偪仄如涂穷坐令小儿竞得志跃跃鞍马欺盲聋山河奇杰须俊句我辈不往谁当上东南人才堕衰弱正坐顾虑懐土风向来岂无英特士偷安未肯陈范鸿贾生不奉宣室对江充来见犬台宫居然时论卑南土更俾方士随旌弓生儿朝气正几许二十寒暑顔非红青年不蚤快奋翼白首何恨如飞蓬苏君激发贵张仪马周受用穷新丰借令富贵不可幸不负双眼一览空李君昔年乍相见髙视肯顾斥鷃丛十年再防万山厎笔墨意气光摇虹我衰固无当世用君亦四十未就功披腹正欲呈琅玕意行直且登华嵩逢时金台曳珠履寓目匹马游无终赠言何敢懐不已所虑濡滞年匆匆往时借手所推毂先鞭或已夸犀童可能不贵复不去东西湖海添诗筒爱君愿君一吐气他日为我谈沨沨
　　送平阳李汉臣
　　南垂北际天地合朝驰夕秣万马踏牛车龙轴遍梯航玉佩金腰遡阊阖就令嵚崎可笑人亦复轻肥照耀春呉娇越丽金买屋山飞海步鱼袭鳞何人嬉游但娯目何人萧散不累俗诸公去者辄翩翩今我何为长碌碌异哉此君何逍遥长身如鹤之飘萧闲谈不知剧暑去清坐能令客意消我行铸错毡未穏君吟瘦颗饥可忍穷涂执手自相怜过午呼茶不嫌冷髙翔百鸟争风香眼中见此孤凤凰往时邺下刘公干此日江南穆伯长人间往往难留盼泛爱虚名徒足叹虵行贡禹有弹冠钩直子舆无裹饭悠悠薄俗久厌之人生作客真何为担头第惜二万卷一字不疗寒与饥此中无定留君住君亦尘间无住处山中猿鹤望归来个里燕鸿相避去萍蓬相遇知何年欲别未别心茫然长安市上倘重见更赋匡山第二篇
　　书生何用三寸舌嘲风戏雨晴飞雪等闲日食米二升比似常人倍磨折书生枉费头上冠同流合汚良独难俗人固已嗤鄙我吾党亦在瑕疵间人生谁遣称书生诈怜伪喜中实憎十人共语九不应一语不中谤已腾书生薄命为诗人呕心刳胃供笑嗔千金谁要长门赋万首不捄哭雪贫早知所遇有如此恨不投笔弃脱屣秪今鬓影半苍凉正在尘中不生死惜君所向非郑庄叹我裹饭徒子桑江湖鱼命自相吊宇宙蜗角争何长为君感发嗟薄命我亦风尘老孤夐金莲何限两足尊我尔三生宁好径明年我亦归去来君游汜滥涂方开江空年晚黯执手他年须记此衔杯
　　古梅先生不逺数百里特为我来以斯文故此谊厚甚复枉贽篇临别走笔依韵为之语短不能尽情也
　　秋霖蒙蒙客西上惨澹江山供意匠尘侵短防叩城门寂寞行人问何向明经当家推几文旧日题名千佛藏秪今辎驾欠蒲轮空余讲部尊鸠杖出门乘兴彊为起如此西风行道里奈何逺记征山香亦遣河伯夸秋水此賔此主可人人我愧我称君子子书窓一榻尘又悬秋鸿数防天如纸
　　石麒麟
　　堂堂麒麟驿边路东西相望数百步莓苔荒裂形象存云是六朝陵寝处公卿琢石为虎羊别作麒麟表帝王山平陵圮隧道没平畴晚风禾黍长相逢老翁荷锄耕借问老翁何处陵遥指隔田稚子立此处往往留其名我生犹及闻祖父此田又复几易主何况千年废帝陵只有麒麟知处所我闻此语泪霑襟人生反复理难寻陵迁谷变谁料得便房幽户何用深中原百年生荆榛清谈歌舞为君臣珠襦玉匣贼不讨金鳬银鸭恨又新麒麟落落得为石千年犹存旧踪迹不如变灭都无余免使行人三叹息
　　中秋与青山露坐口占长句
　　今宵之月天下无天下有月无吾徒吾庭数丈为庭除不许一木来扶疎斋居无肉陈盘蔬髙歌乃有吟客俱杯行授简诗须防急起迭奏声乌乌吾不负月月负吾满城闭户如幽都去年之客今年殊欲饮此酒可得乎东家之君万石租西家之室二八姝肆筵设席我不如岂有一语能形模羣仙琼楼宴天厨龙肝麟脯玉醍醐酒酣杂击抽簪瓐青冥之上为天衢蟾光俯踏照六虚坐狂一语干天诛谪下生世为凡愚况敢纵饮狂歌呼呜呼此月岂独天下无







　　钦定四库全书
　　养吾斋集卷四　　　　　元　刘将孙　撰七言古诗二
　　题南郑尹良臣【时用】萃贞堂诗
　　人道以萃为大成天道以贞为一终否睽离涣浩难聚荣敷华实收其功贞如循环起元亨萃至于庙功乃崇非亨莫萃安得贞萃乃异彼豫与丰彼盛彼大物常理物理有极贞无穷世人视祖若茫君子以身为栋隆方兴备礼犹或有已坠搜绪谁欤同美哉南郑尹氏孙此堂继志宣祖宗森然名德叙昭穆逺矣光宠如新蒙里人纵观兴孝义信史采摭扬休鸿外防力举十不惮孤侄代死神犹恫功缌听长世谨率翠华幸燕恩湛洪废兴奈何厄运数神具相尔仍乐融新堂翼翼焕楹桷旧刻濯濯芟蒿蓬后来称説萃贞始又似推本七世翁天于伦纪极留意忠孝如种生芃芃子孙蕃衍族复合余报贻答幽显通人间此事何处得千古相望四五中长歌扬厉端有触如美泱泱风沨沨
　　客中岁宴
　　朝暮三年葱复醋未若辛酸岁晚路何况连年作宦逰只影萧然山上往一更钟断蒙头睡五更钟动半枕寤下方市合久见日四望峯环犹是雾荒凉过客常无人来徃闲庭自徐步前山望雨十里来半溪云防隂晴度时惊潦水屡赢缩夜听滩声静喧怒怪禽飞鸣作人语山蛩闭蛰犹啼露我行游戱乃久留辗转简书无可诉平生迂意竟何许读书长笑为儒腐文经武畧固非长世事心期岂无素十年奔波成百拙一朝推择偶相遇重来铸错不可改时复望云嗟巳误秖今憔悴经节物何爱别离走荒戍人言防官胜家食我媿长勤负初赋奈何忧患久侵凌兼复儿女迫昏娶低徊岂独隠身世浮沉聊以应门户十年出处未易言百念悲辛自狂顾亦知贫贱宁所少如此飘流属何故天地四时有消息风月三生感回互寒氊寂寞固其所青灯忼慨空无数
　　寄郑义山
　　万山之间春日长春山之外云苍茫客来叩门称清江袖书上有郑字章广文先生初入庠闻有束担汀之阳寄缄丁宁携报襄得之倒抽心慨慷喜极疾读泪数行四坐惊怪旁观旁谢客卷书行伥伥昼立夜坐中彷徨书辞仅百语非详一纸虽短情永伤上言北行子南装中言出处还江乡感昔霞佩相颉顽今专一席各一方幸不变化鬓巳苍重逰丽泽临修廊俯仰陈迹一苇航携手倚醉阑干狂今我衣冠领洋洋此防二纪又半强惟君记省平生尝使我回首悲行藏徃者驱驰翰墨场君廿有七颙卭卭我十入俱翺翔君先十载名声扬我后突出髙与亢榜帖先后姓字香余子侧目汗走僵先軰敛袵才葩滂咸曰二人且腾骧此岂泥涂老风霜酒楼涛翻九霞觞扬州飞挟琵琶倡或惜书记私皇皇或憎阿瞒谤浪浪一笑美恶孰在亡襟期何许虚名彰梦未合眼炊熟粱仅为人作春衣裳谁数马周推君房彼如铁榜夸装潢今我白衣媿粃糠长忆过君沧洲芳迎门笑谓里卜祥兆曰贵客来徜徉君期我为凤若凰我媿君如秋后螀年二十防田海桑乱余无谁哀沦防惟君见我涕泗双我坐无计蓬风飏吹落闽峤栖幽篁君诗戱靳念渠央君行万里排云阊我逃墓庐望兄冈平素热交顷刻凉谁闵练裳哀羸尫傥不自植甘括囊蹴踏蹈借勇且刚东邻髙楼穴埽墙西泮岸池侵隍岂无他日尔许忙畏哉人心过劒铓我始避尔南之疆借此一官走屠羊岂比君锦荣且光泛家上冡夜发艎携儿讲坐朝升堂大江前陈风泱泱髙楼吟啸渔鸣榔亲友上谒洽酒浆清江之上嘉谷秧清江之友楩楠樟昔有典则叔度黄梅洞磅礴河汾王髙风特达圭璧璋如心博雅珩琮璜人间此士不可常可惜抑郁如干将大秀蒿目谈虞唐想已金华鸣镠锵若此未收柱与杗君宜诵如君家庄毋计彼欲与彼商我懐可人心内痒我友岂念我遯荒滕兄揽辔四牡彭原章一生志始偿前趋后谒东西厢狂奴故态敢厚望【原注自谓】故人何用中书郎谁梦太白落月梁孰为伯乐空冀良捩眼不泊思旷傍防路惯走甚若麞巧聋善瞽美舌簧蛇信蠖屈头地抢我拙疎逺极自量人生有命定低昻所不宜得徒披猖及得虽巧命适当以此于心澹平康更数年耗官粮昏嫁事毕脱络缰祝君青云日益壮致身事业行炜煌一洗廿载闲愁膓因君感念着不忘作诗宣心写悢悢百书安能尽毫芒诗成楼鼓三击镗风灯影乱雨打窗
　　紫山为瑞阳邹氏赋
　　向来夕阳行万山晃耀闪烁霏防间烟耶霞耶逺夺目老者少者惊换顔其隂半壁仍翠浪其上咫尺镕金盘腾如虹霓宛激射璨如火齐堆络环郁葱勃涌劒冲斗冲融荡漾海浴丹庆霄倒晕去入采灵熖嘘吸透九关摩尼水波珠气王通明风定炉烟闲居然隔我埃外岂可不作蓬莱防始知画手真乱色防染极力何能攀忽闻此山锦江上四时朝暮总一般闻名见诗忆所见转使想像心骨増清寒
　　广石行【原注石在建昌道上】
　　巨灵斜劈山半壁一半飞空去无迹至今枯骨不生皮撑拄棱棱骸赤立倾崖东西首相击钱路井窥天一匹划开束峡临清旷特耸屏帏蔽风日斜崩覆压如重檐横展平铺几百尺旁蹲侧踞森鬼怪丑卧竒奔随散掷猿猱攀縁定难上燕雀礨孔时容入净无寸草防空碧惟有溜痕留旧湿可怜道周不遭遇斗大浯溪二三笔秪今荒寒谁愿省莓苔不没狂题迹当年中兴藐灵武湘水何所山水窟海楼云气傥成龙此地东西正行驿大书深刻待名手过车下马留争席惜哉山灵不努力五陵萧瑟三神泣茫茫六合一片石谁向天涯海滨覔
　　青原门外夜饮口占
　　青原寺前门已闭青原门外歌如沸歌声不是绕梁声东坡之诗动鬼神松风吹露月当空一世巳入醉梦中吾徒之狂不在酒借酒放歌歌愈有人间何许无月明谁肯作此山中行此山此地宁无客曾有夜中惊破月东坡正尔不自聊长歌有泪如吴潮我闻歌声忽掩泣文字生前那得力诸贤能狂勿惜狂持杯未识能断肠自怜我巳无狂态坐负山中月明海
　　烂柯图为福宁州尹殷周卿作
　　福宁州尹殷公徃贰三衢府事为烂柯图名士叙咏成卷予昔以郡文学获事公于闽宪知公甞用是以消日乃为烂柯图诗曰
　　神仙闲日无处消借棊对着聊逍遥蓬莱光景无昼夜顷刻坐见年光凋信安山中亦尘世樵夫来徃朝复莫偶然观奕出世间遂号柯仙无再遇廼知仙境只眼前三山弱水非桑田仙乎终日与我即我自不见吁无縁清风明月时时有空山无人夜如昼萧然有客听松风却怪旁观栁生肘我评二奕证樵夫此樵三世名金书傥非仙骨当发舒柯且烂矣安得渠
　　题明皇按乐图
　　华清选胜春迎銮内家小队双雕鞍虹桥风清直驰道玊座按曲乐未阑换头促拍知几许髻偏钗亸嚬无语绣茵赐坐列琼枝似是霓裳第三部龙顔撚髭记紫云部头唤起调更新展缣奏谱意未惬指擪沉吟思入神娇棠含露波脉脉藕膓知为谁丝结东风一笑万花香端正楼头端正月犊车先道指玲珑何人曵裾御路中辎軿深闭八贵人紫衣毋乃冰山公人间乐事随风散只有开元画供玩太平天子五十年酿成人间一离乱
　　题谭梅屋所藏杨妃上马图
　　万花御路东风香六龙揽辔回扶桑芙蓉暖梦醒来晚端正晨装未肯忙趣持歩辇四辈急贵人娇痴故迟出欲行未行望何遥待来不来意如失仙韶一片下层霄寳重帏降鹊桥凤尾扇开晴日早龙珠节动暗尘销先驱欲似明駞使期解君王凝竚意翠华晼晚又西来分队如花立千骑从官侍卫总前瞻矫首红云断复连天顔脉脉未回笑列仗肃肃何当旋逡巡步障开烟雾玊座围春按歌舞至尊屡顾不胜情侍儿奉上新翻谱古今谩説絶倾城风流未必并世生太平天子妙晤赏絶代佳人不负名遂令图画极精艺一一当时意中事笑他赤凤温柔乡仅得老樊谈拥髻人生正尔聊称心世故反覆无定形千年百代兴亡事何必宫中有太真
　　题张萱写虢国出逰图
　　平明朝天澹扫眉温泉午浴侵暮归意行尽欢丞相府天街蹋骑宵逰嬉不知禁漏今几许凭醉晚妆鞭缓步笼妨嫌杀桦烟香九万青天明月炬罗巾三角低髻云姨防嫱倦苍庐英堆鬟不省子兮粲聨鞚交暎苕之荣惊鸿飞鷰何曽画髙足大鞍雄善跨若教画坠烂五花肯但素姿从七马人生反覆后昔今马嵬仓猝投竹林三郎忍泪玊环别仗外那知虢与秦韩生把笔双丝绢追写百年如目见明眸皓齿巳三生烟埃彷佛春风靣南唐北汴印斑斑江东遗墨送官垂芳遗臭等寂寞总得千年百世防
　　题天师画梅
　　当年夜泛剡曲船三更酒醒心茫然推篷雪压不胜重半露一抹洲明烟船舷戛岸露地白枯梢老干横中坚上者不见空蒙下者不见根盘旋腰支正对婉娈处笑靥适映须眉邉美人背靣犹可怜况此明媚停婵娟繇此移棹回前川已见安道不复前此画此笔通灵仙写来妙相无与传秪今王戴已相识但玩此图非雪非月长千年
　　赠黄庸之传神
　　人心不同如其靣人靣千百日所见可能一目阿堵中古怪清竒随电转世间人物不可知是邪非邪任渠疑眼前众里靣对靣颇似不似安可欺山川草木晴复晦古貌前贤无定在难将活脱戱虚空却向人前施五采坡公颧骨真复真至今想像谪仙人形容似否亦闲事描写政恐羣儿嗔人生好恶何足数不似丹青留画堵时花美女有人玩掷瓦盈车谁要汝庸之庸之汝诚能纵横笔墨皆巧心短图大幅恣簸舞寸田尺宅存古今如何模写亦到我壁上童儿惊似颇酒酣醻赠作长歌我可定无渠不可
　　以立此来遂不得防以予心之怅然知必倍我之懐因写竹米诗再用韵为一行公案
　　道旁石人笑卢胡谁遣嗜好流俗殊曷不深居宁子躯担簦负笈携行厨粉儿騃子交嗤愚古人逺矣乃欲俱雕玊刻楮为葩柎呕心撚髭欲立枯森若武库戈矛戵净洗不作鈆华肤自诧明月如意珠顷刻欲使花滂敷鄙薄无盐夸子都衣裾不惮醉墨濡吹嘘槁干荣华荂连昼分夜忘其孥食寒屡暖饥靡须以苦为甘瘦为腴行歌拾穗如美稃囊盛筒走急急符犹谓未及三一隅剧欲靣觌搜枯芜此间真有龙凤雏云开日明非糢糊谁知交臂失异途天公捉遣差特铢一彼一此何之乎自怜濩落锥欲无十年逺宦无蓄租饥欲使哺寒欲襦人情落落秦越俘宇宙莽莽四望孤能不録録惭丈夫吾行聊尔谁忍诛子虽虚返勿厌儒任彼复扶扶【原注与扶扶皆爻辞语】循饰自好东门荼不作花奴与玊奴
　　禽笑八首
　　鹦鹉南飞异风土巧寻人意知賔主唤茶惯道小玉名吟诗时学长城句秪縁觜角矜小黠未忍鸣号杂凡羽如何人靣介葛卢不肯随人作人语
　　鼠鸠形丑百无肖缩头闭目充戱调隔林众鸟噪相防连架黏竿捕如钓网罗岂必在髙宻同类机张非复料世间大有靣如蓝第一相逢未须笑
　　鹧鸪悲啼瘴云黑一马南来一马北深林丛薄自相呼水逺山迢正无极南人断肠北人笑故家兄弟嗟何及近来海外也堪行只有山中行不得
　　白鹇毛羽文且泽条疏缕宻分黑白如图如画逺可观不鸣不啼百无益主人以冗多见弃童仆得闲时恶剧信知文采无补人故可人间作闲客
　　乌啼何嫌鹊何喜嫌乌好事不到耳佛言乌眼乃有神洞视隂灵粲如指或以其睛防人目变化幽通当若此怪君説事非眼前元是乌睛长见鬼
　　饥虵望蛤奔欲啖蜈蚣见虵宁肯逭包藏二毒适遭逢反覆三义交畏惮可怜颠倒无竒术捉将一处共嬉玩满前相制不相吞所喜无灾且无患
　　痴儿爱鸭好緑头强驱作鹰驾以韝草间放飞乃低走羁绊欲困犹怒投悲鸣自愬此脚手抓沙何以供追求故人拊掌笑阿浩何以当年莫上楼
　　雉媒驱雉虞发机由鹿诱鹿足折踦归来笼槛饱饮啄视尔鼎爼相追随物情豢养或失性人事恩怨何难知他年布弟刘德坐上徐称董太师
　　禽言六首
　　不如归去归去无处江南旅魂招不归汝独啼向江南路东风千年吹落花蚕丛而后徃徃皆天涯愿后身世世勿生天王家
　　郭公郭公何人误杀此老翁至今哀鸣于云中世间可惜好活计长安公家旧宅墓聚六州八十四县铁铸不能成受人误
　　婆饼焦阿婆惜杀孙儿娇白头望孙收我骨谁知孙儿不得力断送阿婆无饼吃孤魂犹记孙靣目孙又不知何处哭
　　把禾箩谷人生无足去年谷熟不偿债今年籴谷如食肉朝相催暮相催秧田水放三两回尚待谁家借谷来泥滑滑春雨多行不得也哥哥长冈峻阪君奈何驿涂横陈八九尺马蹄踏裂深没膝滑达滑达君勿驱安得飞来助君力
　　提葫芦村村处处无酒酤去年驿骑乗锋车江淮酒课江西敷江西之水不得力若问沽酒江西无



　　钦定四库全书
　　养吾斋集卷五　　　　　元　刘将孙　撰五言律诗
　　黙坐
　　焚香听春雨黙坐不观书千古如昨日一心逰太初山寒鸟语寂叶落晚虗受用偿今我平生不愿余
　　嵗初
　　新嵗已复旧雨深无客来踈踈青入栁淡淡緑肥梅世虑随年倦天机借物催计迂托萧散不厌小徘徊
　　春雪
　　一夜东北风三千世界陈眀眀不羞昼白白欲争春河暖澌残冻天清压色尘今畨化工别又是一洪钧冻木坚犹折轻花忍独难何期逢腊后未可怨春寒欲鬬妆逾泽将晞泣待干由来顷刻玩賸得一畨看寄牕选授教导大慰公评輙赋二诗叙贺
　　府檄从公论乡黉致硕师校官得眀复【原注孙眀复从范文正公于睢阳范公荐之为学教导】弟子待千之【原注焦千之善教开馆洛学吕申公使子弟从之称焦先生】虎帅凭君重臯比乐我仪从今不落寞三嵗共襟期每叹君房拙仍嗤学究村居多平丈我【原注放翁诗都都平丈我谓村校误读郁郁乎文哉】更笑釜金坤【原注宣和间有出问题云干为金坤又为金何也乃书坊本误刋坤为釜作坤为金学徒以监本示之乃悟】本色传都授【原注唐书都授者学长也】当家润讨论【原注近年教导为教官掌代文翰之职】君来一洗濯汤便试黄昏
　　七日散藏经斋罢独留南岩
　　斋散我自住雨闲云共栖留行木上座送尽饭阇梨共客梯云洞随僧屐水蹊慙无大椽笔空负石岩题
　　酒阑
　　对酒不成兴闻歌早断肠天悬万户水月浸一庭霜翻觉闲为病谁传醉是方深村逢长老何事鬓苍苍
　　洗砚
　　洗砚得新雨题诗聊纪年山川存笔墨嵗月只云烟花事红尘外春风白髪前一溪清涨满江海意悠然
　　日出岩
　　恰值佛生日游于梦境囘望云穿石去帯雨出山来中野疑何暝前望或开午晴吾亦憇新緑对池台
　　岩游
　　游子潇湘倦归心逐翠萝谷深有寺江逺不闻歌禅梦世还小覊懐愁更多有情岩畔月待我一婆娑
　　调刘虚舟
　　一语不可得可怜相见难未应懐锦字要似问金丹世路秋同老心期嵗未寒涂穷思度世俛仰絶堪叹
　　过樵径
　　歴歴昔所见悠悠今复经愁能添髪白尘不到山青斜月迟归燕防风起腐萤人生防行役可复恨飘零
　　欲行
　　役役长千里畨畨是莫春自怜蚕作茧岂有燕留人囘薄何关命迂踈更坐贫吾生等无择石上问来因
　　槐城王国正挽诗
　　涉迹收三馆题棺号一麾斯文空日色吾道并天疑家庆生荣备耆英死传悲一为当世恸更使后人思论事心如血怜才眼最青山河向寂寞乡国遡仪刑盛徳何人记佳城万古扄通家最承盼揽泪寄山灵
　　十日宿曲江上
　　别乆望江路行迟翫岁华嫩晴云剪叶新水浪翻花古岸劖成壁枯洲浅帯沙悠然又成赋不省堕天涯
　　中秋月圆
　　富贵南楼燕风流赤壁舟若为千里客又负一年秋岂不团圆许终无晤赏休酒酣如此夕君莫唱汀洲
　　宿石岐铺
　　曽此僧同宿归欤影自擕嵗年慙种柳勲业媿闻鸡旅店多相识山溪渐不迷村酤聊湿口眀日是江西
　　正月晦
　　贫岂文能遣花知信又寒东风天地阔乆客嵗年寛壮志空留剑闲情莫倚阑栖迟兼落落俯仰付漫漫
　　别敖防迈
　　相望只同云兹行及故新江空怜乆客年近看归人嵗月堂堂老乾坤草草春共留今夜话更觉别情真
　　语别
　　中路亲知别三年逺客心语长愁烛短酒浅酿情深落月山兼水荒涂古又今殊时得同宦特用慰浮沈
　　宿鹭洲楼上
　　新月不满树沧洲无限秋何须主下榻不是客登楼别乆更相问宵残语未休披衣听晓角此日得吾州
　　答彭巽吾见忆
　　未必片云逺能令故意踈第怜相尔汝颇费问何如顾我俱为客输君自结庐又闻莳花竹安得共樵渔
　　哭长舅斯济萧国谕
　　一日不能待百身何可追飘飖宁识我变化复为谁一世来因浅三年到防悲千行如血泪并入五言诗无复来相过何繇更嗣音山林空好在诗酒莫重寻天逺鸟雏力春归燕子心高堂防白髪一望泪盈襟
　　叅政徐忠肃公【宗仁】挽诗
　　从橐频忧治【原注咸淳左史】锋车急济时犹传相韩偓竟莫返家覊歌断龙蛇尽天长猿鹤衰并无一哀防空复百年期
　　逃山或行遯蹈海亦言然灰冷身为腊湖平月尚悬【原注死于水火】有寃蔵极浦无地禁新烟逺媿生蜍志归荣鲁仲连
　　往往嫌迂濶悠悠共乱亡忠公忠是谱【原注忠公楳埜元杰其叔皆广信人】节惠节相望玉表千人见丹心百奏长翘材记觇矕嵗晏抚苍茫
　　过章山携表弟萧朝阳之子谒先姑周氏墓因为之立后割已田与之使嵗时祭周氏
　　宿志如今契天知贵我希非关大业卜自念若敖饥蔓人犹摘芦灰独为飞百年通一念持用答春晖
　　意乐
　　欲睡莺起我闲行鹊导吾山川奉佳致烟雨画新图风日催暄早防干入倦扶隔溪数声笛可爱不能呼
　　宿斋
　　宿斋似禅观细语透邉中何必三家异将无一笑同茫茫痴证梦扰扰实谈空尝试观川上江流万古东狠石在镇江甘露寺云孔眀仲谋坐处
　　促膝何知语当时汝共谋得非谈赤壁焉得借荆州地得羣雄重名余一世羞三分成底事不似此犹留
　　和永兴院题壁韵
　　古寺如松老危巢寄塔颠悲风来独树急雨失鸣蝉皷角传天下旌旗拥日邉乱离谈笑重日晏且留连
　　鳯山寺
　　小歩散微酒斜阳投古禅地偏苔帯露山暮树浮烟壁画评新意梁题怆废年兴衰増眼底于意失萧然
　　江春【原注庚子三月三日赴临汀】
　　佳节减凋零人间万不平富儿儗金谷俗士品兰亭歌舞悭风致山林羡腐腥随时双眼孔亦复为眀
　　又出杉关
　　寥廓増屡顾四年能遽忘何来尝畏垒一笑亦桐鄊二水循流尽千山隔路长有懐初过日竚立咏苍茫
　　候舟
　　萧然无可事投枕赏新凉为客当中路慿防又夕阳夷犹虽足乐展转亦何长到得延平日依然是望鄊
　　三日微晴临川发舟
　　三日逢壬吉中涂发轫初西流添雨涨午日澹郊墟忽忽鄊心近悠悠宦迹踈看人作太守同乐是归欤【原注是日有抚州赡都丁同知赴衢州治中同时发】
　　东关发舟
　　一棹欲安之微官未了痴可怜为客日又是落花时迂与闲身称贫非逺宦宜乾坤真莽苍坐失素心期
　　舟行
　　萧然无可念欹枕听江声上水如此雨北风真复情四山天欲束万古石难平独有幽禽语时时入耳清
　　访完顔慎独副使
　　旷世不一见居今有是公神眀天子后刚正古人中霜气千官肃春阳万里同三年香一瓣此日到南丰淹滞当前日哀怜有大功鳯能知汝屈麟不恨吾穷盛徳枯鱼泣深仁宻网通东风桃李列亦是一枝红少日慙流俗周旋颇异闻劒迟寜可学砚在不堪焚世已无吾党公犹念此文长懐谈孔孟何地得云云别李政卿副使不及归乃得其留别数字
　　送行得寄声中路见多情微雨适来集独归殊未平相知在倾盖何用说平生拄颊西山上悠然目若营
　　旴江小楼
　　逺役寜辞暑留行去且徐一凉思客馆三月梦家书高枕余闲足清谈百念踈慿防终有兴眀月照踟蹰
　　示赵青山
　　连床听夜雨推枕话平生此世无賔主穷途自弟兄向来何许志乱后且为情士雅何当奋还令越石惊
　　留建昌
　　烟城澹塔竿缩水抱洲寛客路几行役故人谁嵗寒孤舟中道感三日两年残无复遮留者悠然抚夜防【原注往年过此赵定宇每以不及为恨今亡矣】
　　与頼爱山别
　　吾归君更老此路岂重来难说别逺近祗应书往回江湖耆旧少嵗月道途催古树沧洲晚徘徊一棹开
　　与熊天慵自三山同归天慵出江西
　　我又送一客何时我亦归不妨身少住但使愿无违白鴈仍南北青山孰是非徘徊立江上云影记秋晖
　　候赵道佥事移江西
　　冷官候归客俯仰意萧然往复同千里苍茫记一年寒云乱鸦后野日落鸥前独坐孤亭乆悠悠极自怜
　　七哀
　　死乃尚可忍哀哉何可甘风尘起燕赵海角防东南机防浑难信功名勿漫谈从今收百念改面事黄昙望望乃大谬云云信有诸谁能收玉体宁复敛金鱼有髪难归妇无儿可守庐斯人乃如此愤愤欲投车斯人尚如土我辈合为泥英气寒燕北余羞洗陇西孔眀难尚可越石恨应齐从此江南树羣乌得意啼
　　三山初归
　　欲脱如惊兎一行真悔来不能鳯翔仞更遣鸩为媒乆客愁烦役闲情总冷灰寄声谢风伯好送一防回
　　清江江上
　　新月帯雨湿頽云如陈残细谈不可了欲睡更重看静听江鸣橹谁知客倚栏更同一夜话转觉别时难【原注时萧高风同宿】
　　客夜有懐
　　夜雨如流水春寒满小牎孤灯立四壁倦梦渡西江山气侵诗檐花和角腔何人有忘疾此处此心降
　　六日出闽界
　　度关犹借问真个是江西便觉安心竟今非作梦迷出山轻可悔随世乆俱低婚嫁何当毕闾阎亦定栖
　　出关
　　旗鼓喧重骑郊关驻别杯仍烦厚相送犹记悔初来无徳谁将恋多情亦甚推不惟载家去更喜抱孙回
　　连作三山书问倦极有赋
　　人事须来往寒暄托故新昔为嬾叔夜今作倒陈遵世路方苛责客心长畏人何时深却扫笔砚付生尘









　　钦定四库全书
　　养吾斋集卷六　　　　　元　刘将孙　撰七言律诗
　　临汝书院【原注马深居所创深静完整往年予尝得山长不赴】
　　髙坚栋宇伙沈沈弦诵无人锁绿隂岂有文章扶世道空余楼阁压穹林苍茫话柄寒灰后寂寞诸贤道统心曾割半氊嫌尚远十年更着万山深
　　客来
　　睡起小窻闻客至蝉联坐露久成痴他乡明月我与尔四海古人今者谁风雾空蒙谈慷慨溪山破碎梦参差平生本欲逃昏宦展转中年兴可知
　　和马佥事乡饮韵
　　皇华嘉惠礼行嘉坐觉东风转柳芽诸老如归周北海穷乡相会鲁东家豆笾自古称为圣风雅遗音诵敢哗莫笑陈人衰已久雍容宾席岂非华
　　佥事崔公彦材【杰】临发索诗【有序】
　　伏承亷访司佥事相公临按山邑肃清吏民观风所覃染俗顿革幸备下走得奉教条每蒙抚存曲尽诲爱临发索赋佩意弥深輙成短章以志知己
　　一节公忠众莫攀四方选表不教闲气吞西雒山河外名撼中州台省间仪凤游麟出为瑞握蛇骑虎笑非艰苍生大有为霖望未许驱驰老玉关【原注公见告平生所歴官尝未满复迁擢去且歴言周旋台省屡排大奸扫权贵数事】
　　先声所至凛于秋怀抱如春语笑柔庶狱哲矜眞泽骨万金涕唾肯回眸十官一马无留畜二膳常衙不退休但得片言皆政论他年会有史能修【原注折狱辞金以及不买马不退食皆公相与言平生及此】
　　州县由来系本根茧丝保障渺难论但教落落皆元结岂必区区恨子元稂莠不除终害稼参苓虽好莫还魂有怀绪论书绅在不但人间清渭恩
　　髙轩少日浪名虚流落穷山怨莫舒百谪陈遵宁可免一言鬷蔑喜无如威严曲霁何非教政术皆师但恨疎
　　从此四方说门下已应胜读十年书【原注公临去时曾有公举之言】
　　清江分司蒋长卿佥事席上和韵
　　何人能顾客星槎浩荡春风放两衙尊酒西园同借草清谈雅咏欲生花人生难得开怀笑明日相思有味茶不为使君留得住片帆当已宿渔家
　　送方嵓章君昆仲归南剑并寄汤中山及林碧山范碧湾张省吾诸君
　　游云藏剑坐差池二陆江南为说诗春絮送君分袂日暑风记我出关时天长雨絶嗟何及燕老鸿稀有所思寄语故人好消息相看未失旧襟期
　　志闻
　　县吏家家夜打门春寒悄悄昼空村料应仰屋多窃叹安得先生肯正言乳虎一时宁复计羊千古不称寃岂无他术搂髙位亦使苍生得自存
　　又说舟车算赋租宁惟硗确化膏腴遗民堕泪元太守蛮子叩头桑大夫有客不须夸泛宅从今敢复叹乘桴闲中今古聊成笑难载西施泛五湖
　　和尚学林感怀
　　古路三义落日凄总难开口况谈诗青春已去安归只万古不然今信噫落落故应君与操悠悠焉识我为谁自怜年少成何事昨日旁人指鬓丝
　　夙兴
　　自笑残生爱睡乡时时也作揽衣忙西风三日木犀雨薄晓满城梅角霜三十九年惊梦过五更二防记班行八千里外期报徙倚看云喜意长
　　和青山会散韵
　　烛光穿透半林明携手行扶送众英月色挟霜寒半戸梅花带雪守残更沉吟独笑谈堪忆欲睡不眠诗未赓忽忆明朝当送客孤灯挑尽若为情
　　与郑元夫会社平而别
　　等是兵间乱后身同行共辔了无因已怜太白配残月况复南箕望北辰一世壮心成昨梦千年知已待何人诗成忆尽平生友举扇西风几许尘
　　解嘲
　　九万风髙落照前三千身老暮云边我生本是悠悠者汝正何须研研然防肯知贤士意琵琶自感昔人怜断无六国黄金印犹复痴心二顷田
　　九日和彭明叔登髙
　　古今九日称孟嘉落防陶潜独酌潜于嘉为外孙潜为晋处士而嘉以此与桓温同传哀哉孟生本自落魄何与人事郗超辈安在彼不与为党而嘉与焉前史之妄不足惜而千载未有一明之者岂不可叹也因和韵志其恨云
　　酒与身名孰是亲垂芳遗臭等时新小儿已作晋处士一命独为温辈人壁后岂无推幕客醉余不濯堕缨尘千年史册无端的闲爱禅房白防巾
　　山中
　　澹澹疎云衬日光雨新泥软暑风凉林空终岁有落叶路转半山无夕阳客燕又看忙护子乳莺时听静调簧三年到处成桑下何限闲情总未忘
　　文江中秋夜宴和观复佥事
　　空蒙露气霭天庭桂影无风玉宇澄一段碧云如渡海半牀凉月欲眠冰昔离今聚怜秋雨坐咏行歌得酒朋踏破琼瑶三万里广寒元不用梯层
　　不知秋夜几何长似可淋漓更几章落月窥人如半面清风对客不成霜坐来欢伯聊知已行听箫声为断肠如此江山如此酒可能隐约待回廊
　　鼓笛沧江破夜阑意行缓坐得追欢一年此夜况有客万里与君同倚栏叠纸挥毫驰腕脱停杯移坐就天寛纵谈满眼中州集更觉琼楼玉宇寒
　　考试
　　十年矻矻事雕虫二十周星断晓风废简回春冷灰外寒牕读赋万山中重期将相公侯选肯信倡优卜祝同努力后来宜絶艺太平制作待诸公
　　送陈宏叟第三诗寄其兄壮叟
　　十年名士不相知后出难兄更崛竒落叶空山人自语西风古路客携诗往来尽是新吟者谈笑长如未乱时异代他乡犹有此匆匆能不恨分离
　　未可悲歌吾道穷讵知异好有同功千年科举除流俗一旦文章得古风余事倡酬供日月太平制作望儿童了知此事须吾辈碌碌还应媿阿蒙
　　长公仲氏近何如临别凭君问讯渠四海元龙难着傲穷涂阮籍故应疎三生有命中原世千古无情一卷书有约不来秋又去江空岁晚孰怜予
　　约龙仁夫共语不至
　　黄埃赤日君何往嘉树清泉我欲眠阅世平心多一笑逢人开口亦前缘坐从塔影无隂起问到山僧建寺年共对金仙思此劫不知为减复为贤
　　登麻姑山
　　五月炎天不作埃清风如泛陟崔嵬吹教紫陌红尘浄直上都絶顶来骋望未应吾兴尽好怀须待可人开瀑声近处行微倦未饮先尝水一杯
　　残雪
　　忍寒小立傲空蒙此夕何人意赏同断角疎钟人定后乱山残雪月明中一天霜气凝冰柱万里烟痕衬玉虹尚可数朝供【去声】茶事今年最是不匆匆
　　二日寒雨闻客语有感
　　岁暮因依风雨交寒炉客语慨农郊夜呼总是田赋急火迫都将椒颂抛闾巷闭门无竹爆儿童剪胜自梅梢苍生辛苦谁当奏憔悴臣同在旅巢
　　临川荆公祠堂
　　白发何求坐庙堂苦心千古视荒荒天津有客攒眉早洛下何人着史忙展转已怜初意失是非更觉后生长青青芳草江南又谁向新亭泣夕阳
　　秋怀
　　西风遍九州江花江草索然收青天万里鴈飞尽长日四时蛩语愁白发宫人杜秋曲中年客路仲宣楼浮生何用思渠事天地由来惯作秋
　　放榜
　　零落鸠盘待抹涂依稀榜帖报黄荂龙门久息三春浪马廐新开一日花鴈塔天倾尘莽苍雉谯风字横斜少年场屋麄豪意直舍人归看暮鸦
　　宝气亭
　　千年九地蛰深藏独为张雷发伏祥自是羣儿无眼目何曾一夜不光芒隂幽如狱堪蟠屈变化为龙极混茫我欲西江吞一口行浇镡水浴干将
　　题郭招讨野斋
　　少日经行某水丘至今如画目中留千年尚父遇西伯万里伏波思少游风致山林疑未晚功名岁月慨如流但存物外超然意何必山庐更钓舟
　　旴江
　　山围故垒郁参差辽鹤归应记旧时巷陌犹书晋甲子女墙未改汉罘罳【原注旴江城未废视其脾睨坊扁犹开庆旧题】髙林翁仲留残照古字尘埃拂旧碑寂寞西江犹有此风流俛仰可胜悲
　　罗壶秋访来志别
　　霜信横江鹭不飞风流晚岁倍依依苍茫寒日三竿短冷落诗人一舸归南北行囊惟史记文章余事到禅机秖怜夜夜空梁月梦破梅花水四围
　　游白纻山【原注白纻山在当涂十数里相传桓大司马每登其上歌白纻以是得名后人亭其处为游赏北望地又名四望】
　　危亭突兀据山墩芳草长封晋屐痕去后无人歌白纻行来何处是中原一春不识桃李面夹道聊看桑柘园豪杰风情谁复念晚烟归路市关门
　　咸淳已已余年十三随侍漕幕时幕中多名士以诗称者莆田黄一防以牧而山南余魁安裕自建康来尤自负诗笔素称江东偶诸公共会白纻山山南为此亭赋诗余固未尝学作律体也不肯为不能者强出此和家君一见微笑以视诸公山南一防大称赏以为去后行来虽后村诸家节制不过如此明日一防又诵之古心公且以简来云一夜思之此聨无以加繇是予亦妄意冲口而谈诗今发种种无以醻知已之言姑记当日提奬之所自如此非敢衒也
　　送春
　　竟亦何尝受用春送春每叹百年身曾无一觉扬州梦也见三畨海水尘前度看花谁负我长楸走马似何人从教风雨连天暗我尔相忘一欠伸
　　送春三首
　　今夜初程阿那家飞觞恨不到天涯人情空似绕枝鹊春事真同赴壑蛇夜雨兴亡余燕麦晓钟南北梦莺花千红万紫成何事至竟桑麻是岁华
　　此别年年何在今但悲不得醉乡频多情薄幸日边雨万水千山天上春芳草茫茫金谷友斜阳冉冉燕楼身杨花零落沧江路每岁相逢是故人
　　色香世界转头空万古销磨一笑中独坐最愁当落日骤歌忽觉已南风长门天远千金尽阆苑云深八骏穷明日多情聊遣处绿隂啼鸟隔帘栊
　　马观复同天宁阁上观水和韵
　　身如飞鸟立云孤恍惚相携药市壶是处荒残增感慨个中指点到虚无江湖烟浪东南坼仙圣风埃九万扶曾是年时登览处茫茫斜日水平湖
　　豫章台
　　杰阁髙台断复连旧时歌舞落荒烟空余乔木枯成腊转觉西山淡欲僊湖海元龙何敢傲江山王粲自堪怜书生情性终来别才到登临思悄然
　　临川
　　临川门外绿浮城拟岘台前雨弄晴宾主千年几叔子江山一笑亦初平【原注临川地志称羊角洞天故云】闾阎歌舞更随世翰墨词华肯让名【原注台有数碑皆继南丰不知裁而作而写曽记者复自书名不书曾】晤赏由来俄顷耳好风佳月付台兵
　　题城隐
　　何处如今更有仙此心安处即悠然移松忽忽成尊行种柳匆匆又少年世外笑谈怀客语闲中早晚刻邻烟东风似妬人清福啼鸟牛山惊昼眠
　　与黄西友宋梅洞郭外小步
　　不得过江观烂霞却乘余兴到山家可怜晴日况此客但有赏心何必花荒草野田随步远断流新雨绕城斜村酤虽薄须聊醉明日沧波望眼赊
　　自省
　　如此风流如此休十年心事两悠悠昔如骏马方驰阪今似饥鹰欲附韝秋雨路傍相识少春风观里独来愁倚阑莽苍无言处何必成翁是白头
　　清明日晴
　　莽莽中州草自青江南池馆黯然平飜教风景不相似选得清明也解晴荒塜琵琶忘旧曲断桥羌管竞新声山河了不关人事底处曾为百二城
　　到洪
　　才从杨柳隂时去又向黄梅雨里来漠漠晓云低欲暝防防水气湿如苔神仙政尔皆陈迹城郭依然只废台鸥鹭莫嫌何屑屑行藏自欲混尘埃
　　丙申元日
　　家书宿报平安字尊酒相于南北宾【原注时数客留学于此南北皆有焉】香雾空蒙残梦晓烛光荡漾小窻春谷莺海燕闻雷早风虎云龙送雨新客舍官居人事省掩关燕坐属闲身
　　十七日宿新口
　　关水潺潺各自还归人去客路聨翩【原注是日遇夏元帅将欲赴福州总管】千端世事堪一笑百岁人间几八年随寓无聊吾僊矣兹行所得足萧然秪应后日谈痴絶尚与溪山结澹缘
　　送归
　　积水平溪柳自春天涯海角白头新茫茫相遇同为客去去时看汝送人明月何曾隔吴越青山各自占湘秦归心远逐江西去翼翮何由生我身
　　旴江买船
　　南州行去不多时又买西江短棹归六月雨肥秋渺渺一篷人瘦月依依倚楼宿酒余残梦转柁孤城恨落晖最忆旴山竒又秀千岩如画翠屏围
　　和萧壑冰至日见寄三首
　　几度寒炉话雨隂平生心事付长吟久留未觉怀倾倒忽别却知愁浅深柳下水边重到约人间世外未来心多情正尔还多恨谁把吾曹直一金
　　爱君妙语絶如隂笑我三年作越吟岁冉冉同行客去雪茫茫隔万山深登临惝怳形神影俛仰欣悲风月心不晓相思缘底事过于失玉更遗金
　　何限笙歌不咽隂天教我辈作蛩吟可人政尔少愈少阅世奈何深复深醉里平生华屋眼花前一往少年心眼中夸夺纷如意自喜无惭举袖金
　　随兴
　　荒閴亦无芳可寻飘流赢得此登临轻云阁雨花逾泽斜日穿帘树有隂诗酒澹能留客兴溪山展不尽春心锦江洛浦吾生晚反覆人间古又今
　　阻风泊郑步共壑冰诸贤上岸徘徊久之夜坐于柂楼风甚
　　江阁弥旬目断望沧洲共载宿连荒似怜我辈一别苦特作北风三日狂是事有时忙不得我行无速住何妨但惭柂屋谈相对寒倚吟肩无处藏
　　欲泊新淦次质记戊五日亦相与阻风南塘湾口
　　浪飐烟竿淡霭边寒欺客袂北风前当时停棹曾五日今与同舟忽十年歴落尘埃吾老矣纒绵今夕子依然故人昔醉华堂夜转盼山丘更可怜
　　过新涂遇萧髙风宋梅洞
　　牵聨解后得同流有约何能似此醻逺客不忧明日晚北风似为可人留去鸿住燕同今雨沽酒得鱼来水头正尔合离惊梦觉一川晴雾落悠悠
　　赠兰思
　　兰思卷舒师席领袖家山羣玉留人沛吾乘兮云气九仙招我忽临睨乎故乡喜季子之来归感朗陵之久别髙矣美矣孰如晚节之香言之歌之真有登仙之羡惠徼谊味薄叙和悰
　　一代风流贺季真人间游戏谪仙人神仙昼锦新官府文献天葩旧搢绅南涧林泉端有约北山猿鹤断无嗔九仙迎笑还吾侣第一头衔不染尘
　　俯仰
　　俯仰如鸡寄鹤羣家书信鴈两浮沉小窗淡月浪浪雨一枕西风寸寸心痴絶已无金屋想梦游不到玉堂深少年似我原虗度况复漂流老日侵
　　送莆田班尉舜玉
　　宇宙犹容此士奇江湖坐叹此生违扬州旧日名书记塞上中年勇布衣对酒醒狂豪气在倚楼意赏壮心非何当着我东西屋笑傲风尘也息机
　　剑客三年叹索离眼明初见便知希相从已觉十年晚忽别俱持一笑归匹马短衣鱼计得残山剩水鹄身微寄书漫有临分誓正怨江闽鴈自稀
　　甲寅离光泽至石岐
　　慇懃送客话新晴俛仰流光百感生一往波涛随运去回看岁月自心惊浮沉玩世今方朔萧散居官一长卿古路尘埃漫今昔八年赢得客身轻
　　漫题
　　力屈涂穷定某州如今草莽是何丘已伤无哭田横处乃有追评葛亮谋剑气閴寥狐拜斗龙光变灭蜃成楼逢人不忍重相问时倚空庭泪洒楸
　　穹穹厚厚此含人零落累魂托断云万里忠精记髙庙一函枯腊从先君越吟已复江南些汉土终无海外坟故旧尽哀知有处西州鞭语不堪闻
　　李志蜚和前韵作三诗来见且道座主瓠山王公自东平寄声语各如来韵次答之
　　一笑相逢寂寞滨未言蚤已识丰神我为何者元和脚君勿谈之戴晋人道故此时喜倾葢语离前路渴生尘意轻万里当如此浩荡男儿不负身
　　素餐千载愧河滨落月依稀梦不神特达公能为座主栖迟我未免乡人寄声未有一个字揽袂更添五斗尘河济闽山瞻莫遡抚今感旧可怜身
　　笑渠寂寞卧漳滨岂必区区著论神往返不知三阅岁飞鸣会见一惊人纵谈倾坐茶余味得句连章水不尘甚喜故人真有子风埃珍重祝长身
　　快阁
　　此阁因依翰墨香高于儗岘匹滕王峯多远引江平阔野旷平陈天混茫清景何曾于世隔人生彊半为尘妨后来岂但无诗句絶笑痴儿抵苦忙
　　向令贤达尽得意岂有风流遗后来安得人生如此水莫论世事且衔杯昔时风月多情赏闲处山川笑口开不是深明穷太史东南更有最高台
　　慥庵郎中快阁留题刻布传和过庐陵得见一钜轴次韵
　　案牍劳形九曝蒸阑干入手一吟凭片帆落日天风饱一雨中宵雪浪增明月窥人长是客画图着我胜如僧沙鸥洲鹭休惊起社入江南自我能
　　寐怀尘外桂枝丛感慨凡间野鹤笼有限身聊永此日不平事付快哉风飘零江海诗千首报荅乾坤酒一钟欲识襟怀悟趣扁舟清涨百滩空
　　呈敬轩公
　　莆田参政敬轩公与先君子须溪先生定交于庐陵谪居时同舍同年同门同朝知契深厚乱来隔絶不肖来闽往复二十年每问契家何如于莆田往来者兹行光泽见吴教谕能言中斋屹立风波中深慰此情闻教谕弟归欲专拜书渺其今昔何所可极輙附小诗以见惓惓言有尽而意无涯也犹忆癸酉先君送先参政守庐陵归诗序有云追念江东辞举姑苏惠予孰非可感此诗传之两家子弟永为好耳今诗追记前语俯仰凄然
　　市朝早叹转头空门戸欣传屹栋隆南北风霜陈迹远江闽子弟几时同空余易世怀中散未必通家记孔融四十三年一诗问犹胜今字不相通
　　延平移病
　　吾行不计是耶非身外茫茫一羽微避世长卿何况病彊来王式径须归老人儿子长竿伎有道先生杜徳机千里无慙持一笑萧然清絶返莱衣
　　旅楼
　　重云辛苦熟黄梅四望冥冥拨不开细雨小楼人独坐黄昏隔屋燕飞来昔时种柳今成树前度看花半是苔徙倚周遭成冷笑人生逐臭肯心灰
　　五言长律
　　浴乎沂
　　休沐宜相浴时哉岂自娱于沂尽贤者吾道亦春乎尽洗言侯霸羣来咏鲁洙驾言适彼水余兴舞于雩花柳圣门乐鸢鱼天理俱笑渠脩禊者除袚竞区区
　　已已三日当涂学官招幕客同舍会于东教防浴沂亭李叔通谨思素相与忘年戏笑因谓东教赵崇鈭养大云宜试此君赵葢初上未久赵谓已非词赋逊西教天台戴觉民希尹戴方思所以命题吕监簿圻正父云只亭名最亲切讙以为宜才具笔墨叔通戏云停笔磨墨者罚诸客环观或曰只有沂字可押余性不欲蹈成説不敢谓乎字亦可押漫且题奉试小缓之即得春乎韵恰凑上娱字萧如壎先生云娱字十虞叔通曰岂可押乎字耶客共谓难押忽见落笔皆惊賛及成篇传玩尤以花柳鸢鱼一聨为精微入理一时夸许至达朝路他日贾平章堂中亦问古心公云闻江东时馆中一后生省诗押竒韵公举此亦一笑偶然亿中无足道者而斯文之知始此至今犹蒙被其赐故不敢忘而着之此云
　　玉堂今夜凉
　　今古文章手传宣卧玉堂人间秋未到天上夜先凉学士青绫被中书白象床襟怀三伏雪枕簟五更霜漏静闻铃索风回带御香明朝传制草好语满班行
　　是岁六月留昭文馆中值谢堂建节丹山先生当宣锁随诸客往观中夜在庭丹山已易服堦下立马待矣丹山忽见顾云子为我立成一诗玉堂今夜长吾改一凉字子即赋之当时口占作此丹山极赏人间天上之句且谓劈头今古字便是活处尤喜后四句语诸客云此郎会到此处今渺焉如梦惟大君子之赏识不可以不识也此诗拙速所为有当改处不忍忘当日意姑存之















　　钦定四库全书
　　养吾斋集卷七　　　　　元　刘将孙　撰五言絶句
　　古兴三首
　　井深泉始冽绠短空劳心不悟绠不及但怨古井深弓强力苦弱挽极意废然不道力不逮反咎弓性偏新弦上古桐挂壁三十年不省久不弹更且求新弦
　　六言絶句
　　和宜可感怀
　　路傍王孙勿泣南冠君子莫啼铃语占胡洛度童謡听拉飒栖
　　有客太息太息东风一年一年越女归来化石秦人大半成仙
　　坐阅燕来鸿去寂无虎鬭龙争雕栏玉砌何在髙防曲池未平
　　焉能忍此终古与女逰兮九河婵媛为予太息夫君不来奈何
　　得酒但须径醉有诗何用镌顽斯文自万古事一醉又一日闲
　　年年三月鴈去日日五更鸡啼玉关不见生入防稽谁念愁栖
　　海上一十九嵗车中三十六年逢人不敢开口避世除是飞仙
　　天道非耶莫问人生到此何争铜辇荒凉无梦叶沟呜咽难平
　　事去剑空斫石悲深泪漫悬河弹棋有不平处饮酒如作病何
　　东方小儿狡狯长乐老子痴顽署大传作履歴挼北斗似等闲
　　七言絶句
　　春日即景
　　急雨惊雷短梦过晚晴草色静如何一溪新緑无人管付与鳬雏饱弄波
　　红紫元知只软尘不堪日夜竟时新回风珍重思归鸟又向人间送一春
　　深緑啼莺清似琴转丸流水自天成王孙公子雕笼内憔悴何縁得许声
　　布谷知时苦劝耕农贫谋种更关情不知聒得田家厌夜夜村村叫彻明
　　城阙荒凉秋复春青林髙下嵗时新乱山野水斜阳路渐觉沙鸥不避人
　　天风梅雨尽新亭谁寄遥遥贞观孙满眼儿童新宇宙已无父老说开元
　　布谷子规啼暮春春山蚕箔更清新教人却恨南蛮舌不似禽声字字真
　　杨柳隂隂梅子酸燕泥雨湿落花干东君也作人间别特地花开防日寒
　　桑叶青肥蚕再眠低云疎雨晚春天笋舆睡觉山新湿流水断桥闻杜鹃
　　山路茶香触鼻清不须煎焙入甆瓶摘来带雨徐徐嚼也得篮舆午困醒
　　和宜可感怀
　　六朝旧迹余淮水百尺荒城感石头不用题诗悲往事后来自有后来愁
　　锋车使节欲空班昨日平章出北关断送乾坤消防许一邱荒草木绵山
　　连云伟观千般巧赛锦头船十样长只恨里湖逰不到里湖到了外湖荒
　　长羡马城城畔叟油牕目四时花如今邸第难依傍旋问山农学种瓜
　　狎客有楼贪午夜幽人露坐惜芳樽风流彼此无消息无雨无风早闭门
　　绛纱玉斧瞻天表雉尾龙旂破晓云万事由来谁料得天涯今日甬东君
　　撤了明堂诏举贤大州论万小州千如今不用人围棘满地荆榛杂草
　　賛祀转防颁邑厚宣麻归衮赐金多太平宰相平安在闻说翩翩北渡河
　　孤山大小屹江心最爱危亭隠树深粉壁半頽诗客尽一江憔悴到焦金
　　闲说承平似昨朝回头何事不魂销珠帘绣幕争迎驾金鼓红旗看弄潮
　　山居苦
　　村深无药又无医旋斫生柴晚未炊风雨连朝人迹断盐无来处菜枯时
　　夜半星炊起饭田月明绩露趂檐前囊衣缾粟粗能遣草荐藜牀亦可怜
　　长官入境费逢迎县吏敲门早纵【去声】横不但过军能色变夜间吠犬亦心惊
　　故京道上
　　百年吴防朝天路抛却筠州行信州二十年来信州断黄河通得两淮舟【原注诚斋诗云筠州旧是朝天路七十年来行信州】
　　旧日三更有夜行公邮私饷走如轮可怜白塔山头路白日堂堂少过人
　　石板长街化乱蹊连甍华馆改鸡栖尘埃坏壁依稀字犹有咸阳一徳题
　　和城山见贺迁城隠六絶
　　江山草草成万古天地悠悠今五年犹能东住移西住尚胜南迁与北迁
　　处士竟谁分晋宋小儿不复辨曹刘防尘漠漠能成海洪水汤汤尽化沤
　　防安能卜尔居悠悠忽忽复为娱假饶夜梦千亿种岂有天风九万图
　　夜光处处閟竒珍闲却千年有用身落落风云无胜槩悠悠天地总孤臣
　　蜀鸟尚思前日蜀钱塘不是旧时钱何堪世事分今古惟有江流送嵗年
　　茫茫世俗尽成猜敢向人间自诡才江濶波清鸥自在山空云暗鹤归来
　　村平闲日与青山赌诗各得数解
　　檐隂缓转厌呼茶手倦圑绡坐半斜忽聼一蛙鸣草际呼童着屐探荷花
　　緑隂啼鸟不知名午睡醒来独自行山下行人应羡我谁知愁是此中生
　　飞鸟带将梅子落痴虫打得纸窻声莫嫌独坐愁如海满眼新诗拾得成
　　竹林风定日流金人似逰鱼抱釡鬵道是无情如有意时时一霎放轻隂
　　日长谈倦厌拈棊怕惹闲愁赋诗忽忆故人天外去緑隂浓处立多时
　　莫将幽梦搅天涯珍簟凉厨锁碧纱自爱竹牀趺坐久起来薝卜已开花
　　田间即事
　　力作朝飡苦易饥眼穿妇馌已多时隔田又见邻先饷遥问侬家底事迟
　　梦语
　　芙蓉谁赏玉腰围香雾何人暖凤栖寂寞一窻残梦醒满山明月杜鹃啼
　　和赵定宇欲逰武夷访道
　　匡阜只今无太白华山未必有希夷节食服药差少病闭户焚香取次嬉
　　戍妇词
　　幸自清宵逺梦稀何人递得近书归不知山上人成石犹説天寒更寄衣
　　汪水云复索西湖一曲櫂歌如诸公例十首走笔成此
　　东桥西桥春水生南髙北髙春日明画船四望遥指防何日两峯髙处行
　　朝见去棹波鳞鳞暮见归舫泊层层断桥桥边初月大佛头里一防灯
　　第一桥东嫩柳黄第四桥外烟微茫舟中何处窕女岸上谁家逰冶郎
　　柳堤防防照红妆画楼歴歴盼倚牕净慈寺前僧三五涌金门外船防双
　　当年两度别西湖湖固依然客自疎嵗嵗城中出逰赏鴈飞不带上林书
　　捩泪休窥葛岭边停桡莫近里湖前当时眼见都如昨一梦人间三十年
　　清明时节下湖天富贵中官百戱船就里最夸水爆杖如今秪有掌喧阗
　　春燕弟子头船棝三学诸斋日日争宝祐坊街无角伎西湖书院有书生
　　连云伟观想飞埃丰乐楼基又刼灰珍重书生数间屋慈【原缺】元曾架梁来
　　迍贱覊臣感旧逰萧然乐叟出春愁道人阅世心如铁受用西湖到白头
　　别龙仁夫返浙八首
　　十载如云取意飞一行似鴈忽先违江西生长江东老又説江东正是归
　　歴落江湖一束书平生浩荡志何如髙怀健论消磨尽敢向人间说遂初
　　此世悬知不我亲平生更觉白头新不知落月空梁梦四海钟情合防人
　　杭州客舎望归情嵗晚乡关忽去心欲问再来愁出口十年一别到如今
　　膝下娇儿语带吴眼中氷玉托崔卢把锄相对吾无望时节浇松子念无
　　烟雨楼防苍莽中建章禾黍塔西东可怜旧日明光手想像招魂补楚风
　　欲説思吴思悄然君逰不及竟宁前平安只有西湖水毎嵗春风着画船
　　老鹤飘然遂故丘一壶何日泊中流如何季子貂裘敝只在春风燕子楼
　　延平谒告归省涂次杂纪
　　珍重延平八面山一年着我翠微间终然不滞看山福又共东风作往还
　　往日骊驹意已灰年时铁错铸难回可怜梦梦西江去漫道重来似未来
　　当年病客倚空斋破屋西风自感怀谁信再来开絶景溪山亦若为安排
　　二十年无进士科新愁旧学久消磨一官乞与闲无奈徙倚庭前自放歌
　　水绕山围故有情旧鸥新鹭总成盟东风独作乡人意一雨緑波相送行
　　北南从昔意难侔清浊相逢复异流何事邮亭一杯酒殷勤也作弟兄愁【原注髙提控良臣张司狱仁卿】
　　十年白屋遽青云转眼练裳怆客程使国不亡那至此临岐一恸不縁卿【原注刘渊徳时相送过顺昌盖蒙川元枢子也】
　　我亦安能振子衰徘徊百里泪如挥江云淛雨无他祝好做温州一布衣【原注渊徳别于吉舟铺持杯再而泣夲瑞安人】
　　萍梗相依忽一年相于相密岂非天未归只道归时乐及至临分更黯然
　　把做都小梦回自飜公案絶惊猜刘郎临别丁宁意但有桃花一任栽
　　题娄易牕北行诗卷
　　送尽髙人侍尚方金门羽客意堂堂个中也有悠悠者万里归来诗一囊
　　金掌仙人去不辞秋衾铜辇梦无谁可怜华髪都客风雪龙沙自咏诗
　　送刘师复道士随主人进京并寄萧与道
　　烟雨空蒙一鹤轻又随人去上瑶京三山明月聊须防莫望花枝傍辇行
　　移棹才过桑落洲满前今古到中州且寻故老谈成史未用题诗莽説愁
　　百年寤寐想中原输与闲人恣北辕万里故人烦问讯可怜沟壑但寒暄
　　诗余
　　踏莎行
　　闲逰
　　水际轻烟沙边微雨荷花芳草垂杨渡多情徙倚忽成愁依稀恰似西湖路　血染红牋泪啼锦句西湖岂忆相思苦只应幽梦解重来梦中不识从何去
　　阮郎归
　　舟中作
　　斜阳江路柳青青传杯那放停上船不记送人行南风吹酒醒　江曲曲路萦萦月明潮水生送将残梦作浮萍角声何处城
　　南乡子
　　重阳效东坡作
　　山色泛秋光防防东篱菊又黄嵗月欺人如此去堂堂一事无成两鬓霜　佳节共持觞无限杯供有限狂明月明年诗句苦茫茫细把茱茰感慨长
　　八声甘州
　　九日登髙
　　不看茰把菊对名山无帽压西风四海故人一尊今雨万里长空宇宙此山此日今夕防人同举世谁不醉独属陶公　当日白衣防许漫凄其寄兴落日篱东抚停云六合借醉托孤踪吊古不须多感古人那得共杯中酩酊明年此防谁似从容
　　和人春雪词
　　看东风天上放梅开经嵗又新成笑柳眼迷青桃腮改白蝶舞尘惊任是万红千紫无力与春争想建章鳷鹊犹是残霙　不比腊前憔悴賸寒炉榾柮茶薄烟清快玊龙战罢四野逈収兵望红光扶桑国里玊珑玲海天平晴窻下疎疎花雨滴滴春声
　　送春
　　又江南三月更明朝便已是南风拟强驻韶光狂追柳絮卧占残红早向尊前沉醉莫听五更钟赢得春公笑恼杀渠侬　只道东风不改年来嵗去柳密花浓但沈腰潘鬓无复旧时容春还是多情多恨便不教緑满洛阳宫只消得无情风雨断送匆匆
　　满江红
　　建安戯用林碧山韵
　　正好花时忍办得悤悤来去道一往无情却又别颦愁妩细説云鬟髙样髻长思红袖行分路怪近来不怨客氊寒婵姢误　黄花约终难据曽未肯清园住只昼思夜梦浅斟低诉莲子擘开谁在薏徐娘一笑来何暮又争知寂寞白头吟寒机素【原注碧山劒人仕建安词中云鬟红袖皆建近景莲薏徐何皆建故有名妓戯存具其姓名知者可一笑也】
　　和李圆峤话别
　　南浦緑波只断送行人行色虽则是鹏抟九万天池春碧鸾侣凤朋争快覩鸥盟鹭宿空曽识到玉堂天上念西江今非昔　公去也宁怀别人感旧情空切但嵗寒松柏相期茂恱好在莫偿尘土债风流宁可金门客俯人间大暑少清风多炎热
　　改调满江红
　　五日风雨萧然独坐偶捡康与之伯可顺庵词见其中櫽括金铜仙辞汉歌自谓缚虎手殊不佳因改此调虽不能如贺方囘诸作然稍觉妥长日无所用心非欲求加昔人也
　　千里酸风茂陵客咸阳古道宫门夜马嘶无迹东关云晓牵上魏车将汉月忆君清泪知多少怅土花三十六宫墙秋风嫋　衰兰露啼痕绕画防桂雕香早便天还知道和天也老独出携盘谁送客刘郎陵上烟迷草悄渭城已逺月荒凉波声小
　　摸鱼儿
　　己卯元夕
　　又悤悤一番元夕无灯更愁风雨人间天上无归梦惟有春来春去愁不语漫泪湿香绡茅草人何许百年胜处还更有琉璃春棚月架万眼蝶罗否　风流事负后来儿女可怜薄命三五千金无买吴獃处更説龙飞凤舞今又古便剰有才情无分登楼赋春醪独抚也难覔阿瞒肯容狂客醉里试酣鼓
　　甲申客路闻鹃
　　雨萧萧春寒欲暮杜鹃声转山路东风于汝何恩怨强管人间去住行且去漫憔悴十年愁得身成树青青故宇看浩荡灵修徘徊落日不乐复何故　曽听处少日京华行路青灯梦断无语风林飒飒鸡声乱摇落壮心如土今又古任啼到天明清血流红雨人生防许且赢得刘郎防花眼惯复赋前度
　　用前韵调敬徳
　　甚平生风流谢客刀头梦送酸楚不堪听得花间曲猛忆云英霜杵闲情赋谁催就月眀云鬓犀梳吐才情防许待遗策重来吹箫一弄鸾凤共轻举　留春住买断绿波南浦黄金如土蔷薇洞口三生路无奈风光阻新情绪也待见东隣花艳墙低处东风看取便娇送飞梭半摧编贝笑咏尚髙古
　　金缕曲【用稼川韵】
　　老我无能矣叹人生得开笑口一年间防去景悠悠如有待白发已非春事便一笑何曽是喜我本渔樵孟诸野向举家尽叹今如此空自苦有谁似　堆堆独坐文书里是无能爱闲爱静清时有味出处古今无真是往往君言有理看攘臂后来锋起戴晋唐虞一杯水只鲁连犹未知之耳况碌碌共余子
　　梅花引
　　和子昂题水仙花卷
　　云涛白凤贺瑶妃仗葳蕤路芳菲十月温汤赐浴卸罗衣半防檀心天一笑琼奴弱玊环肥　风流谁合壻金闺露将晞雪争晖贝阙珠宫环佩月中归误杀洛滨狂子建情脉恨依依
　　江城梅花引
　　登髙
　　明霞回雨霁秋空笑难逢城东直上翠微客有可人同回首向来轻节序筋力异心犹在媿鬓蓬　悲年冉冉江滚滚骑台平蒋陵冷天髙年晚山河险烟雾防蒙一幅乌纱闲着傲西风古往今来只如此便潦倒乾坤醉眼中
　　六州歌头
　　元夕和宜可
　　天涯倦客如梦説今宵承平事车尘涨马鸣萧火城朝狂歌间嬉笑平康客五陵侠间相待沙河路灞陵桥万眼琉璃目去闲买一剪梅烧数金娥防蝶簇带那人娆説着魂销掩鲛绡　波飜海尘换世铜仙泪铁心娇何地趿珠履解金貂宫腰瑶池惊燕罢瓶落井箭离弨灯楼倒吴儿老绛都迢防防梅梢残雪似东风吹恨难销悄山村渔火风鬓立春宵梦绕寒潮
　　水调歌头
　　败荷
　　摇风犹似斾倾雨不成盘西风未禁十日早作背时看寂寞六郎秋扇牵补灵均破屋风露半襟寒坐感青年晚不但翠云残　叹此君深隠暎早阑人间受尽炎热暑夕防凭阑待得良宵灏气正是好天良月红倒緑垂干摇落从此始感慨可能闲
　　沁园春
　　近见旧词有隠括前后赤壁赋者殊不佳长日无所用心漫填沁园春二阕不能如公哨遍之变化又局于韵字不能效公用陶诗字作诗之精整姑就本语捃拾排比以自遣云
　　壬戌之秋七月既望【原注望效公予怀望平读】苏子泛舟正赤壁风清举杯属客东山月上遗世乗流桂棹叩舷洞箫倚和何事呜呜怨泣幽悄危坐抚苍苍东望荆州　客云天地蜉蝣记千里衔舻旗帜浮叹孟徳周郎英雄安在武昌夏口山水相缪客亦知夫盈虚如彼山月江风有尽不喜更酌任东方既白与子遨游
　　十月雪堂将归临二客从坡适薄暮得鱼细鳞巨口新霜脱叶影行歌有客无肴有肴无酒如此风清月白何归谋妇得旧藏斗酒重载婆娑　登虬踞虎嵯峨更凭醉攀翻栖鹘窠曽嵗月防何江流断岸山川非昔夜啸扪萝孤鹤横江羽衣入梦应悟飞鸣昔我过开户视但寂寥四顾万顷烟波
　　大桥名清江桥在樟镇十里许有无闻翁赋沁园春满庭芳二阕书避乱所见女子末有埋寃姐姐衔恨婆婆语极俚后有螺川杨氏和二首又自叙生杨嫁罗丙子暮春自涪翁亭下舟行追骑廹间道入山卒不免于驱掠行三日经此桥睹无闻二词以为特未见其苦乃和于壁复云观者毋谓弄笔墨非好人家儿女当谅此情词虽俚近而首及权奸误国又云便归去东涂西抺学少年婆乂云错应谁铸皆追记往日之事甚可哀也因念南北之交若此何限心常痛之适触于目因其词为赋一词悉叙其意词不足而情有余悲矣
　　流水断桥坏壁春风一曲韦娘记宰相开元弄权疮痏全家骆谷追骑苍皇彩凤随鸦琼奴失意可似人间白面郎知他是燕南牧马塞北驱羊　啼痕自诉衷肠尚把笔低徊媿下堂叹国手无棋危涂何策书牕如梦世路方长青塜琵琶穹庐笳拍未比渠侬泪万行二十载竟何时委玊何地埋香



　　钦定四库全书
　　养吾斋集巻八　　　　　元　刘将孙　撰书启
　　与姚牧庵参政书
　　某尝歴观于古人知己遇合之故未始不慨然而有懐也夫所谓知己者岂直交相为之谓哉其乐固有在乎此也然有周旋游从于终身而后为师友者有不逺千里求而后得之者有怳焉中路相遇而若平生者有未尝识面神交而悬合者夫得英才而教育之者天下之至乐也孔孟是也若邴根矩之于仲弓范孟博刘徳之于元方康成虽逺不惮也识鬷蔑于堂下得孟嘉于坐中适然而相遭者也此皆理之所宜有者也至于不识而知心不待内交而如师友此则于知己之道疑于神矣而亦非过也季札见子产于郑如所素识孔程班荆倾盖而语山涛嵇康一面为金兰士龙鸣鹤云间日下各自谓得意此犹可曰相知之素相得之快固有如此者也苏氏父子生于眉山万里之外明允之慕用欧公可也子瞻童时谓为我师以至昼诵其文而夜梦见之他日相知文字间遂为千载师友嘉话计一时山巅水涯之士诵欧公之文而悦风者何啻苏氏父子而欧公中朝数十年知友交契所赏激所敬爱自圣俞子美来如三苏者政复何限然一旦得之如未尝有老苏则以为既去之后公虽贤俊满门至于不言而心喻者于何取之欧公不以其言为过东坡则以为富贵不足道有大贤焉为之徒优哉游哉可以卒嵗欧公欣然不意其如此且有读之汗出之叹盛哉有文字来未有若此之相得者也有师友来未有若此之鲜俪者也是意也孔孟而下未尝得之于言欧公虽乐其乐而亦无自而发适防二公能言而千古知己之味初见其一二焉而未易言也今夫朋游少长歗歌俯仰友惟其所择交惟其所与然犹晤赏之无所同问辨之不可合知音之弦欲絶斵垩之斤安施参差难合抑又多故况于賔客之造请僚吏之奔走位益髙趋益众非其人势不得以不相与非其间情不容以不之接幸而吾党之有其才吾世之得其侣而或彼之所懐有蕴于欲利有志于迎合有急于自营气不足为之主而好恶是非迁徙变化亦无以发彼之所长而寄吾之所乐又况知道之喻所谓莫逆于心言语文字特记以见趣其乐有在于同异可否之外者哉此固旷数百年之所不能合阅千万人之所不能知而得于吾世出于吾徒故欧公虽极意于苏氏而不为党苏氏自视一世无谁而不为僭虽更千百世圣贤复起而犹无以易此也嗟夫自昔先辈之望于后进后进之攀于先辈孰不有是心哉尝慨叹异端之徒皇皇然以得人传道为事或片言之契虽资讲授他意有在必不负当日者之一晤而吾道之是非斯文之引翼乃若媿之振于前者动掩后为不足望起于后者类訾前为有未足各私其贤而吾谁与归于是士之求知者特怵于势利而失其所从论卑而气弱虽贤者不免韩退之最号倔彊而光范之书防若无具其间顾虑纒绵虽辞华亦复不竞惟三苏骤起虽不免于科举之累进取之望而恢疎慷慨犹未失斯文浩然之气故欧公得之也如不期而其所为遇欧公者亦非有侥幸之心此则知己之所以乐文气之所以昌于韩公风声之树于后世风流之系于人心者又在乎此也伏惟明公文章门第为天下第一以真儒位参预如昔欧公凡及门者孰不道古今誉盛徳明公防厌闻之矣窃尝见明公之草书而观于制作私以为明公之雄于文皆其气足以充之也夫草书之所以妙纵横浩荡竒诡变化不可以意测不可以迹泥其落笔也与造化之生物同其功推之而无不极极之而无所碍不慑不疑不胶不挠投之所向无不如意望之若槎牙汹涌而识之者行云流水不足以喻其顺不知者以为神施鬼设而知之者蚁封回防亦不足以尽其理也字者形也气者神也得是气者形神之所以妙盖明公之于草书至矣而未有若明公之隷之又古也凡文字之大雅也亦然某自年十二知为文十五六试时文亦能遽擅其塲诸老或许其可与兹事而所自见者亦止此早撄世故今且五十矣忧患退堕志落而才退一无以自表于世往嵗东平容斋公于浙于湘闻或者之称其少日也防江西有闽选事不谋而置之校官之列繇是入闽者再粗不见非于公议而才不足以有为力不足以自防年运日往本志何为亦自分不复分寸望矣独斯文之縁未断四方来者犹以少日待之家世期之笔墨不能已于酬应然未尝敢有意于文也因其人其事尽意之所欲言者而已大惧索居鄙陋从俗改化隤其家声闻明公来江西亟欲一见于下执事且承明公绪论亦若知有已者将知已于此乎在而食贫牵制虽七百里之洪一舟之便久不能至则其疎濶可笑往往类此窃尝喜老泉论欧公之文非孟子韩子之文而欧阳子之文也故于诵咏吾牧庵先生之文有草书之説焉明公其谓之然乎否也未见顔色谨具书不备
　　贺雪楼除学士启
　　伏审涣发中纶晋登内相王人絫骑昭禁庭迅召之章阁老冠鼇峻特防真除之拜一佛出世六经同风窃以上古之书典谟训诰两汉而下号令词章其义雅浮与时髙下驯至骈四而俪六防于倡一而和千然而元光建武之制书得王言体兴元奉天之诏令革武夫心风雷一时黼黻千载惟翰林罕置于院长亦儒林难遇于宗工唐称九相为美谈宋仅数公号本色盖将诗书相表里而编之防所谓将相而富贵则固其宜众人特以喜贤哲之登庸君子于焉占运数之升降断唐虞而下必得南北之大宗师遡欧苏以来又见朝廷之真学士诸生待此久矣天意不在兹乎恭惟大学士内翰相公先生学力木本而水源笔妙金声而玉振扫空絺章绘句之陋习独见尊主庇民之大全伊川之雪明道之春备四时气禹贡而图春秋而志成一家言云龙混合之交珪璋特达之选登瀛眷早入掖班髙兼绾而使南台独对而趋北阙埋轮奏执政百僚惮侍御之都亭褰帷示监司两道颂亷车之按部虽黄阁紫枢犹谓晚岂金鸾玉署足为荣顾诸子百家之言久纷而三光五岳之气始合于是而整顿破碎之大道真足以追还灏噩于古初肯仅使作者比崔魏徒观所谓其功不在禹周公下若稽故实厥有华宗天球繇翰长秉钧在益部使归之后沧洲自外庸掌制振江左正始之音伟哉我公夐岂前比某托根有素承盼愈青不但恩深极栽培于拱把固尝意许讲制作之体裁欣闻驿召之传不胜松茂之悦固以动得舆之至喜宁不希附骥之素期其如守株之途穷坐觉出门之天碍心虽驰于前路迹毎至于后人落落自怜悠悠何赎若为安世不通今涑水之书窃附庭坚遥赋旧东坡之句敷陈语浅欢抃心长谨具启诣堦墀庆贺伏惟钧慈俯赐鉴念不备谨启
　　谢李士元俞佥事存问启
　　伏以屏迹抱书媿冷更生之藜杖褰帷接士喜登元礼之龙门敬立下风薄修初贽窃惟宪部所以扬清而激浊前贤于此防异而搜竒唐赞皇徳裕江左观风毎进孤寒之匹士宋淇水清臣京东按部遂成醻唱之美谈岂惟一时之因依乃留千载之风致厥若芳躅允属当仁恭惟亷访佥事御史相公先生华胄仙李之分蟠异禀长庚之挺秀东西将相共推天下才气之无双政事文章见谓朝中门地之第一盛徳之报宜贵钜公之推愈髙太白称五藏之皆成文东坡咏一身之都是徳评参东府察直南台贞清则朝隠之封上千斤执法则素立之力争三尺暂屈当朝之霜简出驰将指之轺车虽一道幸遇如前之广平然九重久思于今之汲黯已传择笏表南面之顾懐见行信银趣西江之召客某疎无时用迂有书痴亦尝髙慕于古人无奈早撄于世故凄凉少日误诸老之髙轩俛仰中年从俗人于委巷偶辱东平公之异顾遂入南外选者十朞一官不补于遗余再调自怜于落拓误为故知而越俎不虞潜祸之发机何图宿留之间乃有特达之遇长懐请间谢未识之祁大夫重荷垂慈问所在之徐孺子感斯文之笃厚恨陈迹之趦趄傥不假于辞鸣将曷抒于情蕴晚依门下敢攀北海之通家春在坐中愿托临淄之识面敷陈语短期望心长
　　序一
　　先圣格言序
　　昔者夫子喟然而有无言之叹夫子之叹盖叹道也四时行百物生天之所以为天者其在于言乎其在于不言乎天固不言也以不言求天何足以知天不知天矧知道微子贡之问夫子一语而止谁当悟者然竟未有悟也谓以此讥子贡之多言者浅谓游于无言之天者诞夫子则与天一可以无言学于千载之下不于言何以哉夫子未尝著书易书春秋裁定而已论语皆弟子记诸善言其敢溢出于语之外称之曰夫子所闻所传闻敢有异辞使当日有存于齐鲁间问王知道传习有宗皆当如二十篇如玉如金故余于安城萧君佐俌所萃先圣格言敬受而读之不敢置评议其间也今道统诸贤语録山立其间遗忘废缺睹记参差壹尊事之不敢小同异廼于称道圣言而疑之彼出于诸子固或附益依托然槩皆流风未逺师传友述精思论著非但匆匆问答独奈何尊海而后河数典而忘祖佐俌又备考世纪碑记褒典皆所以慎事尊敬推之罔极其心与力勤矣佐俌经家老宿年七十六成此书嵗晏驰百里来城首以见示恨不获就正于家君遂俾叙其端嗟乎佐俌此书谁敢叙复何待叙哉则为志其感耸始见之私如此云
　　礼记义帙序
　　东莱编文鉴独取书义二篇欧公在清班拟进士廷试题以谏晦庵称致堂酒酣诵人自靖献义以为豪杰之士有科举来六七百年于此时文亦屡变经义最后与词赋争髙而辞理过之至近年而极如礼记数十年来以学庸二书之精微过诗书而作者竒变纵横无不自达如洋洋乎分上下截亦使人无异辞嗟乎时文盛而科举衰固前无古人而亦后无继者此予于读静轩刘君礼记义帙不知慨然言之及此也往予为时文时尝尽取诸经义阅之见前辈所为词简而理足其光彩俊逸俱不尽露不独吾赋家然也居今言之岂不因乎人哉当时已有分省监方州者予尝谓不然辞主于达义主于当讵有省监异人而方州异教亦何意一朝并尽吾党持此技如屠龙无所用如冠章甫适越以为怪后生弃不之学相谓无用甚或谓世道之敝以此伤哉未易言也静轩乃能笃守所业不为俗变不为利迁义纡余而体裁论反覆而根据大之可金华殿中语小之犹所谓当时旧过秦也是当使何人作明有司而没没谨自献若此呜呼往者升歌清庙今也独弦哀弹岂独一人一世之不遇哉尝闻有某公辟时文不容口今翰林张待制师道复之云某可辟此艺公乃不可或谓公不能此故辟之奈何于是某公语塞予因叙君义及之亦以间执不能者与不为者之口呜呼往者吾不及来者吾不闻已而已而
　　解金刚经序
　　王寄牕诗文外邃于内典留意金刚经遂能扩开二千年之云雾脱离八百家之声闻指示四句偈之端的采摭融防坦然明白不推堕滉瀁不添减注脚是真为人解缚减担庶几修行诵念如中流傍岸容易得度尚欲余言为叙毋乃増益迷涂耶寄牕吾党也惟以吾党心胷求释氏之解悟故能尽扫诸説而求其当彼偈颂者就彼法中亦不得不尔昔吾夫子亦有四句偈曰毋意毋必毋固毋我盖无我人众生夀者相即毋意必固我也当夫子时释未为释道未为道圣人之悟往往而同后来谓三教一家者特未识其初耳是安得有三教哉佛之所以出没其词虽説一大藏最后收拾为金刚五千言又约为四句偈其不容以明言者惧学者之无得也吾夫子之性与天道虽子贡且不得闻而若仁义道徳之讲析辨论其何不极而繇后来儒者言之其心体而身验者几何人也于是知佛之引而不发者慈悲广大然亦未尝不发诸祖以来其不得以明着之者犹佛心也乃今掲然指其所归然非自为之説秪在从来义疏中不离从来义疏而义疏非从来所有予为寄牕叙繇吾儒家相与映发以为以实明实贤乎托虚以状实且以识吾儒之有未能知夫子者







　　钦定四库全书
　　养吾斋集卷九　　　　　元　刘将孙　撰序二
　　刻长吉诗序
　　先君子须溪先生于评诸家诗最先长吉盖乙亥辟地山中无以纾思寄怀始有意留眼目开后来自长吉而后及于诸家尚恨书本白地狭旁注不尽意开示其微使览者隅反神悟不能细论也自是传夲四出近年乃无不知读长吉诗效昌谷体然类展转譌脱剑江王庭光笃好雅尚取善夲校而刻之寄声庐陵俾识其端抑所不可闻者莫能载也何以爲是编言哉第毎见举长吉诗教学者谓其思深情浓故语适称而非刻画无情无思之辞徒苦心出之者若得其趣动天地泣鬼神者固如此又尝谓吾作兴观集最可以发越动悟者在长吉诗呜呼姑着其常言之浅者于此凡能读此诗者必能解者矣其万一有所徴也
　　天下同文集序
　　唐刘梦得叙栁子厚之集曰文章与时髙下政厖而土裂三光五岳之气分太音不完故必混一而后振作者防以爲知言予独尝谓梦得之辞则髙矣美矣以其时考之则未也唐之盛时在贞观开元间其时称欧虞禇薛最后称燕许大手笔今其文可睹也至贞元元和来以韩栁着比至德爲盛而去混一之初则有间矣才未必皆福福亦何必其才因使人思易所谓吉人辞寡者其福未易量也此则所谓时也吾取以叙安成周南瑞所刻天下同文集甚宜呜呼文章岂独可以观气运亦可以论人物予每读汉初论议盛唐词章及东京诸老文字三千年间混一盛时仅此耳彼乍合蹔聚者其萎弱散碎固不得与于斯也然此盛时作者如浑河厚岳不假风月爲状如偃松曲栢不与花卉争妍风气开而文采盛文采极而光景消梦得之言之也不自知其盛者已及于极也方今文治方张混一之盛乂开辟所未尝有唐盖不足为盛搢绅先生创自为家述各为体功德编摩与诗书相表里下逮衢謡亦各有烝民立极之学问南瑞此编又得之钜公大笔选精刻妙则观于此者岂可以寻行数墨之心胷耳目爲足以领此哉自文选来唐称文粹宋称文鉴皆类萃成书他日考一代文章者当于此取焉
　　潜光集序
　　栁子厚爲其先世墓表碑隂列叙先友姓氏敭歴名德用表见其所与者皆当世名士大夫古之孝子顺孙欲张其前人之景光者无徃而不用其极也徃年李肯斋芾守庐陵集四忠一节行状铭碑諡议刻之郡斋名景行编肯斋西州文献髙山景行之懐犹若此后来长沙之节照映东南与四五公相望不朽岂非其志尚之所立哉吾郡乔木世家自澹庵忠简公后惟平林萧氏近年麾节之盛歴世愈显居官行事表里愈伟行録隧碑名流钜笔五世不絶书闺则阃仪又他所未有焕有绍承先美如恐不及纂録太中公以来庸斋赵尚书而次所爲铭志萃爲一编名之曰潜光美哉八叶之家声不啻过也他人之所谓发潜者谓其有当世所不及知者有待于发而后着若一门阀阅昭揭于乡闾而传播于南北其孰不知孰不闻固不待于斯集乃焕有之所以集者盖将使后来知其聨荣袭庆之光大者百年之泽奕世之传皆自期其身如乃祖父之盛德善政垂芳而传后不但于世官而家庆也嗟乎焕有岂但孝子顺孙之心哉吾知其光逺有曜者虽十世可知也萧氏夲大和人自平林公来居城中云
　　川云清润集序
　　夫川泳而云飞者交游之至乐氷清而玊润者家庭之美谈故气类之相同宣心写妙真一时之希有人物之辉映播芳吐秀亦或百年之几见怳然之遇乃不知其可乐愿而不得求而不遂间见昔人之所逢为之羡慕企叹而不容已予于四方斯文之望惓惓也故名此集曰川云清润而叙其説如此去年闽归吾倩曽以立间以诗来谂随而和之或聨翻数十叠或牵引满百韵而寄窻顔民詹于以立师友之好亹亹起予者复相望焉防今年春雪醻倡狎至以立稡而爲集谒名与叙予爱川云之辞秀雅而雍容清润之称简逺而爽朗二语不谋而同不约而合兴致适可而情味着賔主妍丽之乐婣友颉颃之愿渊泉兴观之益闻斯名也犹可以悠然而逺想矫然而遡懐况得而览观之也昔东坡之知山谷也得其诗文于孙莘老盖山谷娶于莘老氏及宰西昌始和宻州半字韵诗且勉白下诸生亦笃于酬倡自是辞华翰墨照耀千载称苏黄他日王子立参于秦晁张李间坡戯举不知犹有王郎语以见文字无涯之喜前辈朋友亲戚间风流意象宛然可睹记也寄以立又皆西昌家也予欲重评兹集疑于誉家鸡抑斯名也亦足以传斯集矣
　　本此诗序
　　古今诗人自得语非其自道未必人能得之如谢灵运池塘生春草自谓梦惠连至如有神助非其郑重自爱兼家庭昆弟之乐托之里许此五字本无工致或者人亦皆能及也其二语爲园树防鸣禽此句乃似作意又或以防爲变变不如防防乃有一时自然之趣灵运倘不自发其趣后人当更爱下句耳诗夲出于情性哀乐俯仰各尽其兴后之为诗者鍜链夺其天成删改失其初意欣悲逺而变化非矣人间好语无非悠然自得于幽闲之表而留意于兹事者仅以爲禽犊之资此诗气之所以不昌也本此巻中诗徃徃皆昆弟賔客之集酒边花下乘兴倡酬非无谓而作此其一笑倾怀或四顾感赏池塘春草之兴具在目中故其词情酣畅如和风之醉人更不自觉正不必防缀清妍词皆清美融适四六俱料实句称予尝评郊岛之诗仅能作寒瘦语如昌谷亦特宜苦如昌黎非不竒古然沛然者有文字之福焉文章可能也福不可能也本此作虽不多皆隐隐得福意此予所以深喜而乐賛之也
　　新城饶克明集词序
　　古之人未有不歌也歌非他有所谓辞也诗是已登髙能赋可以爲大夫虽牀第之言不逾阈廼诵之会同不为之慙抑扬髙下随其长短而音节之由是习于声者裁之以律吕而中而房中之乐或异于公庭然有其调不必皆有其辞丝竹之所调或不待于赋降及竹枝金缕始各爲之辞以嫓乐与舞而有能歌不能歌者矣然犹未离乎诗也如七言絶句止耳未至一长一短而有谱与调也今曲行而参差不齐不复可以充口而发随声而协矣然犹未至于大曲也及柳耆卿辈以音律造新声少游美成以才情畅制作而歌非朱唇皓齿如负之矣自是以来体亦屡变长篇极于哨遍大酺六丑兰陵无不可以反复浩荡而豪于气者以为冯陵大叫之资风情才子乃复宛转作屏帏呢呢以胜之而词亦多术矣乐府有集自花间始皆唐词兰畹集多唐末宋初词曽慥集雅词近年赵闻礼集阳春白雪他如称大成称妙选数十家未憗然歌喉所爲喜于谐婉者或玩辞者所不满骚人墨客乐称道之者又知音者有所不合新城饶克明盛年有志兹事以美成为祖类其合者调别而声从之近年以之鸣者无不有且四方増益而刻布之予以其主于调也爲言歌焉
　　送彭元鼎采诗序
　　近年不独诗盛采诗者亦项背相望寜非世道之复古而斯文之兴运哉安成彭元鼎以明经世美清才能诗持此道行江湖刻本成帙诸赠之防者上规古史下极诗评顾犹索予一言予岂能外此而他有以相资哉抑尝观于物理而有感者窃以爲采之道或有取乎此也今夫园林盛丽千红万紫神目夺虽飘英堕蘂无不可爱亦无敢疵者而荒寒野水一枝数朶虽逺望动容廹视还目而憔悴于孤孑踈淡草莽枝虬节拥固可喜亦可议及于黄稊白苇弥漫极目乃或野芳小艳稍异顔色手撷意赏不能无情下至蜂蝶亦徘徊焉嗟夫文章亦若此矣吾尝叹夫子既删之后离骚未作以前宁无一言之几于道而旷数百年不见称于世是虽一技岂不亦有时命哉昔吾先君子须溪先生毎哀江南百年文献之零落欲以诗存其为人盖采诗者之行四方以此然竟未得遂其志毎诵河汾续诗语于乎小子未之敢忘故于元鼎也言采诗之道焉行矣元鼎观于四方其必毋废斯义也欤
　　送临川二艾采诗序
　　予尝读中州集怜伤其意以兵余乱后史佚人亡存其梗槩于此因念东南百年丈献爲盛今然谁复睹记如予之晚出犹能及诸老见闻知其彷佛今髪种种已尔尝欲效中州体因其诗各为之小传以待方来苦无四方之使徒时时望云而兴叹故毎于采诗者之游未尝不怂惥厚望之也临川二艾君以诗家之英逺求予于光泽吏尘中以发其采诗之行自此而杭而金陵子之欣然跃然爲何如哉因记徃年谈间有及成都旧事谓范石湖爲帅陆放翁来入议幕成都一妓能诗有称石湖先戏之云陆防议诗中第一汝能动之否妓笑曰可放翁至石湖亦先以告且曰毋落儿女子奸便一日开燕妓圑扇题两句其上云画堂蟋蟀怨深夜金井梧桐生暮寒范陆相顾不能得其所出陆于唐诗号无不记周遭无可奈则呼而问之逡巡对曰妾诗也二公大骇谓其甚似唐集中句也今劒南有此聨防异嗟乎此徃昔一妓犹尔也二君行矣虽如此者犹未可忽况磊磊轩天地者耶他时见倾囊细论尚愿有以成余之区区而不负君之防履者
　　萧学中采词序
　　古今作者之作流落多矣岂独当吾世为可恨哉秦少游词胜于诗正销凝黄鹂又啼数声乃其词最胜处然洪容斋记杜牧之正销魂梧桐又移翠隂乃知少游所出几于句意仿效不止暗犯而已后来行到一溪深处有黄鹂千百乃其观化垂去神变活脱犹未离此窠臼牧之要何可及哉然予极意求其全不可得顷乃得之古诗杂袭中非容斋拈出讵复知有牧之者文字流落人间本泰山毫芒复有如是不传之恨岂非无与采而布之之恨哉诗以句犹有口熟而称道不忘者词特散碎落落故不传尤甚江湖百年骚人墨客苦心为之如牧之不传者何限夫樊川固名家也犹尔况于不如樊川者哉姜白石尝试春寒共数客垂虹赋词以被防头行吟未休逐句涂改一词之就其难如此不传之恨可胜叹哉年来采诗多未有及词者吾友萧壑氷之子学中慨然有意兹事学中固尝及吾先君子之教怒长防出笔墨粲然其爲此非借爲名者予固甚愿之也是行得词若诗皆广搜而悉储之予愿得而细评焉徃先君子尝见教云少时京华道中爱观壁间留题亦有佳处玊山旅邸有题一词者中两语云如许凉宵无可恨恨只恨故人头白洎再过则失其壁矣嘻君雅趣自牧之来以予心之景景者爲子发之而以是二语也为采之先容念哉学中虽壁间者且不可失也














　　钦定四库全书
　　养吾斋集巻十　　　　　元　刘将孙　撰序三
　　曽御史文集序
　　东南百五十年来庐陵文字为盛胡澹庵竒博如彛欵鼎识周益公典裁如金科玉度杨诚斋清峭如氷松雪栢二三大老风流相望大启迪于后人杨东山以衍裕承家曾撙斋以藻洽启秀毅斋以醇茂华国近年黄庐东之简则刘玉渊之精隽欧阳巽斋之天趣理致又往往出弥髙盛哉岂独四方不敢望唐所谓三百家盖风斯下矣唐文虽变于韩栁然同时樊宗师皇甫湜辈未免囏棘求如李习之杜牧之刘梦得者四方落落仅可数而偶俪事实之敝至西昆犹未憗也欧蘓一变而议论皆本心闗洛嗣兴而词华兼义理师友之渊委胷襟之本源虽场屋试艺亦丈从字顺不媿古作者尚论一代文字所自出欧阳公罔极之赐也则吾庐陵之盛冝哉故御史东轩先生曾公则生乎欧公之里接于毅斋秘监之风而于巽斋又如东坡之遇欧门也自少叅诸老浩然自任于斯文天资髙朗一往超诣入太学魁公闱升舍选称名进士初分教即入阃幕婉画章檄称才书记两佐春官所得皆宿士称明有司分察德祐论不合即去称不阿时御史此集凡五十余卷其雍容也祥麟威凤不鸷搏而羣狡服其雅正也清庙朱弦不于喁而众音希其剖决也楚钟周鼔不章采而制作备其明丽也青天白日不炫焯而万景呈至于以少少许胜多多许幽兰芳芷不足喻其清也纡余曲折辞极意足晴春风景不知而使人欲醉也呜呼此岂世以为竒骇俗以为工者哉先是公之长子复初与其族叔舜咨彚而编之今益初巽初刻梓以成集昔公之以赋魁公闱也巽斋欧阳先生实校文其发粟长沙也古心江文忠公于是为知己而先子与公同时六馆公闱同试聫魁亚壬戌同第于巽斋同师古心同门平生心同道同相知为深乃巽初兄弟以序引为属亦唯是斯文纒绵之好虽非其任而亦无所可诿也且公实知我窃推论斯文之盛以至于公者岂独为庐陵望哉文献之徴冝有考于此也公名睎顔字逹圣学者称东轩先生毅斋其族今益初兄弟又以文世其家云
　　萧逹可文序
　　太史公作史记笔力神志专在世家列传方创体变史法自为一家言藏之名山大川不假金匮石室得以独行其志是非去取俯仰谈笑第如阅世老人歴歴闻见或旁及防隐或中絶参差其为賛特以足一传余意嬉戯彷佛或无足更论漫借他事着一语如为言髙帝功臣之兴皆若此如世无善画者莫能图何哉无问大人物大功业縂只里许但使人爽然意足眉目倡叹如对当日班孟坚以精宻胜之而优孟不复似孙叔敖矣此古今文章之第一流也而学者第以史视之以叙事读之可叹也昌黎得其精变发之金石絶出千古且出竒为毛頴一传乃或为人嘲病是殆子长所谓未易为俗人言者耶然昌黎造意为之矜重刻露若不自然不知使肆于唐史当何如也后来谁不知尊史记知学韩丈然语人学文读史记为文效毛頴传非灼然动悟心领者鲜矣吾友萧逹可盛年以时文称已有古意渉古文即思深构凝頴而作诸起兴运意即不落迳窠臼至韵语亦楚楚非时世妆真所谓戛戛乎陈言之务去或者诮之惟吾家君须溪先生一见之即喜尝以语门生儿子辈曰此其入处异乎诸子之撰如人学道参顿悟禅即不成佛已离初地逹可每求一言以自信迟之又久间叹曰吾日俟其亹亹且逼当犹不止此也已矣谁当知者逹可茫然徴绪言于篇端掩袂相视谓犹当有以益我顾皆君之所以蓄积尚奚言哉抑君之作也其皆感于中而溢于言乎抑不免于矫其情性以徴其事也庄子之长于譬喻也愈下愈近愈逹故不厌太史公之鼔舞变化类常事小节他人以为不足传者君不患不竒不患不古独不能使君不为竒不为古学古人如传神有得其形者有得其神者即神似虽形不酷似犹似也吾言如东坡灯下模壁上颧骨君得无以为卑之无甚也乃所愿则共学
　　瞿梧集序
　　冕山熊先生门人新刋瞿梧集成以寄其承学刘某于临汀郡泮某别先生且三十年得而读之爽然如侍鹤臯而从明秀不知岁月之逺而今昔之异也作而言曰斯文之得防天也圣贤以来往往皆以所遇之不遂其志而千载者亦在于此六经诸子其孰不然顾所遇之时有浅深而所发之辞有隐显洙泗辙环憔悴以及其徒诸所论著既极开物以来正大之情而无学问之可入漆园氏于孤愤长往是以一人而自为名字混天地造化四方内外而一之不待见于论议而某某者无不精义存焉虽假物以鸣亦深造其防葢所遇已极而所发愈竒呜呼孰知后三千年而遂以瞿梧名吾冕山之集也哉悲哉乎梧也昔者岂非凤之所栖而朝阳之所往来者乎忽崦嵫其岁暮寓四海于一枝虽未尝非潭潭之千仞而闻其声者有感其木者矣吾固自处于瞿鹊之间而入于耳触于心者未尝不以为前日之凤也欧公谓蘓梅待太平而生者与致太平之功等抑初志孰不愿此抚一代之百年问梧年之何许岂凤之愿乎毋亦梧之衰也或曰是为瞿梧言则然矣后之评斯集者何如谨以东南之言着之曰冕山先生在太学程文变一时文体考官得之者如六一遇东坡其教庐陵也得人才不减湖学而文采过之其碑铭记序诗赋杂传变化庄列混涵瞿昙嬉笑颦叹卓然自为一家然皆其粗也当其提教授兵解舟苍然亭下志念何许耆旧凋零灵光晚烛及使门人弟子执笔叙致先生之不遇而斯文之幸也故曰天也某年十七以试艺见异于先生今髪亦种种白矣编集论次责也顾适外流落仅能冩其感慨之私如此先生东阳澹圃先生之子父子兄弟科第文字直冠冕当世家君须溪先生尝叙藻思流春惜辛未上三人不能致自庐陵教授国子正挂冠去遂为清虚道人
　　清权斋集序
　　予尝嘿有感于诗之故而壹非语言文字间意也五言起二卿以少卿提数千人横行絶域意气何如而纒绵婉娈不睹英气曹孟德豪杰变化妙出羣雄上岂功业不建而音韵低黯殊不见下马横槊之姿下至韦蘓州悠然者如秋泊然者如水乃自陈往者共杨开府豪侠跌宕岂独如两人嗟乎不知其人诵其诗可乎松瀑黄可玉庐山西坡先生家也犹及接于古心昭文家庭问学之趣文献典刑之存懐抱至一之性感慨蒿目之悲其景景者凄其诸葛之望其伥伥者薇歌之不任四方上下之无足以懐而托之此也往从吾先君子讲悟期之为太之一足今读其诗者共知其可味而未有知其为人者也知之者亦知其为髙尚士而曽何足以知其心之所存哉予庻几知君者而亦恫然于言之也葢君之自藏也乆矣呜呼因言以见志而志有不着于言吾岂敢谓昔人之言与志异哉抑屈折于文字不得不俛仰低郁而掩抑者亦在是矣是则雄伉者往往皆伪而情性之深宻非以其人索之其肮脏者未易识也于是诗之音逺也而其故可感也予惧观斯集者以为昌黎之张东坡之晁而以为足也故反复映发着之嗟乎可玉其使予与若如此为知而已也还当三千秋更起鸣相醻长歌逺望命也柰何
　　谭村西诗文序
　　文以气为主非主于气也乃其中有所主则其气浩然流动充满而无不逹遂若气为之主耳故文之盛也如风雨骤至山川草木皆为之变如江河浩渺波涛平骇各一其势大之而金石制作歌明堂而颂清庙小之而才情婉娈清白雪而阳春古之而鼎彛防陈淳风而追泰古时之而花桞明媚前川而学少年故昌黎之古文其小律小絶无不精妙东坡之大才其囘文丽句各极体裁或有谓能文不能诗能诗不能文者皆其主弱而气易衰也茶陵村西谭明望寄予以其文若诗其书记序志浩荡竒伟之中有节制严宻之意杂著诸赋在古雅磅礴之外得优游含蓄之思诗文精整磊落属对巧而寄兴逺凡其翩翩迈往而截截畅逹者岂非其得所主耶昔韩公于东野有昌其诗语而东坡二百后自昌身昌诗昌气而极于昌志予亦于气为主之言而窃愿有所益也主者同而所以为主者异輙欲更之曰文以理为主以气为辅村西其有得于是耶故为村西举此
　　九臯诗集序
　　九臯者幽闲深逺处也而鹤则乐之夫岂其上林梧桐之不可以栖息然其声之所极虽雝雝喈喈翔仞而覧辉者未必如其清彻而无旁岂非去人愈逺于世若踈其声之不可闻而天者遂与之一此逺则彼近也此踈则彼宻也而非耳目间意也嗟乎天地间何往而非声也天莫如风而翏翏而调调可尔而嘑而譹而激而叱披靡之不给而听者有厌之者矣莺之绵蛮也燕之呢喃也宁不可爱而过之也有忘之者矣若夫感赏于风露之味畅适于无人之野其鸣也非以为人媚其闻也非其意而得之缥缈者无不囘首萧然虽肉食之鄙夫筝笛之聋耳将亦意消而神媿则惟九臯之鹤声为然故曰声闻于天非天不足以知之凡声者不过闻于人而已孰能闻于天九臯何许天髙听下复何以加焉物之负清气出乎其类者如此人声之精者为言言之又精者为诗使其翩翩也皆如鹤其诗之矫矫也如其鸣于九臯将人欲闻而不可得闻诗至是始可言趣耳夫诗者所以自乐吾之性情也而岂观美自鬻之技哉欣悲感发得之油然者有浅深而冩之适然者有浓淡志尚髙则必不可凡世味薄则必不可俗故渊明之冲寂蘓州之简素昌黎之竒畅欧之清逺蘓黄之神变彼其养于气者落落相望皆如延祖之轩轩于鸡羣冝其超然尘埃混浊之外非复喧啾之所可匹侪凡学诗者必不可以无此意也而未之见也乃见薛君卬夫焉卬夫以公侯胄子人门家地如此顾萧然如书生厉志于诗名其集曰九臯此其志意过流俗逺矣余阅之尽卷飘飘乎如青田之君子立乎吾前泠泠乎如华表之仙人戛然于吾侧爽兮如饮金茎醉玉液不知其骖蓬莱而梦赤壁也虽然九臯者无求于世而不能使其声不闻于天抟扶摇而遡紫清者其游也其亦不可以已也下视臯壌之旧其犹足存也吾闻天门九重仙人终日追陪惟鹤之与侣吾等且将一闻其声不可得矣安得不周遭反复于兹集也哉
　　蹠肋集序
　　老杜有新诗改罢自长吟之句葢其句有未足于意字有未安于心他人所不知者改而得意喜而长吟此乐未易为他人言而作者苦心深浅自知正可感也他年闻吾乡罗磵谷李三谿徐西麓胡古潭诸贤各以诗为日用四方行李每为防期逺者二三岁一聚近者必数月相见无杂言必交出近作相与句字推敲有未稳处或尽日相对无一言眉间鬱鬱参差倚阑行散餽食不知问事不如是者数日以至逾旬乃别虽其诗格律髙下难以槩论而一时用心与力之勤繇今举之岂非风流文献哉每见作诗者言之易其疵病前辈也过目如不存窃尝私恨于此是贾长沙所为流涕于三年之二句也以立每寄诗輙进余每俟而劲之然其可取在于诗外者诗来輙请改勤甚此其意象异乎诸子之撰进之不可已者在是矣然诗有可改者不可改者篇中之句句内之字可改者也长篇之曲折不可改者也长篇兼文体或从中而起或出意造作不主故常而収拾转换竒怪百出而作诗者每不主议论以为文人之诗不知各有所当诸大家固有难言者如昌黎东坡真以文为诗者而小律短絶囘文近体往往精絶后山简斋诗律严宻而七言古体终似防欠吾岂敢病昔人哉然此亦不得而隐者也以立于长篇得其意矣吾故重喜而举于此改者既得之矣得其意者以吾所云者于诸家索焉无不可以有发所谓付子以二百年者何幸于吾王郎得之也皇庆癸丑七月望日养吾斋书于光泽是为以立诗第二序云
　　牛蓼集序
　　学诗如学仙时至骨自换此语非无为言之也予固身体而心验之矣往尝冩字恨不能如意长者教予曰乆当自熟当时尝以俗语反之云佣书者不已乆耶既而冩愈乆愈多笔下忽觉转换如移神方悟其趣诗亦若此非可以颦龋效而得之也乆不见以立诗往年见其老意可喜近归得此小巻亹亹来逼人凡吾数十年用力得趣处忽已収揽而枕籍之矣律诗用事用意似对不对古句出竒严整浩荡收敛无不合作诗何必多倘由此而扩充之名家不难予故欣然识之东坡尝游戯云不知又有王郎子吾封胡羯末无可人意岁寒不孤独喜有此郎耳是当别为一巻此题其端养吾斋老人乙邜中秋书
　　如禅集序
　　诗固有不得不如禅者也今夫山川草木风烟云月皆有耳目所共知识其入于吾语也使人爽然而得其味于意外焉悠然而悟其境于言外焉矫然而其趣其感他有所发者焉夫岂独如禅而已禅之防解殆不能及也然禅者借滉瀁以使人不可测诗者则眼前景望中兴古今之情性使觉者咏歌之嗟叹之至于手舞足蹈而不能已登髙望逺兴懐触目百世之上千载之下不啻如自其口出诗之禅至此极矣而诗果能此地位者几何人哉虽然学者不可以不有此志也葢积之不厚则其发之也浅发之不禯则其感之也薄彼禅者或面壁九年雪立齐腰后之学诗者其工夫能尔耶庐陵易成已示予诗一编于闽山中曰如禅集予自闽手之不释至归江西数月而后叙之其汪洋大篇有不可极之势其简净短赋有不可尽之情推此而为禅宗可也抑诗但患不能禅耳傥其彻悟真所谓投之所向无不如意往闻汤晦静接后进每举喜怒哀乐未发两语无能契答者一日徐径畈以少年书生径诣请晦静复举此径畈云请先生举某当荅晦静举云如何是喜怒哀乐未发之谓中径畈云迟日江山丽又举如何是发而皆中节之谓和云春风花草香师友各以为自得而径畈平生学问大防不出此予举以叙诗禅禅乎禅乎独诗而已也哉






　　钦定四库全书
　　养吾斋集卷十一　　　　元　刘将孙　撰序四
　　黄公诲诗序
　　盖余尝怃然于世之论诗者也标江西竞宗支尊晚唐过风雅髙者诡选体如删前缀袭熟字枝蔓类景轧屈短调动如夜半传衣步三尺不可过至韩苏名家放为大言以防之曰是文人之诗也于是常料格外不敢别写物色轻愁浅笑不复可道性情至散语则匍匐而仿课本小引之断续卷舌而谱杂拟诸题之磔裂类以为诗人当尔吾求之三百篇之流丽卜子夏之条畅无是也诗与文岂当有异道哉子曰辞逹而已矣辞而不逹谁当知者故缩之而五七言鬯之而长篇发之而大制作孰非文也要于逹而止鹏之大也斥鷃之小也羽翼同心腹手足无不同一不具则非其物矣讵有此然而彼不然者往往窘步者借之以盖惭而效矉者因之而防我甚可叹也渝黄公诲过庐陵示余庄山小草诗文具在诗不为某家某体虽社友讲习各随性所近情景尽兴已极刷洗楚楚如清风之泛春服文无论时文古作而才力不乏语必不俗摩厉飞动弄姿多态粲粲如时花之照晴日幸哉言诗者之有如公诲也每见昌黎诸诗凡小家数矜持称能者其中无不有第小絶杂赋则精至此老狡狯特使人不可测东坡神迈千古至回文作词语更可爱于以见文人于诗皆寝处而活脱之宜诗人者之望而媢之魏公舒之射素知者尚有不能尽而尹夫人之絶世自不可使相见而并立也以公诲之能何患他日之不极吾之望公诲者犹不止如今所观也公诲一门中郎则有如西月焉东家规矩则有如梅洞焉之二君者余畏友也宜公诲之不凡余复何以赠公诲哉
　　彭宏济诗序
　　天地间清气为六月风为腊前雪于植物为梅于人为仙于千载为文章于文章为诗氷霜非不髙防然刻厉不足翫花栁岂不明媚而终近妇儿兹清气者若不必有而必不可无自风雅来三千年于此无日无诗无世无诗或得之简逺或得之低黯或得之古雅或得之怪竒或得之优柔或得之轻盈往往无清意则不足以名世夫固各有当也而后出者顾规规然效之于其貌焉耳而曰吾自学为某家不亦驰骋于末流而诗无本矣乎清以气气岂可揠而学揽而蓄哉目之于视口之于言耳之于聴类不知其所以然而然有得于情性者亦如是而已夫言亦孰非浮辞哉惟发之真者不冺惟遇之神者必传惟悠然得于人心者必传而不朽彼求之物而不求之意链于辞而不链于气何如其逺也吾先君子须溪先生之説诗其不可于众可也若甚严其独赏于人弃也若甚异然廓然而云雾开犂然而神境防一日而沛然发于情性者清才軰出晤言赏叹自慰暮年如药房彭宏济又其杰也既于印证发其凡顾其集尚多新作日富间携示余曰师门之绪言在愿有序予反复三日夜不厌如月明闻笛疑有飞仙如蝉鸣緑隂风日妍寂从中而起又如惊啼过树矫然林表转眄惊絶因物所感髙山流水遏契琴趣混合自然眼前意中宛然不食烟火谈笑有风骨少少许胜他人多多许五七字而有数十言之味方盘礴而寝处之旁午而弛张之未憗也余何足以序君诗哉有印证在繇印证而证之此编爽如也夫岂张皇吴江枫哉
　　髙绀泉诗序
　　髙度诗陶冶精链不在言语文字间匆匆随物指叶知根槩非想像依微景趣松栢之姿鐡石之意比于华子鱼面目所至独坐然非特异时时一笑能使皮袭羙叹广平作妩媚语诗虽一技其难得有过于文世人第以平仄对偶者为诗往往如土偶人耳目非不具而神明不运及稍识入处白坚墨守望尘拾唾襞裙龋齿呕哑啁哳簔笠澜浪各自以为絶世乃不得如作文即至浅者文从字顺亦足以达诗于五七字中见意于千百言外见趣甚不易得也一言几于道犹且难之而况于度之亹亹哉度诗本从霶霈入初见来贽二篇闗渉宏阔俛仰有态先君须溪先生即援笔防如雨和诗深致其意自是从容论议倾倒契悟行吟提携夜坐共赋一朝出同门诸子上或媢且疾而先生益亲之尝嘿自笑曰吾具眼岂轻许可耶一日得其见寄闽归诗几间取朱笔赏记荧煌复笑曰其以示羣儿尔嚣嚣自尊大曽当吾意如此耶自揆造语尝有此吾靳不赏耶嗟乎度得此语可以传其诗矣诗题东见后藁其亦有所自得而不可忘者哉床下之谈未了身后之谁知斯文未防所志何许渺然绪言不可得闻者何限一恨也防逺班荆敝帚借重朝夕亲承而未得一言示千载二恨也苶然未死其亦何以叙君诗也哉则叙宿昔之音旨于此嗟乎度吾家先生所为欣赏若此者岂独以其诗哉度少时即时文有声尝见知于文山信公名其斋曰绀泉先君后二十年记之能得此于当世是亦足以不朽矣
　　彭丙公诗序
　　往年侍先君子须溪先生居髙山絶顶一日昧旦起见万山之外防明湛然逺如水光已而紫翠金彩棱露百叠良乆则云收天澹山尖如染其下雾气方防蒙如晦心窃如有所省因请曰诗宜得如此景趣意者畵手犹难之也先君子欣然证之曰诗道具此矣浓者欲其愈浓淡者不厌其更淡繇是观于诸家始畧得浓淡真处尝歴举唐诗至黄鹂深树春潮过雨急进见问曰此入何畵品对曰水墨乃掉首否否此生色畵也良久乃悟然未悟固不识其妙既悟亦不能得于言欲举以语人谁当领此者特为吾友丙公发之丙公初以采诗见于先君子一见喜其质可深造繇是倾囷倒廪以付之虽足下家君相与上下论议且语之曰吾此脉贤子得之矣其厚愿之如此今集中半经当日许可者然丙公之悟入欲持以语人政亦如予之呿也丙公之胜我盖又审宻能思既神变于亲承复隅反于纸上故其趣味不但形似止乃犹索一言叙其集顾方媿君叹君瞠若君后独着宿昔交际始末而读君集者当别具眼矣文章皆技也诗又小然一言几乎道有平生白首不能得予与君皆愿学者也因举初入语相赞发其览者不诮我辈之如禅哉晋人有云政复索解人不可得耳
　　魏槐庭诗序
　　先子毎为将孙言甲子秋彗出栁防大比当发策类观望喑噫所取防亦然是时适留古心公三山馆中古心方锐意作士气八郡取上章册一一阅视惟三山教槐庭魏公取擢士皆尽言恳切与策问俱高即日举以厉当路且欲明扬以赏直显抑以戒谀直者惟魏公章已具防有穆陵之变不及上犹及见传写册本沨沨乎洋洋乎正大切直之作也呜呼今三十四年矣乃得复读公诗盖读未尽卷如闻先子当日谈公直气不自知其慷慨激烈而继之以感咽也呜呼诗者固仁人志士忠臣孝子之所为作也岂直章句之巧而风月之尚哉古所谓惊风雨泣鬼神非以其竒崛突兀以其志也刺心血以食无母之鳯雏者杜陵之所以一饭不忘者也呼穹穹与厚厚者李习之所以识苦语之动神理者也天若有情天亦老者长吉之所以使金铜堕泪而能言者也此身无处哭田横玉川子之怨魄所以痛絶于玉泉之防者也白草建康宫反袂哭途穷者徐骑省之所以辟言易世而无忍疵之者也二千年间此语有数亦所遇至此予于公诗反复再四不知所以评之独歴载古语所尝感发者以发之而公之诗之志防可睹矣呜呼天其以公耆年阅世厚其悲慨而发其感触写其今昔而纾其博洽使来世知无不可赋之事而无不可言之情亦使千古所无之恨有一人一言存之无涯而不叹于一世之无人也公今年八十又四笔力不减盛年耆寿盖未有艾此集特选其最者以传
　　胡以实诗词序
　　文章之初惟诗耳诗之变为乐府尝笑谈文者鄙诗为文章之小技以词为巷陌之风流防不知本末至此余谓诗入对偶特近体不得不尔发乎情性浅深疏宻各自极其中之所欲言若必两两而并若花红柳緑江山水石斤斤为格律此岂复有情性哉至于词又特以涂歌俚下为近情不知诗词与文同一机轴果如世俗所云则天地间诗仅百十对可以无作淫哇调笑皆可谱以为宫商此论未洗诗词无本色夫谓之文者其非直致之谓也天之文为星斗离离髙下未始纵横如一水之文为风行波鳞鳞汹涌浪浪不相似声成文谓之音诗乃文之精者词又近自吾家先生教人始乃有悟者然或谓好竒或谓非规矩绳墨惟作者证之大方而信对以意称者重于字字以精链者过于篇篇以脉贯者严于法脱落蹊径而折旋蚁封狭袖屈伸而舞有余地是固未易为不知者道诚不意婣亲中有以实诗若词也凡天趣语难得以实自证自悟故一出而髙其逺者矫首发于寥廓近者悠然出于情愫意空尘俗径解悬合所谓诗若词之妙横中而起者颠倒而出之者与离而去推而逺者如堕如吐如拾而得了莫之测者往往有焉即此能使予骇而敬况其年之不可几而学之不可既哉故予于题其集端也尚深望之
　　须溪先生集序
　　于是先君子须溪先生弃人间世十六年矣乃皇壬子泉江文集刻本成逺徴为序呜呼如之何使孺子僣妄重贻笑于大方也抑岁月不可以不之志述其所以刻者而感慨系之矣盖尝窃观于古今斯文之作惟得于天者不可及得于天者不矫厉而髙不浚凿而深不刘削而竒不锻链而精若人之所为高者虚深者芜竒者怪精者苦三千年间惟韩欧苏独行而无并两汉以来六朝南北盛唐名家岂不称雄一时而竟莫之传者天分浅而人力胜也先生登第十五年立朝不满月外庸无一考当晦明絶续之交胷中之欝欝者壹泄之于诗其盘礴襞积而不得吐者借文以自宣脱于口者曽不经意其引而不发者又何其极也然塲屋称文自先生而后今古变化义理沉着皆有味之言至于今犹有遗者师友学问自先生而后知证之本心遡之六经辨濓洛而见洙泗不但语録或问为已足词章翰墨自先生而后知大家数笔力情性尽扫江湖晚唐锢习之陋虽发舒不昌不能震于一世之上如前闻人而家有其书人诵其言隐然掇流俗心髓而洗濯之于以开将来而待有作尝论李汉称韩公摧防廓清之功雄伟不常比于武事东坡推欧公同于禹抑洪水周公之膺惩千载无异词抑佛老人知其为异端也西昆体世之所谓时文也未有若学问之平沉而文字之澜倒也且视韩苏所遇为何如哉而振防一时至此则先生之文岂不有闗于气运力难而功倍而其不幸则可感者在是矣徃年侍侧尝授以诗巻俾为选次谨排比一卷以呈不以为不然丁酉以来深惧散佚编彚成集季弟参之婿项逢晋笃志愿学乃其父时楙审而授之今刻为诗八十巻文又如干绪言如昨荒忽队忘不能有所发明顾无以慰刻者之意诚知其不韪不赎而亦无所逃也是岁十月之望癸夘嗣子将孙谨书于昭武之光泽
　　从孙千林小草序
　　文章称天下公器非一家之私也然私而师友于家庭公而可传之于天下顾岂父兄之所不愿哉意者愿焉而不可得也子弟之贤不肖所为系于天者望千百之选于一二固宜其难若同宗同时聚指輙千数亦岂无崭然小异者而古今文字家絶少见坡公晚爱养直初不同派收之为吾家意若自慰夫一言之几于道常旷一世百世而不可同岂惟后生得遇大宗师为之长上者为甚幸而一时一姓得可人者相与共兹事亦有幸也此固非一人之私也为他人评论则有高自称道过为品目者矣为家人言而不为私者公之而无以为过也传之而无不信其所自也嗟乎试求之若此有几昔吾先君子须溪先生之门以诗若文进者众矣而族孙公永自往年以时文锐然请益再见顿异自后日异时文废肆力于诗古文每见毎进吾家先生固尝对客称此吾家寡二者又尝厚望之以老而成深而道今所刻千林小草半经防定抑以吾题公永集端复何以张皇为独记吾家先生之言于此文章固公器无私传然疏宻逺近安有爱结于心而语适得其髓者如东坡所谓吾文如万斛泉不择地而出所可知者行乎其所不得不行而止乎其所可止此亦为其侄言之也非坡自语其侄至此虽欲探坡之所自得者更千万言亦不能得此语之髣髴也然则公永之得于所受与后之求公永而观于此者亦如吾所举坡语者矣吾乃得着之于此又何幸也公永名回共六公山祖而下于吾为再从孙


　　钦定四库全书
　　养吾斋集巻十二　　　　元　刘将孙　撰序五
　　送阎子济应奉翰林序
　　汉士特起寓直承明庐待诏金马门奏薄伎从官之内第赋游幸奉燕侍间受防意具制草未专职代王言也至唐玉堂最重典策悉资焉至叅宻议号内相士或由布衣召后来虽东坡盛名以制科高等试民庸嵗满格当试馆职人主欲径命入翰林如唐故事韩魏公贤相且知己犹斤斤不可岂非位望清华职亲而地近为世所贵重不可骤致之选哉如吾子济君一命而入为编修再命而进为应奉盛唐待太白不啻过矣斯人斯文闻者以为宜或尚恨晚盛时庆防可谓珪璋特达之遇抑文字因依之托得不甚幸于君之任此事哉典谟之浑噩逺矣殷盘周诰聱牙诘屈经生学士迨今絫诂译而犹不能以通之如流水之顺然当时万姓乃无不如见一哉之心称大哉之言则其恳尽恻怛出于其中者有油然者矣斯其所以为至也先汉制诏雍容反复之而輙有余味至所质责震怒亦无不蔼然厚道得君人之度东都光武匆匆一二诏即高峻竒耸下至曹孟德诸令犹彷佛遗音四六嗣兴特以便传宣句读而古意自此逺矣然苟能发之以沈着痛快如宣公奉天赦书尚能使武夫悍将感悔泣下辞之动人固如此尚恨其有所顾畏未极其趣至词科盛而丛事实类典故饰字对岂复识所谓一札十行明见万里之外者哉于戏昭示四方传着千古为一代典章岂比书生絺章绘句称雄一二语而止而彼方以是相传为体制为师法或厌而离之而疎而浮而朴拙而直致久矣夫降之不可复升离之不可得合也若君之学之文之时之位果足以起数百年之陋而一洗之矣此吾党士之望也斯文之福也邦家之光也君之素所蓄积固于此有余裕矣相遇西江之上喜君子之得舆懐旧交之赠策情不自已敢送以言得无嫌于敎玉人雕琢玉哉虽然其或亦有取于此也
　　送贑州路治中金侯序
　　章贡府治中金侯之为政也吏服其公民归其仁士誉其文寮属安其平所过问先贤征文献公退掩闗读书共佳士商名理精神满腹竹破刃解治且美成而闲居者久之自其郡之士君子若小人无不咨嗟叹息使客之出于境土闻父老儿童之歌咏又无不愀然私悯惜之乃今昉得去亦竟无一瑕可指则咸诵其前美以及东西州诗文交属为序予也往从汀归过贑实闻一时道路之言则慨然而起曰古今论之不直天道常相之倘非茫茫者若有为于隂隲世岂复有公论哉自古髙材絶俗所遭不偶徃徃皆屈于一时者也天定而公论归之以是为不朽而使物论常公而人事无忤亦无所于见人物古人云难平者事也岂非变化之不可知而直道之不必信哉公论所以扶人才也人才邂逅蹉跌何所不有古人常以一善掩百瑕而后来輙以一瑕不复问百善思前修身为公论明难明之谤雪不可雪之寃于其人不于其事非必皆故旧之私也固终已无他而当时仰穹俯厚恨执我不力亦复壹郁而与谁语此公论之所以不足恃而人才之所以不振也虽然于是乎有天道予于侯固未识所为反覆志其感者亦以泄千载之所不平一世之所共憾此其所以为公论也将闻者亦有所感也侯方盛年美才当一日进用何不极所施益所行亦自励其修以公论与天道为可信而勿自惑哉
　　赠新城丁景曾序
　　今翰林阁老雪楼公防按两道防擢士最多而旴之俊造仕于闽于湘楚者往往出公门下新城丁景曾以翘楚受知版授沅陵郡学録其明年官期且及防得得为光泽来且别求赠言予何言哉沅陵故楚也山川风气离骚之遗音存焉浦兰汀若灵均之佳致寓焉其地其望他防府有不得与于斯也八十年前魏鹤山谪居靖州是州也于靖为近士之接言论经指授者又与洙泗之余波等其学问人物岂无传苞而守者又非他邦比也君行吟楚泽当盛明之世有佩衿之乐而无离放之戚搴芳撷秀无不足以自乐席间函丈在师友之间当讲论之责而非迁客之比搜遗引绪宁无过于所闻仕而相攸有过此者乎予之无言以赠君者盖谓此也虽然斯言也足以壮斯行矣是为赠
　　赠河间王侯序
　　河间王侯以随朝吏最出任大府推事繇贑而吉政声着两路既代诵咏歴歴考其行事信其有以得此于人也盖辨枉滥不以奸宄惮争罪疑不以权势屈明寃抑不以刼攘避正婚义不以巧文狥具有其目可一一数也长官之贪鸷难语者其见之竽瑟则微辞以开之其性之枘凿则正言以警之遇警敏有志者之以除弊啓之以布新汰吏卒稽讼牍下不能欺人以为之誉皆隂有以发之他幕僚傲执嚚暴则以明法镌之以情理裁之虽不能沛然如志而终亦无不条顺日计嵗计又不可数举也侯尝从事宣政院知僧之所为横露章言司存必不可再立省韪之以闻其于职掌之外忠直不私有如此者或忿嫉于顽命五伯重其杖侯庭讯之曰法有常制古人蒲鞭犹恨其重彼自犯法如法止耳何仇视之无不诵其美言省宪交委东西郡无虚岁及今而列属偻指以叹曰是三年间雪释者防繇重谳轻者防流刺原减者防殆百余人矣父老诵言而慨曰吾庐陵狱囚系常数百自侯在事所不得不成狱者毎六七人止前是所未睹也嗟乎是可以言仁人君子矣昔贤尝夜读狱书曰吾求其生而不得则死者与我俱无憾而世尝求其死也侯之所以称于时者岂独求其生而已哉其借以生者已如此其众也以吾郡三年之所就推之其平生施于敭歴者可想也以今之一府者自是而大其用则惠及于元元者又可知也感颂侯之德者愿有以记之予叙其实不溢辞以为纪实者所以传信亦固不可得而尽也
　　送鎭阳王秀庐陵县尹序
　　官莫古于宰莫正于尹今言三代之官举圣门之教不过宰之职存焉耳虽推之天下亦同此名也同此理也而重轻则有间矣自昔有志于爱民者未有不重此官也至有以郎官出为之者后来或指为滩为债巧避不屑为仁人君子宜不如此也士大夫出身从政岂不欲分寸及物若政近民而民受赐其未有若宰之便也事得行而志得遂足以表见于世者又未有若尹之顺也即上而府大而监司而上至廊庙是非不能以夺一而利害不能即达之民而寛之一分解弦急而苏釡热又未有若宰之得贤尹也故古今才贤多以邑令著名而取人才择六察必以县最为首然弱者或不获乎上下健者或不顺乎民心兴利者或以害好名者特私自为其间簿书期防慢诛急索飞钓箝制非此复无以自全于是邑之难治宰之未易为亦多故矣若鎭阳王君廷秀为吾庐陵也岂不恢恢乎防刃绰绰乎余裕哉庐陵西江最北县亦最剧处讼牒文牍山积吏卒蠭聚鱼贯粮斛数万计府俨然临之诸曹毛举牵制豪猾冯陵格禁宪部临按輙四五月过使客终岁不絶类无不取具庐陵者君不为赫赫名而自治办田里无愁叹上官无瑕疵庭无留讼狱无寃囚循循然棼梳而滞涤暇日从学校课生徒亦无不整一歴数前后诸令弱防而强败者相望也君岂惟胜之殆无能逾者矣君昔为上犹有政声庐陵岂直十上犹哉而称道之者如上犹是则难能也诗曰岂弟君子民之父母若君者应是岂弟矣君昔自上犹归吾先君子湏溪先生尝诵其美庐陵政成为士者将咏歌之弦诵之属予为序是安得辞君名筠士大夫称竹居云
　　送刘岳申序
　　吾友岳申繇谕教永丰得代且逾年始能诣选别且言曰何以赠我托我宗盟相视如兄弟为举昌黎荐侯喜语若自有名声又托形势此乃市道之事今待举有司谁能逾岳申者岳申所下视数等格当授无不得矧岳申之材又应格是为赠岳申慨然曰吾岂患无见知者独平生师友间意如后山古来妾薄命事主不尽年者九亰武子之不作呜呼曷归予谨谢曰我言之嗟乎岳申吾欧门先进弟子子也蚤事心逺聂先生为师宗家门下大生林立晚特推岳申无双寡二复诵之吾家君湏溪先生已而见于家君惊叹敬爱倍聂先生焉岳申雍容两家文献朝扶桑而夕圃不知岁月之晼晚一日心逺病病十年犹谈论不衰不二三年而与吾家先生相望弃诸生岳申葢甞欲为其师请铭墓着交际游从本末固屡许苐来日未渠央也忽其中野千古不赎吾知岳申所为怅怅于过化之蹊而栖栖于徐起之后者其中之憬憬重有恨也嗟乎岳申古称师死而遂背之与改面他门毁变其所以学以诡遇一时者往往而是厚哉子之壹也不可解于心所谓求忠臣于孝子政复在此昔欧阳公于庆厯皇祐间为一代人物宗主王介甫吕吉甫无不游门下暮年得二苏于四海九州之大乃为斯文千载之托平生圣俞子美隣防无党不得与于斯也吾家君之门固无欧公之力能振寒素然润色退之扶项斯与凡为士者口诵其文家有其书孰非所启发然抗并行者有矣弯射羿者有矣俗媮谊薄古今一体无足道者顾其所期待厚望安知吾子之不眉山若也固吾庐陵文献也士固为吾所自重者而已方二苏以少年起逺外其意气之盛岂得比中州韩吕家哉文章如精金美玉固决不冺于瓦砾抑借用白茅不得不交有所借也前史称徐孺子生于江南卑薄之域杰出角立以是居一时名士之先固以为难矣富贵与利达常相因惟士之致身也其难如登天及所周旋因依类皆如河汾之隠约不得如叔孙子之遇合故吾道之穷者昔犹今也今犹昔也予也苐能言子之笃于旧耳抑吾家君望子久矣其孰能使闻京氏而求梁丘懐公干而进季重也邪无亦或者怃然一叹而止也
　　送赵青山序
　　青山赵先生宜可父以六十之年独行岁晏驰驱于千五百里之延平负其死弟元简二十年客葬之骨归而规二穴以藏以待他日而合念平生擕持同进同患与之同出魂魄犹与之同归也伤哉斯志人世间孰无兄弟孰无死生其有若青山之与元简者乎语之涂人犹悲况为之类若友且旧者乎呜呼元简年十九第甲戌同时青山升太学一时文气云龙如二苏复出俯仰防何回风往日忽其不复茫茫中野之无所容兄先弟后重趼间道负覊以从此岂有功名富贵念邪何天道之悠悠而直为此梦也予犹忆秋尘赤日青山手竹枝歌数首索家君和寄天山文人匆匆一揖出门去当时相视眞长翼大翮之生身何意﨑岖歴落席未暖而患及杲卿死别于平原干将飞堕于镡水却后二年与青山相对荒寂之濵每慿髙望逺同吟共语意未尝不在钜鹿下连牀清夜尝独泣不忍闻然亦何意栖迟偃仰犹有今日无道涂之不虞霜露之不幸以酬君耿耿之素志也哉六年前余客授延平知元简墓在焉久廼从前服膺生林碧山仁初父物色得其处延平学正与凤山对朝暮凝望心目怆然已而得君书寄诗弟墓约且为此来也墓虽落尚可得耆宿虽凋谢犹可问寺上人长素食写华严慈心可情愬然君方为东西邀迎不果来今春过清江别且言曰吾年六十不可缓日尚能歩五六十里不可缓吾昔以子为可恃今已不相値独恃碧山而碧山逾六望七不可缓吾必秋晚行矣吾无三飡之资行行以累四方之知我计二十年藁葬幸无恙亦销释惟骨在吾墨其次第囊负之幸我健尚堪此事惟子知我闽士知子其为我言往复水陆何便状且叙吾所为行者嗟乎青山昔太白之友武十七锷慕要离之风冒兵以致其爱子伯禽唐郭仲翔感吴保安之恩走彭山萧寺啓骨墨记其节盛练囊徒跣亲负之以至魏郡汉防稽陈文理求其兄遗骨于乱骸中刺臂血以试然后得之今君之行也幸有必得之理顾无仲翔之于死友武锷之于生客者而使君白首徒歩防履山川以在此也剑山溪石皆余熟经行处想君贸贸萧条荦确何能为情托君斯文兄弟之谊恨无以相事已矣无过伤山行晏起日半蚤休遡剑溪可渡樵及石岐买舟峭石直扶盱径抵君家歩下其间陆行百五十里止耳予止此矣若相君之谊比于邓伯道孔文举殆过其谁不感动闻君之来又如陈孟公惊坐王潜夫在门怪何能至此其谁不倒屣余非能相君者能言此而已
　　送张碧牎序
　　碧牎张广文当盛年平世为长安中五侯家君卿为扬州牧之嘉賔为贞元前韦应物布衣揖客冯陵意气朱门曽不若蓬户周旋玩世宁知人事多态白首江湖方泛泛不知所止息盖荆州仲宣之不可久浣花子美之不能归而天台郑公之重失路也于是以前鹭洲长选谕教兴国当路交劝勉彊起亦忻然谓出处不足复计姑优游以忘吾忧嗟乎碧牎使二十年前相遇岂意当蓬蔂而行三江五湖之不足以容遂爼豆子于万山间哉抑君平生所阅多矣平川章贡骚国也士无不矜持好修嗜吟事为日用君横经之暇为言元方康成间闻见间及京华故实如开元遗事指画西湖孤山林处士墓水仙王祠曲折风致何似使尝游者爽然如令威之化归鹤不及见者矍然如闻海上之有蓬莱俯而吊仰而赋兴酣酒倦斜阳断笛如洞箫呜呜君萧然其间亦足以不落寞矣寄谢诸君恨我不能往作坐中客耳
　　送南剑二章生序
　　余客授南剑往来凡五阅岁索居块独惟汤中山先生年七十时时相过谭诗亹亹以纾余懐盖后村集中所谓喜其诗若长短句者也每徘徊日暮极论未了顿足阁道何年何人复倾倒至此临别怅怅于未必再见也余尝叙其诗致恨意归来又两春其凝其盲落然宰树之隂有客二生征衣而来问其名居则剑士二章君也惊何以来曰不逺千数百里拜耐轩先生问何相见晚曰生且长尤溪万山间未省有城市迹也问于剑士谁识曰尝事林碧山余爽然如见我碧山焉碧山亦中山友也喜作诗诗顷刻就及将行以其西江行藁及所得周耐轩曽立斋二序索予言以别余谢曰子之迹未始及四方也一出而诗成帙一岀而得二翁之言皆子之乡先达大夫士白首不一遇者子之归足以称于其乡曰诗人矣余何言抑尝闻七闽之称剑士也輙曰剑气是气也未易言也九峯之刻峭以凝其锷二水之湍激以淬其锋千岩万石之磊块以聚其砺其精贯斗牛其神超汗漫诗之变化也宜若此矣西江之寳气干将之所潜息也延平之镡津二龙之所出没也吾闻于剑父老之二龙者固周旋客于丰城豫章间子以剑士游西江得二翁之赠如二寳归而以吾言从中山碧山讲于九峯二水之下求所谓气者吾知夜光五色必横亘于子之室矣余也幽忧憔悴之余也于剑士得无情哉而一无以賛子矣归见故人幸道无恙亦必有所感发以益吾子也重论何日回首戚然
　　送倪龙骧序
　　安成之俊士倪龙骧以晏山心甫送行之序若诗来别且曰山心俾我以示子何如非我辈人勿出也子必有以复赠我余开卷哑然适有感于客之言也与山心之叹也因请陈以为别客之言曰日吾党士之东下者舟相望所可知者已百许人何如其多也母亦使人厌且贱之邪余叹曰异哉子之以是为已多也往年场屋终场动万计乡漕凡十八九等临轩亲策诸科南廊赐袍笏浮千百岂其太平一统事事超古昔上而独士之盛乃不及偏方时如必以为此在所不必盛则蔼蔼吉士不称于周冠带之万计不着于汉矣士之盛国之盛也士未必无用也而类自訾曰何用东南百年一隅偪仄长三邉不得休息其间捃拾倥偬文貌钜丽养兵赡禄撑拄兴发不见耗矣哀哉之叹微白靣书生不及此武夫健将以是屈其下卒其所以亡者乃在彼不在此士何负于世哉而方且患其多疑其厌以及于贱哉天地间惟生意不可尽天之所以为天春之所以可爱者生生也人材之于世岂其不若草木哉独奈何平津之贵人既以翘材马厩为当然而博山之先进复以不引门生为得体于是横议丛生以少年贱才畯以亲私胁当涂是洛阳之才子不若槁项黄馘而山东之文山西之武永无茅茹之望也可不可也崔贻孙一除而吏八百李賛皇听裴宏中崖略数三十辈月日迁擢都尽此皆贤相事业也用人不当如是邪至哉唐先正文贞公之言也曰非亲非故安知其材有意于人物者亦可以自信矣悲哉老苏公与光范之书也曰岂天下之官以某故冗邪士之进而无所入退而无所容至此有可念者矣龙骧行乎哉余无可求者也故言之不为妬且意万一闻者之有益也亦以吾龙骧卜之也
　　送彭庭兰序
　　盖余尝嘻然于近世之论士者也自三代举才圣门取人未知以年为限自昔英伟杰特之士以功名才学见知当世流芳千载其人类皆以盛年自致青云之上大略崖举诸葛孔明周公瑾年不满三十后来科举盛如王君贶汪圣锡才十有八欧阳公东坡兄弟周益公杨诚斋皆参差二十余迩年文丞相二十有一朱晦庵吕东莱岂必擢第然成名皆未及三十使在今日固当以年少之邪然所植立论议前无古人使兹之自诡前辈者及门伛俯曽不足以望游夏之尘而魁然以齿角裁量一世何其劣也余意私心悼恨惟其未识先进推赏后进之盛心故其意隘而言肆以余之少贱所见钜公长徳犹不尔也政亦何能加于士之所以轻重独闵其胸中渐无生意无以树流风以竢后来为可哀耳夫天之生才也难矣自其婴儿能言以至于通古今识义理以至于能文词盖千百之一二意者造物犹以为难也廼顾望而以行辈折之靳而以许可格之私而以同异排之东闾子为相六年而晚行乞或问其故自悔曰吾惟不荐贤故至此呜呼此又岂独不荐贤之过哉苏老泉慨然于天之与我者而以不我用皆归之逆天用不用犹有所制而中自挟以塞当世之罪其逆天又何如也安城彭深清材雅士吾家君湏溪先生之所许可其子庭兰冠而有文一试而防尤于同辈将问津洪都别求所以赠者余以其少也才之望之又惧或者之议如余所叹者焉因上下古今名胜反复以宏论者之度而非为有位用人言之也其或者余言亦可以为解也余也年过四十流落无闻企前修已逺故望于方来者至切而不知其辞之过然亦不及厚者之言也而非党少年者也


　　钦定四库全书
　　飬吾斋集卷十三　　　　元　刘将孙　撰序六
　　送刘桂翁序
　　吾乡词赋见称东南自壬子来贡第相望号一时名进士聚族授馆者阖郡仅数大宗南岭刘氏其一也噫嘻五十年矣吾犹及云祥云瑞二丈人谭赋槩主体制斤斤科条金玉不紊数年前校乡校试艺见刘桂翁为赋竒俊变化不可注视毎进毎异尘埃糠粃犹足以盖余子问孰何子何其耸特至此则或告曰二云家也岂惟降我軰下风将一门羣从亦避之矣惜也无场屋广武以纾其长雄廼使锦衣楚制堕在泥涂亦政尔可怜伤耳今年弃馆去游洪都就试别且叹曰日月逝矣不能鬰郁以久居此也嗟乎使在二十年前蜚英腾茂世科异等何必不如前闻人之才之美亦何能局促以老今之行也固己晚矣抑吾夫子尝赠仲由以言曰不彊不逹夫仲由非弱者夫子之语以彊也非勇之谓也士不能不屈折于世以求一日之逹其间参差俛仰可使人销沮者政自不少若以草茅慷慨之气行之徒有怅然去之而已其亦不可以不之忍也强者强其志非强其气也即君之兹行小试于当路而又公道方明知己满前足以奋于久蛰然对掾史不得不头抢地顾同进治笔墨亦宁无王仲舒靣视同列自悲意虽然不为此复奈何哉所志有小大所屈有浅深岂独科举以来为然方歴聘之世已有不得不尔者矣夫逹非易能也升而高也如鸢之傅于天潜而深也如鱼之游于渊水火犹将入之金石犹将贯之非强何以哉苏老泉慨然追念少年举茂才时待试东华门外裹饭擕饼屈膝就席其后毎思至此即为寒心晚年特起得一官复状其迎候张益州雪后唇黑靣裂道逢贵人车骑惊愕下马立道周之状自伤至此以为防洁而有文可以比汉之司马子长者盖穷困如此然则当如何而可耶士之不自逹也往往气岸高而责备广桂翁意象和粹吾知其必逹然望于君者不止于目前故特称夫子之言赠焉
　　送吴文彬序
　　以科举取士入唐最盛然唐进士良不易科塲或开或不开毎不过数十甚或不满十贡士投卷温卷望公卿一言为知己遇合论荐以至伏光范不惮其间名讳转触展转拘忌不可胜道非如后来糊名较艺三岁两科动千计士俛起草野倘其有命弱冠徒步无不骤致青云之上即不幸潦倒第名荐书犹得赐袍笏故其敝滥吹假手侥幸冒窃冺冺不足称数复在此虽欲不废亦不可复继也后有作者宜一反于此矣其必以三代乡举里选为经以唐法贽荐试考为纬庶几文字之外以耳目得人物两年来江西之有职于校官者无不以试选宿士俊才项背相望起山谷古意今法日以粹密推之复科繇此其本矣永新吴文彬慤乎其为士者文采深厚资馆授以给一日有天上故人问名氏乃其从昆弟有列于朝为今秘书丞张义山既公举之复私介之以至当路文彬亦慨然而起念世家庐山将取道就试其间问谱牒快游览访亲旧吴氏大族出唐良史五代以游宦居永新科第相望有与二苏同试馆职者以文彬之今日安得遂欝欝以久此也行且谋焉曰吾惟贫不自理愳不能待若何予告之曰昌黎尝爱吕毉山人之才又喜其始自山出有材茂之美意不同进士明经及卿大夫之世习熟时俗工语言识形势独戒其少安无躁以聴其所为今以子之能试于至公之下毋虑其不获居而或有为之先行而非无因而前毋患其不合然愿吾子之安之也试者吾之所可能不得不力以求知不得不竭以自异其处我者必有所当皇皇然而进或者以为竞也暨暨然而语不知者以为有所挟也昌黎举入于陆祠部也受举者未必知也陆之聴与否昌黎亦不与知也举者盛心聴者公道而非所识穷乏之为徳也吾以文彬有始自山出之操故以是望之其使举文彬者获能知人之名而文彬之遇也则文彬之才有司之公也其自是游于四方持此道以往且无不名实光昭而进退余裕矣何但西江焰焰而已哉
　　送刘复村序
　　往乙丑丙寅间余侍亲客西府堂西荣其东荣则庐山公外甥小村刘宰先在焉小村踈髯下丰眉目常有笑意谈论倾倒庐山公无已出之子弟兄鲜少中外亲贤惟小村君一人小村内承顔色外接宾从其间调笑几微力劳而功倍以此不得从事于宦游徒借幕薄飬岁月先君湏溪先生尝絶叹其才而惜其不试于用乃亦如我等老于笔墨文字间也其时余年始八九垂髫左右睹记歴歴复村年相若弟兄参差以长书暇相觅嬉戏夜輙随诸公行天街坐卜肆归已廹朝焉动以为常岂识离别感慨为何等事哉暨已已再读书昭文馆中于世事益习则小村方从辟书边淮上徒书问往复自是江东西隔越政俛首事举子业时萧如壎先生从芝山馆归出片纸曰刘小村文伯纯李明通寄声问小湏何如一笑小湏者当日戏相命语也乙亥庐山公兄弟鄱阳小村与焉彭衙骆谷肠断天末又六年用周始相闻先君走庐山葬文忠公用周公子也廼不三年用周亦己矣回首百年一代师友零落未有若此其甚者也岁庚寅而行省移治庐陵有同姓来访称自庐山问其名居则小村之子复村也执手然何以至此乃有职于奉新之学官恍忽谈旧事如梦先君为题其诗相与细论今古而官事有程惘惘而别丙申夏予自闽归闻吉水新州得学正为吾复村欣然吾二人之复合也秋晚而复村来来未数月而先君弃世予皇皇幽忧自无神情与故旧周旋而复村亦低徊欲去之不可朝夕萧条恶况毎相对黯然各不一语径去追念三十年间今昔之故手循余髪人事何长一日来城抚手笑曰人生再见良难以予与君合于此若数者而差池多憾其来日重逢不更密耶未可知也以君之材为古心先生之外孙已试于奉新表表如此再治于吉水吉文士最多不易理屹然三载以完锦去由是而四方万里青云汜滥何故防之足怀而余独区区感念平生游从之槩抚尘迹之已逺论旧事而无人天高地迥长庚落月不自知其心之悲而辞之苦也因托之商声而为之歌歌曰庐山之高兮浮沉春涛我梦五老人兮觉而呼嘷重游西湖兮翘材既而余蒿徒逺想兮心劳庐山之清兮夫人美子一棹空明兮落月千里相见何年兮既三载已若此悔何云兮逺矣庐山之逺兮不逺者心几易世三十年兮白头犹新固何所无芳草兮毋金玉尔音尚后今兮如今歌罢悄然白云流空挥泪而别
　　送郭适安学正序
　　庐陵适安郭君以前贡士乡曲之英满路学正资歴之考宪部明扬备言老成文学之实乡老诵叹共惜岁月今昔之淹以其才遇知己虽为洛阳贾新丰马已晚然公孙七十徒步致平津田千秋一言感悟蔡义萧望之明经皆迟暮骤至卿相君年视同进为屈视公孙尚少为田蔡萧未憗也顾一命分教尚湏问铨候选守格法限资次虽古人复出亦安能不黾勉出此是固公论之所以为君惜者不但惜其遇合之晚也虽然吾于二三年间有感于三人者为君诵之西京举孝防举贤良歴数世百年几诏几防而后仲舒出焉计仲舒亦中年矣岂前是皆无知其人者哉唐科最盛以昌黎之才试艺不合而三谒光范极其所以求合复胁之而不可舍之而不可歴落孤夐极矣而昌黎卒由科目进书复何益哉东坡少年自眉山至益州遇张安道试开封选南省一时名动当世独以自蜀来诸书耳后之知韩苏者诸书揭揭廼试之选者未尝称也嗟夫仲舒之徐起者以命韩苏之特奋者以才其对防科举特借径而已天于人物未尝不惓惓也乃其变化成就也有时遇合发越也有道天且有所不能与也况于人哉今盛时急士如渴恨宿士羞自衒而后进多捷出故没没无所短长至此若适安者岂非在门之潜夫晚见之严徐哉余亦于斯行而卜之也
　　送赵玉相序
　　往岁癸酉共传宗学内舍生赵玉相舍选第一易义虽他经能赋无不诵咏其破四语前軰唶唶口赞笔録不絶繇是教授鄂渚当其时称其文复叹其年不可及后此更二十六七年计当徊翔馆阁无不极其选即小却亦佐一郡丈夫当若此矣讵意﨑岖流落途穷翼堕为世闵笑及今始正乡校考满诣选部当授一校官匍匐邯郸故步也哉君素抱负闿爽毎俛仰尘埃间遇故人相视无足回首酒酣乌乌破涕为笑知君者识君景景不知者知复何人吾先君湏溪先生毎凄然念之然苦贫贫不同寻常得代逾年尚不能诣洪都矧燕台万里外卿大夫士能不交致其力将繇此而聚粮而治装而湖而江泝河而上或又羡君之从此升矣予独怀思今昔固喜君之将逹而盛衰转烛忧患日长君之及此命也士之生世当云雷经纶之交奋而起者何限而繇潜入沉一不自振者复安可胜道哉故召平侯也卖瓜于青门王绩贤也躬耕于东臯彼其所遇岂无其时哉而不自偶至此今吾与君乃得长衣清谈优游庠序以致其身于阨穷之余此则上之仁也斯文之泽也其何以报哉识时务者谓之俊杰而不通于方者于用一无所宜以文艺取士歴世有年矣人间大富贵或庸人餍之而去顾独周旋其衰遇也校短量长争尺寸之先于崦嵫之景适也当絶续之交遭休明之运而乃不能激昂以自异于流軰耻也夫事有因有革或不必其因而有加于昔时义固各有所当也而况君之深于易乎
　　送刘荣辅序
　　昔东坡官钱塘子由自陈留来相与泛西湖游径山唱酬连数十湖山景物一日落二公笔墨间千载如图画后来坡守彭城子由再来游留非不久乃不见咏赏之乐不特位高负忧责无余暇亦山水不复有钱塘胜丽也东南山水称钱塘金陵又兼六朝遗迹晋人品目殆过钱塘自唐以来名贤才子叹咏不可极通衢荒邱东西寸步往往皆可访古而逹官贵人扬鞭过之有所未暇顾也盖秦淮夜月寂寞久矣荣辅刘君自赵州来江南问候其兄行台薄游庐陵自兹而东下自北之故家文献及南之博士诸生交赞迭咏成章授简属笔为叙以君之学之才当世之知己如过江二陆行且见一台二妙矣余独张金陵景物之胜诵坡颍钱塘之游者赞君之留意乎此也君行矣倚棹石头之城对床长干之里台清务简伯壎仲箎谈别后之家山説南来之赋咏登新亭谒定林借草而微吟聮辔而晤赏他时游宦复思当日之兴而观于此诗亦足以不负兹行也
　　送倪天全序
　　吾犹及诸老盛时毎漏入戌夜鸡未唱广庭列炬如昼籸盆明燎大吏具衣冠出笏峩峩如士大夫高下以列宾庑分上中下无不笼绛纱垂帘幙拂拭坐席以湏过客车马马未辨色就门下各入宾位游士亦轩轩其间至卜相艺术亦有候谒处掌客者洁笔墨请刺标名次推择先后治版牍谨书之置两臂间奉之以升如大典防主人传警呵拥小车徐出屏后稍治钱谷出入竟即推案且视宾牍几何人坐几时得毋淹久赞者导谒者以序升檐光烛影间颙颙卬卬一介贱微无不抗焉为宾主问何方来何来仆马舍馆得无有不足者至江湖丐书尺干荐赏未有不唯然答也洎送客聴讼已退食罢未皇他务取宾籍第某某当餽当问卜某日奉杯酒接殷勤祁寒盛暑公剧忙事不敢惮庙朝大老衮斧尊贵节度数道不敢自暇逸先期治具下州小邑厨传酸薄红粉凄暗不自惜酒酣促膝道平生阅歴或以是为终身交遇识防为知已出云萍録请爵里世次出处交际本末归以夸示乡党他日子孙四方相遇犹称先契以洎别下者为币帛筐篚无素者亦分数楮券为资最下奉一醉费纳数书某寓公大家为前途计未有行百里无一邑千里无两州者所至上谒无不得见无不得所欲士何必致身名宦而后为快哉浮游湖海行不赍粮曵裾趿履有余以及妻子江山名胜无不可乐犹有立谈白璧一双之叹犹有堂下一言不知子之恨摩劘搪激张为虚声落落气出公卿大夫上刼而下之且有所不满嗟乎此道废又二十年矣后生裹足不敢出邱里先軰车轮草莽生四角兴言昔者何可得也毎寤寐嘅叹何地复歌骊驹别南浦送人四方作游客乎西昌倪生天全往尝见之东湖望而知为俊士一旦擕钜幅来曰吾将游南北所至交其豪俊当使相识者各记于此帙如云萍子为我叙其端余盖俛仰欣悲感动于生之用心抑余也亦仅知闻之畴曩而己当今王公大人皆魁磊杰特如黄河泰山高大深厚吾闻古称四公子其宾客立防卿相金千镒车千乘客之客且结驷轻肥倾邑都固有朝窭人夕封君者行矣大梁之墟有如夷门生之遁迹焉冀之北上有望诸君之墓焉君振臂而风云合举袂而名声流安知史所称游士之遇者不于君乎见之也吾言盖不足羡
　　送郭于石序
　　郭君于石持先君子癸亥所赠郭徳章序且述梅垣先生客逰始末过予而言曰先君癸亥之入沅也湏溪先生序而送之癸酉之没于重庆也先生盖屡问焉哀之闵之而孤也至今未能归重庆之骨往兄若侄先涂往又道死近乃有自重庆来者能言洪崖寺之殡如初必于一二年间遡沅入五溪道反其匶顾万里防涉上高下深言之犹难也非诸公闵念我我何能行子其为我发之盖言未既涕泗下虽余闻之亦感慨而不能答也呜呼士生世何必才哉使泯泯无闻亦必不能出州里庸众人而生庸众人而死亦庸众人而葬可矣坐抱负惜不试展转防履穿篁竹攀青天以及重悼于不幸非才之为累不至此然三十年间不幸于世故而竟不归者抑又何限有沙场战地邂逅执俘而不得归者少卿河梁之泣别王孙道旁之困苦其为沟中瘠而异乡鬼者必不可得而知也有时命蹉跌涂穷力屈而不能归者越石抚枕于中夜鲁公透爪于暮年其魂魄憾而蔵血碧者亦无所而不可知也有孤愤决絶囚羁长恨而不可归者河流西去之叹南风飞灰之词虽起巫咸招而司命聴亦卒付之于不可知者也若梅垣之没也虽不及于兵兴而旅殡之存也犹有待于世泰谓非防者爱其平生而深望于此日耶不可也抑于石之言犹有可悲者其言曰癸酉及今又三十年矣尚忍言哉呜呼昔柳子厚之贬也吴武陵尝慨然言于朝曰人生三十年一世今子厚之谪半世矣予尝诵其语而悲彼逺调犹生存也地上非地下也半世又非一世也孰非人子其谁无人心行道之人犹不忍也况于所识所厚所往来之同类者乎李赞皇死珠厓犹梦于故人曰公幸哀我使我得归葬生者之欲归其父犹逝者之欲托之子也彼谓魂气无不之者殆出于无可奈何者也而非人情之言也所谓于礼合乎者亦疑其辞于可不可之间而非以为礼之据也呜呼予无所乎寓吾情故反复论著之蕲以动闻者之感而己其毋亦颦蹙三叹如我而止也
　　送戴石玉序
　　士而怀居不足以为士矣此井田既废之叹也南山之南北山之北交游不出邱里议论不接耳目而欲扳知已当世望天下士友我辟之逆行而求前况于裹饭无及门之平生卧雪靡爱才之长吏而蹙蹙四顾如隅翮之不可展无高山钜野可以登临雪涕无新知忽合可以慷慨论心日复日岁复岁不知青春之去我而白髪之不赦予也自孔孟来士未有不游或以师友游或以宾客游或以学问游或以才艺游或以辞华游二千年才贤特逹未有非以游而合也老泉自叹无成有二子不忍使其老于穷乡故汲汲焉及盛年而推之四方置之通都京邑以发舒其才使二苏待其修于眉山传之京师驿致而礼罗之何能震动超越如是哉安成戴石玉美才也相从于斯文有年毎惜其不试其静重不炫予尝为之字説以警世之瞆瞆者诗文凌厉俊防毎见愈进予往屡推毂之而未遂于用亦石玉毎有所不屑也今慨然有逺游之意予盖喜其不安于寻常且由此而有遇也故赠言以怂慂之以予之期石玉于斯行也惜其晚也诸公之怜才者岂后于予哉使石玉不恨于出晚必有任是责者矣
　　送刘文州序
　　吾庐陵多刘氏皆世族有美名如文州之刘其先世又与杨文节公父子为姻聮宝蔵诚斋东山遗墨若诸父科第麾节相望文州以其才游诸公间口之所讲靣之所命沛然县河而奔流粲然倚马而具草又未尝不游薜宣之东阁逢当时之推毂然三四年一再选坐视同升后进各持一纸若一卷告身去而文州不与爱其文而惜其命者无以寓其意则复为之剡上监之院于格复宜试廼慨然曰吾患无所于试耳万里非所惮也其意气浩乎无千帆侧畔之叹而有一日看花之想虽无所不足以自致抑所遇亦小挫矣相遇东湖之上索赠言必长语予亦黯然喟然于所以相求者也嗟哉文州吾道之遇合自孔孟以来皇皇以遗我后之人凡二千年于此苟自吾孔氏其道必尔若夫起徒步至公卿朝白屋暮青云或赀为郎或择为吏屠酤而侯蹶张而相往往皆非吾党士故横翔直上若辙环若载质道之行废决于命予之不遇归之天盖我道宜尔也政使君蚤得其志特不过山巅水涯深衣清谈以老岁月止安能使观黄河泰华窥金马玉堂为江东之机云阙下之严徐哉故不遇者遇之资难进者进之道尝见公孙屡举贤良或辄报罢亦尝奉命逺使非不见知者又以不称指斥暮年西上乃惊喜其伟丽遇合冠一代司马长卿固尝为郎在陛防间无能推之者他年从狗监闻名氏幸乃同时何今昔之悬絶耶固遇合之有待也于是命之説信而天之道验然则文州之是行也不亦昔之迟君扼君者有以发君之命而相君之天也耶嗟乎吾言长矣抑君命我既叹以寓吾感复颂以致吾情凡为士者所以浩然于天地之间而不恨于流落者徒以能自释而已而其穷亦政坐此虽然非文州余宁言哉











　　钦定四库全书
　　养吾斋集卷十四　　　　元　刘将孙　撰序七
　　送樊仲璋序
　　元贞丙申冬客有贾广文与匠监蒲坂樊君仲璋来谒先君子湏溪先生望其容肃然即之温然聴其言蔼然知为岂弟详密人也所寓隣并不闻有逹官者如是几五年余闲居无公府之迹凡见大人尝不一识自侍边识樊君已而忧居服释虽相近无所为事未始往见之间遇之于防同一揖如平生交虽不交一言意弥属日闻有旗皷载道者闯焉则樊君也路人唶曰樊提举替矣诸为匠者叹曰樊公往矣我安适归矣闾里间亦惜之曰善人去矣余于是益信樊君之贤也夫受嘉师为父毋刍牧之托寄焉然或暴如狼或狠如羊或俘用之如奴或漫不省恤如涂人考工会计日程嵗课供亿有度小弛则不应额故前史称将作少府有声者多严刻致治办虽贤者任此不能免彼治天下都会浩穰犹若此也况以一出邑数千户之众工令要东専奉藩府而能使去思之至此是可书也已邦之人士又载之歌咏且治卷属叙以传南北是皆无所为而为之亦有以见樊君之能得此于人也是可叙也已呜呼后之人其益求所以如樊君者
　　送黄徳安序
　　庐东黄先生文章名品在淳祐诸贤间为第一流人物今虽家有全集祀列学官而其精神气槩想像而不可见者亦有年于此矣而今曽孙徳安以名家趾美沛然于斯文屡试屡擅其塲受命于行中书省且有教人之责使问家世者知为庐东之传望其丰度接其论议亲其笔墨昔之想像而不可见者尽俯仰得之此其感慨动悟亦何待横经而讲然后为教哉夫教不在于讲也而今之教仅讲足以自见而己讲本非吾儒法也崇高而堂巍峩而坐回环而聴未知杏坛之下河汾之上当日为何如而二氏者有其似矣师者所以传道授业解惑也予之所欲传或彼之所未得授之而非其素惑之所蓄有不在此宿搆而成之过耳而弃之甚且退而举其目而有不得于口也若是者无一而可也予固厌是而媿也久矣徳安以家传之旧兼才学之富发讲贯之硎属目者于此焉倾耳者于此焉当必有以慰彼之望而洒予之媿也
　　送柴景实序
　　往岁庚辰先君子湏溪先生留先溪时鄱阳柴堂长实来相与亹亹谈古心东涧间师友闻见序而送之后二十四年予承乏洪泮适祝静得提学江西与柴景实偕间问世族则堂长家也出前序相与叹别后事已而予去洪景实教导洪诸学繇才选资歴宪部考覈皆宜升遂受省命教谕彭泽因访故人于庐陵值予系舟江浒且入闽慨然曰愿有以赠我回首再世再见三十年间俛仰今昔未知重逢之何地复何辞足以为景实赠也然予昔闻堂长之皇皇四方也欲为精舍以讲今景实坐得讲处毋劳于建立虎帅而聴宁有所不足哉抑讲学一也公言之者常具文私淑艾者必切实孰能以私淑艾之心为招诸生立讲下之教则虽前軰犹或在其位而不获遂其效也故沧洲鵞湖岳麓东阳皆诸贤昔者学聚问辨之地后之建为书院毎出州县今亦具文而已矣何如斯而可谓之教也今之学校宁为讲者之备位虽入而学者特不得不至于此而岂有求益之心哉古之论敎者如是而逆如是而不入如是而失其时敎之事多术如此今一饷之顷四坐之众少长之不择髙下之不辨羣而进羣而退三年而去之其亦何能以有所益也虽然亦视其人何如耳景实以家学之所讲视彭泽如在洪学时又视如在堂长问学时于其人有益与否未暇计而吾于传家无愧焉耳矣景实固沛然于是者也余以故旧之谊怀堂长之素不欲为无益之云云览者或有感焉不但为景实赠也
　　送饶士悦序
　　凡世之交未有不以利也利者岂必有所得失之谓哉虽斯文之雅事或乍见喜于新交或相遇至于久处评论之欢游从之密浅利于求深短利于取长若不可一日阙者别时执手怅然离合未有不约他日之相求后防之不爽也然而践焉者鲜矣适重逢者未有非偶然而得得来者未之闻也往予留光泽一日以公至于杉闗余友晴川周君敎新城相望隣也漫约晴川为我会闗上晴川慨然为我来与其徒饶士悦一二贤偕余适又以公去不得俟相失交臂顷耳又二年科复士悦荐江西予归见晴川则诵士悦之为人孝友气谊奉母笃爱且约我必来也既受旴学正归果访晴川言萧然留憇无毫髪流俗意径别去晴川歴歴言士悦奉事其母之异于常人之为子者予叹曰古称求忠臣于孝子之门其取友之端也与人之一也处身之防也行世之义也孝之属也夫既有其本矣予复何以赠君哉独咏嗟君之所行亦以厉夫薄俗之为利者也嗟乎叔夜之于吕安千里而命驾子猷之思安道中夜而扁舟非絶无而仅有亦何以为千载之美谈哉士悦行矣其青原螺浦之外复有乘兴如此君者乎毋亦使我后此以望于苍茫逺想于寥廓徒懐士悦而己也
　　送聂以道序
　　余别以道九年一闽一广欲相闻无繇也今春来归闻以道掾宪幕名声日起功名皆分内所宜有独诵其政称其能叹其贫过于入岭之旧此可为以道欣赞喜道之者也日以公事赴台过驿不少滞仅寄声故旧而去兹行亦匆匆一见慨然不敢自暇逸触暑而南驰予虽故且别久亦怅然而无以留也用见以道于奉公畏谨也若此以兹心逹于佐幕议其致令名课宪最也宜哉临别曰何以赠我予流落变衰之余何以为赠也抑以道吾师之子也其能无言哉昔在二先生讲下相知为深心逺毎读书堕泪甚或悲歌涕下此其感何为哉诚悲天命而哀人穷也吾先生正襟危论及世事之不平人情之不释辞色振厉靣赤气张辩折不小屈岂为其身谋哉二先生之所为慷慨愤激者皆以道今日之所得行与得为也今官事类左牵右制使不得遂于志庶几风宪可尔而风宪又惟分按也尤可为又恨日月之浅而往来之不赡也虽然以道所以称者能行二先生之志故也予也区区州县汨没之久独平生受教于父师者尚未改化故为以道言亦仅举以道之已知己行者以望之而已以道得不以予为浅乎哉
　　送刘卓翁序
　　东南庐山如西北太行特为人所喜称山北为九江又古郡自东晋以来皆名贤隠处故其山水不待图画而矜丽今古自非可人不得揽而有也以吾卓翁初筮而得占其境内岂可谓位置之不称其所哉卓翁之才岂但敎一邑止顾格宜出此然此任运而彼探决适乃得瑞昌焉虽其小且逺宜若负兹人者而君独以为有不偶然者也行矣卓翁庐山南北有太白子瞻之遗迹焉瑞昌之水有元次山之让溪焉行吟而望紫葢之烟倚憇而聴三硖之瀑从游少长寻流订古而讲其所以为让者亦岂不足以快君之平生而纾君之勃欝也于是君之教亦在是矣夫昔之诸贤皆困悴流落而至于斯也今君名为官而有敎之责于其土地视彼不已胜耶犹不足耶余以是送子矣卓翁之家君梅溪先生盖经学宗家卓翁其传子余又为瑞昌之人士得师贺也
　　送黄观乐连州学正序
　　往予将入闽与观乐遇东湖之上观乐慨然有归志予彊之小忍观乐掉头不顾曰吾馆谷幸不乏徒为诸君甘言绐我使我在此如鸡肋予复上下前軰出处遇合以窒其意去四三年予归自汀闻观乐奉省檄为连州学正相见复愀然曰吾归休矣问何故则具言连逺诸不便状今年方厓萧御史别时约为金陵来昉治行而方厓遽以盛年去我念平生知己初出山也惟是公之故今其已矣初遇处复尔吾本色止合敎书尔三诵后山妾薄命篇相视澘然复示予以其祭文词指尤哀予为举乡先进魁太学第初筮仅教连州今以州不设敎学正敎授等耳其亦不可少也观乐谊高而志逺殊不屑予惟斯人斯才之日老也则张皇连州之美倡其亲若友而道之以言曰阳山天下之佳处也山水之胜昌黎固以为有名平生作记惟燕喜亭与滕王阁而二刘梦得以为炎州之凉墟则与中土无异张南轩赋为八景则又与衡湘抗衡唐之刘韩后来魏公父子皆尝居之若东西州繁富雄丽则有之矣人物地望无是也君所为不足者特夫人而得所宜乃欝欝居此抑吾闻之无味者其足味者也虽僻亦必有善士道虽逺未若昌黎梦得之所为来学虽少廪稍薄亦未必无一囊粟也率其父兄朂其子弟友其贤大夫饮水而读书观山而访古安往而不得吾贫飨俭有余福用寡无遗责擅清事足尽兴以此视彼岂不足味耶抑吾又闻之前利者后趋往诸老尝为言吾州仕者连为利如曽东轩萧南如陈静山皆善于连或自连而升朱约山屡守郡不上独守连终更夫观乐之闻斯言也岂不足以行矣夫
　　送彭希吕逺游序
　　古之人盖未有安居而为士者也岂惟歴聘之世为然后之言士者类不讲于古今之世第以结轸驰骋者为游士而游几若士所独不知古之所谓士者往往皆尔乡举里选一定其为士未有不升于朝交于天下士者也惟科举行士始有不出乡者然亦惟东南百余年偏安土著使然当其盛时如欧阳公二苏公皆驱驰防履执贽四方入至于京都各取开封解送皆非举于庐陵举于眉山也欧公遇萧公于翰林二苏遇张安道于成都皆道遇知己相因依为千载倘数公者以其才低徊于岷峨之下江湖之间未必声光一日隠然动四海如后来所观也人才与世道交为用彼一时也此一时也识时务者为俊杰而岂抱山林徒仰屋浩叹以为曷不如古之人古之人哉此余于彭君希吕之逺游也慨然言之于是希吕之行且止者屡矣希吕为吾先君子湏溪先生之门人盖称其才望其逹十年前为叙送之举金台郭生语意当乘风破浪何所不及顾犹在此耶鹏之运于天池也培风者六月息庄周者宁惟寓言且实以百里之宿春三月之聚粮毛耶翮耶胡不我施此草庐梁甫之咏与中夜漫漫之歌其恨惋一也易曰系小子失丈夫孰使希吕之才而岁月如流未遇知己者非系之者累之哉前史有言北方高凉西方强士南方卑湿三十以往便为已衰此真爱惜人物之言也朝气几何相看遽晚所为区区举此盖欲希吕之勇于行而有志于用人者亦为斯言而动心也
　　送道士秋泉序
　　东南名山有几如衡岳魁然荆楚间廼未尝一识其何如得不为齐客所听然哉况江湘接畛非如终南嵩华重趼赢粮而后能逹又况方外之士无俗累后顾青鞵布袜何方之不可游虽然事固有不能如意者昔吾先君子湏溪先生游南岳之兴岂不十八九年盖屡招山僧客道流刻期为约固有闻风先路迎候者又尝约长沙平逺公信信必不负然或治装而间于军旅或出门而避于风雨卒不能践其志此余于秋泉今日之游岳也感念深矣秋泉固岁岁来赴先君子之期者平生夜话想像湘山之上岳麓之下邺侯如黄石之子房海蟾为道中之过客松风萝月石上云间可以左揖袂而右拍肩苍然白云变化何许秋泉之行山中也其感念宁不有如予者乎吾闻仙者可遇而不可得见故常狡狯出没为婴儿以嬉也秋泉之往也其见山中草木樵牧无不以异人待之即乞食予块买药得虫亟拜勿疑万一树阴遇丐者堂中见懒残亦勿谓道不同不为屈则兹行也岂独偿平生梦想之愿而己哉余也审知其非仙才灵气不足以与于斯矣然犹望秋泉之得道也犹先君子之望子也
　　郝防访送行诗序
　　夫子以春秋为政事诛奸谀论功罪者秋之事也旱而雨歉而有年饥而赈恤春之事也后之言政者夸揽辔之清风壮埋轮之特操美则美矣然几于有秋而无春故激浊扬清者职也问民疾苦又其大也击彊锄奸者理也敎化风俗抑所先焉古今咏甘棠而毋忘角弓者人心之爱公论之思夫子之所以笔削而乡校之所以不可废也若今防使郝公十一年之再来庐陵也士民之所以歌咏之者则盛徳至善所不可忘者矣公之清裁丝壶氷不足以喻也公之力量防山倒海不得其似也公之志固有所局而未尽展而公之心则童儿父老深山长谷无不知之者也今持节而发廪濡辔而周原使下州小邑几年无因而吐者一且而见天日之如临使疲甿病叟穷櫩无所于告者举首而欣父母之孔迩如之何而不咏歌之也子产于郑仲尼于鲁颂声载焉彼一圣一贤者岂受谀哉人心之不容已君子亦于此而自信也儒馆诗成属笔为叙盖以其未尝一迹于公府纪父老之词而非佞亦不得以贱辤大徳丁未三月丁亥
　　段敎谕送行诗序
　　屠牛垣解牛而芒刃不顿为之踌躇满志善刀而蔵之夫垣之解牛也与众同而善刀四顾满志而蔵之者垣之所以为垣也余尝喜诵斯言与郑子产美锦学制语油然出于中心之诚而极人事不能言之乐后来以锦制言邑独本诸有大官大邑语耳孰非锦也制之不完其美与刀之不缺则折同安得满于志哉匡庐段君敎谕庐陵三年得代留数月始能行自大夫士无不安于其为人而服于其为敎吾党之士又为钜轴聚为诗歌颂之而属笔于予叙其端予举屠刀侨锦语发之或曰敎官无他公事与他官异其锦也易完而刀也可善予曰不然敎官愈不可为职愈简而愈多责也彼其繁也容有谅之者焉亦有不能与不暇者焉亦有交涉多失之此而得之彼者焉若官之小职之简无足以动于其意无与接之为殷勤且无所他望而待于异日者也一往复之参差一醻酢之得失皆足以贻怒而搆怨今而美成也若此恢恢乎若此得不谓之难哉夫赵魏老之优不可以为滕薜大夫骥足之才或不展于百里之任古今之才贤未有不感慨于斯也君之为庐陵绰绰余裕矣其自是大于庐陵而易庐陵矣亦不足以表见君之贤也然则是卷也后有谈君之美者其必勿废也乎哉
　　李龙川平盗诗序
　　延祐乙卯夏秋之交有盗起于贑之宁都声势摇煽张甚龙川平章提兵临捕省掾李君友仁实掌案牍未几而盗溃又未几而盗执曽不二三月之间班师奏凯暨朝命遣将此己平定盖混一以来用师之神速成功之伟特未有若斯之盛者也虽繇元臣威徳将吏用命抑幕议与有力焉归过庐陵鹿湖之甘棠也咏西平之有子喜平蔡之成功于是咸相与为诗而属笔为之叙余受言记载曰此亦一平蔡也虽淮西之事不可与一邑语然以唐封域之大平淮蔡二小州经十数载之久晋公与小西平公韩退之李建封诸人仅乃平之兹防亦蔡也收功于数月不谓之平蔡乎昌黎诸诗毎称平蔡亦自喜其名也君以世家之懿兼幕府之英第劳行赏在此行矣昔晋公繇平蔡入相昌黎建封皆列侍从此平蔡赏例也君又建封当家嗣有褒嘉尚能为君赋之








　　钦定四库全书
　　养吾斋集卷十五　　　　元　刘将孙　撰记一
　　吉州路重修学记
　　圣天子兴崇学校毎申饬攸司罔俾废堕不治顾防计赢缩不等规制宏狭异宜嵗久近殊费而庐陵郡学广大荒落于江右为甚盖自甲子前魏侯峙一新之于今四十余年矣乃大徳甲辰西廊之仆者起乙已丙午振文堂尊经阁之倾者正圮者崇翚飞显设腐更朽易漫漶复鲜绳直准平攻坚致宻佩衿诵咏三纪以来所未有也敎授康彦博以学録永丰周似周具图始末来请记曰似周之来也惟八年之三月时堂庑久敝不修而西庑视如弃斋芜庖断草生之矣爰及敎授湖虞廷桂学正洪冷天成谋焉是安得坐视弗省防省台重以此责有司府判承务马公显实提纲其事慨以为已任檄庐陵孙丞世显料之其费诿之邑数月而西庑成四斋翼翼炉亭复旧养正堂小学以及公厨完缺整敝二井亭久废复建虽还旧观若无阙而堂阁积壊亦不可以已抑费钜不赡谁与领此时廉访签司郝公按部实来疏滞饬蛊风威肃然新美学政爰以治中奉直陈公彧董之九年冬乃合以诸公曰事莫切于此矣吾夙夜节缩舎是复安所为授工抡材计覈防当期年乃大备方振文尊经完而未美也虞冷相继代去饶康彦博来为敎吉康安世为正复协力善其终于是明秀堂敬义堂藏书阁周爰雅饰循序修举殿柱内蠧檐压弗支亟易之工良材钜屹如新成凡缗粟之费出内各有司存惟治中公之不倦而同知有扎拉台朝列公适自湖北副宪分符此来明习治体其主张纲维是也逾力以济登兹似周则周旋其初终与其议而知其劳请记之毋忘诸钜公之赐以劝后之人而学之长贰先后亦牵聮得书愿毋辞将孙受言纪载既登其嵗月次第而窃有感也夫屋不修且壊壊之久则复之也不易是以费若此其伙也力若此其勤也为学亦若是也修身笃行战兢临履岂为君子者必若是难哉百美犹惧于一缺一不成而万有余丧也且夫学奚为哉学所以敎忠敎孝也勿以善小而不为勿以恶小而为之忠之属也出一言不敢不谨行跬步不敢不思孝之属也故古之求忠臣者于孝子而观大节于其细吾道在宇宙间有迂阔而无切近有是非而无利害有名检而无得失一篑之不加九仞亏焉涓流之不塞江河及焉此固为士者之所当自省也昔吾有先正为欧阳公文章勲业师表海内然犹以晚节蚤退乃为名节之无憾士而至于欧公其自处也犹若此学者可不念哉嗟夫庐陵固忠节之乡也欧公望于乡之子弟道徳明秀而行于郊里礼节慈孝盖风俗之厚公犹有望于吾党有以为之倡也今朝廷所为敦学而敎士羣公所为竭力而崇宇者其望之士也犹此心也其自四代以来所求于士者莫不然然则吾党之士厚犹惧不蔇也而可自菲乎哉士未易言也名焉而已孰不为士傥循实而求之何如斯而可谓之士也虽及孔氏之门者犹有非吾徒者也予言之及此也岂敢为诸君规哉窃惧夫后生之无所放流俗之不可返吾党与有其责而无以称上意也嗟夫又岂独为士者当自警乎哉是役也赞议于府者推官王君钦公君道幕府则经厯陈君琦知事成君文炜提控案牍周君济胡君世昶督工于学者前人匠提举崔世荣
　　吉州路重修儒道碑记
　　大徳十一年丁未五月乙酉圣上龙飞制书首以学校作养人才其俾业精行成所期望甚逺诸为士者皆赐复终身优假甚厚既又遣使礼祭于曲阜加徽号先圣大成至圣文宣王训辞浑噩所以钦崇嘉乐甚褒録副布天下乃江西廉访副使南阳澹然蒋公元祚分治吉贑南安适留庐陵吉蠲月望捐奉展牲府侯寮寀骏奔走在庙荐鬯致告以昭崇丕显休命暨礼成合燕堂上文武髦俊山谷衣冠列坐先后者百数十人盖礼严于蜡宾而事钜于乡饮则是嵗之腊也在泮之士乃赓载歌曰皇兴右文首崇我元圣维新之命厯代无与并明明廉车在泮肇祀肃肃新学神具燕喜学孰新之我有贤侯新学新纶式昭徳音于是敎授康彦博起而谋曰新学不可以不之记也谓是前碑尝授简焉乃伻图属笔于闽先是十年丙午彦博初上事时学録周似周方营度补葺于朝夕之弗给学正康安世适同时庀职学録徐济川继至防廉访签事李公俞郝公鉴分部相望笃意斯文勉励兴起于不懈治中奉直陈公彧实董学政公暇则躬督时省今广东监司济古尔朝列公方同知府事是崇是叶爰乃振文堂以秋修明秀敬义二堂藏书尊经二阁以冬备先贤祠故在讲堂左中更而辟逺奠谒或不时至爰奉还其旧以及三贤二相之祠盖瓦级砖次第整饬则以十一年春俱新礼殿建时未久而柱以材湿遽腐楹以薄胁致隘墀道以因旧頽缺还择材以易之撤扉以敬之墄平以道之仪门作且五十年鸟鼠之朝暮风雨之春秋栋蠧桡而盖罅疏髙广力倍悉庚之如初赭垩翚翼与殿交焕则以秋赋工而冬题梁若抡魁堂之改作东西斋之未备者又其余也学至是乃大备澹然公书先贤祠掲焉治中奉直公则终始于是役以迄于成推官程承务敏慧繇宪幙长除用意刑狱簿书之外尤于此亹亹焉至大三月巴尔斯布哈嘉议公繇侍从东宫倡牧兹路嘉惠吾道周览称善士益用劝赞襄于成者治中陈武义推官王承务经厯张时中知事成文纬照磨曹珣提控案牍胡世昶所为书之详者纪其实也于是庐陵郡学为至大初元江南列郡大成新学第一其可弗记嗟夫记者岂独记成事而已哉盖吾夫子之论邦也曰夏时殷辂周冕韶舞虽天人礼乐之要在焉抑四代宁惟兹四事为法于后世乃圣人通宇宙为一心兼往圣为一人者精神志气犹可见于此也是则吾夫子之大成也自过鲁祠来唐以前周孔迭尊开元而后定于一然自开元来岂不严事而异端典册前进后加木本水源旷佚未讲辞若有所诿恭承明诏于大明升天之始然后见昔者如有阙而来者无与继巍巍乎大成之道金声而玉振之矣则鸢飞鱼跃于天涵地育之下者其有思乎其亦苐以为观美已乎尧舜禹汤文武周孔皆以是传者也而道独尊于孔氏繇孟子以皋陶伊尹莱朱太公望散宜生者不得其所以传孟子而来荀卿扬雄以为传之者矣韩愈出而荀扬不免于疵韩愈以轲死不得其传盖自任矣伊洛兴而韩愈仅比于荀扬昔之人所为不得与于斯者讲之不精而传之无闻也今讲不可谓不精矣传不可谓无闻矣吾党之士去圣人之世虽逺而逢至治之泽方新沿伊洛而辨千年学问之所以分醇疵遡洙泗而防见知闻知之所谓合符节因损益而悟粲然之何以敝观防通而识确然之此乎兴将义理融为文章而学问措之事业人才世道端有望焉二三子其有意乎青原白鹭千古明秀四忠一节景行四方其益思所以成者有光前闻又以不负二三廉使奉宣之勤贤侯交赞新美之力以称圣世光宠则庐陵之昌亦邦国之光也
　　永新州新修学记
　　永新州学往称规制雄深因谭氏世科先后兴起之中而邑燬烟尘余邑复建髙明前贡士揆斋龙君邦伟盖用力焉又四十年矣濩落日深殿倾门压事大体重罔敢兴于不度延祐乙夘庐陵萧安国正学事顾瞻慨然今我弗图何以事先圣先师然未知所以济登兹也周还择言非识髙力宏者无足领此凌霄萧君颖翁浩然特达能世俗之所不能则就而谋焉一语而合首议修殿伻图工度独力任之为费千五百缗工坚致宻不日而成顾门弗称复就而谋焉徧于其所知素彊委野获声应气感旁及僧槖聚少剖多又得缗如前数于是门之修如殿防同知州事李侯来以世家尝受学于名流壹意奉奬励图新美繇是学大体已立诸次第以完爰以本末属予以记予以斯文托君昆弟欢幸其有成不敢以不敏辞昔者窃闻之圣人不能为时亦不能违时记之言礼者极于小大轻重之所以贵而曰时为大易之变通不居亦莫加于时是则时之用大矣君之为兹学也岂有意于必为之改观矣哉得凌霄周旋曲折以底于成逢李侯维持主张以惠于终岂非所谓时也哉以时考之而可者亦难逢者也予记成而有感于时则亦愿诸贤之无失其时也凌霄往乃祖云心有意于乡校而未及竟又揆斋壻也是固有啓之者李侯称钟山文采廉正于公事无不尽其心焉
　　防昌州新修儒学记
　　圣上龙兴嘉惠斯文首兴科举以登贤才既褒进擢陞加等凡乡贡而来者悉齿之仕版年及者加锡服以归老进退光宠度越前古重惟育材之本始于学校既申命所以崇异敦勉之者其学之无田有司相攸所宜给以官余壤分贲之大哉洋洋乎典谟训诰之所未尝有三代礼乐制作之所不及备也维时防昌州判官杨景行以延祐乙夘进士实来丙辰莅事欵谒学宫顾瞻頽壊凛然于无以奉俎豆宁惟干戈烟尘之邑因仍至此士贫廪空安放安仰倚席旷官者且十年他固当尔爰慨以自任首捐俸大新之自门徂堂礼殿有伉櫺星鼎创庑绘彰施曽几何时仪展体具是嵗之冬翰林直学士叶天麒出守是邦重美其成念是荒落惟无田以养故无官久无官故敝者日以仆毁者嵗以撤爰经画于疆是究是图州人陈志道感于长贰之急先务也奉五十亩为之率士大兴起二侯复以礼器绵蕝弗度宜木者从木宜竹者工竹于是州之耆寿才俊相与言曰贤侯之徳之勤不可以不之记顾百年前学之繇建宋淳熙尚书洪文敏公之碑在训导权学事曽某载其伻图次第以来请愿记新学防昌在贑西南今为州其山襟磅礴而带连绵故其俗笃厚而淳壹其水近澄涵而逺湍悍故其人物秀特而节槩往东京尹先觉侍讲杭京黼隠青城赖太博克绍唐编修稷载于图记可考也其自于今修于乡仕于时者如前闻人则为不负贤侯所以修学之意矣抑学尚矣予尝欲求唐虞以来周孔之前之所以敎者而不可得也其时六经未作也礼乐射御书数小学之事而徳行道艺所以兴贤而登名拜而受之者不知其何所于考也若诚意正心修身格物致知之学虽夫子之敎未之闻也自成周盛时施及春秋王朝之所命侯国之所表数百年间未闻其某里选而某贡爵也尝窃惑于此矣独于书而得所以敎胄子者焉曰直而温寛而栗刚而无虐简而无傲怃然而悟其敎也夫其敎之习之者如此其徳行无加焉以此游艺其艺为何如以此从政其政当何若是有以为之本矣鸣呼昔科之敝也文胜而质浅今一返之古矣犹惧其文之徒朴而质之不能充也窃三诵书之敎以为诸贤勉山川之扶舆风气之郁积固有以兆之矣亦惟学者之善推其所为也岂曰荣名利达而已哉
　　重修上髙县学记
　　上髙县在元丰间始建苏文定公尝为筠司征记其朔延祐二年庐陵曽同父敎谕是邑书来言曰上髙之北山行六七里有隠君子者为任毅夫好义人也其子清则尚徳而文为邑庠直学凡三卜月悉以官所得俸为官费祭器自兵革来卤莽不治则捐以力舎旧而图新之大成殿东西二梁蠧益壊学计不赡学官吏仰视窃叹几年于此乃乙夘腊辇美材撤而易之瓦甓砖之破缺者完赤白之漫漶者鲜粲然宗庙百官备清则力也其父子之自竭于是不以徼名不以干利不以求福又非有檄于前而迫于后也其所以励流俗而树风声不可以不之劝也愿记之以志不朽碑谨具予爱曽君叙其事覈而确不浮不溢而可以风可以劝也复为之言曰修学多矣有取办于众力者有望给于有司者有借之以为声者有饰其旧以为欺者有更其一二反不如前者有増益其所不必有者有补苴罅漏而张大之者皆非所宜也若一家之力一士之志以其得于官者还以奉之以其小腆于私者美而成之事若浅而其心长役若小而其益大出内之间苟无欺则公矣况不有其当有也事其事而不求多于分表者已难矣况事育之所余而能捐其所甚爱也厯数于吾前取于夫子也无得谋于夫子也无议而吾安得不取也并观于吾类信于我者不与厚于我者不过而问而吾何独揽之以为贵也呜呼不知事夫子则已傥知事夫子必有以尽心焉矣昔者夫子食于少施氏而饱作而曰少施氏食我以礼夫食夫子者多矣固有厚于少施氏者矣固有勤于少施氏者矣岂尽非礼哉而夫子独以少施氏为礼者何也以其出于诚也然则清则之用力于斯也足以事于夫子矣吾故乐为之记又善毅夫多善举乙夘五月潦骤涨一日髙数丈居民升屋颠数日不火食其父子具饭僦舟往食之舟人髙其直概不与校所济不胜计水去米直涌为粥于门食饿者日千计或持金转籴谋鬻利谢曰吾非不受汝金留此续乡食是皆急义轻利宜牵连得书曽君字同父吾乡世儒家秀士延祐第三季夏辛夘朔记
　　建宁县重修学记
　　三王之祭川也先河而后海此之谓知本昔者记礼者之言之也盖为学言之也是故乡举里选之取士党庠遂塾之敎民风化之端王道之始也三代以降破封建为郡县崇文艺为贡举不以先后正本末而以髙下示重轻上好下甚人心从之古莫古于邑然官或卑邑谓不必为善莫善于学校然士亦訾何足与共学于是山林之外有书院功名之径称贤闗所养非所用所用非所敎其流失衡决有自来矣嗟乎彼一时也皇朝造士迈前猷而追古制敎养兴励视县与郡一考举论秀必自邑以升士然后自靖以学有司交相劝勉为职业诸邑校起发改观相望规制上方郡无不及是则知本之至也郡武属邑建宁治万山间旧学越在东门外间阻斗角津涨不得渡瞰望拜退宋南渡郑令继道始迁之南门濉水前横鳯冈后踞为邑胜处暨嘉定已已钱令衢乃建明伦堂以及斋舎门序悉备宏壮甲诸邑髙科显仕项背相望甫七十三年为至元辛已燬于邻盗无遗防邑望士谢君伯忠同知县事抚绥倥偬中念乡校若此无以见先圣乃捐家赀度巨财具经费建大成殿庑环门拱绘事新美顾讲堂斋序未遑就朔朢班荆墙立存绵蕞诵师説过者俛首念不及此元贞丙申山东钱侯勉来为尹慨然肄习之无所岂其曰学防嵗入几何仅四十斛余不赡爰自长官以次佽助有差士亦用劝咸自竭力簿李侯祐实董其役经始于大徳丁酉冬明年春丁庆成签事济南潘公昻霄大书明伦堂掲焉堂五十楹纵横十丈为书库一东西序又各二十楹庖湢整具其余力以重覆殿瓦如式及于门垣墉周庐嘉树时植一旦森然临川邹君某来为敎谕列其始末请记曰某未有以自见于斯学也前敎谕杉阳冯琯孙实勤于其事而邑大夫士所以经营完美之者不可以不之纪也佥曰愿记之邑有寓客谢兰者谨具碑以俟余嘉邹君盛年初筮言不没其前功而百年二令南北二钱相望为斯学斯堂地亦若有数既为之次第工载书之则请有以复于二三子夫学何为者也掲焉以为名则必有所事乎此矣学非为人而学也致知格物正心修身孰非已之事者虽推之治国平天下大而伊傅周召经纶制作有益于天下国家者其迹亦有时而熄而勲名闻望掲天地而明日月者其言与之俱长则亦自为而已道之不行也我知之矣士不以三代自期学不以圣贤自任不知陋巷易地有禹稷之道顾乃自菲于下州小邑殊时异事若无与吾责者抑知道不以穷达计孔孟皆匹夫也邑不以所居小鄹邹皆附庸也思昔辙环厯聘崎岖穷困无所庇焉以明其道今也美之宫室以居之厚之米廪以食之立之学官以掌之复之不征以奬之然且学之不讲本之不修升堂挟防名焉而已诿曰世未必我用也是则世弃士耶士自弃耶叔孙通陆贾抱遗经携诸生转侧兵间移説马上事难力倍然干载君子之议犹有遗责瞻言梁木回首荒墟嵗月几何轮奂如旧衣冠衿佩在列洋洋固贤大夫弦歌之化以及此而抚今懐昔免于兵革之余安居游咏歌圣人之道视昔贤不愈幸耶盖圣朝如天之仁大矣诗不云乎无徳不报二三子其何以报上哉是邑长官沁逹噶将仕燕人钱侯字勉卿累掾台省长建安总幕有能声李侯字人治最方日有闻前敎谕冯君乡善士成绩可考今敎谕邹君字成大世明经家才美特达邑士之有劳于是役者谢顺父谢权朱景星俞世祥诸出入防当之最列碑隂
　　南安路上犹县新建县学记
　　南安上犹之新学始创于至元乙未一新于大徳癸夘至乙已大备敎谕庐陵郭椿年实倡为之学成而官亦满邑前进士黄桂开厯叙本末来请记曰南安三邑上犹在西山间南迫东广西带郴桂而文献冠三邑宋进士有籍近年节妇有碑士果而义民直而刚入至元大兵环而临之者逾七旬竟以死守屠焉学由是并燬荆榛生之者又十数年而后民安其居学乃有绵蕝乙未以来殿堂廊庑次第大略具顾官赋犹不足以支久今敎谕之来也慨然于学制之未备曰吾责也诸生曰廪不足奈何曰吾以俸益之又不足吾以私财倡诸生虽义之心未之信也一年而櫺星门成庠门斋舎如式二年而大成殿展具按典礼翼以两庑缋祀严肃三年而讲堂拜台有崇有截庖湢除治施及佑善祠咸新美之取石于章贡甃址工坚学廪罄取给于其槖又簿正祭器取具于庐陵皆以铜旧租湮没者嵗有増士役于有司者为请免之兴小学择敎导聚良家子共讲习文物彬彬经过使客环视交赞今且满复捐俸作绘先圣像及配位义不以一未备遗后来诸生相与伐石以纪载其盛以毋忘其赐而敎谕实尝游须溪先生之门幸哉斯文之犹有托也不逺千里愿记之以示来者予嘉郭君之能于其官而不自炫而黄君善为辞之信之确也上犹一邑耳介边鄙之间米廪之入才几何予视江西邑有数倍此者矣而不见有称道如上犹者又岂惟邑诸学以万石计者有矣而敝弗修官长骂而有司谯者皆是也乃上犹而有之又乃得之于吾故人也其敢以固陋辞既载其功图先后状则复为上犹言曰学始于孝弟而极于忠信孝弟者所以修之家忠信则所以措之事业而有国家者之所望也议论多而孝弟逺文貌饰而忠信疎此学问之敝而世道之衰古今之异也地无小大尽其心者所以事天事无难易竭其力者所以报上人人以小为不足为难为不可为迂为不必为而天下无事功矣无事功则学问亦无以自见未可以此为精而彼为粗也昔者夫子喟然思禹于千载之上乃以致孝乎鬼神致美乎黻冕者同于沟洫万世之功吾党之士其亦有感触而悟其所谓无间者乎学之为圣贤者皆所以为天下国家任也先辈记学而必以臣忠子孝乃不为二三子之羞而为国家之忧念哉其言之也上犹山川深厚民气淳古其为东南弦歌之鲁者地与学俱有助也而其事既逺矣旧邦新宇来游来歌抚废墟而俛仰瞻华构而徜徉相与咏郭君之敎而乐太平之化讲于斯植立于斯人才辈兴而风俗益美学不亦愈重哉予也执笔纪成不敢以空言为无益而世道人物亦在此矣
　　蒙斋书院记
　　庐陵彭正翁复建乃祖蒙斋书院于旧址乡耆俊鹤田李公为之记复俾予赘一辞彭氏世读易科第魁彦为世家冠祖训名扁厥有防哉蒙以圣功言尝以意测之蒙虽未有所成而天之所与者未漓推其极功有可以为圣为贤之资而世之学者不能以相过者往往皆聪明累之也昔者夫子之门可谓得天下英才而敎育之矣然赐之辩求之艺其闻知悟谁足以及之而他日传道之所系乃属之回愚而参鲁其所以愚所以鲁乃其所以得道者也蒙称泉泉者涓涓而初出为江为河而防之海皆此泉也使其沛然即溪即涧众流之防而天一之初逺矣水一也而所出者有不同故易于坎不但称水或以为云或以为泉云者气之感泉者质之正人生读书识字以往精神之所驱使智慧之所鼓舞一目之十行万言之倚马父兄炫之以为竒师友语之以为异孰知词华胜而去道逺嗜欲深而复初难复欲反为赤子之无知而亦不可得矣大人者不失其赤子之心赤子之心者蒙之道也书院之复虽一家之旧而今之所讲非昔之所讲矣昔之讲者犹有科举之业亦不得而不从事于此也佩衿今雨如得新泉其亦乐蒙之正而推蒙之功将昔之所未及讲者于此乎语也岂犹幸愚于童蒙为世家嘉语而已哉正翁兄弟交致其力于此可谓知本者矣
　　朴山书院记
　　国家混辟区宇崇植学校布人文以化天下兴礼乐而敦经训凡东南郡县学向之因陋就简者无不更新美大当路省视推广益勤间好义向风创建书院者以闻恩锡奬重如诸学规明良相逢永念人才之本莫不由学天庠肇新卑唐陋汉化成俗易且比屋可封家稷契人咎陶不难上行下效凡为士者皆当扶植倡率相与复四代党遂之盛以承休徳敷遗于方来江西为文风盛处庐陵郡又盛乃未闻有如他路以书院兴而请者大徳乙已吉州路太和州严氏朴山书院先圣燕居殿成鸿硕朋来感咏叹美涂歌里咏传布成帙自是而讲堂斋序嵗増月益庖湢垣墉翼整完致游于学箧袂接裾聮一皆前瑞阳尹严用父之所建也其家事非甚有余而沛然悉力为之故共以为尤难书院成且将次第转闻于上授图请记则撮而书之盖朴山严公讳某字方子为宋咸淳间明经大儒六经俱有义疏惟易传成书固上之熙明藏之东观当时名相古心江文忠公碧梧马公咸敬而荐之不合各为易传序用父其子也文行如其先人平生辛勤一饭寜已不足与朋友共而无憾且悲朴山之不遇其志不得一遂自其家塾课孙已聚里之秀异共学且食逺方之耆俊能来下榻不厌既刻易传与程朱杨并驱廉访鲁山臧公梦解又发挥着之复作室于东偏为书院防旧邑阅武亭址时清丘寝诸弗度者悉正如草官弃业民野圃其处圃者请归爰佃之有司屋而不私规制轮奂考订大备掲以朴山书院示不忘先人之敎也四方师友企焉来思相与讲义理之指归潜圣贤之心学使千载之下由书院知朴山问朴山得易传彬彬文献可以质不悖而俟不惑也嗟乎学之不明也久矣古者官有学非聚士而养之也特养老乞言叙伦敎乐于此而已乃所谓敎者在于党庠遂塾之间后世建学徒以多士为盛而敎之道未之讲也才不能尽致之其中敎不能尽达之其才科举兴而学之文具益甚矣故唐之先始置书院于郡县学之外宋初州镇未置学因而増之及州县学立而书院衰朱文公振伊洛以接洙泗谓是学校不足以得人才乃因前代之基与二三子置科举之累相从于山林之下以咏歌周旋于斯道繇是而书院以次毕兴诸贤之辙迹师友之游从无不为书院焉而所讲者复非文公之旧矣今科举虽废而书院如郡县学文公之志嘻其荒矣已往者不得与于斯也若兴于方来无后之书院之累而足以复文公之初者其惟朴山书院矣乎盖石鼓白鹿者唐之书院诸布于东南之诸郡者宋之书院若朴山书院比者皇元之书院也于是上之徳泽深矣敎化成矣昔河汾氏﨑岖讲学于闲退之中不忍其先世之泯没厯厯叙诸经之得于铜川府君安康献公者然有其名而无其书或谓其以后光前君子亦悲其志焉老泉平生欲传易未成书以属之东坡坡虽以为受于老泉而后世苐知有坡易也老泉亦不得以遂其意矣孰如朴山之传之有子而子之所以传朴山者又超出乎文字之表显光加命具有成比将田丁王以来之易未有彰著炜奕于此岂非所谓不朽者哉亦可以不悼其不遇矣严氏世居太和其初自秣陵徙用父共称之后山以嫓朴山云某先子太博于朴山好也用父以记托不敢辞若书院之成规养徒之具式与其间架疆理别列之隂
　　重修南劒路顺昌县双峰书院记
　　书院以双峰称者着顺昌也所祀二廖公盖邑人髙峰尚书刚字用中与山游学问名节推重建炎绍兴间没諡文肃槎溪经略徳明字子晦为晦庵髙弟语録中问答最多宋咸淳中提举廖邦杰以里族持乡节奏建书院邑中奉四先生其址故簿廨也亨龙五马狮子诸山森乎前双髻豸角仙掌岩拥乎后堂宇规制拨田营赡魁然与四方名书院争髙未十年而燬官据基为私宅怙势牢不可拔至元三十一年九月有司奉明制嘉惠庙学四方风动郡府判蜀梅庵母公逢辰倡率公私计直买而归之始复为书院然因仍位置诸不称而学官以其廪薄地寒特籍名苟嵗月去而田制于盗霸既莫与主张是则朔朢无告礼衿佩无来迹出内变化任匹夫为之破屋頽垣保奸聚慝弗问弗省大徳十年冬十一月山长谢中来环瞻感愤亟诣府言书院蠧壊状首辟盗霸正黄景顔之罪钩索欺隠以次毕露返侵括欠旧疆寖归则按儒籍惩逋播召子弟斥非类渐复仪观则大节殿庑自门徂堂斋序祠宇墙阶迳道周庐映带无不治飞檐浮构觚棱文甓髙低按度无不合櫺星沟路盖瓦级砖赤白漫漶表里显节无不鲜衮冕绘事着像设位祭仪礼器以及讲坐屏席日用百具无不备厨湢完整邑仓都廪周防曲制无不至于是用力勤矣书来请记曰书院成而代亦且至其敢以自为功哉惟县长官鼐满岱进义始终力济登兹而总管集贤员侨李公作兴于上又大书特书为书院光不记何以表见贤守宰之劝相不记何以诛前奸而懋后图其为我着春秋书盗之意以絶觊觎继泮水歌颂之兴以美贤侯且于此乎语也某往备员劒泮实与闻书院之所以归先君子盖为前记若谢君之难之勤盖勤于始创而难于复归矣呜呼吾道之在宇宙间绵绵延延于存亡继续之防者往往而如是也今夫功利之速效一日而赫奕者有矣祸福之神变转盼而盛丽者有矣若义农之业孔孟之敎其盛也受其赐而莫名其功其衰也可废其人而不可废其道以为晦矣而未尝不明以为絶矣而莫之为而既续之也洙泗之滨杏坛之下乃辙环既老之余武夷之深竹林之宻又党禁方张之际今之所蒙盖未有非寂寞之所周旋阨穷之所讲切者人皆以不难不勤者为过而孰知圣贤之所以继往而开来其道有固然哉繇尧舜禹汤文武周公之传莫盛于夫子其所以盛者以六经存也繇荀况扬雄韩愈以及濂洛诸贤之讲又莫盛于朱氏其所以盛者以四书语録在也心此心也理此理也引之而如有未发开之而如有所待者觉之有先后而阐之有显幽也闻知所以盛于见知以其用心苦致力深而自得之也然则吾党之士怠且弃者毋亦成书具在讲贯粲然得之易而知之速哉其自于今入斯门者慨然于今昔之不易登斯堂者喟然而思师友之渊源则繇槎溪而知朱氏自髙峰而证山其若是班乎读其书不知其人可乎岂伊异人予何人哉亦可以自警矣其复田本末见别碑










　　钦定四库全书
　　养吾斋集卷十六　　　　元　刘将孙　撰记二
　　彭泽县学三贤祠记
　　彭泽以渊明着旧为祠祀陶并之以唐狄梁公称二贤祠兵后祠燬仅石碑二像存东坡自黄移汝道九江访子由筠阳后来溯江入岭和陶诗孤山碑与像亦并列大徳丙午令尹东平曹侯靖国并建三贤祠于邑学邑敎谕郭则正叙其始末请记曰侯为彭泽再书考矣自始至修谯楼新县廨夷官道饬水驿建万里江天亭复渊明祠葺城隍东岳二庙士民感説立惠爱亭以美之一日问二贤祠于学谋再建其处则正请曰侯此举实宜学有东坡像合为三贤何如侯曰然前簿杨月湖为我言矣子言之如契焉吾为是邑免儒役此祠为士者宜任之于是欧阳士正林懋等乃请于邑官长博啰部边济之宁尉焦从善良辅典史屈应隆咸欣然捐助共倡成之经始于十年十二月毕工于十一年之二月显敞辉映来燕来宁愿记之以毋忘曹侯之徳且使后来知祠三贤之所以始呜呼梁公之事业与渊明之隐约异东坡之议论又与梁公之事业异三贤所遇之时不同所居之位不等所守之道不一而所存之心则未始殊也古今忠贤一念所以建天地质神明者惟其心而已其事与迹未论也渊明依稀岁月于今昔之交东坡流落摈斥于言语之旤闻者为之感耸而兴起也若梁公以精忠至诚深谋逺计低徊于奸孽之间变悟于荡覆之后非其功有以开于前而遗于后则一时之回旋何以解千载之责备故君子不能违时而事之成否皆天也当义熈之代而建梁公之业不为谢晦之同波则与王昙首軰争席而已方久视大足之间而宏东坡之论前裴河东之覆辙后李昭徳之杀机相踵也熙丰绍圣时而效柴桑之为则龙门伊阙之隠华山豹谷之遯相望于寂寥而竟何益也隠岂士之本心哉逢百年废兴之防无一日朝燕之迹固无能为支厦之木聊自乐于在涧之槃必以为高则非所以训也不有仕也孰任其难不有处也孰量而入三贤之事皆非所愿而三贤之志皆不可以不存也梁公成功则天矣而渊明完晋宋间之高节东坡称元祐之全人其参差一时模楷千古者岂可谓非天哉见不可而不知退知难而犹欲觊于行闻彭泽之风以之立身以之持已亦可以悟也事有屈而道信势有曲而志遂寻梁公之迹以之事君以之从政犹庶几于有补也身可辱而论不可易名可毁而理不可诬咏儋州之遗烈与离骚争光亦所谓颠沛造次必于是也高山仰止景行行止谁谓华高企其齐而贤侯之所以祠者岂不欲为风化地哉予故反覆三贤之事使过祠下而读斯文者有所发焉不但铺张扬厉而已此则侯之所以教也侯字清卿方盛年有志事母孝为政简而防其父兄皆尝为吾庐陵郡守贰有遗爱予有以知其政也大名总管其父也今提举其兄也士大夫称侯曰水心云则正佳士吾先君子湏溪先生之门人祠成又二月孟夏二日丙申记
　　攸州兰溪邺侯祠记
　　唐贞元丞相邺侯赵郡李公泌字长源少以竒童被明皇赏过肃宗以为宾友代宗以为师保晚相徳宗当猜疑之世荣名终始过于陆宣公其平生山林之愿多于钟鼎以白衣山人侍谋军国非其志也中栖衡岳能知懒残而懒残亦许以十年宰相当其隠约湘中彼乎此乎衡阳南北往往有其迹焉以是古攸兰溪之西北为龙隐山泉石清越地志载邺侯尝筑室读书于此代迁迹熄僧寺履之兰溪之姜为着姓则敬好脩景行每怀清风而遡逸响防吴兴陈无逸教兹州暇日经行以言感则敬防其心故址既局于势不可得则于山西麓剏龙隐精舍祠之是公隐于是山也其犹龙耶于是大徳之戊申也爰自叙其始末请为精舍记曰晦庵归来馆意也使邺侯遗迹如陶公醉石惟斯文之以也予既载其伻图然为邺侯言而古今人才相业窃有感于予衷者亦不得不语于此也世率谓三代而下无王佐是则然矣抑事当论实上而非尧舜禹汤文武之世也下而非三代之氏也刑政赋敛兵财调度又非井田封建学校之旧也傥使禹臯夔稷伊傅周召生斯世也为斯相也萧曹丙魏房杜姚宋者之撰虽必有所不为抑信可以跻典谟而侪雅颂乎毋亦有所不行与不能也后之论人物者必以孔明为称而孔明自比管乐则亦揆其不能如唐虞之际也岂谓其资之不逮哉时不可也若邺侯之遇同于萧曹房杜而其事难其力倍于丙魏姚宋而其志苦予尝论留侯于汉二荀于曹邺侯于唐皆以才智致辅相而就睡之辞不待于香案之前者贤于文若之颠沛黄台瓜辞之诵延英抚背之涕有不待于商山之狡狯邺侯之所立岂不明白竒伟也哉而世犹以好神仙少之不其过矣乎夫身谋非世患也呜呼臯夔当日读何书之语无不以斯言为然虽然书有善用不善用孰不读书而书之误人人之误世者多矣邺侯善用者也予以斯言记斯祠邺侯有灵其不以予亦稍知其解乎哉而世道槩可感矣则敬笃学雅尚是役也无所为而兴于善其风流志操可传也已
　　松坡赵公祠堂记
　　公讳必覃字景渊繇先世居天台父仕于吉没官所因家焉公以太平户随孟忠斋归附授宣抚司叅议既李武愍公平南上公除同知郁林州事未上而卒此其故居也方公之归自太平也又它卜宅公卒子防复旧庐归焉廼乙已子又没仅一孙茕然彊侵诡谋之不保公之婿刘荛贺士贵谋曰何以存之使望者息心则相与象公而祠之廰事刻于石而属余为之文每忆先君子言往失父时与公相先后居相近举当时扶匶紞髦孤苦特相似后来公成名筮仕以致归而有园庐之乐尝凄然幸彼此之皆能以有立而亦不虞其梦之短也公之平生成弟侄不少毕其婚嫁营其生理剖分不腆而食之其望之后人者何如傥并此而不能保有人心者其将忍乎则魂魄如有憾矣嗟夫祠之道各有所为起也有畏而祠者神而明之是也有爱之而祠者盛徳至善不能忘是也有哀思而祠者思其人而不可见是也是祠之所为作又不独哀思而已且借之以慰其平生之勤九亰之如有所不释则凡名为人者其忍废之哉是以义起者也废是者为不义矣何所独无芳草兮又何怀乎故防所为惓惓于此者亦无所而寓其情也昔东坡舍佛画板以人守以鬼守而不可慨然曰取此者与广明之焚此者一也坡语以广明钜猾待夫人则过矣而人事之感诚有所不可知者也公须髯防张目光炯然计其精神未尝可死也然则是祠也必与之俱存也矣
　　文氏祠堂记
　　庐陵富川文氏繇丞相信国公与广西宣慰公同年第荣名穹爵于今逾四十年宠褒三世胙土启封品秩并崇皆宜立庙丞相怀欲建而不遑及宣慰营垂集而未底成惟嗣子尚志于先庐之不易继遗构而有光即宅东为祠堂既稽古礼搜旧仪饰庭防崇阀阅严严翼翼特阿别雉闳门疏敞墁地肆展曲栏回环两序六室左以蔵手泽以宿袝主以与享外氏右以蔵遗书以缄祭器以贮遗衣进为拜庭两阶以登重户有侐四世一堂五龛昈列右为太保邢国公邢国刘夫人次则太傅永国公永国邹夫人永国刘夫人又次则太师魏国公华斋先生魏国曽夫人然后为少保右丞相枢密使信国公文山先生焉然后为广西宣慰文溪先生曽夫人焉既美成登飨尚志以书来曰是祠堂也不可以弗之记也先世之庐代生长其间中例録上官先宣慰初南归引例辨之得不尽没至元丁亥官例斥卖诸名簿者赎而返之是屋也失而复得则先宣慰之以晚从广西归不遑它务枚数先祀之所宜举伯氏之志之所未尽者岁自竭成之祠堂其一也画堵饰工而奄弃诸孤举扶治命犹惓惓焉重惟先世隠约有年而后显为二父而二父之志独在乎此焄蒿凄怆洋洋如在思古人魂魄不忘语黾焉苫凷中以私力至于就绪然繇丞相言之隆子贰宗也弟陞冢子也陞居清江以是不得不以为任四室而五龛以先宣慰祔永惟宗祀之不坠以至于今脩祠举祭燕及高曽其囏其勤非先宣慰不及此揆情度义以妥以侑抑毋宁滋后人谓斯非礼子为我征文献折衷其宜记之以传方来按家庙国典也寝堂私祭也国典制于爵故品节以着恩私祭主于情故从宜以为礼祭非宗法不可行而宗法之废二千年于此先儒亦谓古诸侯大夫世有爵禄土田故有大小宗主祭传重之义朱氏则谓大宗不得行而下从于小宗庙虽国典所临制然汉以来废不讲唐虽复其名而不与其实后来庆厯举行竟无立者一时诸老谓必如三代世冡嫡封国邑坠典无可复之期董文潞公仿唐杜氏立一庙河南亦以制未备谓之私庙则夫庙之制祭之度揆于人之情而安者亦逹于礼之意而不悖者也若稽典考之则亦有可征者矣兄弟同居则合享者政和礼之庙制也兄弟共祭依叔伯次第设位祝文各以其嗣为主板位亦如初者范氏之家仪也则一世而二龛非礼之訾也宗兄宗弟宗子他在使介子执事者古礼也宗子仕或逺适支子仿此而祭者蓝田吕氏説也则小宗而任宗事亦非礼之訾也至哉宋莒公之议也曰古今异仪夫建宗祏叙昭穆所以为孝虽有过差是过于为孝而不为者是去小违古而就大违古也不亦惑乎温公之记潞公家庙也曰此皆礼之从宜者也吕与叔之为祭法也曰传曰子不私其父则不成乎为子兄弟之没也祭必宗子主之则是子有不得事其父非义也礼不得申则祔庙亦何以安所谓不得已焉者也夫夫也皆习于礼者也于是文氏之庙合夫则为之记曰礼以义起事以情称庙何为而作也所以报本也报本莫着于事业若乃尽节于存亡废兴之间全宗于死生絶续之防以一身为本自得姓以来复由我而后有宗则宗不得以常法论祭何为而重也所以宁亲也宁亲莫先于孝弟生而同出也第而同年也仕而同志也没而此乎托也至于祭岐而二之别而不防非孝弟意也非亲之所以安也非神之所以宁也观损益于防通之中酌阙文于旷佚之后既其事也前无古于其礼也亦亡于礼者之礼也则祭固不得以常谊拘夫礼之不行也势不可也势所为不可者情之所不安也事有闗于伦纪之大者惟揆之于人心而安礼有变于古今之常者惟引之于大义而合礼不云乎夫固各有当也将孙之先人交丞相兄弟为厚盖尝与江西幕议又为尚志记春晖之堂不肖夤縁于二公间皆尝有知已之言故于尚志之请不敢辞则订之古约之情讲之文继之声为铭诗若世系名迹如昔庙碑之所以载烈象容者则二文公之所立表表东南是毋庸详隆子尚志也陞逊志也尚志今以承事郎为龙与路宁州判辞曰文武之徳嵩降甫申千年庐陵魁彦一门龙首鳌头衮衣绣裳一门之昌一郡之光虹辉剑气朔雪南云一身之逢一代之荣维宣慰公虎应龙从伯也命我式全其宗追藩作侯分钺宣威承明侍从异代同辉山川无福黔庶无禄国无信公永媿科目归庐甑堕拯溺渊坠家非宣慰忠有不祀筵室洋洋剑履峩峩孝子有子忠臣有家兄先弟后先祖燕喜孝子之家忠臣之子非孝莫祭非忠莫传岁时觞豆来齐来观天知盛徳神闵忠孝勿替引之以祀以教
　　孝睦庵记
　　吉文新淦之境曰界山其显者称王氏近年日盛昆弟肃穆堦庭森秀奉其家君怡怡后先升其堂者难其雍熙之轨可诵而传一日以其先母彭夫人之庵记请曰痛哉吾母之早世也当垂殁时呼诸子教之曰孝顺去之二十五年而未始忘墓再迁庵亦再起名以孝睦着不忘也愿有以记之俾子若孙毋忘如今日余叹且羡曰孝未有不睦也睦何为也孝之终也夫非为兄弟而睦也乃所以为孝也仰高俯厚四方上下无所用吾情乎吾亲犹幸而鴈行之相望安得而不致其睦也霜露既濡哀哀中野思他人顾影之无俦而我乃棣华之交映安得而不图其睦也人惟以一人之身分而视为异体故疎亲而亲疎孩提之童无不知爱其亲者然有弟而兄啼矣长我育我顾我复我欲报之徳昊天罔极孰不知孝之当尽然孝于所自出孝于所不容已及兄弟之际则有痒疴之不相闗而情防之容可已者矣夫非厚薄之异趣也惟其心以孝与弟为二而不念亲之遗体兄弟与我为一也呜呼孝者本于天地尊于纲常所以载天理植民彛愚夫愚妇之可与知与能而世之君子或一举足而失之彼殆谓吾之所以为人子者大端己正大本已立手足之不齐也如指之不能以一律形体之尔汝也如靣之不可以一类烝烝而愉愉固可谓美事倘貌同而心异亦无损于大节也然兄弟者谁之所自出乎吾亲之身体髪肤也桮棬犹有所不忍起处笑语犹将思之顾廼岐鞠子而不哀食紾臂而不恤则是承顔膝下之日已抱台瓜不摘之怨分梨让枣之笑中怀防墙操戈之思所以敬养尽欢于生前哭泣擗踊于身后者特伪焉而已盍亦反而思之吾有子其有不爱者乎吾爱吾子吾亲当亦爱其子也志之不知而礼以为孝盖往往而是也复有利害之相切甚其恶以及其亲竟毒于及泉之誓者且不顾也爱憎之相轧疑于迹以蓄于恨事廹于惧选之旤者犹将极之也于是华门圭窦有子臧季札之节而富家世室类多本初景升之豚犬矣古语有之多男多惧又曰多藏为子孙累呜呼吾论世道人情至此不自知其心之伤也夫睦乃所以为孝而人不之知也孝无已睦亦未有已也吾兄弟今也思不忘其亲以为孝而睦焉吾子又不忘我之睦兄弟者而于其兄弟睦焉为兄弟者世未有涯也是睦未有已兴亦未有已也念哉王君先夫人之教盛哉王君兄弟之以此名庵也昔晋临沂王氏事母笃孝太保光禄二公如一人其后公侯数十世天之于孝睦深念之矣吾举当家盛事以记此庵嗟尔后之人无忘而诸父之志此庵始作于杜园戊寅十一月迁观薮阡又二十年戊戌复建于茔右彭夫人梅友贡士之妃名泰孙五丈夫子长君文采论议与诸季子侄相高孝睦之泽方兴者如此
　　盱赵氏三庵记
　　盱常庵赵氏以清介才贤起进士登从班尹京兆其行事功状见先君湏溪先生所为志定宇君承家继志所以追逺厚终者无不竭其力常庵死而家无余赀无田庐以遗其子定宇遭家旤于世变之后强力树立既宰上碑成建庵买田以守以祀以及于先人曾大母凡四阡三庵常庵葬南丰安化之黄山庵曰常清南徐人葬南城沙溪常庵为西广经畧机宜事志其圹言客路梦歴歴告身后事且谓为通神君掌女事庵曰常静常庵死九年而后太夫人曾氏始即世年过九十名士曾自庵之女妇徳母仪为乡邦师训定宇为圹志欲求铭名公未果葬英徳生母吴夫人坟右为南丰之军港合而庵之曰常清静英徳定宇曽祖使君也庵各有田命僧若道尸其事廼合三庵命记于余其言则有可感者矣定宇之言曰吾不幸阅世蚤多见世态其负负不平者殆不可语往时士大夫致身显荣霜露蓼莪之感无所以寓则饰屋庐买膏腴托之二氏者以致其无涯之思间进位二府得赐功徳寺亦或赤手白地建立如丛林规所托于彼者茫茫何许而安居而饱食而聚徒引翼纵不任徳亦何怨者代衰世易或乃更为累陵轹其子孙尽去其籍客主倒植白骨且不保焉虽报不及此吾歴变多惧渺焉遐思若今昔之故未有不以为戒也然吾将奚托子孙分而坟墓逺吾陵谷之忧有切于所戒者矣彼负人者固无可奈何要亦岂无可托抑来者贤不肖不可知也傥且有不忍负者未必不借是以存无已则为之防通三庵为一记庵各具一石复刻其一蔵于家是三庵之守未必无一人有人心者也俾我后之人有所质责格禁或庶几焉余盖俯仰悲伤于定宇之用心古语有之自三以往巧厯不能知也虽然可知也盛衰反复之变皆物理所有惟知者事制而曲防明者见微而知著夫道以清静为宗至于常则无为无所事矣清静之至也然无不生于无而生于有吾见世之欲无事者类多事生焉亦必有以待于无事而后可及于无为老子曰将欲翕之必固张之将欲阖之必固辟之惟翕张阖辟足以周事物之变而后清静者可常岂独是庵也哉定宇之为兹虑也密矣然则其常可知也东坡为老泉舍吴道子画板以追福其言虑佛者之不能保以力守以世守以鬼守皆不可则慨然曰凡吾所以舍者为先君舍也其谁非人子其谁忍取之夫区区之画板而其辞若此不自知其过也吾取以记此庵也实宜呜呼彼为二氏之徒者亦独非父母之身哉佛之所以为佛道之所以为道者以其平也使其不平者过于世谛苍苍而下视也其谓斯何夫定宇之心苦矣来者尚其念曰谁非人子
　　项氏旌表记
　　皇庆元年江西行省咨上中书言吉安路龙泉县项振宗以家财新起县学庙舍咸备府宪覆实如章宜议所以旌表之者中书下部议还报行省所言实饬所司旌表门闾于是龙泉县官崇阀阅其家扁曰朝省旌表义士项振宗门闾先是学燬于兵仅一殿简陋甚朔望具文歴十年无过而问者防府推官程侯以公事行县周还嘅叹顾学计弗支官又安所取余察一时勇于义而才足以用其力者无如两浙盐司袁步场司丞如常项君即而语焉如触于其心一言而兴任之自门徂堂栋榱一新殿更其旧轩敞高明长廊深静庖湢悉具旁为米廪及校官之庐既又覈学租所入廼疆廼理登载簿正使永勿坏费不可数计既美成坐息馔饮之器悉备盖皇庆戊申也去旌表之三年肖如常遗像于明伦堂右佩衿耆旧咏思之不能忘其尊宿张某康某谓是旌表之显宠者修泮之绩也愿记之于祠来者使有考焉予受言不敢辞呜呼旌表古制也自式闾以来其所以善善而劝在于爵赏之表而系人心之景仰者未见其有若斯表者也书曰表厥宅里树之风声宇宙间之植立能使其风声愈久而愈新愈逺而犹传者非树之不至此政之所谓教风之所谓化岂有他哉因其人之善而表之树之使过其下者问知其故咨嗟而太息世有尽而声无涯虽百年之逺数世之后犹为之感发而兴起宁惟移风易俗之嘉赖虽吾圣人之教所以行万世而揭日月者皆树之以声者如此也此所谓风也夫表闾有以孝节者一人所自尽其分也有以赈贷者一时之所赖以济也其有以脩学褒者乎财易捐也捐之得其所者难善可能也善之充其类者少他之好义旌者其有以义士称者乎沛然而为斯文之光増吾道之重非以求名非以徼利是非所谓无所为而为之者乎鲁侯之脩泮也着于颂文翁之建学也祠于蜀彼有教化之责于土地者也犹且颂之祠之不能以自已况责之所不及以一人一家之力而成之者乎则记是也岂独载其美而着其荣以为闾里之美谈云仍之嘉话哉思慕之而如甘棠封殖之以毋忘角弓所为兴仁义化民成俗者知有劝也人亦孰不欲为善使来者知所勉则其劝者在是矣
　　王司狱去思记
　　国家甚详刑而尤慎狱罪未有端不得轻系虽即狱锢钜猾首恶犹日给食暑命浴寒料薪以至衣絮各有程凡所以惜民命广好生也司狱建官得伸枉滞又在护视囚徒外然类以职地冷循故事慎毋害止若太原王天辅之为吉司狱者前是未之有也吉一路统四州县囚视他路再三倍贫无倚仰食者几半他时囚入狱具无家籍上府暨准支下非数日不办廪陈粟每升舂得八合为二膳何足以饱前政刘司狱镕则既与属吏赵良考验囚所为不饱状明白捐已俸率邦之吏若士聚薄少得中统钞以贯计五百八十有二买负郭田乡斛计者一十八石三斗折九石一斗五升官为业以周所不及兹天辅之来也益充而为之宁俸不足必不使缺食至聚市沈汁豉滋味楮衾莞席如制寒暑栉沐以时不幸病亲督视医必不瘐枉间寃滞汲汲申理廷争触上官怒不惮又用余力因故防为新廨严严翼翼明洁显敞下逮狱户方増置田谋永利未已而以父艰报即日解官请去虽近制可以不去必不肯但己囚如失慈父母官吏彊留之不顾也则以其去思之爱请记于壁以劝后之人嗟乎古之君子未有不尽心于兹狱也有饮食休沐视如家者有谨视全活囚自谓不寃者有感恩伏法犹为狱官诵佛者不必皆纵击囚复归为竒然后立名也宿留未决之间朝夕饥寒之廹有不可顷刻忍者矣彼治狱无寃民者势不得以纵舍分别之也新廨所图壁有唐宗平反事观者亦可以动心矣此其阴徳不过之哉昔人谓求其生而不得则死者无憾以其施于一狱犹尔则推而聴讼论决其有不尽心以求其生者乎世固有匿哀而求荣诞自解无不有説闻天辅之风得不媿哉一记而三善备不但去思之可纪而已其可不书天辅名懋徳阶进义久在省闼仪观伟然而明练笃实盖有用材也









　　钦定四库全书
　　养吾斋集卷十七　　　　元　刘将孙　撰记三
　　西峯宝龙祥符禅寺重脩记
　　庐陵城中诸禅现大神通道塲者西峯第一西峯之盛繇定光古佛古佛之得道繇圜净禅师圜净则西峯之第六世也今法堂题古佛叅处以此然郡士民与四方皆知事定光请药药现五色异采祈嗣悉应祷雨旸雨旸若而圜净乃未有谈者则其心本以神通为不必为也盖圜净襌师云豁姓曽氏吉之永和人为青源派云门嫡孙当宋祥符间以道徳着闻召对契指入定御园定陵赐诗还山改寺名祥符寺在唐曰实龙其先曰经蔵最古定光之辞去也圜净曰留福徳镇山门以是西岩虽盛于临汀而灵异尤着于庐陵与仰山等方寺盛时每岁孟春六日人皆袨服车徒波腾尘沸十里争道环为园林游娱炫丽地主遨头歌衢击壤耳喧目夺忽转襌林乔木如云高堂法坐风幡肃然虽接迹坌至入门意消稽首足尊生平何行未有不俯仰自失也代迁迹熄过卒野屯园毁林童遽落烟莽寺适无主漂摇仅存逃戍盗兵暮夜窃发邱墟相望寺在横冲前兵后牧卷侵细掠仅存灵柱总管耐轩周公天骥顾之恻然不宁废坠是为咨诹列襌求僧补处公论以惟珍选珍蚤岁包笠徧叅诸方覩是倾頽宏大誓愿入山萧条坐无穏处襟风屦雨空手谈河首辟樵牧稍减蹂践与强贵势争古佛手所种道松工徒锯集东西身蔽幸乃得完廼缩衣食廼广施縁不避囏勤不惮寒暑寸收尺拾小因大控公无妄费私无余蓄衣麤食粝戴星踏月如是者三十余年繇门逹堂鼎新越旧宗风法席炜炜煌煌佛殿尊严法堂重阁僧防宏宇宝蔵新轮古佛殿祠深靓环拱僧寮方丈潇洒不尘廊庑改敝山门増高补松种树像设金碧制器备用既美既完施田日増度徒岁广其余力者为太平桥厥自至元丙子以及大徳丙午西峯新寺无处不新无物不备无大檀那无沛入积而皆珍公一力所就爰以世契属予记之予惟先君子湏溪先生之生实祷于西峯而梦记予责也乃不敢辞夫佛以不住为功徳而以无所住为法功徳之与法异矣而其道则一也人情类以功徳为功徳故功徳未有已而心先住若不住于功徳即此心无所因而生无因而生则无因而住吾心无住功徳亦无住所以佛说无所住而生其心而归于不住布施为功徳是非功徳语也嗟夫忉利兠率非业力之所成人天小果视塔庙若无有此其故何哉以为功徳则无功徳心有所住则施亦有住也吾观师之入西峯也岂有利之之心哉方其荒寒满目经营惨澹于不容已东支西倾住不可住完旧复新新且倍旧非繇力钜豫计画堵如月初生渐满故昔之萧然者无不足今之澹然者常如昨也然人事之殊时岁月之异世则可感矣师惟以不住为心不以寺为功徳寺虽大备予以记成而此不住本无所住古佛有云赠之以中师歴江浙五山禅宗炉鞲最后嗣杭州净慈古田垕禅师人称之曰石涧笃实文采今年方七十余前为南岩记新均庆今又得执笔叙新西峯宁非所谓因縁者与又何幸也
　　汀州路南安岩均庆禅寺脩造记
　　天下名山类皆诸佛祖师修行处其初无不荆榛泉石人迹断絶一经瓶锡宴生徘徊从是建道塲闻诸方钜丽如忉利兠率其间成坏住歇人事无不有而旋踵涌现贵势豪倨彊力精悍生死不敢忤视下至万石家节缩铢寸或生计仅足衣食无少丰子孙且勿念见见闻闻奔赴乐施如恐后还视旧观愈伟此岂可以智力彊而言语劝哉乃其心诚悦服以为世间者皆身外物各自竭以自为则亦以佛之为教托于世谛而无求于世舍所难舍虽身亦空有以触人心于亹亹也佛于度世出世无不以为时节因縁夫因縁未契虽天地且不能使山川遇而况于人乎往予客授临汀大徳癸卯有防诵经环一郡六邑惟南岩均庆襌寺定光古佛道场有新蔵于是陪府公涖焉贝叶新翻列函严整宝轮炫耀栋宇高深龙蛇通灵护持显赫长老兴公为予言皆郡人宁化柳杨印空长者余应祖専力所予于是心识之矣又后六年兴公书来光泽曰新均庆则子昔者记之矣吾所感印空者不止此大雄宝殿古佛岩屋皆其力也又买田如干入之寺其同里士曽景文复兴雨华堂连州同知权梅州事熊进义福辇石夷道甃通广桥鼎建三门伟特宏壮寺僧元悟志崇化于汀梅循惠聚少分多成就阿罗汉阁庄严五百尊像以及僧堂众寮云防斋厨所未备具无不完美圆通耸阁摩利分天开井泉甘涌浍供汲逾万不竭古佛旧碓重建雷车以给水舂创立三塔普结后果主张是者邵汀万户显武清微刘公源汀州路总管府逹噜噶齐伊逊都武徳僧録辇真李大师也纲维是者千户俄罗斯武义范武畧必胜镇抚提领案牍胡坚也诸黎畬翼百夫长化营伍运木石又其次也刘公则始终是而为力勤矣自初入山广东宣慰副使朝列薜公梅州僧正陈乐山武平总管黄昭信偕刘公举焉以元贞初元正月八日开堂次春正六日刘公首率倡度十僧以兴均庆其为我详着之毋惮烦予惟记事宁覈兴公之缕缕也亦惟是虚空建立卓卓如此感之于心故欲传之于我柰何其肆于文而濶于实予亦安得而不言之长也抑予闻古徳有云佛能空一切相成万法智而不能即灭定业佛能知羣有性穷亿刼事而不能化道无縁美哉言乎时节因縁如是如是南岩得公兴得诸公重凡施于此者又适遇于斯会自古佛成道而后又三百余年而为此縁往者逺矣来者又孰得与于斯也予以赞叹为佛事而列名兹碑者其心固无望于厚报也而施之縁与时之合岂不足以自慰矣夫而功徳在所不必校矣
　　玉笥山承天宫新建钟楼记
　　道宫之在东南者玉山最古天降玉梁肇开汉茂陵时宫殿楼观计二千年间所阅多矣廼延祐之新钟楼清江二刘君所成也其先人清逸处士昔者于山中还往后没葬水西望兹山一舍弟兄岁时展省必徘徊焉永念再世之游从而二亲之坟墓皆密迩乎此防宫门多兴葺而钟楼宜建于是悉力叶言度山选材抡匠赋工画宫经制涓刚厯吉鼎来辐辏壮丽有加翚飞出林环为伟观神仙胜境檐牙入云大声发鲸神灵欢喜念谐传夸是大功徳逺求作记刻之坚珉以垂方来以无忘兹大惠嗟乎声之在宇宙间也至矣天之所以为天鼓万物之动者声也莫神于风莫妙于雷霆而钟也实参之凡声之不风雷若者自下者不能以腾上而风之号雷之震皆自高而临下故怒万窍而惊百里钟因县而后声者也非虚不足以传况阁之大空之中撞之百尺之上其动天地而感鬼神者固有造化之不可测者矣运宇宙者气也气之神为声声之托也于人为灵于物也惟钟为大是楼也又载之霄汉而升明章幽赞真通合神警一世之聋瞆发九地之阴濳则建之之殊特成之之利益福昭昭而资防者岂但一时之钜丽可铺张纪载也哉铿鍧鞺鞳因名山而升中天缥缈虚无通蓬莱而遡阊阖高灵顾歆在云雨之半人天出入正昏晓之中兹山兹楼高明美大孰不为力力之遂其宜者寡孰不为施施之得其所者难予之乐为记也以此庄周氏以吹万不同为籁之天林木为籁之地比竹为籁之人夫比竹亦小矣若钟之叩即鸣譹呌于喁何止于调刁而乐之出虚不知其所使人籁则无以加钟矣虽谓之天可也或曰其命于人也亦比竹已噫天非人不同
　　吉水玉华观记
　　江西山高耸处往往祀华盖称华山吉水有中华为四方望走视太华埒近年复兴玉华号福地在中华西同水乡南岭之近栖隠原中其地峰峦廻环百里一息俯视支垅表特而独尊其势外高中平望之超然就之坦然如玉枕然其遗迹晋王真人尝学道于此犹存雩坛仙石有天仙感遇之防樵隠录云其应唐元和间旱九鲤应祷山下今为九龙象时有鹤翔三日不去或见老人如六十年期比至元丙戌丁亥如期祷旱雨如元和传闻复祷疫疠应如救旱繇是云物异焉天灯灿焉父老欲建坛其处众讙趍之山近为马驿朝驰夕秣公私尤欲以祈福廼象玉枕名玉华廼表三仙廼奉三官廼祀上真请于宗门锡名玉华福地紫宸元坛前府尹耐轩周公倡主之吾先君子湏溪先生题辞相之郴阳总管养晦谢侯与府长贰及行省都与抚交赞之崇阁严殿门庑道堂悉备像设威仪完具整丽皆出里人罗氏父子之力道士某实开山请记则为玉华记曰夫至尊者天也物无足以名言之曰玉清曰玉帝曰玉京曰玉楼玉亦物耳而必玉之何居玉者生于山韫于石皇皇高明亦何假于是区区者哉毋亦物之为玉亦如人之成仙脱于类萃而游高明比物象徳非玉不足以为喻也仙者谁为之毋乃其人也人者又孰生之耶天与人隠显为一气神与仙变化皆一人于其事不于其迹论其似不论其名天地人为三才天地水为三官神而明之浮邱王郭为三仙之为北方之真武庸讵知其初三者本一也一者为三而三未有已也俱不可知者也犹兹山之为玉华也自开辟以来而有此山山之为灵也久矣及兹而显显而与中华太华鼎峙而争高山未有异也玉之嫓于天上也与玉之隠于地中也亦若是矣高而天也化而仙也神而通也亦不能不在人间也亦不得不与人事也请而余答也感而余应也竭而奉之亦何事乎此也顾而福之若相与为亡涯也倘非是人者苍苍亦安所为哉繇是言之地上者皆天也尝试夜中而朝星斗离离如在山下月明流空万籁俱息怳然对越所谓玉华者非此也耶
　　安福州北真观三元阁记
　　防宙之大可一言而尽者天地水而已日月星宿风云雷雨无非天也四岳三涂嵩高太室无非地也江河淮济九湖八海无非水也夫固有司之者而况其凡乎秩羣祀而观于正大若三元者可以建而不悖矣自开辟来兴生俱生岂比于援而神之云云号而人之某某若鸿蒙溟涬云尔哉虽太微玉清鬰罗蔚蓝道言之所以妙而未有若取之俯仰而已足也呜呼曷其柰何不敬古安成郡南道宫之有名者称北真若昔海陵徐神公之所尝游青山前屏江水靣带平畴古岸乔木宿云入门左折浮动翚飞旁挟钟楼对映道蔵者三元阁也阁起大徳戊戌前瑞州路道判月山欧阳至真实倡成之至真掌教数城兼领名山萧然如初得铢积寸还奉昭事首建是阁言便祷祈见闻懽赞岧嶤虚明平步树杪低昂献状金翠丽晖象服炜煌旌旛婀娜旋虫夹县浮空动碧香风绕檐神具燕喜里善士王鼎孙施其财像饰展具沛然成之至真又连阁为楼七间栋宇方由是一新永惟斯役钜矣然观兴百七十年仅绍兴澹庵胡忠简公一碑日余过之宿阁下去遂得闻剏建本末次第许之记而王相霖以斯文碑具谨待刻余寤寐北真久矣往有朱道士善告斗如斗与言今又与欧阳游清真简素宜北真之方兴也仙好栖居天人感遇往来一气傥所谓神仙者如徐之不死清风明月其精神浮动依乗回合必当在是间而况三元之不逺人哉羣黎日用覆载生息而不知悟故皇皇临之为近兹固教之不容以已也夫余受言记最惟赞叹之不足复长言之月山本儒家子今为崇正冲妙灵逺法师领洞虚提防事是观开山与神公游者为欧阳日珣今再兴复欧阳信不偶哉其词曰
　　北真左阁飞岩岩千山两嶂高青巉清江一环平纵衔烟树荟蔚松桂杉晴波平畴微风含庆霄云低空明涵太虚圆镜水月鉴宝晖夜腾仙蔵函真游联翩降尘凡俯视高敞神惠监钟清皷肃龙回髯地灵山君杂遝儳海陵仙裾和飏颿三府启事臣奏缄皇灵剡剡宸聦諴林端缥缈旗斿縿屏除庚甲质矫谗尊气肃穆氛厉芟屡丰頴同岐分崭梵行道景风沨沨阴阳无沴星无搀多男夀富周徧咸
　　沂滨道院记
　　天地间乐事一也学问议论有同异情性趣悟无古今夫子之川上曾防之浴沂庄周之濠濮诵其书闻其语悠然百世之上百世之下犹有乐意夫岂独有取于水哉善观物者观于动天地之妙亦于动乎候之而动之足以鼓舞变化未有若水也今言浴沂者如有闻于川上而濠濮间趣必其异于浴沂是何一笑之乐未易得而适然之趣乃多事至此即吾欲抗濮于沂疑或齐庄于孔吾且以浴沂言之莫春时服少长浴罢休于嘉树咏歌而归虽不自以为乐而闻者尤以为喜也此其襟怀光霁与风日俱丽夫子安得而不与之惟夫子喟然而叹与之之决来者不敢措一辞然犹或谓狂者之事与川上之乐不得并而川上之学问又有不睹不闻之工夫焉夫如是宜濠濮之不可同日语也川上者不可知己沂水之趣岂伊异人而二千年间流连光景狂嬉醉舞岂不十倍当日而没没无称重可叹也景与人不相入人与趣不相待天高地下佳时美景乃任万物各自得于其间鸢飞于天鱼跃于渊而人者乃无足以得其得亦有矫然而思爽然而悟者乎而言非不习也论非不明也主吾道而欲异端无不辨也而其所以失之者亦在此矣吾尝浩叹于此而无所于发乃以记沂滨道院云道院在永丰邑南之濠上曾氏平翁自城迁居而始筑之前辟一区花竹高下起台接榭俯瞰清池莲栁夹植绿阴清香书暇兴来花时月夕弟昆亲友觞咏从容馆招名流不但教子老成才俊文墨倾倒地近屋东跬步可涉扁以沂滨志家学也宛转征记以贻嘉话予盖想像如至是间夫舞雩之沂去我逺矣其趣予能知之而亦不能得于言也今之沂滨与我相望其境予既言之矣而言亦不可得而尽也平翁之为此必有得于此矣而亦不容言也游于此者以予言发之岂不俛仰而防心感赏而在目然欲言之而亦不能得也或又曰亦有一言而可以得诸形容者乎余曰平翁艺兼书易试宪台叠选分教典江待铨行省力非有余乃志尚独在此尤可称
　　霖岩道院玉皇铜像记
　　古人出入起居陟降先后无一息不如见上帝者焉小心毋贰斋戒沐浴如睹其睠顾如闻其言谓如知其喜怒岂惟志气清明者与之为一昭昭之多非戴盆无不望天天岂止苍苍者耶则有主之者矣皇皇乎国之必有君也明明乎家之必有长也天地万物父母此父母之父母也干为天为君此则君之君也日月星斗之所以章也云霞霜露之所以神也阴阳寒暑之所以时也雷霆风雨之所以令也元防运世之所以推也凡仙佛神明之出于人者皆其子也其言语文字而谓之道者皆其秕也而谫焉者自私以为焉者创竒以为博不亦醯鸡之覆而川灌之欣哉乃世人之所为事徼福于灵威者徒知祷奥而媚灶效灵于禨祥者往往祀海而忘河不知巍巍荡荡仰首而在其上在其左右生生化化之所自出其简简穰穰者岂块土之赐而肤寸之泽哉吾为霖岩道院记玉皇铜像嘉其知本乐其能事帝故论天于元气之始尊帝于开辟之先而壹不敢以人间意者意之也介庐陵太和间匡山之下霖岩道院者至元癸已曽氏所建也霖岩云者作霖父之所自号也霖岩壮志轩豁洒然方内外逺视高举于所居对万松冈施田造屋仙山幽雅梅溪萦环茂林晻霭中事天帝旁为先祠其不他取名而曰霖岩云者所以志也吾先君子湏溪先生书之与为不朽今其中子以立夫妇令冶氏范铜为玉皇像天师真君侍不惟以承霖岩之志辅之翼之所以祈自今而始绵绵延延者于此乎在而住持道士明逺大师罗以庄捐己所蔵铸为炉瓶以奉上帝怂慂圆满盛大之观以庄具石请记垂之永久夫至不息者天也不息则久久则大道院之始也至今而盛繇其所以盛则子之能子而居是间者之能其事也因今之盛而继之以不息后之嗣罗者皆能以罗之心为心其久且大者且与曽氏为无穷则道院常如新也人事不能以日新而人心之新者常与天而同流则其事虽日又新焉可也吾既以事之实者明其所以事帝又以事之可新者望于方来观者皆可以兴也则斯言也岂但记成观美已哉霖岩讳良孺以立名闻礼妇刘氏嘉则延祐三年七月三日癸卯吉铸像是日记
　　南剑路芹山福地新建门记
　　大徳十一年秋八月集贤侍读学士河东圆峤李公乗传赴南剑次西芹道见芹山福地之门问而知为伏虎禅师道场即洒然如有宿契黙念诰朝当往即祠庭潜通感悟神交縁合未见既见自是闵雨祷晴言发輙应再阅月而繇门迁殿轮奂新美涂榛者夷桥圯者崇严严翼冀环山映谷乃十一月二日揭扁告成公率僚属莅之光泽簿庐陵刘某适部餫三山还公命共载通逹为芹山福地中路小憇为亭曰尘外桥曰通惠及门重楼之上揭伏虎道场殿曰慈荫之殿升殿右折岩窦泉昔名显圣以惠泉易之旁护法神祠桥亭曰景福皆公大书新扁严重飞跃使山水坐増清晖父老懽舞持杯拥马拜献公夀公顾曰新门也未有记属笔于子焉惟是初筮为剑文学往来祠下日久何幸得以笔墨铺叙托公于不朽罔敢以芜贱辞按慈荫通济显应惠利大师本叶氏法名慧寛汀州宁化人在南唐宋初间道成于长汀化被于剑津而祀尤盛于西芹其成佛在定光前所至与定光并祀西芹去剑城二十里旧名虎歴居民畏虎一日有僧过之自言使我得结庵于此虎当不害一道者随之转山三里许曰小芹筑草庵焉实宋淳化甲午基地之日土中得石舄一洼制如天成惊异希有虎爰屏迹而僧不复见物色求之征于临汀始悟为化身之所显幻乃追省得舄之日则二月二十八日也于是岁以此日奉石舄设斋阖境蠲洁毋或不清鱼鰕网絶涂旅以戒殿故依山屋老弗理公一至而鼎新之百年所未有也或曰公之诚之缘之契故其应若是是则然矣而未逹也尽大地皆佛身者非幻语也人惟不知虚空之皆实故以佛为空而以事若物者为实然所谓实之成毁去来无不归于虚空而空长存则是空者实乎虚乎世之所共传以为实者无可感而空必应则感之道端有在矣大地皆佛也吾身佛身也感其有不应者乎感不知其所以感则应求于所不宜应及其不应也不咎感而咎应应岂负感哉太空无非气愈空者愈实直心者为佛不直则不彰以为神又竒者由逹者视之固其理之自然者也佛之道虽一而入者随所悟故声闻之间而文殊普贤观音入道之门三者异焉出斯涂也入斯门也顾瞻栋防之今昔而永叹我公贤侯应感之效随触随悟其有思乎其但以为观美矣乎公牧剑甫尔公宇一新又为文投牲祭黯淡滩鎍铁涌字纳神于善有昌黎南海徙鳄风烈实西芹揭扁先一日云相是役者剑浦县尹李祐督工农隙民不知劳叙佛事以示者剑教林元甲里人前太学进士其父祷梦而生以灵感类也亦牵聮书之用昭大师之丕显休贶
　　汴梁路栖云观记
　　全真教汴朝元宫为盛去宫数百步当城西北隅大宁坊迎秋门街左观曰栖云女冠居之皆祖重阳真人宫有姚翰林碑观创于姬志真之徒李妙元妙元南宫人父寛蚤没与母王氏俱入道中统癸亥至汴礼姬为师姬赐号文醇徳懿知常真人楼云则姬之师王所号也教行于汴则栖云始然为朝元开山观以栖云名不忘其所以兴也重阳六子栖云父郝太古从邱长春遂为嗣祖栖云之是似者姬与李志居徐志根也全真徒满天下道派此为嫡观繇妙元母子以起至元甲子知常名妙元母曰守志授地三畆卓庵居之日辟以至为观三十年间构前殿奉元后堂祀列祖斋坛蔬圃悉备监坛里域各为祠又拓地十畆有竒去年余按事夷门妙元之徒李妙常具观始末请记予行四方所遇名山胜景毎攷论其初未有无其故也尝游西山见旌阳之教以孝道为道慨然神仙之説亦必皆有自本自原者不但荒忽为竒也若李之母子奋于孤孑喘息相倚不苟附托周旋澹泊经营莭缩以有栋宇传之后来迹其事师服勤之初心岂希觊于度世成仙者哉母子至情也孝节一理也即其不忍于弃捐天下念之矣东坡谓无仙则已有则非斯人谁宜为仙未易言也予独本其初谅其志而栖云为可传矣韩昌黎赋谢自然诗为吾徒者喜诵之然昌黎正惜其弃父母絶影响而离世之所托倘非所谓仙则不得其所归斯母斯女一念之立于人间者若此仁人君子且隠然有动于心者何悖于世教伦纪而何忍靳之吾之记云栖以此观成于甲申是年记
　　吉州路永和重修辅顺新宫记
　　庐陵四境神庙封爵宠灵赫奕未有若永和辅顺之祠者自宋绍兴五年赐庙额迄宝祐四年加王封极八字百五十年间繇侯而公公而王始二字増四以极美名上自王父母下逮妃若子又孙皆疏王爵崇显号八八而并以及女姬子妇无不累加逾尊钿轴纲袋高下襞积命圭衮服揆锡备仪计东南累朝贶赐隆重岂独庐陵四境所未有虽岳渎外若此者几无与俦厥惟王之水旱应祷神威震叠民之所不能忘而地灵人杰寓公贵仕交请靖献有以发一时之丕显休命王本晋人姓匡氏与叔俱学道叔已仙去遗命王当为神匡山其庙食处也入宋避庙讳称王山王仙云匡山在太和境王之遗体在焉而永和庙最盛前后制书皆下永和王仙庙而朝谒祷祈者皆之之近年尤着南北初境有逃卒挟众窥城隟私谓得吉卜亟进不则此乎穴暨卜则吉乃覆于城近焚洗之旤他所当之则王诡以吉卜驱之也又有宼夜闯境见兵马无数骇而走他日宼执实云如是者不一雨旸时若不枚书也庙旧有后宫六六而备廼壬午水壁坏防頽里善士巽溪杨子贤既新台门及左右夹至后离宫便殿轩伟严翼防衞马御画士顔辉手自位置见称絶笔复倡建新宫粤癸卯自为东掖则集以众力増庳拓隘高坚倍旧绮防玲珑金碧缭绕选按宫体名手巧图棊传琴瑟书册绣牀寒温帘帷晓妆午浴缦立匡坐絶态负妍弄娇扶姹壶氷盘雪鲛绡云锦错落瑰竒瑚交枝水精立石柘浆棠露捧侍待宣金猊宝鸭笼衣香暖乍凉新燠颦碧断红待月迎风襞裙动带严妆待旦赐宴迎车递宿倦扶弄箫记谱珠玉佩佳节称觞绿樽翠杓闲奉斟酌极时物之芳菲情态之宛转人间天上事完理极又分四时为四阁对奕防拊考图阅籍奉天一笑清事日新回环寝宫燕娱曲折钧天清都则不可知所谓南靣王乐无过此者矣经始于大徳且落成其费钜工伙不可防巽溪求予记之予周还而叹曰往者不可及己备物典防昭示百世其盛丽之奉若此者幽明不同崇高无二岂必其平生所尝有哉神明之道类皆其徳宜食其报不得极于生前者于是帝锡之而蠁格朝命之而灵威彰民烝甞之而报事严虽极想像之工绘事之巧神之玩也犹人之观也孰非幻也即所谓琼台玉室临春结绮倾城絶世其与几何亦有以异于图画间哉故化人之宫视中天之台若絫苏积块而其游者神游而已曽未离乎所居则俯春宫而涉青云者亦若是矣夫仙者无与于人事神则不能不在人间王之志也本仙而其事则出于神凡世之所铺张扬厉祀之所以闳大衍迤皆人间意也王则何事于斯而人之所以资于神神之所以惠夫人者槩可见矣运数推迁天有所不能违者也阴隲其间若私之二天者人之望岂有极哉余既歴纪其盛而折衷于理宫碑庙乐宜有声诗复侑之以词曰
　　蓬莱云晓鸣佩环诏迎仙客匡之山龙车拱侍杳霭间叔兮垂钓潭前湾云中飞胡黯莫攀遗竿化竹青帝命封建名山朌赐履接畛聮阓阛水旱疾疫销阨囏魑魅罔两潜淫奸仙者忘世神恫瘝俯抚孙曽拯其孱民戴朝锡森若班宠眷四世圭璧贲祎翟姬妇丝綍纶美人列宫立望姗珠笼翠里宫髻鬟鬒峩曼鬋蜷曲鬘清矑的皪睇美盼舞袖娜嫋腰弓弯翳云拽雾舒斑斓明珰组佩琮璜瑗铿钟摇簴琴瑟嫺棊博五白姣且儇瑶环瑜珥扶抱板桂风梅雪芳秉蕳錬金香玉照指镮书云换绣觇矕王欢恣赏清燕娭娱婉娈乐未防下土急愬恻遗患前驱鸾鸣后虎霦乗云天门奏欲澘皇览闵度命曲删运数虽尔宁哀矜还省三岛游芝闗丁宁校籍悲尘寰永嘉而还数屡悭人生实难勿弃管毎朝恳欵如请间世衰道防非民顽紫云浮空王驾还列骑清道车班班东风灵雨泉流湲坐朝冠冕春仗闲宫开乐作歌巧孄王顾一笑民懽顔千秋万岁无后艰
　　江东铅山州黄柏王道者灵应记
　　铅山广信郡昔邑今州南陬连闽万山高深其名黄柏坂者尤斗絶宋昭陵时有王道者名通世黄柏人其在母也母卢梦日光吞焉生而不荤酒辞父母以上有二兄奉养愿方之外以居始诵经天柱山家近时一归省既亲没遂入黄柏幽逺处佣林氏一二年入大六锄山畦蔬蔬茂倍常青以奉人黄则自食有窃之者伤足恻然更织屦县篱以给所居輙如云气覆之一日樵者过山中岩崖下闻异香梯縁而上则道者趺化岩中不知几许日矣前留偈有佛法清净孤灯明月语繇是里中趋谒烝尝之以岩阻僻轝之防圣庵为祠祷靡不应里士祝鸿遇状其实求记曰以所闻于祖父则昔绍定庚寅汀宼鸱张且逼招讨陈忠惠公檄叔祖应期守毛青隘民益单弱他日宼望隘自惊走谓旗帜征鼓绕隘盖神云以所见则丙子间闽尚南守毛青严备御势甚张环饶信士夫巨室拥赀保险者集黄柏讙谓隘兵北我必冲掠快意时前赵信州孟君偕同患诸公日祷道者必曰吉咸恃以无恐已果然他水旱疠疫灵应常年常事不胜举愿记之以昭方来予于是重有感矣今夫佛之为道若神通应现不以为极则事犹若未逹一间以是名散圣谓其未至于化尚人间縁也抑宇宙间兵革水旱之故类运数之所不得已然岂造物意哉方其轇轕而未平亢鬰而未解五合六聚而不能以逹者与我无异故防防之有神乃造物借以斡旋其所不及与寄之人以济世者同事如使急焉而不顾号焉而不接岂惟失人望而已天地复奚以此为哉当时窘忧局靡措幸而有所望走又非耳目间往复可考质直托之万一以自解又幸而所报不诬如有相亦因是以不朽奈何乎如不闻以自为圣也呜呼世率以汨无情者为高而漫不省者为化此民之所以无告而事之所以无奈何也何独佛哉余推道者之显异卓卓而着所感于此或者其有所触也亦以宏道者之道云尔祝君笃实善士于所举无溢辞至大辛亥三月戊戌记
　　超燕堂记
　　超燕堂在玉山为佳处与承天俱兴唐季始揭然以名称入宋渡江茂穆二陵盛时堂中羽衣以数十琴书道术各有声当世白玉蟾往来为赋玉笥有此小蓬莱之诗其盛丽可想己然淳祐来頽圮欲尽堂空人去败屋高寒惟云隠萧元悊以休亭后裔睠焉守之不忍去如是者几三十年以待至元戊寅廼得乌江士族陈思钦为之徒又久而度萧之侄绍云拮据经管至癸已之腊复完旧堂为新超燕前记有太博李应中求所为碑亦不复可得惟是修复之业勤矣请记超燕予反复其故慨然为之言曰老子不吾欺也世孰不志于荣观哉方之内者毋论即方外本弃人间事者然金碧巍煌丹楹刻桷虬麟鬛角犹谓清都钧天视之如絫苏积块犹诿曰以事天人宜尔即闲居一室稍废不自理过者兴尽固非以观美而栋宇相望亦安能郁郁久居此使来者寂寂笑人哉故虽崇饰之而不为过也虽然燕处者不在是也所谓超然者在于物外而后得其所以燕者焉昔者穆满之游于化人之居者盖若是矣以其中天之台土木之功赭垩之色无遗巧而化人者犹庳之一日执化人之袪而及其宫出云雨之上而不知其防望之者若屯云既寤而所坐犹向处也视其前则酒未清肴未胇夫非御宼之寓言也庸讵知夫神移之所睹非今之坐忘而不屑者乎且夫荣观者岂有极哉尝试与子想像而言之昔之神明通天金茎露盘以为一时之钜丽靡大而犹有存焉者乎金门玉堂珠玑琼瑶洞骇心目以为前千古之所未有而犹有传焉者乎神霄玉清千门万户出天入神以为后百世当复何如而大畧皆可睹己后者无前来者无继此皆所谓荣观者也而未悟也其时其人处于其间者由今视之不啻集飞蚊之睫而聚浮泡之沫曽不得朝夕之安而忽焉俱尽乃山中之漂摇世外之建立托于废兴之所不及而聴之盛衰之所固然此昔之超燕虽一人守之而无不足今之超燕自三以往至于万且倍又倍昔而有宜然者也则以其荣观者无足以为之累也呜呼孰非继继承承者安得此吾以此记超燕或者反复有省于老子言














　　钦定四库全书
　　养吾斋集卷十八　　　　元　刘将孙　撰记四
　　真定郑侯徳政碑记
　　士大夫奉命出使未有如按狱虑囚之为快也当幽闭展转望脱去无日一旦逢别白定罪否出门恍然再覩天日无复恨此其人父母妻子宗族邻里问劳感耸为当何如而吾以片言得専纵舍无牵掣左右一事竟一狱减吏奉卷藏故府卒解纒勾禁籍顾不快哉况受寛条雪寃滞得辨是非略防薄久禁者蚤决株连者不蔓为恶者服而为善者劝观声腾为协气协气蒸为太平理有固然昔周公之作书也再三以庶狱庶慎之勿悮所以长我王国为祈天永命之本盛哉得奉命于此亦与有其乐矣朝廷分遣使节于旷恩之后所至亲歴焉盖惟刑之恤者宜若此瑞阳同知真定郑侯实受命行省副玉节郎行江广暨至庐陵则侯前治所也父老驩迎如旧父母所决遣平亭道路传诵以庐陵之所见闻他郡从可知矣以剧繁如庐陵无留寃余狱如此则他所不足治已昔侯之佐此郡也尝以选涖重囚东广讫事无一寃而此郡不与理者兴寃狱侯之明之仁之材岂待今日而欢咏之哉汉于定国以治狱无寃至卿辅唐狄梁公为宁州有遗爱他日他处囚得公释去者道过宁州徳政碑下而泣故老曰尔乃吾使君所活耶侯徳政在江西盛徳被南海坡公所谓使国家无疆之福而明公之子孙亦与飨其报者斯言也侯应是矣予也杜门聼舆人之诵于侯之在事无门下之迹于兹之行部无继见之因独以公论所属笔而着其端视诸君子所称道为尤信
　　李运副徳政碑记
　　盐防之利资于天下之经费盛于汉尤盛于唐国家因前世之旧立转运司以综其务两浙转运司理杭州所统濶逺每嵗分官案治诸路绍兴东州大郡列塲伍为盐五万余引民贫额重当其任者尤以尽职为难元统三年转运副使李侯分治明越期年之间官课趣办齐民不扰越之父老相与称赞侯之功徳疏其实绩俾为之记将刻诸石以示永久辞不获则为之言曰盐课国家所甚重故其立法至详至宻奉行得人官民均便其选任常不轻若李侯可谓能尽其职而不负朝廷之选者矣亭民伐薪具牢盆日夜力作而官本之给或刻减于吏胥之手亭之长吏又从而扰之以耗其力是以日煎月办有不能及者洎侯之来屏斥驺从饮食之资取于装槖吏属畏其清严莫不屏息自励唱名给本无毫分之损亭民感恵趋事竭作以赴期程比至庚伏而课之登者十八九官事趣办非侯之功欤私鬻罪釱无赖之徒既抵于罪诬引于民以肆其毒而吏以纵谿壑之欲为幸民死徒相属田里萧然洎侯之来犯禁者引问面审立为断遣不使有所指引于是无罪之人得安其业民之不扰非侯之徳欤夫民国之本也民不失业而食盐者众则商贾无淹滞之忧而官课之及额易矣有徳于民所以有功于国也嗟夫侯之能居其职而不负朝廷之选益推而广之岂特盐防之利而已哉侯名守中字正卿世为颍州人由中书掾出为令为守所至有遗爱有子四人仲子藻国子生释褐第三子黼泰定丁夘进士第一人起家义方之训为然而亦积善之余庆也为之诗曰浙河之阳其土广斥李侯涖止司正盐防栉风沐雨饮茹冰蘖夙夜亶亶爰究厥职列亭万夫老弱聚庸官与牢盆散给以公民忘其劳与海分功先期趣办繄侯之功敢有私鬻以干成辟有恻其愚有伸其抑大慰齐民以田以宅聚庐不扰繄侯之徳我闻裕财莫若厚生民生既安商贾攸行维侯克称转运之名宜广其施以辅太平天锡吾侯世济其美彯缨蝉聨跻于膴仕我述民情作为歌诗其永勿忘式尔后来
　　申屠致逺博古堂记
　　东平申屠公徃以御史出使江西一日而斯文生气当时士大夫幽逺传诵想望风采恨不得相见吾先君子须溪先生尤为吾道吾世有斯人喜山牕表君自金陵归又能言谈论气象一家父子讲贯琢磨古书积叠他无嗜好名堂博古客来终日煮茗谈坐前桥后梓交发辉映盖欣然未见如既见也客有请曰博古何如则为之言古之不可以不博者山牕请曰是可以为堂记矣则曰他日未憗也绪言如昨于今距至元甲申相与语时十有七年矣而山牕慨然复语此因俾述为记志不得辞则为博古记曰古之人古之人未有不博于古者也计其幼而学之者无一非此闻见涵蓄穷原探本茍不传习无问遐僻取为师友虽吾夫子之圣问礼问乐且犹之杞之宋考徴不足以至问官名而信其学此在后人皆以为不必详者故専车之何异萍实之何祥接于目者如所覩记想其胸中包罗搜括鸿荒以来开辟而后人事物理书坟史乗横陈歴落触而发者千百之一二其不及见而不可闻者何可测也子产实沈台骀之对梓慎五正之答传于书传之所不传而不疑其为异知于众人之所不知而不惑于所其问也非意所及其应之也如响窃意一时讲贯本末徃徃皆知及而质近仓卒考质此撞彼待适如合契不特对者之博亦听者之辩也此非専对敏给之比也然此犹学问间事若决大疑处大议非依于经贯于史疑有辨折有当则虽子孟之忠或防于无术长孺之直或诮其无学况是非得失成败利害虽奸猾变化创新出竒无不前有辙而古有鉴并事而观贤于臆度指效而数防于滕说功力难易从违逆顺相去倍蓰古患不能博耳世或訾儒者曰知古而不通今此未尝学者之论也士惟不知古是以不通于今若知古之事君为臣治民行政理财治兵其难如此无非吾事者则何今之不通又或自量以为言曰古今不同制此不通之论也事至于理而止古之所以传至于今者何以哉理而已顺之则治悖之则乱未有古之所不能行而能行于今者也虽然古亦岂易言哉周礼太平之书也再用之再以为口实而论语之半部或二言者以之开国以之治天下而有余若此者又或不以博为能也古人之所谓博其取诸人者非口耳之谓也后来者非载籍无以为学博者博于此而已然且犹有不及博者也故博为贵然审思明辨之功精神心术之妙纸上者犹糟粕也故博之外犹有事也是乃所以为博也公方负南北重望向用于时而堦庭之名且日起世以韦平事业期于方来者逺且大故为斯堂言者岂直书生之博云哉公名致逺字大用以忍名斋人皆称忍斋先生其子名伯骐字子夔才俊卓荦堂盖随所寓而掲之云
　　刘氏勤有堂记
　　谓诗书勤乃有者韩公训子侄语也彼未尝识有之趣故望之以勤若既勤而得其有矣而犹掲之以名若西山刘君之称其用意岂不可感哉刘君教吾郡永丰凡为士者皆矜喜于得师乃其家尊君耆年宿学为里大宗居西山之下洪崖天寳列其左右箫台临其上筑堂奉亲且对床聼雨其间惟念诗书歴世辛勤揷架倦游嵗晚家庭至乐翁季从容弟兄颉颃吾伊徃返考质讲论慨然平生以有此有故取韩公语为之名且俾后人之不忘其所以有者也间以谘于余请为勤有堂记予叹曰有未易言也勤而不能有者有之矣有而非所有者亦有之矣回思隋唐科举防二千年富贵利达山林皓首各不相为谋或欲尽见未读书不可得或一徃遂于书有不暇读此则勤而不能有者也东坡叹士方田野有志莘渭出试大谬如刍狗之不重陈盖自子政以来及王介甫辈若此者多矣此则有非其有者也是犹所谓能有其有也复有不必有而有者邺侯牙籖万卷新若手未尝触安陆连舰辇蔵一箧供一炊饭彼得之不以勤有之而无所付者如此又有不当有而有者成都之经驱之以版筑黄楼之刻没之以泗水有之非其任而败丧之无何有者又如此嗟乎知勤之可有知有之可味独书生可耳而书不能尽聚有不能尽包世事之相违也必若此则君之斯堂宁不使予感哉人有常言曰父师方其在父师之日朝夕鞭策或且以为厉婚宦馆谷而父师日以逺矣兄弟无故一乐也出处离合有不得不然而兄弟之乐亦防希矣而况夫呻吟缓翟之异趣﨑岖吴蜀之相望复有非常情所及哉斯堂是父是子难兄难弟与居与稽俯仰今昔清风白日黄卷素心天禄何之善和屡易不知四海之内六经之外颇复有人否若予者明发之懐愈逺歴变之感愈长故于记君之堂叹羡之未终而感慨系之矣虽然此皆人事之所不能无也则君之堂也不愈有余也哉
　　桂隠堂记
　　桂之于木也生于江南深逺之地山林之姿风露之气幽人之所晤赏而隠者之所盘旋也是以骚人取之以味其芳小山赋之以表其趣科举兴而桂乃疲于攀折累于升沉若昔唐世非不以此取士然有欲斫之以多得月者有叹寒而愿以为薪者犹未为塲屋牵率也自燕山一语特借以喻五子而桂司文之造化者几三百余年广寒之幻游月影之彷佛亦不能不符人事以答时好几与昔之染栁汁者同梦久矣夫桂之不得与于隠明矣天地间草木隠显亦若有运数离合行乎其间岂独好尚之殊时哉梅在古殷首以为相业久乃有何逊杜陵寥寥焉意属之孤山数语直怳然相与于世外而后来清事非梅不谈茍欲与清流无不强附于梅若富贵者望尘而犹若涴吾常为梅而叹桂本何与于利达而直为此扰扰也于是桂不得以遂其隠者非一世矣吾乃以记吾刘君圣则之桂隠如称小山爰以隠之事为桂也张之巢由遯而水不足以饮牛四皓出而山不免为防径龚生之兰或惜其以香自累渊明之菊或谓其初不为世故竹林之逰不免俗物败意橘中之乐终不得固蒂而深根而兹桂也偃蹇于通达之中傲兀于零落之后婆娑乎嵗晚贯四时而不改色芳菲乎天末不与时葩竒卉而争妍其隂森也未有非百年之徳数世之泽其为乔木也足以阅故国之废兴留云仍之嘉话盖未尝不在人间而隠然者同于世外古称大隠朝市若此者又不待朝市而为大隠者也三十年前为圣则咏歌此桂宁能不以名为期今而谈隠之有余味桂乎桂乎岂不以予为知已乎哉或曰圣则之桂久矣而圣则又种之种之方来之孙枝未有涯也圣则隠矣其不以此为王氏槐耶予谨谢曰吾姑记桂隐云尔使谢安石闻此言又当掩耳
　　志乐堂记
　　族诸孙潜自五羊府以公事驿至洪省予因寓书故人熊天慵氏天慵善篆不轻为人作也于其归得其志乐堂三大字请曰愿有以记之予为之言志曰士尚志不可不有所尚者此志也而不可涯者亦此志也圣门教学者必曰盍各言尔志又曰亦各言其志也而门弟子之于圣人亦曰愿闻子之志圣人之与人与人之于圣人也皆以为问何哉不言谁知其志言犹有所不尽也其蕴而不可知者在此而浩乎其不可涯者亦在乎此也况于乐则尤有未易言者孔顔之乐前修之所讲师友之所习未有知其处者则兹之乐也何居人不能以无所乐也志之所在则乐之所寓也矣人情有所望而未得也则志至焉得之如其思则乐极焉人有常言曰得志至于得志未有不乐也而其志何如哉嗟夫乐者人之情也人性之刚柔缓急清浊也异而心之所之也亦不同乐未有不囿于物以物交物而引之心唯甚卑汚浅陋者固患于志之不立而髙逺广大者又不能以无弊也则志之所在亦不可以不审矣庄周有言知士无思虑之变则不乐辩士无谈説之序则不乐察士无凌评之事则不乐此皆极人情世态而言之也夫观于圣门之教也若此推之物理之变也若彼则志其所可志乐其所可乐亦何以加焉斯堂也吾宗孙子之堂也潜也方于此乎发身方于此乎事亲以其能行于四方一出而遇斯文知已或推之或挽之遂掾大府自是以儒饰吏功名可冀也惟勤惟谨迄于成名归拜其亲斯堂之上弟兄相视各以其才奋举觞一笑其不惬志矣乎其不谓乐乎潜字季刚今以字行于行为季诸兄皆自植其父道亨名文鳯明练宜有子云
　　寻乐堂记
　　安成王学顔为予言其先人名之以所学也教之曰先儒谓寻顔子乐处所乐何在安分而已人生每论所学惟为人而无愧于人可以称人矣足于分而无过求是之谓无愧每凛乎斯训之坠盖愈老而愈不敢忘也故庐僻逖晚得今居敞为一区掲寻乐二字匪独示不辱先人之教且以遗于子孙请记以言予曰孰有逾于家训者哉而犹待附益之耶然吾尝反复不改其乐之章与所学所乐之意窃叹夫世之学者未有能知其乐处者也是乐也非以陋巷箪瓢为乐也后之言乐者寻之于陋巷箪瓢之间于是以处贫为乐则已失其趣矣乃相率而为伪者出焉麄衣粝食败牕尘几以萧然为至其所谓乐乃其所大不堪而矫揉之所为岂复有从容之意久而亦无所揜也于是又有以忘贫为乐地则又非其意矣乃相与为欺者出焉髙谈濶论糠粃一世若他有可知之味存乎其间不可以言传而我之所独得其迹乃有类于方外之秘而卒亦不能守也是乐也寻于陋巷箪瓢之间固非也寻于陋巷箪瓢之外者亦未睹其得也即陋巷箪瓢之中而适于陋巷箪瓢之趣乐在是矣所谓不改其乐者非乐是贫也贫不可去而乐吾所安是所谓不改者也人见其陋巷箪瓢而我不知其可忧即一日榱题数尺八珍方文若固有之我不知其可乐人惟有一念之防出于强揠而力制者必不能以无固我意必不能以无隠见当其贫贱无素而行之之心则遇富贵之来遂欲以贫贱加乎富贵虽浮云视之髙出物表而终未得其所以乐亦必有遗累焉谢安石东山髙卧丝竹自遣而一时已有如苍生何之叹与真忧不起者同其调安石亦自谓政恐不免王介甫垢敝枯槁者终其身而苏明允已疑其不近人情他日于势位是非之际何如其逆行也安石之乐非出于自然介甫之枯槁偏于执一以是观之亦可以自省矣若夫子所许顔之陋巷箪瓢曽之浴沂咏归所谓与上下同流所谓致中和而天地位万物育而求顔者于贫求曽者于放盖胥失之孟子推顔子同于禹稷即天下不为泰而后之喜言顔子者不过癯然与原宪振履而歌商者并是乌足以识顔子哉分之所在即天之所命求加于分者抗天求胜于分者傲天惟无入而不自得知止于其所止者乐天者也而非以贫为乐也学顔之先人可以言能教为士如学顔可谓之不负所教矣来者复何必他求以为寻哉学顔之是似焉可也
　　絜矩堂记
　　絜矩堂者永丰曽氏义翁记其先训于此者也义翁之言曰先君子霜月先生四十年塲屋不得志晚逢科废辟地东西转侧深僻间惟教子日笃他事俱不谓切浮沉娱嬉处异乡如故里玩马上如邻曲语见大夫如平生交一惟是中慤平易油然俱化防不复有逆境暨事定返舍扁防东偏曰絜矩使诸子读书其中尝谓义翁兄弟曰儒吾世慎毋轻堕斯业且必为通儒矩方也规圆也人以方非所以处世吾则谓方乃所以为圆斯义也如有合于予心已所不欲勿施于人他人有心予忖度之可以持身可以待人吾生平所歴非守此方以应于圆讵能及今日耶汝谨识之邑火堂废依城以居义翁念兹不敢忘欲复堂如旧力不逮即屋西小室加涂垩掲旧扁焉爰着先人之教请记之以示子孙予观义翁练而谨介而通不以文采襮而意象洒然信能守其家学者记无过此者矣予又安能于儒先格言之外溢出于足下家君身体之验而他有深切着明者哉抑尝读君家子舆书而有所触者亦愿于此乎讲也是书之用力处诚之者为慎独学之者为格物用之者为絜矩独也物也矩也人之所同也慎也格也絜也我之所以为我也慎犹自修之道若格与絜将无事不有无物不然所谓无不用其极也中庸之致中和致亦是物也故致中和而天地位万物育絜矩之道举之而天下平而天地变化草木蕃茂莫非其效一方一圆理有自然特患人不絜而度之耳茍以是心度未有不睹其故也人心之好恶能蔽于爱憎之私而无以加于本心之愧虽外之纵横变化移白黒易左右而旦昼之交血气之定霜降水涸之见未尝无一隙之明而一念之复倘其初尝絜而后处岂复有后悔余憾哉嗟夫矩无形事无体物无方吾欲为矩而彼不与我为矩吾揆之则矩矣而防出者常在其外古语有之难平者事也夫世之所谓圆机者非不知所谓矩也特出于随世迁就之心以为曲且有成而未害吾事而不知展转而无以自久彼所谓执方者知圆之害矣然见已之理而不足以尽物之情其择而执者乃犯世忌讳而恶于左右上下之交是皆未能絜者也絜者所以用是矩也昔者曽子于夫子之道曰忠恕而已矣谓如此而足也而论者以为未尽大学之絜矩忠恕之事也乃复若以为未极于忠恕举斯加彼亦善推其所为而已予岂敢通之为一哉抑大学之道亦夫子之道也而于此乎语为当家义翁之先训既简而当矣予独为絜也言之以斯心至甚易知甚易行义翁之才识宜为时用顾歴试乡校有实迹方待选无汲汲心后有用者执是矩以徃
　　觉是堂记
　　尹氏心甫书自茶陵来曰吾上世居城北为双江口兵燬入城今复归故园为耕桑谋作屋三间其右迎阳者命以初阳取复意也后老屋如之西靣云阳紫防诸峰罗立则先君子须溪先生丙申所书紫防峰掲焉南室为牕扁之觉是以见归来志合而记之何如予曰是特未定也庄周氏于是也反复之而卒不得其所当特终之以莫若以明之一言此其故何哉我之所谓是者人之所谓非我之所谓非者人之所谓是昔之见自以为定于前矣而后之见又视昨之见如有所未足也蘧伯玉五十而知四十九之非是犹在非是之间者也孔子行年六十而六十化则防于两忘而今而后得其所以为我者矣而未易言也毋亦未六十之前而犹有伯玉五十之累也耶盖是与非对未有无非之是见昔之为非然后觉今之为是觉未有已也渊明为衣食之故脱然求彭泽种秫未及一醉而萧条去之其自悟一出之非者诚非也去而违之即是矣若君之昨也非有出之累也非有去之故也私淑艾而立教开门而授徒招诸生立讲下夫何非之有昨未尝非而今亦何是也初阳之望其于天地民物之春人物世道之盛犹未能以无意也紫防峰之参前神仙豪杰之意山川今昔之懐其亦悠然而在目则今之所觉者彼乎此乎必有一于此矣吾非与君辨也是之道实然而觉亦政复在此虽然举世混混醉驰而梦骤而觉者希矣认非为是枕迷而借惑而是逺矣如君之觉此世防人然乎然不然乎不然可乎可不可乎不可即然不然可不可之间而是亦于此乎见矣嗟夫予言浅矣君之所是未必予之所知也亦愿与君分席而讲所是也君尝正乡州学未防以忧去繇是无当世意其觉者谓是而公论之属君者特未已也










　　钦定四库全书
　　养吾斋集卷十九　　　　元　刘将孙　撰记五
　　晚香堂记
　　攸州之故家雅士称李君照叔文献笃守子孙竞爽华髪雍容宾客觞咏共为备福名堂曰晚香而其庐陵之旧客谓予记之予曰君亦知之乎是香也有钜贵人之所不得而华其晚也秋芳寸草野外寒根枯槁之所顾懐风霜之所偃蹇当渊明柴桑栗里间诵停云感时雨平路伊阻驾言懐人岂六合之不寛吾谁与玩此芳草其所谓感赏于泬寥而周遭于迟暮者亦防无所可为而徘徊以此若魏公之功铭彛鼎勒声诗播金石夸昼锦乃独于兹香自以为甚爱而不能忘者焉此其意端可识矣士大夫出身用世极其聪明强力砥砺磨淬尽分寸自见冐风埃忘饥渴花间酒下宁无兴者顾意有在而人事之参差宦途之崄灰心忍事霜鬓蚤衰幸而全名大节归休林壑仰今俯昔逍遥永日而年嵗之不吾与如流水之不复东顾念萧条有感懐者矣人以魏公之诗为相业美谈予独味其词情嗒然兴寄香何心于予晚而晚乃得与于此香爱之之深乃感之之切也非耶若君之兹堂有山林之平生以寄其傲有春秋之暇日以阅其变楚乡湘畹艺之撷之坐念昔人所为彷徨于夕露欣悲于尊酒其兴于变衰之故岂不与吾世同而栋宇之安宾燕之适抚兹芳其未艾森玉树兮芝兰所谓不同其忧同其乐其真有足玩乎此也古今功名人物风流兴致无不有所托以为晚而晚岂易遇哉谢安石东山海道欲一日遂其志不可得荆公暮年栽花种树顾前事悠然于心亦不能以无所憾斯魏公之所为爱者亦自幸其无媿于此香也孰非晚也花时以秋为晚人事以老为晚若夫通千载为旦暮则晚未央也一嵗之香有时而来世之芳无已彼花也亦惟特立于三时而有以待于嵗寒傥为之质者皆如此花则其香者以歳年而复以世也吾闻李氏之子孙多秀而文记君晚香既以君之所得于此香者有过于昔贤以颂君晚复以香之引而长者望之方来使称李氏者曰斯晚香堂之子孙也不更香耶
　　存耕堂记
　　茶陵彭嗣翁本吾吉安人也繇祖融教官归居茶陵于是三世矣日者来见粹然无圭角浮露望而知其自勉于为善人君子者也以堂名存耕请记是可以称存矣近年取方寸语为号若扁者徃徃而是虽谈笑相与语无不以是为劝且戒要亦人情所近谁不为子孙愿之者虽然亦未有悟者也凡局于世故塞于人事无不以是自解而力之所不及势之所无奈何无不以是自幸及事过而忽忘者有矣一旦得意而不复念者有矣以是为小且不足计而吾他多为厚足以遗之者有矣人之为善谁不如我虽复天性与小人近亦宁无一念之近于厚当其汨没势利为身谋者皆所以为子孙地即其经营变化亦无不自以为其能及此而彼之所积若负于造物而吾有以得此于天者槩以其智有所不尽用利有所不极取吾之所存仰不愧俯不怍爱子弄孙政复何忧而后人食吾之旧徳者未有已也人生志意各欲自慰席已成者用之如不既力自致者得之又恨晚抚今懐昔顾后悲前方悼徃者之无所益而慨来者之庻有瘳则其所谓不争不校以为厚者乃其蓄而无所于泄而隠然者有过于攘臂者矣及其所以为图存者从可知也同是田也有礼以锄之者义以耨之者仁以培之者亦有勇以吞之力以图之智以守之者而此之迂者见利逺彼之防者得便多渊明不肯仕宦不事生业然儿軰饥寒之慙柴水之劳歳晚言之不忘于心而韩子束书三十年之所成犹不无徳色于妻子此皆贤逹且不能不以之兴懐岂非人情所繋哉天地间物理常相待而造化之报也报其人之天今之有余者未有非前人之所不足者也惟其有所不足者存于前是以留其有余者遗于后傥当其有余常若不足则方来者每有余也而或者惟见其不足也所不足者又有在也若是则存焉者寡矣呜呼予言非谓不能存者也而存之道有不言而喻者矣天不与吾争时地不与吾争利寸吾寸也尺吾尺也春耕而秋获吾视风雨寒暑常不给于赴吾之用吾幸而有可用吾力者不此之竭而又何图四民各一业无业者谓之无恒之民燕晋之枣栗岷蜀之蹲鸱要不可以易五谷登枝逐末歳也奚尤嗟乎此耕説也彭君既存所存以待之矣使君之后皆以是为志则亦存之道也故以是为斯堂记融教字文伯淳祐丁未自大学以春秋魁别后没于官逺不能归葬茶陵嗣翁以儒饰吏颇以亷称湖湘间
　　中和堂记
　　中和者天地间之元气也隂阳以调寒暑以正四时以化万物以生人得之以为人圣贤充之以为学问措之以为事业虽洪纎高下精微广大其极至于不可知而无物不有无时不然日由之而与之俱化盛哉以言乎宇宙之情则备矣而知者鲜矣今夫熙然而春也人知其为春而已不知其所以春者也春者阳之中也亢则夏溢则秋降则冬然就其时言之流风丽日山明川媚未及则隂曀之来徃小过则烟雾之横斜即其夏其秋亦必有夜旦之间适其宜者焉即四序为冬雪霜申之而寒燠之节亦必有不改其度者焉此所谓中也中在此则和在此矣和者所以生殖长养成就而收藏者也故百昌之芳有不专于三春而一气之清犹足以傲于歳寒中者所以为和和而天地万物之理不可以复加矣人生一天地也吾身立而子孙着焉兄弟并焉条分彚列而莫不各遂其生焉近来逺说而莫不各尽其心焉非中和何以哉人身一天地也呼吸运动既与元气者相表里充周流动犹有以补造化之所不及燥湿之推移不足以动素定之体流峙之变化不能有加于保合之用非中和何以哉天下之大本逹道如此而其端其究不过家庭之间日用之常人情之不能无物理之所必至者内而父子兄弟长防之各尽其分外而酬酢出入泛应曲当之各中其节扩而充之乃弥纶之用至此中和一理非二物而道常并行中未有不和和又必致其极吾以元气体之岂不油油然如鸢天鱼渊意哉虎溪之上萧徳髙之堂以中和名谒记于予乃以是记之徳高昆弟并兴至子侄竞爽光于前人枝茂根蕃雍容辑睦方来未艾则所以名斯堂者盖有得于其意矣抑斯义大前修固云家有家之中和在充之而已中无定体随事有中和无止法随时有和致中和者推而极之之谓致吾为一家一堂言之则积即致也有此积则无不可推中锡福和致祥福如其事事称其心有必至者则凡居斯堂也仰斯顔也其必有以自勉而自广乎哉
　　见心堂记
　　天地之所异于人者无形体之累也而奚独有心人心之不同所谓不可知者也人者如不可知而天地者乃可见然则非也圣贤之心即天地之心故指其可见者以啓后之人夫岂独见其心而已其隠其赜深极而几研其至也与之同流故曰干者天之性情也情性犹可识而况心乎天地之心一言而可以尽者生意也然生意者不在于春而在于冬圣贤之所谓见之者不以泰而以复复之所以为心者以雷不以干而复之为雷者又潜于地而未升于天吾尝求是心于隂阳升降之间而知天地之不得已者徃徃而如人也造化莫大于隂阳而隂阳之极为水旱水旱之亢若恒所以变动而开阖之者莫神于雷而其事亦勤且苦矣夫水隂极也方时茫茫而蒙蒙者六合而一云其苏苏隠隠亦欲披重霾而舒阳采然沈防之气隔而在下者逾积则或不能以出日而适以增雨夫旱阳亢也如惔如焚片云者兴焉或隂不足以敌火霹雳之所回旋常五合六聚垂垂欲澍而一离一散卒不能为霡霂之润当其驱风走电倾河倒海之不足而寂然悄然亦若无可奈何而听之若数盖天地之心于是而可感而复之道亦若是矣闭塞之不得不然隂阳循环之不可以已犹水旱之不能以遽平也天地岂欲以隂阳为人间沴哉直一气之积偏胜者有所不免而入于过及其过也天地之力不能使之回而雷未尝不经营是间此所谓心也复之为道非失而后为得无而后为有也特一徃一来一消一长之间于其动而悟其本然者焉此所谓心也古今运数之推移治乱之反覆仁人志士之所为驱驰展转圣贤忧患之所为不改其操亦以待于茫茫俟百世而不惑者皆有见于此也微此心亦且无以为此世岂独雷也哉吉文刘见心笃厚学者也天地隂阳之理无不讲风霆志气之妙无不通于虚舟罗公为师友潜心合道出天入神以见心名堂四方归之者如虚舟吾尝连日夜与处静愿而不炫沉深而纯守即其脩于身养于中有以为之本矣是堂也吾先君子湏溪先生书之许之记而未及作也间以属我抑君之所见君所自知也犹不可以言传予也敢与之哉予言特得其所可见者而已于其不可见而见者亦不能得于言也昔康节伊川谈雷之起而曰起处起人皆以斯言已得其微予独疑此语也如有所不及竟也知天地之心之所起则知雷之所起矣而复者见其心处也又非其所以起也君既深于其理而知其情状矣必见其所以起者尚愿从君于斯堂之上而讲之也君名朝瑞字祥叟世家吉文之江口云大徳十年丙午下元壬子
　　可懒堂记
　　山间刘君园林择胜亭榭环清揆名寓兴竒秀不凡闻其题顔洒然超诣中为新堂扁之可懒时贤诗客诵咏交极客或以语予曰以山间之才之年之时斯文斯世如有待也而可懒乎哉予曰不然人不可以无此意也古今名贤风致树之千载虽功名震世而使人想望如不可及徃徃皆以此意得之子房愿弃人间事从赤松游孔明萧然成都桑田之念王茂宏角巾乌衣之懐谢安石东山髙蹈之志李邺侯白衣山人初意浅淡诚急流勇退终以富贵絷维爵禄终始何能一日遂其逍遥之乐而当时异世莫不耸敬特以其与于人事也如不得已而欲遗其身于物外者不可谓无其意也不可懒者其责无所逊而可懒者其志未始忘彼式之牧豕光禹之妾妇广戎之粪土其位岂不与诸贤同而其名丑而谤长者徒以未尝一日有此意而已人生情性虽各不同亦必各有所好或好于势利或好于嗜欲充其所好虽欲懒不可得也鸡鸣而起昼夜仆仆以至梦犹化为役夫盖终其身不克防以及于悼悔蹉跌凄其晚悟或欲闻鹤唳不可得使其蚤有一念之及于懒亦安至此人欲不懒若是者又可愿之耶世间惟学问不可懒而非有懒趣者亦不能以遂其学问之功何则志有所分于彼则力不得以尽之此也掩关永昼约束俗尘黄卷陈编细论新益非懒之效不至是然风日佳时花草芳处举觞属客前倡后酬较迟速一笑或将画倦奕事忘情较一着覆残局至杯行忘接待食屡暖是间乐意不能以无此等则谓之懒得乎曰所谓可懒者政复在此若予者徒能知其趣而不能遂其意者也因是堂之名窃美且喜以是为堂记山间诗词有卓然语多清事雅兴于名堂也可以观其人焉
　　明明斋记
　　茶陵陈汲作斋汲古堂后扁之曰明明斋寄声来闽其为我记之先君子须溪先生固尝记君汲古君于讲贯宻矣其明也明矣犹有待于予言也耶抑斯义也有一言而可以尽有千万言毕精竭智而不得于辨一言而可以尽者明明徳是也吾儒之说也有千万言而不能得于辨者佛氏之所谓明也彼其指明以示人者未尝不与吾儒同而欲明其所以明者由明分暗由暗分塞见闻觉知种种成碍汗漫竒诡经论充栋而卒不得其指归吾夫子一语曰在明明徳四字而止始知择精而守约者固如此也明者自明也本然者无不明也自然者无非明也明徳者本心之天也明明徳者但明之而已无不明也大学之教如亲民如格致诚正脩齐治平皆致力之道无所不用其极而于明徳特曰明明而已岂顾于此不用力哉盖欲用其力而不可得也他氏之説乃抽丝析缕以索之则愈惑而已矣夫粲然于天地之间者明也一举目而见矣明孰如天然隂阳之变何限其杂至于云烟杳霭千态万状其晦者固所以掩之其光采发耀要亦适以滓其清也然其体湛然非必假于风霆之汛扫河汉之倒洗而复得其苍苍之正色日之行于天也亦然风雨昏之雾气匿之薄蚀间之而皆不足以増损之也唯一隙以为光者可得而漏亦可得而障爝火以为照者可得而起亦可得而息无他本无其体而有待于物也明明者如梦之觉也方其梦也不动于耳目而已矣耳目自若也梦无不觉觉而知觉运动有不期然而然者矣明明者如坐之起也方其坐也无所事乎手足也已而起起而信缩徃来有不自知其所为者矣虚灵知觉者天命之谓性而人得之为心应事接物者心所以为神而性所以为用性吾性也心吾心也非失而复得也非去而复还也不求以明之是知垢而不以濯也心有所资以求其明是懐寳而外索也是明者在物而不在我也明明者明之而明无加于本然者也本然者已尔虽欲竭吾力以脩之治之而亦不可得而加也即充其明徳以至于为圣为贤而皆其固有也譬之毛嫱之美也施朱加白增分减寸有无所用其巧者矣今是斋也息而古学防而客谈仰而了然俯而廓然证之而本心贯之而经传叅之而物理无所徃而非此明也静而养之扩而充之出而兹斋之外也事异宜物异趣道异观喜怒哀乐异情刚柔缓急异施乃能使是心如兹斋叅前倚衡者乃能使是心如醻应未发之前者则明明徳于天下者不过于此矣予举字义为君言之若是先君子毎称汲古善学其然不然乎夫予也离羣而索居亦已乆矣
　　勤窻记
　　谭履常以勤窻请记曰谭之着于云阳者逺矣徃巽斋已酉贡于乡曾大父丁卯继魁漕乡之文风相观而盛视国老老人之初基有光焉徃巽斋建楼江上曰临清慨然宗党子弟孰不愿其贤顾力不给矧暇择师哉乃作堂楼侧曰义方买田蓄书聘硕师使族后进愿学者有所归束脩饮食一不以烦之蛟方尚书书其扁赍志弗集大父南山每携过临江旧址举先志三太息曰昔人望之宗族者犹若此已乃作书舎于居右俾读书其间教以先世兴立之囏难谓吾所望惟汝可不勤哉受言不敢忘遂以名窻宣慰赵太初公为书之是窻虽读书处而国老以来十数世以及巽斋由巽斋而诗书之传及于我乃老人大父之志不可以不存也愿记兹窻使一言而朝夕观省焉亦不负于前人且以朂子孙予闻履常盛年清才有志于斯文贽予书楚楚其师尹微峯吾先子之与也观于所立勤之効可睹已尚何言吾尝读书开卷有得如追亡捕逐惟恐弗及又惟恐其尽少选爽然莫逆于心欣然而快玩之而不忍舎不知饥渇之累而驹隂之速也又尝作文纷纶营度盖膏继焚烛屡防而意之所使乐而忘疲晨鸡已鸣而亦未始倦也旁观者以我为勤而我不自知也因以为斯窻记曰勤以心不以力勤以趣不以事宰予之昼子贡之息竞于力者也陶士行之运甓卞望之庾季坚矫风流而理烦碎劳于事者也运于心者自强而不息涵千古而抚六合适于趣者天机之神遇学习说而朋来乐知其味者勤固有所不能已也虽然此犹学问间意也古人正心诚意必逹之修身齐家又推之而治国平天下后之学者所谓勤者不过朝吟过午夜讽及卯而以为勤也士生斯世孰非事者身之修者格物致知之效家之齐者治国平天下之防也履常既知勤矣又常志于体立而用行者则斯窻之下不为徒用其力而先世之所望者端有在矣
　　寳熙斋记
　　予徃歳己巳于昭文翘馆得熙明殿新赐墨二笏盖古心江文忠公拜左相正谢宣赐也藏之四十年以遗予壻曾以立尝为长歌载其事防以立求砚于我家有大歙石背刻缉熙殿诗字中上品陂陀围可五尺许得之杨中斋左丞所中斋穆陵朝副车也爰以此砚予之以立得是二美作室以庋求所以名者且请记予以米元章寳晋斋例名之以寳熙盖穆陵书殿号缉熙绍陵继缉熙为熙明自乙酉讫甲戌二熙始终之前是未有也元章京口之园以一砚易之称研山园所藏晋帖故斋名寳晋后来刻米帖亦以寳晋冠之此风流嘉话也爰记寳熙曰徃者不可及已古之人爱其人犹封殖其木以无忘角弓贤者之文献徘徊而懐思者且尔况两朝文治之盛哉东坡铭龙尾黼砚谓是章圣之所尝御以赐外戚而坡得之以遗蒲传正其辞以为云蒸雾滃祥符之泽二臣更寳之见者必作后山赋晁无斁李墨谓是睿思之余熙宁之故物证以潘谷之再拜秦少游得之王四学士之为余以为明窻净几风和日暖万斛之愁才八斗耳彼龙尾之黼非若玉堂之大也又非有缉熙之识也又非有字号之品目也半瓦之嚢非若盘龙之防笏也又非待竒识之识竒也又非不为文理而分伯仲之子侄也且其时天球河图之藏无恙流落于人间者可得瑶琨砥砺之贡方来锡予之匪颁者可待也桥山弓劔嵗月逾迈故宫禾黍旧事无谭于斯时也防校研磨于云汉为章之余小试挥翰于明光先入之后斯世斯文其有加于此寳者乎彼以一研易一园惟其好而已四境之内其有若此者乎东南之美其有具是者乎有其一者已夸矣其有兼两者乎昔贤铺张飞白以为抱乌号之弓寳曲阜之履俱有所不若或藏名山或流四方见者皆当耸然而作如望旄头之尘而听属车之音夫以其时为斯言也宜若此兹砚兹墨流传至此不逾可寳矣乎缉熙熙明逺矣文不在兹乎呜呼后来者不得与于斯也兹斋之可传者在是矣














　　钦定四库全书
　　养吾斋集卷二十　　　　元　刘将孙　撰记六
　　明善堂记
　　四端五常生之谓性百行万善充之谓道秉彞好懿尊徳行而道问学岂独希圣希贤称善人而已乃所以自爱其身爱其身乃所以事其亲也人孰不知爱其身哉有以外物为爱者有以欲利为爱者不知反身而诚天之所以与者无不善致知而格物穷理而尽性万物皆备于我无入而不自得乐莫大焉人孰不知事其亲哉有以致养为事者有以显荣为事者不知诚身眀善俯仰无愧而尽菽水之欢家庭肃睦而有不与天下之乐守身而身安悦亲而亲悦事孰大焉夫语事亲而本之于诚身而本之于明善宜若不相似然者而古今才贤志士所以堕其身而危其亲者往往以善为之而不知其害以纳于败然后知善之不明不独学问之累莫切于身莫切于亲身不可得而保亲不可得而安惟不明善故至此豫章徐氏以明善名其堂其佳子弟为楚材请记于予则其家传之敎所以掲此名者固有其本矣嗟夫善之不明也我知之矣譬若大路然不能以无蹊径而蹊径者必捷事有取疾而利速者顷焉之择便以为无害于大体而不明者在此矣明之不行也我知之矣譬如饮酒然未尝不恶防而亦以饮醇为可味非不知刚制无忧而谓解忧之不可无是则不行者之害与不明者相去几希是亦不明耳为人父者不可以不之明也爱有惑而不见严有蔽而不闻为人子者不可以不之明也起敬而心不白惧惭而志愈违为人兄者不可以不之明也帅正者不通私情笃慈者若养于恶为人弟者不可以不之明也抗直者类于不让和易者嫌于小狎以及逺之事君迩之取友私而齐家公而从政其间是非疑似之形善利跬步之境抑又何限然善非难知也明非不足也以学问为学问而不体之于身心于是不能尽事物之情伪躬行为迂阔政学歧两途择非不精执非不固而知有未至故不达则不明智非不足以严操舎而守之不笃见非不足以辨得失而行之不力纒绵于因循而牵制于顾虑卒其后悔余憾者皆在此故不刚则不明物格知至而后能达意诚心正而后能刚善明而知所止于善何独诚身事亲而已徐氏之善既着矣使其升斯堂也睹斯名也思夫天之所以予我而祖若父之所以望我者心体而身验之抑何善之不明予独取人生家庭日用间意为斯堂记之特以感发其无涯之良心云尔而未暇精言之也
　　止善堂记
　　钓台张公一飞服勤戎幕升掾省闼周旋过江之役星霜马上涉厯江湖以忠实沈毅受知元宰倚重留后几务繁伙小大究懐如是者逮二十年毎慨然王事之独劳而偃息之未有涯也宁造物所命则然尝以语平逺宣慰赵公平逺以止善名其堂且以寓优游之有其所而志念之遂其乐也既繇潜水令迁长蕲府选佐七闽宣慰以名堂之意俾予着之予复于公曰止善者大学之极功而中庸之所自出也大学之道主于至善中庸之无过不及者止之所也古今忠贤志士其事之善有倍于古人而所以不逮于圣贤未免于议论者往往皆过于中庸圣人之道至平至实人皆可以为尧舜者谓愚夫愚妇皆可以与知与行而其极也圣人有所不能尽非不能尽也知止于其所止无过不及则足矣然世之论者常求其过也中庸无奇而流俗多好异此止之所以难言而中庸之所以鲜能也今语人以为圣为贤其事逺其言长若语人以为善谁不欲之善之道不可极随其性之所近情之所钟无节文以为之闲无中道以为之度观过虽足以知仁制行不知其无节亦不得为尽美也止慈止孝止敬止信人生之常理人事之近情如是而为善行而不已如繇门庭而造阃奥升培塿而及九仞起足下而达万里必然之理必至之势夫是之谓至而又何加焉后之言善者则异是矣君父之道勿论臣道止于敬如子产之事上夫子许之矣孟子之陈仁义自以为人莫如也敬不出于此矣或者乃必待如申生之无所逃而后谓之恭石庆之惧书马而后为之谨则敬本不如是也子道止于孝闵子骞不间于父母昆弟之言曽子之养志孔孟皆以孝归之矣或者乃必欲如卧冰而得鲤汲井而移江乃得谓之孝则孝有不必尔也南容之三复白圭子路片言可以折狱圣门之言信亦如是而已而为尾生为白公为田光者毎喜谈而乐道之未已则信之理不自知其为可疑矣为善之志不可后而善之道各有其当为善之道不可尽而善之事必得其中不可止者吾心也止于其所止者亦不得而不止也中庸之言曰所求乎为子以事父未能也所求乎为臣以事君未能也所求乎朋友先施之未能也此与大学之至善相为发挥于是而见曽思之同道夫常有未能之心则止有所不能止而何过之有哉有余不敢尽有不及不敢不勉拳拳乎得中而后止而至善无以逾是矣公好古博雅老成厯练遇事明敏论説有方其于为善若饥渇所至皆可纪虽用未酬其劳而诸子皆好学自立长者才望如其家君盛年已继践入荆省为名掾是堂之名将后人之兴用之犹有余裕且将与江汉并传吾记之以俟方来云
　　后记
　　东汉李郃以隠徳不仕前辈谓不飨之报在其子固古今之兴家也何不然哉尝浩叹夫隠徳之初未有非艰虞之日而穷约之秋惟其力不副于心事不行于势乃回折于无可为之中嚅呴于茍可及之域人者有不可知而天者念之矣然推之而无可陈也感之而无所验也盖善人之善毎如此故报之及也不能于其事于其身而常施于其人之天及其着也傥能思其先世植立之勤人事反复之故则其报也愈逺而其庆也方长若因其获而以为已能侈其逢而谓人莫已若不知木之方盛而根之已拨水之方涨而源之不继若此者往往而是也若张公之述是可谓世有其徳矣张公不飨而旉遗其子孙今止善公由蕲水幕升佐宣帅子之掾湖南者选掾于省去余君之述几何年而新灼加焉后此又可知矣余君繇俘为止善行军所获以属对知其为儒繇是登之上坐师礼之乃其素志不愿得子女玉帛愿得一南士以敎子并如其意今止善堦庭森然皆讲于诗礼恂恂无求多于人未艾者固在此即是一事其所积有加于张公之隠徳者几倍张氏其可涯哉予既执笔书之复记其后如此
　　适安堂记
　　人情于所安者不能忘而安不可常得往辟兵离城居顾念恋恋孰非所素安故人饰华屋迎奉待还顾慨然不如故庐之为适间清风明月思旧家竹树虽清景有过之而不予适也一日戈矛迫之走暮夜穿荆棘心摇摇不自宁所过深宻柴门抖擞茍团栾相保意未尝不羡之及归而得故处欣然安之有过于其旧也于是思所谓惟适之安语古人类阅世而为斯言也吾等傥非逢不意得蹔逸安知其味哉日西英以适安堂记请予盖悠然当日之意而为之记适非其所固有也而适亦非常境常意孰不饮食也日用而相寻而适得其宜者常终嵗可数孰不安居也朝与夕相禅而适得其趣者亦一往不常得足之于屦也热之于濯也偶然而得之偶然而忘之者多矣未有识其所以安也脱忧患而安平可以为适矣寝惊而梦噩境固以为适矣而神未得谓之安也惟安其安者无往而不适惟随适而适者亦无往而不安杜子美厯铁硖石龛之余视羌村犹如梦浣溪花竹欣然乐之如故乡过从邻里比于少长杜曲何所独无芳草兮吾何懐乎故宇若此者亦不能不安之也东坡当承平盛时三迁未已至往复渡海慨然有乘桴之叹泛合浦下苍梧他乡清夜共方外萧条赋诗对月乃知天壤间何人不清安若此者又不得而安之者也今予与西英皆尝伥伥于四达之衢而皇皇于一叶之泛固无足以为安者彼山居云角栅险鸟道者自以为莫予胜也今其存者有几苍庐螘附形势兔狡自以为无与夺也今其效竟何若则斯堂也虽不得遂其初志而在枌榆相望茍无逖逺偶得安居子孙少长吾伊嵗晚坐念昔人漂摇厯落如子美之乱丧东坡之流浪非意及此抑昌黎辛勤屋庐非乔木之故欧公思颍归老无土思之音则造物者之惠我为有余矣即他日云仍磅礴如南北阮东西李所至而适安掲焉推其所以始者固世故之所驱而安其所以存者同适之味也斯堂斯记亦岂不足以贻永久而无不足邪西英本幢桥刘氏居城亦二十年其家君昭叔甫予盖旧交云
　　天咫斋记
　　谁谓天去地一亿一万六千七百八十一里半者齐谐者臆之以为怪诡诵之如东西若干里某至某强半纎悉仰而焉者信以为厥若有神告不诬异哉言天者也天日夕尔左尔右之不知而谓其荒且逺若是方之外者于以诞而愚若狂者肆焉或曰若是则苍苍者非耶恶而以为苍苍耶则吾见其昭昭而已至虚者天也固也至实者莫如天而未有识之者也隂阳日用流动充满一举首而参乎吾前一瞬目而临乎吾上其喜怒变化而声而形无一有隠于我我日与之周旋而乃欲以耳目之区区不闻不睹者若逺若近以欺之可乎哉繇是有以尸居而龙见渊黙而雷声者如神人焉则亦其诞我于蝉翳而愚我于云雾也然则天恶在谓天在尔心自事其心者也犹隠而不可知也吾谓天无不在吾日所见者皆是也阳明者天道也吾晨兴而东方粲然四塞之室亦必有一隙之明焉穷居偪仄亦必有寻尺之虚焉仰而瞻不必有接于视俯而视地上者无非天也天在咫尺之间出入游衍曰明曰旦呜乎曷其奈何不敬以斯心至所在而见之尺地之盘桓无以广于四达之衢一室之磅礴无以大于大荒之野幽之而鬼神原始要终而生之説死之故屈伸之情状昭布森列知其説者之于天下也逺之而事君冰天桂海如其城南之尺五所在而如凌紫霄蹑青云玉闗万里无往而非威顔之在望玉阶之方寸地也盖退而无不足于心进而无不满之望以之隠约以善其身以之优游以卒吾嵗以之自律以遗其后人以待夫天之察焉自求多福在我而已非耶吾宗友字昭甫老屋市间低徊一窓取昔人君家近市所得天咫尺语名其斋吾家君须溪先生为书之而未有记乃为发天咫之义备数义之言依苏氏三槐之叙叙而铭铭曰
　　天逺乎哉一仰而足毋曰髙髙视下于目毋曰茫茫无隠尔伏天之于我如我观天一动一静帝临汝前无地不有无时不然苍苍匪云云亦何有九闗非髙九万非厚于观于游慎尔举首
　　思斋记
　　东平孙诚子中州儒家少负俊誉所事皆文献大老所交多台阁英流恂恂言行和慎笃敬故前辈亲之如师弟子朋游爱之如已昆季馆于相门而人不知其为贵客职为元幕而萧然无异于儒生予自客授临汀君提纲总府公退无一日不相从谈论闻见讲贯商确相知为深又七年相遇三山食贫守次闭门敎子不妄交往偶访旧共载同卧起者月余慨然语我吾名以信而字以诚其为吾斋一言何如予于君厚自不得而辞也抑君之为人于名若字可谓应是二徳矣予复何以为赞予读中庸孟子于其一字之异若有以得于诚之所以诚者为君陈之则名君斋以思而为思斋记曰中庸曰诚者天道诚之者人道孟子曰思诚者人之道子思之言浑涵而有未用之处孟子发以思诚而诚之之防乃明人之为道为有所依矣诚者天道至一而不杂至实而不伪不必委曲而无不中不假忖度位置而无不合人则安能非不能也为之而有所不可也我与之无心彼不与我为无心我与之行道彼不与我为行道况夫人情险于山川世变浩于江河金石可入而愚嚚者有不可得而化神明可通而奸伪者有不可得而测彼方捷出而争驰吾乃守方而执固感之而有不动行之而有不达则吾之道无所施矣所以诚之者思也事至物来揆之于义者如此度之于人者如彼在彼无恶也在此无斁也而何不可行之有以此事上孔明鱼水之乐也以此使人东山忘死之説也以此处友晏平仲与人交之善也以此临民召父杜母之不可忘也以此奉亲曽子之养志也以此齐家元方一门之雍熙也以此待兄弟温公视其兄之寒饥也以此处同寮子产叹他日见蔑之面而子皮今而后知侨之心也以此进谏触龙之所以寤也以此处变谢安石之所以全其弟也天下无不可为之事亦无不可行之理患勿思耳彼守正而必为任理而明辨其心岂不诚乎为善哉然由扞格而为参差由胜负而立党与古今忠贤之祸往往相望于覆辙其后也以身殉之而已一无补于事则竟何益哉不诚未有能动者也诚而不思诚则诚矣所以行之者有未尽也诚子之审恪其有得于斯乎毋亦予浅之论诚也
　　春谷记
　　文瑞于予同姓又世交往又婣亲也其医称最于吾庐陵城中审谨而有思巧悟而有守居众中恂恂不耀暮夜寒暑风雨赴人急不惮烦游诸公贵人间不借声以髙视同辈轻车肥马意气自洋溢泊如也乃亲友相呼必曰文瑞予久客乍归四坐毎称文瑞爰以春谷顔其药室则记春谷曰谷者生生之所聚所以为此春者也尝闻之燕地有谷居于极寒而邹律吹焉黍于是乎生是谷者乃所以胚阳春而胎百谷者也由是而勾萌甲拆畅达茂遂红奇紫巧竞芳逞秀而不可涯也由是而荏菽禾穟麻麦瓜瓞方苞发秀坚好颖实千仓万箱而不可极也其繁衍盛大如此而春意之所肇皆自于此谷已而芸芸归根木冻地裂雪霜凝沍而九地之阳自回硕果无余而一气之春有在是谷之所以生生不息往过而来续者无往而非春也夫兹谷之所以得擅于此春何哉岂无髙山大川而不足以蓄此春岂无穷林乔岳而不足以养此春盖谷者以不争为郛郭以能下为方隅故老子曰谷得一以盈又曰知其辱为天下谷彼其所以逺于春者魁然以为大放焉以为骄故也是则予以春谷为文瑞称者岂不与其天性近耶且自得以为春者未有如医之为可乐也与一药一病愈彼病者不可测而吾药有常验是不可谓我非春也耶不亦可乐耶昔有仙人董奉善医其愈者人种杏一株毎杏熟时随买者寘谷取杏去有虎监之称为杏林夫杏有开有落有宻有疎方外一壶之景非揽万象以为春者也美哉春谷吾愿与子相倚于嵗寒




　　钦定四库全书
　　养吾斋集卷二十一　　　元　刘将孙　撰记七
　　羊石山记
　　天髙地下与神明具焉微显阐幽森罗布列惟其不可测是之谓变化而或者必欲人知而后谓之神于是推大道之初惟皇上帝之尊顾皆胚胎孕育与世人等至所称谓纪年运刼类取后来者屑屑傅防以为竒乃大不信天与神同出而神与仙异故仙者可人为之而天与神皆命于气若炳灵而星载祀而鬼或精贯而魄彊亦莫非气之所为惟其气之刚积物聚者有久近故其神而明之者亦随之为盛衰消长吾每读经文碑记始末揆之传辄不合往往以其不可诬者自诬之以为欺可惜也尝经章贡至江南祠下见古碑记神之所由兴曰石也灵自汉以来予慨然曰信夫其亦异夫必以人实之者矣今复得永丰沙溪之羊石通天之神而记之乃与江东类盖喜闻而乐记之以其无伪而可传也永丰邑南为沙溪去沙溪又二十里余有山耸焉与沙山对峙沙山者固有神居之兹山为羊石有三石色正青髙皆丈余其一最髙俨然如参列其乡之人祀之不知防何年矣而未着于祀典庙有泉注可百里旱辄大涌祷雨者汲以归云雨随之疫疠魑魅之祈应如响或不敬雷动以威近年逾盛其父老谒记夫天之精气常为日月星宿变为风雨雷电地之精气水为江河湖海山为石皆若有物焉主之惟其亘开辟之初与天地同生而人无得以某某者意之所钟者异故不可以名求不可以迹执其所繇者不测故无废兴无代谢彼托于人者其积有自则事有时而穷亦与人世之代迁者等嗟夫山川之气与天地之道一是何可涯哉吾故原始要终通其故言之既以寄世叹祛众惑而兹山之灵方兴而未艾者且益有闻乃复为迎送之词以授其乡人以竢于方来词曰
　　苍苍兮何年有宇宙兮此山上华盖兮台躔班参立兮齐肩中峰兮魁然兹山之民兮而子若孙天门归兮神能言泉泠泠兮为云雨横野兮下秔髙黍山无魑魅兮野无豺虎牲肥酒防兮坎坎伐鼔彼捧掲兮忽其来去山之峙兮千古歴千古兮福兹土神宁归兮其所
　　栖碧山房记
　　太白天逰神纵麾斥八极何山何地可着磊磈顾独有栖碧山之问答将求太白于山乎山者不可知也抑求之山之外乎而太白固在是间也其不可以他求也毋亦桃花流水境适意防别有天地未尝不在人间而非人间者亦在是矣则是碧也岂不往来吾目中耶而皆非世间意也新涂多佳山水平逺而峭拔盘旋而磊落乃万山中一水萦廻坐挹清旷尽得竒趣为龚氏居舜咨光霁洒落又足以称之位置园林不广不俭而有争流竞秀之景池环径绕俯亭仰阁中为堂曰栖碧山南而仙女二峯秀色缥缈荒祠古木其下悠然昭王茅屋之感西而太和玉笥联嶂叠巘茂陵归鹤宁不与飞云汜滥是间羊角三峯玉立如笋为之北问洞天濈濈何能及此清峻溢山十二如巫云错落为之东未知锦屏何似而使人应接不暇风月不减剡中也客有过予而铺之歴歴髙下疏密之状云烟开阖之变予耸然如昔所想见于太白诗者焉客为舜咨请曰愿记之予曰天之苍苍其正色非耶山之苍苍其正色非耶惟其苍苍而犹不可极正色而不得其所以名故出于碧碧者色而非色者也天与云也则然而山都之他不得以与于斯也水之深者亦有似者矣然狎而玩随物而迁也江之春则有彷佛焉者矣然暂而象不可得而常也天之清也有时而山之色然者无间其弄姿浮嫮名山乔岳有不得与者矣今夫山莫尊于岱宗虽亘齐跨鲁而青未了也然峻极而云雾藏髙薄而雷雨半不能使之秀眉妩而螺髻列也江湖间之负特者莫若庐阜矣固翠扫空而天浮岚然烟出焉而紫瀑畧之而白亦不能使之朝隮而归万古之青夕敛而凝千寻之黛也山虽纵横竒秀近而即则亦使人意废彼之钜丽者何顾不若哉髙深之连绵或夺光于日月而居游之向背有转侧于峯峦茍得其要寸步之所揽可以薄云气而羞蓬莱祗系其逢一目之所加固足以驻流光而凌倒景盖彼之碧者如神之形而吾栖者亦情之所寓吾栖吾于太虚之中而碧媚我于万象之外夫谪仙之仙者固在是矣而曰山之云乎尝试徘徊堂上晖隂不动入眼清新染不能逮客欣然賛主人曰微斯人谁与领此主人亦命客曰与客共之是间是乐则必有分矣而栖者谁耶予未尝至其间而安知景之竒与栖之乐我知之太白也客曰美哉是堂是山宜得是记乃书以遗之
　　长沙万卷楼记
　　近数十年防不复闻斯文传説嘉话当兴运不宜尔岂海内无好事者寂寂至此耶一日闻长沙新有建万卷楼藏书如其名者岂非伟特风致可流传诵咏者哉又久之问知楼主人为前管军总管张侯使人想见湖江之上岳麓之外翚飞照郭冯防落日端非丝竹筦之娱牙籖揷架胪列山积清风佳客考古订今恨不得身至其间征异书读所未见即寄声内交不啻足迹矧以笔墨附托其间者乎张侯为庐陵来驰盛暑走四境一无他求独搜书问帖致楮君摹子墨间过予清坐未尝杂言评鼎欵识商晋宋笔意品画格甲乙语日晏啜杯茶去如有得色予于是又有以识侯之为人其心诚好之如此也且别以楼记为属是恶得以浅陋辞或曰书至于万卷多矣备矣不可以有加矣予曰传有之计物之数不止于万物而期曰万物者以数之多者号而读之也天地者形之大隂阳者气之大因其大以号而读之可也夫知道者之论天地隂阳之变化犹若此况于书哉有载籍以来以至于今其传其不传虽万又万不可计而自今以往即十倍百倍于此而犹不可知也彼号物之数之多皆一定而不可易者又不得与书比也字之初也起于数由数而为字字而卦特八而止耳天下之字无穷而日用可见之文者极四声不过五六千字止耳又推而竒恠恢诡神化理造亦不过加之二千字止耳皆八之所生也而此数千字者自圣贤经传诸子百家史策书志图牒文义稗官小説诗词记载何但什伯万亿其不传者又不止此而方来者复不可计也书所以载道一言而可以备天下之事尽天下之理者道也道裂而揆之事事丛而析之理至于理而文繁故书至于万而不可极者理愈极而愈亡涯也其亦不得而已者也嗟乎书虽以万数而必通于一彼谓读书万卷犹有今日者未尝知书之用故也彼以椰腹藏万卷而芥子须弥之喻见困于异端者求多于书之外者也书至后世愈多刻本至近年愈盛而学问事业视古人愈逺则夫览于此者其亦有兴怀者乎侯以豪杰之资兼文武之懿蚤退闲居旷怀博雅不为齐云落星之揽风月又不为秦青徐白之贮歌舞所以与贤者共而遗其后人者有余矣方时清平文治日盛讲同而合异彰往而察来善人多而才辈出其必自兹楼始然则斯楼也岂独斯文嘉话而已哉侯名用道字梦卿真定世家人称之曰箫斋
　　停云轩记
　　云者行乎太空四方上下而不可知者也偶然而遇之见而不可得也徘徊于我若可以得之矣倐然而不能留也惟其可见而不可得若可得而不能留所以悠然而在人目去矣而犹思逺矣而不能忘为之精神飞越而常不能以自已也云之妙固如此而朋友之可怀亦在是矣昔渊明于柴桑栗里之间周旋义熙元嘉之际感念四方亲友之不可见而时雨之蒙蒙平路之伊阻重触于中赋停云之诗以见志后之君子厚其谊而慨其心因以志其景慕者焉庐陵井冈髙氏贵逢父学诗笃厚扁其读书取友之所曰停云轩吾先君子须溪先生书之其佳子称志翔雅致清吟交友称其诗兴趣有古作者之风自号云间可以知其志已干裕美大子又读书停云愿有以记于是停此云者既三世矣嗟乎渊明盖欲停此云于北牕之下而不可得者也而是轩也固久有之如此知此云也深则云有可言者矣今夫云有缥缈而轻盈者焉有蒸滃而绵密者焉有竒崛而变化者焉有深沉而郁抑者焉其为雨也有沛然而倾倒者有油然而迟逥者有漠然而偃薄者其为晴也有依稀而开豁者有奋激而滞遏者有发舒而澹荡者云之态亦多矣逺而望企焉其将以有为近而即睠焉其有以慰于所见浩浩乎予思南山之来谓当宿于吾檐而风离之者有之矣嫋嫋乎予怀西山之爽必可卷之以吾帘而日铄之者有之矣我有意于斯云云亦岂无意于我或两求而不相值也五合六聚而不之齐也云之可感者亦何可胜道哉是轩久矣其沛从龙而为雨者维其时矣斯四方之望也抑客之来此轩者岂不如云哉夫岂独客友朋犹是也人物犹是也文字亦犹是也今古亦犹是也吾为此记使来者读之踌躇而四顾矫首而遐思亦必有俯仰而三叹者当必怃然曰是知云哉贵逢号逢斋一门固多可人先后馆多名士
　　竹斋记【原注为闽县朱尹作】
　　晋王子猷呼竹为此君曰不可一日无此君夫岂独赏寄之名言哉竹之在宇宙间实如此也且以四时言之春雷蛰惊万角濈濈未防而拔地以起转盼而琅玕如林生意之盛未有过焉者也炎风暑日铄石流金穹林髙树伞盖仅蔽若乃萧森连亩望焉而心凉疎眀极日入焉而意销庇之而不晦防倚之而不丛脞清隂之无得加焉者也凋梧悴柳望秋先零寒露凝霜届侯靡爽青青者特立而愈秀楚楚者抽润而逾长劲气之磅礴又孰得而逾也山空谷静嵗晏年非风能摇之而不能损其一叶雪能压之而不能动其一枝而侵云之千尺耸壑之百围有枝披而干折者矣晚节之髙坚槩无得而与于斯也人有常言曰三友抑松之始也践于牛羊其出地之奋不能如其勇也梅之芳也未离乎姿媚其絶尘之标不能如其洁也然独盛于东南而鲜出于西北故徂徕之松新甫之柏閟宫清庙乃専栋梁之美而淇澳之菁菁璧圭金锡仅以像君子之徳拥肿之樗被丽之栎当涂横道亦或匠石之顾而孤竹君之表表氷霜铁石惟足以着君子之操抑所以使人怀思而不已愿望而如不及愈足以增其晖而惜其逺者正复在此而竹何求哉武林朱君累宰岩邑政声方洋少时即断大狱与宰士辩曲直所歴皆人所避处锄奸去梗不吐不茹殆所谓偏能治剧县者士民之去思防府之剡列刻成集而播盈路者固所在而是豪强之蜮中官权之鸷侧朝加膝而夕坠渊者亦不无也然君直道而行中立而不挠知行其素而已抑他人有君之一二当横飞轩举而君犹淹郁以在此也爱竹名斋问记于予爰冩竹之不可无而寓不能不为竹叹者于此而君之志亦于是见矣斋前日永清风悠然掲予文壁间闲居坐啸有触于怀当必对此君一笑惟我与尔有是夫
　　竹斋记
　　植物之贵重者莫如竹见于诗易礼记之书异于凡卉尚矣世之人亦知竹之可贵重也甲观大囿培植相向丛花茂木俯仰映带以资游玩之娱譬如元夫钜人大冠长劔而与贵介公子接膝绮疏华烛之侧将重之耶抑溷之也嗟夫世之知竹者鲜矣暨阳王元章以竹名斋求记于余余家抵暨阳不百里而未尝一至其处不知所以记元章出画卷示余苍巘断桥中无杂木茅屋十数楹蔽着篁竹间指曰是所谓竹斋而求子之记者也可记以不嗟夫元章真知竹者非耶古者燕居之室曰斋有取于祓涤自洁之义元章居是斋图史以为师起居不肆冠佩严整出门四瞩清风凛然如接畏友逺去而不忘必假图画以寓其心目元章其真知竹矣而余何能记然有进也君家内史脩禊兰亭脩竹之名闻天下竹以人重也子猷事业不多见徒以爱竹之故世言竹者必征子猷人以竹重也元章斋居求志业日益就使过其处者相语曰是竹斋者王元章读书之所也余暨之竹将由元章而重矣士患无志耳有志而无成吾不信也
　　梦庵记
　　吾名吾女所为吾壻萧徳叟之庵曰梦庵而为之记曰人世皆梦也抑梦有防有梦而祥者有梦而误者有梦而无所损益最下不祥极矣即梦而祥如昔人所为黄梁之熟南柯之醉一世不足满于一觉而况于忽焉而聚儵然而散生有遗憾没有余痛曽人世常理不少遂者岂不可谓之不祥耶而或有以为天之所畀者矣彼自以为祥而以物理视之皆不祥也虽欲化为松柏其魂魄犹不平也凡所以为是庵者亦以平其所不平者耳而犹惧其不能守也则人事亦多故矣东坡舍画于佛寺画何足有无佛寺谁适为主而坡皇皇然僧守鬼守之不足至以为夺此者比于广明之巢贼而亦不能保其无广明之刼然其心不亦可悲也哉吾记梦庵载其赡庵之田如干而明以告之夫人者曰此天地间之不祥梦也孰有年二十而死死而无子者乎孰有归良人有子而不能育以有待者乎六极之最不幸曰凶短折而无夫无子居天民无告者四之二此屋也为凶短折之所舍而此田也天民之无告者无可奈何而托之此也其谁忍取之何所无田何田之不可有而揽是不祥者而已有之亦且复为此梦也而可为若愿之耶盛衰成败未有不相寻也彼祥者亦复几何封君之泽子孙之众再世以往则罔敢知况于是区区者特以其不祥不忍而惧来者或蔽不悟也呜呼吾言悲矣其孰使予言之而不获已至是耶然亦可以动心矣是田所在曰小坑曰山下曰田南曰舍前曰黄竹坑曰召省曰西江下为石百数嵗以赡守庵者若香灯与其忌日之供庵为屋再叠是为虎溪萧充逺之梦庵悲夫大徳乙已腊朔记
　　此山中记
　　东涧既筑静庵以妥静寄乃前楼而名之以此山中盖所营归休之藏与先父母之丘皆此山也名之以此山中乐其慰于心而尽于责而他日之得以相从于此也嗟乎人生欲适其愿亦难免初志之蹉跎成説之契濶古今贤逹每有此恨马伏波感飞鸢于浪泊之外坐念少游平生语欲乡里守坟墓其何及是固不得以归此山者也东坡出蜀万里晚年欲归眉山不能遂他日子由年八十老颍作遗老传乃曰以是累诸子矣竟不得如志是又可得以归于此而无与归之者也宇宙间惟此情最苦最真望白云而思吾亲之在其下是虽人子不忘之怀若倚门望而不至则倚闾而望之亲之所以念其子也有甚于子者矣九亰而可作吾将谁从使得先大夫而从之岂有憾哉仁夫东涧于其葬亲也必慰于其志必安而后安其自择于山林也又得与二亲东西而相望则东涧之愿不既遂矣乎兹楼显敞山竒水秀松楸在望兴至登临宾从聨翩子弟能赋思昔人欲故山而不可得乃今近而在乡井之内繇是旷然于宇宙之间如化人修士之阅世耆福方益逺四方传者闻此山中之名其孰不悠然而三叹曰乐哉斯丘东涧又于此山得吉以为其中馈兆妇姑相望如泷冈是皆难能者
　　涯泳记
　　三山陈惟志笃学好修居后隙地有池然作亭息逰扁以涯泳往亷使西臯赵公为书二大字问记于予或曰是池尔何深何涯予曰不然而所谓涯者必江河之大而后有之耶吾随所遇而乐之亦安知是水者非天地之涯也哉而何小之有涯泳云者以圣人之道言之也道无大小得其趣者无不可以自乐也泳者防之而可乐者也防而乐未有其若涯者也今夫江河之大也溪涧之细也稍涉其深浪波之沄沄者有之沉浸之浩者有之风涛之汹涌者有之鱼龙之出没者有之虽不然犀而照怪亦无敢狎而翫也虽不索珠而潜渊亦无敢狂而戯也其可乐而泳者惟涯乎浅而已离乎岸深而未至于厉也波余之所及可泛而夷犹载浮载沉无适而非所以自娱也取之左右逢其原繇此而深造不舍昼夜无入而不自得也若泳于斯者亦何以异哉水此水也乐此乐也一勺之多比于湖海之磅礴半亩之镜孰非天光云影之往来凭之而徘徊焉对之而优防焉升堂而入室得其门而入纵观于宫墙数仭之内跃然而触于心喟然而如有所立是则吾之所以有取于泳而泳之所以为乐趣者惟志其有得于是乎遂书以为记
　　古塘记
　　浮光杨侯平仲以其母方夫人古杭新阡之地名曰古塘俾知友诗之叙之如自号然暇日谓文学庐陵刘将孙曰子为我言吾志嗟乎侯之志可谓古矣凯风寒泉之思反本之悲也桮圈遗泽之感终天之怀也夫皆托于物者也古之君子无所徃而不孝孝无所往而不通虽一草一木之爱孝之道在焉况吾身者亲之身也天地间所以相通者气而已人之一身呼吸运动犹可以变隂阳合神明而况于母子乎吾身在此即亲在此吾志在此即亲之志亦在此四方上下而不可忘者志也去之千里万里之逺以及百年之久数世之长而如将见之如闻其声如在其上如在其左右者志也吾亲之体魄托于是闻其名如见其处而睠然如其平生思其笑语思其起处不知膝下之逺而及泉之隔也夫亦惟其心之所在而已矣故一膜之尔汝有痛痒之不知而至诚之流通虽异域而心动地下之望有切于地上者矣士大夫未有不离其亲戚坟墓者也望云而思亲有触于目者也尝羮而念毋有动于中者也夫人之情少则恋父母从仕则志于功名虽罔极之哀终身之忧既久则如常矣既逺则忘之矣若侯之兹志无日而不如在望也无往而不在念也斯塘也在湖山佳处仅一岭隔演迤百顷渟深涵蓄赤壁踞其东方山屹其西髙亭峙其北髙峰望其南穹林茂壑清溪盘涧四山回环一水之草堤柳岸依约隠映昔者不为园囿之盛丽若天留以慰孝子慈孙之心者侯周旋兵间自丁年至于白首固尝南出谿洞猩鼯篁竹间﨑岖往复此时之不忘亲惟一心焉耳今日耆年终养择胜卜阡三釡之禄既及于亲五马之贵复辉于后是母是子斯名斯志亦可以无憾矣亦岂不可美传矣夫侯笃实忠厚其发于天性每如此今为宣武将军繇福建银司提举授同知汀州府事名和喜读法华能以为躬行者福夀盖未艾云
　　云壑记
　　河间孙侯丞庐陵有政声邑之士多称云壑盖侯所自号以此有问于予者曰壑之义何如予曰孰不为壑小言之则穿地以往一浍一曲者皆是也大言之则合山水为谷谷之大亦无不有也等而上之凡虚而为容者无非是物也天地之东有大壑焉百川之所归而不知其所往彊而名之曰无底之谷则海特一壑也四溟之所浸万山之所环日月之所出入方之外者以为四游方之内者以为九州外复有九而中州者特寄浮其间则天地亦一壑也壑不可以限量计犹云不可以变化测盖一言而可以尽其理者宇宙间无非虚而生生者皆虚之所为也今之言云者特见其出于山布于太空澹者浓者矫者孑者蜕者隠者洼者突者离者合者屯者族者防者迷者则曰此云也其飘者如龙防鶱者如凤舞如兽而相逐如翼而欲翔如锦机如花合障如枝如叶如庐如幕如车如骑则曰此云之神也此皆其散殊之后随物之所遇者也盖尝升髙而望而得其所以藏于茫茫而兴于浩浩者而六合之内外盖可睹已试四瞩而求之凡山之拱抱而有间者其烝烝者未有非云也东者如炊而起西者如涌而勃腾腾者如炷而逹卬卬者如列而张壹不知其谁之为而天与之为一此皆云之専壑也又上而下观焉昔之平田者初则芊芊绵绵者如野烟之众稍髙则已如陶墟之纷纷杳杳久则如雾矣又逺则浑浑而一白莽平陆如化海是又云之大壑也而下之仰髙也亦如之使有化人乗飞车而观之圹埌之外鸿蒙之表则无往而非壑亦无往而非云也云何心于藏壑壑何意于为云哉盖天地之元气为云人者日在元气之中如鱼逰于壑不可以无此气而岂但为晴为雨之谓哉人事亦犹是矣于是闻者爽然而起曰美哉吾乃今知云之理与壑之功侯之有取于斯也其所存亦何可极哉侯固中原故家先府君贰常徳总府时昆仲七人皆列仕版孝友笃厚多雅致为庐陵屡被宪檄按外邑雪寃滞修学校倡修鲁公祠用意深逺吾友王元用言云壑清修岂弟予闲居听舆人之诵如元用言侯名世显字彦晖云


　　钦定四库全书
　　养吾斋集卷二十二　　　元　刘将孙　撰记八
　　湖山隠处记
　　西湖在三百年前特隐者之所盘旋自坡公筑堤种栁遂为游赏处自过江京都宫阙遂成富贵窟然三十年来烟云莽苍虽舫嬉如故而感慨系之岂无山水佳处着方外游踪顾昔之览者意岂在是后之来者去而他之山水依然吾意造物者亦厌是久矣且复如其初使髙人胜士得览而有之固其所也而谁与领此僊翁释子方各治公事而名山大川类光宠过人间于是东南无隐处矣况湖山间哉水云汪氏盛年以词章给事宫掖如沉香亭北太白中嵗从八骏宴瑶池如奉天陆九鳯翔韩致尧燕云朔雪抱琴来归如还自防稽之庾肩吾绳桥栈道使祷羣望又如乘槎之博望侯于是弃尘事称道人复寻古杭旧筑于丰乐桥五步外作小楼五间上题湖山好景紫防史公书也下题水云隐处本心文枢宻书也楼后船亭十一间本心公书西湖一曲在焉乃昔者奉亲所其址则春谷赵卿所畀者船轩囘环刻诸名士櫂歌十数未已请记水云隐处指防虚无结契以示予真复怳然如再至其处则为之记曰此畴昔盛处也南北两在红云岛屿间所谓飞龙而舞鳯者也船来往此禁籞邸第所不能得见台观登而杳茫望者也右而断桥之曲折大佛头之竒诡西太乙四圣之先后第一桥之风月此穿红绕緑涂金涌碧宫省领而禁旅衞者也左而万松籁之鬱苍涌金之出入浄慈之岧嶤隐约第六桥之烟浪此图屏障摹幽冩胜横斜髙下而不能尽得之于笔墨者也在他时为隐处得乎若昔遭逢隆盛尚方加赉贵公名宰分地题顔亦岂意为今日隐处哉水之今昔不见其改云之来去邈不可留俯仰对之得无有触目而兴懐者乎何所独无芳草兮何懐乎故宇抑吾闻之大隐朝市若兹隐处又以朝市之变而隐者也隐者谁独无其意哉固有不可隐与不得隐者矣马上之去笳辽东之化鹤虽欲隐而去之得乎忆开天者想月宫之游疑巫山者继阳台之梦虽欲于此而隐得乎若水云之隐也则阅其常也如水之无味玩其变也如云之无心澹与泊相遭而晦与明不异逍遥乎四方而湖山无不在目归休乎四望而宇宙之大总不出几案间是足以隐矣嗟乎却后百年徘徊其处者观于予又以悉水云之平生其亦可永慨矣乎抑但以为观览之胜而已也虽然水云不与知也水云名元量字大有其家尊名琳字玉甫生甲申于今八十一七子明白灿逸清逺皆从元水云其三各取号于水以月天霞相玉楼为序与中鳯山人俱称其竞秀如此宜水云之得以遂其隐也
　　自有乐地记
　　宇宙间乐地往往人不得而有彼非境则物人者适寓其间乐其乐而彼不与吾随则固安得而有之也况夫山水之雄杰本不预人事虽如欧公于滁东坡于百步洪自以为乐矣然或内不得于意而外托以自寛谈笑之中有景景者焉燕酣之外有鬰鬰者焉地与人不相属也若乃扬州明月特歌舞之聚蚊山隂莫春慨风流之过隙一往而今昔非重寻而时物异境则依然而谁实有之至于物则尤不可常者也钧天万舞乐可以忘生而梦之所逢境不可以更索牛山四顾乐足以极意而情之所迁欢不足以胜悲地与物不与谋也厥或金谷去来笑石友之安在燕楼俛仰赋红粉之成灰当其作调于千年何但娯志于一饷若是者岂非已有而竟莫之有也然则乐地果不得有乎盖有者不以境而乐者不以物则我之所居有余地矣帘垂而尘逺语渴而茶香壁可以卧游书籖可以神悟不必理登山之屐具乘兴之舟而乐亦不可名也浩歌而风雪飞长啸而鸾鳯合长前少后意行心防浴沂舞雩不足以慰其畅也山晴禽哢天清虫吟洞庭云和不足以喻其适也矧清风而亲友来夜雨而兄弟集寤言一室之内周旋万象之观婉愉而无媿辞説豫而无余憾此又闺门之雍穆天性之好合是地也虽强争力夺不能以侵其疆虽巧倾智覆不能以闯其域虽尘昏路阻亦不能使之分且裂也谓非我之自有也可乎吾庐陵曽氏文章礼法家也以立又特建其志以自有乐地名其堂乃本之人心察之事理以语之不但指名教而言而名教已具是矣
　　半隐记
　　永丰邓圣任屡求记半隐于我半隐其自号也或曰隐可半乎予曰古今固无全隐也巢由之隐古矣而其言其迹与被衣老龙吉者传之后世语之当时竟亦与立功立言者何异于是尘埃之中想望之如不及山林之表咏叹之为无涯则其隐之本心不免于以名未必不见笑于绵上之老媪也而好事者遂从而传隐逸传逸民传髙士炽然而起隐然与史册同其流芳而夷考之而有所不尽然也则遂壹反之曰大隐朝市嗟夫弃人间之乐从物外之游所求何志所望何事毋亦自放于烟霞稍逺于名利宁不有可谅者乃犹未免于责备不亦可悲矣乎以是言之虽谓古今无隐者可也人不能髙飞逺举不能不在人间四皓商山隐处政在长安不逺一日安车聘之即随之而起入侍称觞功叅良平是半世隐而半世显也严子陵富春钓台则临江当道又非他深宻比服羊裘以自异后来邺侯辟谷名山所愿如子陵客星之动天文则子陵之隐又以半自表邺侯之隐又不能以半也约畧言之圣任得处于其半亦足矣天下事未有如半之可乐也庄生有言縁督以为经斯半之説也仕不仕之间可以玩世饮不饮之中可以全生此隐非隐之半真足以存我也浮湛娯嬉以为混亦可萧条散朗以为逹亦可黄埃赤日视之如青山白云石田茅屋处之如通都大衢至是则半隐者无往而不遂亦不待隐之迹矣圣任方事亲授馆盛年非隐之时所谓半者有其意则于人间世非厚望而我之踪迹亦得以自藏矣昔有过深山中见隐者自云五十年不出户明日乃遇之市问何故则曰有事使人疑隐者皆若此半隐固日与人相从也但相遇呼半隠则对曰诺是真半隠矣
　　兰友记
　　人皆谓兰为离骚之君子灵均楚乡故所好尚采拟在此不知兰固天地之嘉草圣贤比物之志百昌之芳不列于易而同心之言乃有取于兰吾夫子歌杏坛之上浩乎天地不足以动于意而独于猗兰有感焉兰之国香其表表着见于千载之上者如此岂必以灵均重哉予为王君植翁记兰友植翁清修雅持取友于兰爰举兰之盛者以大其所友且夫友也者友其徳也芳深翳宻幽逺自好萧条山泽之间不即人而人即之此其徳也徐孺子龙隠于西江谢安石鳯举于东山出处不同而一时之所植有相似者是可以言徳矣友者莫逆于心者也人心之不同如其靣然耳余以利王贡以市岂所谓友哉澹荡邱壑之姿傲兀风日之操其清也可玩而不可防其香也愈逺而愈不衰郭大业追逐羊叔子三日不能已刘真长清风明月輙思许度十年人物风致如此适可防许是则可以言莫逆于心者矣此所谓不言而饮人以和者此所谓薰其徳而善者三友之嵗寒清则清矣而风霜孤髙洁比于华子鱼之独坐风月之与居山水之与游髙则髙矣亦如烟子霞子称于太白藐乎与人无与也兹兰也未甞不在人间亦未始非耳目之近矫然而如逺悠然而若近与善人居如入芝兰之室久则与之俱化昔人所谓经时不见黄叔度则鄙吝之心复生友之有益未有若此者矣芝兰玉树欲其生于堦庭间封胡羯末他日淮淝事业所立揭揭为世道重此岂风流之晤赏襟度之清适哉岂曰友之云乎至是则与兰友而我为兰矣兰不止于知心而且见于用世亦兹芳之遇也
　　如心室记
　　黄庸之濬发天巧自得成趣不繇师传丹青水墨花木竹石禽鸟人物神鬼仙佛图障山水目过手就无不满意又工传神老少妍丑虽童儿不问知为谁何以如心名其室而请记焉予曰道与艺一也未有得之于心而繇师传者非其至者也传之于人者无非效人者也于吾心何有哉效人者极于其人则无以加矣心不可极艺亦不可极也故善教人者必旁喻逺引待其困而忽悟然后验其然否徴其浅深然艺成而下所自出者必不能以大异何则所以传者不过是物也书一也自昔以书擅称者未有蹈袭者也章草兴而至逸少若无以加矣而素旭之伦以及沧浪山谷化未有已也即言之顾虎头之笔谢安石以为苍生以来未之有然不闻虎头谁欤师者周昉后来兼能移人神气情性笑言之姿同时韩干仅得状貎至昉不必师虎头而精入神品传神之一耳其髙出且尔况之理何可既哉莫神者心也莫巧者心也心之所向必求所以如吾心何事之不能而何能之不妙哉矧画物求其似而已粲乎吾目者横斜髙下皆吾本也参乎吾前者精神谈笑皆吾意也得之心应之手心欲其似而手如吾心以吾之心为彼之靣吾既如吾心而彼靣岂有不似者耶人心之不同如其靣然吾之心则一而已吾心之一必欲其如不变于贵贱不改于清浊眉目此眉目也颧颊此颧颊也一体有一体之动一靣有一靣之韵吾神遇其趣而道揽其英吾所欲如宁患其不如吾心而见者亦以为甚如彼以之冩妍媸者此心也以之防阿堵者此心也以之经营惨淡者此心也以之临摹防染者此心也貎万不同而吾一欲肖之心境异而物殊而吾一必类之心若此者固非师友讲之所及形迹践之所进也是以呉道子学书不成而攻或谓僧繇之后身卢棱伽一旦笔力忽似其师知其精爽之已尽岂非心通而解防者与造化同其倐忽师承而积学者虽超诣不过极似而才力俱竭矣以此言之之生意不可尽者心之生道不可得而测也昔东坡作説载子由之言以为鬼魅易工而狗马难好固以为至言而韩非子已云然矣虎头甞云人物最难其生动可状须神韵而后全此又非坡语大畧止吾为庸之记如心取其所自得者甚言心之师胜人之师而古今名手之所自出者皆具是焉予甞于名记喜其一言曰书皆须意气而成亦非懦夫所能作此心説也夫为如心言推之于学问则大有说矣独为庸之精艺厯举予之所得于画之説者以表庸之之心当徐熈盛行黄筌遂作脱骨气韵逈出熈上夫固非黄氏家法耶庸之庐陵城南人年方盛进固未已
　　菊隠记
　　人未有不有所托以隠者也山林朝市各系于志之所存花木山水亦寓于兴之所适乃或幽闲独往之懐功名余事之乐物于物者固然而不可易我之为我悠然其间者夫所以寄所寄也东篱婉娩髙人物外为千载之盛徳自灵均芳防仙露而柴桑依约之味南山徘徊之情寥寥乎相望于宇宙景景乎壹往为襟期可以为至矣孰知老圃秋容寒花晚节收敛彛鼎歌之神功昼锦相州之事业何所独无芳草而独懐乎此也于是所以华此菊者不但隠者之所盘旋钜公元夫亦浩然俯仰而隠是间矣称菊隠也维旧或曰是方向用于时而何必于隠松栢之姿而梁石之望而何爱于菊予曰不然丈夫生世岂欲为隠哉寸草而春晖拱把而干霄天之所以厚其成者固所以降是任也厥既培植敷腴之昌于逢珪璋特逹之与于时而顾曰吾隠岂所以灵承天宠抑隠之意不可以不之存也留侯不愿三万户欲从赤松黄石之约谢公功成名遂而慨然于东山海道之归隠之迹终南之佳处或以为仕宦之径隠之心金马门亦或以为避世之地也六一公以其一者隠于六物之间不隠之隠隠之得趣物特寄焉而已濓溪以菊为花之隠逸与莲之君子并而牡丹之富贵鼎二而三东坡以朱逊之取黄为菊之正色称羙之为正人况于适隠之兴其深有意于菊者襟懐趣味可知已吾记兹隠若隠非隠秋英佳色宛其矜丽不知菊之有待于人欤人之重此菊也见菊也如见人见人也如见菊举杯一笑而仰彭泽之髙风咏安阳之盛事为斯菊愿之者未渠央也
　　风月吟所记
　　清风明月在宇宙间无处不有独无能得而専之渔夫樵父江中山外可以有之矣而其人类非能言者解赏惟骚人墨客邂逅倾倒以其一言直为千载风月亦赖以自壮斯其所以为吟所者欤古今称太白子瞻飘然如仙而二公之得意语正在风月间清风明月不用一钱买者太白之神情犹可想见惟江上之清风与山间之明月取之无尽用之不竭是造物者之无尽藏者东坡之淋漓放浪固如在目中也此风此月千古常新吾吟吾所絶尘奔轶二仙者精意浮动吟风弄月如将见之陟青云以汜滥游兮悲古人之不吾与虽然茍有其意亦必有以异于流俗者矣万安祐圣观道士萧独清以诗行四方为名公先进所称甞提学西山滕玉霄大书独清嬾拙人予之径游庐阜又繇此遨游四海意未憖也以风月吟名集山房扁风月吟所要予记抑风月也在此所外子以吟得而所之者几何而所之外无涯者又孰得有哉谁争子所风月惟无边故不可尽将在在皆所而何特是间虽然东坡有切月批风语吾亦为子试新发之硎清心还近道渉世即多忧甚本色能如此容不自是故吾非甚有往复流水落花何处莺声飞过垂杨不深不浅予约畧着之所见无非风月者自是而无全风月也则是所也得其所哉



　　钦定四库全书
　　养吾斋集卷二十三　　　元　刘将孙　撰论
　　天地之中数如何论
　　隂阳之消长其渐可知也一气不顿进而惟中可以候之中不立则渐不可见中者渐之积也论气则积渐以求中论数则即中以明渐天地之化虽浑沦磅礴而不可知然原始要终而往来屈伸见矣理无独必有对不离而为配则亦无独也原其始而知一之所由生要其终而知十之所以成执其两端而五六见矣自此而进进而为盈而其七其九其渐可知也自此而退退而为减而其四其二其渐可知也五六者天地之中合故中五为母而黄钟为律本不观于黄钟则吾何从而知其损与益哉夫数生于律律生于气固也或者谓非数无以知律虽谓数先于律亦可也数犹绳也律以权气则气亦物也气至权移而低昂者责于绳凡天下之物首髙而尾下者特无定在以尾权首则一髙一下其定在终古不可得也绳一立而天下之铢两定矣寸尺数也以寸尺衡气则虽谓律生于数无不可也人无能知律者非不能知律也不知数也吾且即数以明之自一而十三尺之童所能知也而一之所从生也亦知之乎一之生也始于画画则其干也命之以干则所谓九也天地之初止此矣有干而后有坤则一者离而二也非二之外别有所谓一也此气之所以有配而数之所以不能无待者也进而至于五焉中矣然而犹有待也何也非六则无配也配五而为六则五五配而为十亦沿是而推之矣及其为十也遡而求之则六者亦中矣五位相得而各有合人以其自六而上为顺长之数以为积而至十者犹其积而至五也然而非也五六合而生者皆其子矣故其九也即其始焉之一者也所谓干也逆而数之则六即坤也今之所谓六者即昔之为二者也虽积而为十十亦耦也耦则其二也故从中而论自一积五则五为中自十遡六六不立则五无配也若以十配五则十者逺而在乎三世之后也不能以有所待也故五者阳之盛也六者隂之极也天地之中合五六而已其进而为九为十即其为一为二者也虽谓为九为十者亦退可也何也由六以降也自其始而观之则五者自少而壮之候也自其既合而观之则六者既中而昃之候也进而语其生之序则十者其盈也乐之皦如绎如退而语其生之本则一者其减也木之必归于根也而非立中数以准之则无进无退也无进无退则三分黄钟损一下生林钟者何从而知之也三分林钟益一上生大蔟者亦何从而知之也故黄钟者四面而辐凑者也盖常论中无所不在自纵横而言之南者愈南北者愈北各不可得而合犹适燕者必背越也使先立乎中者则少南少北者从是而见矣不必极所至而言之而分寸不可易矣故其道贵中昔者吾尝欲观天地之中而不可得也盖候于寒暑而得其渐至者焉渐积而中中降而渐虽其极至于冰炭之相反其暴至于潮汐之不可以瞬其移也不能以寸其应也可前知其然也人者与大化升降而不知为之有圣人者参天两地而天地之情见矣参两而五也二三而六也其二三者犹其参两也凡倚于数者不得不参两也庄周之徒有见于滋而后数而卒堕于虚无乃认夫声之忽微以为配故曰一与言为二知一之有二而不知言之非他也意者一与一为二而周未之知也复有证于理者曰一生二二生三三生万物然而三者何也即其为一为二者也二合而长子生焉其自三而往者虽巧厯不能知也然则三独无配乎三二合而为五一配五而为六其自六以往者亦有穷乎此所谓十也而非穷于十也数之自一而五犹卦之自震至干其数顺也数之自六而十犹卦之自巽至坤其数逆也数往者顺知来者逆中者其顺逆往来之防也天地一嘘吸也河图洛书一体之不言而喻者也故以五为中则六不得与于中矣以六配五则五之为中者犹未定也一虚一实参伍错综而无形者形无声者声矣彼以五为声六为滞于形者非惟不知参伍错综之变亦不知配合之理与对待之数者也中之为物岂直数而已天地之道离虚坎实不知其变而玩其象则河者其离乎洛者其坎乎其不离不坎而无往而非乾坤乎易之中也曰二也五也不知其变而玩其占则五者中也六者其上之位乎其中不在五上不在六而犹在二体之间乎易逆数也随时变易之谓也不四面求中则中不可见必四面求中而曰中在是则中者亦滞于数矣故夫五也六也所以测之者然也若其参天两地成变化而行鬼神者无往而无此中也故论律以黄钟为中而黄钟始于子子非中也其由黄钟以往无一而非黄钟则亦无一而非中也有善为数者以其六也从而六之而得三十六焉即自一至十亦无往而不三十有六也是其数也然则其用六也六者其中五者非中乎曰非然也
　　学易可无大过论
　　易道至中而止而中难言也天下之事莫不有中而智者常过之学至于圣人则以身为易者也而何过之有然圣人之心犹以为过焉者何也嗟夫圣人之过其非智者之比也其道则中矣而一念之初犹有所拟之而后动而其时其事未能无槩于予心而勉焉以立于中道则其志亦过矣是尝过而后得中也而非过于中也固亦未尝过也而圣人则自以为过矣此非人之所知也是过也过于心而非事之谓也因其事而遡其心则圣人之过正自不可无者而圣人则曰吾今而后其亦可以免矣则其无意无必而无不自得者固亦可见至论其为易则圣人之于斯世也决矣由今视昔则皆过也惟圣人自知之知圣人之心者知之而谓圣人为无过者亦未为知圣人也学易可无大过呜呼自中道不明而后之君子往往认过以为中矣或出或处或语或黙使皆如饥食而渴饮则虽圣人与人同也而未足以为异也故有反之而后名节立而中愈逺矣原其心未尝不至于道就其所立而亦未有不自以为时义适当然者而自圣人视之则正其过也人人以名节先乎其心而认过以为中矣毎见史传间特立独行者使人想望而不可及信矣其不可及也而岂可常也哉惟中故庸庸而万世不可易斯以为不可及矣而中难言也其过也未有以为非易也而未必中也于是有束帛贲之而舎车而徒者于是有恒其徳凶而浚以求深者于是有壮于前趾不胜而不悔者于是有蹇之六二而髙不事之心者学道无闻而制行无节其流弊一至于此而世之学者方且深叹而极慕之不知圣人复起其出处语黙亦即吾心之所安固无以异于常人而万世不可易矣然则圣人何过也而假我数年可无大过之叹又何也噫夫子之过则有矣而非后之诸君子之过也于是又有以为夫子之谦辞而未尝有其过者亦非也易在夫子以夫子学易而犹有过吾不信也自夫子言之则循其初意亦非有化焉而不存于今者而亦必谓之过矣此非后人之所知而夫子自知之尔人之言曰卫灵鲁哀之见在易为随公山中牟之欲往在易为需去齐去鲁之时在易为豫固无一事之不合中亦无一日而不用易然而此系易之易尔非夫子之易也夫子之易玩于心而其过也心独知之易之言出处者其槩也而精义不若是中者易道之极也而中难言也固有昔以为中而今见其非中者固有不天不田以为中而二五为非中者而夫子之过亦不在是也夫子之过直在于一念之初拟之而后动者及其动则中矣而拟之之始意者其不能无过也而非人之所知也故常常而念之曰吾今之见其犹昔乎其又有愈于昔者乎昔固未尝非也然可以仕则仕安知可仕之时不犹有止之意乎可以久则久安知可久之时不犹有速之意乎是吾过也而其过在心矣嗟乎此非学者之所知也而惟顔子知之故夫子谓之曰用之则行舎之则藏惟我与尔有是夫所谓是者何也用而行则必有是矣舎而舎而岂必其有是而后能藏哉是圣人之心而学者不知也不知其心则不知其过宜也圣人何心也其未尝不志于用也不用而藏岂予心哉盖至于不复梦见周公而后安之耳故夫子曰吾今而后可以无大过矣此用舎之决也而其于易何如也且夫子之于易也老矣于今而后以为无过则昔之过果安在乎即其舎而藏也为得则其用与行也亦必谓之过矣夫子之于易也其知之矣自其适齐以至于反鲁也抑尝筮而后行乎其行而后筮乎使观其变而玩其占则其于时也为屯为剥其于人也为睽为否为困命之矣岂待获麟而后决哉然而终不敢忘周公之志周流其身也有占道焉而非占于易之谓也天之未丧斯文也易之道固将与我为无穷而天地之运隂阳之数固将于我乎卜之而春秋之作不作特未前定也此圣人之盛心也而其过亦在是矣太史公曰夫子晚而喜易非也盖晚而系易而尤拳拳于出处语黙藏器待时不俟终日者三致其意焉嗟乎吾过矣吾过矣吾今而后可以无大过矣而于世道为何如也呜呼易者中也出处者人之所自知也以圣人用易而犹自以为过是欲中焉而不可得也而世尝求其过也故耦耕荷蒉之流未尝不以夫子为过而耦耕荷蒉者之过则夫子有所不为也出处一中道也中之过也直在于从容与不从容之间耳而非彼之谓也后之君子不为耦耕荷蒉犹可为也甚而为沈湘为党锢亦以为时为义为名为节易曰知进而不知退知存而不知亡知得而不知丧知进退存亡而不失其正者其唯圣人乎而圣人犹以为有过也人能知圣人无过之过而后知诸君子盖过之过也
　　责难陈善闭邪如何论
　　致君之学谈者能之亦谈者病之世未尝无圣贤之君也有圣贤之君出而不向乎道不志于仁者有君无臣故耳人亦孰不欲使是君为尧舜之君哉学莫难于理欲之辨而虽上智不能无人心不知因事以感移其意而槩焉谈道以为髙则道与事始扞焉而不相合及其不相合也曰吾既责难于君君不能行吾道也则为是君者亦诚难矣昔者圣贤之告其君者未尝有甚难之事也人皆可以为圣贤而圣贤必人之所难则亦何以责之理欲同行而异情为彼则易而为此则难因其情而善道之使之为此而不为彼而可以为难矣责之以尧舜则难而语之以善则易充类而至亦责之以甚难也而吾之致君则有其道矣昔孟子之致君盖如此人主有可为之资而其臣无致君之术此古今之所共叹也行帝道而帝行王道而王徒闻其语不知所以为帝为王者髣髴何似则往往弃其身而自谓不能而茫然遐思千载之上千载之下徒深嘉而极乐而儒者又从而赞之其相与为欺与谓其君不能者同罪而自谓责难之道固如此不知帝王复起君臣父子其不与人同者直在尽分与不尽分之间尔尧舜三王岂与清虚寂灭者同事而必可望不可及哉所谓责难者非谓舎彼所易而择取夫人之所甚难者而强责之也人未有不可为尧舜而为人臣者不可不尧舜其君以后世之君而尧舜之不可谓之不难以尧舜之道亦与人同则亦不可谓之难责之以难谓当责之以尧舜尔而非难尧舜也责难于君盖自有道陈善闭邪众人之事则然以众人事之而以尧舜望之尚得为恭且敬乎非然也即众之所能而尧舜在是矣此致君法也呜呼致君之学不明而后有其君自弃而谓其臣以度吾所能行者有震于其名而必不可复而谦逊未遑者有安于污陋而喜其臣能恕已量主者有浅功近效之不继而但望其如即位初者誉古太髙而格心无学其失望一至于此成王中才之主也周公之于其君不以中才望之也无逸之书上不及于尧舜精不及于执中怨詈之辞稼穑之事必使之为此不为彼后人为成王者固甚难矣其所以变易其邪心者正在家人日用间而其事盖甚易也孟子一见齐王而许之以王齐王欿然于不能进则亦自知其难也好勇货色虽患淫邪之人不防于此矣仁义敬王正君国定其説宜如何而尚迁就而为之辞惟恐其不好若防士之游谈者然文武之事茍能充之亦一变至道夫孟氏之所谓责难盖如此则随时感移其君之意岂非千古之明法欤而髙谈唐虞自比稷契者闻其説而卑之呜呼大道之要不闻至治之泽不流尧舜氏之不作志伊尹之志者终无所施耶由周公而责难有其事由孟子而责难有其説顾其用力之区区惟在于陈善闭邪而他无责难之可讲自是以来儒者责难之论多而陈善闭邪之防少岂皆志其道而不屑其事耶汲黯谓武帝曰陛下内多欲而外施仁义奈何欲效唐虞之治儒者之论类如此呜呼后之君欲为尧舜者其亦何若而可
　　武成二三防论
　　言有大而无证众人信之而达者槩之夫事之出于古圣人者固众人之所信者也出于古圣人而又出于古书之所纪载此岂有一毫之不实者哉而圣贤顾姑取其大槩而不敢尽信者何也嗟夫自古书行而有愿其无书者矣生乎百世之下徒见洋洋纪述布在方防而一时之事实得而知之一时之事实既得而知而后来者方取此以为名执此以为信夫固曰吾有所受之也圣贤欲破其説而不可独想像当时之槩庶几息兵安民崇徳尚功之数事犹若古圣人之为至于哆然自诡常有喜功好战之心则稍有识者有所不敢为矣曽谓圣人为之乎窃意出于一时纪载者夸大之辞而不知为他日无穷之害向使其亲见末流余弊之极当亦自悔其言之过也故吾于此诚有所不敢尽信也非不敢信也事果出于圣人而有弊于后世则吾犹将屈圣人于不足信而况未必出于圣人者乎则亦无有乎尔则亦无有乎尔孟子曰吾于武成取二三防而巳夫武成者好事者为之也故其言大而无证此盖众人之所共信而识者之所深疑也不然孟子何独于武成而止取其二三哉盖尝以人情推之奇闻异迹得之于故老之口史传之间虽茫然无证而感慨动悟如见当日至于里闾乡井之近事有出于寻常之外则虽耳目之所及接而毎有且疑且信之心无他其所贵者以古也文字之古莫古于书而书难言也夫书者史也此出于一时臣子求闻其君之心而非以为训也后来者贸贸焉执是以为用则亦以古贵也嗟夫书之为物有善用不善用百篇之中其可以为万世大经大法者条目有几有十六字而可以为百世之师有数百言而无补于盛衰存亡之故若习其一句一字守之如律惟恐不能用则所载衰世之事亦或有取而用之者矣又况夫书之作也逺矣其辞意之出于先王与否皆不得而知也百世之下千载之逺惟见故府流传照映方册阔焉异代自非身亲目覩何由知其故其中虽有流于夸入于矜者读者亦不敢以矜夸待之也大抵人臣之于其君鼓舞一时之盛其矜之夸之者不能免也而岂料后世执之以为法哉仁人君子有意于斯世使圣人之言其末流积弊犹将深惩而痛抑之况其未必出于圣人者乎又况出于一时之矜夸者乎盖尝观吾夫子之论乐也谓武为未尽善焉夫子之以为未尽善者非谓武王之心有所不满也亦非谓有司之失其传也其所以深嗟而叹惜者其意深矣夫君臣之戚家国之感此宜流涕道之而犹有余憾者也今也总干山立发扬蹈厉与歌咏太平之盛者无异毎使聴者有洋洋然不倦之意此则作乐者之过也呜呼武王之心质之百圣而无愧而武王之事常为后圣人之所疑何哉其乐矜其书夸故也夫以其矜以其夸者示后世而使后世企望模仿戕民以逞则武王之心谅亦不愿人之矜之夸之也故夫子不满于武乐孟子不取于武成盖尝取武成而读之而知孟子之言之信也夫纣虽大恶盖尝北面而事之今也不得已而起兵此宜咨嗟叹息自咎之不暇而祭告山川之辞乃有声其罪而诛之之意皇天后土其谓斯何武王决不为此也此不足信者一也天下已定此宜返于故国聴天下之所之以待朝觐讴歌之属而柴望祭告指麾诸侯前徒倒戈戎衣一定之语何其矜也武王决不至此也此不足信者二也仁人之兵不血刃今也何其血之流杵也推此以往盖愈不足信矣孟子生乎战国之逺读其书想其时如见当日麾斥鼓舞之盛固亦不敢不信亦不敢尽信约略千古懐思昔人独于其数事深致其意焉放牛归马散财发粟者其一也封比干墓式商容闾者其二也他如爵土之分丧祭之重功赏之定若此三四事髣髴类是定商开周时事其规模大槩虽不止此而反覆数百言之间庶几四五亦使斯世斯人知夸大之辞不足信圣人之事自有体犹或识古昔用兵治人之槩斯民其殆庶几乎或者曰百篇之中何独于武成而疑之深也嗟乎此史官之笔也书虽尽出于史官而史所称数句而止独武成曲折上下皆其形容模冩之笔其初欲夸圣人以震天下使史臣有知亦必自谓其言之过矣然则夫子定书之时何以不删曰非然也秦鲁一言之善犹将系之帝王之后况有二三之防足取耶而况夫子于书未尝删也呜呼书难言也武王之事伟矣不见于诗而见于书抑有説矣而难为言也异时周公独嘐嘐然曰文王文王其辞之及于武王者一二而止甚者或阔焉而无闻盖其説愈长而愈难言也独奈何信其区区之空言而使来者受其实害哉孟子曰尽信书不如无书盖欲灭此书而不可得也或者又曰孟子何以不责备于汤噫汤常有慙徳于此矣古人风气朴厚未知谀君当作何语故其书犹有慊然退托交相警勅之意焉呜呼观于此者亦可以知世变矣
　　中兴志能之士如何论
　　人才未尝无抱负也其用之则存乎上之人焉夫当事变艰难之日此正人才功名之防然不世之功非人之能自立也顾上之人用我者何如耳得人而不能用也用之而不当其才也当其才而不尽其才也皆不足以得英杰之士而成中兴之功何者天下未尝无才人才未尝无志而不能自为能也能以用而见不用则虽能者亦不能耳幸而用之使得以功名自见而乃用逾其才彼能战也而使之谋彼能谋也而反使之战才不称职则亦皆不能耳及其用之而称其才任之而得其职也又不终日而去之不待成功而沮之此特愈于不用者耳其实亦不能使能者自奋也嗟夫盖世之功不立未必皆无才之过也有其志而无其能固不足以经济天下有其能而无其时则亦终于泯没无闻而已矣此英雄豪杰之所以不多见而中兴大功之所以鲜立也古今中兴称人才之盛者惟曰二十八将然亦适逢其时耳如不遇光武虽具志能复何道以展用哉呜呼人谁无所志哉闾巷小人一闻有大义之所不安者则拂衣而起切齿而叹直欲捐其力于其间者而从容久之卒无所措岂其志之不立哉弗能故也天下有恃毛发丝粟之才奋然挺然将欲有为者邪下有能而上不见用则拊髀流涕特寄之空叹息焉耳用其人而不当其才使其人而不能以称其用非不用也是虚其用也及用之矣而不能使之倾囷倒廪而或有未尽用之长未尽施之技特愈于不用耳而亦何以异于不用哉此中兴之事自宣王以来指不多屈宣王之事业不见于书而独见于诗昔者尝疑之矣书纪其实犹夫史也诗则咏歌之体也宣王中兴之事伟矣而山甫若有遗意焉何也百世之下必有智者而未易言也光武其有见于宣王之事乎云台功臣参错厯落如在霄汉之表昔又尝以星象喻之而复以感防风云称颂之云从龙风从虎用风云者龙虎也不然风云虽有为雨之志而无龙虎以用之则其降腾飞扬于太虚之表者不过与游尘同一漠漠耳邓禹而下皆风云之类也禹也杖防军门已有飘飘欲举之志及禹与光武卒焉相遇于干戈荆棘之秋君臣之间有父子唯诺之意而禹即以垂名竹帛者自负其志为何如哉则其平河东平闗西识者固知其必能矣虽然禹岂自能哉傥非光武毅然而任之使之东西上下展布其能则谁知禹之为能哉禹亦何自以施其能哉古今之负大志抱奇能者多矣陆沈草野之间遁迹山林之邃不见知于世不见用于君则能者自能耳能而未见于用犹无能也岂特禹哉以太公之六韬而不遇文武不措诸用则八十之年无黄钺之在手则亦老且死耳千载之下谁知其能耶太公亦不过渭滨无闻之老叟耳甚矣能之系于用也而况于禹乎虽用矣使非光武一则曰禹二则曰禹惟恐其能之不用也惟恐其用之不尽也则禹如彼何哉观禹则下之二十七人可知矣故论者尝谓其贤亮而不尽亮贤于不用而已有亮如无亮也吾于云台之功臣重有感者以此彼钓台之叟清风髙志退若无能但欲萧然于世事之外者亦固各有见也噫
　　钦定四库全书
　　养吾斋集卷二十四　　　元　刘将孙　撰说
　　刘志立兄弟字説
　　安成乡先生耕斋之从孙审斋之孙昆弟者三其长者质甚粹意甚慤间以其名若字请曰愿有以易之以及二季且于此乎语也予嘉其志遂名伯以志立字之以礼仲以志行字之以道季以志用字之以时而为之说曰人未有不志于立也莫不有立往往皆有所附托以为重如功名利达富贵光宠虽假之以自重无不足以光曜而非吾之所自立也有所附则立不立者在人而不在我大哉礼也弱者以彊塞者以通求无不获行无不达特而不倚定而不跲朂之哉以礼人生良知良能无论小成大用无一而非行非必得时与名之谓也跬步以往日用之所经营人事之所得失孰有安坐而致者然而不有所守则不能以有行夫道若大路然行未有不至也以道为阔于事而欲防出以图之则旁蹊曲径前必有所碍而去道逺矣朂之哉以道用在人修在己已有所长未有不见用也然其迟速久近若有时焉制之古今贤哲孰不志于用而不能为时及其时之当用虽防逺幽隠亦必有推之后而挽之前者朂之哉以时予于耕斋世好也故人之子孙有可以行世之质予故厚望而深賛之其他日有称于当时宁惟二祖之光亦喜予言之有徴也
　　萧益之字説
　　萧实堂将以吉日冠其长子进以语予曰斯吾先君子之所命也子其为之字廼字以益之而为之说曰进未有不益也益之道无方进进而不已益亦相与而无疆人患无进之志而已茍志于进未有无所益也圣人推日进之义于益而曰天施地生其益无方天地何心于益特其进也理有不得不然而益随之如春秋寒暑物之荄甲华实在此者从防至着由渐生顿在彼者日复日时复时变化繁滋极于生物不测亦自然而然不待彊而揠増而加也故君子于益之象曰见善则迁有过则改此真进之道也人之所以自画者自足而已足心一生昔之进者不知其已退所谓见善则迁有过则改者非但已之善与过而已也见人之善喜而慕之见人之过惟已亦有之不待迁与改而进在是矣学问无止法人物无定体柔可使强愚可使眀困而知之勉而行之与生知安行者一揆况于已见大畧深造而自得何可限量譬之为山一篑以往有九仭之理士别三日非吴下阿蒙推而上之顔何人哉舜何人哉有为者亦若是吾见进之为人也静重而安和从容而谨度其质美既可喜而朋友间诵其造次赋诗皆出人意表是能进者也故举益之义推君子之为圣与贤与天地生生之理三祝而望焉益之勉旃
　　王深道字説
　　王深道分教杭州遇签宪上党张公繇闽使江以书来为深道问字説于余抑君既知道矣其深之又深任君之所为他人何足以资哉人未有不繇浅而入深也自其初所得或于利或于义或于智术或于功名一念之好推而至于嗜欲以至终身忘返不期深而自深及其深也如井泉者有之如江河者有之如潭洞者有之而皆不自知也惟道味本然无可欲而知之乐之其深也皆非他所谓深者优柔厌饫其得也于心其源也广胖施于四体不言而喻至是则不知道之何在但觉左右逢源不可得而测君他日造斯境之趣必以予为知言未必不以予为浅也
　　徐刚中兄弟字説
　　心易徐氏于予家三十年之旧日与长公防于剑侯李集贤所而其长子实来旦旦而相从愿而文通而知方予问长公其名字何长因请曰廼心易之初得孙也以麒命之今兄弟三人有七丈夫子愿有以易之予谓心易之易其所以焘于而家兴子而子孙者在此其可忘诸易莫贵于中爰取中以为七子之名而以心为其字盖以王父字为孙之称于礼而合于家学而宜则为之説如繇辞以寓祝规其一曰刚中字以立心刚徳之首其用以中匪刚不立惟立乃功天地以心而寄之我任重道逺不立而不可其二曰纯中字以潜心阳之欲纯言徳无二研几极深乃潜之义惟潜以求乃得其纯贰二参三戒之用钦其三曰粹中字以诚心粹之与纯徳同体殊纯如洁白粹则瑾瑜繇其不杂以乃成质大哉诚乎服膺无斁其四曰守中字以正心多言则穷三思则过事各有中正不可破尔正尔心守而勿迁吉凶悔吝昭然吾前其五曰行中字以恵心用之则行无过不及有孚恵心动罔不吉我行何如惟恵之知毋问钜细念兹在兹其六曰得中字以养心易君子谋患不得中刚柔正应慎择所从有得不得毋失其养用心之过于中则爽其七曰谨中字以存心慎之慎之易所以教中如射鹄谨则有效以此存操不失其正闇室屋漏如临神眀是七词者用不可既匪我言费尔祖是式宁惟尔祖四圣尔畀曰中曰心一言以蔽至大庚戌孟夏月四日纪
　　顔曽省身字説
　　吾友顔寄窻名其子曰曽字之曰省身逺徴予为之説曽者因其所自出也予笑曰父顔而母曽以是为姓若名覈矣复有美于此者乎然此章为曽子用功处易知易行而莫能知莫能行举世莫不知省身莫不言省身而诚于省者何人也省者自省而人何从知之哉此章两吾字上之吾者外吾也次之吾者内吾也省者吾动心处也身者吾之所行也古人心即身身即心身心一贯故内外表里无异观后来岐身心而二之于是知行为两事践履学问为殊涂言之非不一也讲之非不一也而判然者不可揜也道之不眀也道之不行也我知之矣其斯之谓欤省者警于心而无迹身之有无自忖于心而无形夫能使心常在于身而身不违心则纯熟如一动静交养安而行之矣特立言不以二吾则不严不曰身则省者心而未徴于行此曽子之所谓鲁而鲁之所以得道之传也犹记往年见晦庵释行道而有得于心之谓一语初本心作身葢易箦前数日始定为得于心而不失故窃以为身即心心即身语为不悖而粗有益正所谓腔子里者也乃以为省身説而赞之辞曰知不能行亦何用知人谁不知行者几希以心为身即身即心心不离腔复礼为仁渊舆同悟易知易行三省而笃四勿而诚性与天道孰不得闻无行不与观兹循循尔姓维顔尔名维曽悟其一贯岂繄异人时而内省身不离心动静不违表里交正
　　茶陵谭夀昌字説
　　吾友尹见心书后茶陵来称其从游谭夀昌之力学所为诗文知方诵吾家先生讲着议论如身受教乃师锡之字曰履常亦取鲁颂中语而未有説也子陈之何如予曰美哉古人以夀为常后世以夀为异以为常故夀者本然之理昌者自然之应所知者守吾之常道而已以为异故夀者如有他术昌者如外有挟于是神僊方技服食修炼与夫智力变化巧诈驰骋神出而鬼没驾虚而翼伪虽才眀贤智大儒先生亦不能不以不惑而所以夀且昌者逺不能及古人之十一又以为若有所制而非人之所能増损嗟乎不求之常而所望者皆非常之福矣岂不惜哉诗于祝辞未尝祝富与贵也直祝夀祝子孙而已矣富贵者外物也夀者我之固有子孙者理之必然此不待求于人而获者也吾有其才故为人所赞富贵自不于我乎舍惟其年有待于无涯不必倒行而逆施惟其后可传可继不必骤兴而忽仆夀而昌岂非可欲哉人惟觊幸于富贵以力之可致者为常有乃以夀与子孙为付于天者为不可必道悖于古而行自絶于天履非其所当履而常者为不常矣惟君子乐天而知命履安蹈常自求多福在我而已是道也惟学之深造者能得之否则外物之变迁犹未有定也履常之才方大肆于学于是必有所择矣
　　薛超吾字説
　　大行薛君以昻夫为超吾之字既称于四方闻于大人君子过庐陵犹欿然问于须溪刘氏之子曰何如则其质温而器广其进进不已也如此余惟隋唐而降名若字类失古意近世逾甚特摘取陈言一二以为嫓于义无稽于祝规无当盖欣然于昻夫之异乎流俗之选也昻夫复请曰吾称之有年矣顾未有説吾子于此乎语也则复之以説曰人未有不志于昻然一世之上也然贵可以先人富可以上人名可以欺人事功可以加人而其人品髙下有不容不异观者非其才力有所不及也其所自立者往往未超耳人不能不在人间亦岂不志于用所谓超者不必皆与人争也彼以人超人所超者亦特斯人止耳而吾安在也超者以吾而不借于人廼得吾之所以为吾者焉宇宙事物为我用而不我累即臯夔周召之业时出之亦不以易我故其声光倍常使人瞻望钦耸如异人絶世是夫也其昻也吾也莘野之嚣嚣万钟千驷不足以凂其介东山之几几四国流言不必以婴其心张子房蹙秦柔项不恋人间三万户想像赤松黄石于谷城之下诸葛孔眀成都桑田之誓不使分毫有増于草庐抱膝之日谢安石东山髙蹈之志王茂葛巾东第之懐李邺侯灵武山人之兴此其人既已捐其身系其名而縻其事矣又非能挈挈以为髙也然所以表然称一时而名千载乃或在于功名之际才徳之外者非其风度志趣树之人心有在此不在彼故自超耶彼公孙丞相卜大夫胡广赵戒乗时得志岂不三公文学政事耆年厚徳又岂不有声于世而百世之下且摈之于羊豕之间而鄙之于粪土之贱也则人亦何可无以自异哉虽然表表者不一二而若彼者滔滔皆是也亦安得不以为戒也以昻夫之材之立而名轩以野鹤自处如逸民其所以养者称是徳矣重为之赞辞曰
　　富贵自有勲业余事其体其性浩然天地吾无上人人自我下我挥锄金彼拾弃马光风霁月金锡圭璧固不即人人岂舍之一世之芳千载而长颙颙卬卬万夫之望
　　萧焕有字説
　　方厓御史之美子以乙已生丙寅行冠礼名从父命以文而不忍更也賔赞字之焕有予以故人往贺焉客举其今日酬谢庆礼之诗句意不凡予取而视之信请觞祝之客曰字则然矣而未有説子言之予固爱其才喜其有立亦安得而辞则为焕有告曰此夫子之文章也一言而可以尽文之妙者焕而已夫子虽以此形容尧之盛而非特为尧言之也乃言文章之道当如此也非夫子亦莫能表而出之也夫子未尝言文子贡虽以为可得而闻而亦不能得之于言夫子于此乎语之而文之道可睹已繁星丽天天之文也草木华叶地之文也文未有不焕其焕者必不可揜者也焕之为义所在而见之无所往而不有而亦无所见而不新也辟之火焉自其防眀以往炜然晔然不待于人力之助而势莫能间物莫能沮其道与日月而并乃日用之所不可无而世道之所不容阙也斯文也所谓与天地并者岂但言语词藻云哉言语词藻其一耳小之而威仪动作充之而礼乐节度大之而黼黻皇猷功鼎彛勲金石何事非文而何文不有有其体未有不见于用也东坡谓文章如精金美玉不可使在瓦砾中亦谓光气不可冺没夫文字犹若此予期焕有素矣其矫厉自立不待今而后称成人也岂惟子服氏之有子亦且幸臧孙之有后故推斯文之大者赞之念哉焕有若方厓之所立视平林光逺而有耀者也繇平林而至焕有五世矣盛哉人且于焕有观焉
　　外孙吴更生名説
　　吾长女归禾川吴氏亦望得子名更生葢父母着其喜也朋友能文词者皆为更生言且载其防慧蚤知之槩亦望録以来谂求一言以嘉恵斯子千里外虽未得见欣喜愿望为何如也独不复为更生遡其初以为更生既更生矣祝之之道自生而来日进而不息者长上之为汝旦旦而幸之者也夫更生者未有如日月者也昼夜之所生者光景常新其所以使人瞻仰而不厌者新之道使然也故汤之盘铭曰茍日新日日新又日新曽子取以为大学学问无止法致知格物无尽理功名事业无极致人物议论无最品前之所立者以为无以加矣后来者又有过之者也古之所有者以为不可几及矣又安知今之不古若也故立志者志于日新日新者日日而生也夫日生而不息何可涯哉生民之初推后稷以为配天之泽而求其初生一粒之播种耳一粒在地而亘古今穷宇宙今年而千斯万斯眀年而万亿及秭皆自一粒者基之此之谓生意人生能言以往承家者在此焉亢宗者在此焉大其门者在此焉称于乡于国于天下者在此焉昔汉名卿称刘更生以博学文词忠言直节冠一时而芳千载至于今有耿光亦一更生也汝其念哉汝祖蒙庵盛徳宜有后况为吾家外孙太史公之文印如有所待斯言以志喜以属望成人有日吾之所以为汝言而发汝之才美者何有已也
　　善有説
　　予尝观于稼而油然有感于诗人之善颂也其初莳也芊芊绵绵者平畴一碧清风泛之如水之防波及其芃芃而入望也光翠欲流晖阴动荡近浮而逺计宇宙间之嘉景大美钜丽未有过焉者也青青而可玩者惟芳草为然顾其连天而极目固骚人之所懐而旷野之莽一无苞頴之实若雨露之生息昼夜之涵煦以日以月而歳功收万宝成往过来续沛然而莫之御者独在此孰非种也有待之年者焉有待之世者焉种而获获而恵斯人之生善其能若此者乎果之实也以株计之实也以枚数若一粒而千斯万斯自后稷以来天之降瑞长千古而为生生又后万世而不可涯也世之所谓宝或得而有之是有之而已也虽千金之富藏之百年千金无増也而此之有者年可望而嵗可期有其能若此者乎故诗之咏田曰禾易长亩终善且有于其始而必其终观其易其长而善且有者在是矣以立作屋于田间每于焉观稼斆辋川午桥以荘居之展其壁求吾名且为之説吾因取善有名之而着其説夫岂惟稼为然哉人之美质未有不若此也物有所不通而人为最灵麒麟鳯凰珠玉宝贝岂不得为善琼厨金窟丹穴铜山岂不得谓有若推吾之所谓善充吾之所固有火然泉达混混乎有本者如是而彼抑末矣稼者一嵗而一成也人者一念而千载也东坡説稼有取于富人之异于常者是犹有所分也吾故举诗人之美辞发其命于天者以扩之延祐丁巳重九



　　钦定四库全书
　　养吾斋集卷二十五　　　元　刘将孙　撰题防一
　　定光寺题经
　　人生如蚁旋磨在四维中世尊为法转轮説一大蔵是乃天龙八部之共持载与彼日月两丸而俱推移于一匝间洗千刼罪又况古佛道埸之所在素为人天法界之共钦此处有枢运而机旋何事不规圜而环合其自上下三大千内面面相相之金碧又具五千四十八卷部部帙帙之标函此非一手足所成必借众善信之力如是希有唯乐欲闻圆满心不住布施心是名为蔵悲愿力得大威神力其福如山
　　题李鹤田所记南郊大略
　　甞见益公自述平生所遇今日南郊明日簮花从容属车间太平缛典身与其事使人想像歆羡前修备福安得生其时从都人后寓目亦不啻足绍陵丁夘初郊乃百五十年行都第五见而四十年所未有故老垂白有不及睹鹤田既身组佩执其事徘徊天光之近人生庆防如此者几耆年清健笔着详覈岂独使后生得知故实且文献有考于此呜呼东南之礼既讫羲农之传俱非往者不可及已而已而
　　题阁皁山凌云集
　　天下名山洞府必有一时名卿大夫骚人墨客感赏题咏以弹压云烟发舒泉石使四方千载诵其辞如至其处然徃徃从偶然得之非必作意也东坡于庐山乃先自誓不作诗傥非数篇凑偶于不得已岂不有恨哉若山中之人能自模写则又间见而絶无者况成集耶是又系扵其时将山川之灵与有传焉未可以寻常遇也江西阁皁山水之外多名贤之赋东南百年又盛自唐以来神仙如伊周昌将相如宋子嵩东京诸公皆有之近世周益公之辞藻朱文公之理学杨诚斋之风节与人交皆不数数独为阁皁笔墨先后辉映其纒绵倾倒如此不但以其地则山中人有以取知于诸公者固尔也繇是杨休文被遇于淳祐以羽客客金门侍闲燕赋诗雍容甘泉侍从间如真西山言论风指刘后村江湖宗工皆为知己岂独他山未有亦轶古人矣此阁皁山之所以重也葆光堂之徒张三省以凌云集来示慨然曰先祖师山云惓惓于是也今绪成之愿为之序予因着其源委如是夫登金歩玉一时之遇也裁云剪雾百年之方也昔之珪璋特达者既有以开于先矣歩亦歩趋亦趋非山中弟子之所当学者乎卷中一卷又闲闲诗也能言者则可以为之徒矣观者毋但玩之而已有之似之
　　防防斋先生尺牍后
　　巽斋先生文章节行师表一世而平生谤议极不少此简报益斋钟先生者中间益斋寄诗所为感叹悼恨而谤誉生前身后之叹余生闭门休致之誓匆勿写心曲感知已无不足以兴懐当是弃官请南岳时前辈往复未有为无益书问者尘昏半幅益斋闵世惜交之情与欧先生闲逺无求之操可以两得之矣若易传笺序固已刻之有年此其初本几如温公作通鉴草无一字草者后生把玩惟有敬仰此钟氏家寳也士安之子子孙孙谨藏之
　　题文山撰外祖义阳逸叟曽公墓志后
　　吾庐陵人物名节髙于富贵文章多于爵位科目显融前后相望东西州尤不及而磊磊轩天地者则多有其人矣刘兖公虽相东京亦有可称者姑勿论四忠一节欧公生绵州长汉阳应举开封益公固新郑侨寄澹庵诚斋二公徒以特恩异数冠西清班忠襄止一倅耳厯攷三百年间生庐陵长庐陵以科目荣庐陵以宰辅称庐陵以精忠大节重庐陵独文山信公一人止岂但一代之无二自庐陵来山水之钟英亦仅在乎此也乃其所以兴所以教外祖义阳逸叟曽公实使然文山着之志可见也观其琅琅垂絶之音可以训可以传则其所见岂可以寻常测哉古人谓不知其人观所与况其所自出有闗于百年一代之故万古千古之所不泯者斯志犹有考也自靖节来东坡之于程晦庵之于祝特不忍其不闻相依以为祀固未有晦明絶续之交废兴生死之大山川之光文献之华若斯之懿者而代兴事异迹熜人亡虽存之人心者不可废而发扬张大如有阙也抑斯志存其不朽者在是矣况公之子孙众多且才而贤者不乏则不朽者在是矣凡予之所举于庐陵者特外物也外物之有无固公之所一笑而犹足以存耶后志之四十九年至大庚戌九月为曾氏以立题于光泽治邑
　　题罗静观恵孺家传
　　呜呼予读静观遗事反覆三太息不但悲是公时命之不当材贤之不试人生遇合有不得已同其出处而不能自防者虽昔贤同此耿耿也温太真谢安石皆不能不为人客中道自它几以其身殉犹不免温造辛谠转侧兵间与之终始亦防成功耳他展转非志愧负名义碌碌不自见者何限静观以髙科賛大府受知戎帅遂为上客南北之交洁身去之无遗累余责归守先墓固不幸以盗没而荣名迨今谈者以为义世之追惜者多惜其同寮贵显而不得与此复何足少多其去之而无间言与其子孙交徃无变于初是则可称也已呜呼东南之不竞坐靳髙侯不建节不遣援襄之故予己已留昭文府见古心公惓惓争以节度畀髙侯使徃援争不能胜而殿岩者实遣今言之可胜悔哉计静观之所以从髙侯之所以客宾主问志意何若后有良史当有感于予言而所为自防而无间者遇良主人也公子至临示予家传些诔请叙予之所悲有在于文字所传之外者矣呜呼死者复生生者不媿于其言
　　题参政萧正肃公辞按行使转官奏
　　某犹及按故家文献尝见乡相益国文忠周公日録所载永思陵成诸使推恩防政正肃公未除二府为尚书时被命与吴囘按山陵事至是以已改除不论赏益公启其事玉音曰依例转两官可也乃今复得见辞牍允诏岂非生晚之幸益公家乗散佚已尽而正肃公裔孙犹能世守为藏寳臧孙为有后矣尚记当时首召王鲁公以母老不欲豫凶事为解实则疑山陵使不可复归止用隆祐攅宫例不备五使益公争不能得则请命正肃公以参政为礼仪使及发引益公以摄太傅前导监鎻宫然四月掩攒而鲁公即以五月免去益公继升左席正肃公从容辞受各得分愿鲁公狼防进退岂必于陵下之役哉获观奏削因述旧事亦同时使事本末也桥山弓剑其何许稽古礼文之事于是为不足徴矣克翁典刑甚称其家防视奎翰谨未尝以示人独不鄙以命某故详记载于后
　　题聂心逺写钟益斋诗卷首
　　东坡喜写颍滨闭门十日雪诗以为人间宜有百十本蔡君谟爱蘓子美沧浪亭诸诗为书成卷前軰风流笔墨逺想淋漓咏叹君歌我哭岂直以其诗为可传哉益斋钟先生与心逺聂先生素交善晚同郡斋心逺取益斋诗择其所甚爱者书若千首曽立斋从而继之王酋山又摘其晚藁益斋心逺俱仙去乆乃益斋之子士安以示予俾书其端今之知益斋者第知其典型论议问学殊未有知其诗此卷诸体毕具妥帖流畅对精而事博小絶简逺秾丽彼自诡诗名者当汗僵却走乐府禽言尤婉转激痛昔白乐天写其诗寄唐衢生云与君为哭词心逺每酒酣哀歌悲壮堕泪其于兹作有感多矣追洛下其已逺想叔敖兮如生把玩再三俛仰出涕
　　题曽霖岩先生诗后
　　霖岩慷慨事功不以诗为意而情性所发愈见其真如长兴等篇杂之唐诗不辨暮雨新晴一聫自然未经人道上冡篇情事蔼然燕山数语可见其为人嗟乎此信公外弟也冝其不凢
　　题吴闲闲诗卷
　　东坡甞赋诗羡无为子以王事而得山水之乐今闲闲真人阁皁防香为山中赋咏冩成卷以付葆光张省吾又非无为子可得而几也笔光墨润飞动毫楮诗辞秀丽潇洒兼有天人之福文章技道有本有原所以教省吾者无不可以三隅反也把玩爽然
　　题李鹤田自叙永感先兆
　　天地间惟情事至痛古今惟孝感独竒自郑子产奉使道中心痛亟问而知亲病三千年间如子产比者寥寥间见今又于鹤田所纪永感先兆益信不诬呜呼昔人谓读令伯陈情表而不流涕者非孝子彼特虚言数语而犹感于人间若是况事实情词可为兴哀惊痛也哉孰不事亲观于此而后知所以未能乎子也后之传孝者当有取焉令伯不得専美于当年矣
　　题曹録事父郎中陈言本末后
　　自古英君兴辟云雷初造则必有非常之士忼慨草野一言而足以移悟上心以论议与功业俱髙写之史册仅存其名氏大畧亦自赫赫千载如董三老遮説娄奉春脱挽邓禹房乔杖防军门所规摹注措必非老生常谈薄物细故所能耸动九天之上百世之下者若都俞吁咈赓歌喜起直太平廊庙雍容礼乐间意岂如相从于风驰雨沐之交争辨于矢激电扫之下便于民必有所不便于左右匆匆马上其心有甚苦其事有甚未易合者哉此其次第感变有在于精神意气之交而言论利害直其迳耳古之所谓不朽所谓其言立者端在此也不必传之纸上喧于众口而名声昭于时膏泽下于民丈夫逢时遇主宜若此矣彼连章絫牍岂不存廼不足存虽论谏丹青而考之行事徃徃枘凿特以为来世搤腕谈説之资立言之初心岂愿其止此哉故余于耕道曹侯之先公郎中之所遇有感于兴王之运志士仁人之用心也呜呼论事难三代而下又难为英主计虑又难若兴王之初愈难也非其志勇杰特俯仰开阖囘天动日安能使前席击莭舍其并起之亲昵举国以聴匹士之论哉或者犹惜公所陈二十四事其二十三事称防于和林而不知其何説抑自兹以始礼法制度日新月盛欲知其创始者观所显饰者可知则孰非当日之意孰非一言之赐启我后来自中令玉泉公以为仁人之言则其事可覩已元臣硕辅奬予之如此则其言必其所难而执政之议有待此而决者矣盛哉此非主父宾王辈区区投合更改碎一时之律令比也惜也位不满其材使其及左右帷幄胷中经济之蕴岂二十三事而止乎曹侯以闻人懿子厉志承家寳賛言如拱璧企先美如不及淹下僚而有可大之誉仕郡县而着特立之能昔汉李孟节盛徳之报在乎其子固唐魏成直谏之风继于其孙謩天之于是宗也而既厚之以是似矣其所以显其先昌其方来者天道其不信耶有子有臣请观之他日
　　贾节庵母杜夫人弟右司招魂墓志防
　　灵均赴托江流家国毁败介推入山不返母子并命人谁不死之二人者徒以其死而无所于哀故南之吊湘北之禁火皆以变其国俗又千年而哀思之如新此岂非一人之事而一家之故哉臯繇庭坚之祀有不及焉者矣呜呼猿鹤虫沙之化意之之辞也蹈东海而死耳激之之言也孰知后仲连千五百十又五年而扶胥之外崖石之下天崩路断鳌播陆沉仙圣运尽于是西州贾氏之死与六十年前西和之节祖孙相望繇闗西极海南几于与世变相终始而母先子后杜夫人之骨亦不复可归此节庵广文君之所为招魂而而志以示诸方来犹恤恤乎其不忘也呜呼君臣纲常之大义食其禄死其难分之所不容己也母子人生之至情安舆东西邂逅不幸愿之所不及而无奈何者也太夫人盛年共姜之誓嵗晚滂母之心万里漂摇江穷海尽留一子中道就室以共祀独随右司鲸波之上心亦知其去之何所可入入之何所可为而晼晚因依頋余年无几不愿茍辟此其志谊殆于捐赴而岂儿妇人之伦哉当东南盛时权奸庶孽生崇爵死美谥两宫屈意百辟降班荣哀终始乃使小儿挼斗王母折胜河流之西无东海山之奔并尽斯母斯子以白头寸禄青云詄荡沦踣无余向防一缕之寄犹有伯氏其感慨冺没可胜痛哉余客授南劔实与节庵为代闻劔之人士犹能言太夫人之所以教如苏母之许子瞻右司君之所行事真贾季之有怒虎节庵此石不溢辞不借宠不谬于耳目之逺以世况着节暴白非死生异真伪半者反覆幽刻俯仰感念不知涕之如绠也呜呼节庵吾知君隠痛而不能尽言者抑长陵抔土之悲寒食麦饭之恨秋风无树泪堕金铜太夫人既有美子而节庵孙子又未有艾右司君有长公以为之托有犹子以为之子竞爽方兴天之于是宗也寜无意哉亦可以不憾矣后此志石之十三年大徳戊戌正月二十一日庐陵刘将孙书
　　题曽同父文后
　　同父复观之子少好读书为文尝以所业诣刘将孙将孙题之曰文字无二法自韩退之创为古文之名而后之谈文者必以经赋论防为时文碑铭叙题賛箴颂为古文不知辞逹而已时文之精即古文之理也予尝持一论云能时文未有不能古文能古文而不能时文者有矣未有能时文为古文而有余憾者也如韩栁欧苏皆以时文擅名及其为古文也如取之固有韩顔子论苏刑赏论古文何以加之而苏之进论进防终身笔力莫汪洋竒变于此识者可以悟矣每见皇甫湜樊宗师尹师鲁穆伯长诸家之作寜无竒字妙语幽情苦思所为不得与大家作者并时文有不及焉故也时文起伏髙下先后变化之不知所以宜腴而约方畅而澁可引而信之者乃隠而不发不必舒而长之者乃推之而极若究极而论亦本无所谓古文虽退之政未免时文耳由此言之必有悟于文之趣而后能不以愚言为疑也吾友曾观复之子同父自予汀归时以俪语为贽予爽然异之既以乙集请时文杂著俱有焉其词赋妥帖而精神诸论舂容而理致科废三十年前軰之澁欲无后进之宕不省求如同父难也故以之为它作无不如意予深为期于它日也故举时文古文之相似槩于予心者以语之老泉自写其悟于文者自孟茍迁固以及于孙吴申韩无非所取以为资者囘视栁子厚举诗书易礼春秋未尝不同而但觉老泉语深逺有味文字悟入各有取而浅深髙下政复如谷帘水品不可易予言未必同之所以同而亦世俗之所谓俗也朂哉同父好为之吾固付子以二百年矣







　　钦定四库全书
　　养吾斋集卷二十六　　　元　刘将孙　撰题跋二
　　题阜陵御书二十八将论
　　阜陵规恢之志岂不欲如建武之中兴哉尝记内禅前日月宰执奏葛王死报慨然太息曰待此机已二十年矣呜呼以帝之英武愤切练兵经武廿有五年而不能北向一步则知德寿年高有所不欲故也及思陵宾天而帝亦老且倦勤矣岂非一代之恨千古之憾哉此亲御翰墨所书二十八将论以赐叅政正肃公者记在国史深宫机暇至取范晔所着正书严整如此此其志念深矣亦无所发其意而寓之此也河洛依然再见青盖反覆想像霣涕奈何寳祐遗民庐陵刘某拜手稽首为正肃公之元孙克翁题其后如此云
　　题阜陵御笔后
　　宸奎洒然异代如新想像庙朝之上威凤祥麟备物典防讵止天上而已
　　题绢本浯溪碑
　　绢本唐中兴颂所见廿余本此为第一或谓欧公时已谓刓缺多填补何能完整如此是殆不然欧公特谓时人多以黄绢摸打字画不能一一如所藏西台本又自重其本不同后来者也顔字最见重唐末五代时崖石致刓其拓本多矣岂可谓一世仅一西台本哉予犹及见北集贤所得商左山枢宻京兆人家半帙纸本精新美好如初脱石固知欧公特自叙其所藏者耳纸本犹有絶品况于绢哉
　　题东坡翰墨
　　此帖虽稍矜持然横风倒雨之势加之以赤壁啸傲之精神固宜不与他日同山谷有云是亦一东坡非亦一东坡后元丰第四甲子丙辰八月庐陵刘某题因效公字体
　　题广防天师翰墨
　　东坡赋张氏万卷堂有老人叩闗语或谓张氏实有龙化老人之事是龙也亦恋恋此书何哉广防天人师书此诗予阁皁葆光之徒张省吾期之甚逺又当家事也骑鲸汗漫此笔不可复得省吾方盛年有志休文美躅勉旃哉而此卷当为佳话
　　题陈文二相翰墨
　　呜呼宋三百年有天下尚儒右文士奋身白屋掇巍科十年可至辅相追爵三世公师极品孩孺京官即日可麾节其间植立为公论所主虽九重常屈意用之荣名福禄前代所未有也一朝世壊武将望风崩角去亦惟是一二魁彦流落颠沛不跲不移疾风劲草以身殉之防二公岂不负科目哉盖寳祐丙辰庐陵文公第一景定壬戌永嘉陈公第二陈死海外手泽亦絶此文公书乃丁邜答汪静山者静山名防龙登戊辰第陈公书乃答文公庚午自宁国召为军器监者二公所往复又可贵也古称一代百年要百年直几何耳若二公者千年文献之讫运又不独为一代重也来者寳之亦必有感发于予言云陈公字与权号静观人物纎白温雅所立乃屹然于吾先君子须溪先生为同年往同朝予犹及识之
　　题卢明甫藏澹庵帖后
　　予读澹庵先生胡忠简公吴绫所书问疑以与安成读易翁卢子明甫者盖反复把玩三太息澹庵博贯竒闻凡用字若事类非耳目所近犹记公为安成某氏作绍堂记中引禾绢平阙思之茫然莫喻其自出后十数年读南史宋书方知禾绢如称六飞銮辂此所以平阙也公于书岂有所不尽于义岂有所不详哉其不知者诚不可知也然以从官之贵侯封之尊七八十之耆年方取绫为纸曲折天问广骚着辞囘合古雅楷书精整体兼古下问于山之匹士且有教之诲之之语如承学折衷于师资岂惟得此于公者可知其学知其贤而观公之施此于人者亦岂不可悼悔叹恨敬仰其不可及也哉今世黄口小儿醯鸡井蛙之不足挟防随康成车后即哆然自画岂复知学问之道文献之征哉然读易此时必有所答启棘宾商之义晦庵至宛转诚斋以谘于益公而亦无所定也惜哉倘有答词朱氏天问无未详者矣此问所疑多后来朱氏以为未详者而读易且泯泯不着见于世思牛思黯以答乐句显近世如汤进之以对生人妇蒋子礼以对诧姓息皆遇合至相位彼所知直何等浅浅耳岂知深山皓首穷经博古师友讲切如读易者良可感也读易之裔孙震逺得此帖于漂水冦掠辗转乱丧之余又能记益公跋语于后帖次兼有诚斋戊申所题可谓二妙益公书楼百尺已再易主澹庵二尚书府顷刻煨烬诚斋故里丘墟御书至以塞圈窦而读易乃有孙能营复收此帖传世谱载方来使人复知称读易能致澹庵问所不知如此视三老家不已优耶嗟夫天道故不可知也凡予于题是帖也反复三太息者如此后益公题之九十又八年为大德第九年六月七日
　　题益公帖
　　右益公前三帖皆与胡季懐者后乃在宰路家书与尚氏甥者季懐澹庵公兄子与益公定交于庚午秋试其时澹庵尚未离海上也子柔益公弟名必刚没于公入棺时三帖皆公少年字故姿媚明丽今得公墨迹者特后家书字耳未有如此之精俊者尤可寳也季懐名维宁其卒也澹庵为之志载所与益公哀诗七言和篇两全章是为铭亦前无此体也志不载其名予于他作中得之附着之此噫人欲图不朽者难矣哉季懐居永和尚氏亦居永和甥以益公恩泽得官亦不显益公为之志其集中纶者公之子工部也观于是卷者亲戚故旧之情蔼然也岂特前修手迹之间见哉后益公百又三年后学刘将孙谨题
　　题王菊涧晦庵帖后
　　晦庵先生作字聨络一笔有游丝挂藤之势此更帯楷体又与忠定丞相往复者当是守匡庐答过客后来党论起注离骚以灵均况子直抚一帖之数行感百年之千载岂独其人其字之寳而已后先生一百八年庐陵后学刘某题菊涧王氏所藏帖后
　　题文信国公燕山与外氏帖后
　　甥天祥百拜覆梅溪尊舅天祥为子不孝老母已矣诵如母存焉之诗今惟此一舅间阔以来思慕所及每一南望盖未尝不为之澘然也天祥自国难以来以为为臣死忠古今通义故间关兵革鞠躬尽力百折而不悔天命不时卒以丧败家国俱弊谓之何哉当仓皇时仰药不济身落人手生死竟不自由及至朔庭抗词决命乃留连幽囚旷阅年嵗孟子曰夭寿不贰修身以俟之如此而已老母年方望七客殡余憾然生荣死哀粗慰人子之志以此虽刀锯在前故应含笑入地耳母丧归葬已戒仲氏不肖孤不能躬毕大事负此悲痛天地鬼神谅昭鉴之八哥来伏谂尊候万福然终年不得与八哥一相见今且告归仰惟德人动履神物防持优游余年万万珍重儿子道生不幸夭折今立升侄为子凡百惟舅翁教之诲之区区朽骨已恨沟壑当具衣冠藏于文山之北畴昔舅所指处也并哀而窆之是望谨奉书永诀万古万古不备辛巳夏五甥天祥百拜覆
　　燕山帖比于越石卢谌之赠伯约石穴之书骨肉情事家国愁絶尤可感伤呜呼信公年二十一魁天下为进士第一仕二十年以辅臣死国难为宰相第一艰难困踣必无负其忠志为东南人物第一而受祸亦人间第一此帖在曽氏为世守当刻之石传之千载亦今古法帖第一刘将孙题
　　题巽斋文信公先君子三帖
　　某皇恐顿拜申禀复书自合展属吏之恭又惟浮道非情将不自得于贫贱易事难说必不以是弃予独椷题纸尾不得更略小衔恐执事疑其实受职而诡辞以欺则罪之大者托身幕底政自不能不尔某初未来先生亦藏一削以相待某至之日即推以与面前欲得者某于老先生如此则执事必察其真矣当涂亦非久居老先生进退何如必返我屠羊尚能接斯文秋浦之上出厯子相示一笑
　　某自来不以身事语人独行其意窃承慷慨之谊故不吝情倾倒满纸犹不可尽平生作书未尝尔亦乞置之勿复道薄俗多怪恐启好事既已不及于造化而益之以众人之议论则殆非初意所以相爱者来书在襟袖无谁见第略为老先生诵髙谊之槩同一感激此亦一段佳致彼此藏之为善等祈台亮某皇恐顿首拜又申
　　此三帖皆可使人想像兴起不知菊涧何自得此佳寳于是巽斋先生德人诚尽之佳致先君子独立迈往之髙风丞相信公磊落特达之伟度皆可以见矣先君子平生未尝受人举削在江东漕幕为古心公强起适故人黄敬轩镛繇二史以右撰持江东仓节来固未始交书也一日敬轩书来曰某来江东举一路宜荐者孰有逾于执事固知不易为人屈亦何敢扳援称举主特舍执事何以为我椷空削以至惟所以命先君子致书返之此当时内幅也此事他无知者忽见之流落许竟莫晓其故先君子平生立身行已未尝以自耀如辞举皆不以语人何意四十年后此纸又自莆田至庐陵则亦可以有感也前巽斋帖乃与故潭东西氏巽斋为古潭畏友潭东西师事焉每嵗必要留数月或以年如是者终其身巽斋平生简帖无不周尽此虽匆匆遣介天时人事感恻欵发乎中心者可玩而仰也信公答朱古平懐抱如倾语见心曲立身之节阅世之叹居乡之义可诵可传潭东名蒙亨字学圣治春秋潭西名阳字素行两举于乡古平名填字圣陶丙辰赋省元甲科郎仕至太学博士倅袁州某于巽斋为嫡孙行又先姑夫也于潭西为外舅于古平为表伯氏文山公则屡有知已之言故于题此卷不自知其感慨纒绵不但手泽在焉之悲也一代风流忽其两絶后生放逸渐复无闻所为列叙诸公名字于此亦有识愚衷之深哀矣乎俛仰萧条凄然出涕丁未二月丁巳谨题
　　题古心先生墨迹后
　　此古心先生昭文相公咸淳丁夘所为庐陵西林吴公文集叙也西林肮脏竒拔为文章气势如潮自甲午殿庐对防古心考寘上三名不合仅得甲科虽麾节东西而连蹇出诸公后甚矣古心虽位二府极元宰而弥缝敝衮于权驵颠倒拆裂中浩然不得遂于意故此叙之起伏景景匪独西林之文之得此乃其中之感慨者彼此交有所触也它日铭西林有乾坤无气丧此英物庸夫扺掌重我膺拂语三复之余西林高抗絶俗之韵古心浩荡怜才之心千载之下懐才不遇者尚可凄然而自慰也某自垂髫即侍昭文公笔墨每忆公伸纸行笔间精神忽见此序如见当日公虽不以书为意而笔间有横风疾雨之势要非儒儿墨奴弄姿为媚者是本又先君子须溪先生丁夘访公芝山之下为西林请奉之以归以致之西林者后西林守潮先君子书中犹及此序诵再见古心重举解劔语意西林家乆落何书字不毁而此序归之周氏乃得所托信如有物防持也雪堂清致雅尚故饰而藏之乃区区者得叙始末于此亦若不偶然者又何幸也
　　题先君子墨迹后
　　斜川尝叹收坡诗及字者多伪其言坡存时已尔且谓吾家乃无藏帖予昔者编坡集尝举此以证去取今于吾先君子须溪先生之身后益信叔党之言之确也此卷六帖无不真且皆得意之笔先君子平生不喜用新笔取秃頴以供挥洒酒酣或漫使三钱羊毫者以为戯砚不喜端歙每谓发墨何必某品安成永新间自有佳者墨不择今古谓松烟不滞笔更明滑如意此皆未易为俗人言也米元章字至绍兴间盛行真赝莫辨故当时必使元晖鉴定今秘阁传本往往有此题字俛仰今昔何莫不然此为吾壻曽以立所藏寳之传之毋为有力者夺去
　　题先君子三祖信心铭遗墨
　　往玉笥山中人求先君子三祖信心铭盖乆乃为之书风日佳时弄笔成兴又值頴辈如意无醻应间断始克至此亦良难矣当时得者亦稽首珍重誓传之以为寳乃从湘中宛转来请题是其流落不可知者如方之内也此小行书又最难得又不知几易至此矣湘灵有神其谨防之
　　古心与云岩书简跋
　　云岩先生李公叔端为丞相益国古心先生江文忠公之客几四十年二子正则山立复先后客于兄弟间自丞相守庐陵客郡斋自是漕洪入言路以至谗谤闲居庐山之下者十有六年起江上登从班入政府罢相判长沙唯云岩终始如一日丧乱以来故家笔墨书翰窘兵火散道涂云岩之乡又娄水漂没平生游从诸老自庐山公以至后村后林往复不知几钜东壹不复可得亦怅然付无可奈何已矣一日正则入城首见语吾近有竒遇偶从山立弟书阁上得一束书风雨雀鼠之余如不尽蠧壊发而视之皆庐山公书札也凡数十通自漕洪以至归湘前后书问皆有焉壮老欣戚吏牍亲题横斜疎宻厯厯平生而古崖戸部用周监丞亦数缄其间吾得之惊喜殆若有护持为诗友佳话者同门欲尽子为我识其后以待装潢以示吾子孙使知前闻人某反覆把玩与正则相对不知澘然者之承也古心公平生宾客何限独不忘吾庐陵自谓若有缘者其初则候山黄公继而云岩与巽斋欧阳公巽斋生戊辰小云岩一嵗当时已新第独云岩白首宾客先子又最后登门承异盼云岩于先祖好也先子以执友事云岩爱正则兄弟如家人若云岩之所以敬于古心公而公之施于云岩者于是数十书者可以观矣岂但师友宾主文献风流之所系而世教且有补焉其曰朋友人伦之大他日勿替此心又曰朋友骨肉至情其所相与处者岂为势利哉以元宰之尊故老之重与匹士处而道涂问劳亟馈亟遣裹粮屝屦下逮童仆占风念逺絷维邀致情至礼尽而匆匆引笔潇洒突兀有文家毕精竭虑不能及者至末后一帖浩叹忧患无悰托竿牍于人而所得君房止此尤足以使后生小子凛然而内自省也某垂髫即侍公笔墨尚记展纸疾书时今发亦半白而先人所得于公者经乱都失又不得如正则今所获也念一时游从本末除君与我谁当知者輙直叙其概以附着之呜呼李氏子子孙孙当守此寳后文忠公之三十一年大德乙巳八月二十有四日孙行庐陵刘某书跋刘玉渊道州九嶷山虞帝庙碑藁后
　　故国子监簿玉渊先生刘公讳子澄字清叔以诗文着声诸老间及真魏二公议论其功名与诛山东之叛着平淮疏史补繇是佐二赵甲午入东京贬谪道州归居南康此其离道州时所为九嶷山舜庙碑也复有摘其语怒穆陵最后从史岩之沿江防议军事防白鹿矶入相惎防江争功并按前飞语罪谪封州乙丑以绍陵登极赦移袁州犹记出归庐陵首访先子独手书谒状叩门曰吾不谒第二人也明日先子往谢之首以是碑刻本为饷乃程沧州甚精丽玉渊自诵帝车下来下四语云冩至此牎外如有物复语先子云作文须在韩栁欧苏头上行嗟夫其笔墨意气槩可想见也此藁亦屡易盖意欲深语欲辟然卒不免于抉摘穆陵犹赫然于访生死念鞠哀二语今藁中已再改窜此语尚未之笔当又在此后实精确涵蓄为一篇眉目益公尝记欧公每作文必粘寘壁间涂易数过前辈于文不轻作往往如此玉渊平生所作自负此碑第一亦以冠集端论其文者亦云然钟君士安谕教西昌乃玉渊故里得此碑旧藳欣然如至寳可谓好之乐之者矣呜呼语言之祸千古同悲杨子幼私书耿耿不保家族东坡吟咏落落遂致诗狱玉渊借古以风今辞严而谊迫先辈不挠之节穆陵大度之仁过昔逺甚士安传此于方来岂但文章翰墨之佳话而已哉
　　题山云字后
　　先君子为宋益翁作山云二字神彩活动又申之以八言离合感慨含思何极汝成何事如此而还千古人物时命差池穷哀屈悼尽在里许前辈举晦庵松诗有未必真能庇寒士不如留此贮清风盖为龚实之防政作也如此八字更觉慷慨期望有用不尽其才之叹而无浅待之之心后有观者亦可以一怅然也益翁藏之既乆间以见示俾纪其后反覆把玩有触于中輙私诵之如此大德九年乙巳八月廿有四日某谨书
　　题先君子与南冈往还帖后
　　先君子平生挥洒流落在三千大千间如此何限此亦所谓泰山毫者门生儿子口占牍授又皆有焉惟泉如昨泉无尽说亦无尽夜来八万四千偈他日如何举似人尚须一日听泉山中重为师作牛腰大轴
　　题跋御容后
　　尝于三山见开元寺所奉列圣御容与世所藏昌陵本皆不同此卷前第一像或以为宣祖龙凤之姿天日之表未必竒怪乃尔且与方面大耳语异传疑传信要亦皆可传也桥山芳草原庙凄烟此本政复不多见我见每再拜重是古帝魂诵少陵此语展卷起立
　　题霜月画八君子【原注赵韩王以下及王荆公】
　　诸君子峩峩如天人千古归重半山文学行义岂其有所不及推论经纶开济之初心上防孔孟亦何意参差遗憾置鴈行犹有所不足耶呜呼此虽孝子慈孙不能改也功名之际岂不各有时哉
　　九歌图
　　文公哀庆元公论之不明悲余子衮衮之所遇为离骚传注以寄其意此图题于乙夘又在未作传前方党论之殷先生尝草疏欲极陈之门人交谏不能止蔡西山请以蓍决揲而得遯于是焚藁不上更号遯斋此题独署遯斋而着其所以名遯者于次其意端可识矣反覆谛玩是有关于古今论议之原忠贤忼慨之故岂直画本之精神笔墨之清话而已哉
　　武夷校书图
　　东坡尝羡杨次公以王事而恣山水之乐为之赋诗赞且慕焉彼直驰驱游览而已武夷东南仙境文公讲学其下比于洙泗今裕之肃将上命校书是间好事者冩之为图比次公岂但什倍山川人物每相借为风声云烟九曲方之外者称之二十年而为云谷之遯下视于仙圣又百年而与天禄齐高上直于奎躔岂不各有时哉
　　题渤海兵士刘平妻胡杀虎图
　　今人视史传所载竒事类惊叹疑怪谓后世不复有若滨州渤海兵士刘平妻胡手刃杀虎夺夫余命岂非竒妇人事又竒近在耳目可传布留图画者哉平当戍枣阳胡偕二子从之行道遇虎拽平一臂去胡奋逐随之十数步持得虎足与虎争回呼小儿取刃刃刺虎立死平得脱臂骨已糜溃又三日乃死帅府壮之上之省蠲其户不赋征唐传记有懐州张俊漳浦勤自励二人皆以虎衔其妻去忿而往刺杀虎返其妻尸以为义烈竒絶彼男子也然皆藏伏隐密伺虎隙击射之未有匹妇徒手仓猝无旁援且行且呼刃与虎取急争命于十步之内殒之如孤豚呜呼又前古之所未闻也岂直其感慨愤激油然増伦纪之重而已抑传之方来有可戒有可劝是虎也非其恋恋于一人之食口之不置见所可食而不见逐者亦何至毙于妇人之手夫贪得以忘身虽鸷如虎且不免是可戒也凡人遇患难輙望风沮丧不自振薾然一妪攘袂而起贲育乃不能支则凡不幸而有急无不可以死中求生是可劝也昔人有言何物女子乃尔勇健耶读徐太常公所赋反覆想像乆之
　　题赵平逺画石
　　自大小坡竹石来别有一等趣味非画手之谓也元章以泼墨作山水亦得于此平逺相门雅尚多能多艺作此木石淡而愈淡而清润自然吾先子题此亦得意语也他题有赝此晚年笔意清劲鲜能得之延祐乙夘三月丙寅将孙鉴定如此
　　题江浙省掾王裕之山居图后
　　前脩为菜言曰士大夫不可一日不知此味民生不可一日使有此色相传以为徽言予放之而为山居言曰用人者不可使居者专此乐而不欲出用于世者虽在廊庙不可忘此趣而不知返裕之为斯图也志则有在矣览者或怃然于予言
　　题龙头
　　十年前戯题此卷效陈公字体再见如昨而诸贤笔墨交映画乌得不重哉舜卿乃老所族侄所传笔法字宗欧公每作小楷姿媚与吾家来徃最密此予所以效其体也犹忆舜卿平园醉中作髯君壁间稍竒伟时龚竹卿在旁书赞云知之者以为造物之神竒不知者以为文字之墨汁龚字学于湖淋漓明丽颇相称自谓得意先子笑云正是倒了何不云不知者以为造物之神竒知之者以为文字之墨汁二公顿足称服因舜咨再以此卷请题为举此话以为贤于龙下添注脚也











　　钦定四库全书
　　养吾斋集卷二十七　　　元　刘将孙　撰题辞
　　鹭洲书院题辞
　　二文忠祠水后圯阙今欲石甃坐砖布地公堂无力以及此也吾徒承学各效力焉窃以古所称乡先生者社而稷之孰为我语河伯兮胡宁忍此坐既凛于欲侧地亦垫而不平柰何吾党过之而恬然亦念何人建此以遗我盍思自靖自献以救其壊其頽使木石而有冯虽水潦而无害不有先觉曷子弟而殖田畴岂伊异人犹衣服之有冠冕兴言及此能不慨然
　　安湖书院题辞
　　书院兴剏有年敝于今极屋宇凋毁木瓦飘零礼器弗存旧规仅在总侯兴念主张重修辞以之陈助无不腆窃以荆公记防州学葢尝纪钱唐之贤侯安湖在兴国间今复遇成都之大守昔者诗书剑佩之所萃今而烟尘风雨之仅存上漏下穿岂但赤白不鲜之漫漶东倾西仆将见草莽渐至于榛芜甓砖撒而阁道掀爼豆亡而绵蕞陋亦欲新图于旧复其如力绌而举赢幸逢礼乐文献诸钜公岂有栋宇仪物之丕责亦既主张是纲维是相与左右之经营之肯至他人勤乎是固吾党事也而况人生日用之赐敢忘木本水源之思其壊乎其頽乎防年于此茍完矣茍美矣先圣临之
　　题屋率子
　　生平作客毎逢下榻之陈蕃歳晚迁游自爱卜隣之王翰莫笑一区宅之立四壁可称五湖长以待九州雨笠风巾来不须于尝识诗囊词卷到相与以细论况吾庐陵诗人之堂自我西昌欧阳之然而盛心不能自为力赤手何所于得资但有助草堂之人行即结鸥盟之社他时题柱大版列名云山虽无二顷田不知人间何处有此景吾庐但得三间屋大庇天下寒士俱欢顔
　　疏文
　　修汀州路总管府题疏
　　郡治更新工役四集劳费百出廪给未完长汀附城大家相望修辞劝相随力助捐窃以新府赋工方千夫之咸作修梁涓日乃二膳之缺供此非太守之私居是乃一路之公宇凡在所属宜一乃心既受君之禄者已尽其勤凡食土之毛者当効其力自石以上聚少为多彼浮屠老子之宫犹无不施此木本水源之地而况几何
　　铭
　　防心铭
　　圣门如天游者难言防心而唯非以是传谁欤门者中路而问举尔所知遂落议论于唯求道于道求心出入禅探髙索深宛其当家名匪假借纵横字义夫我不暇兹庭何为宾主言言师友学问谈笑见闻理到意契怡然涣然道无不在合岂必贤本末精粗万殊一理尽已于人推人于已言忠行信何往不行论公则定善着则明当其有合于意云何天髙地下所得已多惟其事物有所间断所以兹心徳未充广人生至乐无如相知片言心同百念如遗是中熙熙一笑合志门外春风舞雩天地
　　观善斋铭
　　孔明草庐管乐云慕相古先民周召伊傅乡里少游东家康成有天下士河岳日星班马词章非徳之奥河汾大儒亦未闻道延陵子房世谓罕俦何许老人洗耳巢由以古观今以道观世惟观无涯惟善无既愈充愈有更上更髙顔舜何人万古斗杓偿金还车分谤匿怨过犹知仁矧事之善他山攻玉范冠蝉緌以彼为资予岂愿之四端万行皆备于我善信美大无可不可内虚其心外取诸人经科史条徃监来箴明辩力行四达无壅芝兰之香江河之涌善充美才于此观省矢铭不多式助隽永
　　砚铭
　　麟之角玊其带泉为云云为海养吾铭之尚质砺乃大字之祥于此乎在
　　缉熙砚匣铭
　　石千年砚百年范金坚作月奁永寳传丙辰元养吾言寳熙甄
　　响扇铭
　　清风翛然无徳兰池澹然无怨闲令热客凉心笑代贵人障面挥麈不受尘污转暑不随暑转玲玲何许一声亦遣坐中惊见
　　峡山道院铜像帝铭
　　先天以后天以帝自北而南宇宙生意峡山端居诸福毕至天清地晏人和欲遂
　　钟铭
　　海潮三浴扶桑通鲸音鸿鍧千斤镛八塞九地声闻同恶趣出离觉性充广福之福来崇崇徧布施福不住功乾清坤朗日丽空三千大千游天宫
　　赞
　　道统图赞
　　光风霁月是曰太极散为四时各备其一横渠之铭康节之易何异何同孰得孰失党论之作晚季学术中州清谈已矣何及道统依然青天白日
　　夫子孟荀扬王图
　　天何言哉而况性命何善不善二説交竞天禄草河汾髙拟纷然六经孰为夫子
　　司马子长班范温公图
　　史着不刋乌有刑祸愚人多畏以葢其惰子长惜交可曰不幸班生附窦并败何恨蔚宗非望乌所可逃向防作史亦害是遭不观温公富贵夀考千年金鉴是训是寳
　　题老列庄抱朴希夷图
　　大道无言而五千文繇兹雄辩浩其如云抱朴痴人百术不效乐哉希夷尚寐无觉
　　祭文
　　祭祝静得提举文
　　维大徳十年丙午六月十有一日庐陵刘某谨缄词致奠追哭于近故江西儒学副提举静得先生祝君庚兄之柩前曰君来江西予适为客一时倾葢四海肝膈初惊见晚继叹淹屈神交景景梦语歴歴数月相从毎语莫逆蹇守湖上间一相索徧视人情浩叹今昔防能防许长若朝夕见或无言睇但墨墨毎得予文缔玩嗟惜常抚其坐云我媿色知君相期嵗晏金石知君相厚文字气脉君之知我匪利匪力我不防君何获何得人于知心固有难释古今风流借是不絶犹忆别君空江六月如何闻讣亦复此月何人不老君若此厄何恙不已君若此亟慨念斯人忧患何棘萍蓬半世春晖一息周遭知已婉娩重席苦心攅眉曽不少适麄衣粝食服之亡斁所期何者百不试一明畅之文练达之识忠实之心缜栗之质宜夀宜贵如此而啬苍天如何何夺之蓦翩翩旅榇孤霜防渉人生常理了未满责君于交朋居多厚徳家贫谁恤子弱谁策苍天柰何为此恶剧昨哭子济悲未离嗌又闻君讣顿足啧啧廼半月间失此二益相知能几相弃如瞥嗟哉予命俯仰孤塞哭君不克幽眀负负如此而诀尚期君儿天哀植立四方相逢如旧我即君未必亡鉴此愊臆呜呼哀哉尚享
　　祭谭梅屋文
　　维大徳十一年丁未四月乙未朔越二十有二日庐陵刘某赴光泽之任道经临川郡江外谨専一力驰香茶汤果之奠为文以祭于近故提学副宪梅屋先生谭公之灵座其辞曰呜呼东南盛事驾骞文塲公于盛年叠箭穿杨混辟云初捷歩未易公如拾芥大府分贰宪部抡材公为之魁辔虽未揽名已金防学事提纲公再擢长锦虽昼脱考乆书上风盲雨怪鳌呿鲸惊公恬处之旋而波平奸狙蠧蜮肘伏腋动公悬破之发必命中富贵固然艰虞亦多使在它人碓捣磨磨用虽未至两代而遇歴比一时麟腾鳯翥人歆公福来备具宜我服公识察防洞防人推公材繁调剧顺我得公神揽竒辨俊文字过目宾客望知髙下在心虚实莫欺名浮漫驽挟罔售防有意倾投或不受潇洒之度见一室间园林屡迁彷佛湖山清雅之好笔墨香奁髙裁品目肯易与焉飞翰照人吐词必新望而知之无一防尘当歌对酒倾葢遇士沛然感之可使情死六十云夀五品既崇子孙满前何憾始终乌防久剡禁苑如待胡不少延吐咄怪事学粗必精见常亦殊更百千人覔是公无智周于变忧过于事虽明使然亦病之以蹇余初见若平生驩事公闽山不责以官四海襟期嵗晚风致约公里居乘兴再诣重来六月异盼连旬临汀来归乡节甫临扳援而起中道不意感公纒绵负公名义不屑为髙夫岂不能有懐知已慨然而兴我迹不遑公兴亦尽决公勇退任彼浮论所不愧者天日此心西归东返公病亦侵尚期安和候问络绎两年一书知公倦客闻讣已后复廹戍期一哀未展游绋莫追舟行城下忆十五年昔驰而见今望不前缄词冩心中有苦泪未敢死公精神如对呜呼哀哉尚飨
　　祭总管府尹相公耐轩先生周公文
　　呜呼庚子暮春别公而南再拜感咽公亦然去嵗三月得书如见楮尾谆谆近苦臂患未几传言何言不祥屡至澘然悲涕且滂书来之日西江梦奠神交永诀俛仰増恋今者闻问公塟吉文目断南云复此晚春身覊薄宦坐负名义哀哭不赴防塟不至追惟先君托好齐年地主州民收之烟聨緑野退居觞咏促膝邻江停云书问络绎孤也不天公归言之执手一恸哀动道岐通家登门青眼独早斯文殊奬情素颠倒材之丧亡厚期属之负公无成留落于兹典刑文献公去而絶后生何仰公论何决公自初年落笔中书邉筹幕办上客吏师瑞阳叛卒知服清白庐陵耄倪世世戴徳名尊南北恩着人心门生故吏传次讴吟焉少贱敢诔长贵独叙平生以寄掬泪素车白马逺想萦哀尚怜缄词千里后来呜呼哀哉尚飨
　　祭萧龙岩文
　　呜呼四十年情谊相切之交忧患纷至终始如一日有如我先君之笃于公者乎自少至壮且老游从防渉以至于婚姻之好嵗晏无间有如我之托于公者乎故闻公之讣客语未絶而欲号梦魂期飞而屡断有在于寻常之表也计公之平生心曲固有乡党所未及详家庭所不及语而区区之不能忘者诚得之寂寞之相对郁悒之寤言囬首旧雨其寥廓于是畴昔追忆而不可以言极不语而相视于茫茫者亦至此而尽也江行四顾俛仰歴歴携持经行徃徃陈迹怀扁舟之泛宅共风涛之惊枕时物依然今古零落日月防何蹇予独在岂独谈旧事之无人虽铁石亦为之堕泪也呜呼斋炉之契鴈塔之题先君知公我不敢知独惟亲承龙集戊秋公携长公江东两舟怜我少狂日以绸缪我时十二何与人事于所见闻志不敢坠天门剡上建安怪至夜雪棹囬逆旅愁对春风归衮暑夕小楼萧寺霜寒江帆割眸太湖雪天共睡不寐夜中拥被耿耿睹记世事悠悠雨云翻手名成志遂竟亦何有所为抚今而感昔者惟是敬通不遇之恨山公屡荐之情离合参差之多故辗转恩怨之相并一代而无谁知更百年而未易平也自兹归来掩闗寂寂先君誓墓公亦坚壁东候庐山南讯丹碧尚期浮云终见白日闲居忽忽嗟事咄咄郗雍妄察朱家疑执灌横谤明汲直招絷永怀邻墙炉灰共画涂穷绠短鱼殃葵及所不媿者氷雪之心所不改者松栢之色所可感者荠麦君子之伤所不忍忘者胶漆风流之遂絶也呜呼十年科举孰不以髙科为仕宦之防而公乃累于科目之髙一命以上以受知丞相为人生之至难而公若累于丞相之知人皆以门生之终身累座主而公独缘座主而累门生人惟患朋友党与贵仕之不多而公坐累于朋友者正以其贵且多虽其所以称于诸公闻于一时者微此累不足以致此名然公之身事为何如也所可幸者歴变为中流之砥柱迟暮为劫火之灵光山林优游之日长庶防五福之来备繇是信乎天道之良是而善人之见祐也然我之哭公独感念再世三纪之间曷不相颉颃于朝阳光霁之日而顾因依于风雨震凌之冲蚤从公中年以哭长公又从公逾而哭防孙师友之弦既断骨肉之縁更短毋亦穷人薄命所向灾凶何毎间于忧虞而遇人之艰难也则宜其哭公之泪不自知其枯悬而思公之肠不自知其寸裂也于礼有之少不诔长顾我不言孰知其徃且后之诔者常欺于其言类以为死不可复生我则异是独复写乎予情呜呼他时造门短身策杖迎笑殷勤今日来庭素衣搔髪入境失声山河寂寥栋榱无人壹者五日闻公疾侵廹行问安欲别逡廵癯然细语执手谆谆何期千古仅隔浃旬视敛不及防哭不亲永诀之憾负愧幽明惟公悉我谅我情真一语非心公犹有神举巵欲落公闻不闻尚飨
　　杂纪
　　论文五则
　　君实初在李应山幕为应山作失襄阳谢放罪表云虽引绳必有絶处【原注用韩文张中丞传后语其下四字今忘之】然玉毁于椟中是谁之过以此得名海上抱沉之节亦东南之杰亚于信公云【原注海上力屈君实朝服抱祥兴身沉于海】
　　放翁当孝宗初政面赐第眷意甚渥以飞语罢连蹇二十年晚除严州谢辞孝宗将倦勤引见慰以乆别且云卿仕不遇才如此曷不著书传后放翁谢表云明主恩深书生命薄唐帝之知李白一官不及于生前汉皇之念相如遗藁徒求于身后又云念其乆别葢宠嘉近待之所宜劝以著书亦临遣守臣之未有语意慷慨条达其人物尚可想见
　　陆云西叡字景思晚避绍陵嫌名以字行为贾秋壑客秋壑自扬州改荆阃时渡江方急丁大全当国以诏书逼廹不使入见而去贾有母遂居越上谢表云西为之其间云心丹如血宁希金印之时来髪白于氷但觉玉闗之老去此犹四六家常语又云亲莫亲于君臣望长安而不得见痛莫痛于母子懐后患而不得辞四句不必用事造语流出胷臆感切痛快末聨云拜诸葛出师之表惟有涕流上充国屯田之书愿无中沮言外之意事情感慨无不备见
　　中山闲废中刘后村以龙图学士举自代表云今惟此士可独掌于丝纶毎见其文欲自焚于笔砚中山时适遭弹谢啓云一人之毁一人之誉至宗工而论定千载之上千载之下舍吾道其安归皆佳作也
　　中山极善剪截全句为四六其改谢渎山丞相遗表一聨云臣罪犹自知之人言亦可畏也渎山名方叔其相业多可议罢相进丹剂得贬降未易措辞两语殊宛转深厚

　　钦定四库全书
　　养吾斋集卷二十八　　　元　刘将孙　撰行状
　　登仕郎贑州路同知宁都州事萧公行状
　　公讳宗大世为吉州吉水文昌乡虎溪人虎溪望吉水南萧氏相传自长沙徙谱牒坟墓可考者既十二世贡舎科第自庆元至近年尤盛绍定壬辰峒寇猋起横肆江湖间官军不支独败于虎溪同义民论功授官兄弟三锡命总干公迈仕栁仕黄仕鄂受知贾忠肃王然俛首右列非其志也刻意教子拳拳诗书为兴门二子长怡轩了翁读诗李龙岩来新读赋东西两塾各致名士极一时选怡轩皓首穷经龙岩入太学景定壬戌以赋魁南宫至咸淳丁夘乡漕诗赋交防一门文物称衣冠盛事怡轩虽不达而二子表表闻于时吾先君须溪先生铭之丹山翁枢密题其墓公怡轩次子也初试登仕名南翔故字如翰丁夘以觕名贡于乡字巳习不复改新居方山之下以方山表书室识不识知称方山少与兄南寿如山共师诗大宗豳庐萧先生符与其弟惟清直友颉颃同经中每乡校试艺如深山沈纡苍然欲不可极公明彻流畅语必达其意往往各如其为人【原缺】玉暎皆一时之秀时旸坡张监丞居中同黙翁俞御史浙称【原缺】司遇知赏者必有以自异每榜帖虎溪二萧姓名班班先后繇是称大小君者又不独以乡漕交贡为盛也豳庐绍陵龙州魁本经直第甲戌而公兄弟丁夘冬即居怡轩府君忧淹防久之始试礼闱傥科不废者其焰焰岂不与师友相望哉然干戈澒洞中一乡为乐土壹倚公为重书牎吾伊賔客雍容晏如平时季父伯氏掩关燕誉壹恃公为外拒东村西里溃决不可近輙谈笑挥解之又无不以公为归虽不获蚤达于盛年而批患折难解纷补蔽艰于平世什倍至元己夘举能治剧授将仕郎广州香山盐司副提举辛夘闽广选开诵公才美者如指改授卲武路卲武县尹兼劝农事前举者为今广西亷访使忍斋温都尔公后用者则叅政容斋东平徐公也二公以无私闻海内其得于二公也不以私二公之举而用之也有以辞于人而邵武之政之亷着于闽部足以不负知己虽不大试于当世而所为推择论荐壹非有所冯依诡获是则未尝不遇也元贞丙申官满归随得羸疾少丰腴玉表中因父丧毁病癯瘠累年长午食不下咽久始复常然卒以此疾不可起暨铨命下升同知贑州宁都州事循登仕阶已不及拜往邵武秩满儒学提举交举以自代亷台省闼熟公名佥曰实宜选定而为有力者夺之去邵武总管赵公徳辉同知布哈公皆出今御史大夫门下皆称萧县尹可监察既大夫公入台数数诵之尤惜公已死不能用公天然爽朗遇事感激有不可囬之勇而闺门肃睦依依父兄之爱规旋矩折常退然无能重义惜交寒暑燥湿有不可易之性而闻过必规见不可必急责委曲情真语虽过而无敢怨事兄如父婉转承意调娱消息柔刚缓急旁通曲畅适得中和一斋对雨喘息相闻四十年不异防诸姓日长大先庐偪仄更之爽垲鞅掌出入惟母志是宁兄命是恭白头兄弟未尝有间言失色葢死而能使兄思之痛欲絶致病素钟爱于母邓夫人怡愉膝下每熙然捃拾一笑奉慈顔之欢嵗时问遗二舅虽逺宦迹狎至待亲戚以情愫时其不足而矜其不及以是亲者益亲宗族外侮顾大体不肯坐视惟力所至或以是及自累不悔于所行乡人有争惟其理所在以曲直平之期于安静不自防疑谤公府征需不谓力有在已上者觊私薄供亿必首倡交游当路劳费不惮非以为已利己而众共赖之亦不以为徳或奸贪不得逞于其人移怨兴讹公田之祸劝农使者必欲繇公以根株其族公力辨曰身已诬矣又以诬族且自为诬吾不忍也族赖以免而身疲于责索萧然若吾命适相值者不追尤其端几防先见洞识情伪而不恃智以防变周旋倥偬壹以至诚待物而人亦不忍欺也小心博议唯是之从不能以求胜是以纒绵造次风雨忧患而人不之畔也甲戌章贡迹捕之狱丁丑【原缺】比杂揉之兵壬辰尽缚窟穴之盗叵测间发酬应参差身【原缺】焉公内谋之熟悉外不露于芒角因极控援以济登兹今乡闾生齿烟火茂密苐谓诸贤当日福泽未艾岂知其间伸缩开辟危疑变化一埤独劳有难言者哉固间以直情而见议奉公而不见谅者矣然震撼撃撞雷电水火之交至挺身不复顾又未有不以为难也纷纭蠭午未易缕析而理解者片言雪释又未有不心服之也其任理若可惮其任事若何苦而为此然死之日知友痛之宜也未尝识面者亦唶且叹曰惜哉斯人乡隣感之宜也并境山谷之氓何与于休戚而亦怅然怀之曰吾无依矣恵利未必足以相及而哀思之者愈逺而如新世故有致身于公卿而无以见其父兄子弟者矣即其脩于身行于州里可称者如此复何以加焉初至卲武分司佥事赵公道正苦治狱无可委囚积二百余起见公书生朴素悉以属之谩言十日必尽决果如期办赵公清严号难事独喜公称之不置自后郡有疑狱必以委一无寃者有上官者祖孙居孙不可祖意乃复立其甥而诉其孙不养未几祖遇盗死其孙既诬服狱证具公自外归讯狱囚称寃验考信立出之盗久不获咸谓乘快失出宪府按治疑亦谓必得真盗乃可已乃有囚缘他事系间私许狱卒贿俾索诸一彭氏卒诣彭不见与恚掠囚急囚怒骂彭曰是尝邀我杀上官者遂质囚囚如言逮彭彭服葢实与知状悉致之法则一府驩服属邑建亭僻在万山间诸【原缺】不能以时传至府嵗分府僚一人往涖之决先期輙等第【原缺】如干以待既至则视成受谳返公受委吏怛惕无敢以例进视牍巧无一实乃躬阅别白之深山父老始信法画一可恃县廨为官军所据无敢撄拂之者寄治伥伥力争复之新防事缮狱户民不知役邑学燬且十二年衿佩萧疎始至蹵然文风之不振既捐俸为赏试示激厉复倡修学礼殿庠门既完既美多出于私财政成民信则取户版考正之先是赋籍燬于兵嵗科率高下积弊告讦繁滋公念官赋之干没隐于民生之不易覈既得实寛分行之公私交利政不求赫赫名同寮他邑桀健为雄张饰外观要誉一不以动意恳欵自好然嵗饥劝分诸邑致讼讼者皆愿得邵武萧县尹来其隐然动于人心者如此爪哇军行诸防送者奉头窜独邵武境上无哗前赵侯师友之亲爱之如故旧虽家事谘焉新马侯悍鸷剽轹初政发硎独公从容风解稍裁霁其威公既去而马亦遄败其善于一邑浅耳然而妇人孺子称其亷吏民走卒谅其诚无贤不肖知其公至今邵武之人遇江西行者问其起处犹咨嗟叹息曰好长官也以其乡之人怀思之犹尔则其施于官者可知己岂弟君子民之父母公庶几有焉公长身耸峙疎髯明秀笑口连颐眉间无颦蹙意望其姿宇知其为豁达人也遇分辨事情防手极论曲折阂碍理顺氷释暴鸷降心平生为人多于自为惟疾恶别白扶善良锄凶恶不以后患易意顾非有心为之轻财周急尤于人物具眼湖海之旧场屋之雅倾葢终身穷交厚望予取予求婉娩不厌有为之起屋者间或负负不咎其忘已苐我无愧足矣他时再见欢如初交素不喜华靡衣服饮食取具寒饥止耐劳无倦居官戴星出常过午始饭僮仆或馈公廨相失致后殊不怒奔驰期防暮归悠然供客草草酌杯酒道一日行事厯厯率过二皷乃睡精神不衰谦厚磊落遇儿童与语笑言俯就如恐逆其意待僮仆不声色而严抚接恩勤能得人死力尝有贫士与冦隣怨家纵指其弟牍既具而其人不足也仓皇走馆中赴公愬公悯然叹曰子何足以堪此立召捕吏告之曰斯人兄弟岂冦党哉计若所利者财耳若得所愿足矣挥袖予之退揖其人归馆其人彷徨出数叶袖间曰吏不可虚也公曰使子有所费焉用我葢公死而其人始感泣自言至此他牵连比伍无辜絓误或耳目所及或坐客诵言辞镌理折且捐费援出之者又何可胜数也乡村愚民或轻生以尤人毋论亲疎苐得之所闻必召其骨肉以祸福文法教训辨告其愚不听者为官诵之治如臯繇是乡无尤死之患者十余年公入闽而破家者有矣府公邑僚闻名愿交终更不替既别愈笃壹由诚心平直忠告得失官吏頼之呜呼任事难任乡党之事又难也处变难处世变之交愈难也当承平暇日读书绩文所学所志岂识兵间马上转侧翕忽之故哉人之言曰才以用而见才则才矣而投之非其用奈何若夫屹砥柱于泾渭乱流之冲济激水于山泽焚烈之日非其动悟防出为圆机忼慨感变如移神亦何能运之如臂指挈之如裘领达之邦也如在家达之官也如在邦世又或自訾谓必不可为若公者亦安往不可为哉生才之难难矣幸而有生且贤者其遇合命也然百里之望一族之隽一时之标要不可谓非其泽也施虽狭观其事之有利害事虽浅要其力之有难易公之存也高榦下枝森然林立但觉宇下之有余芘而不知桂树之为何功日月几何宗门耆旧相随凋谢其遽尽乔木怀易世之悲栋榱増无人之叹夫岂一身百年之哀而已哉或谓公之未生也邓夫人尝祷南祠有征应故兄弟之终始皆一年相后先呜呼其生也若有所为其没而不忘也又若此信其有所自来矣生嘉熙庚子七月二十有一日没于大徳丁酉九月二十有四日年五十八配周夫人礼部侍郎直方诸孙淑慎有妇徳母仪先七年卒子男二祁韶州路曲江县主簿次复女二刘参邓兰孙其壻孙男四元孙二孙女四卜以己亥十二月十三日庚申于里之高陂盘古离山向子癸先葬二子泣且言曰先君无禄生平知己惟须溪先生已不得一言传千载乃三世之好姻亲之谊幸有所托愿图不朽将孙往嵗辛未读书龙岩西塾繇是公与为忘年交又风檐雨檠谈何不尽季弟晚为公壻闽山游宦邵武接畛于公行事皆所睹记惟惜其发舒不未有以昭明一世所为尽心与力之勤且苦者假且得传亦仅借浮辞见隐志大人君子其忍使之不闻顾斯文零落无所属笔而使区区者承乏论著重悲斯人之不幸然知公之悉无所可辞谨叙次反复存其梗槩庶几他日有名世者出发潜阐幽或有感于斯焉大徳三年十一月日谨状
　　定光圆应普慈通圣大师事状
　　定光圆应普慈通圣大师法名自严俗姓郑氏泉州同安人也祖仕唐为四门斩斫使父为同安令师生而奇异年十一出家依建兴寺契縁法师席下十七得业游豫章至庐陵于西峯寳龙叅圆净禅师云豁顿得法慧蔵修五载悟证具足繇是神通时现所至灵异离庐陵过太和怀仁江中孽蜃江水暴涨即投偈渊中水落洲出迨今称龙洲遂行汀贑间择地卜道塲望盘古山作颂志三百年后一佛为法月去之至汀之武平睹梁山爱其峯峦听水声甚适曰留遗后人颂亦作二百年后禅关诺宋干徳二年三月入南安岩杖锡驻焉书偈云八龙归顺起峯维虎啸岩前左右好与子孙兴徒众他时须降鹤书来慿高遐嘱见十二峯列岩右复作偈曰天柱落龙飞堆金积玉归一岩狮子吼十二子相随乃自誓曰如来犹芦穿膝鹊巢顶然后成道我今亦愿委身此地证佛所证不者陨碎为尘初至岩数夕蛇虎交至了不为动山神启曰吾眷属为师守此久师旣来吾将何适师曰此荆棘荒秽非汝栖止山前地寛平吾为汝卜居焉是夕乡人咸见秉炬负载老幼扶携自岩而出先是岩为巨鼋窟宅呼为龙穿洞自是迁于十二峯下为龙潭深不可测师遂留岩中岩有二洞窈窕虚旷石张覆如檐宇下地砥平左角侧听若有风水澒洞声中有小石室在洞右仅数尺许高可坐乃师曲肱隐卧处东岩由左侧旁通比正洞差隘而石龛结宻师每燕坐其间石柱中屹如枝如拄四环有类者龙者虎者狮者象者猫者防者钟者皷者或蟠或踞或睨而顾或攀而止或县而侍大小彷佛各具意态中穿为天牕嵌嵓空明天光委照又东为小岩平行步级曲转可直上东岩之顶俯天牕而下瞰之西则复有西岩泉流无源涓滴相继是嵗益旱不竭师盥濯取足于此因号端泉师既即岩以居乡人即为平夷荦确搜翳补阙运土覆冈隐隐隆隆师种竹岩上冬月盘翠绕望纷披如狮毛雨旸嗣续疾病妖孽趋祷奔赴师随其因缘吉凶善否已往未来无不忠告隐防毕露惊耸感动云合辐凑或惧其太甚师曰只消吾不语于是闭口不复言如是者一年民有代岩院输布者监官张倅晔阅布布中有师手札以白之郡守欧阳程谓为幻惑逮师问状师至不言如故守倅益怒使褫其衣焚其帽火烬而防不焦愈以为左道血浇蒜薰益之以火而衲缕逾洁乃谢遣使去师于是白衣而不褐如是者又三年乃复言然犹白帽道衣屈指擎拳终其身当时称白衣岩主景徳初南康波利禅师道塲迎住山【原缺】年复返南岩大中祥符四年汀守赵遂良表其异勅下赐汀州武平县石岩院额为均庆又四年除夕为偈付嘱侍者大詹小詹后六日为八年正月六日申时入寂集众云吾此日生今日正是时汝等当知妙性廓然本无生灭示有去来更疑何事言讫偃右脇而逝年八十二僧腊六十五众收舎利遗骼塑像岩中熙宁八年守许当之祷雨感应初赐均庆禅院开山和尚号定应大师至崇宁二年守陈粹言白衣菩萨木雕真相绍圣三年于额上连眉间生白毫百余茎毫末各有舎利至四年面上右边及后枕再生白毫有防加号定光圆应仍许遇圣节进功徳疏囘赐度牒一道绍兴三年以江西转运司奏防州南安岩定光圆应大师于防之防化县塔上放五色毫光惊破剧贼李敦仁收复二县乃赐普通二字乾道三年再以福建转运司奏汀州祈祷列上实迹复加赐八字师号为定光圆应普通慈济大师嘉熙四年敇以师像留州治后庵赐后庵额曰定光仍于封号内易一圣字云师超迈奇特不为言语文字不以机锋谈说为道其说心偈云万法本无心于心何处寻成就一切义无古亦无今与观音大士偈防异葢悟入同也诸祷求者輙为作偈语皆摆落文义幽替隐奥不可以常意探索字亦逈别不尽依偏旁防画几如梵叶贝书増减不测每偈后必书赠以之中四字而投笔出口呼吸立应神于天地而妙于阴阳其效验不可胜纪最其所共传者恵州河源县洲上有巨舰挿沙岸祥符初南海郡僧造砖塔叩于师曰此舰甚济事然不可取愿师方便师曰此船已属阴府矣僧再三恳请师书偈与之僧持往船所应手防出运砖毕事有巨商假之运米即为恶风漂去不知所往尝经梅州黄杨峡行渇求水土人曰无之师防笑以杖遥指溪源溪遂涸徙流数里外至今为干溪又尝化禅果院佛殿日既卜匠请曰材虽备而溪曲多山牵挽数日方可达殆不能应期师往视之曰果然当奈何乃以拄杖指山咄曰权过彼岸山即随杖中断时赵守遂良闻师名延之郡斋结庵州后以为往来憇息地因旱祷枯池曰劳师出水投偈而水溢名曰金乳取偈中语也有潭鱼为民害亦投偈遣之赵守为请院额以此宋真宗皇帝尝斋千僧对御一榻无敢坐者上命进坐一僧荅曰此以待佛祖师从天牕飞锡往赴顷之白衣衲防儒履结拳径就此坐上问何来曰汀州复问何时离彼曰今早问守为谁曰屯田胡咸秩上异之斋罢命赐斋汀守臣至郡授郡守斋温然如坐上者即奉表谢验其日与斋防同当时御赐周通钱一千后虽久如新铸胡守以闵雨请师自岩中书偈付吏吏至郡雨随至胡归朝厯厯言之自丞相王冀公钦若赵叅政安仁诸公之赠诗以此他呼泉泉涌请雪雪作葢不尽书当淳化间师去岩十里许结茅庐以牧牛夜尝有虎监之继迁牧于泠洋径师住岩中一日倐云虎伤牛日暮报至如言师至其处削木书偈厥明虎毙于路复有一青猕猴为之牧居三年猴忽抱木死夜入梦乞名师与之名曰金成王仍为之立庙赵守之请入郡庵也正对语次蛙閙喧听守意色不乐师迎谓曰易耳顾左右取砖石诵偈投之自尔悄然师往来宿郡东横版桥有沈安者每迎至馆宿因以蛙蚊喧声为告师曰虾蟆勿哗蚊蚋别去应声如言其游戱物怪者每如此若其所自来者则有证不诬南康盘古山波利禅师从西域腾锡开山有泉从石凹出尝有记云吾灭后数百年南方有白衣菩萨来住此山井当涌泉已而秽浊源忽澄清而期适及闻师白衣之异请主法席以应昔记师许之遂往江有槎桩不知年嵗每害人船师手抚之曰去去莫为人害是夕无雨而涨桩随流逝及至山见井泉竭以杖立叩云快出快出中夜闻落泉溅厓之声旦而涌溢有识者云盘古定光佛出则师之应世五百年前波利者知之矣先是汀有叶师慧寛得大禅悟号伏虎禅师道塲在长汀平原山建隆三年示化与师相去五六十年师尝语云吾灭百年后伏虎师兄道化当行同吾利物及淳熙间郡守吕翼之曲从民志迎武平真相入郡后庵以便祈祷均庆屡请还岩郡不能夺及行百夫舆之至中途竟莫能胜复载归郡则轻驶如初乃迎平原广福伏虎师像并坐而侑迄今延平临汀所在精庐二师迭为賔主必不相舍梅阳有魏师开山阇维之地生桐株郡人雕以为像师尝讃之如有旧故则师之一会有俨然如灵山者矣此皆师未化前事也若其化后香火之盛栋宇之崇其威光显赫不可殚载岩介乎闽广之间前五里为梅州境幽篁旷野极目无居人冦盗之所出没然数郡士女结白衣縁赴忌日防肩骈踵接岩寺屹然道不拾遗无敢犯者其黙化阴隲有功于国葢甚大绍兴戊午罗动天破武平县入岩致敬其徒悉剽四方所施玩动天者不知也夜梦师曰速归吾物当有招安不然即诛夷矣旦搜部伍中物悉以归寺果受招而散辛酉贼刘四姑乘势入于寺内贼付监院僧永茂命以医疗贼去茂以送官其徒大恨即缚茂期剖其心一夕贼无不患赤目梦师戒责旋释茂而去绍定庚寅磜冦挻动犯州城势迫甚于往时师已移驻郡治之后庵贼屯金泉寺忽大雨水不可渡晨炊粒米不熟贼抱饥以战望云间有师名旗惊愕奔溃此其见于御捍表表者他如起疫疠解寃诅盲者视跛者履猎者悔过机械者息心梦寐肹蠁迁善逺罪起死囘生无逺弗届师素慈悲广大人与为縁有一农家相与结契指一柿树曰吾与汝契此柿无核若有核时吾契亦已故其存也无小大皆称之曰和尚翁亲之也其后凡仕于此者或未来而先见于梦或既去而事之如在其处南劔有陈秘书膺为士时食息必祷乃其升天府擢甲科皆梦师有所指示及兵变周其死事尤异庐陵西峯凡病而祷者捧纸香上良久可得药药五色红黄者即愈褐者缓黒者不可为或轻如炉灰或实如粟粒此又耳目之近东西州之逺所可证者故阖郡自示寂以来通称之曰圣翁敬之也自江以西由广而南或刻石为相或画像以祠家有其祀村有其庵原师之神变恢漠至于不可究诘大而化圣而不可知无言句可索而于村甿郑安之事若露毫髪长汀农家有木牌上显郑安二字师所书也郑本无嗣恳求于师师曰来年有之吾当命名如期生子作牌请师书名其牌以四寸木为之下一寸余则以繋绳师题次叹曰何不大做其人曰不过二字师曰汝之子孙皆当丰富第寿不长其人请易之则曰此出汝心不可易也于是而万法本于心之体于是赠之以中之用可槩识矣岩中境趣峭拔师之遗迹显现不可泯者有池可二畆许前无所来而澄深黮殆不可测或谓师尝出寺木于此至今冬夏如一无敢钓者或钓得鲤则比比而来相次如贯不可絶必有风雷随之腥秽无敢触有卒屠牛濯水次池沸涌歕溢旁皆地震池下为石碓相传师所造至今惟寺米则舂他则否所引水则池水也至元丁丑以来岩当孔道钜冦出没寺悉毁撤有比丘寳兴来自龙济重新如初旧向或谓其不利冝改而嵗月未恊乃防改一字卜云吉寺以是日兴迨癸夘去吉向近防军民官奉防诵经咸集兴公诵地理家言众论未决而卜宅者适自贑来乃枚以着防之一荚如卜者言讙然而定且大改为之当十倍于前有巨石在法堂右正碍登陟数年前兴欲击去之才意欲之而未言也旦而视其上示履迹三一全而二半如印印泥在顽石上类镵刻然此则近年之章灼着明者也其偈颂凡百一十七首二十二首乃亲书旧有临本及章太守祈雪后庵禅床上字如生时笔山谷黄太史梁谿李丞相皆有诗颂及记尤可传将孙之先君子须溪先生之未生也先祖于西峯祷焉梦古佛曰我当自行且有他年宦辙来汀之约已而寤考梦及初筮拟汀教以母老阙逺不获遂旋亦改教京庠及国学请倅补郡宜必得而宋鼎迁矣讵意后梦之六十七年将孙繇南劔教驿上之部暨成命下乃教临汀防官且满径走岩下践宿约长老兴公于先君子为方外道契既俾之记新寺重为告曰古佛行状旧不备有行程记尤俚感子既于南岩有世缘宜改为之予也葢不得辞顾传闻于三百年之后不能不借神通以寓诸形容者则于其迹求之于其事言之而所可见者仅如是也是则予之陋也若师之所为在世出世者师且不言笔墨文字何足以识之谨因故记叙次记实不敢増一辞于以告四方传千载云尔谨状










　　钦定四库全书
　　养吾斋集卷二十九　　　元　刘将孙　撰墓碑
　　唐珪神道碑铭
　　昔者夫子谓孟公绰为赵魏老则优不可以为滕薛大夫才难之叹久矣谓其不能以相通也奋武略者短文治夸吏能者减风裁裕治办者阙摩抚古今人物往往取节焉若乃防兵称于兵掌吏材于吏治课饬于课賛画郎省闼选表使一道牧分数路虽不获光大其施于其所敭践可不谓之通乎老子曰功成名遂身退天之道士大夫晚节系縻夜行不休山林之士降志于垂老者尚多有之况于歴艰难致显融年及而逺引不以谢事为名髙则其过人也逺矣若荡隂唐公徳玉之行事终始可谓通才而有称全名而能退者矣公讳珪世鹤壁人先有隐徳翰林阎公子静尝碑之家故兵籍少独喜书学史中统初甫弱冠代父诣军曽赋筑昉严服勤而安之暨围襄任刀笔冒矢石不择便自逸及临安附以调度供亿积劳首选为临安府宣抚司知事至元十四年授将仕佐郎泉州安抚司知事十五年擢将仕郎松江府判官十六年宣授承直郎佩金符提举浙江渡以例革改古田建安等处茶提举仍金符未防除福建行省左右司贠外郎十八年转奉训大夫同知泉州路总管府事时四征不庭方行海外使传征调络绎繁兴极力供亿一不诿同寮规借口它郡或竞彼我误装遗宪府稽实明扬特授福建闽海道提刑按察司签事望云思亲不待满秩移告去归杭优防湖山间日择佳处奉养为乐父善人也夀考康寜备子孙之福及其卒也无疾家防饮乐至醉就枕儵然而逝人感叹公无憾奉匶北还礼葬先垅房子山服阕久之元贞初授嘉兴路海盐州知州州苦潮害拟建石岸不能就省命延天师以祷正官当诣海投符咸惧之笑请行曰为民也何惧遂登舟至洋天眀气清毕事而还吏民服其诚大徳六年授奉直大夫福州路总管府治中考满至大元年陞奉议大夫同知汀州路总管府事既拜命以七十不复之任是年六月十三日以疾终于杭之寓舎明年九月六日返葬先茔之左公忠实淳厚知无不尽功名皆以勤力自致知己无毫髪徼幸友爱诸弟每官满倾归橐防宾旧奉亲欢余禄悉付弟不私蓄所居堂乡先生扁之曰蕚韡唐氏佳话也轻财重义贷不能偿者取劵对焚之有保定夏禹乡者交素浅闻官三山请曰吾老无子有弟客死三山二孤侄在焉公归幸载之来杭及挈以归则夏死于北矣抚之有加卒津给归其母母亦已嫁次女许适张而死贮其聘资语张弟俾受而返之参差十许年竟妻以弟女不再纳聘视薄俗以昏取赢者可一洒之也其遗事讵止此此其小者人犹不能及也宦游岭海三十年毒疠未尝侵繄善信所致家法整肃良贱千指无异言寛俭得中诚心信于人惜其笃让不伐居官临民之事不得而尽纪也虽然观于所自致者亦可以知之矣曾祖某祖某父某母某氏初娶新安陈氏未及贵而亡再娶杨氏有妇道母仪子男五居仁居安通政院译史居敬嘉兴路嘉兴县学教谕居约居礼杭州路盐官县学教谕二女孙男五孙女二公之弟永州府推瑗博好文以公宰上之碑不逺绍介奉安阳梁梗之志求文于闽惟是往来三山闻公之久又感于府推之所以相求者着而碑之无愧辞铭曰
　　云雷经纶坏启蛰兴智攀才附以莫不升文通武塞一举一废孰能兼之君子不器显允唐公奋自兵间吏牍以闲幕议载参佩金防江江始定济易符贰州州感宁恵摘山课最宰旅升华征海选劳驾使者车何天不飞睠思亲只终养称懐荣哀生死海州石岸忠信安流闽邦展骥上考奏邮崇阶陞次于是八命拜荣谢退年及致政得正归全防于知天福禄荣名俯仰浩然蕚韡嗣芳书香焘后善人之报愈逺愈有鹤壁崇崇房子维山宰碑昭著千载靡刋
　　梅花阡碑
　　梅友王公卜葬于梅花南阡其孙铨寓书从吾友刘青谷来致其父若诸父之请曰于乎逺矣四方之为子以不能得须溪先生志而悲者于是十年矣而先人交往之久也吾兄弟继见之私也大惧来者无闻知倘一言掲之宰上之阡而来者曰宿昔先生之所与也载其赏激论议于此犹先生之贲诸幽也虽志表若已具敢重介以请曰青谷语予行且吊梅友予凄然出涕而唁以书寜再世之旧是为亦慨然斯文斯世至是公而余防也微再三之请犹欲愿托笔墨以写予哀况孝子顺孙之所为勤嗟夫古今功业名誉随时变灭惟师友文献因依暎发相兴起而长所谓风流之系人心者固如此也即梅友之善于身行于家不遇于时易世之恨其孰不然廼所为不冺有在此不在彼者不可以不之着也昔吾先君慎许可甚其知梅友也以槐城王国正榉盖梅友学焉然迹往来不数聂心逺淳晏山心宗镐萧陶斋淼龙每坐中举人物隐约诗书不改其操凛然有自任意歴歴称梅友先君子必曰然然常跋其上世王临宋初登科帖云临之孙某甲子贡吾州人金花帖髙五寸许持此者骑一人腰铃而走者二人士贫或不任所费而亦可谓盛事矣又十年科废解帖亦希所为着此者俛仰今昔之感而犹以尝贡世美为幸也其叙存庵诗云情性感发思兼孝友虽不求工而自然佳凡喜言之者类如此诸子时来长君最为密叔仲分教事二季诸孙职庠序偕诸孙先后至每见问梅友安否喜堦庭彬彬可人意也嗟乎予独诵言吾家庭所闻暏岂谓足以尽梅友哉抑举所知而非溢美所以信也槐城尝称梅友于翕合时不苟相附以是心腹托焉尝捕盗有功言之萧平林力不党以一命掉至嵗晚独依依首谓武功非志不愿尝以程文师事陈侍御伯大当路未尝以书通每守宰订交壹以诗文无他往刘容斋元刚于文字清介不苟作记玉阳精舍读书之所相期真厚平生诗文有萧大山叙之张状元槐应尤推敬梅友知己纒绵宁之数公止予所为约畧疏之此者所及也昌黎志墓往往于交往生论议厚于植立其叙王处士竒男子独载同时数名士问疾而亡与焉犹以为重涑水传范景仁附之以吕献可不计其已志欧公重为薛宗道碣隧以为古所谓贤人君子所以铭见于后世者言简而着世衰言出自疑于不信始繁于文而备于行事乃取其着于绛者以信于天下呜呼梅友吾庐陵人也予举庐陵之言碑于兹阡匪独尊庐陵以庐陵传夫予亦何敢当此责哉惟是先君子之所与亦先君子之言之也维其征而足信也虽然亦可感矣夫系之辞曰
　　昔太史公于楚汉之际志士仁人之不能概见者每于同时知识他传依微托之如乐巨公鲁两生驺田生侠先邓先者类不必及而及至孔氏门弟子吁子申培公学者或彷佛姓氏上然后之君子想像嘅慕究徧终始如得其若而人若梅友平生之交逰志念大畧可睹已传曰不知其人视其友而是岂所闻所传闻哉
　　墓表
　　归来阡表
　　呜呼古今惟行义无小大忠孝无表制故春秋以意论功而圣人于过观仁吾言之而有人心者可以油然而感矣世之言隂徳者必曰活千人夫一日而活千人诚未易能也而力有不逮其心者矣若以嵗以年不怠则朝之一二暮之四三有万且亿而不可知吾不蕲于为徳而造物者深念之矣穷檐絶食而妇告孕子不育长凄然身世割肝胆弃沟壑倘得斗升旦夕尚庶防免于不慈不孝甑尘风雨樵苏路断而亲防永诀蔂梩之不掩而俯仰之无告倘有以蔽于道路而脱水火且魂魄犹无憾也当此之时千金之赐不优于一饭之恩而即时之感有过于倾家之施吾故比之于春秋之论议而有谓吾言之而过者亦见其不仁髙其论而托之辞也若乃亲防之日尽矣固仁人孝子之不忍而岂有过者哉礼之所以为节亦惧乎情之不可以制也厚自为厚爱自为爱而圣人岂于此而为薄欤记有之事死如事生及其祭也且曰思其笑语思其居处又曰出户僾然如有闻乎其音夫教之如此犹有朝祥而暮歌者犹有谓昔之人无闻知者然卧氷跃鱼庐墓感瑞皆非礼之所有而一念之感天地亦为之变则孝之为道亦与忠而纳肝枕股皆无所本而造于后夫送终大事也使舁而置之茫茫之野虽极痛深哀亦与同人何异而适然之感慨或过于亲亲之垂泣者有矣岂谓是果足以留千载而遗子孙哉厥有尽于不能忍之情而致于如生谊则动以致死而生之为训而讥彼所谓致生者谓其生之道也而非谓生之事也亲防之谓何子孝之未能事之未尽而礼之説为资呜呼其独非人子乎亦自揆事亲当若此乎故吾于归来阡有感而一发之归来阡者前太学生王某葬其父母于此也某之言则可悲矣其言曰先父家资中产而乐于为善常谓使嵗仅余百千以半备不测必以半为义举嵗贱粜周乡人与若旅行者年饥则施之粥有举子者给之米死无棺者予之棺于是数十年矣不幸年六十而殁于嵗丙子吾母继为之益广常寄耳目询困乏致之其门以是一乡不苦贵籴不忧生虞死以至于今每设粥必碎米使易糜饥肠不骤伤纎悉思虑且及此他修桥治道赡姻族周急难盖先父母竭力为之不问有余与不足家虽不得肥而意惓惓在焉虽举扶教督犹及之某之在太学也父弃之不诀今吾母之年虽八十又七而二兄先防防然送终不忍随俗葬之逺即门对之山土厚而燥乃改先父合葬焉庶防朝夕而见为屋其间使他年祭者于此治具既享而分胙男女先以列且穿其旁以竢从父母于九亰也盖闻者为之凄然而悲方刘夫人之存也鼎翁左右奉养有孺子之爱每曲求一笑为乐或他出归如恐不及徘徊膝下时其寒暑测其志念必有以当其意执防毁瘠须发尽变蔬食终丧既葬居墓次久不肯归子侄姻友泣强之乃返出入门外辄望阡欲恸其卜阡于此辟地理家之云谓以先父母之骨防幽逺求富贵不孝子孙邂逅不能一时至是付之不可知不仁假且得吉兆致显效视境内诸钜公家墓无不发犹不悟不知吾行吾志而已虽众非之不顾也吾之不使我得从于此吾誓不瞑悲哉乎其言伤哉乎其见而哀哉乎其心鼎翁之先府君某字某乡曲善士有志事功尝游邉淮觊遇合不如意刻意教子犹有意为义学聚子弟教之焉夫人以为遗言鼎翁近复成其志夫人刘氏生某年月日没某年月日子男三人其先卒孙某若其平生行事盛徳具于家传志状可考吾独着其生死间意反覆之以表于阡上当必有感发于吾言者乃系之以词曰
　　天有民而生之兮能生而不能怜生老死而同一苦兮何贱贫之多艰非人道之相依兮亦坐视而俱捐翳桑之不下咽兮缉蒙袂而贸贸皆盆水而义絶兮六十年而相望生同志于及物兮没同穴其犹家乡感慨而遇斯阡兮如昔见乎髙堂哀孝子而不忍见兮事或下此而不为斯义之所以难言兮而孝子所以可悲掲予言于宰上兮今有泪兮涟如孰无人心非人子兮宁不俯仰而踌躇
　　赵青山先生墓表
　　呜呼是为青山先生之墓于是斯文之原委有可言者矣古之人非著书立言论建利害未尝特为文也碑志序平生记序纪一时虽韩柳大家创制作称古文亦各随事轻重小大止未至纡余浩荡舂容大篇出议论于事外发理趣于意表如后来所见也盖欧苏起而常变极于化伊洛兴而讲贯逹于粹然尚其文者不能畅于理据于理者不能推之文紫阳于文得其纒绵反复唱叹之味故其论説则辞顺而理明而斯文之不可合者固然也吾庐陵巽斋欧阳先生沈潜贯穿文必宿于理而理无不粲然而为文繇是吾先君子须溪先生与青山赵公相继今四方论文者知宗庐陵而后进心胷耳目涵濡依向无不有以自异独时殊施狭不能丕变当世如昔六一公之盛而私淑之文献可以俟来世而不惑夫岂一人一家之私言哉吾故表着之于此青山先生讳文字仪可其字仪则初名凤之以先君子尝字之惟恭后唱酬每称之仪可若世次见所自为状少年即意倾巽斋氏虽不及讲下而舘暇考质如卒业庐陵塲屋三万书生白头望一举如梯天惟青山自年二十六以宋永名贡景定甲子及咸淳丁卯第宋吉贡庚午以万年名贡癸酉第宗彊贡甲戌宗彊第青山以今名试京庠零分入太学京庠有类甲试若零分者羣千百试经赋各取一选艰甚青山笑谈拾芥如方州弟兄同时防隽诸公间如闽陈中山张迂叟严何诜叟婺施景文皆知己数日髙科异等亹亹而科废迹熄晚教东湖广选教南雄而青山老矣嗟夫当青山间关防弟元简从文信公于闽文公蹉跌而元简客殡萧条来归予对牀喘息相闻夜话景景鸡未鸣披衣语待晓局天蹐地未知来日之何如已而予客授南劔报以元简墓亡恙遂走劔归元简骨未防予承乏洪泮扳青山教导防省宪知青山从游日以众青山暮年得笔墨不甚索莫天其犹以是为灵光耶而今亦已矣文章英气也人声之精者为言言之精者为文英者所以精者也每叹作文之陋不知所以发其精英者类以椎鲁者为古崛彊者为竒遏抑其光大登进其泥涂遂使神骏索然一无足以动悟有能以欧苏之发越造伊洛之精微篇有兴而语有味若是者百过不厌也安得起公九亰复论此事区区所为存一二于千百者窃独悲夫来者之无闻也公尝自喜为文老犹有俊气而世之谈者每欲求加于俊是岂非所谓可与知者道者哉青山长身张拱左视微下慨然而言无不尽于意谈谐文戯仓卒蠭涌读书提掇警醒闻者感动抑扬髙下间思过半矣所成就耸悟往往神气激越使然公少吾先君子八嵗而先君子推重之以为吾党婉娈不忘无疏密如一日先君子之防自宜春走来书云先生之门是为门人之首其爱而不可解者稀矣予于公忘年之交笃密逾至每忆极论一世人物予谓髙下能否各可任因及某某如朱文公谓陈同父者公抚枕跃曰吾意正尔噫公之所存者岂但文字间耶公既自状其平生雪楼阁老复为之铭墓子厚重以请曰斯文之好也予故磊磊论之不复详于言行而师友关涉须眉彷佛或者其庶防得之若状志所已载者不复赘系之以辞曰
　　惟斯文之英气兮如宝劔之干将九地不能藏其辉兮万里不能垫其光龙吾知其为变兮云吾知其为祥陋猥之皭明兮已洞见其肺肠州里之不可行兮何感人之可望惟是公之素履兮中诚信而允臧谓厐公之隐安兮蚤湖海之翺翔谓长卿之慢世兮薰晋鄙之徳良闻其言而信其行兮通吝闭而化陆梁八九十而宁康兮安生死而徜徉嗟昏昏之醉梦兮徒恍惚而扰恇以此知其中之所存兮渺何足以测量怀山中之明月兮耿斯人之未亡














　　钦定四库全书
　　养吾斋集卷三十　　　　　　元　刘将孙　撰墓志铭一
　　宣武将军汀州路逹噜噶齐尔佳玉陇齐公墓志铭
　　世祖圣徳神功文武皇帝既下江南暨岭外海隅无不服从乃诏分江南列城赐宗亲厚藩屏福建则汀州为今鲁国大长公主济寜王汤沐邑户六万六县悉属焉汀在闽南边鄙一道控扼重地于时府朝遴选帷幄信臣长总管府事奏准玉陇齐公授宣武将军汀州路总管府逹噜噶齐在郡六年卒于任噶海公继之亦授宣武将军仅一年卒于任于是今逹纳武徳三世矣汀环山负阻民俗犷悍接江通广奸宄出没建府之初兵革相挻疆界陆梁巨猾倾煽郡宿重师无日不于征讨是急大宣武公严肃威重风驰雨沐枕戈裹甲搜狝镇抚化贼为民小宣武公明果敏毅继世忠勤以及武徳首受省檄判府事既而袭传印今又十年于兹岂弟谦厚事上诚待下信跋履兵间小心敬事遂能辑理凋劳来逃亡使邑里城市日増月益渐复承平之观凡来游者无不举手庆幸咏叹太平之泽知承流宣化之有其人其效至此然其间艰勤险阻抚摩绥靖是家祖父子孙之力逺矣此其功也论世而其徳也在于汀之人心藏之山川犹不忘也武徳间谓其属文学掾庐陵刘将孙曰吾荷贵主宠恩三世三品而冢上之碑未立无以表先世之遇以衣被其子若孙则尽其世系本末命为文且归而刻之宣武公墓上将孙世有职于太史氏又以文学备员于汀采之父老耳目备知其事公命之执笔不敢辞谨按谱牒次第载之玉陇齐公之父曰阿勒楚尔实事太祖皇帝得亲近防今驸马祖额勒齐诺延永忠实可备心膂者选以畀之由是信任冠府僚为管诸色户元帅宾爱之逾笃后虽谕指欲其归留不遣玉陇齐其第三子初为应昌路管领蒙古军下江南日为拉珠驸马首领官分镇守泉州等处宣授宣武将军汀州路总管府逹噜噶齐长子噶海繇位下管领诸色人匠至元二十六年承袭宣授宣武将军汀州路总管府逹噜噶齐今逹纳亦长子也为位下蒙古必且齐至元二十七年噶海公卒福建行省即檄为府判官三十年宣授武徳将军汀州路总管府逹噜噶齐兼管内劝农事其世事济寜王府而晋膺天渥者如此若其氏族则出伊埒哈雅古族氏今家于全寜府城阿勒楚尔夫人四氏凡八子呜呼是可以言蕃衍矣徳莫不以积而盛未有无初初微而中盛必其积厚而报丰夫奋羁旅骤贵幸扬名于府廷显命于天朝分茅锡爵金章紫绶専城絫代且将世世永为藩辅其先徳之盛不言可知己而前芳趾美惠泽及民晔晔着见者其积复如此天之报施其又可量哉每嵗武徳称觞太夫人前婉容顺色子弟髙下一门雍睦长严幼顺各尽其欢心南北士大夫葢慕之世之贵公往往各以其显者传于是世族类不复省古之所谓盛者固在此予也既熟知汀民之所为感幸尝得升公堂亲覩家庭之盛又嘉武徳不忘其羣从谨识名次者如此故详着于碑使有考而系之以铭曰积善之庆繇一人兴既大且蕃子孙髙门譬之于木植得其地枝条防天本根是芘维元帅公扈从忠勤辄从近侍往骖府廷曰忠曰信倚毗以世贤子令孙继继承绪惟两宣武宅是闽邦玺书申命于前人光重珪叠组父周子鲁完其创残归美公府于粲金章三世一门不于他人惟是后昆匪荣其家实章有徳贤贤善继功在南国汀民安安江野闲闲是二十年孰知我艰乘传来归家庆拜墓曽林立车马塞路维祖之积以贻斯今今兹种徳在汀民心于乎悠哉兴未有艾穹碑植千载之掲
　　承务郎福州路福安县县尹张侯墓志铭
　　予来光泽见耆旧相与言前令之贤者必曰今福安张尹去思蔼如也予问尹之得此于民也何若则曰尹故自台宪发身持巳谨阅事理熟待士如宾友拊民如子弟予于是心识之矣既数月闻福安有异传前之称道之者相与问讯言辄颦慼太息又改嵗丧自福安来耊倪山谷走吊者如迎新信其真有以得此于人之誉者固非私好也其子以福安士陈禹圭所为圹志谒铭又见福安之誉如光泽焉其没也绘而祝之学宫呜呼南北之为令者伙矣有推不去者有问摇手者有健见称于官而民不与者有诞自以为能而下厌苦之者令未易为也才可以击断斩伐而不可以得匹夫匹妇之心力可以变化阖辟而不足以致去官一日之誉若张侯之于二邑也去之乆而谈如新死而事之者倍于生岂非所谓盛徳至善民之所不能忘者哉予是以取以铭之以劝世之为令而无能得民者承务郎福州路福安县尹张侯讳廷琏字文玉入国初以才举为工部及北京宣慰司奏差御史台选为宣慰使至元二十四年授进义副尉同管勾御史台架阁库凡三十年升校尉管勾二十九年转敦武校尉真州判官大徳戊戌改承事郎邵武路光泽县尹乙巳调福安其佐真阳方兵后招流亡辟芜旷通河道増税课入福安修邑学建二桥皆卓卓可称祷旱立雨劝粜不扰而济为贰也调剂上下各使无畦町为长光泽得其佐无不适于分方初任光泽也自中州入南闽由幕府亲吏课慨然曰地无难易经理在令民无愿悍安集在政可以言知本矣为人凝重有度居家孝友无玷以其政誉观之尤信生前丙午卒以丁未六月戊申年六十二娶郭氏子三辉某位下提举次昉升女一张氏辽阳仕族铭曰
　　张起渤海家于辽阳节度其州奕世其昌留守是嗣男有十四出仕者九尹邑者二侯为长裔材早承宣于部于台掌固乆淹乃佐古郡乃宰南邑改腾命讫士叹民泣百年梦短二邑思长考终归葬三子奉襄绯衣皇皇留像闽学惟兹才贤式示来觉
　　前进士真州扬子薄从事定宇赵君墓志铭
　　至大庚戌七夕后一日予以部运卧延平驿中梦定宇谈文语笑正洽怱怱出门去回首曰昔者之约慎母忘觉而诊斯言之亡从也固惘惘而疑越月归顺昌道中得由益书椷题即有异然前梦之不偶书中歴举扶属纩间意以不得予文为无以葬征其日适梦之时也呜呼君之所以不朽者岂果在是耶念他时与君从容二乐六香间评论倾极尝相视不复言辄悠然身后谁能着斯志者予虽嘿不敢当而心任之矣幽冥良友一不概见以老而忍忘诸然何能发君之憬憬者而死生之留意若此微由益之请且彊而附以尽于斯文昆弟之情矧由益之辞之勤之悲抑君平生一至之性独往之操人之所不能知事之无因见者予得而彷佛识之不必其状也君长身如鹤简逺不脩饰望而有萧条方外之趣眉间英气不显为青白眼而尘中俗外昻昻有不可混之色浮湛世故深自摧敛遇田父泥饮喜醉人不相识与为婴儿戏至论议不契或好恶异指虽不动于容而怫然者固在于贵公不少让故素不苟同也以是不疏于人而人亦不惮于亲防然闭户静坐遐思觉古今有余论义理多遗阙槩非纸上所得闻可人相过遮饮不聼去而亦非其志也诗文问学特达自信流俗不能屈评帖辨画精悟察青红涂抹不可以夺周旋元方康成间志合各有在为常庵求铭庐陵特来谢吾先君子须溪先生一见赏识如平生留逾月不忍去谢叠山枋得幽忧隐约隃闻问不少置经徒馆谷料理了不计虑而亦不以为名予尝评君傥与人家国事义能是非争可否即抗触取颠沛不悔遇知己感激上书请同贬慨然优为之至特立独行且使举世非之有不顾也而泯没如此予言之而信者谁耶是则可悲也已君尝为予言常庵没家无守寸田尺宅而世变适尔俛仰真不自聊赖故交急谊以济及今而粗给惟天念先人之清贫至此故营诸庵为墓守虑至密补常庵所不及为外此都不甚措意其于人事泊然者有以也君讳孟跻字仲仁本宋艺祖秦王宫诸孙六世祖今蒧守建昌因家焉曽祖师峤宣义郎知英徳府祖希登赠朝奉大夫父与植集英殿修撰兵部侍郎妣徐氏封安人生前淳祐甲辰登咸淳辛未第主真州扬子薄阶从事郎在扬子入淮南幕府应山李枢使庭芝厚期待之常庵没庐陵跣奔归葬事祖母赠夫人曲尽于意能使其九袠而忘失钜子之痛丧既毕事愤惋得喘疾却扫不出者几二十年以此疾终其身谓逺葬不便我已病不能时至他时子孙当益疏举祖妣父母三丧于城近为庵曰常静合之曰常清静树碑成绪游武夷访道下西湖吊古若粗尽于意有饰巾俟命之懐焉雅爱麻源山水多晋宋间名人遗迹卜寿藏第三谷乃最深处为澹居庵且请观焉性博识敏警动中曲折人不得而欺晚好琴能自斵不繇师而诣其妙因病得医每恨庸术倒治其言古法惟汗吐下三条而世不敢及时而用固有感也其诗佳处吾先君子叙之它名公如叠山如季明通交推重年六十七配周氏子由礼蚤世由升先七年卒季由益也君笃意教子由益为不负矣女适金华胡驹孙男七宜髙后由礼宜乆宜永宜大宜中宜吉宜贤尚童穉孙女一适聂公权以是年九月甲子奉治命葬澹居铭曰贸贸雪霜芝籣之芳凄其寸心松栢同刚稽天之浸变化荡潏然清泉自抱白石悠悠何乐皇皇何求俯仰事心我居我俦松楸定止亦定吾宇徘徊幽谷如是处图书寄兴山水防心流俗自疏独歌音以名父子称前进士全生全归何憾何愧
　　聂方峯先生墓志铭
　　大徳四年庚子正月二十有七日方峯聂先生卒于家讣闻羣弟子奔赴敛某以病不克驰涕而先之含禭其犹子寿老报先生病次第所为状且曰有治命命子铭既数日又书来道其孤留畊述先生之命自腊月永新病则慨然平生志行无能知者他日铭必属子敢奉以请不待状某执书三泣小子何足以铭吾先生哉虽然有先贤之前比在况先生实命我其敢固辞葢吉文二聂先生四十年为章甫逢掖之宗大聂先生讳淳字吉父学者称心逺先生先生讳济字明甫初名天声则字鸣甫学者称方峯先生二先生自为师友各自有论著门并列生徒心逺先生纡余沈潜所着刻厉精诣经髓史目铢分两校先生于其间发以英气汪洋贯穿深探四书而折衷于本心经意每讲辞竭理尽不为彼此异同要于当而止不为沿袭亦不持为名髙及门之徒先事先生而后见于心逺者繇博而约事心逺而见于先生者又精微广大兼之金舂而玉应规春而矩秋交相应而充然各有得呜呼斯一时之盛也心逺先生仅再贡江西漕先生又不达谓科目可必得人耶而二先生之穷特若此先生先世善医阴徳盛仲兄文甫俊甚先生少精悟先府君欲俾世其业文甫蚤死始从心逺俱以儒显先生尝为言乙丑心逺试礼部正旦先府君梦有告者云君平生不妄取多隐施今一旦且相偿先府君呼先生疑伯氏为他人捷巳果然是二先生之兴也有培之者乆矣先生屡考入贡辄为庸有司所败得其遗余者无不贡尝一举四五士皆同案乃独见遗皆媿叹教人倾竭警悟欲剖心与之不妄许赏未明起读经传味出辞外情文油然生于人心先君子须溪先生尝留虎溪斋中闻读中庸大学或问喟然曰何其声之动人至此也闻者其有不发越者乎每见时流程文称当时者诸生羡慕喜之则叹曰是潢潦也巳而迈衰各枯澁如先生言心逺为尊经録读书日有程自天时人事经子史集解説诗词所览有评有论小楷精密充箧先生于易于书于论语皆有集説为明辨録天文度数律歴疆理胪分条列字如蚁窠搜诸家短长纷纶跋涉必折衷于一是而后已呜呼二先生之学之文之教未知视昔人何如而今人者媿之矣顾隐约沦屈至此彼酿虚声实旧贯婆娑以有荣名此识者所为不能不嗟恨于科目也先生材足以达其志彊足以行其义遇纠错徐理不乱即蠭起旅距身独当之惟所植立无瑕故不跲缓急然诺必不负必有以报危难不惮巳有名士辱于彊宗喑不理先生植义白之府不问其人既巳怨兵后奸猾胥动心逺几落搆陷先生出之网罗遂使当路知所尊礼先后任教谕吉水庐陵録正郡学校艺彬彬才俊具起其余事犹抉端锄奸穴一不留后患晚受行省命为永新学正阅十月病使先生蚤达必能为人物辨可否为世事争是非必能使可行者行当为者无不为顾闇塞宛转折旋蚁封犹使媮者駴而不肖者噂沓其后也则先生之志不愈可悲耶心逺先君子同事前崇政殿説书欧阳先生防斋公先生繇心逺游欧门尤以详宻见喜张迂叟居中每得试艺耸叹谓有本者如是溪园周国史论议髙世独心敬二先生馆耐轩府公所嵗晚如一日乡校朔望讲必得先生重其进趋防翼音吐激越北方士大夫属目竦聴先一年郡侯聴讲骤叹曰吾每坐堂上欲睡今始眼明生嘉熙丁酉某月日曽祖某祖某父某妣某氏先生事二亲最孝能尽其讙心季初裕中贫推让曲承母意其死周恤之备恩勤心病几十年左右扶持暮年寻家学少技脉能豫决死生病即知不可为卒之日犹洁衣冠对客自言所以却药者先生已矣此道亦絶娶邹氏子男某某女几婿某某孙男女几以某年月日葬某所某年十五得事先生一见而竒之独患其太过心逺先生复赏待之甚于今三十年蚤陷世患慌兮旧闻之日落每见每媿心逺先君三年卒今又哭先生焉负二先生之知矣先生既命之铭独叙其受教以来所知彷佛以存先生之微言隐志而心逺先生之大略亦存焉呜呼末之谈矣后来者或因是以概见其人悲夫铭曰
　　世剽捍以为经兮孰委海而源河袭茧锁谓之文兮孰流根而散柯俛信屈而巧行兮孰奋激而磊砢彼扬扬收其声兮此寂寂其柰何吁嗟先生存者之长兮固何必誉者之多耿文江其余光兮郁东山其不磨
　　前太学进士复心崔公墓志铭
　　往嵗甲戌聚江右士大试于洪以十数万计于是复心以书擢第一先君子须溪先生闻之喜得人考官为温陵邵宗斗留郡幕即索誊副读之风檐薄暮再三过不能巳侍侧即见授曰前无此作也吾不意文字之妙至此其题为多方中汝尚克敬止敬者义理之粹言而下之尔田尔宅者顽民心腹之曲折故难为言尝评斯义极小人之隐微而君子之徳美其属望复心何许未数月而桥门士散又一期而崇化草生之矣每慨然科举千五百年而后文字变化始造于极孰知盛之不复可加者乃其运讫之候耶呜呼今嵗五十年矣读其文犹怦然也古所谓言立者一言而止耳或且有其意已足是虽时文进取抑书生不得与于论议予夺而一日之长可传诵至今有钜公显仕髙文大册所不能及是岂不足以不朽也耶公崔氏讳君举字宏甫家世习尚书父简斋老场屋称经师少即才气纵横扫羣辈一空论议卓荦月书季攷无与前诸大宗父行皆屈下之庚午大比郡拟试第一秋赋亦如之试南宫又几如秋闱而对策景景触时忌遂不第然名声隐然出一时奏名上次举混试魁江西叅观化中涂而归归而浮湛笑傲不知时世之易迈酒酣纵谈顾四坐婴儿之随意谐适不复计某某当何如或时抑首嘿嘿如不能言一语微中能使他日犹絶倒孺儿嬉弄觝排指擿披抉若不遗而无不依于义厚意蔼然间见故知熟视挥手去是孰能臆其所存哉笔墨精丽诗文仓卒沛然不蹈常袭故感慨宛转乌乌缕缕理尽辞达皆有味其言也使客之至于安成者无不知尊礼锋隽锷锷不小挫邑校屡借重分司亷车选教太和行集贤敦请长凤山所至斯文宗之尘埃糠粃犹足以陶铸兴尽辄去凤山以简斋忧去不复有当世意提学使者虽再委乡校及禾川又奉省檄再强起凤山意泊如也二亲髙年徘徊膝下友爱婉娈故旧急难曲意经纪无不尽于分平生于是非好恶不能吐茹问以嬉笑出之所过大家子弟可称称之可进进之各因材而笃中诚爱之慕之不能忘山立张拱神意浮眉宇间非其意合即贵游势旧不少假借世难多囏隙嫌屡搆回旋偪仄有不获巳者矣非机变开阖殆不自拔馆糓东西不足以振贫浩然无所回屈晚更多病病逾棘卧疾五年而没没而郡僚倡率吊祭之逢掖士追思之不置葢一州之名士四方之人望顿絶于此矣生淳祐辛丑六月二十五日没延祐丁【原缺】五月二日曽祖上达祖懐卿父子敬简斋也娶刘氏先卒男二履长先十五年卒次积中女一适刘庭芳孙男师锡卜九月甲申葬州南顺安乡东塘阡刘氏墓侧遗文收拾尚四十余卷若所不起草者有之四方无不传长弟应林第甲戌皆所成教晚亦授苍梧广文掾予自甲戌相与周旋忘年晼晚昨闽归值已病不复见心怆然长问安否积中书来谒铭授先君简斋铭墓事契感念今昔之故其不可传者巳矣乃欲彷佛于抵掌谈笑以存其形容而感之深辞之陋意有余而语不逮也呜呼悲夫铭曰
　　科举之行千五百年名公大儒岂非能言髙科膴仕陈迹飞烟雄辞杰作曽不一传或谓浑璞乃繄福全几年干将光欲烛天寳气萧条秋风暑寒千古之伤世何是捐宛其色笑与时周旋居今言之孰不谓然
　　梅所曽贡士墓志铭
　　士无论达不达守诗书世业吾伊馆糓以善其身安约守素以居其乡乃子孙斯文之福嵗不足而代有余虽一时视髙门华屋封君钜室低徊其间诚不可及然坐阅盛衰兴废之变陆迁谷湮或遗迹不可复得而吾之书固存犹足以遗后人而开来世则士之得于天者岂不甚厚哉择术莫良于此近四十年间世故尤捷忽诸之悲往往一回首间而噫嘻及之予于志梅所曽公之墓不自知其感叹之弥襟也梅所讳应龙字仁夫元祐戊午与先君子同举于乡居庐陵南宣化乡之朗溪其先世安止安强兄弟及东坡周旋赋咏绍兴经界家任宣化之役繇是祖训谓有田不足恃惟教子孙诗书当留意三传而至梅所苦学自力受知乡先生约山朱寺丞涣领乡书为儒族佳话景定甲子从里大家之壻干殿岩者遂留范馆几十年髙冠从容视贵势泊如也咸淳甲戌以来家居教孙后殿岩开省江西亦不复见山林优游者二十有三年而没年七十九视聴聪明易箦戒其子勿事缁黄五子八孙皆儒业曽孙又十二俱志学吾之所为叹也者以此嗟乎往丙丁间先君子辟地永水上去梅所乡十许里梅所时时过旧馆因来访叙鹿鸣之旧衣冠髙雅言论纯确至今如在予目当其时崇闳峻宇重楼髙阁相望临江古木五代时物园林钟鼓百年盛际辛勤植立始及此曽几何时荒丘断础树倾路断江山亦不复可识主人即漂摇改化不知所如往人事反覆不足怪而梅所之所树者视此何如哉后丙申又二十有二年公之子逢辰以书请铭曰昔者不得请于须溪先生也一恨伯兄逢子尝具述欲请于契家也未及前而伯兄丙辰又卒二恨伤哉愿附伯兄铭之也予亦慨然安得辞生前戊寅某月日没元贞丙申腊十有一曰曽祖朝字公佐迪功郎祖延信字邦孚父发字恭叔母萧氏娶于礼源周子逢子将仕郎逢午逢辰逢原逢吉长次皆卒孙二曽孙二葬某所逢子没于延祐丙辰十月一日年亦七十五男为明初子斯铭读者亦必为俯仰三叹而梅所之盛徳一门之方昌吾儒之可恃者具见于是矣铭曰
　　翩翩兮朱门彼以其富兮我以吾文愔愔兮白屋昔年种树兮今亦乔木几六十而如初兮后六十而如今惟是父是子之不替其心兮于以裕其后人
　　曽霖岩墓志铭
　　呜呼予读曽君明孺所为其仲兄霖岩状何其悲也人亦孰不愿守乡曲坟墓弟兄妻子长亡恙为乐哉若马少游所云者世固不乏此人也稍负才器必不肯但碌碌欲名当世理无不出乡坐致以有声华者而功名时命之可憾邂逅蹉跌非意所及者何不有而古今有志之士终不以是少挫者则亦欲有以见于当年也悲夫兹志也傥无追论而深悲者以传之不朽则九亰之不可作也其谁与归呜呼难得者才也不可遇者时也不可及者年也而至痛者死也如其才如其时而年又若可以有待而抱人世无涯之痛去之乆而哀如新思夫人何不乘时防出以慰其意而斯才也卒愤抑而无所展且重悼其不幸固所不能为者命也而亦何不淑至此然使尽快其所愿不过荣华一瞬而止虽砥砺植立方时平奉法令从事亦几何其自见政未必能使人哀穷悼屈感发慨叹以归之命者若此也宇宙以来才贤志士所为传之千载而如见其人如闻其志者往往皆有所不试而不释者也而岂功名富贵人哉贾生流落于后元冯衍坎于建武得其时而无其机也李将军不过于沛丰河汾氏不及于贞观有其才而无其时也老泉客死于东都大愚寒疾于旅邸岂非遇其时有其机而不能为其命也呜呼吾哀思反复以铭吾霖岩岂特以塞其生死之悲而人才世道不相值而适为累者固巫咸之所不能招而九辩之所不能平也然则霖岩可谓之得其所矣亦可以靡憾也夫霖岩讳良儒字作霖世家太和梅溪籍虽占太和而于庐陵接也故于文山信公爲内兄弟文山魁天下不忘外氏之教志外祖墓叙两家相依意辞指恳笃霖岩少即骏发七嵗文山命赋省题诗有竒语读书文山极为赏爱试乡校拔出同辈皆期待之文山行督府与弟侍军书闻幕议校兵部架阁从督府循州督府溃信公入海复与弟间关归奉二亲以老慨然有海上田横之志而亲年家事系之矣伯兄弱谨事之如子然弟屡以奉公致累力援出之南北之交负固者相望官军捕逐依声援以是虽居孔道犹乐土栋宇日新二十年间事多出意表家魁然指名无可辟而内不以困累外不以迹疑震凌而安平风雨而家室繄其才实使然中授永丰尹弟先入北洎中外恬熙鋭欲以事业自着偶夜坐举伯夷传附青云施后世语有感于小苏公河华韩欧之云拊髀而起问弟昔北行往来道涂状旦即治装趋燕山一时名公多欲出其门下剡章密荐交上报闻正坐志伟不屑就才髙不苟合自是有意留毂下观竒四方居六年而疾不起于京邸为大徳六年九月一日十一月讣闻腊二日榇返于乡士大夫无不伤之乡人咸哭之哀呜呼倘天假之年当必有磊磊轩耳目者是可以言命矣霖岩倜傥权竒而本之孝友忠厚故气义称于人威信着于效往母病不知人已三日夜从兄跣祷瑶峰絶顶蕲减各十龄与母已而母顿愈者凡二十年又尝刲股自叹直仓卒爱慕无可措出此以为非圣贤之教置不道喜交游慎终始乘兴过从风致有竒趣嵗平粜遇旱祷辄应父兄子弟以是每依依焉晚作见山堂旁为道院中祀先世遗像乘云公其间尝语其子吾他日北归且从化人修士老焉此其景景者曽不得以少遂愈可悲也曽氏繇旴江徙又分为兰溪有世本称长者施田创寺里佛像中帛书云曽祖昌权祖珏号义阳逸叟生二子四女信国公母齐魏国夫人其仲也叔子榘乡人称梅溪先生是为霖岩先府君妣郭氏娶以其侄持家教子礼法肃然子三闻诗闻礼闻逺女二生前淳祐壬子中元先一日既归榇之第四春十年正月八日巳酉葬大岭阡先葬作则以状请铭词情凄絶即是可以知霖岩之能为兄也昔先君子须溪先生记君见山曰予以闻礼也才而婿之铭固不得而辞焉作则明孺也铭曰天乎才难何累非才贤驰哲骤轴折轮摧嗟哉霖岩从乘云公时虽云异志将无同豪杰留名事业世六霜客乆万里归瘗生懐从兄没黯相望魂兮归只见山之阳有崇大岭先世吉卜既固既安于后人福



　　钦定四库全书
　　餋吾斋集卷三十一　　　元　刘将孙　撰墓志铭二
　　江村先生胡公墓志铭
　　先君子须溪先生每嗟叹后来文字之盛超轶变化辞意俱极诸经义如诗书逈岀时文畦径书又难又盛不可及亦惟是二三作者杰立辈岀前无闻人能至此江村胡公端叔其尤称者也安成最多士治尚书者十六七然本传习无新意至谚相訾莫能辩公奋孤童角试艺突耆宿并英逰颉颃古人沛然精义开阖变化竒无不宿于理能使易直者雅奥而诘屈者明白当于人心有语后之味然同时有名者或魁南宫首乡贡冠太学亦小慰其志而公仅一贡于漕平生脱槀家藏人袭兼三挟两名贡书如指或以蜚声异路入贤闗第太常而公贡士终其身迩年科废当路起名流重乡校宿望下至新学无不録而公老于江村屡辞聘不一出葢后进称之爲乡先生经生归之爲师宗家里大氏世族敬之爲名流乡邻童儿下走亦知服爲善人没之日愈有余思呜呼时文者负公科目者媿公而公亦焉徃不自得哉公孝友笃行人也防以继母子祖命叔父子之七歳失所生二亲又七年失所子之父孤苦植立事母以孝闻伯贫多累既分兄子爲子兄死教侄冠昏之厚且笃既长侄卒而嗣絶落然一寒无后适无累公不忍以季子后之名以复初先君子字之着其实曰古称与爲人后谓夫贪财而强与彼也斯子之徃也何贪焉其晼晚独行其意多此类少年从二师句读学白首犹不忘厚之塟之及其子恂恂忠信急迂阔爲日用受人子弟之托必不欺其意尝见门下生课防蝇头注析条缕商确间合意则欣喜赏激浮动笔间末世师友类大略讲贯至文士有名又将以声重踪指意喻不啻足平视践履律度皆细行公英发磊落而不爲苟且夸诩教人如其修身事亲者则其所存曽谓语言文字间足以尽之哉先后教官之知已鹭州则黄山长嘉谓其文有制科才郡学则黄国史恺伯俞御史浙张监丞居中陈提刑元英皆名有司竒之望之而公志特他有在每谓一日奉大对即何事不可言言不合斥之岭海止耳此其景景者何如也每忆先君留平村将归城公风雨中特来语夜半及近作访箕子义意语未尽泪霑襟他时生徒亦有与乡衮共千载爲死生者则公之教逺矣呜呼使公得遂其志者而岂独时文之士哉頋时文犹不足以得公重可悲也胡氏谱清江来自燕王府教授生旴江文学子文始迁安成北门六世而及公祖赓老儒号进斋先生承学有赵浔州与泳可称二子应祥应麟公祥子后于麟故名求鱼其号江村也则兵后徙三江桥晚又徙南江慨然临流曰吾居俯是江也今江在是因号焉先君为之记学者称江村先生而不字贡咸淳丁夘举业经说外多所论著集易解未脱藁自少谘诹里先辈见其轻羁贯高閟遏发愤求师于圣经贤传资深自得一日廓如也服膺笃信至爲他文亦必取本趣反复不肯作妍语随俗好正如其爲人家故贫士能买山施乡人以每劝有力者给轊赈邻徃徃感化类皆人所喜道而于公爲常事不尽书生嘉兴巳亥三月壬午卒以大徳丁酉十一月晦临终翛然先一日酌酒小酣若与家人别者娶周氏子圣蒙圣纪复初遂爲侄孙女适彭希云孙喜生祖生瑶生孙女二长适彭起翁以某年月日塟某所某视公丈人行也先君厚知公复初逰从又宻先君之防公手书来唁以斯文属望语深至知公期我蒙以状求铭不得辞铭曰
　　生之非艰成之维艰宛彼寸草及兹歳寒曷不第一如菑川友曷不九十如济南叟命则无时盍与之年假且期頥孰如归全以汉经师爲晋处士过而下马式又思只
　　郭梅垣墓志铭
　　呜呼吾观古人论事议礼每推于理之不必有而极于变之所无柰何者岂非人事之多故有不可知哉出使吉事而乃求遭防之礼以行而亡于礼之礼亦于其情称而止若招魂而塟固隔絶之所必至孤贫之所常遇虽平世兆域问而得合于防墓者几昔之孝子尝苦心刻痛茫茫哭而求之野有获弗获传记皆书之爲美谈葢人事之无涯者虑之所不能周计之所不能豫也而况于世变之际哉百年大患不先后而适离之而又焉所可悔吾以是铭梅垣郭先生于思渝之堂逝者可以无憾而生者亦可自慰也悲夫大徳十年丙午去宋咸淳癸酉易代三十四年矣庐陵郭汝介于石告行于常所徃来道湖湘暨沅抵镇逺问南平入播如攀跻达重庆持癸酉洪厓寺寓匶之约归其父梅垣先生之菆凡亲友无不悲其志汝介癯然寒悴贫无余赀辞馆以行馆主人义而倡助之阅歳始能发所持特无几予别之爲阁泪念谁非人子兹行也以中年弱质行万里生路又歳俭旅荒何恃以能逺山川神明其忍诸汝介间闗六七月昉还达播遇宣抚杨樵溪叙梅垣斯文世契以十月至渝及洪厓旧寺久墟安所得咸淳匶僧皆新度问所以来相顾各怆然而一无能如匶者汝介彷徨悲泣乃一僧有母年逾七十颇能道兵革间事爲言重庆乙亥冬围闭无所得薪状当其时洪厓殿且不保地石悉供炮境内已塟者犹发取木弃骨矧地上暨戊寅事平暴骨徧厓沟有僧自称髑髅不知所从来日辇而聚化之汝介四顾恸絶爲佛事托之文以告词尤哀归涂二仆一死一逃重以讼官亦伤怜之得不累丁未正月晦始返乃揭播杨公所书思渝堂于梅垣书室徴旧约爲铭予于于石之行也尝诺之矣兹何所辞悲哉乎足下年时怆饥乡邻危不相保子正用此时逺役炎埃贸贸穿篁竹狎高深含辛茹苦幸及其处乃凄然失望一时仰天俯地穹穹厚厚呬咷孑逈魂销神断真复顷刻何以爲情谓死者爲无如则古今幽明之感人间父子之情其不可诬也如死者爲有知必有以处此矣此予所以志也昔梅垣之馆于沅也先君子须溪先生实序而送之时爲景定癸亥梅垣以是展转于南以致试重庆而没于石之谋是行也携序以徴言且谓归也必铭之于石归予适迫戍期然是约往来于心及旴而言始践嗟夫岂谓予言足以传梅垣哉抑生而不得遂其志没而犹不能以无余憾所谓以概见其平生而少慰其子孙者仅托之斯文其可使望而重弗及耶是亦不可以巳也事之可哀者虽微必传志之可感者虽逺必着后之升堂而摩挲者功名之念可以归于命逺终之感可以动于心斯非墓之防而显之诔也其亦孰如吾与若之迂也虽然日者之役固有心以爲迂而不敢异而私窃以爲后且无及者有矣夫岂不足以及此而名义所在有不可以臆决而理解也盛徳之不昌遂使于石徒手徃返以至此也頋圣贤以来迂之爲事业者岂独与一世之俗论爲异同抑时与造物所谓时命者争予夺是固梅垣之所以望之我而我之不敢自诿者也梅垣讳兴文字徳章世庐陵化仁乡塘东人本汾阳后繇金陵来仕自吉水谢屯徙父诒堂以义素著称五子此其四也少爲词赋即有声小试屡騐大塲屋輙不偶愤慨爲逺逰有谓当以异路奋故再试重庆尝见老儒与同馆宣溪者尚能言梅垣巧思濬发每有司校艺传有佳制新体少须必斆之变化而工乃连蹇不得一名客死天末科举负人类尔性至孝平生不忍离二亲逺馆其入沅也兄平轩实馆沅府既先诺其人书币至诒堂复勉之乃携汝介与侄于成偕及沅间独举绳墨慷慨不惮险逺复利于他人遂徧客诸侯间徃来武昌巴峡虽笔墨小遇未快于意癸酉复从播试渝塲中得疾出院卧旅邸二日卒而于成是秋试乡举三万塲屋而防诒堂则试前数月卒乃父子死各不相闻也伤哉谁爲爲之汝介甲戌欲返匶众议水下峡陆走播俱难当徐图之未及一歳而兵四动平生如己多钜公名人敛且殡之者高宪一斋也著述凡数集张汉东爲之叙父举字才卿诒堂也妣罗氏后辛巳年九十三而卒娶亦罗生绍定丁亥十一月乙邜没癸酉八月二十日于渝之旅邸柩寄于洪厓洞天襌寺斯堂取太白思君不见语所以志也子汝介汝宗彭老彭老爲平轩后女三汝介且刻铭堂上歴纪一行之助于乡而哀于涂者赋咏叙诔次第列之梅垣文字缜雅条畅四六有体裁不独举业精也惜放佚已不得其生平友弟急义事多可着予独反覆身后之悲缕缕而长者葢有感也徃子入闽江西士大夫南北之交多流落焉类故素交契予歴歴物色得其藏骨隐处以告之其家然未有竭蹷来者仅赵仪可数年后从南劒归其弟宗彊之骨去年间崇仁故人死复以此事望其弟若子噫何及矣江闽之相去非播蜀之隔也川陆之便安非梯航之阻也费无倍力无劳然且闻之确有行不行则于石难矣无得犹得也梅垣于足不死矣予爲斯志亦以愧夫世之爲人子者铭曰
　　佳城欝欝马鬛封兮既十世则不可知衰麻雨泣百夫行兮孰三纪而悲如初千年之科与我俱讫兮纵贵且仕夫奚爲五陵之树黯不复春兮况匹士之客羁师延陵之无不之兮从彭咸之所居抚鸢蚁之同尽兮诵陵陂而何殊登髙丘歴东门兮潮既断而海枯重华愬而巫咸招兮寜独憾于区区子重趼而弗及兮魂识路而并涂真者虽久返其真兮犹依恋乎故庐忽云间如膝下兮亦九亰兮同归耿梅花之霜月兮尚依然而丰姿
　　涂英叔墓志铭
　　古今竒闻嘉见每繇传记动悟千载如晋王琅邪扫牛下卧冰上吴达躬负土屡遇虎虎下道避唐赵隽忍寒守醉父鸷豹熟视他岐去以及犬鹿相狎兎鹊栖乳皆非常理所及向微所遭不幸爲前子遇严苦仓卒奔走孤露义激物异其人平生周旋囏厄亦无自以表见天于忠孝不能使之如意而亦若厉之此以示劝者焉史有所不尽传使无流落之一二其泯泯岂不重可叹哉吾得涂英叔二事爲之志墓即昔人有过此者乎英叔事后母谨后母尽遂诸使今者则井臼自供冬单衣负米夏敝緼卧竃下一日侍母纳凉树隂二虺树梢下及且亟大呼抱母疾走而虺已去母乃以诞惊动挞之流血亦不自理洎奔父防自城一夜走二百里仆不能从中路遇虎偕行殊不觉虎也道陿虎哮大恸吾父防且死此乎若有挥虎者竟不知复何在异哉今人视古人所行事必谓不可及甚或疑笔墨张大实未必然若英叔二事在耳目近何不如前闻哉天地间惟情事感动无不达理有自然而然非异也呜呼孰非人子而彼以此传谅非其所愿而可哀者亦在是矣英叔死且其子奉状谒拜请铭予着其大者而按状书之英叔涂氏名世俊生前淳祐巳酉年十三防母朱氏父留他州即能经理防事见者难之大父苦足疾调娱左右涤器不他使或止之慨然曰后欲常如此可得乎他日大父没请于父曰诸叔贫父又无有唅以外请任之父直轩嬉娱市中诸儿从之间觞次前称大人清福幸甚后母弟弗顺爱之虽贻祸累不怨死生无异言家虽贫能饭过客或暮夜叩大家不内者止之宿间称贷无有亦质鬻给之负不复问有寘所怨死罪者一语感释其人或反眼亦不介意丙丁遇冦掠虽知名居不汲汲以闻官避之入城以居尝避乱遇骑得免若有相歳旱乡人祷雨尽符祝不验独焚香祷而澍少俊爽入学即能业如长者课世能医尤精其技屡神验赴急寝食不小惮自号心微其用心葢如此得疾听诸医谈所治黙笑吾病岂可爲语家人毋怛化命焚香坐戒勿使卧已而果然君子谓是状也信无溢美以其动于物者如此其诚于身者可知己生以九月二十五日没以大徳七年甲辰腊二十日曽祖元郎祖大賔父惟寅继母彭也娶刘氏先十年卒子志仁志义志道志徳或世其学或业其士皆可称二壻刘防质刘玉润孙【原本阙】琦琯孙女一以十年丙午正月三日甲辰葬庐陵儒林乡乌泥坑涂氏自冝黄徙豫章其后有官安成者家焉至英叔爲十六世始迁禾川之茶园丁丑禾川屠又迁城予尝过冝黄见建昌守濥亦谱分豫章而豫章至今多涂氏或爲涂涂涂实通英叔家十六世木主备可以爲难矣铭曰穹穹厚厚不易者诚诚无近名遇变而信人之无情物乃或仁蛇惊不辨虎悟而驯而况择术期于济人吾无他长惟兹恂恂既善其身以及子孙
　　邓乌山墓志铭
　　予识乌山有年第知游从诸公间久善与人交乃大徳癸夘予留汀泮乌山从旴李仲弼来掾汀幕相与数月逾宻方仲弼初至倥偬酬应间乌山周旋佽助忠尽诚笃然犹人情所有友生或能之未几仲弼坐抗累孤孑不能自理乌山跋渉南北代之辩诉繇金陵走三山自三山还汀徃复几寒暑最后送仲弼返分路不忍舎之去复繇汀以归至汀值病死焉呜呼古所谓死友者乌山近之矣仲弼其何能得此于乌山而乌山之所为依依不自己者能使人悲也当仲弼爲江右宪史得意时乌山虽旧不翕翕附及其仕汀视昔当道势便有间矣乃得得从之瘴郷是岂以择利而来哉而与其忧拯其困以忘其身人生固莫不有命而乌山辗转之故傥以死爲惮不待及于此也昌黎于栁子厚慨然梦得母子间意悲伤其心以爲平居栩栩笑语握手出肺肝相示临利害毛髪不顾挤之且下石焉者闻子厚之风可以愧死彼特有其意且未见之言昌黎犹借以爲交逍之劝若乌山之风真可以励薄而起媮彼势利之离合所不必论也予志乌山以此岂复待他事哉且他事寜有过此者乎乌山恂恂色笑遇事而勇徃见不可力争所不能及扼腕太息坐如不得安闻善若渴逢可人倾倒如白头欢受人一言之托如恐负之疏财而重义急害而缓利素所蓄积然也爲诗耿耿自达不雕琢爲工时文诗书义见称旁通九流及方士技巧多箸与人处嘿不见所长所过故人零落感念徘徊不能去徃常受知乡达尊侍御春山危公昭徳郡守寥恕斋邦杰科废后府檄樵溪山长江西提学选教谕靖安又尝授建寜考亭长周行四方所志念何许无自以见卒以义死亦可以不冺邓氏自光州随闽王入闽有名璩者掌兵昭武子孙家光泽之乌佩世不乏人曽祖弼祖烜父震母陈氏继吴氏子輗軏乌山名佥可字季谋生前丁未腊没后丁未九月十四日又一年輗舁榇以归自汀卜至大三年十二月十七日塟里之水尾予每谓乌山旴人丁未夏五月来光泽輗儒服以故人子见始知乌山光泽家也九月挥舟过延平闻乌山随仲弼还汀葢未久恨不相遇歳晚意且来归乃闻讣葢重哀之輗先塟求铭予直指其大者而其爲人可见矣其孝友睦婣常美不复书铭曰
　　人趍而我逖也人疎而我宻也人弃而我即也可去之矣而犹予之毕也然而彼则生而此则没矣不肖者以爲微媢者以爲咥也征公论者名之彼诚智而此诚拙也噫伤哉以此爲之碣也抑薄夫之闻之口如吃而心内折也
　　梅所王公墓志铭
　　吾庐陵科第景定壬戌榜最得人盛至三十三人类名士宿辈皆进士选不如他举多者间以宗姓恩比袭也吾先君须溪先生尝称同年梅所王公最长者自斋庐推老成厚徳逰官东西州每喜谈所闻绍登政声世变屡迁独对客问绍登安否不絶防乡饮行相见执手谈不可了自是公之子从叔若孙时时来每来必曰绍登家也闻其死凄然曰绍登巳矣绍登公字也去之十年而从叔以状来曰塟有年矣而未之铭唯先人之好未之敢忘是以有请呜呼此吾年家丈人也敢以少贱辞葢从事郎衡州军事判官梅所先生王公讳梦震庐陵朋田人年二十六补太学笃信斋生既校定以父年髙谒告归餋西涧叶丞相梦鼎时爲司业勉以逺业毋中废浩然以诗谢去叶公不能夺以是益敬之归而授馆以助甘防之奉歳时称寿必举觞膝下得齐眉一笑万钟禄不啻足及父防免太夫人尚亡恙不得已归太学试发解去初补时十八年矣壬戌赐第授廸功郎主贑州雩都县簿丹山翁枢宻来守贑以座主再举之雩都之民咏其政不衰再调临江军司法叅军史守之有命摄新淦先是宰淦者相继罪斥专吏旁午公即日书上诸司愿寛专吏使得爲政于是一年而事辨治庭无横卒焉乃请幕佐郡理史守欲辟淦令辞曰淦自是可爲矣以荐就任改抚州军事判官未上丁太夫人忧癸酉谒铨时叶公再相公奏记数百言叶公感悟及国门不拜去部授衡州军事判官而时事非矣徳祐初江上急郡檄公保伍守乡井公曰吾责也行其所无事而已衡迓吏至公杜门不纳自是栖遯浮沉无意人世前后亷车屡选教诸色不肯起独为乡饮一来公风致端粹表里如一言若不出口而怡然顺理为文正大笃厚如其为人规矩自持见者感化所讲授穷通不但言语文字间也襟懐夷坦畧不知机事遇后生乗间抵或所厚輙笑曰寜人负我常诵欧公学三十年所得平心无怨恶语以教子頽檐风雨对客亦诵秋风歌与雨声相和其浩然宇宙间意犹可想见年七十八生已夘正月十七日卒元贞丙申九月初二日临终命以深衣敛一语不乱正冠纳履危坐而逝以大徳某年月日塟延福乡夫人李氏墓左坐丁靣癸先志也王氏之先唐末有长者自河东徙庐陵何山金地再迁安福连岭其尤显者爲卢溪敷文公繇长者七世爲臻自连岭迁东汶又八传而桂芳居士必髙迁朋田精岐黄书多隠徳不事生产作业以子孙书声爲人生至乐乡人至今传其坐右留子孙语以劝公其仲子以公太学推恩封迪功郎当壬戌之第也与侄郴州教授介同时拜家庆里歆艶焉母周氏赠孺人娶李氏子从叔孙宜孙呜呼公盛徳君子也其孝友笃行萧条世外志岂不若古人而时之不当命之不适爲善惧矣葢其厚也人能言之公之先世老屋数间耳及仕以逊其兄若弟自爲草堂三间居之兄弟皆先没抚诸侄甚恩而暮年忍事有人所不能堪者曽不见于几微间语从叔曰岂期爲善之报哉范孟博云吾欲使汝爲恶恶不可爲吾且死欲见吾祖父不愧而敢不足于其子孙邪呜呼书生薄命况日浅耳亦何所可遗让而爲爱固不任受徳而何意及此此从叔之所不言也而人言之予着之此者或者有人心者于此乎动也犹不爲无所益也有方之外者谓公没爲雷吏嗟乎其信然耶亦岂所藏无所于试而报之此邪是未可知也公无子而子从叔也亦同舍之以从叔之生父一荐字裒举同姓试周礼有声时称心水先生先君子尝称其平生短歩无尺枉其时文得意语可以魁天下而靳靳不能得于知举心水之父爲髙安县尉玠字亷翁以所居称官湖先生从叔繇二父间自弱冠徃来先世最宻学问议论何不极子故于是志也详噫先友逺矣其因依隐约所爲跋渉反覆存其大槩于斯者窃恐来者之无闻也铭曰
　　谓善不可爲邪古之人古之人谓盛徳不可恃邪仅传闻所传闻胡昔然而今不然葢居也着其义仕也载其仁彼人固不可知而世固不足伸风霆浩然千古正气罔或死公公有不死
　　爱山先生頼公墓志铭
　　徃歳庚子予分教临汀过瑞金爱山以先人之旧馆我三四年间行李问遗接迹癸邜秋满归分舍于东偏穉累纷碎留连旬日愈笃宻临别慨然曰吾老不复见子矣前春闽归细书感念十年之故死生离合缕缕倐得兰室董君讯致所爲状则爱山正月化矣兰室曰子冝铭予每停云西望未尝不在爱山黯然懐别时语意而悲今之铭敢辞哉念他时尊耆英康彊夀考八十有四年耄期而不变临生死不乱岂非一世之福徳人寜必与于人事而何以加之若其阅歴则有难于任事者矣邑当闽广冲丙丁以来度四境糜烂邑又燬危疑反侧间鞠爲荒野膏沃瓦砾灰烬嘘炎帯褊用裕岂比夫安坐之麾诃平世之伸缩哉尝近境悖搆有萌公私駴震咸谓抚谕或可解惟爱山信义在人心请以行亦慨然不辞然中危之羣至雉堞间薄晓望归舆下岭讙如更生果得要领以定他拊循帖息不胜着每阻讧讹煽动争窜山谷独屹爲民望丙戌冦迫境弟病殆守死与俱夜中弟没旦而冦亦不至孀妹子弱迁之居左教督使成立有家焉自促膝谈江湖旧事诸老见闻风致歴歴代衰世逺文献之美至公而尽所为凄断憬憬寜惟昔之知遇抑东南斯文遗老九亰不可作吾谁与归頼氏世赣松阳繇爱山而上七世迁均山又四世迁瑞金邑西今寜都防昌雩都石城之頼皆同出爱山讳汝楫字济之蚤及诸名公周旋如包宏斋陈千峰翁丹山三枢宻文章理学议论人物各不同而皆知己弱冠以春秋两上礼部再魁次榜南北兵兴间摄邑尉事定教谕本邑蚤休防然掩闗以老里闾敬之爲乡先生乡大夫礼之为隠君子东西州问安否湖海之及门徃年邑政谘诹忠尽补益乡邻怒竞譬晓而释者十八九老成通练不执不迂为人谋悉心洞见利害曰后当尔无不如言轻财重义旧家赀邑甲乙中废仅半半复割詶应不减闻客至倒屣絶甘分少急难告贷虽乏必应有得藏某所庾蔽之或谓地主所宜得告笑曰匹夫无故得金亦非分也践履笃实言如其心每曰吾假贷于人不立劵惟书一信字尝自颂曰不贪不吝不奢不俭不丰不啬不嗔不妬咸谓实録笔墨清润亹亹輙百千言无苦思怪僻文从意属诗尤有味暮年善华严作堂乡党与里中善士诵之修十世祖功徳寺造舟为扶常渡且给之田而非以祈福利佐邑校以私财供公费家人簮珥不得留已邜饥所储仅余悉以济饿者既病无病态理家事诀亲友处分身后丰约皆有度前一日语子若孙曰吾将行矣或谓此日于后嗣不利笑曰如此则来日至是又问今午未或应以午过翛然而逝呜呼孰知公萧散静定其去来自在亦至是耶天地间无不有伪惟信于心者一言而使人舍其所甚爱虽盗贼小人可使如礼义君子至于观化之际即襌宗専门圣贤学问犹以爲极致若谈笑迟速随意所如则其真实纯一者贯始终而参造化矣岂非尤可传者哉曽祖克勤祖梦庚父起莘妣刘氏娶张继王汀进士女皆前卒子男仲定翁申翁天与仲定申亦前卒天与受宣府檄汀州上杭教谕愿谨而有文女四钟思义刘泰来萧茂珍陈雷霖其婿孙男三嗣豪刘生丙孙曽孙男三佛保衍孙繁孙孙女四已适者婿钟必晖许适者袁天禄曽孙女三前端平甲午十月五日其生延祐丁巳正月十八日其没四月十二日其殡所建华严堂之侧其殡处也治命云铭曰
　　世百伪而无一真兮能蹔而不能以常逞巧令而欺言貎兮固已隐微之昭彰安能舍我之浩浩兮与尔为荧煌虽委化而归尽兮尚有待乎朝阳后百年其犹传兮是英英者不亡
　　髙楚芳墓志铭
　　庐陵邑西南走古安成中路市区之盛为何山出何山里所左折萦迥豁然连冈平畴之外穹林古桂望之欝然泰溪髙氏居之且百年矣予繇姻亲交徃以世然无因而造诣前十二年免于先君子之防出谢吊客及门芳所兄弟止予再宿去坐于庭书声琅然息于馆诸少环侍聴客语无童心欵于燕私几案间笔砚书策无长物时吾友芷堂刘自昭为之客日晚徘徊门外抚清隂而歩林樾相与言先世卜筑歳月缔创先后兵革来平地通衢军旅盗猾之交幸无他虞以及今日自昭歴歴及其先尊橘山厚徳明练教子待客之槩指从防二三子而语曰主人不但馆我并饭吾徒归之费不訾而芳所萧然不以爲徳曰吾青也予于是识芳所在平昔亲知之上矣葢尝屡举以励有意于延师者乃今于志芳所也首着之人生岂必皆以功名流其声得一善可称亦足矣善亦何必皆捐千金施万钟论其意气不同于寻常斯可称矣芳所名崇兰字楚芳眉宇有俊意自少即脱洒頴异在师不烦橘山加意择所从女兄归刘敬则甲子魁乡荐以诗亦欲颉颃而升从晏镐民于城镐民専门鸿硕为讲下所贤弟子学成而科熄退然不自衒遇吾党谈文亹亹终日得先进笔墨传冩袭玩不少置及篇咏倡醻嘿不露毫芒笑谢曰诗所学也頋所为从师者岂以爲角能否地哉闻者感焉综理靡宻跋渉尘雾蚤歳干蛊晼晚用裕堂构日拓园林音乐曲奉亲欢亲没不复理遇犯不校徐就条理委顺自然醻应坌至他人谓排遣不暇方聚佳士校杜诗注刻本如日课其所尚固然自少喜交乡大夫先生无不得其爱重里名辈困乏时而周之友弟无间歳寒亲友睠焉不忘其天性然也生前寳祐乙夘四月二十四日卒至大戊申八月七日卜巳酉十一月二十七日丙午塟里之西原髙氏派汴来自吉水归仙分泰溪又从嘉林徙至橘山十一世始大及事朱南山文丞相吾先君子须溪先生题其墓葢平生絶笔云曽祖彦举祖洪父文彬母罗氏娶刘氏子孟仁女二许适王天瑞张徳懋次子观生为弟后孙男宜福孙女二嗟夫昔之兴家者类力囏而利薄事逺而年长故其成也非朝夕之故而其传也亦久予见髙氏三世矣煦煦然而温恂恂然而安郁郁然而茂视一旦崛起盛大者若不足而阅世如一朱门清华或有不逮之羞泊然者有余味矣起骤者仆速源逺者流长吾以今昔观于天道益信芳所虽无遇于时而有以知其方来之未艾也然则亦可以无憾矣夫铭曰欲知其兴视此木欲知其完徴此屋欲知其贤观所蓄刻书为田子孙读粲予授馆似以续归全中夀何不足若彼翕赩反乎复以此易彼竟非欲前人之光后人福



　　钦定四库全书
　　养吾斋集卷三十二　　　元　刘将孙　撰墓志铭三
　　袁谨斋墓志铭
　　晋人最善品目人物其言曰百人亦见千人亦见吾尝持此阅人而慨然有感也夫所谓见者岂必见于事任哉即一坐而倾其坐人一望而知其小异如野鹤之于鸡羣金玉之在瓦砾甚不易得也以声而见见而意废然者有矣物色而求得而不逮所闻者有矣若昻然而轩举頴然而拔异使人遥视而不敢轻近即而有余敬退而犹思之者岂非间见之英难逢之隽有用之才而忽忽止此此谨斋之所以可惜予闻其没而恸之不忘着之铭墓也举此来者犹可以想见其精神之彷佛也呜呼诵韩公嗟嗟子厚而止于此语相期何许亦何意斯人之不幸曽不能以概见于当世而徒托之想像者如此也谨斋袁氏名恮字从谨世居吉文方山之下古渡先世多厚徳至山窓恭甫益盛往昔声律擅塲时古文作手推易壮斋季鸿山窓其甥也渊源有自来矣中年湖海多诸公知己昭文丞相古心江文忠公为书山窓吾先君子记之又为之名三子各为字从谨因称谨斋以此少即爽朗磊落年十七扁舟南北所交贤达搜竒揽胜不肯碌碌尘务遇事敏决公私鞅掌谈笑理解轻财重然诺以是见大夫之问利害者曰从谨乡先达之有所谋虑者曰从谨名流胜士望焉以为归者曰从谨常星言露宿左酬右应人视之若不暇给而莳花竹馆过客裕然无不尽于情故乡偪仄得屋城西旁充袤斥构深饰邃幽迎致二老优游其间从容賔防朝夕娱侍东宅以奉伯兄怡愉尽懽入其庭蔼如也往中台要官按事庐陵有不逞诬先垅如昔所云干冈者验治颇张于时子病奋与仲兄就辨曰吾不往且贻亲忧讵以孺子妨乎防官晓人也一对而诬者罪隣邑虚籍督征赋其人苦欲死偶当路语之感寤而释一不以徳夫人也故家子困侮无所出其友以窘告举币千余授之或彊委之券亦不责其偿志意浩然所欲为者宁此琐一二止吾亦约畧存之者伤其无以大其施也爱子笃教延师得客往往未为人知而后之知之者益信子亦不负其教呜呼从谨何可得也其髙视逺览有燕赵之气其慷慨特达有义侠之风其从容婉娩有文献之懿至其家庭恂恂又悠然父兄之教也予视世家旧阀愚者以庸败知者以巧败尚气者以竞败好髙者以诡败守文者以怯败惊名者以贪败皆所谓能者也犹若此他败于非类者复何可胜数昔人有云使若等存又曰如此人曽不得四十安得不为吾从谨悲伤太息于斯言哉生前咸淳辛未腊二十八日至大庚戌以事至闽归及汀之宁化石壁遽疾卒实十月朔日曽祖邦懋祖文防父恭山窓也从谨其季子妣易氏娶彭氏子四女二尚幼卜延祐甲寅腊葬某处壬老君婿也今以澄初名受勑命为髙丽王府断事官知事先葬以馆人彭应琦状求铭予哀之懐之知之深也岂必状而铭哉故反复借古语屡叹以发之犹忆往日升堂时山窓衣冠皓伟如苍松劲栢领客轻健谈五十年前程文如丳长从义玉立防臞清言文字审谨有味从逊与从谨皆长身竦特峩峩竞渊渟而山峙兴门福泽宜尔羁官长捐痛君蚤世而山窓从义继而去我四十年交游亲戚凄其余几如之何勿悲然诸子皆可教澄初又能以其名蚤闻于仕版谨斋为不亡矣予之慨不能已者爰长言而为之辞其辞曰
　　登髙丘抚壄土兮眇一目其四荒呼巫阳呌重华兮羌世短而年长宁惟人事之滔滔兮慨天道之茫茫材且贤者絫百而不一见兮复难得而易丧彼庸夫与败子兮皓白首而成行郁干霄之妙质兮不使及于栋梁握太阿之绕匣兮贸永蛰于夜光固功名之有命兮与之夀庸何伤喟牖下之何人兮此吾所为致恨于苍苍发山川之乆閟兮吁七尺兮此藏天固有可必兮观后人之方昌
　　袁叔端墓志铭
　　一家以一人兴一人而五合六聚者不约而如赴于是推论其所以兴者在于才智开阖之上莫不以为福呜呼孰知才智开阖者犹人事之当然而所谓福者必有以得于天哉人而能有以得天而天之兴之者若睠睠焉朝夕以左右先后之则其所以得于天者非人力之能致矣吾观于天之用意也逺矣如袁叔端之兴皆如有得于天者也吾是以着之叔端恂恂起乡里不豪举不急竞随所盈缩归斯受之然而人绌而已遂也时有利不利而我行则得也无意于盛大而盛大者随之他人求而不可能者拱手而坐致以至栋宇园林之乐子孙诗书之泽无不推端溪焉此其得于天者亦在是矣夫天不可以求得也人之所为自以为合于天而不知天之所以异者正在此惟无心之感不言之应亹亹而不倦古今用人犹必择重厚长者况于天之所以察哉叔端讳必正世庐陵玉原里人性质直无矫伪衣冠不随世改家去城近时所来往徐行俯首四顾如颔识不识皆知袁叔端也由约致裕驱驰江湖晚犹不倦焚券已责多盛徳子侄婣友交劝宜休一笑付家事东隣西里扶防风日佳时朱陈意乐彷佛似之笃意斯文延师敬待儿孙讲诵静坐听之遇防意时欣然领悟如得旧闻乡闾不释一意讲解居间劳怨悉谓当然里役延害起倡义率吏无所髙下咸得奠居若缁黄之请与泥涂之履坦又其余事居近青原过客时访不厌名胜徘徊或过数日每初度堦庭称觞饮少辄醉微醉小睡睡起觥筹尽客欢兴至一歌则其意乐也居近新田初谋居城忽得吉卜朞月而就新堂雅洁扁之曰端溪记咏交属兄弟三人笃爱终始不忍分去及不得已而析让而不校曰贫富岂系此予每慨叹世家大族之零落未有不自捐其初而山林之兴无不有异于人其异于人者亦常言常行耳彼失而此得之有以也夫予于端溪诸君子往来笔墨间厚也年时九日约登髙青原继前十年之游而叔端忽病剧卒不起嵗晚又闻哭母则生固尝抚其室曰吾已矣汝其同归葢后之四月虽人子之痛而叔端其知之矣卜葬有期客姚安生求铭亦纚纚能言其日用间意予固无所辞叔端生前淳祐辛丑十一月二十四日没延祐乙夘九月十日曽祖和祖宗兴考世昌母某氏娶胡氏继曹氏子男四士英士恺士美士闻女三孙男七志民志善志用志岳志霖志逺志立孙女九曽孙男一明生卜丁巳正月葬某乡某原铭曰天欲与之不得犹得彼人是哉夫岂不力新田衍沃手所种植子孙继承开径三益儒科方兴以似以续后人之昌愈着其福
　　茶陵谭见心墓志铭
　　予友吴午川圣绩状茶陵谭见心之平生属予以铭曰见心病且革语其子曰吾必以今夕逝他日葬必午川状养吾铭得二先生之言吾不朽死无恨愿铭之以遂逝者之愿成生者之孝也嗟夫予知见心往先君子须溪先生得云阳诸贤之诗往复如东西里见心其一也近年凋落遂中絶不知见心亦弃人间去圣绩惓惓友谊叙而求于我者如此顾斯文生死之望予复何所于辞哉圣绩之状曰谭古国也诗春秋着焉江湘间族姓潼州判官其显者也潼州徙太和其后仲达少年行道永新万石堂有刘评事器待之妻之二子长深次癸深字浚甫雄豪卓荦娶茶陵尹氏故大儒家防宰黄击盗平而死士民迎葬请浚甫为祭文援笔书云河上翺翔纵不媿庐陵之忠襄得不媿于豫章黄众惊服敢言登淳祐庚戌第繇永明尉丞衡山常宁令兴宁以郴法曹摄郡卒歴官勤政爱民多可称称潜灼先生三子长杞字楚材娶永新钟长身玉立隽辨英雅是生见心讳复单传号吾樗聪敏刚厚入小学即欲洞达经防往复论辨耆宿不能难在乱徙中诵声琅琅稍长诗文自得于心扫俗学壹空视世俗儿曹俪习尘唾齿冷不愿似游云阳交其豪英髙下各得所愿北方卢疎斋完顔东臯交聘主紫微南大夫赵平逺邓平斋遥寄属之赵青山王静得滕玉霄皆推重如平生欢著述七百篇题为詹詹集説诗每曰说诗莫难于风二南其尤也他如四书经子史骚各有论注字从钟王达北海百家艺多通达易数尤精大徳甲辰哭母诸念冰冷后七年丧中主府君乃为先世尺寸硗土求直于公府又縁诖误留洪洪省宪之掾属咸敬爱暨归而世念絶矣延祐乙夘七月病明年三月十日没生前咸淳壬申十一月娶刘南康税官元晖女子五女一孙女一以某年月日葬呜呼其家世大畧具是矣士之植立其心苦其言长而载之行事者亦槩乎如是而止也所可知文字语言而已顾随世醻酢中之所存曽无足以发其一二虽圣绩之深知君者亦不能以他有所加也然则士之所可哀者其不在兹乎其不在兹乎铭曰
　　谭古名族代有英特人门甲才丰用啬所持者广所施狭法曹收科歴试州县劒出匣闻孙矫矫俊声方洋耆旧压南倾北企专门重席积誉洽挥毫如云著书满家词倒峡以若其能论文说书有师法累然而衰倐然而没终白袷凄然千载托我以死如素狎铭以昭之后人其昌代不乏
　　戴勉斋墓志铭
　　勉斋恂恂里巷拊循恩怨虽童儿暴横皆以之为归戴勉斋浮湛尘中常若有迫不得巳者然一无所营其所急乃极迂阔戴勉斋白首惜交未尝累人而每为人所累无怨言戴勉斋赴义若一见不可必力争性淳易信然诺若可欺而人亦不忍欺之乡邻亲友暮夜急难先至后罢惟勉斋朋游控极风雨寒暑不以有亡为解惟勉斋葢吾州俗厚士君子如林薰徳强为善者往往而是也此长者之泽也呜呼今无其人矣勉斋之先世与吾祖母张夫人家有连繇是先君子须溪先生与之往来晚益亲其子斯道复以医有能名屡借其力拯危症勉斋乆病块坐一室相见辄执手凄然吾知其平生勤苦自好欲有闻于身后也每归而诵之先君子复叹曰是其人多可称惜也病三年不出门屡殆复苏而乃后先君子四阅月死死四年卜吉葬求铭呜呼谁当知者此其为善于身尽心于人有过于行事及物者而无所可着也非无其事也不胜着也吾故崖略形容之而证以一二抑使知其人者俯仰黯然而思之其不相知者亦重惜其不相值则斯人之平生庶几乎如见之亦可以少慰矣夫里先达有婚髙门者迫嫁期无余赀急而求勉斋廼代之经画贷江外以集事未几而其人病且死举扶泣曰吾负君矣勉斋抚之以瞑曰君平生非负人者今及此命也我与受其累自以私田偿之而人不知王常丞城山家有畔仆诬告之狱事首及勉斋本无与者坐其父子自乡出则假馆焉繇此蹈不测展转淹系自吉而洪冬逾春不得解然无置辞直饮章株送人皆寃勉斋兴顾萧然诵经殆宿对及此或当路问前事咄咄为王氏称屈不少避城山暮年寂寞迎致馆奉益恭赵阿榞实甫宗室齧齧材伉不下人者独勉斋婉娩从之花时月夜飞觞分韵衣冠谈笑行道唶羡至其乏窘人莫能谋之勉斋诡求推与终其身死犹任其逋他乡来仕者行李无所托或困簿责堕钳勉斋隠然如小朱家纲纪之不厌各得所愿故人二十年滞讼牵引熏轑賔客居间墙进不得要两家皆厚勉斋交往俱不疑卒繇一言讲驩而不受徳先世尝奉华严及其身逾笃于方广经堂起屋成社为龙华一防其生平嵗月大半于此乎役每慨然曰父志也于经如有得若其用心平持论恕槩不为言语文字而合于佛临终说偈视去来梦幻不忘妙髙楼阁云中年母病建楼北向告斗祈命良有应晚屡具棺衾屡推以给亲友之急不惮烦至于处婣党若女兄弟虽睦友常理而皆至性之所感发折旋羣碎有甚难者亦莫能挫也太史公有言缓急者人之所时有也若择便而逺引事后而诡辞谁不能者然可悔者亦坐是矣嗟乎勉斋而既不媿于心不悔于所行矣又观居此世者何如也戴氏世家庐陵今居城中县社之左勉斋名某尝以范名与庚午太学补试异时处乡校退然在列然一旦干戈倥偬学田悉上送官勉斋适与北来马上者语相合从容风激留意俎豆田以是归然未始以为劳他谨厚不伐类此家如关西清白杨适同吾祖故称勉斋勉斋其斋号也年七十生宝庆戊子正月二十有五日卒以大徳丁酉五月一日以庚子某月某日葬某所曽祖某祖某父某母某氏娶某氏子某某太医院命以为吉州路官医提领孙几某孙女几某某其壻铭曰
　　谓皇皇乎其何之兮匪营其私谓区区者皆可能兮胡宁不为惟其不可忘兮是以可悲吾铭以昭之兮后来之思
　　萧泰湖墓志铭
　　庐陵西横溪萧氏与吉文三瑞侍御史同于今十六世明经魁擢贡第相望至今为儒族尊宿少俊佩衿舘谷相望以髙如希说靖重深厚见称宗族乡党老成文献有之似之乃命遽革年既六十又五谋葬其子元果以状求铭不得辞则按状叙之希说讳岩孙其上世之初迁僊林之横溪也称十万小十万焉其富如此十世祖诗冠皇祐九世祖倅衡往杨诚斋为记佚老堂者其叔祖其贵如此希说少随叔谦谷客赵孟许以诗经魁舍选客皆名士已能倾其坐人叔任咸淳经量年虽少佐之以公官民以为便盛年逢科讫之运以举业雄乡校提举蔡涧松雪龙诗经前辈每得其艺叹赏之詹天游黄有山交推挽檄教谕贑兴国学时滕玉霄摄贑教厚倚属焉増学租新礼殿奨后进文物彬彬然日盛然期满去之不复仕归从乡先生游有真乐前辈凋落隠居深宻里役每以身先不以累乡曲亲友急难挥解无不全其欢迹捕之卒至者谈笑遣去里以安堵上世功徳院在黄山僧行以科扰四散为言于僧司得复旧他祠庙桥路出于近者无不用意客来必留故居隘稍辟之严于教子诸侄嵗时防必笃训且试其新艺防科复勉子孙叹已老付汝辈毋负吾意嗟夫士生世不遇得称善人于乡言行有可纪述虽常事其难能也彼赫然有以著者其隠然者未必能无媿如此也吾孔孟家法固曰不怨天不尤人又曰仰不媿俯不怍一乐也然则希说固无憾矣乎希说号泰湖朋友以其寛平有类之者也生前宝祐癸丑正月六日没延祐丁巳二月十有九日卜三月壬申葬居近谭家园祖墓侧曽祖景贤祖国俊父必兴妣某氏娶程氏子男二元槼先十七年卒次元果也女三元姝适彭琥元某适刘囦元某适刘潜孙四女孙二铭曰
　　乡之言恂恂家之言谆谆谓不仕耶亦受任于斯文谓为仕耶曽未展其所存藏之有余以善其身不在其身在其子孙
　　前贡士龙溪山长带溪萧君墓志铭
　　予少侍亲京辇下留翘材观东閤往来江淮幕府一时人物皆极选五十年四方凡知名者无不获私焉未尝不退而叹也主文章者事词华专经学者守论笃闲政事者鄙清谈喜杂博者泥故实下至儒者时文骈俪诗词賔客髙下不同各自为流声各不可合然无不得所愿大者羽仪清华小犹峩冠标置所至尊上客冯陵偃蹇终身欢娱无不足于意如吾带溪其才艺涵蓄能无不长长无不擅使盛年袭世科雍容搢绅间岂比麞鼠为或者所讪笑傥幕府书檄仓卒陈琳阮瑀之任优为之必不贻君房孙郎帐下儿讥议政使连蹇塲屋亦岂不收名定价如郑君乡吕公客陈孟公坐中优游嵗晚享有文献之乐也哉惜也未二十而贡望四十而代迁虽礼罗席聘尊事之者间见而愀然之意曽无足以寛其寥廓之懐而郁积而无所施者槩不着以一二乃蟠屈之闻见精诣之才识仅或为知己笑谈之资浮湛黾勉世故销沉恩怨反覆铁炉步犹或为累曽无伸眉快于意者竟至于病废展转而极予前年闽归忧患变衰之余方欲从君一纾其胸臆而君相视瞠然意倦不复下上论何如往年予徘徊饮泣去日者哭君而归长涂烈日不知涕之何从岂惟故旧之情与君不遇时之感抑相知絶世今而后疑而莫予质也闻而莫予解也一代人物至君而尽安得不触目而遣懐横空而雪涕哉吾庐陵衣冠世家自唐至宋不絶者惟吉文九江萧氏侍御史定基为江西三瑞之一自台端持乡漕节发运使孙服复为名御史近年以名春秋防首擢第为湖南宪渊者君祖叔也先府君南谷讳榉擢宝祐文榜第君幼頴秀端重八嵗能赋甲子欲以登仕郎试江西南谷以其少欲迟之执友泰宇曽奏院尹俾肄习以不见烛为限如期就泰宇乃命之试试果捷是科同里世家子弟贡者四人皆甫弱冠乡论夸以为盛防随南谷官连州第二科始试南宫病作犹终塲自是愈肆力志逺大南谷长东湖路万里为前庑一见倾待未几路魁甲戌而科讫当路以才名举教永丰又教安福士喜得师东轩曽御史睎顔提学湖南檄正连州学且升教以南谷趣归止及擢龙溪山长甫数月竟以南谷忧去免丧泊然无进取意鹭洲屡请为堂长屡摄教事彊起辄谢去平生词赋负俊声佳句多传诵博学强记为文辩给丽宻尤精于诗初宗山谷后纵意所如竒捷妥雅四六更精切深穏书疏委曲得三昧古今传记异同防革先辈家出处微隠名第纎悉睹见贯穿造次亹亹如史一日鹭州风月无边楼上侍过使贵客酒次偶及恩贝州旧故歴举月日事实毕具使客其乡也为之惊叹所未睹甘石曽杨之书差谷小技无不悉得其说术者不能欺奕秋余事亦髙品先君子须溪先生于世少许可独闻带溪来折得带溪伴语日夜不休南之陈中山北之徐容斋皆知己容斋为诗序方之子长子美他名流无不愿交予之慨叹于君者此也予尝与君从叔陶斋叹君眉棱须鬓背负腹壬彷佛乘云公见之者宁不谓福人而栖迟若此陶斋谓君齐眉亡恙五子皆颀立竞人生之福不在于斯乎今春长子暴卒五日陈夫人没又十日而君仙去噫福固在是乎君娶乌江陈氏环溪女俭勤令淑称于宗族乡党环溪讳和字致仲屡举奏名主万安学志尚掲掲敬君如交友其身后葬之复求先君碑之于义为尽君讳炎亨字可则其集亦名澼絖曽祖肃祖慧孙承务郎致仕南谷晚阶文林郎行朝除礼兵部架阁母杨夫人文节公曽孙也生宝祐癸丑三月九日未卒延祐丁巳五月十六日午子男五孙男十二孙女四卜某年月葬某所予子遵娶君女弟惟斯文之故遵重不幸予之哀君志君不自知其缕缕而长也悲夫铭曰
　　柱耶桯耶才各其施羽耶翮耶谁挟以飞时耶命耶彼奚不宜凤耶非耶适逢其衰岂不百年生也何迟佩玉琼琚乃驱之驰黯其至宝赏不葢悲九亰竒气郁为灵芝其来朝晖其出盛时百年之衰千载之期
　　故文林郎礼兵架阁南谷先生萧君墓志铭
　　公父讳榛字南叟没既乆而未得吉卜乃以延祐四年丁巳秋八月十二日丙午葬于某所既啓殡孙曽族姻俛仰今昔永念公之兴于家世于科仕于四方者多可称述顾墓碑未立日又迫傥圹中之藏复不昭书其嵗世系占第歴官之槩使来者有考无以慰其景景以予之亲且旧也属之笔援古例叙其平生为铭铭曰吉文之萧着于螺溪八业相裔自长沙西始居庐陵伟士曰霁吴干贞间上书论事今洪武宁传子延评文焕母周迁于兹乡是生良辅以工部贵赫赫侍御宋称三瑞熈陵殿柱书定基字甲科台端乡漕过家东南发运盛时光华有孙曰服继为御史不阿权豪世济其美科聨嵗贡代不絶书廸功九成徳厚庆储隠士维萧黙庵是似乃伯氏渊寺丞宪使承务慧孙仕不及兄东山樽斋从容斯文是生南叟頴出秀拔工于辞章才奋艺轧收科宝祐丙辰之年龙首文山是榜卓然初筮南安主南安簿再转法曹理连州署长洪东湖改教封州再録连幕朝迁海瓯掌固礼兵骏追不及繇廸功阶文林三陟勾稽治办漕幕详明湖堂教思有懐诸生连守虞臸雍公孙子江漕中山一代文士连掾异知摄户判莶文台职剡上文华淹当时诸公磊磊知己徊翔欲上喟其麟止山林容与衣冠后先户屦賔榻佳客聨翩堦庭美子孙枝兰玉故家新第允曰备福所居黄谷以南谷称四方懐之老成典刑语不妄发意不锋激退然色声静定如一闻者心服见者意消在约如泰在泰不骄向来桃李章贡校艺莫年庭槐清隂蔽翳生前丁亥宝庆仲秋廿六之酉六十三筹至元已丑十月寓城十三云已考终是征妣刘配杨文节曽女子长炎亨以贡士举炎符炎奕女炎赦名刘遵其婿是生六孙在奎里垕坚塾以次曽孙十四孙女又四符既蚤没亨近亦亡在不克世余方嗣芳予子遵也公曰可妻宛其不幸负负公意公女哀公实碑此阡呜呼千年既固既坚
　　王卓斋墓志铭
　　呜呼予于卓斋旧矣其为人予能言之方孺儿边幅娱訾动可触已眉间郁郁有竒气狎其贤杰推分剖与汜相与娱戏咸望焉以为归蚤膺门阅每遇事端盘错类老人所惊駴条疏理遣侍惠文工焄播者即不敢以少年易视四坐论议豪齧交张间森隽使心屈不一毫挫然恂恂乡曲辈行未始无故而多上人风尘澒洞防乡井如时平保衣冠坦觞咏萧然不见徳色雪霜贸贸文衰武谢冯陵杰颠众东手俛跨出乃落落平视事遽迫口舌争之得便利投机合变于其间过故人理清事买书寘玩晏无枝梧亦园林钟皷完如初兴诗书门户益大其所捐弃忼慨捷出望表足以感讙心动死力江湖倦游暮夜叩门保之不惮厌里中急难刚柔缓急吐吞阖辟各尽情伪他人累日夜不能得要者片语无遗论呜呼使盛时幕下能得此士岂不足望一府使仓卒受任信宿岂不称伟男子惜也生不居江淮间既边事动遇知己扳援已晚所为磊磊者仅能使吾党追论悼惜而纵横神智特酬酢世故之璅璅而年又止五十有一思古今人物时命如温处士造辛云京孙谠皆由匹士感慨出位起山林与人事所立揭揭如此哀哉卓斋志何不若古之人哉儒者类恇怯误事间通方辄流宕忘返才难之叹尚矣时命复若有物焉壊之今吾言之而知者非其婣亲则旧已岂不愈可感哉虽然昔之千载以至于我不必其史也是有君子之论焉未有非郁伊俛诎见数于物论者也存其人以其志也其志传则其人存若夫髙位重禄以自显庸有不待人而传者矣乃未必传也凡不恨于浮湛而如有待于寥廓者岂非亦有君子之论哉予故依微彷佛于抵掌谈笑也以为卓斋铭安成郡西称东郭王氏其先徙自庐陵隆田与泸溪敷文庭珪寔同出卓斋名新民字明翁皎厉有异材每欲于时文外为学问试塲屋逈不同余子咸淳庚午几贡矣以破语太髙抑卑试太学非不愿也制司尝檄以计议锐欲以事功自见而势日非即谢去事亲以养志刻意教子皆有立父没悴然念平生之教惟欲书牕争尺寸闻前人而科废已矣惟文字尚不朽则求吾先君子须溪先生为之铭已又时擕其子来请学所志好惓惓独在此前南安尹李静山熈最喜道君家急义事又骤称君之能吾先君子于世寡交与君还往独乆于其没深惜之曽祖得遇祖梦辅父朝俊字英叔母某氏娶刘氏前和州使君孙女妇道母仪有称相夫用裕每焚香愿家和子孙贤亦可书矣先四年卒子四人彪常肃瑞皆文采通练女适刘继功龙云家也孙男五约绩绅缜绘孙女四淳祐癸夘九月晦其生至元癸巳七月望其卒大徳丙午八月庚申其葬安福乡郭川白鹤阡其处所为迟之乆也葢慎也彪兄弟以状请铭予视状所登载深感于君之不试即周遭人事服畏清议捄饥利涉惜类全交在他人为剏见而君为常事即君所遭倥偬震撼咄咄非意及理有其所以处者岂可以常理论哉予故着其神而畧其迹而君为人亦从是见矣呜呼卓斋孝友气谊人也兄弟二人终身无间言免父丧又十年聚居合食不忍析内外如一后之称兄弟者亦鲜俪焉铭曰
　　木也可以柱车也可以逺摄衣起坐可以御变何以不如而命之蹇谓无年耶五十不为损谓无憾耶小试亦已晚匪知其囏孰信我言之才之志特以言传吁嗟言之质之千年
　　曽母县尹霖岩郭夫人墓志铭
　　呜呼家之兴未有非妇徳也妇道无誉谓求所以致誉者也若实有其誉亦何可没哉故古今妇若母之贤无不闻于时而昭于代若梅溪曽母郭夫人所以相其夫子教其孤而兴其家者其难能鲜有又不待于传闻所闻也予于曽婣连也其子之哀而不能得于言者予能言之初霖岩兄弟賔客交游常满坐暮夜咄嗟厨传立具不待命皆推夫人霖岩挟其景景留黄金台下连数年辇运共给与营其赢缩沛然殷盛有加于常年无不相与贤夫人霖岩没都下一意教二子使有立闺门落然雍容成裕愈倍霖岩存时户庭屹立又无不共才夫人予中女归闻礼往留光泽夫人遣闻礼来迎道涂络绎纎悉尽于情他日闻所以遣其女者周旋用意有过于父之爱一无所彼此惟恐卹之不至若负其父意者则前所称贤妇有不及之矣勤其身大其所成曽不以为劳翛然遗其子无毫髪私虽男子犹有媿也是岂不可传欤闻礼兄弟为夫人之家传曰先祖母郭氏也以善事舅姑称祖姑及两国夫人亟诵其孝先母幼鞠祖母旁一如祖母规绳以是先君娶于舅氏先君丧归先母抚二子而哭语之曰自吾归汝家五十年难险何不有丙子兵革间汝二父从信公幕府道梗闻兵败伯氏规避逃吾妇姑相持转侧穿间道彼此皆不可知时饮泣露祷幸得相保危疑反复间若等识之勿忘也先君闲居多营度为万松冈起见山堂日领客啸咏须酒酒至须馔馔列未尝后顾先君北上家事治资用给御下和肃女子小人无不孙与怨寛平信厚至者如水未尝亿计而充拓自然乐输喜施外务自消里胥悍卒亦知敬惮尊师笃教夜帅女功待二子读三鼓罢散始睡平明又呼之起处宗族恩意笃尽孤弟收抚教育使有室家田庐已酉庐火督二子重构规制有増焉是其所称者亦人生日用间事而其缕缕于言外者有所不能尽于辞也予盖深知而黯然愈悲于其言呜呼状称欧母祭丰养薄语以为叹抑为欧母也犹易贫之孤可为也士之母可守也若孤而有门户可托母而有田庐之累嫓于欧母也为难吾每执笔内美必慨而言之者诚感其事之未易也况如夫人者乎则其福亦不可及已夫人郭氏讳顺正字徳仪太和南乡人父克安母萧氏生宋淳祐癸丑九月二十九日没延祐乙夘二月十日子男三女二卜以延祐二年三月初十日葬于里之王按阡向午丙铭曰
　　春晖晖而日长兮草寸寸而心短子欲养而母不待兮年何长而道逺兴未有不难兮况世异而时殊申戒露之严霜兮藐膺门之遗孤虽百年亦何所报兮尚膝下之满望遗之以所可安兮成之而不飨天皇皇而髙逺兮山靡靡而苍茫慨一世可奈何兮万子孙其勿忘











