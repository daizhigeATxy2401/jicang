　　钦定四库全书　　　　　集部六
　　皇甫少元集　　　　　　别集类五【明】
　　提要
　　【臣】等谨案皇甫少元集二十六巻外集十巻明皇甫涍撰涍字子安长洲人嘉靖壬辰进士除工部主事官至浙江按察使佥事事迹具明史文苑传是集凡赋一巻诗十九巻文六巻又涍殁之后其子枢等裒辑賸稿得诗八巻赋及襍文二巻编为外集古文非涍所刻意亦不擅塲其诗则宪章汉魏取材六朝古体多于近体五言多于七言其持论谓王宋反元习之靡而不能不病于声李何矫一时之而不能不泥其迹可谓笃论盖涍与黄省曽为中表兄弟早年袭其绪余亦宗法北地之学及其造诣既深乃觉摹拟之失故其论如此然其鉴李何之则云诗可无用少陵取法迪功则云诗可无用近体又云七言易弱恐降格为钱刘亦类于惩羮吹虀者矣王世贞艺苑巵言尝谓其如轻缣短幅不堪裁翦陈子龙明诗选亦谓其无縦横荡逸之致岂非以取径太狭故窘于边幅欤要其婉丽之词绵邈之神以骖驾昌谷苏门固无媿色也乾隆四十四年四月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　皇甫少集原序
　　上帝发祥锡我皇甫乃有树名周室纪绩耏门由兹以降鲜不有文以华中国以昌休是故周书述防子之命诗人载有客之篇其来尚矣炎汉徳衰农慷慨陈辞束身归党观其对防日食应诏自效自颂诸篇史称言不怍其心矣槐里削平祸乱功髙不赏阎忠干说拒而之曰委身本朝守其臣节虽云多防不过放废犹有令名死且不朽反常之论非所敢闻嗟乎此言虽与日月争光可也宴自以汉人不仕魏晋托言尫弊弃迹邱园后之君子知晋徴士而不知汉逸民亦不亮其心矣若夫博观宏览时号书滛守释劝可以见志高逸□纪可以考学岂以矦王屑意乎时则传烈女而厐娥释序三都而左思显何其伟与李唐之文至昌黎而三变近道持正首得其传着在文苑韦处厚称其排百氏之杂説判九流之纷荡徴防理轴遣训辞波蹈正超常曲畅精防比之贾谊刘班云一时操管之士若温岳松枚彬彬乎竞美矣而茂政孝常则入室崔王方驾钱刘安定八宗于兹为盛盖自徳参以义明公之属直言事太宗而谈文者与唐相终始也五代以来寥寥无闻吾仲氏子安考求先叶至宋元之际未常不抚巻叹息以为栾氏之下降杜生之既防不是过也爰入我明籍凤阳者以武功显居睢州者以望气用寓安东者以乡举逹子安谓予曰是皆未足以重吾宗复其世业而光昭之固在吾等耳于是苦心研力穷搜防讨博采精思谓非班马曹刘不足以诣其极盖今之为文者王宋称一代之宗李何为中兴之冠然王宋反元习之靡而不能不病于声李何矫一时之弊而不能不泥其迹故其为文雅意于史汉庄骚间而于诗独有取于廸功然又狭小其篇章乃删其遗文以为外集尝叹曰防诸氏之长以追六代廸功其庻几哉子安刻励二十余年其性敦静简黙又能致其深沈之思其于诗铸辞精而为防逺体骨竒峻辞彩英发陈风谕则婉而不廹叙政事则直而不俚颂功徳则艳而不诬不取妍于一字不求工于一辞肈端莫测归趣难探咏之而有遗音咀之而无穷味使观者动心说志又以拙宦不逹多感慨之辞亦忧患之意与拟议而谈则建安开元之盛盖瞻忽间耳子安之在艺苑犹机轴之有文锦廪庾之有秬黍而吾宗之有子安则衣裳之冠冕而居室之栋梁矣惜乎天不假年而竟止于斯也子安卒之明年其子秦枢捧其遗稿请为删定展诵洒泣掩巻而起者数矣今年秋秦又申其请遂饮痛而为类编之稿凡十帖已戼居蓬二集十取其一而不足仕使二集十取六七使旋客魏金陵三集十取八九而有余东览则子安之所自定也若其散篇漫简殆与十帖相半则仅以类从不复得其日月之先后矣总得赋一巻一十四首乐府一巻四十八首古今诗一十八巻八百七十九首书序记表杂文五十五篇题曰皇甫少集以示秦枢二子不惜空匮命诸梓人秦枢可谓能子矣可以为孝矣刻成请予序之呜嘑子安删定吾集欲为吾序而弗逮也吾逮序其文矣吾何辞昔王元礼七叶重光名徳为盛刘孝绰宗人七十聨华当世心切慕之故于先世之文采诸散亡编其遗轶既辑先大夫五集与所著书又取大父韦庵公诗文集而刻之今又见兹集之成也能不为子安喜不为吾慰耶虽然青箱之学属在后人三都之文必资名世予但序次其目故称先人云若其标誉腾声程徃镜来以永遐轨虗诸首简俟擅辞宗者华阳山人冲书








　　原序
　　两仪奠位二曜扬辉经纬其间书契攸作文之时义逺矣哉虽有懿徳鸿勲非假典谟曷由宣阐故夀不固于金石而名可齐于霄壌者以此世之谈理学者诋为末艺守吏局者谓非适用殆犹茹藜糗者难与道蹯腴之美蒙旃毳者不足与语绮縠之华也矧言本心声诗縁情靡游心内运应物外感性机妙发气韵天成爰稽作者良亦艰矣匪作之艰知之惟艰匪知之艰言之惟艰此轮扁不能胪斵而伯牙终于辍弹者也牺轩既邈虞夏防湮宣父厘正之后卜氏泝其源申毛韩郑沿其流咸能诠风人之防窥作者之意历世近而习说真也倬彼我祖敦诗明雅先考纉业哲昆嗣响廼诞仲氏聿秀厥宗七龄夙悟即懋藏膏之志九嵗缀文遂精雕篆之技至乃研讨六籍旁览百家朝帷不巻夜榻几穿室人让麦而莫知侍儿窃馔而无见其笃如此由是学臻博极思覃深湛缅豪士于西州追风于东晋家称千里国号无双矣兼以气资爽迈仪容俨肃后进资其善诱末学借其人伦而余分则友于义同师授虽士龙特眷于平原恵连最钟于康乐蔑以逾也每有述造辄相诏眎商榷砥奨可得而言方其家食含章与徐生二黄定交笔札之间笃嗜工部既而何李篇出病其谿径专意建安尝曰诗可无用少陵也至觧巾登仕与蔡王二行人广搜六代之诗披味耽翫稍囬旧好雅许昌谷乃曰诗可无用近体也又与王文部李司封唐陈二编修剧谈开元天宝之盛而心醉焉乃曰诗虽选体亦无使尽阙唐风也至为歌行一本乐府而叅以太白櫽括铙吹之余犹曰七言易弱恐防格钱刘也故其诗特工五言而七言近体薄不经想余与聨组二京方珂三署被窜则郡檄交移承讳则倚庐同戚虽伯季具迩而敦赏独深矣试为标论诗盖错综魏晋而托宿于唐英赋则驰骋屈宋而逸驾于散骑文则陶铸班贾而呈范于中郎其为篇也幽以通思舂容以御气婉丽以陈词和易以达理愤懑以抒情绵畅以该事隽永以归趣其始构也只字不惬于心片言无艳于目蹋壁穷思拥衾窹索曾不少休是以吟苦则弥日不就神来则下笔立成今稿中或两字未窜或二语并存致盖宻矣若夫锦必有袭巵非无当苟慙博物畴发斯蕴欲仿胡广于官箴拟刘逵于都赋病未遑也柰何覩姱容而决骤过屠肆而垂涎妄意吠声讵曰知味哉方其潜心经术睎轨儒林若易序诗説春秋考原周官杂志亦略槩见早谒阳明洞析道体亦其性静得之若与东郭邹氏扬山方氏往复诸书锋辩莫之能抗至其佐郡分臬坐有余啸案无留牍魏懐慈父越畏神君固知防臣叹辞赋非夫蕃侯耻翰墨垂绩良有以也然才高妨位命达憎文沦落一官见嫉众女不令第嘉颂于属车僃清问于宣室是皇猷无润于掞藻而国典不寄于方闻也嗟乎当宁按圗讵揽燕台之骏开阁倒屣惟罗叶邑之龙匪今为然振古同慨矣嵗在丙午丁辰荼酷颇有忧生之累贻余春日斋中读丹经一篇系曰夜来更加窜定庶几可观诗之难言如此后世谁相知评定余文此陈思所以兴悲也亡何长逝命矣夫命矣夫然年虽中促而名则宏逺矣胡云未究厥止哉余知兄诗庶能言之不特可比申毛韩郑亦卜氏之亚也昔孝常次补阙之编王缙表右丞之集顾余谫劣曷克胜兹幸而伯氏运斤二孤命梓芟采精覈都无遗误犹谓标誉腾声以俟宗匠聊以习闻余兄之言挥涕而告秦枢俾知先人制作之艰若此云尔叔弟百泉山人汸谨撰







　　原序
　　辛亥之春侄秦枢遗书荆南以少成集寄余为序啓而诵之宛如生平聆其咏叹伤哉懐也洒泣兴思夫兄夙禀纯姿卓负渊识诞秀吾宗寔惟殊祥异表况乃宏览载籍研精雅颂沉思旁索日无怠晷夜或忘寝九流众技之书海上名山之防石壁金匮之藏眞文鸿宝之秘罔不游心博摠斯固通人之所难而独兼之能不头颅早白形神易槁者哉兄尝志在世用每与谈古今论豪杰之士则慷慨拊踊不让徃烈今观其与华阳长公书亦可以见然以特立不羣之志防脏一世终莫能尽其才是以作愍知嘅遇赋以自寄夫世尝谓文学之子鲜洪世猷此乃鄙俚不识谟训执蝘蜓而议神龙者也昔曹植思必凌云翰俱纬国犹不足于文艺之间而欲求自试以效锥刀之用由今以观忧在国家忿呉蜀之患不遑寝食思得偏师之任不顾乘危蹈险骋突士先建功钟石以絶诗人彼已之讥或能用之当有见诸成业岂尽以为言之不能行也故曰骐骥长鸣而无伯乐以昭其能是以于悒而窃自痛者也兄自少为诗歌遂藻于声偶輘跞李杜矣时亦未有知者及既防嘉运矫迹崇贤稍与时軰相逐然终非其好盖自居先大夫忧巳尽诎时品而持上躅矣夫精于义者不系乎物知所止者不同于流而彼窃小知以附闳议其奈之何今试举其一二如雪意烦辞髪江流倩浣膓如鱼上水鸟惊燕落桥花类皆少陵之靡妙虽集多不载犹可别传兄尝同为秋防寒夜之作许与过甚既改服东浙寄余书云将事考槃以卒初志兾与同奬风流益增标胜余方讣太夫人中道而兄以奄逝生平景懐悼嗟何及遂使国家登禅太息于斯文而人伦模楷怅絶于具尔吁其已矣敬序遗编因之寄嘅季弟理山濂谨书



　　钦定四库全书
　　皇甫少集巻一
　　明　皇甫涍　撰
　　赋
　　悼懐赋【并序】
　　嘉靖丙戌之秋余兄华阳先生偕友人五湖陈君有白下之游余与弟子循子约追饯江浒维舟极饮时沧波凝冷防月扬晖客有诵太白之文者曰朝心不开暮髪尽白登高送逺使人增愁余闻之畅然感激乐徃悲来慷慨懐旧泣下沾襟华阳先生谓余曰能为我赋之以资是行乎余曰唯唯赋有悼近懐逺之句盖取材于潘氏秋风之作遂以悼懐命之酒酣兴发援笔成篇惧夫纂组之不工而贻笑于疾行也辞曰白日暮秋风生朝梧坠宵露零长涂啓旅防惊舟枉渚之清澜樽曲亭之飞楹憭兮栗兮愁寂寥而多声怳兮惝兮思黯忽而不明狼籍盘珍错落华镫列爵无算扬歌靡停晨曈曈其欲粲月杳杳其含精榜人齐唱仆夫咸兴聆班马之长嘶感辞燕之飘轻胡壮士之慷慨俄举手而抗旌临变衰之萧运泪防堕而縁缨烟翳翳以遥入棹靡靡而遄征惟流波之遗响鲜逝装之留形耿悼近之幽畅抑懐逺之恨情岂斯适之弥久有长违之尘邈羡兹游之昭旷独抚膺而惊愕匪公子之逍遥讵王孙之淹泊似抱策而求售廼登车而踊跃激雄情于孤剑替覉忧于飞藿思附凤而攀龙愿离防而释屩承玉署之芳音挹金门之余渥胡时运之不然怵三第之俱落徒盈愤于弱彀聊慰志于防璞心百虑而拘緜膓九廻而焚擢蔼賔筵之嘉奏彤楼于寥廓懐脉脉而朝驱散萦襟于旅酌望瀛海之清霞侣东山之幽鹤安春税而廹冬幸缁尘之可濯昭逹观而无愠岂防躬之奋薄翳大仪之运流孰婴情于丰确识躁静之有常宁友道于伊洛徃兴居而如一恨縁悲而偕作云翩征以凄其鴈邕鸣而嗟若望行车之归来即园庐之永乐
　　乱曰草木揺落兮天地寒关山迢逓兮歳月殚蕴麝兮流芳灭玉柱兮緑水残恐美人之迟暮兮望城阙而噌叹息余驾兮江之干追余乐兮聊濳盘
　　离思赋【并序】
　　甫子感于时而兴于思其友朱子俄将有逺行作离思赋也
　　廓靖贞以徽居兮泊吾御夫四时亮无名世之宏伟兮骧轶群而登巍惟斯时之迅迈兮痗吾其不可囬忧緜緜其若萌兮又感乎友之将行惄离羣而索居兮畴亶予之幽情洵徃古之不遐兮憯独愍夫吾生仰前良之遗轨兮聊抑志而自宁咸遌轩而遘虞兮翼世太清罔曜灵之常丰兮奚多悲而不平騑厯坰以迟迟兮相俶途之多坎日晻防其将落兮云缤纷而承幰廻飚袭于衡侧兮魂营营而靡宴予侘傺而顾懐兮怼予心之不然骏弗必御良弗必庸兮始以为过言目騕褭之殚弃兮委和氏于泥间何古人之不诬兮惟覩象而后宣糅蕙芷以充觽兮又申之以幽兰纷郁毓其芬蒀兮珩寳璐而羗弗察其姤嫮兮膏予马以盘桓旦予发于蒲坂兮夕指憇于岐趾过虞虢而游目兮叹息而不遑已谌帝赉之足徴兮感辅台之在鄙式兹岩以徘徊兮神发梦而滋惑嗟遇合之何常兮慨重华之不觌汩吾歳之日遒兮泣涟落而累辟絷骐骥而弗乘兮即遐落而踌蹰服跛牂而振緤兮虽造父其焉如泝余皇以登峦兮弊日月而靡由渉长河之浩渺兮越弃置而弗售悲吾生之不辰兮悼暌阻之疚心思返斾于穹谷兮念鸣鹤之在隂慿浮云以廻聎兮涕横坠而弗禁亮洪流非一苇之可障兮烱贻则于周任时亹亹而不居兮言遄徂于故岑既纬繣而犹求合兮亦非君子之所钦
　　愍知赋【并序】
　　余弱冠从诸生颇懐逴跞之志世俗所遗于时鲜曜山南叶公按呉见谓逸才甄奬笃顾期以扬艺之秀允兹人伦之表既而邈焉云散飘沦靡戾负心含疚忽将二纪公亡且五稔于今矣今年冬旅退之暇寓目于西城之隅厯公旧庐而感焉夫匪遇实难唯知之难知未可以易言也遂援毫怅然为之赋命曰愍知云
　　时游顾以写忧兮眷崇城之曲隅驰天衢之荡荡兮倚观阙而踟蹰忽旁睨乎荒蹊兮厯伊人之旧居羣雀下于堂坛兮寒烟翳于榛墟云亹亹而遄征兮感逝者之焉如逝不可作惕焉疚心追畴昔于响像兮迄逾纪而迨今辱国士之隆顾兮奉绸缪之惠音虽防璞而鍳章兮谅思永而慨深夫予思之曷已兮痛五载之不觌抚虚宇而徘徊兮涕凄而霑臆尘掩沍而不进兮野萧条其无色惟知已之实难兮嗟人命之有极悟庄生之逹防兮聊委顺而自释廼弭节而言旋兮御幽琴以永夕
　　紫薇花赋【并序】
　　梧亭甫子读书处也亭之后有花一株寒暑七周荣悴自若甫子竟不知此花何名也昔人有濳业持经体潦弗悟身园弃违者庶几哉而游情多识之流方斯逺矣庚寅夏日甫子卧病兹亭耽玩典邈与世隔行药之余聊亦抚时周览友人有指花而告予者曰此紫薇花也予始异之既而恍然懐感夫物不以逺而不遭近而不遗也再稔之间暌合如此萧辰方改繁英且茂流连歩屧徘徊欹枕遂述短赋以散幽辞曰
　　嗟芳蕤之异挺侯至近而见遗轸疴懐于兴寤廼逺览而长思岂伏鄙之防彦类斯英之莫知幸知斯之非晩誓等好于无违每容与乎今合顾嘅咤乎昔暌言收雅叹载阅殊芬根轮囷而下固枝蜷紏而上分裛骈蘃以皓露敷宻叶之繁云丛柯稠霭秀色氤氲惟兹轩之幽独何可一日无此君也乃若朱明肇谢龙火西倾琼丹沃而吐艳霞赩烁以赋形或扶疎妍俪而可悦或宛转姿映而难名霓裳造列后先有经旂鸾和防万绂千缨揽之拟象孰厥化成及夫殚而形之噫何为乎陶陶然予心之获也蕣荣不朝伊屇秋而靡易桃李争妍伊持重而奕奕总其质巨以实也类其容丽以则也逺而望之若垂绅正笏休休乎徳之茹物也近而亲之若摛锦布绣辉辉乎文之纬国也铄哉宏茂众美所专岂婆娑之意尽陋叶落而悲年保空谷之幽馨谅华池之足宣清风徐动明月防娟悠悠我心谁与晤言悲春华之不实绚紫阁而空传履闲庭以载叹时徙倚而屡迁垂贞嘉于余藻永封殖于兹轩
　　晨熹楼赋
　　莽尘野之四纡天防防而未起树承云以杂袭瞀风霾之多轨接箕頴于兹径见苍标之孤峙枕清流而俯庭柯兮伊美人之幽居遗斯心以长徃舒高眺而踌躇日隐隐其升皋惨孤烟之映墟旷逍遥以自毕遂初服于所思慨嘉招之昌豫实携手而彚征委出处于大顺匪丘园之独婴平陂之不常复惆怅兮焉之年亹亹而长逝俟河清其几时鸿翔空兮千里仰浮云而赋归循蕙路以衎衎反琴书之旧栖惟兹楼之逺隐实迷途之所由忽殊岐于泾渭瞻衡宇而愿留谓松菊之乆芜犹依依而候舟彼济济之多士兮吾曾何异于沧海之一沤岂如沉吟以自足览斯道之悠悠风沙回防而蔽天翳揺落兮凛秋嗟哉晨膝而宵渊兮纷虎膂而剑喉一俯仰以廻眺譬鸟道之全辀既投吾之尘缨思容与乎兹楼委孤怀以从子终嵗暮兮偃休
　　小征赋【并序】
　　予以孟冬治逋于卫墟作小征赋
　　歳孟冬之惨烈兮余有事乎汲城晨雨霁之遄阻兮暮指途而遂征风飘飘以升舆兮日杳杳而抗旌露夜下而羇旅兮魂营营之靡宁咏诗人之遥役兮瞻岵屺而疚情偭黄丘而息驾兮矖行阜而南迈伊故乡之永懐兮气交愤而长喟雪氛氲而蔽天兮悯征人之无衣野寂寞其辽逈兮云孤泊而靡依感鸿鸟之违寒兮鸣邕邕以羣飞过邑墟而有懐兮讯滑台以延伫渐淇水之汤汤兮激冲波于廻渚美氓蚩之困悔兮悟汉广于求女愿履幽而反正兮年冉冉而不与遵河津以遐骛兮停余车于卫郊谅取辟之不逺兮信昊天之孔昭彼既耄而警训兮宜令名之益邵嗟弱植之易迁兮惮我辰之不遭期浚谷之考槃兮隘硕人之弗告苟委顺而观兮从吾好而自足终秉耒以絶荣兮永放歌于岩曲
　　讐言赋【并序】
　　昔与滁阳胡君并为郎胡参湖藩补外离索之叹忽焉改歳己亥之秋余谪官魏郡胡表觐北上旋车云迈惠音顾省因书郡守开以林父士伯之谈礼经有不信之文谷风无弃予之嗟予感焉诗不云乎无言不讐作讐言赋云辞曰
　　余遭时之迁斥兮背玉门而羇旅心寃结之慿噫兮乃汩徂乎兹土忽孟秋之改夏兮申严霜而日滋观草木之揺落兮气萧瑟而叹时犹不逺而贻戚兮数諐殃而自思昧防彰以俟日兮固大雅之所讥世同糅乎玉石兮众滔滔而不反要必察于吾人兮俟河清其逾逺朝发轫于层城兮夕吾宿于河渚意慷慨而不平兮愁寂寥而无语懐百忧以短歳兮惄离羣而索处嗟君子之信兮音翩翩而存予吐芬兰以诏牧兮咏伐木之许许有谷风之弃遗兮难等日而穪举惟东省之游践兮寻履綦而并入爰清静以忤俗兮服烱戒之贞吉漱百氏之腴润兮贯羣经之幽赜敦乆要而不忘兮庻明徴于畴昔辟古今于旦暮兮窃兴嘅乎曩篇良断金之攸利兮岂倾耳于流言量伊人以考徳兮允前哲而此肩石父贤而在厄兮仲遭途而解骖祁宥向而乘驿兮谌覩患而弃餐履郑郊而班荆兮辞未讫而举还苟信美于高徯兮及堂阜而税焉世弥乆而日新兮善于何而不有志廓落而耿介兮窹辟摽而增疚懐楚江而屑涕兮遡归云而翘首谅无言之不讐兮托永好于琼玖
　　嘅遇赋【并序】
　　上防狩之歳天水胡公移抚河藩厥冬火于台星氛焮涂飚袭滋悍公肤及焉孔逺天道延于帝命龙鸾之文荡为余烬爰用列上恭戮反服之懐乃眷秦雍何怙之嗟不替嵩洛七邦之民拊踊悼心时有封壤之吏谓公位隆而泽流名立而身退可以称遇时者余谓其不然夫以藻若翔云辩若惊波呼吸而荡羣棼揣摩而奕帝业斯有合世之才宣哲鸿骏度越拘挛片合而登铉台一沃而依日月斯有遇时之防然且徘徊六飞何云物色瞻言三省难其简睿既合而离时骞以翕谓之何哉此志士所以扼腕而千古所以痛心者也是故士之生也有其才矣而或未许其才以不合世也有其遇矣而君子不以为遇以言乎未尽也聊因暇日为之赋以寄斯嘅命曰嘅遇云尔
　　望灵河之洪涛兮缅八龙之厯兹眷丰沛而警乘兮扬白水之鸾旗乾坤衎其禋精兮民夷謡其孝思惟防狩之命臣兮抗余旌于东邱慰皇舆之仄席兮背甘棠而来游歳冥之仲月兮公台火而为灾徴天道于七日兮爰反服而西遒登大庭以緜睇兮予有憾于烈风览士弱之遗言兮诛阏伯而靡从谅匪人而实天兮侯离合之无端在贤圣而困阨兮良自古而有然无尺寸而后人兮廼陨身乎朔土舒含章以敷言兮孰五叶而遘武彼时去之何速兮感伊人之叹时虽委顺于运化兮终慷慨于此辞心郁结而涫沸兮遡皇波而赋之重曰悠悠苍天靡有极兮干流而迁时焉识兮贤不必遇古所惑兮君子乐天有恒徳兮明若慎灶非所及兮履道从迩侨吾则兮
　　别友赋【并序】
　　别友赋者甫子别其友陵阳王君惟桢而作也王以左官滞越三载甫迁南曹复摄防事而来贤者悼其不遭寻理还辕甫子饥之湖阳悲惟畴徃泣下霑襟爰倚舟而赋之辞曰
　　何吾人之竒薄迄蓬飘而鲜宁乃越闗之纡辙恨濡迹于三龄辍鸾响于华闼复脂车而告迈念啓处之不遑魂营营而靡屇志悼游而寡徒畅幽襟乎予美兾携手而慰心翩云征乎江汜去皇阈而永徂类頽波之絶源爰省愆而轸忧顔瘀铄而烦寃遨湖渚以遥饯咏哀风于鸨羽望寒山之集霰隐涂潦之多雨究人事之终始痛吾心之长愁悲一别之异乡涕汍澜而不收仪紫庭以翔翥岂凤辉之能戢谅形留而神徃遡晨风而增悒
　　牡丹花赋【并序】
　　邻居牡丹花一株甚丽花时卢子觞余玩之而心有防焉走笔成赋
　　悦兹芳之信丽何瓌艳之独殊擢纎茎以摛秀比文容于庄姝鳞众英之灼烁承朝日而为霞体敷琼而布叶蕚含金而振华于是熈春盛节才妍志绮携好仇以逍遥延清芬于歩趾苞宏美之淳姱流玩目而未已览品物之灵化珍赋象之妙姿托君子之幽轩吐惠心于令仪永兹辰以散藻亦何羡于华池
　　石渚赋【并序】
　　乙巳夏五月予方待罪西旋而石渚公猥以巻命书旧作兴念受知瞻恋彼美乃因公雅号石渚而赋髣髴其意以賛以讽泄我暌思云尔
　　乃若神委之津灵宗之壤坑崇臯之毕凑觌仙山于滉瀁气絪緼以旁郁晖空澄而弥广竒琛曜汭而的砾洪涯乗云而来徃尔其沼潾澴涴演澹泞而为渚也防暎琼峦廻合瑶林石碧耸霄霞锦被岑防以沃焦之波翳以若枝之隂时含和而吐秀亦宣广而挹深于是爰相尔居在渚之阳列瞰嶻凝眄溟茫抉埃尘而云漾结漂之玉房玩二仪而巻舒综百氏而翺翔尔乃游心委顺稽于徳渐紫庭之重明抟扶揺而骋翼弭鸿征之懐渚嘉行清以眷国系遐轨而寄欢爰托讽于翰墨
　　后湖鴈赋【并序】
　　予每过省闼则见羣鴈后湖之上廻翔而不去感而作赋
　　余旧京之羇旅廼散瞩于城隅有违寒之灵鸟矫归翼于翔涂系华林而倾藻纷栖泊于春湖背高柳之修岩飘南云以遐征戒俦匹于万里惧矰缴之我婴聊濡迹以游憇终懐土而思萦日凝光而西坠山倒影于寒渚唼澄澜以羣浮仰崇冈而延伫亮丰草之可依愁繁氛之袭予忽反顾以惊鸣振轻羽而孤迈濯烦襟于长霄去寰流之尘隘言緤马以悠悠感防禽而永喟
　　感椿赋
　　吾友南川朱子既葬其先君墓居不返日多哀踊纯心昭格不殖而荣享堂之隅爰有椿焉罅墉而逹一夕载茂及期而拱孟生号竹嘉荀冬抽王子抚树猛兽夜殒徴感之迹列于曩篇猗惟吾友千载同辙乃命其堂曰感椿而为之赋曰懿兹木之森翳兮披重壤而效灵下虬蜷而布体兮上扶踈而擢形骧日月于九重兮浥膏泽于九冥爰假号于大椿兮弥春秋而不零循柯叶而旁览兮稽诞载之故仪感伊人之孺慕兮縁扄域而孤峙靡故根而蘖栽兮不崇朝兮旖旎謡白华而永懐兮痛南陔之丕祉猗有相之既茂兮恍有觌于斯堂华容畅而荏苒兮独隆夜之不阳哀猿啸于林薄兮鸟低回而不翔抚松楸而四眄兮泪流襟之浪浪惟灵輀之即远兮瞻素斾之飘扬临幽隧而芬夜兮哀失次而无行昭孝思之维则兮谅托美于兹芳嗟昔人之纯懿兮假物类以发祥贻高矩而孔耀兮允奕世而弥章
　　乱曰亹亹君子休有闻兮懿思洞幽粤稽训兮衔防厚终孔殷纯兮天锡厥类物美臻兮蘖斯丛斯春载荣兮倐尔神化昭厥诚兮悠悠昊天哀罔极兮告尔嗣不封殖兮
　　靖志赋【并序】
　　我徂于南服官刑曹旅退之暇作靖志赋
　　敛薄躬兮靖志爰旅迹而游处瞻寝之崇山俯曾城之华渚遡浮云而永叹伊懐哲之遐举岂天道之有常谅吾辰之若兹履末位之多凶恒惴惴以自持庻神听之孔昭共我位以俟之
　　皇甫少集巻一
　　钦定四库全书
　　皇甫少集巻二
　　明　皇甫涍　撰
　　乐府
　　春宵引
　　高掌粲兴霞双阙飏轻飊隂苦修夜华美不崇朝灵池荡寒氛柔雪敛阳翘裔裔丰景入灼灼淑晷饶期君骋逸辔方驾践春霄
　　明月引
　　玉绳光早艳金壶宵未沈伫立春花月等怨秋河隂方惊移翠牖遥睇入鸾林澄醪我姑酌萦弦谁赏音留辉眷羇影流彩托防心
　　对酒曲
　　丛台寒送杵淇水昨渐裳旅思鸿遵渚劳歌蟀在堂承波防啓夜下叶早违霜郑袖垂初拂齐衾烂已张清光正三五莫遽怨朝阳
　　折杨柳
　　陌上看杨柳依依满洛川良人从逺戍春色动经年叶暗金窓里花飞玉镜前临风独攀折心思乱繁烟
　　梅花落
　　素蕋艳窓纱寒闺历歳华不堪疑对雪何许定惊花影惜红妆变香慙锦带賖妾心零落尽犹自忆龙沙
　　紫骝马
　　骝马蹀金城桃花娇玉缨从来汗血种不愧絶尘名恊月竒姿表凌风逸态生愿言酬隐渥服御帝台行
　　巫山高
　　巫山峯十二窈窕映江流翠壁浓衔日丹枫逺带秋神惊珠佩杳魂断玉鸾游猿响空岩夜谁堪逹曙愁
　　陇头水
　　分流悬峻坂嘶马度寒山月照潺湲泪霜凋离别顔笳声杂陇树鴈影没秦关寄语金闺妇终持汉节还
　　铜雀妓
　　帷牀栖累榭椒鹤鎻深宫花月常如昔君王不可同绮罗芳爱尽台馆御游空惟有西陵树时时入望中
　　王昭君
　　已恨君恩絶仍怜远道难尘经兰麝歇霜染翠蛾残毳帐催晨发悲笳惨夜寒玉顔常自惜休倚镜台看
　　出塞曲
　　昨夜羽书惊追徴六郡兵龙车临广武虎士防平城苦战边云落长驱汉月明惟应霍骠骑万古共雄名
　　雨雪曲
　　邉雪舞空来纷纭像落梅愁云凝虎帐斜日隐龙堆色乱雕戈惨声沉画角哀直言银碛度讵恨玉门回
　　长安道
　　御柳垂沟发宸花夹道开明光连骑入平乐鬭鸡回郭况方防穴王根正起台望尘多逐弹别有副车来
　　芳树
　　芳树吐春姿列映寒塘侧发日染朝妍流云深夕色连岩望如黛氛氲遥可拭玉筯泣掩闺金鞍游去国韶光忽以逝攀条坐成忆归从谷口居长林聊偃息感徃时岂再悼别愁屡极夜来青葱梦弥哂樗散植
　　临高台
　　高台临茂苑画栋俯沧波东涵钜海银涛壮西绕连山翠影多瑶树丰茸辉晓日雕甍粲艳薄宵河千衢柳色旗亭引百里花光寳舳过别有朱楼春日暖南隣北里笙歌满红桃偏照浣沙装锦鸟时迎踏青伴梁生隐防稽寂寞自攀跻芳树游心断浮云望眼迷铜雀歌声惨啼乌曲恨凄九华几见游麋鹿三休无复切云霓直须逃名百代后无事身退五湖西
　　春宵归鴈
　　吴溪二月梅花暖北鴈归行聨复断系足偏怜寄远书飘音屡杂相思管楚云遥遥连塞台关山月照客心哀长安日邉尔应度为凭清影暂徘徊
　　东飞伯劳歌
　　清涟交颈戯文禽曹王羽芝停洛浔谁家新妆絶妍华罗纨绮缋日开霞凤闺银烛芙蓉帐孔雀金屏两相向年余三五姱容媚明眸宛转傍宜侍可怜如花风逐波留芳待君君柰何
　　其二
　　惊乌啼夜鹤廻翔緑珠碧玉遥相望谁家捣素歩兰墀缄情忍意有所思金铺珠缀琼帘静银河斜月流辉冷华容二八芳年歳蛾眉瓠齿姿絶世落花从风花复新空留可怜愁度春
　　流水引
　　白日下兮江沱秋风生兮緑波泛澹澹兮逍遥曼予目兮中河扬翠盖兮掩青苹停桂檝兮翳云萝芰覆沚而难入伫泽兰之幽芳蕖的皪以丹矅粲明霞之夕光望罗防之窈窕聿凤翥而鸾翔歌采莲以容与声幻妙而复杨裛游菰之清露指皓月而自引蹇谁留其盘桓谅予情之纡轸重曰木叶落兮露已寒思嬿婉兮隔云端冀一欢之可毕幸余芳之未殚且弭节以忘忧缅佳期而窃叹独郁郁其谁语聊宣之乎弱翰
　　鞠歌行
　　鸟有凤兮鳞有鲲超腾景云絶羁樊俯东海瞰西昆促龄短世愁烦寃履太行摧车辕同揉玉石谁为言牙絶弦期不存中心孔悼声自吞河易清思难谖永嘅今昔肠若燔
　　殿上曲
　　王春肇昌纪帝徳仰文思明堂展肃翼严伫重轮熈翔杓廻青天鸣鼍震严扉穆虡发遥警干行扇巍巍防阶恊百祉华盖滥鸿私峻云霭悬陛敷藻铄琼榱垂衣龙始御前闱凤甫仪玉帛总万国书文防八区祥謡浃居圉川岳固皇基承天乏嘉颂踧踖奉崇徽
　　君子有所思行
　　崇墉升朝日垂曜临九衢华阙郁崔巍明明福天居通波象汉流飞栱慿云舒夙谬邦君顾矫迹履皇都振缨建礼闼结绶承明庐贞轨岂足由枉径易回车鼎铉或窘歩夸毗为良图缱绻生毛羽俛仰间荣枯惟子湛道徳盘桓亦奚须柔条结芳风藟蔓縁高隅始愿不及终拊心独嗟吁封已眷初服长与沮溺俱
　　出自蓟北门行
　　兵气结隂山军声动五原诏屯七萃士戈防蔽霜天建櫜慿怒啓授钺出燕关垒和违受命效节策中坚衔枚冲积雪驱马渉氷川严围宵再合鸣镝屡惊迁兵交亘歳月图令竹帛宣谅蹈名王庭一鼓隳旌旃杨徽玉门道饮至劳归旋方陪属车后纪禅奉登刋
　　结客少年塲行
　　侠客气何雄藏名轵井中四豪倾长事肃驾逺相从遨游空絶影顾眄遗英风纯钩扈锦带潜頴结长虹急讐歘电发怨吏不敢逢探丸入汉市挟匕登秦宫千金购姓字三辰贯幽顾嗤甘陈侣邀爵事邉戎
　　有所思
　　惠风扇芳气鲜云照兰林舞帘晴绮满游艇翠波深自我尘瑶镜载闻黄鸟音罗帷月自入叹恨徒盈襟
　　淮堤曲四首
　　城交緑水傍逺近泛楼光嬾棹愁堤尽淮堤几许长
　　其二
　　烟草湖心剧云花浦口迷淮南好风景多半属淮堤
　　其三
　　杨柳拂湖波淮堤湖水多倘因团网去惠尔采菱歌
　　其四
　　棹女碧波遥花香锦带飘言珍芍药赠耐可比容娇
　　朝天歌二首
　　凤侣鸳行满禁闱晨随旅篚近宸威春风缓落黄金陛防有天香到褐衣
　　其二
　　双阙春明簇瑞烟遥依玉掖听嵩传日邉仙佩云中乐龙辇轻移在九天
　　扬州词二首
　　龙舸千羣锦岸长河堤万骑羽林郎防云似度霓裳曲碧草犹含粉黛香
　　其二
　　锦缆牙樯驻翠华维扬歩烟沙氷河不为东风解桃李争开臈月花
　　江南曲
　　百花洲上望春晖昨夜春从枝上归乍想江梅妬江月忽惊飞絮如飞雪美人流泪湿罗裙欲寄音书那得闻孤防片片高唐雨妆台寂寂巫山云紫燕双飞画梁里薄暮春风度罗绮江南春色不可留我忆江南行复愁妾心愿附盘龙镜携将泪影玉关头连理枝间春几度花开花落梦悠悠
　　望春曲
　　桂栋燕来时杨柳未成丝徒然对尊酒无处覔花枝宿云时吐岫晨溜更添池江洲千里緑慿此寄相思
　　古辞
　　华年不恒处游子轻逺别风波顿万里徒使心断絶邉朔气早寒方秋见霜雪盈思阻云海含凄弄刀箧我有鸿鴈音伤兹桃李月
　　中妇织流黄
　　东隣有思妇残机中夜开衣声遥綷防腕影自徘徊袿寒知气肃丝长觉漏催鸿鴈将愁逺络纬共鸣哀隔汉星难渡联云锦易裁欲知肠已断繁梭日几回
　　桃花曲二首
　　潞河有桃花口甫子过之悦其名而惜不见一花也因为赋此
　　问讯桃花口寻芳悦尔名啼莺不住啭知我系舟情
　　其二
　　落锦已芳尘残江非暮春桃花不待客芳草欲迷人
　　北斗篇
　　北斗廻高明阳气宣九垠俯垂青逵日遥接紫宫春抚时激壮节览镜嗟沉沦扄岩多末轨广歩焉足循杂霰下阶扉寒色余荆榛穷巷无行车不耻长卧人我辰谅安在云龙一朝伸朝奏暮还召主父宁乆贫裂土贵一言归为五湖賔男儿重快意钟鼎非所珍寓言复痛饮书懐告情亲昔贤未可测思与范蔡伦
　　游仙
　　层林隐瑶碣石房构云楹寒山永郁灵谿自廻萦朅来厌尘网防志徇长生投黻偭榛涂驾鹤履芝庭举手攀若枝游目玩蓬瀛既抚姮娥弦亦聆王子笙容成悦朋来安期眷同升众仙歘莅止琼銮翩相迎高蹈谢世人何时复来并竒龄叅日月岂为物象倾
　　顺东西门行
　　出西门歩北郭行歌发商眺寥廓孟门道吕梁壑他入有心岂予度化密移景昭铄嗟古之逝谁可作数苟竒生不若朝为繁华夕零落聊永日命深酌何以自寛乐三乐
　　九日横塘曲二首
　　蘅薄晚流芳菱歌鬭绮妆愿因塘上月拂防舞君傍
　　其二
　　我有潘安赋偏多宋玉愁今来对山水忘却故园秋
　　寒夜曲四首
　　碧殿金风生绮纨宫槐吹尽不留残沉沉月到苔隂上添却帘栊无数寒
　　其二
　　空庭蔼蔼月凝霜银烛无光玉漏长清汉数声征鴈度梦回中夜忆辽阳
　　其三
　　寒切雕窓透锦茵残更望断履綦尘空闺不恨飞霜夜总使春来益黯神
　　其四
　　玉衡低户夜无声月色笼寒照不明灯火渐催迎早歳緑窓愁杀近啼莺















　　皇甫少集巻二
　　钦定四库全书
　　皇甫少集巻三
　　明　皇甫涍　撰
　　扈从
　　丁亥之冬车驾有事于山陵予以仪曹扈从
　　肃躬事陵邑崇卫陟园丘弭情跸露苑衔防顿霜畴感深侧沦化孝逹茂光猷宵冬夙严驾曙彩乍扬斿鸾笳警寒月轩轩翊素虬凄飚循埏响离霭匝坰浮瑶祎衍帝穆玉寝开圣忧资缟泣始沥曵绨芳未遒瞻枢疚电忽登渚怅虹流爰发熈干纉时文濬隆周鸿徽轶徃荐禋懿裕来休饬甞诹卜揆升鬯衎幽沐恩奉行役服义切思讴哀风庶结撰景云方出游
　　冬日从驾山陵五首
　　鼎湖风露积桥山烟雾深哀敬钟严寝顺动跸穹林霞阙迎晨旭霜畛引鸾音万骑屯苍巘千旅蔼碧浔
　　其二
　　凤野移宵漏虎防警宸威连营奕汉转登陇朔云飞乍听征笳发时闻候骑归心旌悬捧日藜藿愧轻防
　　其三
　　帷宫徙涧道缇彀拥岩隈山川百神扈车驾七陵来旌文峦气肃鋄影日华开愧乏球琳响徒闻枚朔才
　　其四
　　霄磴穷岩险化迹表幽松风扬玉隧桂雾隐珠丘爼豆因时展衣冠异月游百王既以迈千祀谅非修
　　其五
　　八埏总休瑞万防浃民和复此葳蕤日侍驾灵山阿閟殿金芝满甘泉玉树多方观景云出珥笔奏昌歌
　　初夏金山扈游恭述十二韵
　　南极春星改西岑昼景长奉慈移辇出诏幸指山阳淑气团晴霭灵河防曙光先驱跸御宿侍女发披香翳日雕麾引凌空翠幰翔鲸波仙杖外龙沼禁城傍劒跃彤岩晃銮飘锦瀬锵帷宫扶玉树缇骑绕金湟跨谷虹梁属防霞凤陛张峒山期问道瑶水戒廵方鸟下宸襟洽云飞寳思扬昆池宁习战文徳伫来王
　　西湖行乐辞六首从驾山陵作
　　防霞迎曙雨光收御幄城西荡碧流青鸟遥依仙母扇白鱼偏入武王舟花含瑞日千旗映柳拂和烟两岸浮自庆叨从簪绂后独将丽藻从宸游
　　其二
　　千峯翠霭俯神池传道花间奏水嬉箫鼓疑从云际起旂旌若在镜中移香台抱日团朱麓灵树含春漾碧漪文物葳蕤承圣主太平游豫盛前防
　　其三
　　先朝遗迹在层峦西望行宫紫翠蟠金洞松隂曾驻鹤瑶坛竹实旧栖鸾重开日月邀仙赏长绕云霞扈帝观北极幸霑尧酒泽南薰愿嗣舜琴欢
　　其四
　　卫士传呼跸上方才人一半下昭阳娇临緑水承恩赏艳比红霞出世妆涧吐银潢流帝乐花开珠树散天香皇家不避寰中暑自有金茎玉露凉
　　其五
　　鸾舆晨下凤城来藻景文波相映开丹仗逺随金鹫转锦樯齐拂石鲸廻直从花里披仙苑疑向天中结帝台长奉慈游欢不极未央今笑万年杯
　　其六
　　君王孝徳本光天龙舸春游霄汉邉防霭起时窥凤岭瑶星流处指虹川日薰山气凝成彩风入鑪香散作烟扈从谬叅枚朔侣衔恩还欲献甘泉
　　五日廷宴和唐陈二编修
　　北阙晴云昼漏闻中天丽日绮筵分鱼歌镐宴欢依藻凤舞虞弦曲奏薰兰叶正调仙鼎实榴花初泛御杯芬更夸续命传金缕愿以尧年祝圣君
　　平台山扈从
　　昔驻文皇辇欢传万夀杯谁言紫霄上重见翠华来晓树峯峦合春花栋宇开胜图临塞壤嘉迹改平台豫跸承云转灵旂绕涧廻扪天叨法从游圣愧仙才
　　省署
　　朔旦候朝纪事二首
　　正殿春朝朔苍旂发五钟仙歌应翥凤法驾拟骖龙候履星初落趍闱雾稍浓已闻传圣豫还想觐天容
　　其二
　　瑞旦蓂先啓韶光柳半催三军销防气五老暎星台武徳超前纪文华集上才空怜襆被客鹓鹭日趍陪
　　賛治堂诗
　　徃钦崇濬哲俾率感幽圣情凝岳命熈化懋殷年泰交符帝轨隆纂眷英贤灵蕴启頽棼孚议值昭宣惠泽滋汉流洪搆慿云骞端荣抗彤霞交疏扬防烟泪越丽太防迢峣辉中天广猷适静谧敷纬宴防姢奕奕宸藻焕皎皎列宿悬惟昔建邦礼委纪振昌言朝夕表震兊坛圻辨方圆亿祀防有极百度率无愆升禋畅人神洽祉悦鳞翰从文道斯集鉴宪义所甄徳伟逺弥亮馨烈乆更延载瞻忝末位陈颂愧兹篇
　　夜直虞衡
　　蔼宇抚独夜广庭发虗照雨余云气清披襟坐森奥凉风四面至踈林月防曜寝务释我劳澹然协所好俯惭乏才智空朂孤贞操时徃化屡迁名存事多谬逖矣山泽遗纷秽殊苦约即文懋有恪諐尤良畏蹈处顺谓可怕终想东山啸且秉委吏心宁贻众贤诮
　　春日移居
　　移居春日暮蓬转迹俱轻计拙劳何补名防恨敢生畱连花拂袂厯乱絮随缨更有相将燕飞鸣感去情
　　移居五首
　　修景无畱序朱明已尽移每多漂转恨正奈别离时惜去云空倚含愁雨欲随吾庐一囘首竹石自江湄
　　其二
　　地濶关河北山长殿阙西吏情天外逺乡思日边迷江海方容徃蓬蒿或可栖弊帷新未得能厌数相携
　　其三
　　世事易为感吾侪有阖庐未嫌烦里旅终念近皇居清旷心冝得欢娱计莫疎王猷还爱竹防使拂秋虗
　　其四
　　省暇情营逼浮生苦不禁草明晞露意蔓弱袅风心且自看尘甑无须问舍金燕南思骨肉愁絶倚楼吟
　　其五
　　通籍名殊忝西墉暂与期守非顾黙得白定从衰黍谷寒光剧榆河月漫悲琴鸣山满室予慕古人为
　　省中述懐
　　鑪省炎蒸起坐妨水波云动似生凉荷花若共违三伏棣蕚何堪滞两乡别去缄题能自少贫来假贷不辞忙土风移住膓今断更听蝉声满夕阳
　　冬日斋中遣抱
　　起坐空斋怅有思上冬云物倍天涯负霜孤鹤时看影照日余花欲堕枝一别素綦蓬鬓改数抛缃帙壮心知长愁假翼同懐侧霞海冥冥去不迟













　　皇甫少集巻三
　　钦定四库全书
　　皇甫少集巻四
　　明　皇甫涍　撰
　　时序
　　早春杂诗
　　缅予休役暇非复念行藏葺林西郊外放歌东溪傍沧波蚪鸾影幽薮云霞光晨起聆候禽则知歳载芳灵雨降膏泽和风自飘扬含蕤挺故塍伏泉涌新防白室但虚偃青山惟坐忘逍遥歳寒娱覆以悲春阳
　　早春寓目
　　玉蝀晴光起铜龙淑气鲜和风雕槛度曙霭绛河连水动兰池早香归蕙殿先庭梅防缀雪宫柳渐浮烟丽日衔珠网新霞绚绮钱西山重锦外南圃万花前灵鲔摅鳞跃时禽挟翠翩客心将物色骀荡不胜妍
　　春朝雪后
　　拂曙啓荒扉雪照兰林莹逈榭眺氛氲层原阅弥亘春动鸟数声晴开烟一径欲访垂纶人悠然五湖兴
　　早春雪后看雨
　　雪罢清江曙春随细雨来郊西好风景柳色半楼台散漫兼空净芳菲触处催行云自无意恠得润莓苔
　　乆雨
　　防雨春城暮凌江栋宇浮云蒸平巨泽飚逈蔽崇丘林鸟鸣何意溪花落自愁长懐访任钓万里独乘流
　　雨和子约
　　岩隂朝带雾川氛时掩曦袭鳞云正聚翻泉霤忽垂亹亹林气交虺虺震响移瞻空乏矫翼逐泛有倾蕤轩幌揺波色衣舄染苔滋方懽偶沮溺秉耒问东菑
　　春懐
　　芳雾敛冈岑华日照川隰散瞩暄气迎延伫惠芬集寒条兢已熈朋鸟鸣相及即事聊淹留眷物重维絷美人旷不并徒此春风入
　　春日齐中即事
　　仲春气妍和崇兰幽可搴开轩眺逺野文霞霭曾巘黄鸟鸣芳菲緑苹泛清浅感物懐古人缃帙聊自展甞钦柳下黜颇悦邴生免苟持齐物心得防两俱遣
　　后湖官舍春暮漫兴二首
　　湖上春归早云山满目愁洗心成浪语终日对沧洲
　　其二
　　啼鸟青山舎飞花碧树林金门虽异迹避世且同心
　　晚春对酒
　　幽独寡懽悰斋扉赋云物稍从禁火謡方追曲水祓春心不自持春事遽云讫语燕惊空帷飞花笑覊绂澄江碧瀢遥峦翠崛岉防酒以游遨无为坐委郁
　　晩酌聊赋
　　云归遥情结山逈孤懐寄静瞩池卉交停瑟娱景媚予本丘壑人牵谬厠朝寺违迹抚坠辰索处谢凋志中林夕鸟鸣无为乱膓思
　　雨坐
　　偃息苦昏垫营房气已逾溪防疑腊在花落果春无
　　霁
　　山城渐霁色墟野展轻烟鹳影廻容日江声流暮天清风到户牖高兴动林泉落照散屦杖沧波思扣舷
　　上已篇
　　云起成周地春深河曲祠茂华毂罗贤日束晢黄金赐对时平明结伴阊门出歌舞春阳丽服宜横塘水满桃花色绣舫雕栏翠幙移穿桃傍柳清川宴防水流杯那足羡酣赏唯愁西日沉人情但使浮云变美人攀花玳瑁筵王孙归马瑚鞭花容马影红相乱剧乐畨为众所怜东山却忆觞咏辈洛浦争疑环佩仙片片波揺范浆日霏霏幰举越溪烟锦绣山川非画里吴越兴亡真眼前人生为乐当及时世上无过逹者贤凄凉断魄兰中续寂寞虚名禊外传恐君厌尽华灯醉不惜高歌上已篇
　　良辰行二首
　　四月十四日吴人相传仙降日也子循弟作诗纪之余遂赋此
　　朝阳生东海景曜被神州翩翩青鸾羽逺自昆仑丘三珠粲其荣翔辉薄天浮容成歘戾止宓妃方来游
　　其二
　　祥飚扇桂树宫阙郁中天良辰忽我与举手谒众仙六翮乃我体叅驾凌云烟遨游乐相乐遐哉亿斯年
　　五日
　　长夏园林过客稀青山终日欵柴扉支离且念从吾好瓠落那辞与物违多病无端簪笏在沧洲何事歳华非不知鸣鸟愁中变漫倒花巵送晩晖
　　夏日偶作
　　别都谢明略懐疴感歳时方叹青春逝忽惊朱明移兰崇露初满桐引云弥滋余花分照砌幽鸟各鸣枝寂寞君公隐塪敬通悲惟应延藻月泛瑟慰遥思
　　日蚀
　　日蚀元徴异千官集礼闱遥知薄海国同候太阳辉夹道喧鼖鼓承旛丽佩衣时无梓禆辈谁与测几防
　　立秋日和王子惟桢
　　园中日照防草际泉流洁徙倚眷兹辰胡然屇素节澄霞稍异色凄气俄以结檐鸟行当辞林蜩鸣复絶层云卷犹浪余花落如雪清风徒自多兰苕不堪折美人其惠来登携眺寥泬
　　早秋述咏
　　流火忽云屇清风结我思草防悲索处萧葛感惊时霞旷芳樽适云深碧海期郑兴不复仕莲勺迩方辞
　　秋夕
　　飒飒风气凉漫漫夜何长感物念易集客子忧多方櫺轩散余瞩皎月流素光川途夕乱岩际高云扬星迢急还鸟露下悲寒螀以兹春徂景况乃懐故乡愁来填人膺谁能假瑟簧
　　中秋前夕不寐
　　小庭华月色永夜坐清辉故国人频忆沧江舟独归且慿孤影慰莫叹寸心违无柰休文病时时省带围
　　十六夜月二首
　　待月坐江水月明江正流长吟惜佳景高兴在南楼鲁酒碧山醉胡床清桂留有情望今古寂寞汉宫秋
　　其二
　　牛渚风流地关山万里长今宵懐谢尚江上益清狂胜事亦云尽佳期不可忘凉风吹舞袖白苎满秋霜
　　雨
　　燕京又八月愁度散丝朝凉气霑扉重云隂布野遥晩声传院杵秋意撼林飚北眺氤氲色悬知傍九霄
　　九日二首
　　金祗辰屡改玉琯气方遒肃宇瞻霏净遥汀识潦收鹍鸣入怨柱蛩响切离裯枫落他乡早尊寒故国秋贾生甞逺谪平子本多愁逈榭聊慿览难销寓目忧
　　其二
　　萧辰倐云季并应值兹晨落桂销寒巘遵鸿引暮津河虚平夕雾阁掩澹秋尘素月升逾静高霞敛更新调弦空对酒倚槛重懐人欲寄相思曲浮云不可因
　　帝京九日
　　清秋是节最嘉祥魏主称书悦久长已闻胜丽矜高防况复遨游属帝乡晓结香轮驰玉岸晴飞翠幰驻金塘才人锦簇盘龙帔公子云揺七寳装朝回竞接千钟宴射罢还临百戯塲姣服姁媮齐致态红顔睇眄转流光华烛初荧罗防举梁尘欲下绮弦张俱言献夀情无极共惜为欢夜未央羇客登临时已晚天涯风物思堪伤独倚青霞闲陟榭徒对黄花不尽觞求友开襟眺芳甸故岭迢迢那可见何处絪緼海上山苦闻嘹唳天南鴈嗟予六载客华京谁怜宦学两无成官拙只言题汉柱力防不解请长缨顔驷为郎几度秋子州多病自幽忧抗云拟荅班生戯俟河学赋仲宣楼坐忆吴台旧风俗携舟帐饮沧江曲零落淮南几株桂惆怅东篱数丛菊禁林终宴出层闉青骊更向小平津北门防悬衡汉影西山遥静属车尘忘忧竹叶情非昨辟恶萸房鬓是新欲逃神虎辞明代且托灵鱼报故人
　　九日北峯临眺偕同省诸公
　　褰帷防滟厯禅宫更践莓苔云迳通载酒登龙聊暇日挥毫倚马见羣公语廻斜照岩容变坐度泠风海势空俯槛惊时还极目江天何事有飞鸿
　　揺落
　　揺落沧江上惊心歳月徂看花怜晓镜倚杖惜良图排闷刘桢好沾巾阮籍途还闻闭蓬户独酌似濳夫
　　郊泛秋懐
　　缅予滞河魏尝亦赋懐田卫水归华急江鸿旅思悬役车离嵗月穑事近霜天更逐樵风去沧洲何处边
　　秋夜忆山中
　　怅兹丰景沦感此流晖驰青霄有翔隼落蕋多寒枝徒对盈罇酒美人不共持聊且娱心忧华月泛金池意随流波结情逐孤云移猿鸣鹤以怨歳暮何远为
　　杪秋索居即事
　　索居坐度隂结今日烦忧未能説遥睇江头不见云可堪髩里新成雪风落寒郊叶下频浊醪踈雨自相亲欲向东篱惜酩酊其柰黄花偏傍人
　　寒朝对菊独酌命篇
　　晨起望寒山旷然谢羁绁虽值风雨晦羡与嚣尘絶踈花破孤閴静心自怡悦小室幸易安清尊谁能缺兴想篱下人高名照云霓白头何为者方欲理宦辙
　　寒夜独坐
　　宵隂自虚寂独鹤林中归行度桂华晩坐令心事防沧洲闲处是青梦来非无客慰孤影悠悠寒月辉
　　林居歳暮
　　苔径下云隂萧然坐石林一为顦顇客频感歳时心琴忆钟期听山懐向子寻清尊休放却所虑日应深
　　歳暮夕坐独酌成篇
　　崇隂寂景穷律欵宵期玉衡稍流映方冬寒彩防天高霜气结何能覩云辉惟我客游子苦顔心屡摧掩闺不成寝朱火暖单帷蕙茝乆已歇瑶华谁独贻临觞意空缛懐春怅有违愿言假桂檝容与清江湄
　　卒歳咏
　　年过四十头二毛九命一官仍散曹长啸归来何所有耕罢陂田卧虚牖病居谁卖尉佗装放歌日醉渊明酒春风欲到五柳枝旁人不语心自嗤歳去年来只如此跌宕文史徙尔为
　　歳暮对雨独酌二首
　　愁坐衡门里萧萧雨助寒谁怜泽畔客放逐歳华残
　　其二
　　赏心终不有徒对一樽开为语春风道无烦谷口来
　　江南腊月
　　不见垂杨与緑苹江城烟色雨余新数家竹树轻寒外一道溪流淡荡春
　　癸卯除夕直北曹作
　　独马向寒烟青阳眷明发霜净肃兰池云沈逈丹阙林阡麏易聚江天鴈难没风物怅徂隂芳菲讵乆歇纷庭黙多惧岩闉坐愁越夙心愧盈尊含情非华髪
　　除夕与孔学宪
　　掩阁机乍息驰隂念所滋眷兹不遑宁平易浩无施趋曹薄季冬去国复迨期俛仰一世间松乔谁能为漫目霭湖阳云山有余悲之子惠同襟委化开予思谌尔绸缪故聊以忘歳时






　　皇甫少集巻四
　　钦定四库全书
　　皇甫少集巻五
　　明　皇甫涍　撰
　　燕防
　　倾金罍歌
　　呉王城里花如锦东风吹愁复愁甚花间莫遣空金罍临流折花劝君饮劝君饮君勿辞月光花影常相随何为失足太行道坐令龌龊愁双眉桐隂未落秋风起夕阳惨澹东流水浩歌荷锸蒲萄春古来痛饮眞难比君不见百花洲上空蒿莱城鸦暮雨江声哀碧山江头更今古麋鹿又绕姑苏台白杨苍苔几人在清歌妙舞何时开不如攀花对明月与君夜夜倾金罍
　　高杜诸君同集
　　曲径云深处幽窻雨过时村墟随地僻花鸟怨春迟緑酒追朋好青山隔梦思开襟对公子高兴恋佳期
　　周君弼过集
　　北来氷雪广陵船骢马逢君暂酒筵即喜冠裳重防面祗伤岐路易催年一庭蛩响秋声夜万里霜华塞上天拟尽清尊都不惜浮生牵率共风烟
　　朝天宫李真人房宴集二首
　　沙色凝和日鸣珂晚霁开松穿红径入芝绕碧栏廻洞室凉衣袂云霞泛酒杯吹笙下羣鹤香雾散瑶台
　　其二
　　琳馆秋光澹来看绛节朝灵花揺晩砌仙乐送林飚道性怡鱼鸟尘襟净泬防皇居明片月佳气拂丛霄不觌周子五六日辄相思夜过命酒殊慰作
　　春花蕋方绽春月光向阑花月不相待聿此兴思端别友岂盈旬阔若芳歳殚中宵忽我顾壶酒良足欢谁滋九华艳坐失緑绮寒幸及春未暮相期共游盘
　　秋宵宴防与周山人以言
　　嘉賔眷清夜相与娱思忧忧思沈中曲一别届徂秋顾念处世间快意焉可求别易防独难世短歳复遒促襟展谑浪感此极欢游明月悬中天芳华随觞流妙歌激云汉为乐四座周抒情告君子太康毋我尤
　　秋燕诗五首
　　其一十三夜望月
　　欢襟伫瑶赏氷除逈风台緜睇云之表侧迟纎轮来露辉染雾縠舞者立徘徊兎虽閟彩流藻荡芳埃玉华坐成缅金尊空复开畏盈戢景曜遐观思悠哉
　　其二十四夜微月
　　广庭净霄色良夜恱流翫况对巢箕人同懐发幽讃散歩林暝交微星吐华粲彼美云中魄徐驾升清汉玉彩含霜来金霏随风散繁弦起两阶孰知我心乱
　　其三十五夜月
　　与子良宴防欢娱值兹夕延首瞰绛河素舒将焉适昌晖旷重云余光幸鉴席漏彩絓翘琼流辉函缸璧客意方厌厌愁随华醽释美人婉清扬跂予万里隔
　　其四十六夜月
　　明月有常玩圆景亦不易三五昨已迈人生良如寄兴云结长霄清晖何由被望相推移赏心邈难嗣即事可逸生取乐在适意缀我巴人响歌之聊代匮
　　其五十七夜月
　　清风厯网户皓气流中庭佳期殊惠来金波耀华星谅知蟾兎缺髣髴素娥形为乐贵及时百年讵我龄放歌目驰藻结思凌高冥且念叅酒徳万物如浮萍
　　郡公海邑行台夜燕
　　惟昔忝嘉命俪歩云龙賔从容崇兰省劒佩鲜芳春翻飞未云已委翮随风尘予放大河汭尔迁湘江濵沅芷岂不茂采之竟何因王猷眷符守腾揺歘来臻乐我桑梓化弦听懐清淳观民戾云海褰帷眺溟津政和信多暇展防平生亲华星泛沦涟悲歌激潜鳞君子隆直道令名日以新嗟予抱沉忧慷慨终焉陈
　　子循至都
　　平原极目愁云满羇客此时肠欲断寄逺空题塞北书含情屡奏江南管尔返金门鴈正飞还从阙下偶骖騑眼前世事不可道且共酣歌醉落晖
　　王子维桢道苏喜晤
　　尔向闽山曲余寻卫水源投荒情共迫去国恨空存旌节胡然驻心期更此论江湖瞻魏阙犹自暗销魂
　　虞山逢故人陆子舟泛
　　海县逢幽客清溪共此觞坐依筠日澹吟望岛云长洞閟红霞落堤暄翠羽翔桃源旧相失杜若几囘芳夏日寓广平章成安觞于南坛移席泛舟
　　绣陌转彤垣珠臯对绮樽眷芳临藻宇延赏命轻轩林宻云滋霭风清昼不暄坛虚流汉影川丽隐花源棹举沧波逸帷张落照繁君王忆洹水上客想平原沸浪歌弦合凌霞舞袖翻赋诗酬胜槩搦管愧璵璠
　　章丘李生随父之越中过谒
　　之子来吴防随云指越丘相过故人意翻动索居愁林鸟鸣催暮江霞思入秋情迁系深感为我暂停舟
　　十九夜雨子约巻灯之宴
　　雨馆隐芳菲宵寒藻熖防似怜辞尽栋犹自照罗衣把酒节方过惊心春易归厌厌永兹夕不醉为余辉
　　许子子春水部北上过访
　　南林闭关者自爱少逢迎忽枉云龙驾暂依萝薜情相欢对尊酒不用论平生且念朝青阁宦途多晩成
　　醉后歌
　　黄生携酒见过追忆勉之并赠周陆二子
　　文彊好我携客俱二子况是高阳徒北窻桐隂已满地几日不醉黄公垆西山入檐恍萧瑟清云拥座炎晖无为尔青眼复舒啸有懐浩旷凌长湖当筵赏防意未已翩翩汝曹气相似夙昔自许求羊期后来勿替荀袁美酒阑乐罢哀有由令我感激悲藏舟五岳烟霞时缥缈可怜玉树埋荒丘相看一生尽垂白已觉万事随东流早晩罢官泛沧海从我者谁陆与周间呼二子日相见且与痛饮销烦忧
　　夏夕雨后命酌同周子伯氏叔氏得头字
　　暝隂净窻竹池上雨初收坐觉寒泉莹仍怜芳杜幽故人与斟酌清夜爱淹畱应附三何躅云门可白头
　　夏日过旧居亭子
　　小亭逃暑过园径夕隂开池静闲云覆风清幽鸟来自多濠濮意虚负洛阳才惆怅东轩月犹看照酒杯
　　集谈氏园亭
　　幽兴偕仙歩名园集绮辰檀栾题赋客巾拂舞花人落日临池好行云绕座新黄昏催秉烛更益尽堂春
　　灯夕遇周子时予将北征席上作
　　不见忽三月相逢惊早春梅花催送客柳色更愁人舞属华觞急灯迎甲夜新追欢各自勉少壮岂吾身
　　春日金元伯见过二首
　　当时好文客频过旅人居及此归来日翻怜防面踈花前兹夕醉湖上隔年书意气君休问嗟今已不如
　　其二
　　有客乗舟至方予屣履迎园林春自入门径晩初成蔼蔼暮钟动悠悠江月生鹿车花畔酒还共尔心倾
　　郡守招饮大云庵同用春字
　　爱尔符竹暇悠然江海人还如永嘉日复似敬亭春鹿岸钟声近云门杯酒新赠言陈仲举畱榻待情亲
　　南还过致甫斋中
　　闲门翳林径信是蒋生居呼酒何知客论文独啓予开轩娱景夕延月照襟虚直觉缁磷久弥伤行役余
　　竹堂
　　香积藏深竹云寒钟磬微踏花迷雨径入鸟到林扉眞想行犹在浮踪怅屡违来兹耽寂乐清夜坐忘归
　　过庄道士登紫霄峯对月
　　夜讯灵峯隐言追羽士欢洞林云处合风露苑邉残缥缈星初散蓬莱月正寒不知人世里思欲命飞鸾
　　雪夕醉歌别兄弟兼赠周山人
　　昔与兄弟别暮春沟水头上林花飞不相待青门柳色偏含愁遥过京口沧江路抒情漫属归田赋谷口兰枝芳几丛窻前棣蕚开无数东峙西流不可期感此欢离复悲聚良知周子求羊俦十年再得论中素高眠未厌支峰云客心已乱维杨树蹉跎世网苦自婴氛氲别日谁能度江城携手得几时我今暂与云山辞懿亲开筵日饮饯故人恋恋车行迟燕呉气候迩相似二月雪防黄金巵长安何在天北垂侧身长望涕流离驿楼新柳烟正滋梦中碧草盈前池繁弦急管满座悲心若棼丝岂能治奔走一官众所嗤独马飞尘空老为羡君不出东冈陂
　　饮寄寄亭赠张地官
　　放舟山阳道夕逗清江湄相逢兰省彦如攀琼树枝引径竹方翳升堂雾稍披解袂醉古亭倾盖欣良知出云本无心遥去北山垂对此感浮寄欲别情弥滋落日遡淮水盈盈牵所思
　　集张水部安平祠亭
　　眷此他乡晤开尊慰旅游如何苦奔峭还得狎林丘水部嘉文藻山亭蔼献酬鸟忘移席下树恋息隂留维岳瞻斯在清风挹未休朝宗欣有托河济正安流
　　雨夜孔文谷见过
　　浪迹寡吾与逢君慰所思升堂惭座客入室羡文辞木叶城秋后窻灯夜雨时敦交值兹晤宁止乐新知
　　越城晤王戸部维桢三首
　　几发金陵江水湄西看江树怅然悲倾尊不解离人恨此日相逢异昔时
　　其二
　　雪残湖上净寒氛斜日天南鴈数羣失路更为吴防客共嗟身是一浮云
　　其三
　　年少曾为台岭游却辞金鼎事王侯怜君不跨飞梁去目断仙源无限愁
　　昭庆寺翠筠禅房同孔学宪
　　城楼隔深竹龙象宛湖隄况复苍蹊暮闲闻幽鸟啼情知多惠好灵境数招携惆怅寒山路云关处处迷
　　集竹堂僧舍暮归
　　偶来竹林寺爱尔栖心幽尽日松云度闲扉溪水流永耽石室卧谁羡玉京游恋此复归去看烟多暝愁










　　皇甫少集巻五
　　钦定四库全书
　　皇甫少集巻六
　　明　皇甫涍　撰
　　燕会
　　过许子春饮钱朱二子并至
　　良辰肃予驾行行造友庐会面欣夙昔英贤岂时虚隆义薄言欵披襟情则输命酌忘景夕挥尊但无余防蓄贱八珍中筵贵双鱼懿予值二子并宴此城隅孰云匪密亲情好与之俱发篇温以则幽念靡不愉矢言在无忘兹乐不可如
　　过昆仑有作
　　徂节启阳煦策马聊行游思先民轨从之戾园邱依仁窃所奉鉴迹表相谋斯心恻遗贤局步曷能由岂惟善文艺惟日觊德休越哉尚牵世芳酌不遑流逾江惧特操何以喻吾忧翳翳岑表月微辉东南流跂予建德邑需子为轻舟
　　雪夜醉后歌
　　忆昨仓皇暮途别我行遄阻黄河雪长安一卧歳复尽朔雪满地无过辙开扉立视黙惆怅北风吹人意不恱蹇予几逐渔父老回首思之岂堪説只今留滞终安归敢与多士论光辉苦寒亟谋良夜饮二子知我平生希钱君隠迹沧海头向来调笑公与侯文雅如包更年少华亭鹤唳闻清秋攀龙升云一朝事成功报主何所忧公车履敝志自得轩冕于我如云浮明堂本非一木构百川万壑皆东流至人乘物自无我世上磊落谁其俦忘形呼酒共深酌寒条飕飕气凄索云天乍疑万井曙雪色近绕蓬莱阁酒阑携手防我心遇友开襟且为乐生来不买孝廉名樽里能忘步兵托眼前聚散即可料故园梅开几枝落歌成一为智者言孤鸿自此翔寥廓
　　许子酒后放歌行
　　凄风谡谡寒气多歳云逝矣忧如何委羽何由见白日吹律未足回阳和从来防理只能暑几日僵卧无经过东曹许子呼我饮喜踏积雪廻银河开堂一笑暮愁释相顾皆称永今夕烛前莫遣杯行迟生逢四美尤堪惜嘉招况值云龙会吾衰亦谢山林客诸君济济匡世姿强将腹毳随风翮酒防披豁意更逺天街如霜月华白移尊饮满临当分聴我狂歌歌所适古今贤达知几人苟不达命终何益君不见黄金台上月如钩荒台没尽月仍留千金买贤不买骏下齐七十谁英流孰知人事一朝变向来谊合真可羞入江不化等闲事河上之恨长悠悠又不见荆卿报恩西入秦当时意气傍无人酒酣上道发上指咸阳宫阙扬灰尘嗟哉倚柱竟不就身摧志辱为世嗔偻行偏袒尽谁为但有易水流千春申我歌进君酒我心如云尔知不明朝纵使得失异焉能为之成疾首
　　雨中陆子饮话不寐
　　怜君千里外然诺重黄金仆马追游苦风尘感嘅深清灯孤坐乆细雨别愁侵耿耿何由寐晨钟达我心
　　雨饮朝天宫王链师房
　　客有青霞访花藏帝境源油云合并马过雨及留尊密馆凉频入重林翠自繁从兹涤尘虑数欲问言六月廿二日偕同年杨严刘包四君赴钱君汝载饮漫赋短句
　　羊曼曾真率君心实可方招邀群彦集燕笑旅情忘洁宇沉宵谧华星覆院凉明朝有离合那惜尽余觞七夕同二钱浦刘四君集包君元达寓
　　屡晤矜朋好今乘令节过况逢嘉月吐似向客尊多回首仍萧菽忘形暂薜萝未须故园意无限抱明河
　　对月陆子共酌
　　复对长安月金风尚未阑病襟孤自照旅盏一为懽故傍沧江逺常临紫塞寒团圆亦不易谁惜夜深看同许子春林熈载朱时言包元达集钱汝载寓分韵得四支
　　月下留骖意霜辉到酒迟聚星人世少此夜客情滋素髪安仁赋黄花元亮辞江山待雄藻汩没任吾之
　　同钱浦白包吕五君集钱执夫寓
　　客里清宵会悲秋心事同忘形有吾辈握手意无穷雨色生残树边声度早鸿不须投辖饮自使緑尊空
　　月夜集同年杨启潜寓
　　暝色髙筵接乡愁暂一空骖停木叶下醴泛月华中仙侣惭予并佳期惜此同云阴莫遽上欲眺鳯闱东
　　同年谢子过访留酌
　　暂驻髙轩笑语闻旅庭幽寂下斜曛二毛今日欣逢主五载同游得并君暗起花神销苑月徐开树影湿宫云情来忽已看陈迹何惜余杯入夜分
　　秋日防酌同栗子过少岱子寓率就短章
　　晩日追寻梵字偏客中防馔媿萧然频伤会面丹阳宰近喜同心上党贤把盏莫看风叶下开襟真傍露华鲜晋山呉水行俱逺长笛何由到别筵
　　同浦包二子集沈子舜臣寓时沈恤刑辅郡还尝为予致音予四人实偕秋荐也
　　及时霄汉下恩波汉甸芳菲拥传过江上素书今到少月中仙侣并情多星文北极胡为尔烽火西关近若何酒罢聴鸡浑不寝凭轩眺望一髙歌
　　昆仑山人西行归集
　　躧履迎宾情太纷花天看鴈仍思君驱马逢多北门雪开尊笑共西山云狂歌落日且未已忆昨壮游殊不群华岳诸仙杳谁待时瞻鹤驾空氤氲【昆仑欲登华山不果】
　　诸戊子同年防集程氏
　　明德崇休纪文思光防县河清表灵奥七祀熈风荐征辰恢举孝既登越裳献经揆渥神人声明欻防蒨矫迹翼华朝隆轨孚英选新都启丹穴鸣飞戾清汉薄质乆湮沦谬齐排云翰虚乏予所安寅恭尔先宦不悮值后涂时亦叨芳荐存故激人衷懿欵申娯防繁肴充绮席照灼兰膏粲廻星错幽曙酌醴方无算敦义良在心中饮弥欢叹頽姿不克妍仰惧辱明鉴防足菲妍期申章聊可见
　　上元夜对酒
　　早春逢丽节况复在瑶京永夜惟看月空庭亦自明繁华时屡改留滞蹇何成徒对芳尊酒弥深往歳情
　　逢徐汝佩
　　相逢汶水道同愧洛阳才回首无穷事春风几度哀浮云乡国杳流火暮天催自顾空簮绂君还滞草莱
　　同汝玉集时言寓
　　言值含香暇行追秉烛欢同怀情不间四序景方残峻阙凝云夜平沙度雪寒芳菲泻花醖寥廓倚星栏闲有杜钦好愁无平子寛故园梅栁发何计覔归鞍
　　元夕同张昆仑朱时言集呉纯叔宁观寓玩珠莲灯分韵得莲字
　　太液谁分七采莲珠辉藻绣照歌筵悬来错落河星烂散入缤纷月露圆地接云霄争丽色人逢鸾鹤共韶年此时琳馆题诗别他日金花赐对旋
　　余与民则别倐践三载兹甲午初夏民则来游京师过寓命酒道故用述短律二首
　　门有车马客来经道路賖开樽延桂月解榻对榴花池风时泛爽城阴屡作霞怅然惟畴昔会面重惊嗟
　　其二
　　香街披上苑客馆面层城绸缪永今夕陈説尽平生花迎舞燕落藻逐戏鱼轻相看韶景暮眷此故人情
　　夜宴孙君林亭
　　偶乘沧洲棹来寻谷口扉故人隠松菊邀我坐芳菲曲度山月落情揺海云飞君虽卧秋壑无夜不春晖
　　季氏亭燕对菊
　　季也黄花酌依然故里欢留芳度冬序迟候赏秋残细艶云藏暖踈阴月到寒伤心倦归者容易两年看十四夜偕我兄弟友人陈周二君闲步圃中戏乘小舟聊述纪兴
　　呉阊繁华地上元佳丽节灯火连万家游骑纷填噎吾曹抱忧痼蓬径寂无辙静夜乘幽兴步趾荡烦惙棣华自暎蔚因之心则説况值嘤鸣友清尊幸不缺尘逺芳林虚月近寒塘洁齐发采菱讴试鼓沧洲枻忘形展戏凭以慰羇绁予本邱壑人安能乆朝列反憇惬幽栖稍稍尘累絶泽兰自兹佩园栁忽堪折娯性得其真养素良为拙谁令日萦思头颅坐如雪
　　子约亭会
　　尘逺亭居寂林开霁色微水廻苍竹迳山对緑云扉梅影清临坐兰香暗袭衣风光自可悦花蕚复相辉
　　来鳯亭集
　　中林一延赏小苑足风花髙响流清籁长阴覆緑华水槛琴心静山扉云望賖竹氛含早露鸟影曵残霞会可娯芳夜无愁系日斜
　　怀子新东溪旧隠早春同宿舟中作
　　膴仕吾游倦登年尔望疎归情同信宿徃事独踌蹰栁外寒烟薄江边晩照虚东溪考槃处不到十年余
　　秋曙山行访顾叟
　　烟萝入迢逓湖岸涵空明防策问幽事怀人滋隠情满林秋雨散一径曙霞平就此楼居者云霄逸我生
　　秋日自虎桥移舟访朱子羽山居
　　春辞五马到云庄头白知君旧省郎二始风流谁得似四愁心事耿难忘归来独卧青山逺不尽怀人秋水长怅望桃源游未遂迢迢孤月限河梁
　　夜访程士希舟中
　　清风动幽夜坐爱满溪云明月期何处虚舟宜对君浅流兹夕见归鹤几年闻玉室如相访烦书及右军
　　王维桢见过
　　之子趋朝罢总辔骛华天官河方隠曙沙栁尚余烟执手申情欵蓄意两俱宣髙文既已富妙辩一何妍朝霞未足绮秋气聊共鲜云日鸾台丽酌酒命新篇清风迎条举文波逐藻圆解尔崇兰佩馥我幽桂筵
　　皇甫少集巻六
　　钦定四库全书
　　皇甫少集巻七
　　明　皇甫涍　撰
　　咏怀
　　杂诗
　　凝霞晦朱阳繁云结阴有渰兴崇朝淫溢遂成霖谅征箕毕期倾润自相寻冥雾萦緑池悲风激丹岑涌霤交檐曲浮苕冐水浔惟彼倦游客感此物序侵慕类兴长怀含思寄微吟
　　辛巳七月五日上海道中陈可与言予鬂上有白髪一茎飒然有感
　　指防看蓬鬂频经日月流一茎那有此万虑恐长休水国清霜道枫江明水楼萧萧对潘赋霜海送髙秋
　　羇怀
　　抚迹滞嚣涂凝志在幽谷临津惑渊抱怀山谢云躅骛节感人情登台漫余目芊绵树杂映差池鸟相逐故乡邈以夐离思断还续采采堦前蕙何由盈一掬
　　生朝述怀
　　修名怅未立悲辰嗟屡遒眺榭感徂川芳华逝不留凄露洒臯兰飒飒天气秋析析叶去榦翻翻鸟赴俦宻雨垂檐駚廻风绕隙流临此伤年髪曾是恋恩猷且当投绂去桂树山之幽
　　代古
　　朗水升东隅流辉照苦顔愁思抚清夜房栊凄以闲玉墀花稍积檐鸟双飞还凝薫空锦衾游尘集绮弦驰波岂尽意浮云难结言所恨千里遥所望一水间
　　歳暮述怀十首
　　凋年物色惨凄凄羇念殷忆桂苍山曲送鴈碧江濆台迥飞残雪池寒落暮云微我无巵酒愁思方氤氲
　　其二
　　髙轩临皓月故人隔清罇披衣重延伫抚景益思存天长夕颷急庭荒寒鸟喧安得一防手心期共复论
　　其三
　　离居苦遥夜客思难裁清琴屡罢绪素杵尚余哀猿鸣山月静鹤舞涧阴开侧伫一邱想胡为双鬓催
　　其四
　　崇情系渊邱逺迹愧朝阙自子结华绶于今垂素髪风树敛寒臯霜钟流哀月乗此菽萧悲弥伤芝蕙歇
　　其五
　　徂阴日云迈落景复相催虫鸣夜急思鸟吟风哀蓬扉凉以閴桂尊愁不开徒积昆邱想鹤何时来
　　其六
　　薄游良易倦东方隠或同执防岂云疲冯唐宦未工坐阅华丛解徒悲芳岁空叹息浮云暮竒思何由通
　　其七
　　载郁熙风畅时叙景云蒸文明乃开泰葳蕤兹允升直庐稍星落建礼郁霞兴伐檀诚有作日賛竟何征
　　其八
　　振缨拂彤霞秉笏披丹雾芳旭延髙掌清风流文树乗鴈不为多归云空已屡愧此怀长岑怃然起遐慕
　　其九
　　寒枝乍落牖凉风时入隙空原露气清秋潭月华白边马度渔阳悲哉倦游客思归归梦作遥遥故乡夕
　　其十
　　缑岭非无鹤商山空有芝怀人轸幽念倚瑟动遥思披襟歩列星开轩望履綦兰庭露乆溽恵子来何迟
　　寺中写怀
　　宴息投何处江天云气秋好花当戸映野树入檐浮竹色清池合钟声古殿幽沧波漾离思膓断寄归流予嗜琴山人张子妙得古法甞学焉而予辍响乆矣舟夜临流对月发琴而弹之兴嘅命篇
　　伊予寡世姿由来慕邱壑长从嵇生玩假物思所托匪尽至人理聊取逸民乐改服暌宿心乆负长往诺石房缀幽响泉蘂迎秋落沿泝开昔襟浮弹时间作沧波流潺湲明月照灼烁想见乘风人长怀披云鹤且以慰营魂拊心终緜邈出处焉是非俛仰笑今昨
　　我生
　　我生如浮云飘飖无定所晨彩艶玉墀夕映晦河渚折瑶怨离居采萧伤届序孤墉聆禽悲长霄瞻鴈举忧欢信廻薄年髪嗟几许枌槚伊可怀早见山谷处
　　元城书院示诸生三首
　　余昔慕邱园守道甘时弃弱植践芬华介石惭贞义一朝世网婴来为河曲吏迨兹民务隙肃徒究经事广除气暄妍众芳粲以贲清风闲鸟雀日华揺薜荔髙阁敞云霞游目适我志虽无兼席长颇协下帷思相与观四教宅德归一致忘筌朂所期反约良为懿
　　其二
　　頴川饶隆礼蜀郡富明经延熹炳对讲建初蔚惇明考续征良史文政茂两京惟仆佐邦君屏牍进诸生将资坐啸理聿忘小叩鸣歴览古今事徒切旦暮情兴德敏有寄爼豆粲宫楹敷説究天人庻彼不忘诚柔泉欣阅坎纎柯悦观升各懋缉熈志兾嗣金玉声
　　其三
　　支德贵修和尊足乃务全得理斯外形心成在不言于心苟无瑕毁来安足患朝昕萃方领启籥虑能研探古振道纲幽尚从此宣橘柚纷为美华实惟所餐鸣鸟翔乔林潜鱼乐深渊虚牖鲜飚集崇堂芳景延将终谷口志骋望南飞翰寄谢复我者聊永西河年
　　杂诗
　　驷遒虚辙青旂肃盈轨时旸曜林端余寒散岩趾乘化皆良游登瞰春原美翩翩翔霄鸾矫翰凭云起思慕遗荣客旷襟有如此畴昔嘅斯言风尘淹暮齿宻亲庻来同韡鄂邱园里
　　杂诗
　　华节倏云逝流芳尚可怜分明婉娈日不计别离年听燕语檐隙看絮舞楹前匪无合欢草幽忿谁能蠲
　　夏日述咏四首
　　息机就岩薮廻驾偃蓬茨扶疎树暧日檀栾竹动飔鱼心得楚隠琴道善钟期孤悰恋沉景陶然命一巵
　　其二
　　榆蜩足腾仞泽雉不蕲樊由来邱壑士安知轩冕尊顔生一瓢饮扬朱三畆园方欣外形友闲披问影言
　　其三
　　湖旷渚风集林髙炎霭重蓬蒿没往径车辙寡来踪隠几聆月泉开牖眄云于兹参与赐疲曵倦脩容
　　其四
　　轻风入孤幌流月泛虚弦开襟清露下揺麈翠霞前身名乆有瞩江海始言旋何必安期叟得性乃长年
　　岁晩述怀
　　余徒幽山桂偃仰岁再期恬娯得缮性容与阔世姿鄙吝徒为尔好爵谁见縻情不凝物龙变在一时结林抗长峦疏楹带清漪寒深停冈云广泽风气悲索居对戢醴酒聊自持朂哉履贞素惆矣凋华滋
　　病中杂言六首
　　翛然秋色里斜日下庭萝蓬径无人顾空林落叶多山光当戸映鴈影掠窓过静者今方适何言乆卧疴
　　其二
　　东轩微雨后向夕引霞晖緑竹阴常满青梧叶渐稀无端疎酒盏早已授寒衣予本沧江客将因谢病归
　　其三
　　自予牵世网展转岁时侵坐惜衰蓬鬂空思返旧林虫鸣秋戸急月照客庭深已分愁中老愁逢病不禁
　　其四
　　经时谢朝谒因病得闲居日暗牛羊下风吹薜荔疎乡心秋水晩计卜田庐近讶交能絶嵇康已著书
　　其五
　　秋风过嫋嫋白日逝悠悠坐惜金膏秘行怜石髓幽徒闻慕方朔何自接浮邱梦入华胥国斋心定可求
　　其六
　　弹琴坐一室链药对层峦狭径通云气髙峯染月寒乆耽北窓卧思挂东都冠会自排筌易何愁出世难
　　春暮羇怀
　　逐客多行役他乡惜滞留春逢三月禊诗拟四思愁见日身惊逺看花泪欲流门前卫河水朝夕自悠悠余为郎七载自被谴命忽尔逾年五日郡斋北望依依乃忆长孺禁闼之对子夀积恋之篇独何为哉聊申短述见古今之情有同焉耳
　　极目漳河畔云霞千里平伤兹为謪宦频夜梦华京犬马淮阳病江湖魏阙情虽微子公力犹自忆承明
　　其二
　　昔忝含香贵浮年屡已侵自期酬白璧谁道铄黄金命缕愁来续恩波谴去深荆南甞积恋行见鄙人心
　　书感
　　衰年自多感岁暮复惊心失计终如此穷愁底似今溪前压寒色浪里流残阴兀坐但羇影空看沙际禽
　　和子循春日感怀
　　含香署近帝城阴建礼门前栁色深星斗直宵春并览云霞辇路晓同临逢时防草甘泉议到处人传水部吟一去湘源头半白来章直是搅予心
　　雨夜遣怀二首
　　独坐悲时序燕台木叶黄虚名负云壑拙宦愧岩廊疎槛蛩声咽中宵雨意长清灯忽自哂白髪任冯唐
　　其二
　　目断沧洲鴈心慵帝里尘二毛承弁飒八月授衣频自乏凌霄翼终伤得雨辰官曹莫谓冷文赋托闲身
　　秋日杂诗五首
　　幽居测时化节逝一何速轻叶委前墀逺郊气已肃临窓启玩披襟会深瞩悠扬丽秋晖凝光荡岩澳草虫鸣空隅悲人咏浚谷驾言泛桧楫乘流开情蓄
　　其二
　　凉风吹嘉树万物遗光泽严气乘运流华月归如客凝霜无停艶违寒有来翮叹彼往化驶感此沦岁迫修虑时多怀滞念谁与释固穷见天道委顺自夷怿齐物游恬漠髙翔出形役
　　其三
　　居世若浮云飘忽无定姿灭影几何间垂彩在一时存此岂不怀长戚信自贻四节更代谢白日正西驰寄身于飚尘咄嗟复何之愿逐枋鸟游不随丰草萎揽衣步列星极目散所思睆彼遥汉间会合恒有期营营非物化琴歌为我仪
　　其四
　　廓处乏欢悰出门眺长衢悲风吹落日四顾无行车蹉跎失盛年感慨独嗟吁况我在樊笼六翮不得舒抚劔思西迈安能守故庐淮阴困闾里马生恋边隅桑梓岂我志蓬藿非我虞行行舍此去去去浮云俱
　　其五
　　凝宵多寒氛原野日无晖凉风西北起鸿鴈东南飞予嗟阔徽音惆怅心自悲临霜謡河草荣盛会有时离鸟念求匹形影独长乖壶酒惨不御沈忧谁能开缅想眺浮云卒岁湮中怀
　　述愁
　　兰省甞牵迹湘流偶放居宦微名不立用拙志应疎莱妇思求室班生赋返庐怀人盖泉响重有秣陵书
　　除服后九日与子循弟二首
　　三秋别官舍稍与身相亲终恨云林逺徒怜容鬂新江湖一秋水鸟雀自寒榛早晩趋朝去何年隠是真
　　其二
　　与君返空谷流序往难攀缨屦惟余泪欢娯岂照顔疎花聊自适斜日不知还云色何如我徘徊恋旧山
　　迫岁将事行役书情
　　倦归机未息旅思复相催江逺惊飚度沙寒集霰来兵戈满关塞游宦日尘埃忽此关城暮栖栖谁为哉
　　岁暮迹怀遥应子循之作
　　逡巡三仕后潦倒十年余投迹真成隠论交未是疎沧江日欲暮白髪岁仍除犹胜舟居者归来有敝庐
　　答子循对雪感旧
　　旅食归来心自闲传诗不觉有离顔遥天雪后呉溪望寂寂寒江无鸟还









　　皇甫少集巻七
　　钦定四库全书
　　皇甫少集巻八
　　明　皇甫涍　撰
　　咏怀
　　晴郊春眺言怀
　　轻舟下卫水归来松菊丛自谓得萧散庻几贤达风一身脱都尉千里随冥鸿虽谢案牍烦犹苦霜露防徒淹漳浦卧羞对包山空歘惊我日迈重嗟吾道穷出门眺平原海上朝霞红春色度江来乱入呉娃宫风光复如此安能乆樊笼叠树黄鸟外一舟沧溪东桃花且留笑待取清尊同
　　雨中对酒同子循怀旧二首
　　何自为郎乆生涯恨转蓬江山邈以异流落竟谁同剑履春星外云霞画省东清尊各衰白回首意无穷
　　二
　　楚北燕南郡风烟接旅愁霑巾初去国落羽更分流薄宦身何滞他乡岁屡遒因思限江渚万里独惊秋
　　夏日幽居述怀二首
　　终岁悦园墟长夏更余清褰开畅兹襟聊用娯髙明极望絶云霏适我无闷情四运一以遣乘化瞩虚盈万涂谅有凖欝欝竟何营曵杖登崇冈行歌友生防手欣良觌浊酒还复倾忽若忘形骸谁能校身名
　　二
　　九岩多灵树秦望有飞泉台尚逝云乆披籍慕其言念当去人群返耕南山田即林事经始荷篠开云烟畴昔婴华组芳岁屡徂迁悔吝徒以积志髪坐相捐常恐冲飚激鸟路不及旋彼美淑人情缅邈谁为宣
　　春日怀旧
　　风物浑如昨令人恨自生春光忽已丽何苦病还婴鴈动瑶京忆花凝御苑情同怀不可覩芳醑若为倾
　　秋日过庄居
　　千家楼阁俯溪流一道银河漾防舟花洲源里通仙郭屧廊山面接平畴平畴靡迤趍荒陌虎阜玲珑望非隔松菊归来陶令居云霞宛对王珉宅嗟予十载滞华台无复求羊问草莱行披薜荔寻云入重搴芙蓉向水来回看荏苒浮年度物华惨澹临秋素栖禽半没沪鱼蹊落叶全深采樵路君不见鱼肠铸水只残流鹤舞市门那辨处念此令人感废兴何况区区叹游寓回棹夷犹未肯前伤心寂寞寒烟树
　　病感二首
　　窓里频惊驷杯中未寤蛇神如临不测生每苦无涯自易寛衣带偏难挽镜华防禽动防感愁泪染愁花
　　二
　　弥旷心常弱沈緜髪屡凋兰薫欲自妬瑶轸竟谁调行药那逢侣看花莫吐謡寒氷劳饮夕风露恐先朝
　　七山诗【并序】
　　客有淹顿世网思去人间者暇日读王子年所记诸山睠然慕之爰述幽踪以慰遐想共诗七首贻同好览焉
　　其一昆仑
　　昆仑乃九山相去各万里玉树五色光清风四面起翔龟跃乔林濳螭蜕神沚中州非我居流想丹云里千岁方逍遥来观赤陂水
　　其二蓬莱
　　瑶空结云邱璇基开雾观红葭泛溟波青鸾集浮干吞舟惟所运缅邈无穷岸维南有竒鸳栖息常霄汉启图寄灵瞩临风发幽讃
　　其三方丈
　　尝闻三神山乃在渤海中极目龙鵉防瑶林欝青葱照石一何神可以沃芳容侧思西王母翻然念相从迢遥金池楫无假愁云空
　　其四瀛州
　　神鱼戯环渊庆云不崇朝丹鸟缤纷翔文殊被山椒列树荫仙台华盖上岧嶤羲和警黒玉望舒御青瑶何事鲁阳德回日向层霄
　　其五员峤
　　环邱抗絶岳灵异无不有蚕鳞霭霜雪龟图映星斗粟必千云穂人多双瞳叟桑海迭亏盈天地相终乆自从五龙来聊可騐尘阜
　　其六岱舆
　　嫉世阅山经友道羡芳躅灵岱怡我神寻企愿防足玉梁亘中天金沙翳穹谷七芝光日茂三桂华云馥终期蹑紫苔税驾流隩
　　其七洞庭
　　玉女閟灵源金堂辉楚泽窅然思其人脱履靡所惜丝桐岂世乐云霞为帝宅一举凌九天流览周八极始悟黄石君允非青云客
　　春朝对雨怀省中旧游
　　山城看雨色尽省忆兰芳春日京华逺江天离思长疎花开独树新水乱寒塘游子今何去闻莺祗自伤
　　忆故园
　　惆怅猿啼清夜频故园芳月几廻新无情最是东篱菊漫自花开不待人
　　寒夜侍伯氏饮偶忆茅山旧游陈君与言长逝十有八载矣白头相对然成篇
　　伊予少年日客游钟山阴乃闻三峯胜投防缅华林从兄怀二仙方驾歴兹岑况偕禽向踪登岳事幽寻陈生乆下世邈焉成古今清尊慨往昔涕下谁能禁玉观时髣髴丹崖自萧森徒盈白首叹岂复青云心
　　丙午仲春偕周山人之海上感旧作
　　落日泝清浅遥怜不系舟行随海客往坐聴鸟声求物感昭苏心期汗漫游寒烟余井邑芳树蔼津楼予苦风尘役俄今二十秋良辰徒屡掷幽志果谁酬逝迹惊仍恨神山望更愁悠哉不成寝微月下川流
　　幽居自悯
　　湖堤客舍有清樽雨霰连空只闭门旧事伤心浑不醉韶华逝水岂堪论
　　闲适
　　春日与子循弟野步
　　云臯霁色荡极野春烟平江南緑无限幽意从此生暂予谢轩冕散步殊惬情悠然涉园趣兴咏期嗣声
　　徒倚
　　徙倚轩帏暮孤村夜复迷江清寒月细山濶野云低三辅疲供亿中朝厌鼓鼙委怀天地外岁晩合休栖
　　园夜逢学仙者晤言
　　泝波挹清醑陶月袭兰芳闲歌紫芝曲坐对白云长泉石交书幌苔花封药房昔予滞京邑怀土思茫茫聿来践幽境狎鸟屡回翔况值栖真侣言羽化方道以无为贵诠非有象妨拊膺乏仙质束髪慕霞装欣兹得遗老脱屣谢岩廊
　　和子约植菊
　　披薜霭霞空开径碧泉通眷此餐英适逍遥防圃风云封初布叶露浥近分丛欲知抱瓮意惟有汉阴同
　　和子约弟新霁闲适
　　中林散微雨开轩眺晩晴山原一绮丽虹日两晖明长槐交戸荫新蕖出水生开襟玩来藻延伫有余清岂伊西陵献独得启予情
　　偶尔闲适
　　窅然息机事独坐对林峦竹鸟更幽意风霞来夕寒起看南湖月半出长松端不值求羊访一壶聊自欢
　　晩兴
　　怅望林峦返照防渚烟汀树净冬辉篱边黄菊人方逸湖上青山兴不违斜月暗催渔唱起片云遥伴鹤飞归近来好事相过少落尽寒霞独掩扉
　　往视城南别业同子循弟作
　　赤峤倦征轺沧江遂还策调笑掩竹书行吟事泉石芊眠东溪树迤逦南城陌榛芜独怀往堂构仍慨昔不见禾秋但逢麏兎迹沼近伍胥台市逺梅生宅遹观经始期岁月殊复易焚枯进深酌烟华霭将夕防手遡归云惆怅平津客
　　西郊隠居即事
　　碧山晴霭防寒城晩日江头风物清行覔溪源逢鸟下坐临盘石看云生忘言老爱书囊减多病春催药圃成痀偻丈人疑有道知予万事已无营
　　秋日郊行阅田林颇申考卜之怀
　　吾眈幽原趣经始清川濆鳞羽自所托身名聊此分防琴登岭月持钓乱溪云更欲凌西涧长随白鹿群
　　山居夜坐感秋
　　中山凉气至偏动长年心伏枕清尊废归田白髪侵河生云界静月照荜门深独寤无由慰松风永夜吟
　　林居晩兴
　　归来沧海畔非复恋人群独树晩成适疎花寒共芬南山平入牖西涧静流云且对一杯酒谁能迷世纷
　　田居晩兴
　　晓来涤塲后寒岭对闲门过客有机事山家多话言清风动琴策斜日暧邱樊晩得会真趣逢人耻作烦
　　卜筑
　　卜筑向何处闲吟在涧诗自来迷岁月直是偶心期白鸟分矶石寒山共酒巵一行归莲勺那复有尘羁
　　山居即事
　　竟日长林偃居然无俗情鸟惊飜集掌鱼跃任呼名自领岩流趣闲看草木荣遥遥白云外时复有樵声
　　雪后
　　江城飞雪闭门间数处轻烟霁色还卧起墙东时一望依然髙阁对寒山
　　东斋枕上
　　闲卧东窓云遂得成然趣枕上桃花源花开不知数啼鸟自无心何事客惊寤翩翩峰畔霞亹亹溪前树俄顷梦还成去尽春山路
　　溪上田家
　　移艇向郊外爱兹溪水闲洄防宛成趣谈笑坐忘还月秀萝轩里风清松岸间徘徊且复去满目空云山
　　春日隠居四首
　　从宦蹇无成朅来务田畆悟身一虚幻万事夫何有昭旷始自兹逍遥盼长阜逺墟絶行尘东风揺谷口薜荔霭清川云霞生敝牖隠几忘吾言嗒焉丧其偶
　　其二
　　崇兰茂北谷鲜藻荣南津摘兰间杂佩采藻羞嘉宾防手登晴陇舒啸怀先民頴阳有清波畏垒有清尘朝阳烂五云光照岩壑新且当放歌去聊用全吾真
　　其三
　　曵杖东冈陂空园时偃仰一室对虚白百虑归静养在道其何从粤以无生奬往来应真侣兀傲山泉赏息林希絶踪扣谷成哀响髙驾金门人殆庻克终鞅
　　其四
　　溪流带乔林日出照髙屿春风豫余神新花慰延伫临岩眺澄云屡见归鸿举拂石防素琴就竹开清醑朝与幽人期日夕旷何许钓艇时遡洄苍苍月登渚
　　春日闲赋
　　惊晖慕屡生沦华懽易失独往终可期徒然叹衰疾泽径兹翳茂林园趣非一芳云起崇朝诸峰乘望出初泉乍交戸新花尤映室览物寡婴虑幽居亲道术邴生游或似尚子愿未毕寄谢山中人无使淹蕙日
　　园兴
　　涉园偕我友未使孔尊虚落艶怜梅后含华悦杏初忘怀狎戏鲔春醪眷乐胥讵贻楚老惜为芳愿比樗他日于兹隠掩扉观道书
　　省退偶成
　　往来钟阜岸日觉沙鸥闲驱马独何事凄其游子顔出城湖上寺傍舍雨中山遥见平臯色令人几欲还
　　闲林
　　闲林归日暮超忽岁华流江海徒牵思芳菲不解愁落霞悬近巘防月澹中洲怅望情何已清尊强自酬
　　郊溪即事
　　西郊连草色溪岸霭初阳白雪晴江丽青天去鸟长离群行自惜机事坐能忘惆怅春山路无人杜若芳












　　皇甫少集巻八
　　钦定四库全书
　　皇甫少集巻九
　　明　皇甫涍　撰
　　赠答
　　赠南塘子
　　吾爱南塘子逸韵凌清秋萧然丹枫暮杳矣白云求为忆当时驿因从安道舟相逢解裘处醉酒歌山邱更闻结宇秀溪水茆堂幽虚幌晴花映孤林深翠浮琴鹤羡髙调云松思逺游他时一相访乘月泝沧流
　　砥柱歌赠白岩乔司马
　　黄河西来声怒号飞樯走舸千万艘北风一夜巻聊摄羽林雪骑平沙猎君王垂衣念南极萧瑟寒烟蔽松栢几年江水思悠悠东皇忽转淮阳宅五军三千辞帝京万里关山此日行风尘坐失鳯楼影河汉空瞻紫极明长芦塞鴈随仙杖驿道梅花落使旌龙关爼豆入禁蘌钟山气色开皇情娇歌妙舞尽三辅呉花晋草愁空城苍虬长泣后湖月行庖野食填箫笙百官延颈望牛首匹马带剑归王程火云飒防防赤羽万国浩荡秋风生城楼日落闻吹角夜夜军中双泪零上元将军日防手四海壮士神魂惊太原司马乆憔悴青天照耀悬秋星蹇蹇几污南廵辙中流屹立排沧溟忆昨豫章烟尘起杀气纷纷混江纪黄袍初迎白羽扇孙许孤忠一时死马当山北锦防留宫殿西看雪影秋园花半堕檀栾雨湖笛长吹翰墨舟怀宁孤城不日得浮阴百里愁江洲江淮岂闻一士义战守应慙七国谋神灵顾念两京业风云惨澹惊骅骝时危始知劲草节司马独立纾前筹身驱数万龙骧卒誓使天堑收歌讴长湖沙边风夜哀洪涛赤日徒徘徊中丞战舰塞湖口摐金伐鼓出其后国师西走城郭牢万舸不敢东南骄矶头坐费一战力九江旌节争嗸嗸瑚寳玦无消息江水江花空翠翘已见庆云照中国惟思骏马归天朝当时蹙圮衣冠祸鱼鳞杂袭俱英豪儒生长揖对司马扶颠持危心独劳我歌砥柱落月黒古原风来惨荆棘天眷我明在公等太阳不遣遭薄蚀时来仗义岂公意十五年前涕沾臆彭公已去独公在莫因坎凋顔色安得我公常执政天下不复忧社稷
　　长安官舍对新月次韵荅宜俯
　　雨后延新月杯前共此身防晖不照绮清汉欲生尘自惜行将老相看只合贫开秋思无限重感独归人
　　同林子饮包子寓归遗林子
　　稍欲从吾侣风窓寒色凄萧疎阅篇翰披豁在招提岁月骞腾晩云山兴绪迷忽看白日落骑马各归栖
　　移居荅包子元达
　　浮云下寂寞草草换新居独树时相得清风竟自如闲情秋日卧佳句故人书未即捐予佩将无邱壑疎【元达诗有亦存邱壑意之句】
　　斋夜赠呉子
　　宵净寒氛奕宿粲文墀绯云郁坛殿清风荡旍旗乘防履末位联榻值隆知伊予阅崇礼六载迄于斯无庸谅牵谬夙夜忝所持方冬眷余景笃顾偶心期君子富嘉藻蔚若琼霞披辉辉长离翔彬彬为世仪畴昔戾孤尚连陪愧华姿乆要在不忘濡翰敷此辞
　　赠韩侍御谪滁州
　　皦皦原中日照此城阙寒登山送归客临涂怅盘桓借问子何之竒服涉江干逺斥千里道飘飖冒风湍急觞遡征云悲歌激长澜我马怀曾冈伫立发哀叹忼慨无所道赠子以加餐
　　二日与子木
　　束带游京华与子共为客荏苒风尘内蹭蹬见拘迫年意苟难并山川徒易隔凄凄感物情迟迟慕群翮独此青春献归梦沧江夕
　　赠金懋仁
　　龙澜沄藻泽鸾柯蔚绮城风光愁处荡春云望里生朋来悦赏晤芳醑聊共倾览物偕所遣含思独易盈盈思平生怀中饮还自失胡然乆京洛荏苒见衰疾故山山多美幽事谅非一及尔叹芳辰值我倦游日
　　赠王子诗六首王子者闽王道思也
　　予昔思古训悦友存四方王子迪中和海内独无双倾想积梦寐何幸婉清扬况复厠通籍从君朝建章
　　其二
　　峩峩建礼闼粲粲列宿辉顾予矫弱羽天路同奋飞出淹道始芽持庆学不微析疑疑以莹兴言言以徽
　　其三
　　惟君信英竒弱冠探群籍河东识亡书显节征遗策览相涤除晤言忘日夕匪我独好仁古来贵三益
　　其四
　　叶九臻会昌共覩休明世神圣放唐文损益防周制秉牍赞升猷侈尔良多艺昔陪甘泉游今叹周南滞
　　其五
　　伊予魏郡日想子晋陵初狥迹同迁斥縁情异毁誉感深悲难停年徃志已虚拊心独叹咤幽蕴何由袪
　　其六
　　河洛子于蕃四牡耀衢路别遽会复疎感我泣如注谁谓源水遥宛焉不得渡匪因成文章惟以嘅今故
　　答子循
　　慕邴无盈禄髙疎有赐金愧非直道黜屡见不堪心时改愁思积山深夏木隂胡能昧止足常自惜頽侵共秉云林好相期芝涧寻北窓明月夜孤赏寄瑶琴
　　答周以言纵观海上见怀
　　龙郊衘泽壤鸾渚带扶津宗都表灵委渫纳混天垠吐图光瑞防防汉福华宸琼舆旦始驾金波宵未沦彷佛瑶仙骋葱茏玉树春飞神白云岛结思紫霞滨康乐游情美虚翰藻新乘桴协有诺怀德谢无隣方遗阜乡舄聊以报秦君
　　春日之海上答伯兄叔弟二首
　　出门看栁色相送下东津不逐春潮返长为沧海人
　　其二
　　任公不可遇烟月转凄迷今夜沙边鸟聊将狎遁栖
　　月夜赠伯氏叔季氏山人以言
　　欢游美清夜髙会良在兹金飚薄绮櫺鲜云荡华池凉气发乔林湛露零丹防皎月升前隅中庭粲其辉广筵被宵彩丽藻缤纷来密亲既已具兰友相攀追繁音岂不奏所乐吹埙箎讲艺析古今扬防申妙辞相与观暮节薄游言旋归昔悲异林鸟今悦同条枝能不极欢情羽觞随波挥齐愿等金石皓首长不暌
　　歳暮赠兄弟作
　　流序迫徂秋寒气滋穷谷晨雨洒兰林层飚下原麓候蛩戢微吟长天鴈羽肃端居乏欢悰含凄对桑竹还辕河魏墟再落胥江木虽慰怀土心终伤逝者速我有懿亲人式如彼金玉中宵命清觞形影眷华烛临堂发琴奏歌荡烦促愿言黄髪期保此长騑服
　　赠王伟纯
　　嗟予文质无所底徒然瓠落风尘里汉宫枉妬貌岂嫭楚湘独窜梦犹葸窜影栖遑向湘水羇心倍觉华年驶桃蹊狎鸟卜归期荜门罗雀还自嗤矢言石交者弃我忽若遗金闺显允彦嬿婉恵光仪问君来何方遥遥衘命下鸾墀奕奕檐帷顾幽薮英英鞶厉照川湄伊昔彤庭尔尚宾予也承恩侍紫宸胪墀鳯陛延多士华盖鸿私滥小臣比景含香悦有隣猗尔逢时奉帝纶青翰徘徊系江栁折芰燔枯共杯酒委翮飘蓬何所云对子含情一回首回首重含情云天促去旌平生意气复谁与一朝肝胆为尔倾兰台献纳追班史莲勺归来拟郑生君章次都自此别行矣相期朂令名
　　紫薇花行答子循【并序】
　　叔氏虞部贻余梧亭怀旧诗未遑报章秋日散步亭隅薇花烂目徘徊乆之亭故予读书处也昔尝眷恋此花为之赋有曰清风时动明月防姢悠悠我心谁与晤言悲春华之不实绚紫阁而空传履闲庭以载叹时徙倚而屡迁垂贞嘉于余藻永封殖于兹轩后予旅游京台累践华省沦飘河魏返迹弊庐顾瞻此花宛焉如昨而予白髪被鬓凄其改容春华之句永矣悼心贞嘉余藻竟何徴耳因作紫薇花行以泄怀旧之思并以报叔氏云
　　英菲窈窕緑窓前艶影扶疎翠戺连玉衡含照妍华夕金风弄彩泬寥天流风逝水惊离索十载幽栖对花蕚无情羇宦却归来有客伤秋叹荣落兰宫桂殿鳯凰楼帝台仙客恣攀游可堪残月鲈江梦不奈连云骑省愁言追渔父赋归欤寂寞蓬蒿掩弊庐旖旎繁英重入赋婆娑生意最愁予人情感物多惆怅白髪红顔两相向东篱并就菊松姿北山岂孤猿鹤望青葱摛藻记甘泉潘陆春华此弃捐未忘温室琼瑶树虚拟湘源杜若篇
　　答子木见怀
　　怅望星槎客寥寥夕思中胡然咏嘉树徒自限清风夜气凌河静山霏上月空兰芳日云歇幽意何由同赠陆生二首生再客京师悲慨畴曩怅然书之
　　伊昔攀鳞日君同北路尘那知兰省客重对竹林人世上何非梦愁中讵有春年华不可语惊叹欲沾巾
　　其二
　　乆矣宦不达怜君隠已成相逢洛阳陌尊酒叙平生怆此升沉迹深兹离别情从今耦耕去谷口共逃名
　　病中答子循
　　斋居无岁月独坐聴松风问道方期损观心屡病空云霞多暮色芝药长新丛为语题诗客将无隠计同
　　用韵答王子道思【并序】
　　四月维夏于役广平王子眷言顾我徘徊棘栖怅然于怀既至小镇复投此篇羇人云感聊尔嗣音
　　漳河我往役魏郡子经行如何存下位劳此访孤城室迩人方逺心悲文自兴瞻言想髙义流落愧同声怅矣云天渺悠哉月露盈奋飞良未易倍使客愁生
　　访中麓子不遇二首
　　君行使汶上言访慰将辞琼树何由覩空林不可期芙蓉临水净鸿鴈度云迟立马看秋色离群日暮悲
　　其二
　　吾子文章伯雄才我不如经年滞簿领何日戒轺车枫馆繁飚急松斋落月虚飘零宇宙内同愧荐贤书
　　晩春对雨奉酬伯兄怀山之作
　　山扉朝自启幽色在烟林惆望沧波隔江城春雨深云天虚一室花竹澹盈襟竟日违芳躅清风劳永吟
　　子约弟亭居琴兴赠言
　　西山朝雨散云气净兰林何以寄幽兴清风鸣玉琴窓寒揺竹翠溪晩度花阴应诵嵇生赋扶揺达尔心
　　子约自云遇师有得聊以遗之
　　学道无成功頽龄迫忧栗结友寻灵山终年倦瑶帙相逢海上翁翔鸾下天术至言了不烦启籥见朝日石门防雾桂华新金鼎丹霞萝月春早晩缑山乘鹤去看君挥手谢时人
　　答子约弟伏枕见寄之作
　　沧江独卧者不与俗情同忘味中郎曲研河上风窥临草色徧离索桂华空天路知非逺时时云自通伯兄病中叔季氏作诗讯之词并清美予亦卧病乆而成篇
　　羡尔北窓今息机长松虚幌还相依良辰寂寞在何许帝子潇湘怅有违却笑微躯萦吏隠独怜丛桂自芳菲文园多病才应减况复琼章和者稀
　　赠范叟
　　君家住在灵岩村直取众山为四藩篱上野藤侵石壁峰头涧水到柴门日髙但爱藜牀稳老至不知轩冕尊数杯竹下防将客一味花前割与孙生涯樵采兼耕凿虚室琴书对芝药心同逝水壹致柔气合澄云只栖漠钩箴纵下不取鱼井税渐输初到郭鸿蒙笑识无怀天矍铄行歌有生乐少小知君三十年真隠逃名仍学仙逢君带索语未毕顾我长缨私自怜明月一生照怀抱清溪几处隔林泉朝来祗恐移家去就而不见空云烟
　　赠滁阳程逸人三首
　　秋空云尽照溪清一棹萧然物外情却粒几年还羽化也知君是禇先生
　　其二
　　防马勤王泗上秋滁南千岭夹城楼十年萍迹残宵梦惆怅逢君话旧游
　　其三
　　安道防琴初入呉小山遥对白云孤梁溪尽处烟波濶好逐秋风下五湖
　　赠子约弟诞席
　　鸣鸟在穹谷戢耀有余辉怀抱清庙器孰谓知音稀予返大河役聿来掩园扉夙夜共荼苦形影常相依黾勉从外除心事何多违岁月易迁斥复见秋鸿飞发觞意眷眷临堂念防防感尔年髪盛伤我顔志非曾是伫腾骞寤寐如渴饥
　　赠湛公
　　湛公无一事日与白云期幽独心常寂岩林老不知朅来观法后爱得起予时早晩中峯去簮缨无用为
　　冬日遥赠竹堂僧
　　扁舟狎浪去人群七十峯峦分举首溪头遥不见隔湖空自望寒云
　　怀答姜仲
　　春屿云难尽亭亭谷口生崇朝江阁望一轸索居情念别顔频换论交迹未并沧波遥可即寄取玉琴声
　　答徐绍卿
　　徐子文章彦论交夙所稀金庭攀羽驾一徃嵗华非莫以浮踪异相看心事违云门栖赏处回首泪霑衣
　　赠清源主人三首
　　緑水前溪树影苍夜来银汉下微凉主人笑拥卢姬出共醉新城秋月光
　　其二
　　齐东少年骝马肥春客金陵秋后归醉向花前飜舞袖纷纷香入坐人衣
　　其三
　　斜烛微微隠绛裙蛾眉曼脸逐行云相逢瞥若阳台女肠断鸟啼夜正分
　　伯氏诞席赠言
　　我行泝江渚言旋辄三龄及尔欢爱俱曽未违戸庭回忆平生游惆怅人事改依依东冈陂萧然敝庐在马生岁月晩明世岂见遗适来通侯贵万里扬旌麾摧藏桑枢时尘埃满人面丈夫苟未遇慷慨何由见栁条剧含烟散作谷口春介寿登君堂丝竹娯众宾先达亦奚为青云去人近空歌白石寒终慙密山隠三月四月交薄言客长安兴酣忘视夜北斗从阑干
　　赠荅朱驾部
　　无受难可御有道易不渝曰予本拙讷拟足昧良图充役肃时命省已畏空虚驶节亮流易轩冕坐自拘哲彦贻嬿婉克与微尚俱逍遥玩来篇益使众虑祛英云垂鲜藻清风洒庭隅游目邓尉林投分澄湖居夙心托峻址瞻途竟踟蹰今幸休明会方驾来皇衢声同气必应理协懽有余且愿从所好处顺希卫蘧
　　夏日饮陈约之编修寓同田希古仪制唐应德编修施子羽秀才赠陈一首
　　索居迫长夏崇情结兰林之子阻良觌遥遥睇西岑晨兴理幽驾乘日欢追寻伊人谅霞举蔚若开予襟来臻值众彦眷兹偕赏心陈席俯闲矌列树荫森沉轩幌伫流飚云日延清阴连翩发嘉藻灼爚御鸣琴方年及比景亹亹頽思侵疲足骖文驷愧慕能不深




　　皇甫少集巻九
　　钦定四库全书
　　皇甫少集巻十
　　明　皇甫涍　撰
　　赠答
　　简谢秋官应午时谢卧病
　　青蝉乱鸣槐叶满遥睇凝情夏云断空拂瑶琴谁与弹欲披缃帙心犹嬾荏苒朱明临末垂署斋幽独倍相思前墀月华宛可掇小山桂树何由期
　　栗子复防京师晩过觞酌
　　昔怅青门别思君綘水濆何期桃李月重挹蕙兰芬银烛芳筵敞瑶琴雅调闻帘疎披宿雾城晩驻春云棠韡家声茂江深藻思殷行夸奉大对四海仰雄文
　　读唐陈二子陪祀南郊并侍燕庆成诗简赠二首
　　词客罢郊陪翩翩翰藻来文飞宸曜合兴引翠华开凤掖聨仙管龙墀映御杯甘泉方奏赋共仰子云才
　　其二
　　帝德光千古皇风启二贤肇分周祀典遽协汉郊篇麟马祥俱集笙琴美并宣幸叨观礼末留滞未须怜谢子领西曹之命而南余叨胶漆之顾怅恨不能为别追惟夙昔聊述赠章
　　严城易为秋肃气滋金方循除泛商声明河照徬徨膺念属良友逝将旋旧疆晨车谅登迈防握拒可长奕奕华池藻敷荣野田徬微晖盈霜露岁暮多余芳委运况物感徽音不能扬思我平生怀与子各沾裳
　　其二
　　昔予来自南泛舟越江流携手望钟山华云结崇邱趋途共肝胆岂必同衾禂修容意何逺朝光耀彤楼连翩忽异羽驰晖复西遒申霜日夕厉归人不少留夙兴念当别饮觞事绸缪铭懋在祗慎惟日庻德休
　　司马清溪公赠诗
　　殆辱弛训保荣光昔籍朗鉴不待形兹理谅昭晰神龙戢景云潜鱼骇懿泽棼毁开隆纂于焉标懋哲末曯懐恒歩豫和钦俟日逍遥娱当年兰巵泛瑶席淄源荡清波齐台邈霞术巻舒非固我在让心如结惠养良不啻冲藻逾千镒颂德岂一朝一为古今述浅劣敷斯辞永言耀簮绂
　　赠宜山翁
　　言访幽人迹弥钦耽壑情沈防性所惬钟鼎虑难婴洗耳将遗世寻崖拟凿楹风正可慨隐德岂能名卧石闲云度攀萝好月明如闻吟谷鸟及此应同声
　　赠包子
　　相逢来上国相忆谢年华复此襟期慰翻为世路嗟晤言忘日夕流目乱云霞雾散平臯树春明御苑花城光临近牖河色度晴沙容鬂伤心切闗山廻望賖欲识羁游意夣绕緑江楂
　　寄赠顾水部二首
　　长湖度旌节激棹泛涟漪浪隐陶邱树天空钜野陂蟏蛸微夜响苞栩落寒枝正此羇心慰逢君云雾披
　　其二
　　济北风花暮湖南云树连君从负薪役我悼扈桑篇絶岸疑笳发中流别斾悬余晖不可驻行迈独凄然
　　曲岩赠蔡范师古
　　兹岩表絶胜寻陟乃天路上干未云已倒影随顾步镌题自何年遗映若旦暮星华倦腾射霞绮终盘互中有幽栖人防迹怀逺度已矣浮湘吟旷然还山赋长逝违俗驾芳期果谁赴青溪歌不尽石梁游始误永协在襟想杖防披云雾
　　赠彻堂住上人
　　夙龄秉渊尚苦为众有牵倦兹事仕力而闻支遁贤乘闲礼慧驾披云见青天一尘自不染五门洞俱宣令今有平叔行矣超上色与松柏古来将飞鸟旋羣萎不忘解至理本希诠岩端寒夜月别去正高悬
　　钱朱包三子过集赋赠二首
　　风色寒城晦天隅落日频故人情不异樽酒语相亲直骇蛟龙防俱伤草木辰忍将流落意江海共沾巾
　　其二
　　能赋三君手争雄防笔诗风云难遽料今古一长悲秉烛宵仍遣当歌兴暂随并看憔悴者敷藻尽吾师
　　包元达祀陵归不以诗示贻此索之
　　尔揖仙曹侣行行晓雾侵苍梧望不逺白露感何深奉礼唐臣事原陵汉主心元知枚叔赋倚马待知音
　　七浦塘歌二首赠张隐居
　　水尽三江棹花縁七浦堤自堪江路永不比武陵迷长揖沧洲兴高人谷口依思君未即见春草日萋萋
　　其二
　　胜甸新州沃春臯故里晖系舟川影直倚杖海天微平子赋今就厐公隐不违双扉有时啓驷马或来归
　　苏吴县赴召防于京邸感赠二首
　　忆今故园春余花怆别津岂知今防客重感昔年身雨洗胡沙净云生帝阙新激昻多士意青得词臣
　　其二
　　自别吴门水思刘未得还行趋太宰召喜溢故人顔日月无私照云霄直易攀题书邑父老公已接仙班
　　赠栗子寛甫
　　我逢栗子聊杯酒非比金罄所欢已见相如辞故里曾闻太白在长安明朝遽有燕台别此地同悲易水寒欲傍伤心御堤栁天隅少为系归鞍
　　次韵和答栗子
　　帝城钟柝动秋霄刹馆香灯上客招风露乍凌燕塞晩星河微荡汉宫遥诗名海内应谁共愁况天涯为尔消题柱摠归金马客岂容谷口任渔樵
　　读包子黄云篇简赠
　　白日欲下黄云繁黯黯朔漠连中原鸱鸣无人听敞怳鸨羽顾匹愁翩翻长天起立视清夜短褐壮歌怀故园春江帆影不独汝此兴防向谁人论
　　海岛翁辞
　　岧嶤隐君岩霞月閟灵岛为问浮海翁何如采芝老鹤驭今焉翔白云空浩浩袛见云山不见君芙蓉秀气自氤氲欲因访古吟招隐秋夜啼猿那忍闻
　　汝玉雪中惠篇投谢八韵
　　朔雪遥空度晨光溢凤台纷看琼树合舞伴玉珂回孤坐情方閴离居恨莫裁佳人惠篇翰幽赏念徘徊旅望迷高鴈乡心乱早梅剧愁云海断羁宦岁时催剡水愆芳兴梁园拟上才未忘携手意吟嗣北风哀
　　寄答陆宜俯
　　故人陆子山中居别我二年无尺书昨来有客传书至开缄宛然见君意不忘沉防萝月人自伤趋走风尘吏腰垂锦绶眉不伸岁月蹉跎怀苦辛柱头无名比田凤镜中有髪同安仁向来文采那复数平生意气何用陈我心烦纡值炎暑氛埃蔽空热如煮省堂谒罢归闭门惆怅思君重延伫感君问讯聊尔言时复看云忆故园钓竿可了一生事世上是非谁足论
　　立秋日署中述怀简田子八韵
　　一叶下庭阴燕台秋正临迎风凉气早承露暮云深宿霁揺丹阙余霞绚碧岑荷娇还吐艳蜩晩更扬音署逈银河逼城高玉漏沉感时悲素髪阅礼谬华簮坐忆江鲈鲙愁为越鸟吟寄言同省客何以慰予心
　　宜俯咏衣褐卒岁之句感赠
　　握手沧溟岸伤心今二毛一尊浮水榭残日恋平臯岛树寒凝阁江星乱入涛闻君叹衣褐令我愧绨袍
　　答王子戸曹直宵有怀之作
　　省闱逢寓直静夜赋成时鳷观星临逈龙楼月度迟感秋情正切瞻阙意逾滋为颂卿云烂飘飘啓睿思
　　郡公过访因赠
　　王子为邦政已成却思徐孺访柴荆海边玉树搴帷映谷口琼霞拂坐生载酒时从三径适看花春动曲江情使君不用朱旛引自与双随白鹿行
　　赠陆王
　　与子青门别频惊节序侵那知艶阳月重见岁寒心云度花溪静春藏竹径深石梁还近逺回首洞湖阴
　　赠吴吏部
　　名家东阁茂词源公子翩翩逸气存当阙曾题西极马垂天先化北溟鲲偏耽防服供亲乐未请长缨恋主恩近许龙门旧游客时时同醉玉壶园
　　清溪舘席上赋赠马中丞四首
　　宠接中丞宴懽从外舘游竹深全引月葭冷半凝秋饮帐搴朱霭歌觞泛碧流谁知栢台侧别有桂山幽
　　其二
　　湖曲青山逺城隅緑水长溪烟明积蓼堤日暗垂杨竹下停歌侣花前媚舞行将因淮海宴相与颂时康
　　其三
　　星槎来海甸水榭对花丛篠密揺衣翠荷深隐烛红晩霞蒸浦溆秋月浄帘栊自愧延陵季徒闻大国风
　　其四
　　桂树藏舟穴沧波敞翠筵娇花明防露狎鸟下晴烟径转麾容合堤长骑吹连欲归怜妙舞垂手月华前
　　子木见过伏枕弗对述简二首
　　堦草含薄滋庭花罢余蒨林浄夕迎霜天长朝送鴈思君一水隔跂予三秋眷驰晖杳莫攀归云时可见
　　其二
　　华洲飞素浪高掌度文虹徘徊瞻禁闼迢递限清风疴怀抚衰柳幽景落疎桐一乖紫芳愿再使緑尊空
　　讯惟桢疾
　　微月鉴虚幌疎星耿遥夕伊人旷不并岧嶤云路隔鴈门风稍寒龙池露先白悲来成疾疹曷云慰羇客琪岸饶琼华瑶岑滋水碧迫兹岁未晏期子同采摘
　　与吴长洲
　　江城花色倍河阳流水侵庭鸟下堂曾识尚方新赐履莫论迁客旧含香闲挥緑绮青春丽静煮丹砂白日长爱就雄居还载酒时乘明月度沧浪
　　答子约弟岁晏问讯
　　叹我蹉跎日传君蟋蟀吟相看俱不乐岁暮强为心此际南楼兴如闻瑶瑟音春前无栁色何事变鸣禽淮上逢朱水部南川旧僚同张地官明厓吴山人河岳集驻鹤亭醉后感述赠水部一首并简贻张吴二君
　　不见故人三载余况复经年无尺书感君胶漆心尚尔问我顔鬓今何如忆昨同官在河墅背负青天见毛羽投迹谁招放逐魂壮心不道风尘苦系缆祠阴一遇君清尊江上念离羣幽林歘讶炎埃散落日偏怜笑语闻遥天鹤去亭空在翠竹潭深径不分衣裳欲逼梁苑雪戸牖却吐潇湘云张吴邂逅欣还愕吏隐虽殊气相若神仙迥暎氷壶姿山人屡讽烟霞作当筵自信同襟期平生未是轻然诺信宿休歌行路难胜游更尽新知乐酒酣欲别仍徘徊眼前感激令心哀君家英妙富文藻蜀云洛贾俱雄才即今二子尚如此顾我岂免终摧頽醉呼山人慎勿猜与尔长歌归去来微官恋恋何为哉
　　扶疎亭奉赠白川周公
　　振檝迈济阳湍险难具论非公扶疎宴何以弭营魂密阴澄修景炎氛荡曾轩案牍映花色阶庭闻鸟喧竹露倾惠心石泉挹清言拂尘祈地维展图镜河源尧情轸四岳汉主怀淇园聿来扬騑牡明寄崇宣蕃升猷道不陂敷謡泽弥敦深宫华云汉效珍辉荣温绵戸愆负薪伐檀意空存惜无赞鸿烈徒愧登龙门
　　早春简施蔡二曹友拟历诸胜共畅羇怀倾迟报章无勤延伫
　　闲郊春色敞晴扉紫禁城阴欝翠微疎栁入江吟望骋新云覆野客情依天边数送归鸿翼湖上平看落日晖莫为浮名恨留滞且将心赏寄芳菲
　　和子木夜坐
　　眼底春晖急清尊日复开含情向朋好浪迹且江隈官序祗堪笑归心暗自催湖堤花絮乱赋就北门哀
　　赠友
　　隐处桐乡溪水滨鹿门萝月梦中春兴来呼酒何知客老去忘机不避人
　　与周子
　　坐对芳樽不辞满酩酊聊凭慰孤抱笑向故人各尽欢激昻且自矜文藻生事久已甘沉非世胡然学枯槁况复时对青山云心无所知一何好
　　初至留都与蔡子木三首
　　伊予壮游日防马金陵天从宦复来此嗟行今暮年官曹寄湖水世事与云烟终亦挂冠去长歌怀昔贤
　　其二
　　高皇啓天业京镐实维兹借问来朝客何如定鼎时钟山抱宫阙江水绕城池今日看风景那因洒泪悲
　　其三
　　中郎擅文藻昨自金门还邴曼辄辞秩萧生方抱闗同声感畴昔乔木罢追攀惟尔素心在离羣仍慰顔
　　燕子矶用云字酬蔡比部
　　仄径烟萝尽连林江岛分一尊临浩瀁高兴坐氤氲落日征亭祖沧波别唱闻宁知谢公意仍在故山云
　　酬子循宿祖堂寄怀
　　闻君怀独徃清夜宿松岑天阙星河近云门花露深山钟遥客梦池草结遐心空念澄江月凄然悬旧林
　　浙中寄赠后湖二首
　　避迹向兹地经春湖上过浮云言别去芳草柰愁何鹢影迷银汉鸥情恋玉珂谁将两行泪一为寄沧波
　　其二
　　岂羡流蓬海终知抱闱遡从殊未已含景送将归极望连空树繁愁向夕霏金波元不隔千里揖清辉
　　登北山奉赠宗伯黄公
　　东山忧诚系华阳道似巻岂若追松子飘飖栖崇巘九霞辉竒构五芝馥幽搴飞泉凭崖来蕴襟暎流展方欣披云游更慰怀贤缅息景希末光含情寓兹撰
　　孔学宪读经昭庆寺予过赠此
　　何辞延阁事于藩谢却林仙了法源湖上游踪迷赤水郭前心赏恋缁园一灯自爱莲花吐千部凭将贝叶翻信是支公酬道难能令许掾解忘言
　　酬子循过斋中作诗
　　沈湘多贾赋偶世寡嵇情犹惭栁下黜两见返柴荆迨兹秋场暇偃迹卧山楹如何羽仪客戢景亦来并方耽谢填委况恱废将迎林恋忽骋望寂寞见平生欵言沧洲暮眷以白云盈属思酬嘉藻抒怀报幽贞
　　赠闲上人
　　东林禅诵地寰中閟灵壌萝径罕人踪泉竹谐幽赏朗公法门秀超迹絶烦想皓月窥静心明霞鉴空象虚薄匪世姿胡然久尘鞅领兹析论永言欣独往

　　皇甫少集巻十
　　钦定四库全书
　　皇甫少集巻十一
　　明　皇甫涍　撰
　　游览
　　自溪口归三首
　　朝来醉别酒溪上孤舟还遥村转江路落日迷松闗平波望烟树百里沧茫间坐爱邱中事春云留碧山
　　其二
　　清溪下微霰归路愁寒烟前山眺海涌林色随江船莺花半楼阁钟磬发云天石道携琴往春亭鸣玉泉
　　其三
　　清波转云木春色动山门来寻紫霞赏窈窕藏花源坐愁江头雨莫辨湖中村巾舄照流水放歌倾緑尊
　　诸友同过南庄
　　所欢一携手倚槛得清风自识荒村路谁开锦树丛桐阴临席久云影照尊空顿悟狂歌理深溪景复红
　　偶游虎邱二首
　　返照开重阁游人在翠微石阑延暝色烟树带春晖卜筑容长徃安禅喜独归白云吾托慕兹地掩山扉
　　其二
　　来游每披豁春乱百城烟雪霁催帆席花深到谷泉云霞通一径钟磬发诸天坐接山僧醉浮生秪自怜
　　出城
　　寒流隐隐漾郊扉重雾连江日影微暖照緑尊沙栁动晴薫碧溆水禽飞悲人风景那频问入眼春山岂浪违向暮渔歌舟楫稳岸花迢递送罗衣
　　同郡守城南泛舟观鱼二首
　　原臯栁初遍长河荡云影飞盖践城墟春郊聊可省喧气遥入襟浮觞眷华景良无画诺才檝櫂愧同整江湖我方逝怀哉悠以永
　　其二
　　羇游倦尘鞅魂梦在江湄临此春流驶能不荡归思黄鸟乍拂羽红桃复满枝穆言清湍美望以暮云滋将逐任公钓中情今属诗
　　春日展墓还眺上方石湖
　　松茔毕哀酹返径陟田园天溟恱虚幌霄崿晒婵媛霞波影共烁鸥鸟自翩翻珠宫欝翠微石磴霭云门复滋美春仲华日散臯原烟萝揺绛瀑花竹引清源纷吾羇宦客五载梦归轩回首愧伊昔游目暂遨魂弭节澹容与平芜落照繁谁能别此去空响北山猿
　　春日上方
　　芳野寻幽胜春山度翠微袅风溪篠乱揺日谷泉飞洞壑流虚籁烟波净落晖不闻孙子啸空望白云归
　　赴西山雨后溪行
　　泝艇看山去溪流行更深春城过雨色芳草入霞阴湖绕连云度峰廻灌木吟今宵谁与晤慧逺在东林
　　秋日寻山作
　　晴旭动髙岑霞流万壑深仙台凌鹤度樵径入云寻逺屿浮虹影空江落鴈音淹留招隐地八桂自为林
　　秋原晩眺简兄弟
　　澄宇落鸿音秋光荡碧浔江清千嶂影日澹五湖阴岩带云虹净烟藏橘柚深翻怜物华晩萧散此时心
　　暂赴虞邑
　　烟艇遡溪行秋阴海上生云飞川路永木落晓天晴虞阜横霜出淞流卷日平江城闻过鴈信宿有羇情
　　溪行有感
　　泝舸沿清樾氤氲尽碧空花光迎岸锦鸥影恋菰丛明月乗流去青山近海东秋风无限兴今在一杯中
　　横塘晩兴
　　郭外有幽栖闲情泝碧溪湖山相映发鸥鸟日招携霞色浮塘上钟声过水西归来一邱壑源路使人迷
　　正觉寺
　　东林禅寂处樵径引莓苔竹牖春烟动花坛暝霁开经行闻雉窜趺坐见云来只对香山卧年华何用催
　　春日石湖
　　望入空氲树影微山云湖水镜芳菲自随春色桃源去却笑秋风江上归
　　雨后舟行望大石诸山
　　暝游清溪上虹雨开西岑纎月照幽意虚舟鸣夜琴寥寥翠微静霭霭芳树深云径空如此弥年违素心
　　春日侍诸父宴上方八韵
　　一往惊蓬鬓今来就竹林归闲偶春服欢赏在云岑负杖将奚适澄湖试共临端倪遥莫辨巘崿防相寻薜茘连牕暗桃花隔岸深鸟飞残雨霁钟散暝霞阴信惬尊中趣聊成谷口吟因书谢当路邱壑本予心
　　晩登灵岩琴台
　　秋澄夕阳后风籁何飘飘望泽势欲尽凌梯心屡揺松岑带暝色隐霭下归樵胜事来幽独虚怀寄泬寥中天白云气去尔定非遥
　　灵岩溪口招范生不至
　　倚棹待幽客萧萧风满林遥知云尽处犹隔洞门阴岸静渚花落溪闲山鸟吟真成独往趣自入武陵深
　　晩逗虎山桥
　　杨桡转溪路山影乱晴沄向暮沧波上闲来白鸟羣微梁廻落日满泽散秋云防有行吟客清歌期尔闻
　　拂曙度虎桥寻墓
　　谷口望未引前林烟色滋寤言明星夕独向青山时稍稍众峰出荧荧孤月随遥过石梁去庻以邈心期
　　登墓山
　　西林最幽处廻合度长峦镜阁来天色山楹动晓寒当杯浥秋水临泽问仙坛想接浮邱驭时从云际看
　　碧照轩
　　森沈转幽径逺近含澄辉秋色引初曙孤轩当翠微言应虚籁宴坐发清机缮性从兹适邱中无重违
　　上方流云亭
　　翠微亭榭倚湖光修竹檀栾隐上方趺坐白云谁与晤遥心飞鸟共沧浪
　　晩次虞山
　　清溪杳无际望望遡行舟海县云归市山城树满楼桂余投绂兴菊近授衣秋夜发东林磬冷然破客愁
　　舟中晩兴
　　晩来风自息轻棹去方闲歌动沧浪外机忘演漾间醉悬溪岸月望入海门山岂待荷衣就言从飞鸟还
　　致道观溪口
　　宿处林静钟声清夜初星河仙峤满云雾洞门虚竹下邀中散松前问隐居溪阴是天路独往意何如
　　虞山溪行
　　朝从虞阜出终日爱溪行鸥近看疑下云遥望若迎岚昏作海气风满助江声莫恨三山隔东看烟树平
　　致道观丹井二首
　　烟驾迢遥向紫微玉泉秋雾闭寒辉君看湖上朝霞色犹似丹砂化鸽飞
　　其二
　　绛阙晨攀桧树中尚湖晴望引云空瑶牕不隔银河路惆怅仙槎去未通
　　冬暮上方书事
　　湖岸稍澄霁诸峯连暮辉漾舟霭汀曲幽意生翠微天路望逾邈松门期独归钟声白云尽樵采寒山稀烟景自多适年华那遽非
　　白鹤观题石师房
　　修竹夹池水入门幽且深主人倦髙卧留客娱清襟独往自吾好重予尔钦暝来情更适萝月下疎阴
　　晩过东禅
　　鑪气花阴禅径重髙僧出世住中峰寻幽自入清溪路遥听云门起暮钟
　　过伯氏湖上隐居
　　不作违亲隐终然与世疎到来湖水上信美竹林居树澹晴沄外烟深落日余释耕还自笑厐老意何如
　　城湖夕泛
　　披林出幽棹汀曲带澄晖日下岩容乱风来湖势微山林情已晚城郭事多非烟树应迷客沧波此路归
　　岁除前一日过正觉寺
　　路入云闗溪水湄林深坐听出钟迟流波自送芙蓉叶莫向山中问岁时
　　上方山楼春眺
　　落日攀双树看山倚画楼竹氛檐际合兰色雨余流叠嶂春争入长天鴈独浮如予千载意遥在五湖舟
　　寺归
　　晩洽寻山兴偏宜野照暄来逢祗树适况接道林言空外花飞尽堦前鸟下繁扳欢趺坐侣囘棹复黄昏
　　舟行眺上方诸山夜归
　　松空霁幽霭塘水涵清晖坐引西亭望春光浓翠微兹言霞外适遂息尘中机近渚星已乱前山云正归苍然洲岛暮月上渔樵稀
　　湖上作
　　芳草已被径初阳仍满津缅怀沧洲趣独往云萝春鸥鸟宛如故烟霞时复新暝延南湖月身意同清真
　　寻支山作
　　不尽春山路随人溪水幽石门在烟外萝径登云邱谷口逺清磬我心闲白鸥支公燕坐处日暮寒泉流
　　中峰南峰展眺
　　松色引天路禅门幽霭重嶜崟领一室窈窕廻双峯岩溜乱游语溪花澄道容每钦支许軰而怅云泉踪晤赏复萝月坐闻南林钟
　　自一云至天平登白云泉亭晩兴
　　钟声缅廻防秀色余西岑微径不知处白云长自深松空散花雨溪牖揺峯阴独夜泉亭月寥寥期慰心
　　再过塘上舟还
　　春郊行处好翠巘复沧波自得幽源趣重寻芳草过竹林晴罢酒樵径晩闻歌暂别山僧去前川寒霭多
　　黄山
　　兹岩亦幽胜横亘西南天一径聊歩趾诸峯犹眼前湖波浩无际云日争相鲜霞鹤粲霄色松风清涧泉芳菲乱空翠靡迤浮春烟逈瞰塔寺古下窥楼堞姸近寻侈遐讨投迹期忘年未事登名岳俄然意已宣
　　三日塘上
　　吴山信萦带风景常自嘉出郭见幽意纵心随物华析觞命流藻解禊临晴沙西日引层浪南湖如片霞归来须倒载遥向习池夸
　　治平寺
　　风中到香界独徃意泠然步引花木乱坐看洲岛连一林寄空水满院生云烟正此化心寂钟声松外传
　　谒伍相祠
　　列雉影沧波望望深云树廻照延清襟荒阡引幽歩曲隅抗兰寝灵旗出残雾畴昔抱余悲怅矣前溪路解剑邈英风荐潦申遐慕芳草忽复春东门霭如故烟明刹殿霞风满平池露向月临江洲含情不能渡
　　修和观
　　桃溪隔隐处澹澹春波生乗日烟驾有时闻鹤鸣山来香阁遍云下石牀平永愿啓金钥斋心朝玉清
　　经行竹堂
　　清溪不容迢递逺人羣暝色双林合钟声满白云
　　夏日葑郊舟泛三首
　　迳复寻溪路虚澄似欲寒相将出前浦絶爱度风湍
　　其二
　　暂逗花间岸还迷竹外烟流连清露下未肯即回船
　　其三
　　渌水迎歌曲朱华映酒顔习池游不减酩酊任扶还



　　皇甫少集巻十一
　　钦定四库全书
　　皇甫少集巻十二
　　明　皇甫涍　撰
　　游览
　　登虎邱作
　　每到邱中寺偏令思惘然登临千古后容与一尊前钟梵空烟度楼台众壑连惟予独徃意留赏白云天春暮偕以言海乡之游余时病不能诗旋途初月握手论交姑属短句以代纪行
　　信宿沧波棹殊伤昨日春聊因泛海兴时偶逐潮人万水无他壑三山即此津乗桴应从我吟待月华新
　　春日观海华阳寄之以诗
　　穷髪夸前记为桑嘅徃情龙髙辨日瞩鸟转相风行逺艇杯盂泛春洲组练明虚待词笔向若媿平生
　　海兴寄子约弟
　　坐阅浮空势何忘云日髙天吴一以静吾拟斗槎操贝玉揺朱阙瑚笼翠涛因思抗百尺垂竿连六鳌
　　临清新城行
　　君不见清源都防天下无昨来筑城巩黄图长河千里万艘集乃知保障为良谟戈船隐隐横川流蒸霞照曜双飞楼华京鼎峙争雄长气压百二当中州言徂于齐泊河泛左右帆樯阅崇雉甲第纷纷乱入云红波緑树歌钟起我皇垂衣二十载玉帛羣方协文礼边头晏和稍失备晋代之间近多垒金汤委输轸长顾峩峩此城遂辉峙更闻安石下东山焉得边马饮江水
　　和子约庄游对修和观怀往
　　仙宫縁缈缈渔客问沧浪独望青山郭空怀碧草芳田畴诸岛接鸡犬百花藏何以寄幽兴前溪春水长
　　上方晩兴【时将北上】
　　清溪转幽棹晩与名山期石几云低隐岩牕竹碍窥晴开花雨际林静鸟鸣时莫问金门防淹留方自兹
　　天池
　　何处东林寺寻钟石径幽云藏春竹暗路入晩山稠合涧峦烟下澄空翠浮尘缨愧鸥鸟一为洗心留
　　下莲峰寻山登觉海
　　莲峰攀陟罢独下虎溪湄钟动闲云外春浓落日时去携泉竹净行历石苔滋更践无人境烟霞与兴随
　　重游上方
　　西津不假问溪路到云林一径縁花入疎钟隔岭深频来增往嘅惜去恋余阴迢递春萝月空违游子心
　　春日登天平作
　　石泉随步清响乱琼瑶洞穴何年閟云门入望遥未能期汗漫且欲混渔樵一任生春草淮南不用招
　　憇中峰登天平寺
　　西林翠微尽行向石梁过洞榭扶香霭春泉洗緑萝观心逺公义遇客楚人歌莫覔桃源去云峰此地多
　　和伯氏过何山怀二何之作
　　灵山征徃迹居士葬何年哀壑苍烟断空林落日悬禅闗二隐地花路五云天共尽悲千古凄凉夜鹤旋
　　其二
　　生时同隐操埋玉复兹峦野寺春常寂泉台月共寒法筵疑雨散留冢酹花残不觉青山暮悠悠遡夕湍
　　春日登虎邱移酌大吴轩晩眺
　　名山郊路近风景每相催绕寺溪流入连林阁道廻移尊啼鸟合凭槛夕阳开应是山公辈何辞酩酊回
　　首夏雨后登虎邱
　　信此登临美华林洞壑藏阴霞收屿乱暮雨入溪长象外得吾好邱中宜坐忘藤崖遍幽磬归径云苍苍
　　雨后登北固
　　城头翠微寺下见长江流井径疎钟落烟林一镜浮青山澹夕浪澄霭涵晴州西望乗槎去多惭星汉游
　　羊山释迦院旅游
　　旅泊霜林下前登萝径幽来资大云庇去恋小山游雨散彭闗道烟生楚水流寒钟下袅袅不尽暝川愁
　　京口晩登金山
　　风景此郊外残阳洲岛西江流一浩荡今古共攀跻徃迹空余胜沈碑讵可题归帆云径下陵谷窅然迷
　　岁暮偕顾武祥上方游眺二首
　　何意重游日逢君醉落晖情亲应不减身事拟同归防灔烟容改防干岛影微白鸥还欲下知己息尘机
　　其二
　　顦顇仍于役归闲羡尔身江山此携手今古共伤神溪上哀亡国舟中忆相臣五湖人不见空对月华新
　　首春清凉寺展眺
　　石径转幽寺荒台临绮城长臯新草色虚苑旧松声殿阁浮春气虹霞弄晩晴江山看不异今古独含情
　　题朝天宫东麓亭
　　寻幽历华苑缑岭忽兹逢行引泠风入言将青鸟从花明石道雨春霭云溪钟数到陆沈客何如迷去踪
　　春日游灵谷寺
　　山门霭松路坛宇浮层氲日下法花散风前空乐闻坐忘迩天苑行欲去人羣漫此乗休沐应慙侣白云
　　灵谷怀古
　　西岩定何处携防到禅扉泉去花宫寂云来石室微林峦遗迹在台馆旧游非莫问烟霞事祗令心赏违
　　吴山人留宿灵谷禅房
　　松门下廻防杳霭钟声随却望东林路怀君独徃时归禽白云尽残日翠微滋惆怅烟萝夕清风不可期
　　登永宁寺木末亭同金仁夫
　　春日向禅径一与故人过静壑钟声遍空庭花雨多晤言偶缁锡永日爱云萝烟暝独归去其如幽意何
　　髙座寺
　　花竹给园幽闲来访碧邱云阴双树合春色五城留坐石询遗事倾尊恋此游髙台更攀陟遥见暮江流
　　殊胜寺作
　　灵波结胜化为城鲛馆星沈夜色清坐爱尊中五湖满烟萝深处缓尘缨
　　山阴漫兴
　　于越临秋杪蒹葭裛露繁松峯藏禹穴溪水入云门敛牍酬多胜开帆间俗喧忍将寥落意还向此中论
　　晩登孤山作
　　岩林乱微霭向夕鸟归稠山入湖波澹泉含竹翠流无端芳蕙歇空自白云留倚棹情何极纷吾方倦游
　　上天竺寺
　　晩来登陟处微径转西林万木寒山外诸天云气深名贤余胜瞩傲吏惬幽寻罢酒问从事怃然知我心
　　上天竺白云方丈
　　山楹霭松竹客到云归时移席乍凌缅防心殊在斯峯临星槛乱钟度霜林迟猿鹤定相讶如何淹遁思
　　武林词
　　旧是京华烟火新梅花残腊旅游人黄昏歌鼓明星曙催得湖南满郭春
　　耶溪春泛寻禹穴
　　夙龄怀名溪及兹遂登衍竹町迷泝沿春旗乱清浅逺郊净无云近流媚诸巘鸿检自寒山龙章但荒藓屡移泣车代遥挹退耕善翠微更余映襟期弥难展却瞻云门寺回檝深情缅
　　将命廵轺徙倚署阁
　　弥辰倦纷牍徂春怅无乐庻以散予襟独此稽山阁霞蔚见层峦花深隐羣壑本自沧海人悔吝滋縻爵旋理东江轺徘徊眷林薄俄顷恻幽遇物悲离索且凭浮云征聊希至人托
　　下西店游目徤跳海渚汇潮环山云涛华胜
　　修坂无辍轮孤征寄尘鞅客心忽昭洗峦林纳澄瀁蓬莱几清浅灵潮阅河广伊予一壑观从知百川长烟黛缛峯华云锦涵涛幌春合沧波深晴揺翠微上兹言采秀行兼值乗桴徃达生趣既秉齐物理尤朗东方傲旅游西笑非情赏
　　雨宿桐岩岭
　　朝驰碧涧隈夕到翠微里扬炬历危岑披林息尘轨半空雾雨交众壑风泉委清耳不避喧莹心自为美秉牍向云萝问俗携琴史沧洲非滞淫翰寻当理
　　帻山
　　独攀烟树暝遥度翠微重海合山楼雨花藏溪郭钟不言迷壑道祗讶入云峯到处生春草弥伤谢客踪
　　登云峯最髙顶
　　稍闻翠微钟犹自厌城郭复蹑丹梯霞所见惟峰壑歩趾窥蓬瀛举身向寥廓斜日挂危龛非烟开化阁翔鹿登素云苔绣琼蕚鞅掌怀仙踪信宿春华落灵区事遥践海峤果幽诺伊予期防人聿来游鸾鹤
　　逾盘岭观石门潭
　　总驾逾盘岭探奇自兹始禽木非曩觏岑泉愕今拟来观石潭胜乃知严瀬鄙渟莹灵碧锦砾耀兰涘轻涟不暎云泠风縁硖起春生沧海外霞散緑萝里客心在澄澜岂但濯缨美
　　宿鴈山灵寺
　　寥寥到真境宿处傍风泉遥霭引疎磬羣风寒暮天白云沧洲赏清夜石门禅却笑桃源客空从蕙路旋度谢公岭入灵岩观天柱鸾霞天总诸胜
　　谢公有奇藻粲若云霞丽名山宛犹昨清风谁能继夙予存登岳异代深遐契凌缅挹前踪陟岭事探诣及兹仲春时况悦峦林霁神池曜灵越瓌崿标海裔历嶂常环合寻涂屡翳暝防投祗园诸峯邈天际玉泉飞丹崖素壑华云薜援茎窥仙阆攀洞遗人世从来负幽惜矣凋芳岁岩扉谅终偃云林非暂憇
　　泷湫
　　谁云天路絶瀑布已登临石壁烟霏乱春山河汉深一峯悬海色诸壑下霄阴怅望飞云夕揺揺此际心
　　灵峯
　　云峯望缥缈疑是接层城梯绕丹霞入人攀碧树行洞门山日落石室海云生何事吟招隐空令猿夜惊
　　国清寺
　　山寺五峯下縁溪萝径微予为简书客邈以静心依更覔凝泉处还疑傍锡飞永投白云去岂惜世人违
　　憇桐柏观
　　桐柏为天峤灵区自昔传我来访遗迹极目但荒烟载阅金庭籍长怀子晋仙青鸾防可御惆怅暮云前
　　由桐柏岭趋琼台游眺
　　桐观临云壑遥从此路廻石门霭天阙借问几时开鹤羽下清汉仙踪空碧苔山人仍自去日暮岭猿哀
　　石梁
　　来寻方广寺石壁路中分合涧飞丹壑春萝挂碧云苔梯徒屡践芝客信难羣不见花前女空音时复闻
　　憇天姥山房即事
　　海门飞雨散琼台天姥山横晓霁开花下泉声绕桐柏牕中树色影蓬莱















　　皇甫少集巻十二
　　钦定四库全书
　　皇甫少集巻十三
　　明　皇甫涍　撰
　　送别
　　杨子江行送杜戸部子实
　　杨子江边日欲落江尘飞入金山阁飘风一夜吹倒山浦口千重浪头恶古徃今来江自流吴宫晋殿江声愁长淮估客夜不渡江草江花怨歩天吴鞭灵扫东海千骑万骑遥相待黄头走舸出龙闗余艎不动移青山坐使安流变天堑秣陵山水娇云鬟离亭系马折杨栁燕台使君几回首细雨朝缝紫塞衣落花暮酌丹阳酒梦魂此夜过江去北望因君泪如注别后相思双鲤鱼朝朝引领维杨树
　　送友
　　汉江春草緑离帆方怅然锦衣别我度京岭夜来目断西南天千秋二献常相忆古城松柏寒风急落日沅湘不见人客愁更向青山泣
　　送谢生之宜春
　　行色倚孤剑秋城枫树边那知不得意匹马向江天落日论心事浮云散酒筵料君终自致行矣岂徒然
　　送徐民则游京口
　　尔寻甘露寺独行秋风时落日晋陵树青天孤棹移烟波百里外江月遥相随待子洞庭水来攀丛桂枝
　　送刘太仆南垣北上
　　贤豪发江左刘公濬其源清流谢当世逸气何翩翻龙鳞凤翼少年事壮节岂辜明主恩西风吹苹五湖濶我心试向沧洲论黄尘蔽京阙惨澹云电屯且髙东山卧思与智者言陶潜当亦顾三迳不如痛饮生前尊黄鹄一髙举去以六月息羣山秀江表霞月照水国践苔披荆啸白日几载梦寐劳长忆湖流春水桃花生道塲山边云锦明孙生亦是太白彦徃徃卜筑留其名清巾野袍照双鹤一笑须知万古情嗟予落魄不足数剑寒无辉月东吐秋霜冉冉渐被鬂诗书局蹐终何补我怀伊人不可忘秋涛万顷吴天长夣中大醉两溪月潮声鴈影俱茫茫云龙一日天宇开抚掌激烈惊时康古来达士未易测身如浮云何所将谢安卧东山还自东山起拂衣济苍生我心本黄绮石门执手泻心素惜哉万事东流水太白山人竟沦弃我言哽咽不出齿凤兮凤兮歌德辉我亦弹冠羞采薇明年花发鳯池里扬鞭走马窥金扉功成防有相携日苕霅秋风一夜归
　　送王道思
　　重城临望逺羇客怅秋残晓日惊沙翳凝云落嶂寒驻骖悲急景阕乐送悬湍迷野征蓬迅长河渡鴈难平生重朋好此日眷离欢行行惜奇服何恨渉江干
　　同年张子不觌五稔南北伊阻丁酉之秋邸车晤言交懽甫接别晷告遽邈焉兴怀聊用奋藻
　　皓宇澄薄云丛林粲丰露草虫鸣空阶清风来玉树佳人不在兹谁与论素寥寥江上音遑遑客中遇从君理缨佩乃限淮海路不见三山阳徒结千载慕防靣几何辰离鸿复南度属诗深情感曰惟聚散故
　　送叔氏效呉均体三首
　　悲离古所共尔我情更难泣逐惊飚心随摧景酸矧复值斯时檐前朝露团云去潇湘影水合洞庭澜朱弦日在御思君何忍弹
　　其二
　　别晷急城湍离云隐宫树集送惨不言怀归怅无趣清尊屡湛月白纻方掩露楚客悲回风舟楫凌江渡惜无九辨文遣此三秋暮
　　其三
　　秋至物色改夣渚愁氤氲原臯木叶落江篱那复芬居人苦寂寞行子念长勤不惜成沦弃哀此遂离分思为湘南鸟双飞随片云
　　送王舍人子永使楚藩
　　结绶俪之子清风时可挹扬节耀藩壤知君怀靡及连连鴈入云皜皜霜被隰假瑟不成文瞻幰意弥戢江湖行矣归芙蓉余自集
　　送赵节推之贑州
　　别晷遄河涘离瞩散城陌原草正萋萋埛臯聊可席参差白蘩叶聨翩黄鸟翮徒积南阳啸方收广平籍何以清客愁望望江水碧
　　送卢地卿之南都
　　守官乐京镐旋役命华辀暮春辰物美芳树遥在洲顾望江之永徘徊心独愁重阜起秀色通衢带清流鴈赴金河曙桂艶玉绳秋谁念分离席眷言平昔游
　　送林子熈载令頴上五首【并序】
　　同年林子出宰頴上甫子觞之郊赋诗以赠之辞略感深惟以悯离慰焉
　　其一
　　违世安所狥择方见非节从好偃穹邃夐然与时絶踯躅遘之子同轨不异辙德岂通哲隣情以贞幽结
　　其二
　　物禀何钧宰化至理必畅矧协鸿渐期附羽连云上顾予寡辉饰妍丑终殊状嘤鸣玩春和后凋戒秋量
　　其三
　　荣豫值已迁晤言忘日夕投契齐毁成托好在篇籍虽倦朝寺游未睽川岩迹之頴劳我心俛仰充欢惜
　　其四
　　人道有固然欢惜复何为隆俊敷国光轗轲翻足悲惟昔鉴不逺四纪迨于兹眷尔松萝念能不慰尔思
　　其五
　　留子莫云遂送子其柰何临觞谁能饮日落烟云多振足循广衢照灼芳春华无以遣离含凄布此歌
　　送包子元达七首【并序】
　　甫子之仕获偕二子焉林子逸而伟世包子敏而砥懋又并雅而则夷而弗挠忱而克贞甫子方病其与之后也何均以逺授去甫子茫然憾之各为之诗以赠之其辞繁其忧深其应感于包子之使之乎
　　其一
　　惟昨与吾子凌江共翺翔豫徃诚悲来违阻各一方仰睇浮云移奄忽不可常感事激离抚膺空慨慷
　　其二
　　揽袪眷兹别徘徊路临岐初日照平原千里黄尘飞凭轩不能进征马声相依顾瞻怅有失流泪霑裳衣
　　其三
　　游志在渊古志峻亮尔心夙昔固所愿惜我日月侵衰壮夫几何僶俛忧思深忧思成欢惜祗用伤古今
　　其四
　　我忧一何笃霑沐仍与偕良辰陟云省嬿婉同一时眤言遗已尔要以平生期极目齐鲁郊形影何由追
　　其五
　　聊复倾别觞聚散理所具物虑靡不然达者鉴恒度圣作施凝烁畴能协厥趣原泽防飞沉盍以蕲樊谕
　　其六
　　南望念劳役星驾穷日夕痛彼柏舟诗恩甚存孤籍假途历魏郡山川悴浮客乱流越洪河壮心良自释
　　其七
　　去者迩易遐留者志每愆析羽淹羁怀永日冀南旋跬行局畏辙悲思互纒緜朂哉敬逺猷殆庻明哲全
　　去都别亲知
　　怅饮东城曲分手良自兹马鸣何萧萧游子心不夷侧耹商飚激仰观浮云驰眷我二三友揽辔不能辞徒结耿介怀明哲惭所持故乡杳天末岁晏归无期瞻霄怅讵已振檝情弥迟谁谓我多忧感泣临路岐
　　送石郡守赴沙河
　　戒辀趍昧旦祗召旅皇邑感兹离防端坐使别愁入登榭星河逈瞻途云雾集风来汀菼乱露下檐草湿羁禽容以顇扬鸟羽方翕泽门讵可謡北山徒有什我襟良难开此景诚易戢
　　送周子吁学宪
　　英侯体皇鉴作人于西土龙章耀井络扬旍迈江浒未躬承明谊聿追胥河祖惟昔俪璵璠方驾登天府粲粲列宿辉翩翩振鹭羽沉沉歘以异頽景嗟独抚惊云逈翔鴈长飚落寒楚何以寛析襟薄言荐清醑子其懋时猷行矣笃休祜
　　五日送刘生
　　丛台栁色暗风烟滹河西渡凤霄连谁堪采艾为离席遥凭折栁赠先鞭奕奕崇兰纷可佩凄凄幽鸟鸣伤类豫章尘榻只自悬宣城好山空独对天涯迁客久思归明月江头遂拂衣擢桂定知人北望寄声早及鴈南飞
　　昔别行送李邦良
　　昔别燕台中云浮九河东今逢吴阊里月霁五湖水逢君问讯邱园姿犹是昔日同襟期十年不识青门道一笑且倒黄金巵尔本含香磊落人曾作投沙放逐臣愁随薄领苍溪逺歘见楼船碧海新尽省追游宛如昨世事廻还那可度我今蹭蹬颇相似贤豪岂必长零落草堂驻节酣风林眼前见君交谊深江湖侧忧北塞事防书未得西飞音李侯夙负经济志请缨浪激英雄襟谁能俾侯桓桓坐玉帐岂有平地万骑烟尘侵才如安石小用之何若髙卧东山岑清霜苦凋壮士发落木并助骚人吟明朝击楫大江口万里长风知尔心
　　舟中送友人入山
　　烟水维舟处偏伤首路神却怜乗雪兴来送度江人落叶催年暮寒樽遣夜频知君入山后相忆在风尘
　　送周以言岁暮洞庭之游
　　君有白云期长湖片鹢随山中岁聿暮篱下酒同谁惜去阻登峤相将终采芝花溪待归客莫滞上春时
　　送王子綨桢之台郡
　　西山爽气暎江台江上相逢笑举杯迁客浮云朝易散离心流水暮同催凉飘画幰城边度翠引晴沙棹里来从此因君问真隐髙攀八桂向天台














　　皇甫少集巻十三
　　钦定四库全书
　　皇甫少集巻十四
　　明　皇甫涍　撰
　　送别
　　送夏君守建宁夏故建安宰
　　萧萧班马出皇州一叶初飞边地秋尘暗燕台喧祖道云开潞水引鸣驺重夸驯雉迎车集还拟仙鳬傍舄游思我刘君今再至看君惠化若川流
　　送子木使楚十首
　　之子戒将命逺适湘江湄含情眺平野离鴈正南飞霜臯惨云盖沙溆荡风旗悲心未遽已嵗晏方如斯
　　其二
　　霜日明脩畛云树隠层台旷望极千里悲风江汉来遥山度幰合曲浦别尊开曷为异封壤心思徒悠哉
　　其三
　　凝霞散晨阙落叶绕行车我淹帝京籍尔曳王门裾南皮腾吹返西园飞盖余方余覩巨丽知君赋子虚
　　其四
　　嵗暮燕山雪木落洞庭波逺郊余出祖还望子如何楚宫杞梓富梁园文雅多迨君摛云藻来别郢中歌
　　其五
　　飞斾越寒坰回策憩长林怅望潇湘渚徘徊云梦隂结桂徒延伫临风劳寸心贻君别鹤操流响入清琴
　　其六
　　羇人感嵗暮征客悲路长如何从霜露旦夕间川梁寒渚屯风色朝台灭虹光忧心忽如醒绿酒徒盈觞
　　其七
　　玉节扬野丹旗曜碧虚龙章眷周屏凤使下皇居美材称竹箭芳价等金瑜咨诹良未巳王风正穆如
　　其八
　　禁城钟漏息遥天鸿雁闻月华两京共江涛千里分楚洲饶春草湘山多暮云惟应折芳杜持此慰离羣
　　其九
　　离目惨征蓬愁心江上枫衡霞收余彩沅芷落寒丛引商歌月渚刻羽赋云峰音徽日以逺轩驾无由同
　　其十
　　楚山衡巫逺楚水江汉遥珠臯濯云锦芝岳挺琼瑶风来夕巻雾月明寒上潮从君无羽翼惜我非鸿雕
　　送友人
　　天高秋气肃霜落嵗彩空寒臯警幽鹤迥渚迅宾鸿方此他乡酒得与故人同滞念感遄途临流叹飞蓬饮饯眷伊别乐阕情未终芝驾聊淹留及子商山中
　　别朱尹二首
　　周询予有惧操割子无难恋本心方切惊蓬迹未安观风聊尔暇披雾一为懽去去遥相待双鳬振羽翰
　　其二
　　征帆不可留言抱简书忧折栁怜新别看花想旧游炎氛乱岑影晨涨溢江流独怆他乡意空山丛桂秋
　　送卢子才
　　行行辞魏阙望望指江干远峤含星曙春流带雪寒琴歌清去楫劒彩曜征鞍别有凌云意临风送羽翰
　　送朱贵溪
　　送子出都城遥心逐鴈征惊蓬天际转离劒匣中鸣才以河阳着丹从勾漏成帷穿汀树歇舄绕洞花行桂父凭云揖山图拥雾迎还将绿绮奏缑岭答瑶笙
　　送冯进士
　　春风拂华绶星驾越层城霂恩睠枫阙别友伫兰情浪激迎花舸寒飘逐鴈旌羇心耿明发遐念阻云征
　　送李邦良谪湖州三首
　　峻堞登寒日飞尘掩沍流泪飘征吹惨望阻去骖浮沦落催年事芳菲恋旧游知非如雨别聊慰我心愁
　　其二
　　嗟君去失意行迈指湖苕塞冷鸿飞断江空雪色遥赋缘哀命作魂向别知销坐惜春风暮相思蕙草饶
　　其三
　　征蓬不可攀驱马背燕关劒是丰城别珠应合浦还含香辞画省岸帻对名山当识赠言意期君云汉间
　　送张七珽
　　君家闻说沧海居扬帆鼓舵意所如由来渔父厌水宿不记嵗月浮空虚一朝策马长安道回首云林迹如扫树底扁舟终日闲山头霞月只自好秋风欻起向我辞但云鞅掌衣尽缁门前稻田二顷足明日青阳知不知我今不悦亦如此也应终徃东冈陂散发还持一竿竹与尔浮沈任世嗤珪组宁纡鲁连蹈莼鲈每悬张翰思乘槎独逝怀君日问取君平犯斗时
　　送同年王道修尹会稽
　　信美拂霄乡园望匪遥名才狎制锦新拜此驰桡人吏千岩秀图书八月潮挂帆愁应接去舄恍飘飖置水贤风邈分曹尔誉饶琴堂宁辨讼禊服拟闻谣有晋当时彦留芳百代昭因声一怀古林木下萧萧
　　朱子过宿明日别
　　城曲停征斾灯前泛别巵分襟在明日握手复何时政拟弹琴着情缘下榻滋风烟催徃路江海动遐思叶县鳬方逺虞廷凤伫仪自伤笼鸟意朝夕慕南枝
　　送顾氏二首
　　游鱼逝渊泽凌鸟缘丰条绸缪托体义所敦非一朝晨驱送之子念此诚忧劳别子在须臾所恨江海遥子行参名藩我忝陪王僚飞蓬亦何常聚散随惊飚暌迹心不遐永言固其操明懋期立德百年谅光昭
　　其二
　　惟子抱幽淑显允邦之彦登用及华姿扬声郁葱蒨努力翊熙朝矢心酬皇眄沈晦乃吾节在子非所羡携手临当乖风尘满郊甸浮云凭轩车白日忽以晏后会不可期双泪下如霰何以赠尔言慎尔沧洲眷
　　送周氏二首
　　朔风厉夜时节忽欲殚羇人心靡夷踯躅恒鲜欢揽衣步前除仰睇霄汉间华盖结浮隂众星森以悬崇扉寂未啓惟见玉水寒还顾念我友秉志诚独贤含辞意激烈不为白刃迁冀愿王路平捐躯不足难道阻事竟暌中情无由宣时化亦何常愿子所观慷慨徒悲怀吞声复何言
　　其二
　　清晨饯我友驾言逺徂征前瞻齐鲁墟千里浮云兴亲交岂不昵怀役不遑宁旷野饶悲风扬尘翳边庭中衢雪霰集胡马寒无声蹊谷无行迹侧足层冰横回首望京阙能不恻中情子其只自爱顺时保荣名
　　送钱遂安
　　贤达不婴物所志隘八荒矜世无伟步畴能测行藏顺时履化乗风欻翺翔感念同升友违我之越乡携手临朔涂轨路脩且长迥睇令心悲信宿殊参商且尽临别懽倐忽天一方驱马涉层冰栖霜冒车衡寒条无留禽征夫逝遑遑河关晦积雪魏阙不可望舒节希令图策勳宣崇光胡不锡汝祉恺悌隆所将
　　送中麓子之彭城
　　章丘李子古之人腹贮万巻文有神闗中王康名世士后辈与子为国珍徒称逴跞不殊众一官蹭蹬随风尘眼前太息伤人心有舌涩缩不敢陈燕京八月霜日微尔斾摇摇沙鴈飞揽袪送子潞河道登高望逺那能归君不见昔时刘项征战地彭山濉水空秋草英雄兴灭尽可悲子行吊古多竒藻发篇示我幸勿迟使我烦忧顿如扫
　　送褚生归华亭
　　蓟门春半栁未发何以送君意惆惙携手空看塞陇云离魂易绕胥台月君行策马气翩翩筐中内籍世不传窓前芝草耀紫日源口桃花迷彩烟归来城郭虽如故犹恐人疑白鹤仙
　　送富重庆
　　朝携别酒怅临岐歌舞都门放赦时此去合闻循吏传向来真系逺人思猿鸣巴峤藤堪引水落涪江镜可窥今日不烦愁跃马山川如锦待褰帷
　　送张大行之南都
　　天涯同伴惜离觞鸿鴈秋牵故国肠送客殊方愁越鸟随君别梦到吴乡江涵台殿春游丽署拥云霞诗兴长隠吏看今复能几何须独羡凤池傍
　　送董道夫通州二首
　　尔别金门向海州广陵涛树迥含愁鲈亭虎阜凭君望江上乡心一苇流
　　其二
　　芜城东下片帆云目尽天涯逺送君三月燕京才栁色怕逢离思共氤氲
　　送许古泉之任庐陵
　　惟君扬域彦弱冠超常伦烂然赤城霞文藻相与新献书久不售壮志殊未申儒流惜晩暮雅道悲沈沦昨者游上国充庭非世珍挥毫动宗伯垂声耀阳春片玉果酬价予亦叨末尘何意凌风羽摧折归海滨天衢正渺邈抗节怀苦辛今来复蹭蹬一命随时人且谐效岳佐未嫌甘幕宾杨花扑征鞍御沟为别津毛义贤可测茅容德与隣醇治反翕受康时嘉逺臣盛郡资长材汉庭吏多循仕路古非一达人情自真青原木叶落诸峯碧嶙峋云亭怅何许相思江上苹烟佩在所勗随方布经纶行当遇知己比翼翔高旻
　　送张东淮二首
　　栁色东河变春芳忆故丘行吟自所适卜筑向来幽世事观沧海机心息白鸥清秋濯缨调端可浣尘游
　　其二
　　吾爱东涯子相随隠迹传因闻鹡鸰语羡汝弟兄贤逺海烟霞尽幽园花竹连送君归棹去愁望白云天
　　送诸子兴谪官之岭南
　　偶然为逺谪易水送将临度岭梅边恨逢人栁下心冰途凝望久嵗酒遣愁深莫覔金鸡石看时白发侵
　　长至谒陵别钱子
　　期子三日别桥山予独征陵宫天北望沙涧雪中行地险森禋念边遥壮客情归来换云景懽接翠樽倾
　　送栗寛甫还潞州
　　相逢念落羽留滞动乡愁何代论才子几人知帝州长缨万里思独马故山秋白首惟君意云中日夜流【寛甫留别云白首故人心】
　　送王惟桢归娶
　　大行何年少恩渥自宜偏擢第世方重成人礼不愆桃先赏溪浪栁缓敬亭烟会见嬴台凤双飞向碧天
　　送朱士南尹尤溪
　　君才冠多士纡绶众云非逺道遽为别同羣怅有违舄前尤水净帘外董山微愿以琴中趣时令北望稀
　　送顾伯刚
　　魏阙宁无恋休嗟领县劳盘根即此地余刃在操刀震泽晴云满姚江秋浪高到时传尺素知尔念同曹
　　送周永嘉
　　胜邑须名宰人称水鉴宜劳贤君莫惜歴试古如斯岩壑堪求瘼风云直俟时亦知簪笔客早晩向彤墀
　　送胡乐安
　　仙令握铜章飞鳬出尚方乡园服自锦炉省袂犹香到邑星霜变垂帘云水长五车书不负看子入鸳行
　　送王公仪令钱塘
　　君家兄弟贤腰绶映翩翩八月鴈行到河南花欲然盘飱六泉水枕席五湖烟莫奉任延诏须令直道传
　　送傅庐陵
　　墨绶渥恩初明光献赋余君才岂易得县谱不劳书自下高原凤休思故泽鱼若逢轺使召白首定同车
　　北司三君宴别
　　微薄遘嘉运聊与丘壑别皇眄靡不昭崇奬非徒设虽乏俊民质霑沐忘虚窃连陪览庶狱光尘托上列谅彼寒暑周暌此夙夜节宰命临解携瞻岐顾分辙广筵流惠思盈醪鉴澄澈兰晖沃绮迹清云贲衣玦政平寡师听时鸟音可悦念离情弥存在衷义所结努力懋时猷日新道不竭庶言伐檀人将隆素丝缺
　　辽阳行送吕思抑募兵
　　边庭日夜羽书闻敌骑连营暗朔氛流沙积雪凋旟防瀚海飞霜蚀劒文君王赫怒兴遐讨将士长驱誓勒勲紫塞临冲朝传堞黄河渡马暮嘶云云中天险从今见悍卒凭陵时出战被隰持弓竞射雕依山结阵看惊雁祁连突骑速如飞蹀风挥电鬭兵稀迢迢虎旅仍推毂袅袅龙旗再合围嵗月那知征戍久一望沙场成白首长悬寳劒照芙蓉空怜玉筋啼杨栁帏立武表师真彤庭宣勅集神兵武卒悬戈雄上国材官超石侈西京仙郎简命辍含香轻裘缓带诣辽阳愁云迥结辕门思列宿遥分使节光使节争驰出畿甸横行意气真堪羡六郡裒师武益振千金得士鸣应先熊防列防曜虹霓先声昨夜詟榆谿伫见鼓隳军垒旋闻灌燧息征鼙飞书鲁仲竒功并投笔班生壮业齐拟待朝天来塞北便须画地取河西













　　皇甫少集巻十四
　　钦定四库全书
　　皇甫少集巻十五
　　明　皇甫涍　撰
　　送别
　　送杨虞衡之任白下
　　风云汉殿元相接山泽周官尚可求近侍独怜为令子名曹总喜得英流行瞻北极南江夜坐忆金陵玉苑秋恋阙亦知心未已送君今日羡仙舟
　　包子席上送张某归华亭
　　冬筵就日情悲壮谷口云深有故庐试看飞蓬行欲逺独携藏劒意何如千年碧海时归鹤十月黄河早负鱼逆旅谈君尽豪俊谁堪别句醉中书
　　冬日送罗半窓四川兵备
　　为邦实拟豫章材五马尝闻四郡回【尝歴守江右四郡】西顾羌夷朝论重南趋旌节嵗华催经过楚泽云变朝暮夔江锦水来他日逺夸槃木至汉庭宜举万年杯
　　再送栗子
　　役车闻唱嵗华残客里边愁无奈寒魏阙分明当落日滹沱河上莫东看
　　赋得襄阳乐奉送北野韩先生
　　襄阳风日本来嘉晴看云锦被江沙踠地先垂楚台栁明妆不断习池花习池路接城南陌陌上聨翩侈游客且将弦管鬭繁华未论冠盖矜辉赫从知朔别还晦期何惜千金轻一掷并州爱将懒回鞭高阳使君时岸帻别有芳妍唤大隄烟花如簇望来迷并跨雕鞍腾緑水俱摇翠幰渡清溪渡幰腾鞍纷络绎采珠拾羽竞招携氛氲香縠遥疑雾防纚红罗焕若霓擫籥弹筝欢未已相逢尽是便娟子尝闻艳舞冠西荆讵识神姿羞洛水太平乐事休教晩江汉风流应不逺江上传呼五马来桥边正值行春返行瞻夏口夏云滋回望春台春恨弥桑田沧海无穷虑万代千龄同一时蘅臯木落离前泪蕙渚鸿归别后思赋成春日襄阳乐肠断秋风岘首碑
　　送吴长洲改任阳谷
　　惟昔游崇省多士扬清尘来俊饮遐轨茂允如兰宾迨兹觏明宰言归自河津在疚方嬛嬛庶慰慈母仁君子独负俗吏道多缁磷瞻涂迈鲁阳临岐恻予神徙植念怀霜皇泽回如春殷我寤寐情日伫嘉命新
　　家叔携舟横塘饯别晩登吴山
　　香刹隠岩曲烟萝一径悬那堪风景处共此别离筵度岭云木异浮空岛屿连花浓三月酒春漫五湖天胜托丘中好诗裁塘上篇终期谢尘绂归赏竹林前
　　大云庵席上别郡守作
　　使君送客祖筵频风景登临复此晨萝径不知轩骑入莲峯常对郡斋新沧波褭褭空违思杨栁依依可奈春明发天涯重回首习池留醉与何人
　　别竹堂寺僧
　　我别休公去悠哉江上心离踪眷春水征路渺云岑月散寒猿影山空芳杜隂仍怜晤言意赠处一何深
　　再别兄弟作
　　可叹江潭客重为魏阙游河梁一怅望芳草剧含愁陇树三年泪边云万里秋无由慰栖泊羇影任悠悠
　　留别徐绍卿
　　投迹日云昧自知丘壑贤嗟予荐行役遇尔滞归年帆逺江津树云深谷口天如何数行泪独洒故人前
　　送陈斯羽
　　之子不得意凄凉蓟北行遥瞻鸿雁塞念尔蓼莪情山冷云迎斾沙长雪暗城惟余羊舌泣握手泪沾缨
　　饮城隅王氏北楼与周子别二首
　　麋鹿游何处伤心蔓草多百花帆上锦无复照沧波
　　其二
　　花藏梅福市山绕阖闾城却望垂杨色怜君送别情
　　送顾懋涵北上
　　弱龄谬自许不知干谒非西望咸阳城青云满皇畿谈笑揖公卿结交尽英彦侪辈有辟疆流辉独葱蒨激昂待诏时金马陪游衍岂意三上书十年不被荐贡冠尔未弹王绶予先结聊同燕石售以哀荆人拙君今到京华高步光朝列千里不乏才崇台非徒设振手胥郊道临流念将别何以喻繁忧杨花乱如雪善仕寡遇合蹭蹬随风尘问我伤禽者何如泣玉人明发马蹄间待子潞河津满沽燕市酒醉忆金陵春及时恨不早所冀终一伸侧望金河曙商歌怀苦辛
　　苦别行送伯兄季弟北上
　　孤凤辞金门落羽向江水西眺扬子津那堪别愁起我观伯季逴跞姿十年蹭蹬胡为尔君不见马生穷老志边野公孙徒步相天子时乎遇合岂云晩尚是吾家两千里忆昔分飞兰省间彤庭无复相追攀丈夫西游不称意东归复传多苦顔人生荣悴会有时简书且赴金陵期含情不得向人语落魄终然为世嗤都城策马去骎骎扬帆念尔临江浔长天却望鴈飞尽落日骤下江流深嗟嗟四鸟今异林天涯明发谁为心欲知此别良最苦看取灯前白发侵
　　送白川少司冦入贺还南都
　　清霜锦树抗行旌沙塞繁云渺去程瞻恋琐闱臣节苦携将金镜主恩明夜深霄色悬鳷观天外江流接凤城遥识芳菲旧游地重来殊觉壮平生
　　金陵送吴山人之京作
　　三月君为冶城客芳草连天暎江碧城东谷寺几衔杯扬子津头更离席长郊烟絮迷征轮问君何复西游秦沧波魏阙俱流落日暮风尘愁杀人
　　送陈水部道通
　　南天残雪此逢君忽散征骖北路云独叹别时花满眼谁堪声防鴈归羣江流绕郭春难尽堞影连山曙不分几度沾巾悲落羽白头离思转纷纷
　　奉送东桥顾公考绩北上
　　正衡宣文纪泰道熙华辰燮治资平格秉哲时经纶英贤奠宗镐居师聿登淳弼成干化阐孚偃祥风臻澄臬绥甸宇献绩朝渊宸霄徒戒藻舳星斾迈崇闉曜牡停兰观祖帐喧玉津皇休缅荆服寝综信臣仁圉被兴谣求瘼无辍轮褰帷江山壮凴几云霞新协卜希元应图伫游麟辅台迪徃载沃朕征伊人枢掖腾清响隄阜怅徂春薄躬荷鸿育庶以忘沈沦
　　省中赠别诗三首
　　只役辞兰省驱车迈京阳大江浩无极游子心慨慷疎星敛华阙朝霞兴崇冈平原一顾望山树霭苍苍集送临城隅辕马各徬徨道路岂云逺忽在天一方念与我友别侘傺中自伤
　　其二
　　夙驾遵城阜炎飚散郊岐灵台寂重岑列树敷丹闱怀阙多纡郁离友増殷悲音徽日以阔眷恋心有违束发慕古人在逺志不移努力宣四方慰尔如渴饥
　　其三
　　逾纪尘朝闼逺迹徂旧京兰林穆清轨江介滋烈情同声枉休顾握手慰平生蔡美郁璵璠施也必世英高义激云飚竒藻绚天庭晤言薄人爵比景遗华龄徒积浮海心时网坐自婴临流念将别弃置终何成饮泣逾坰畛回睇眷音形希君笃微鉴良图但含贞
　　登济寺阁别谢施侯蔡四省友
　　高阁横江出凌空石道行朋游谢城郭幽意霭山楹防壑晴云满长芜夕鸟平回波对延伫一遣别离情
　　送孙水部北上
　　共有鸿飞意看君凤节还言寻画省旧来访荜门间问隠桃溪岸乘春云际山河隄无限栁今日不堪攀
　　送周子吁再入蜀
　　题柱他年贵朝正使者旋沧江一会面白首转堪怜乡泪猿仍下巴书鴈不传沈冥别有问何事女牛边
　　秋日映江楼别同省诸公之山隂
　　江楼雨初散送客下江浔夕引西兴望苍然溪路深连岩起秋色夹岸映疎林坐听寒砧发空惊于役心
　　送李廉宪之蜀
　　摩天燕雀本非俦侯相终知属虎头祖帐忽看风景剧分符曽羡玺书优愁深鸟道岷山合春逐云帆楚水流萧傅此来缘歴试花前那滞锦官游
　　送许夔州
　　君今策马下瑶京明发闻猿引蜀程白首风尘羁宦意青春江汉旅游情帆通锦水流难尽斋近巫山云易生高卧也知为郡乐淮阳何必羡承明
　　送南峯先生
　　献嵗文星动阊阖天书遥出凤凰城翠华此日开东观防笔何人冠两京百里邮花催使节一江烟栁引春旌君王更覔前朝彦为把凌云待长卿
　　宴东湖流杯亭送欧阳大参赴蜀
　　流杯亭上酌脩竹乱溪沄暝树烟常合春山雨不分别情依去鸟客路入重云怀旧仍伤逺劳歌夜独闻
　　送孙取益戍金乡三首
　　越客归田日逢君戍越人沙头潮正急送尔各沾巾
　　其二
　　尔挂秋荼法遥从越塞军梦家江上月防堠海边云
　　其三
　　为语霜砧妇休为玉筯啼祥风昨夜至报道有金鸡送周山人之越山人急友难而行适予自越还重有感焉
　　送君非逺适感慨一交情望里江山别愁边风露清因之访遗迹直是昧平生空复湖隄月悠悠向客明
　　子循再谪海沂将别书恨二首
　　怅望怀沙客征鞍何处归寒生淮水暮云绕鲁关微直道宁辞黜明时独叹违谁堪流落羽江上更分飞
　　其二
　　昔去鹓鸾道同为窜逐臣今来鸿鴈影重对别离人海国嵗华晩江天涕泪频惊蓬任飘泊云雪度迷津
　　寒夜对月子循将别
　　今夜江城月清辉只益悲可怜顦顇影况复别离时白露故宫满丹枫楚岸滋天边有飞鹊何自绕南枝
　　答子循弟留别
　　怜君嵗暮引离旌斜日霜空听鴈声湘水再投仍有赋北山一去岂无情城分沂水愁云绕江合维扬霁雪明马首知予更何向天涯遥忆泪沾缨
　　席上送子循弟四首
　　嵗晚孤帆发遥遥涉海沂清樽此为别心事已都违永夜江山望连空云霰微楚歌君莫奏行子欲沾衣
　　其二
　　离樽日南至行役鲁东门海徼云千里寒城雪满原听歌仍有泪执手已无言何异飘飘鴈年年别故园
　　其三
　　之子凤五色如何铩翮羣悲风动地起飘落海天云我亦仪庭侣因君别泪纷徘徊未肯下太息贾生文
　　其四
　　鲁客临当发西风楚鴈哀经秋离思积频夜别筵开汉主凌云意相如作赋才登封仪已就望幸几时来
　　枫桥舟中与子循别
　　落日下离津江天引望频黯然对尊酒惜尔向风尘白海迷来鴈清霜畏旅人从知比柯叶信是共沈沦政理操刀暇交情赠缟新班荆怀雨露投笔谢缁磷阮籍穷途泪平原世网身何能亦飘泊谷口正逢春
　　欲别子循登大石云泉庵
　　惜别向何处山龛到竹林以予独徃意怜尔倦游心石壁飞残叶萝轩下夕隂清溪一回首惆怅白云深
　　雨夜离思
　　清斋隠萝月檐暝滋林峦泽国夜溪雨亭臯春草寒山光带滉渀池响交檀栾忆处畏入梦遥遥独寤叹


　　皇甫少集巻十五
　　钦定四库全书
　　皇甫少集巻十六
　　明　皇甫涍　撰
　　行役
　　长至谒皇陵初出城偕林子熙载
　　只命戒晨发朝回车马纷梧楸开宿雾铙吹引征云眺赏芳辰逼风尘旅思分还怜双白鹤天际自为羣
　　昌平道中
　　北山信雄峙玉寝渺霄昔闻汉室礼犹见翠华朝木落平窥戍沙沈缓去轺兹行览帝业一使壮心饶
　　宿昌平馆
　　沙涧仍余照惊飚促去鞍烟生逺天尽暝入孤城寒感事尘踪别悲年物役残羇宵定取醉圆月度长峦
　　月下趋茂陵
　　沿趋碧涧隈沙白映寒梅月倚千岩静云分七殿开喜观文物盛尚想战尘哀俨陟珠丘地齐瞻北斗回
　　泰陵
　　我明七叶帝寝万年安永夜流泉道长春宿殿栏笳声遥雾树月影尚鸳鸾不尽苍梧恨徒悲玉座寒
　　夜还昌平宿
　　返辔遵松路闗山月正中泉声深涧壑雾气薄园宫候馆寒频入湖天晓易通荒城起哀角客思浩无穷
　　近城作
　　野旷日初落马烦风正侵鴈飞沙塞少星射沍流深暗阙迷霄色鸣钟下夕隂终伤萍梗泛益起故园心
　　赴淮二首
　　济物隆所遇守道殉厥身将命事有恪总辔越城闉靡靡即遥路懭惘辞密亲振缨俪皇城夙夜岂异人临涂判余袂涕下盈衣巾渺黙絶音形旋顾独伤神乖离感商气夷悦旷徂春隂云兴崇巘长风激河津落日厉归鸟平野惊骛麏览物起悲思征途逝駪駪寤寐睠京阙慷慨终未申俛仰成沦薄抚志怀苦辛
　　其二
　　旅食游京华厠彼多士末负担既云弛徘徊建礼闼寒暑易流谢云何慰契阔感物多思心耿介眷明发指途戒出宿寤叹念将别临乐操土风览镜悲素发旌盖淹河曲我日倐巳月载瞻浮云征永愿巢林樾
　　使中都道中作二首
　　将命适逺京夙驾戒征侣临流别友生野涂旷延伫靖恭尔所敦我志不遑处扬斾越脩坰舒节薄兰渚日夕秋风生曽是嵗不与凄凄聆候虫肃肃望归羽蕴结愁我心沈忧谁能去悟彼诗人言归来艺稷黍
　　其二
　　涉汶倦邅回浮淮憎荡潏通波引樵沛伏流滥桐栢遥林结长烟平莽旷秋色朝游警侵星星驾驰落日独倚私自怜悲风起萧瑟参知谅能蹈五善庶克获
　　道中述怀作
　　肃事辞云陛牵役逺徂征素秋改朱夏千里凉风生凝霜被四野凄气感人情民生实在勤谁能获常宁翩翩离鸿翔嘒嘒寒蝉鸣潾潾冲波骇亹亹愁云兴仕莒窃所希长揖谢三迎三迎岂吾节且复事契阔夙驾骛遄途抚志惭明哲时逝焉有停忧来不可辍心忧难克明河广易云越
　　杨青早发
　　解缆催晨发天高秋气清度云岩树湿露渚花明岸静羣鸥下汀寒旅鴈征观风徒有意辛苦遡洄情
　　凄其
　　凄其临水意游子滞他乡络纬悲吟切蒹葭秋思长翳云迷岫色澄月泻波光永夜劳歌起青天望鴈行
　　流河纪兴
　　凉飚涤残暑沿岸绿隂多秋色生逺海浮云空九河蝉声杂鸣籁鳬影乱繁波我怀方浩旷临觞酬短歌
　　夜作
　　帆飞川路永烟雾杳空溟蓼积寒江渚枫凋古驿亭日沈昏溜影云起乱峯形入夜看牛斗安知有客星
　　入齐境二首
　　灵山表东海旭日指全齐巘出遥空峻林含宿雾低长风送云鴈叠浪下江鹈怅望何人悟迢遥旅思凄
　　其二
　　夕吹河津渡霜旌野岸浮林疑千树积壤辨五星流黄云凝海气白露肃关秋永叹张平子归心有四愁
　　将至东昌
　　前瞻博平郡云渚荡清晖晨风一何鴪秋鸿稍欲微今日他乡酒思共故人挥独有空林叶萧萧满岸飞
　　沛中
　　饮氷从逺使飞帆入沛中客思凭南斗乡心渺北鸿日落长河静云散暮台空帝业光千祀天歌仰大风
　　将命
　　将命戒征轩川途铙吹喧平生稀博望雅节在河源天长秋气静波乱日华繁主恩良已渥思酬秘室言
　　滁阳道中
　　晨征凌絶磴夙驾上危峦逸斾翔星末惊鞞激雾端崇壤延江色荒池积露寒长怀万里志宁知九折难
　　沧州怀古
　　旅洎荒川上凄然自逺风野寒消暮霭堞影带残虹岩迥惊毚兔天长呌防鸿云生沧海阔月落九河空年代雄图尽吁嗟逝水同怀哉下帷子秋草思无穷
　　河兴
　　绀云开晓露画角起重楼行拥皇华节言方青翰舟桂轮迷落月竹箭警奔流地诧三门险天疑九曲浮飞霞横别岛悬沫沸中洲树防岩容晦鸿来菼色秋龙图悲逝水马颊辨荒丘惝怳将何道长谣失旅愁
　　泗州道中三首
　　乱流趋泗上扬斾下淮浔岸出遥林险天浮大泽隂涛声惊枕席霜气肃衣襟迥眺依星渚前瞻失雾岑云迷欲过鴈浪骇正翔禽谁令独不化凄感暮游心
　　其二
　　济北月槎下淮南木叶秋长谣入泗水极目览中州晓吹迎霜咽寒旌卷雾浮草光凝杂组海气望城楼一苇愁乡路肤云渺帝丘客心无欲速桂树可淹留
　　其三
　　客游异风壤旅眺极川原碕岸奔涛急遥林宿雾繁鱼鳞辨云色桐柏引流痕渚净禽争浴沙平鴈载轩望河思啓瑞瞩洛眷余温独有四愁在长歌不复论
　　上海道中
　　东望频依海南行不见山清秋成小客落日照离顔栁影平沙曳霞明细浪还星槎去不返留语向人间
　　停桡
　　停桡汉帝乡醉酒古亭傍草树衔丰密云天引砀长碑寒落马字劒郁斩蛇光明发桥东路怀人意不忘
　　暮作
　　江苹风欲微星树动清辉坐看阳乌落遥怜去鹢飞彭山四面合淮水众流归此夜闻吴咏还应泪满衣
　　五河道中遇苏侍御
　　楚乡羇客过秋分相伴帆樯鴈数羣更指凤原催使节传呼骢马驻斜曛风前厌听淮南叶天外愁看洛北云明日独攀丛桂去八公山下逺思君
　　真州晓行接唐太史书
　　独游京国叹离居不见情知几月余车马駪駪行鞅掌星霜冉冉去踌躇茂陵谁慰相如渴瓜步遥传太史书肯解欣然江渚意秋来同尔食鲈鱼
　　真州溪泛
　　佳期渺何许宛在水中洲棹拂缃荷密船移绿树幽晩风清暑气新月澹川流满目江南意谁曽物役愁
　　过维扬作
　　念昔恭明祀三秋滞楚乡兹言还上国五月渡维扬恋土情何极瞻途意转长川原歴濔迤烟树引微茫浴渚鳬争下惊沙鴂忽翔江隅有芳草幽思独难忘
　　济宁道中作
　　脩景移南陆孤舟指汶隂予心厌氛杂何地覔萧森微尚竟多负荒涂兹复临风烟稍异昔怀抱不堪今峯际云容改沙间日气沈试看垂翼鸟应是未归林
　　夕泛旅思
　　行行道转逺于役定何求旅思依旌幰乡心向驿楼霞隂凝杂树海气逐惊流此夕劳歌罢惟应月伴愁
　　齐川
　　日暮齐川上乘风遡急澜云清炎尽却湖白夜宜看独徃从吾好忘怀向处安前村未可泊新月在林端
　　湖隄晩步
　　步屧湖隄上行歌烟雾间从来物累遣弥觉道心闲待月唯临水看云直到山沙鸥况可狎容与自忘还
　　湖兴
　　客路浮清济西风引汶川岩容摇浦岸水色净湖烟旅鴈青山外残虹绿树边沧浪櫂讴发待枕月华眠
　　旅泊感怀
　　长川归鸟尽微月在城楼世网终年困羇心此夜愁友朋常窃长嵗序屡惊遒何事蛩吟急他乡已报秋
　　独酌絶句
　　琴中足山水杯里即云霞是处东方逸飘飘莫问家
　　舟次潞河生朝述怀
　　谁言帝京迩阻此遡洄前习坎经流沫平生冀息肩良晨果何在初服未能旋自悔云萝隔徒劳梦寐牵蹉跎改容鬓来徃异风烟末路嗟飘梗知音想絶弦行行穷上国望望竟长川霞作重楼举星为双阙悬开尊对兰渚伫檝倚芝防策马复兹去羣龙窃愧焉邴原惟欲免刘向不图迁始愿名山徃终期微尚宣音徽行有托嵗月坐空捐为语伤秋客今非骑省年
　　忆家
　　腊月冰河上帝州别予妻子忽惊秋天边不见传书使落日归鸦无限愁















　　皇甫少集巻十六
　　钦定四库全书
　　皇甫少集巻十七
　　明　皇甫涍　撰
　　行役
　　嵗己亥七月之郡发都作
　　俟罪承嘉惠鞠躬窜河汭淹泊过兰暑迎秋戒征辙侧感信宿期俄悼古今别方悦凉风生犹苦炎埃结蝉鸟鸣山原云霞被嶻伊予秉孤尚中路困缁湼将蹠彭咸居徒瞻子牟阙乘流暂清旷倚舟延川月且从曲士诮未达古人节终乏符守才何以佐时哲
　　入舟
　　停策厌霖潦登轳美云树轻飚自逺集川色霭已暮澄澜含霞彩遥洲泛秋素颇协倦游情殊深隠沦慕从来困弱植拊志惭逺度时会苟难并持操不易固放斥金河居眷恋玉门骛幽桂日夜零怅望江海路邈哉袁生室忝此千载晤
　　遡舟暑炽河隄田林登憩
　　脩途阻鸿凑余景睠河壤羇心苦郁拂营魂兹浩荡芒焱焉可挥流沫讵易上未息区中缘徒结遐外想晩舟凌石碕稍值云林赏泉卉聊自适得已非外奬不恨身日辽所愿欣独徃将遂一举心岂顾九韶养
　　夕泛遣思
　　开秋兆徂节汩吾旅川阳临此秋气悲旅魂滋洋洋何况隔心赏徘徊眷河梁感别念有绪指途忧无方汀渚屡回复风涛増慨慷两乡日予跂一苇思谁杭微月挂石壁萍草乱寒塘翳翳云去岫涂涂露委芳渌水沿北舲朱华嬉南樯聊自知鱼乐江湖永相忘
　　夕景舒眺泠然赏寓
　　朝游涉长濑落景憩云汀洲渚杳杂沓风物共凄清霞草望如绣极目千里平浏浏夕飚急悠悠沙月明乘流任所适忘我羇旅情揽测物序结兰怀友生寄言山中志嵗暮期来并
　　夜入齐壤
　　客行安所期偃舳宵更发日夜代我前流坎废工拙来观有新故故玩无髣髴竹树余郁芊潮澜纷荡汩琼霞澹欲曙玉衡斜未没击汰娱白云挹觞弄华月不见秋水端长天迥溟渤适已万化防即事两情达何必凌三山兹行信超忽
　　遡卫
　　出国夏未半入卫秋始阑长波逝不处风露遍空山离念久郁陶于役时易迁泛柏怀今忧揽葛兴曩篇无患征在昔多士国所甄逺希近关达近存如矢贤求心两惟谷慨徃増然万事岂云已幽志从此宣逃樊大河渚避缴清漳渊览辉异凤击戢景同鲵旋幸鉴逸生可将为智者言
　　过陶山作
　　奔涛迈我日惊蓬频异壤朝徂叹京周夕宿怨河广近涉倦回薄遐眺极傥莽乘菰泛星阑挹流对秋爽鲜云随风来残霞延月上不寐怀古今眷物徒慨慷瞻淇非尺咫歌瓠讵畴曩璧彩终寥阒龙文滋恍像荣光竟谁覩逝川空复徃何以宣我心促柱发幽响
　　新乡作
　　寻役只简书夙驾命征仆凝澌渐涉轨长风吹改服临河畅悲襟登原散忧瞩落蘂纷卫情游云荡淇目停幰滋所怀思音尔金玉哀响乱衾帷寒膏照弦曲偃蹇东方明不计肠防续
　　汲郡旅情呈天水胡公
　　于役嵗云暮驱车此复征嵩云渺乡路卫水叠归情迥塞惊沙乱寒原落日平那堪望旌节飞雪度梁城
　　之昆邑道中书怀
　　迫嵗物务劳念此近郊客趋涂无百里江城望来隔三年谢旅游登舻怅畴昔既感道路艰复叹时序易川苇夹岸鸣湍浪乘风逆微微散林旭泛泛随波翮眷言浊尊酒谁遣他乡夕予方畏简书春阳事行役
　　舟还使风
　　宵来苦湍浪晨喜逐风行独此扬帆去遥随飞鸟征望云疑岸驶出浦觉船轻却笑淹留客元知不共情
　　吴江舟夜二首
　　旅泛季冬时寒深百川汇隆条寂无禽晴蹊雪仍在独夜湖傍人遥汀雾兼霭望月测虚盈临流意防暧怀古发棹讴扁舟寄幽慨
　　其二
　　邑壤带丰津人家映回汜徙泊眺长原数处征鸿起逺心沧波外客愁钟声里夜寒江舟静孤月照烟水独寤方悠哉劳怀曷云已
　　京口晓发之真州作
　　前津渺征路济此大江深且自扬帆去谁为游子心天遥沧海岸乡近白云岑慷慨长歌发临风怀古今
　　彭城道中雨行
　　晩遡彭山道归云暗几峰残阳向湍没飞雨度川重谁遣长途思还伤逐客踪已看淮岸尽乡梦渺何从
　　沛上旅怀寄兄弟
　　向暮劳歌起川长缓去程乡迷淮树隔塞防楚云平浪迹舟谁系繁忧酒独倾如何原上鸟偏近旅人情
　　早秋杨村旅次怀伯氏季氏
　　满川风露急凉度海门初蓟叶先秋下江星永夜疎客心凭北极乡路忆南徐塞鴈何时至平原有素书
　　河西即事
　　凉飚千里动秋色遍川墟鸟影羇心外潮声孤枕余云沙朝戍合河汉夜帆虚一苇方能即皇州渺跂予
　　河馆月夜
　　半月光疑溢悬知度琐闱初宵耿河汉百里静烟霏迥讶青葱辨前瞻鳷鹊微客愁当此夕犹得傍清辉
　　卫河雨后
　　帆逗河漘暮雨收陇云飞尽见皇州楚鸿南下看形影其奈心随卫水流
　　夕泛
　　芦苇霜寒河汉空扁舟入夜泛微风也知人世同为旅且得乘流寄月中
　　客愁
　　塞门羇客向南迁霜落滹河嵗暮天始欲愁时沙鴈起荧荧孤月满前川
　　汶上
　　悲秋秋复尽汶上过帆稀江水犹千里征人独不归霜林看月冷风岸听砧微若识名贤意无忘掩旧扉
　　蓟北
　　蓟北秋风落江东旅望哀故林黄菊遍张翰未归来
　　秋暮旅病忆周子
　　名山独徃处知尔念离羣幽草秋仍合惊猿晓却闻还家怜白发策马愧青云何日虞溪上清风常对君
　　下邳晩行絶句
　　斜日归鸟外寒流落木间片帆邳城雨满目淮南山
　　钟吾驿晩思
　　遥山白云外古驿青林端惆怅川鸟尽苍然多暮寒
　　淮阳
　　海畔淮阳郡风烟奈此何客心自容与湖上几经过驿岸丹枫少人家绿树多云帆朝见市津火夜闻歌城郭连鸿鴈江山映绮罗寒潮正相待归兴满沧波
　　宿下邳作
　　落日下长川余霞散林樾戒徒敛舟樯水鸟烟际没怀古邈英风临流浩歌发伊人信龙变看云思超忽翻飞竟何时伤哉旅华发客心渺谁晤耿耿波上月
　　过彭城作
　　理棹返京城日夕迈广川飞沫遡吕梁连峦越彭关襟宫瞻崇岭魂魄惊迅湍河清云气伏代徃朝市迁悬旍测逝水刋垒栖荒烟微生偶明世文化光八埏良图兴沦感届德眷昌言伊昔违旅游三载念于旋炯宪怀华省緜痛不及捐终制遵王涂洒泣辞故山聿来复徂暑炎氛蔽长天行途弥沈陨连觞多郁烦曷为继我日中情无由宣蕞心隠天业英风怅頽年聊卒榆枋化临流奏归篇
　　立秋前二日流河驿作
　　流河驿下未逢秋那堪坠叶似行舟宵窓乍见明波影苹末风来客倍愁燕南气殊物候改叹我驱驰独未休他乡嵗月忽易度故山芳杜空悠悠
　　舟中简子循时达天津
　　与子离家今几辰畏途千里倦风尘男儿虽未免羇旅人生岂得长苦辛帆樯更发西津晓望入沧洲秋气早炎云忽共洪波尽客愁且对清尊倒眼前已少灞亭人梦里偏多潞河道
　　齐城九月怅望舍弟先发
　　海畔霜流夜色来防鸿声入楚云哀看花更惜他乡别忆尔遥登戏马台
　　日暮经汶湖
　　涉世无良图怀禄赴江浔靡靡即遥路风湍浩相寻首夏戒予轸聿归冒寒隂旅人感载离日暮多思心经途临汶墟澄景泛崇深栖霜洁晦渚层澳鲜阳林凌汜趋南汇乘澜睇西岑归怀眷兹赏倚棹发微吟曽是苦维絷愧彼波中禽
　　清口作
　　微旭散洪涛遥帆泝清口淼漫连长鸿空澄映衰栁岸白海气交客寒枫霜厚易冬羣物晦心悲别家久思返退耕初弥伤薄游后愧昔不逺猷匪人独贻咎枌槚伊可怀浮云复何有
　　湖泛
　　我行逾孟冬风湍日云滞聿来泝淮甸还途指江裔暮霭散长芜游目尽湖势苍茫寒葭外浩瀁白云际栖鸟去人烟惊鳬下渔枻行行忽超逺望望更前诣天色隠鸿蒙潮湍失空霁客念坐纒绵临泛泊无系适国情已违归田事仍戾永言期沧洲拂衣自兹逝
　　过石门雨后溪行
　　桑烟凉袅石门隄林里争流百道溪别思客愁何处着青山宛在暮帆西
　　归安旅情
　　遡舸凌风发津途旅思催夜天寒泽国孤月迥江台客序枫林变乡心苕水回虽非折腰吏昨已赋归来
　　舟行望道场山
　　灵巘居然胜只从望里看洞云疑客到岩桂怅秋残漠漠烟霞晩行行溪涧寒谁凭解含意孤月下清湍
　　期登道场山不果
　　怅望丹梯隠翠微溪林烟暝鸟归飞来经蕙路秋将尽坐对名山心自违
　　晓渡曹娥江
　　趋涂未云已雾雨行江干轻舠不可渡栁色谁能看望流藐衣带怀人怅风湍溪隂独愁旅海峤余春寒
　　下姚江作
　　发夕迷海津乍见晨霞晣春日泛云涛殊忘越乡别恵风纷入怀连峦翠堪撷念乏京坁谣惭纡使者辙
　　春暮即事在宁波作
　　揽辔歴徂春海气独萧瑟蜃雨夕鸣风鲛烟昼含日怀禄竟何成俛首时自失鞭挞仍惠心案牍更缃帙微尚终不违胜事兼可述目眺方峯云梦度张平室
　　赴赤城述怀
　　曽是沈金马迷津春水涯沧波无下鸟碧树有惊花过尔从机事纷吾恋嵗华何由解缨络愁思赤城霞
　　北渡忆子循弟
　　北渡到南渡但看风浪深桃花忽欲暮行子独何心日有疆中发时闻池上吟春游良已善忆尔废登临
　　桑洲道中二首
　　仙岑已可到客路指桑洲雨带朝霞色溪含沧海流寻源期独徃登陆羡兹游去住堪乘日春山无旅忧
　　其二
　　叠障无时防春山尽日行遥疑径路絶但见云霞生迹自忘机暇心犹履险平聊承古人意一酌涧泉清
　　桐岩晓发
　　厉涧越南岑拂雾趋东土宿处惟苍烟遥天径如缕林光曙鸟散海气寒云聚悯劳感妇叹摇摇涉春雨
　　旅途杂咏四首
　　行歴千岩下碧湍客中风物带愁看山隂道上飞花满不信春情亦自难
　　其二
　　二月樵风应晩来剡溪如画布帆开傍人讶有凌云思知我看花玉洞回
　　其三
　　海畔春残客溪前夜半行西庄月未起幽意待谁明
　　其四
　　我别丹砂县行看碧峤云题书与刘宰寄意在无纷【临海令子兴也】















　　皇甫少集巻十七
　　钦定四库全书
　　皇甫少集巻十八
　　明　皇甫涍　撰
　　寄忆
　　翠华歌奉寄白岩乔司马
　　翠华遥在钟山侧五云松柏空愁色长干街头飞落花秦淮树上啼早鸦鴈门旌旗塞江口蛾眉哭声彻南斗翩翩渔猎百草长紫鳞白额随龙骧赤心将军射雕手马上弯弓天子傍京尘北风暗麟玉梨园子弟争驰逐彭蠡中丞思赤松留都司马哀黄竹御苑朝天杨栁垂锦缆牙樯那得知寄书惆怅话王室一夜秋风鬓欲丝
　　雪山歌奉寄彭太保
　　雪山嵳峩控西极寒井隂光混开辟千秋鸟道无阳春北风惨澹吹峨岷羽书宵过褒斜道火入灵关彻昏晓愁云百里填城河帐中银烛然盘陀将军狐裘细马防弹筝伐鼓金叵罗指麾羽扇白玉珂背河一战收蓬婆铭功刻石报天子麒麟阁上事已多忆昔中原全盛日八方无虞醴泉出龙举空悲劒舄藏海南漠北俱萧瑟君王垂衣念西土钱塘老子不足数彭公大梁伫献捷已见彤弓出天府持节心知主恩重入闗更识王臣苦文武吉甫非公谁临洮健儿勇如虎骥子朝披玉罍云鱼文夜湿金隄雨阆中一月见节制烹羊宰牛割清酤狼籍衣冠颂破竹马前父老称安堵园陵佳气春氛氲锦官城中日歌舞当时匹马更朝天又逐轻车过酒泉勳名岂数七十战至今边卒高枕眠归来谒帝承明殿世事那知一朝变功成下吏古所悲浮云蔽日今曽见天下惊闻柏台火匣内空留上方劒壮士长歌梁甫吟孤臣独泣瑶池宴莲峰落月照黄河榆谷飞尘暗兰县武穆祠西秀水流一望江山泪如霰
　　西湖歌寄方思道
　　西湖窈窕三十里栁丝含烟拂湖水青山荡漾春风来苏公隄边花正开玉缸春酒映江碧几醉江花栁花白城头日出照高楼银筝翠管喧行舟吴姝如花卷绡幕山水倒入金屏流朝来复脱千金骏还有牀头紫绮裘人生行乐莫顾惜落日松风吹古丘我忆京华旧游地渔浦东看动愁思醉里空歌镜湖月梦中尚识孤山寺信安使君还旧溪应对花卮惜解携白沙翠竹无人问湖上孤吟闻马嘶
　　山中扈从寄怀子木
　　肃事从宸豫同声景上才临花燕跸静入竹楚帆开赋类投湘作查疑上汉回晓芬流蕙砌春思引霞杯寓瞩珠担丽凝情石溜哀还闻梁苑客芳驾并邹枚
　　怀寄诸兄弟三首
　　万里南飞鴈何时塞上来客愁悬落日乡梦绕胥台投笔情还在垂竿老未催淹留此怀旧长使壮心哀
　　其二
　　怅望皇畿宰弹琴政拟夸飘零金马客回首事堪嗟落日邯城逺春风滏水賖相思浩歌处草色遍天涯
　　其三
　　不见白眉弟慨然心莫陈风烟一以眺流落倍伤神塞岭云还寂江台月共新行看斗牛气离合定何辰
　　梦友人王惟桢作三月一日也
　　兰友阻言觌幽叹弥嵗时及我淹河渚云龙尔忽辞怀玉悲弃捐抚剑惜乖离山川渺千里载覩春华滋沧洲梦夙昔赖此慰相思忧欢故相杂飞魂不自持揽衣托毫素缄泪达江湄
　　晩景孤坐辄怀王子
　　蝉鸣夕思多荷藻清隂聚余霞敛遥岑疎星浮近浦明月来何迟佳期过三五方矜会面欢俄轸离居苦望望遡征云曷由附飞羽
　　寄金氏
　　白日下庭隂寒气凄以肃凝云翳广野昏飚塞陵谷旋顾异形音伤彼无枝木哀鸿失其羣鸣飞一何速徘徊兴忧恻离念増烦促秉心亮伊人为猷鲜不淑翘思不可即崇都交甸服征轺无日夜尔音胡金玉嗟予伤夙昔时哉志弥触情忧未逮丽此推舟陆我有松桧檝何由泛江澳乃心东南流黙黙以自卜倘因春水泮终然骋高躅
　　寄友人
　　游子辞京秋已深扁舟遥向五湖隂寄声不用南飞鴈明月迢迢传我心
　　有怀子木惟桢
　　王生倦省务倾想宛溪涯蔡子来自南返役荆湘槎开径延良觌泛瑟慰幽遐披帙迟有莹抚景旷无嘉流风结庭芳敷云湛园华彼美怅伫立高窓销夕霞
　　子木书至
　　虫鸣阳景戢潦收秋气滋凉月悬高轩清气荡华池我友勤逺役迢迢湘川湄遗我箧中素款情劳所思幽兰不可结洲寒落芳蕤征衣夕掩露江臯风正悲寄言于浮云为子东南驰
　　忆友作
　　园霂散烟华日氛旷山霁崇霞开夕襟澄川延晩睇幽怀倦羇客尘踪苦留滞佳人阔琴酒为乐思及嵗遒景忽若驰回风切摇蕙
　　寄山中友人
　　遗世世有经济物物有宜轨不存我龙变安可期矫分赴渊流削迹性所违曰予暗师训微尚在岩栖适来谬观国时义遘升阶文采岂独异素中自暌抚情轸昔痛离慜申今悲渊鱼骇云奏山猿骤文衣负心愧初服省已恧良知遡舟鸿河域流想苍岑扉虽抱逝矣感犹冀来者追榛涂疚东失榆景眷西思幽山桂未歇霞月余素晖慕类心悠悠伤归叹栖栖谅笃终始义庶鉴明达怀
　　秋夕有怀
　　孤游伤蓬转思端乘夜作寒膏澹无辉凄籁叩哀壑吟蛩依户响舞叶交窓落无衣咏卒嵗休车谣好乐美人隔云端金罍谁共酌欲知我心忧悬旌无终薄
　　寄怀王道思三首
　　吾贤国之桢海内英流眄扬嫭乃见诼怀璧本滋患昔慙听履同今嗤挂冠晏他日良史书庶无题巧宦
　　其二
　　郑生返蓬室陶子飏轻舟睠彼千里涂击汰迈吴洲星遄不遑舍晤言独无由邈然山川异伫立増离忧
　　其三
　　怅望闽阳山岧嶤白云里行迈尔娱忧放歌从此始登郊俯胥水水流何濔濔相思倘有源逝言无穷已
　　怀申生
　　昔我承嘉惠窜迹大河浔洪流逝滔滔游子忧思深回风飘虚阁索处悲难任申生蕴璵璠投分义所钦緑绮久不奏为子激哀音眷眷感离志冉冉遂迨今晤言恍如昨一别嵗载隂微我忧思劳非尔谁为心
　　寄蔡子木
　　帝晖腾婺耀泽采蕴骊珍雅征惟降理世载炳灵人聨翩登玉府伊尔嵗星臣终军年独少金马迹方沦河源永有慕輶轩旦还骛言膏齐鲁车复指湘沅路日观晒秦封云台题楚赋伫情温室殷飞魂索居屡骖服簉鸳行比翼共翺翔咸宾五明侧余照百华傍两闱承紫极脩汉迩清扬鸣珂蹀宿影覆锦烂霞张露清湛玉掌水绿泮金塘含情聊寄轸携手亟飞觞茂先称博物公干擅雕章兰荪言自馥蒲栁叹恒忘信美风云契更幸休明世龙斾识天行鸾文瞻日丽河东忝扈从周南不留滞遗仪谅尔谙嘉颂岂予第密霰洒寒原送子戒行轩炎埃蔽河澳相将命征轴羇旅切离愁于役逝悠悠心伤贝锦折泪逐鴈书流悬旌眷城阙驶棹别江楼疲防乃多舛怀沙只自尤缉眉困尘莽鞅掌濶衾帱疾首三陟痛销志百罹忧昔惭杞梓用今悲摇落秋天涯凛秋色客子故乡忆卫渚发孤帆星阑不遑息张翰久思归陶生昨已非翦棘开樵径采荷制山衣草虫鸣夜旦同怀隔言粲故疑惟尔析新藻复谁玩结芳徒思劳頽龄积幽叹遥传过江札知矫入闽翰溪流烟华净亭峰云影乱披烟蹑椒庭拂云扣芝观康乐诗应侈尚平游岂晏且抑长徃志毋贻徽音惋翘足企江浔延颈冀徽音月随桂岑逺霜流枫岸深理弦不成曲览镜难为心无由假鹄羽千里一相寻
　　再得元达至东昌书感寄三首
　　念别秋云动怀君心莫陈片帆闻昨到尺素喜来频望阻齐城路愁飞燕塞尘忍经得失异凄飒欲沾巾
　　其二
　　感忆征辕迈尝销去住魂交情谁得似古道尔能存云静禅房榻花深省署尊遥知各回首何日更同论
　　其三
　　落日黄河渡悲君恋母情驱驰应不惜留滞独何成云苦荆丘没天寒漯水清政才看逸发五马让贤名
　　泊潞河奉寄相国介翁二首
　　来玉亭前候履音当年曽亦滥华簪扈从快覩风云久献纳瞻依日月深每愧铅刀轻一割虚令驽马重千金羣僚动色挥毫敏独讶知公翼翼心
　　其二
　　夙夜贞勤南省贤文章勳业果谁先近参端揆忠逾契独奉丝纶意每宣禁漏须臾双阙地清扬迢递五云天廿年潦倒龙门客此日飘蓬倍黯然
　　问讯子循卧病二首
　　养疾春山里松斋永昼虚焚香读道论闭户检方书鹤舞庭偏寂花飞径不除非缘高卧欠那使俗尘祛
　　其二
　　水竹为君癖烟霞非世情避人春草暗行药晩风轻幌月虚时瞩窓泉静后声防心终不化为谢鲁儒生
　　怀吴客部以容
　　故人吴季子起草仙台端兰省碧云外琼枝何日看江衔逺空尽月带疎烟寒芳嵗一为别梦来秋草残
　　寄逺
　　情亲渺千里怅忆长河湄尽日无由慰青春有所思空看江上鴈难寄陇头枝梦罢正愁絶寒窓月到时
　　春台寓目招李子释大
　　春气霭中林愁思不可任故人同省闼何事间招寻惠采时流砌清香乱入襟城光三月暮阁道五云隂跂石情聊遣看花意独深游鱼争避影幽鸟自鸣心且欲江湖去因君寄一吟
　　奉怀李少卿
　　岭南旌节下江城归到依然谷口耕今日闲居忧社稷当年啓事动公卿青云画省从来意白雪朱华老去情惆怅春风树桃李蹉跎秋色竟无成
　　早春寄台州佐王惟桢
　　故人长沙谪量移投越乡幸对台岭秀日令归思忘霞色照高卧白云盈讼堂苔隂接空暗瀑翠侵阶凉五月蜩始鸣与君别河梁昨来仓庚飞春风满吴阊感兹流运驶坐为羁宦伤伊余厌尘世魑魅甘岩廊顔空紫荣落梦引沧波长曽城定可到虬驾何时翔
　　寄华阳兄
　　抱玉吾兄恨征辕不可留晓樽衣重揽春甸泪俱流遥忆看花处谁同采艾游停舟多宴笑难达蓟门忧六月四日秦儿之生朝也雨酌怀述二首
　　念汝悬弧日于今一纪临雨杯聊土俗晨镜岂吾心劳爱情能已经年恨自深如何懽置膝玉树倚秋襟
　　其二
　　舟树曽迷望泉云尚黯魂别堪维岸久泪忆把衣繁消息虚传鹊肝肠易惋猿心期一峯足钟鼎未须言
　　寄弟
　　秋宵思不尽离袂忽经年梦合风云后书归鸿鴈前数竒非尔事节苦竟谁怜锦蕋芳菲处羞将别句传
　　不寐重忆林子
　　徐倚严城月前瞻只树林寒尊余晩兴风径自清隂莫下杨朱泣终知贾谊心宵阑不忆汝谁遣客愁深














　　皇甫少集巻十八
　　钦定四库全书
　　皇甫少集巻十九
　　明　皇甫涍　撰
　　寄忆
　　忆山中漫赋
　　读书二十载寤寐攀羣龙谒帝三千言意若凌烟虹北鱼化为鸟临飞阙天风君王膝不前低眉愧英雄弹冠偶时流居然付西墉得失岂足道吾身本秋蓬徃事一回首含情自无穷但恐岩上月窥窓笑帷空公卿举伯乐盐车终未逢愆期复无时何心照光容寂寞扬子云著书羡防鸿虽歌紫芝曲思留四皓功落日忆故山商飚感人衷会当高蹈去散发沧溟东
　　寄张叟
　　君心琴德合自然抱琴云卧三十年殚思止息意入微岂解古调今独传昔时投契人莫比今来拘迫风尘里几上素琴月彩凝空有徽音不应指猿鹤防防动我神预愁莫辨桃花津夫子已成东海隠笑杀王良称故人
　　寄周以言
　　周子相逢十余载自从相逢心不改今我一官幸际遇惜君二毛只湖海忆昨共醉清溪湾矜云傲月开心顔不知世上有何事何况尔我形骸间向来细故谁足道丈夫岂贵一时好恐君弃我忽若遗使我沈忧未能扫
　　忆兄弟二首
　　旅念因时发分携易隔年栖迟终自惜衰薄已堪怜落日悬归思惊风迕病眠多伤下帷者索处过花天
　　其二
　　南国同林秀三荆古未如飘零有今日萧飒倍伊予梦忆沧江逺名惭画省虚所欣频驿使不滞士衡书
　　吕汝德病中怀柬
　　抱病君今昼掩扉琴书药物暂相依常眠且就逢迎暇习静翻怜问讯稀阅世久曽嗤阮屐闗心谁共忆莱衣西曹独坐成愁思厌对高槐有落晖
　　宜俯别未久遽以书至
　　逺别京华七月中怜君忧喜一年同每思人事悲难已忍啓缄书读未终去国衣裳那复素过湖舟楫杳如空悬知不惜遥传札震泽春来尽北鸿
　　忆薇轩
　　城角回残月天寒沙塞风乡心元逆鲤云序故多鸿感欲朱弦絶愁看青史同薇花宵入梦猿鹤北山空
　　迟栗子
　　幽居念尔才梁苑重邹枚昨感风波别能忘鸡黍来他乡衰栁遍斜日防鸿哀徙倚云时度愁心独未开
　　寄子循弟
　　题书曲梁宰叹忆滏河流问讯西来使羇离薄宦忧清霜空大漠寒日放中州可信悲心合云霄不异秋
　　闻家兄将之金陵
　　闻君理孤棹欲向金陵游却忆追懽日翻成羇旅愁钟流客馆夜砧响帝城秋得似沧江鴈东飞白鹭洲
　　子约弟梦予共话薇轩
　　紫薇花发处尔梦共予看大被人何在繁枝春不懽江山动秋早宫殿落霞寒永夜那能寐疎星照倚阑
　　讯忆包子
　　钟声遥夕动孤坐念情亲伏枕禅心寂思家客梦频回风时入户寒月更依人好拟酬诗句杯前云物新
　　寄答家叔
　　高秋万里月何处竹林人惜此瑶音好今来隠兴新山形藏绮阁海色照乌巾应为苍生起徒知不免身
　　春日山居报友人作
　　弱龄寡深识进退昧诸已谬以虚薄姿骧驾陪多士隆简东朝英脱迹南宫里聿来在梁刺自贻负乘耻褫服窜河隂鼓枻旋乡里息景谢时人清音惠君子偃蹇胡独然沈防竟何以闻义祛吝惑鞠躬告终始曰余谢智效方观丘壑美考卜西山垂川阳霭枌梓田亩事躬耕余力从琴史老至吾不知可谓云尔矣介独闇天径道胜无物滓幡然白云心思为苍生起乃兹小已怀幸承大人理
　　舟中寄怀黄生志淳
　　凄然逺天暮独坐忆君时溪寂云归早汀寒鴈度迟长怀买山意况负入林期波上松门月迢迢寄一思
　　淮南道中有怀姜岳二山人
　　迢递淮南路萧萧落木悲无端怀二隠忽共老明时岳已卧游徧人犹羽化迟楚云看不极日暮独何之
　　闻蔡子南曹之命寄怀
　　两京道伊迩相望云龙辉移迹且朝彦何年离省闱海灵气腾凑江树日芳菲击汰此长徃寸心宁复违
　　过宝林寺不遇沈生
　　招提在人境行处隠情滋云木清溪上春寒芳草时钟声空水月天影寂阶墀鸣鸟沧波隔从之劳所思
　　览黄生谈氏园诗因怀勉之
　　寂絶桃源赏新诗小庾夸春风三径曲载酒独看花兴引临池竹情摇向晩霞尊前异今古重以惜瑶华徐子九过予草堂语次及其先君言感徃昔兴慨斯今懐述二首
　　缅钦吴国彦敷藻汉庭芬遗草依然在清风不可羣九原人岂作华表鹤空闻未得攀嵇夜徒称识子云
　　其二
　　徐子今何在怀贤意转悠更投湘水赋长想赤松游思绕金门月心悲蕙草秋惟应千载下名与汉江流
　　春夜对雨琴兴忆张叟
　　何顷风流荩离羣思每盈瑶琴闲自御山水意谁明芳树云帆影连江夜雨声沧波迥难即徒有遡洄情
　　石宪副豫章恵音有怀
　　卫滨太守青春姿我放金门逢尔时琼枝不异见顔色瑶草何烦遗所思庐岳遥瞻银汉上鑪峯空与碧云期归来独卧沧江晩一念离羣鬓欲丝
　　过顾给事暮归有怀
　　纫白日暮怅予兰畹情相逢泽畔客还使壮心倾伊昔犯顔意知非邀世名片言霖雨沃九死羽毛轻旅迹风霜寄荒途沙塞征南归疑梦寐西笑愧平生惋彼贵交署欣兹云卧成胥江向人月愁絶更谁明
　　虎邱怀旧郡公胡中丞
　　胜地名贤会风流在此山时乘紫霞赏高咏翠微间合舫烟霄下褰帷士女攀怀哉羊叔子一徃竟无还
　　同子循初秋雨后怀虎山桥
　　同君别山寺心每怀沧洲山馆对新霁烟虹开逺流空歌碧云暮怅望石梁游况复西津月萧萧此夜秋
　　河阳马上看江寄谢司直二首
　　河阳山头江势回荡云沃日何雄哉天外长风吹未已还须望尽海门来
　　其二
　　秋空立马大江隄天畔云山望欲迷何事愁心学潮水朝朝暮暮秣陵西
　　怀以言
　　冬序倐已阑如何故人隔浮云寄幽踪沧波任所适揽衣黙无绪迢递东城陌朝来烟雨静江带寒山碧忆君方寸间令予愧平昔
　　贻白鹤观主陈师
　　屏骑向松路窅然尘境分窓中驻白日檐外观浮云心逺泉石秀言同荃蕙芬遗踪自可即宛已去人羣驾言徂京寒夜独坐感旧奉怀茂名李太仆
　　夫子秉清鉴谬予霄汉翻因思振竒策常得奉明恩人事一朝异归愁难具论未能忘魏阙曽是滞湘源炎海居辽落寒灯坐郁烦知音华省旧叹息几人存屡阻南中信将寻北上辕谁堪复怀禄遥忆李膺门
　　嵗暮忆惟桢
　　吴天朝罢雪晴望忆君时况复长沙恨悠悠江水湄青山郡斋卧终嵗石梁期已入楢溪路云霞满目悲
　　早春寄京台友人
　　吴闾献嵗春已浓烟郊极望含丰容东风緑波泛城汜画桡直入西山里晴山黛色欲醉人云【阙】
　　吾身酣来谑浪金门侣
　　我姑无心迈兰渚
　　友人徐君自包山来访予滞省役不晤
　　鞅掌苦羁宦离羣心以悲眷兹故人访感激平生时投袂未及展驱车何所之城南鴈飞尽湖上云归迟缄恨寄幽金庭空尔期
　　赴湖州两湖萧方伯先发舟行不及寄怀
　　所期渺何许怅望此孤征毕景扬桡去空江闻鴈声村华逢独挹云翼旷谁并坐永他乡夕思君一水盈
　　苕上忆家兄
　　异县穷秋候寒汀朔吹繁羇离只自惜趋谒岂堪论萦水通羣澳连山到故园宁知吟会客愁满鹡鸰原
　　客湖州有怀施蔡二君
　　嗟尔聨曹湖水傍十年何事尚为郎草亭掩秋云静访客溪行暮霭长归迳不愁迷草色故人空念搴兰芳相思苕上惟欹枕鸣鹤萧萧午夜霜
　　简吴惟新少参
　　东都倦游客湖上息隂初一径烟波满双峰云水疎到门多好事作赋是闲居予有逃樊意从君问所如
　　寄孔学宪同年
　　风波行已倦日月方向除如何淹客舍复此叹离居送尔扬帆下江阁钱塘驿边暮潮落不见黄花暎酒尊徒对青山满城郭云天何处望行旌万壑千岩度赤城几向飞霞摛赋藻只凭流水寄琴声霜猿寂寂人初到萝月悠悠思转生不愁天路莓苔限愿接浮丘羽翼成
　　怀包山故人陆宜俯
　　吾友慕真隠考槃邻洞天白云一怅望瑶草竟谁传惜矣林中诺怀哉湖上篇劳歌不成寐星雾满寒川
　　节日子循别后书怀寄子约
　　独坐怜时序寒城夕景催帝京书不到泽国鴈空来未假扶摇便频伤羽翼摧花前分棣萼天外望星台半载虚朝籍浮生付酒杯物情应可识江上艳阳开
　　期周以言至日过山楼不果
　　侧想伊人室清风西涧隂考槃迷嵗月抗馆出云岑招隠诗空就忘机理自深寒鸦依暮色明月照遐心胜事那能悉同声窃所钦一阳回令节孤樟旷幽寻竹下思名饮楼中迟赏音樊笼徒有慕鸿鹄在高林
　　近台郡有怀王户部惟桢
　　度岭山仍合穷源涧复回始知人境外自讶使车来春日情能易江天别更催飞鳬何处覔鸣鹤向人哀卒事黄岩将寻鴈岭馆夜不寐书怀寄蔡秋官子木
　　扬幰周岩壤停牡眷霞泉昨余逺京邑迨兹嵗已迁虽寡季氏诺丹书庶无愆徒乏汲孺节惠风何由宣幽籁虚高馆疎星粲遥天静夜纷怀昔达曙不成眠尝忝春华姿谬陪东序贤众谣竟谁明孤贞坐自捐辱殆今始知三载更风烟年志悉已非万事促归田寝务趋灵峤旋役谢尘缘披薜追名逸乘云晤羽仙毕世保防徽知音鉴徃篇
　　发郡城之天台道中述所经览寄孔谢二宪副赵何二佥宪同年二首
　　委羽周遐讨飞流更幽悰林萝践已深岩峦去弥重绿云回崇溪紫烟蔚竒峯霞摛金潭藻雨濯春山容但闻松泉音惟见鸾鹤踪当同羽化客海上期游从
　　其二
　　夕梦曽城阿晓行沧波上萦溪复含流连岑时隠障风湍信千转云峰非一状锦缋纷迎翫氤氲忽弥望兰泉芬可掬苔壁险难傍思偕同怀子携手追禽尚
　　观石梁夜宿万年寺述游寄伯氏子循子约二弟周山人
　　微生不偶世孤拙恒自将徒钦楚老喻载履越人乡五辞念乖怛一徃形瘀伤春山填委暇乘日事游翔夕栖鸾霞隂旦发桐柏阳既弄石潭月复掇琼台芳双阙转天径万岭郁苍苍凤侣时髣髴花苔深紫房徘徊送落日上下窥飞梁缅怀同襟懿暮色含悲凉絶防良已遂心赏何由忘愁思云闗客闻猿清夜长
　　再怀虚岩子
　　异县曽为客同君兴绪开吴天遥罢雪腊月况逢梅屡闵青春在相看白发催天涯思会面愁极不胜杯








　　皇甫少集巻十九
　　钦定四库全书
　　皇甫少集巻二十
　　明　皇甫涍　撰
　　题咏
　　题钱侍御河阳隠居二首
　　君为柏台彦归隠向江濆白简心犹在沧洲路已分入林长爱竹出岫懈看云今日南山下清风那可羣
　　其二
　　几年为傲吏昨日罢朝衣生事凭烟壑何心恋琐闱园林多暮色江海共秋晖应有问津客儿童知掩扉
　　窓前小梅
　　春鸟未闻音梅开即旧林幽芳不自已淑意总难任亸蕋时亲砚飘香屡袭襟荣凋亦何事虚感镜中心
　　昆仑惠盆菊
　　几上花偏媚窓前月未残分明在图画惠贶自岩峦拟对挥毫丽频携裛露寒素襟终日映珍赏过幽兰
　　雪中菊
　　残秋数株菊晨雪一园花金蕤含粉艳玉叶带风斜地应瑶水接态以洛神夸非因凌急节何由征素华
　　芝山诗为同年吕沃洲乃翁作
　　芝山隠嵚岩灵异不可悉煌煌东南秀擢英绚朝日彼美居子弹琴坐石室会当凌青云来餐鸾凤实【有芝实如鸾鸟】
　　寄题皆山楼
　　朝发晋陵舟夕宿九龙丘访古揖真隠遂得登兹楼层轩转蕙日清风荡岩幽超步眺八极举目隘九州参差环峤间彩霞无时收永愿投名踪庶几接芳休梦寐仙人居回看白云浮惜无鹤羽高飞万里秋
　　鹠峰隠居
　　为毘陵龙臯陆公之子题
　　云起碧山隅龙臯即此区山前一峯秀五色俨纷敷昔日蓬莱客振羽在天衢今叨令子顾而拟凤毛俱含音不肯雊独立将何须斜日照芳草空此仰良图仙辞倘可阅寻棹芙蓉湖
　　题朱秋官水竹巻
　　主人构室沧江濆室前溪傍饶此君檀栾夹池有幽赏潺湲入林无世纷碧篠微侵烟艇乱瑶琴独引风泉闻今拟披图日相对龙潭婉娈时为云
　　题钱氏桧亭
　　传有松阳佐遗荣继昔贤邴生焉久仕梅福尽疑仙允惬沈防性行欢卜筑偏陶唐余日月淮海异风烟嵗晩林逾蔚情深景自延言逢令子贵尤羡美名全岂乏明堂用非贪栎社年感兹怀旧宅五栁定依然
　　赠施比部四咏诗
　　岘山铁笛
　　孤云正栖岘闲月始登峤绿苔吸余尊金风吐仙调客有缑山姿静闻天声妙万壑皆龙吟宁假苏门啸
　　洼尊醉客
　　山尊不雕饰鸿蒙契予情逃樊托深好游古遗荣名神将餐霞澹思与防泉清頽然视万物何啻如流萍
　　苕霅渔长
　　连山对澄矶轻涟发幽赏缅怀任公钓悠然范生桨花源互窈窕云波弥滉瀁试问五陵豪何如双溪长
　　碧浪兰舟
　　兰桡去悠悠碧浪何弥弥啸傲天影中徘徊月明里望随蒹葭尽兴逐鸥鳬起余亦倦尘缨从君问烟水
　　陈子席上赋石榴花
　　河阳崇艳质发藻不婴寒露繁疑濯锦日照故倾丹灼赩偏宜笑缤纷讵易残佳人泛芳醴停采对濡翰会待华珠实登君赤玉盘
　　题清江驻鹤亭
　　胜地清江上翛然竹树隂不知幽径尽忽讶武陵深淮海仍为客烟霞独此心遄波遡明发回首眷云林
　　归鴈金陵客舍作
　　江渚寒初薄连空鴈北翔旅愁边雪尽归路楚云长度阙遥増击鸣葭迥自防高楼一凄断明月下河梁
　　题与槐图别谢司直
　　每忆灵和春色在当年赏爱信难羣岂如清切重隂里文雅风流并属君露动承华枝正合日高宣室影初分别离自讶婆娑甚却望琼柯隔暮云
　　览沈石田赠徐迪功庐山图
　　庐岳定何似此图知宛然灵姿信竒挺妙有托神筌素瀑泻防汉清风来洞天江山雄翰藻栋宇剧云烟俛仰凌幽胜登临慨徃贤琼章思屡属星舸使方旋侧伫丹霄驾遥情玉霤悬欲凭青鸟翼书此报羣仙
　　周山人赠粤刀歌
　　粤谿之铤万辟成金波萦质耀日精英模美丽孰冶化漓江跃出由神明沈烟蚀雾歴千祀夜飞忽过吴王市山人托宿专诸家青虹入掌开彤霞华锋绮锷干将利贤豪自与精灵值山人爱刀若爱士虎佩昂藏气雄峙盘螭起揽生风云提携日淬龙池水皇生缝掖躯孱哉见之顿觉心顔开荡魄驰精意脉脉神龙化合空徘徊交情夙昔照肝胆感君解赠了不猜临风拜手各怡悦三卿一掷轻浮埃兽囊拂拭矜殊锡谈笑竒珍在吾席时来斗气默感会错环缃帙争辉赫神兵爰服践明堂鸿犀剸发魑魅藏皇生皇生膺寿昌行行何以报君子故人相期寸心是黄金白璧徒为尔
　　和蔡子斋中杏花不开二首
　　弱影弄迟晖含华默无绪为达倚阑情春风得几许
　　其二
　　得地更华姿芳菲春每占今来雪霰多只恐难为艳
　　寄题姜宪副隠居二首
　　羡尔归田早离羣独闭关平生慕安石未见起东山云暗芝房静花深丹灶闲沧溪不迷客思向此中还
　　其二
　　当年湖渚棹归泛满清晖访客寻山径携琴到竹扉一丘成避世十载学忘机愿逐防鸿侣乘秋海畔飞
　　题台城署斋一首
　　东行莫道风波恶日傍烟萝慰离索防马千重碧海云褰帷二月青山郭树影常含不尽霞人家遥映争流壑仙人洞侧无豺狼使者台中有猿鹤
　　题新制巾服履答伯氏叔氏赠言
　　邴生辞满日逸少誓归年永此幽栖好谁论冶服妍行将拂萝薜端可蹑云烟倘协三何趣名山拟共旋
　　马上问杜鹃花春怀一首
　　挂鹤峯头二月过杜鹃花发奈愁何春风歴乱前山路会比繁英离思多
　　哀伤
　　舟中哭五湖陈子
　　陈子歘为别皇天胡不仁无端异生死何处覔交亲湖上空常月杯中岂复春舟前芳草色应共哭情新
　　太白楼吊古作
　　明月在沧浪不减镜湖光当时解裘侣独忆贺知章緑波正清浅荡漾酒楼傍泪向王孙草遥将白发长
　　为黄勉之悼亡
　　璇闺翠簟委清尘逝影流波最怆神屏前髣髴皆成梦帘里芳菲不作春梦罢頽思仍就寝沈沈夜永相思甚无奈风回云母窓可怜月照珊瑚枕寂寞闲房闭緑苔秋来春至恨难裁总是行云无处所付却骚人说楚台
　　瘗鸡诗
　　予既滥第王子仲美遗之一鸡每鸣时即东方微明旦纪司门恃以罔越五越月病以毙予哀之爰瘗居之侧隅借之弊巾枕之弊栉赋之诗以识之聊以寄慨云尔时嘉靖壬辰秋八月廿有五日
　　一物浮生事春秋几度知怆微俯轩槛念昨侍光仪耿厉丹心在萧疎綷臆披栖埘犹顾类报漏迥含思饮啄神难主形容感易私盖帷深有托濡翰遣斯辞
　　吊徐君墓二首
　　延陵游上国昔日过徐君芙蓉一顾眄语向色中闻遥识英贤诺那因生死分停舟未忍去感叹慕高芬
　　其二
　　黄坟碧树合白马紫函开泣劒挂方已横鞭去不回青天悬尔意落日动予哀千古龙文气犹能彻夜台王舍人子永捧哀冲太子哀诏之河南
　　仙驭鸾旌迈词臣兔苑游掞章行授简忧国系宣猷霁雪河天晓长云驿树浮如逢嵩岭度笙鹤暂能留
　　挽朱隠君
　　隠君不可作已矣竟焉之怅望台池月空深猿鹤悲竹林人尽慨絮酒客谁持他日询耆旧流风苕霅湄
　　过亡友陈君虎邱隠居
　　高阳旧时侣隠处但青苔谷静藤常合林深鸟易哀人怀摄山逸心断剡溪回忍对西窓竹苍苍明月开
　　追哭杜叟二絶句【并序】
　　云岩子学仙三十余载而以疾逝惟昔林壑之游共谈胎息之要各抱非常之趣永慨神心之感若其缀叙叅同析章合句斯自得千载之下矣缅予羁宦几筵弗临乃兹窆于黄山追哭然爰申短句以纪哀情
　　尝闻说羽化早已去人间哭向黄山路云天鹤不还
　　其二
　　华阳归日暮却望白云残九籥同谁啓猿啼芝草寒
　　追忆同年朱贵溪饮泣成诗
　　花间忽罢武城弦梦里长怀勾漏仙自恨云霄希短翰何期燕笑比徂川官分省署兰争映居近城隅骑每聨水部诗名君得似龙门宾客我堪怜承明窈窕疲三入沧海徘徊去几年侨虎心知空涕泪雷陈辟命久屯邅悲凉宿草肠仍防叹息浮萍迹屡迁云物宛然游赏地山河邈在酒垆前
　　禫祭诗【并序】
　　咨予失怙倐焉临禫九原莫从胡宁视息瑕垢在躬肝志崩裂昔兴公赋表哀之篇文畅著述先之颂爰亦作禫祭诗一首悲夫哀可尽乎有不能已于斯者耳从役遵河渚投迹逺帝京薄言遘不造寡祐丁哀防擗踊遡洪流惨愤何时平自予迈徂暑奄忽嵗再盈集祭届中月旅饎切悲诚望魂依簠筵洒血顾寝楹私志末由展空咤日月征勉强躬朝服万恨从此生循泽恋存形着慤忾余声昭昔提耳音封殖希春荣惟我懿亲人二三弟与兄迨兹绍徃绪夙兴念飞鸣闵予独沈疚忝痛恧所生遗愆日以积幽志谁与明入室怀靡至睇埏惕若惊临鞞意忡怳即县思抽萦卜生善隆礼尼父爱歌声吾无贤圣观顾予亦有行投翰废斯篇言絶泪复倾先民去我久庶几旦暮情
　　金山访宜上人说已化去
　　名僧来讯白云间杖锡西飞不见还未信禅心同逝水空悲明月照寒山
　　调笑
　　嘲周子二首
　　月下留欢倚翠蛾灯前顾曲转情多玉钗斜挂从君醉黼帐低垂奈若何
　　其二
　　上客归来夜未阑千金一掷恣为欢不知杨栁催寒尽自得芙蓉驻脸看
　　席上柬赠友人时友人归自天台予因忆旧游自嘲云
　　不逺飞梁外金庭尔已攀相逢话形胜及此慰离顔独下溪前棹空怀海上山浮云漫西去却笑几时还
　　杂歌
　　秦吴杂歌九首
　　少华东连太华山明星玉女照秦闗猿鸣蕙帐沈江月百丈苍潭影独还
　　其二
　　昭代文章百代雄一时词赋说关中来游骢马知难并更草凌云入汉宫
　　其三
　　崆峒高插五云间汉魏风流亦可攀李白才名天地在谢安谁为起东山
　　其四
　　万里河山拱圣朝古城怀古对蓬蒿莺花醉别新丰里走马平原意气高
　　其五
　　汉月秦云绕渭城三峯霄汉郁崚嶒蓝田丘壑今何似却忆高人王右丞
　　其六
　　五云宵傍紫微宫万舸秋高江汉空雨洗鄱阳天色净到今犹说亚夫功
　　其七
　　残日骊山散绮罗千秋鸟迹锦苔多何年立马苍原外挥手松风发浩歌
　　其八
　　晏怀疴亦高士泾流还息汉隂机读书台上秋光早衮衮江涛落少微
　　其九
　　陇水西看是我家浒冈斜抱入云沙少陵漫有春来兴更欲行吟韦曲花
　　东昌杂歌四首
　　望里姚墟草树浮九韶那复世间留天南孤凤遥増击云尽苍梧似客愁
　　其二
　　馆陶风物近芳菲郭外春光郭里稀猎骑呼曹穿栁出浣姬娇伴踏花归
　　其三
　　河边暮春春日长乍雨欲云空防肠翠黛峰峦如在眼虚疑魂梦绕高唐
　　其四
　　光岳楼高巨镇临天梁星柱入愁襟孤鸿自送虚危目落日长摇海岱心
　　湖中歌
　　湖连白马水天遥无数来帆天际飘莫哂侬舟行更泊明朝即趁广陵潮
　　金陵絶句二首
　　长干已过落花辰满地杨花不见春强折垂杨送归客劳劳亭畔共沾巾
　　其二
　　霜寒欲尽秣陵秋锦树明沙照客游云物不销江左恨青溪一曲断肠流
　　别刘生
　　月下相逢似昔时明朝欲别更相思春城满路花迎去愁尽南天无见期

　　皇甫少集巻二十
　　钦定四库全书
　　皇甫少集巻二十一
　　明　皇甫涍　撰
　　书一
　　与方扬山论穷理书
　　恭承文斾崇临是贤者入境而东吴千载之光也如涍之兄弟乃获顾访继之诲言其为光也侈矣昨者敬览盛制扬山妄言窃服实履之粹直以大成为的独见之朗不与俗上下可谓今之豪杰而不易之传于是乎在矣然窃谓学之所最急者在于知行近之所大谬者莫甚于格致是以扬山亦以此为训规之首涍也捧读之余窃有疑而未安者将欲质之高明前却未果何则扬山自童年希圣眞积力乆非一朝一夕之故如涍之愚且浅者复敢张喙于其侧犹盲者不知日月之体而妄测盘鉴以为明不智之过自贻伊戚者也继而思之又以为扬山之志将以明道也将以辟今日之邪説也正今日之人心也使涍之説是也扬山之所乐闻也涍之説非也亦得以因涍之疑而益彰明乎扬山之志也此涍之大益也世之大惠也言及之而不言谓之隐自以为迂且陋而冒隠之名以自外于贤者之教不可也用是辄敢陈论以俟裁可妄拟盘鉴无讳盲也窃以居敬穷理四字先儒继徃圣开来学之要防至切至当之论无毫髪可疑者也扬山有言动必敬穷理以应万事静必敬穷理以待万事涍则窃有疑而未安者何也圣贤所谓动静者必以此心而言之如扬山所云动必敬穷理以应万事者似也曰静必敬穷理以待万事者其谓心之静乎抑谓身之静乎盖穷理之功但可施于动而不可用于静此不待辨而决者求中未发程子已拒其説延平体騐气象昔人亦有疑之者矣既思即是已发复以一心体騐其心此皆昔人之高论也喜怒哀乐之未发所谓静也寂然不动之时也不知穷理之功何以加也涍窃谓居敬穷理四字含蓄不露使人可入思虑析而言之不害其为同合而言之不害其为异明而不离贯而不混故曰至切至当之论而无毫发可疑者也扬山患后觉之易昏也故填续四字以引其説意诚美矣然谓之穷理以应万事语固卓然无爽也必曰敬穷理以应万事似遗一居字而意反不足矣谓之敬穷理以应万事犹之可也而必冠以动之一言似多一动字而意反少赘矣惟其加此动字故不得不配之以静而所谓静必穷理以待万事则似乎言益多而意益赘矣何则穷理之功但可施于动而不可用于静此涍之鄙见也盖万物皆备于我天下之理无不防之此心诚能静而居敬则万感俱寂之时此心湛然而四体自然恭谨众理自然昭著所以养其原也至于事之必待于讲习物之必待于考求者则动而致其力焉读书讲明道义论古今人物应接事物如程子所言可以从事也考事为察念虑求文字索讲论如朱子所言可以从事也静则居敬动则穷理先圣后圣其揆一者此类是也是故敬愈纯而察见愈眞理愈精而操存愈宻交相养互相发四字之训意本足而文本备不待填续以引其説也窃观扬山之意虑夫知行合之一言盈天下故毅然创为之论如此而立辞之间未免迁就若恐蹈夫遗本畧内之失者若曰静未尝不穷理是非专务乎末也是非专事乎外也是犹若牵制于合一之言而语意不得不伤于急迫也未来之事可思也而不知思静也抑动也将萌之欲可斩也而不知斩静也抑动也身心之过可黙检天人之理可黙格也而不知检也格也静也抑动也反而求之诚有所未安者而又自礼乐名物以及乎草木鸟兽风雷雨雪千条万绪皆属之静之穷夫静之所穷者如此则天下之理亦畧尽矣不知动之所穷者又何理也使扬山为之説曰穷天下之理所以待天下之事而应天下之用也然必居敬以立其本则庻乎其説无偏也其理无悖也盖古人立言皆其体养纯至而语意本自完备即如朱子所谓具众理而应万事一言其发明心之全体何其曲畅而无可疑也具众理也必居敬以养之应万事也必穷理以待之而敬之为功则又贯动静彻始终初不可以暂离夫古人垂训至矣尽矣涍尝谓今之善学者勿求异乎儒先之论姑勿立言以俟蓄久而发正谓此耳又如扬山曰动勿遽动敬思合乎天理人心之公无愧尧舜孔子之道呜呼何其言之善也涍则又以为动勿遽动而必敬思之者是又临事更加审防之法而亦非穷理之全功也继而曰是则知旣至矣则又不觉其拟议之有偏矣凡此皆起于强附穷理于静反不若世儒之见固执合一之论而不见其有回遑牵合之态也易曰神以知来知以藏徃知来动也而必谓之知者正穷理之义也藏徃静也而必谓之藏者正居敬之义也此赞易而于圣学有交契者如扬山分析动静则何不曰神以知来知以知徃乎凡此皆为学大方立言大节不得不辨者如曰此身之动静时也而非心之动静时也则其视动静也亦小矣他如诚意以践其知正心以履其知如格致者知之至也诚正者行之尽也所以为知行之本者则敬也如知行所当先者在孝此诚发明至到合一之非不攻自破其余嘉言卓识不可胜记皆无复容喙者惟动静之説涍也思之未得故辄布狂琐不能自隐伏望扩有大之诚体无弃之仁喻以立言本防使愤悱者不滋冰雾之惑幸甚幸甚涍伏枕殊久不能谈书闻僭率尢望体亮不宣涍惶惧再拜
　　再与扬山书
　　影响陋言随辱教答与善之诚欣服欣服但扬山之论如昨也涍之疑而未安亦如昨也能中黙乎来教云动勿遽动亦非谓穷理全功则旣已谅愚拙之疑矣幸甚幸甚惟动静之説终成抵牾盖扬山以身言而涍以心论宜其辨之不能一也辄敢畧其所缓而独举动静之説质焉窃谓定静者孔氏之遗言主静者周子之卓见此静之在心本无可疑者夫心固可使如槁木乎死灰乎意扬山病之耳然此荘生之所谓静也而非孔氏周子之所谓静也夫心不可使如槁木如死灰独不可使如明镜如止水乎明不离照不可谓照为明也止所以为流不可谓流为止也吾儒与释氏异者虚明真静天理湛行超有入无圎彻自见千里之谬原于毫厘然释氏之静不可有吾儒之静不可无病彼静之害而废吾静是犹耻踊而焚其屦不得为智夫寂然遂通始乎赞易而伊川明以之疏中和矣故曰心一也有指体而言者寂然是也有指用而言者感通是也呜呼谈道者至如伊川可以止矣若曰心不可以静言心无静时不知万物春意于何而见湛然虚明气象于何而体也湛然云者延平传之朱子者也二子之于程也可谓笃信矣后之学者信二子之所信亦可以止矣何必为此纷纷以自求异也夫主静者圣人所以立天下之极也圣人之所恃者宜莫如静今以刍狗视之诚大可骇动静一也以心论则精以身言则粗心内也本也身外也末也舍内而置本是犹委精而恱粗也是犹饱粃而弃实也懐璞而忘其中之有也是犹闭戸而慕舜之无为趺坐而希君子之笃恭也明道本运动云者犹言心之为物如此云耳葢少蔽于欲物乃固滞是故欲使之常运不息常运而不息不可以骤能也居敬其原也穷理其用也是正以养其不息而求其尽也未尝曰心无静也扬山则曰心未尝寂然也寂然非心也宜其辨之不能一一也来教云思道则心在于道正古所谓道心夫此固亦一时之道心耳圣人纯乎此者也不必以动静言也众人杂焉者动汩之也反动以之静道心见而圣功基矣是故求道莫如静而惟静为善学盖合言动静字则静犹与动相配而若无所低昻专言定静主静字则静之于学重矣于道大矣究而论之居敬穷理正皆为求静设也顾舍静而不谈乎鉴空衡平儒者尝以喻静矣夫姸媸未接鉴斯空矣不识鉴亦于空时预思孰为姸孰为媸否也轻重未形衡斯平矣不识衡亦于平时预思何以轻何以重否也然则扬山犹以为无寂然时乎又来教恭黙思道者思道所以穷理而恭黙不离乎敬者也固不可以强附于静也心必有静穷理但可施于动此诚恒言也然亦不易之言也不得以恒言而弃不易之言也夫今之学甚矣洪流漫漫非止乎滥觞也扬山起而救之矫其偏而详其説抗防不羣举世一人耳涍也窃懐过正之虑若端木氏之失于文质也若曰此语下也未及乎语上也尝闻无极首近思矣性命首甲记矣縁初揭终因彀指的教之善也于此含糊恐终费分疏耳伏惟广大公虚暂勿置辨忘已忘人再入拟议必俟动静之说有归则穷理之功有时矣书辞狂僭伏纸汗惧涍再拜
　　与方扬山第三书
　　区区之意非敢曰明道也亦非为求胜也疑而未安将求一是当处以决终身趋向耳窃观扬山之意明与程朱不合而来教复援以为证此涍之所疑者一也心不妄动定静主之也动而后有妄静无妄也朱子之意犹曰不至于动而有所妄耳夫是之谓静夫如是而后能安至乎虑则专属于动矣心不妄动者静之体也自其末尝动时而原其不妄动也虑而后不妄者可见也盖但言不动则所以明此心之静也急而或滋下学之惑言不妄动则所以明此心之静也缓而深得立言之防玩此一语可见心之本静而本静之中又有以该乎动静此亦偏言専言之説是故立言者必如是而后无弊也无欲故静周子本防也凡动皆欲也故无欲而后静静则虚虚则明不然则欲之当乎理者亦将无之乎是则又与高明所云穷理待事者相悖矣心不妄动朱子之言也理既有定则无以动其心而能静独非朱子之言乎举无欲故静之言所以证也恐来意以欲证不以无欲证也又恐意有所专而忽已忌其所谓虚且明者矣朱子又曰静者诚之复性之真非此心寂然无欲而静何以酬酢事物之变而一天下之动何其善也何得曰先儒不言寂然心无寂然时也援定静解而置此何朱子之言俄是而遽非也此涍之愈疑者二也古人立言固有未定之见或一时问答容有参错而门人各相传记有未暇厘正者近世有为朱子晩年定论者然实未尝考其岁月之先后恐识者之议其后也则明曰未之考也故勦古人之一説而遂执以为在已不易之定论今世之大弊也学者之大谬也来教所授思道无思等言诚是也而疏中和者非程乎不得是彼而非此也涍之不能无疑者三也孟子曰求其放心而已矣非特放于声放于色放于货利斯为放心也玩物丧志皆是也又曰存其心放者收则良者存矣故曰志气清明义理昭著盖收而后存存而后清明昭著清明昭著亦非穷理也理于是乎可穷也穷之易也凡此者皆所谓静也特不明言之似有引而未发者耳以此推之若夜气之説皆相融贯试于平旦之时騐之亦畧见其寂然气象否也先儒扩所未发者多矣而动静其一也苟以为此非孔氏之言也宋儒之妄也则性善孔子不言也气禀之性孟子不言也而皆宋儒之妄乎故尝谓天地无心者也是以不言静圣人纯乎静者也是以亦不言静宋之诸子生于圣学无传之后作而曰我之所以不及圣人者何也弗能静也故体之于心而又笔之于书尤为扩所未发何至于今日而有疑之者乎人生而静天之性也感于物而动性之欲也静者性之原也静几圣矣故凡所以求静者不可不用其极也即如来意是操存之説可废也涵养之説可废也求放之説夜气之説皆可废也羲文艮复之説亦可无用也何则艮言止止言静复言静而复复而动文周而下其説无改也人生而静与学庸同出戴记是又不得信彼而疑此也此涍之不能无疑者四也来教又云衡鉴固不能预思作衡鉴者须谨于作时而后妍媸轻重归于大公夫衡之平鉴之空心之寂皆静也衡之平不能预思乎轻重鉴之空不能预思乎姸媸犹心之寂不能预穷乎未至之理也如将作衡鉴以致用亦将作心以待事乎而高明穷理于静一至此乎使人骤而闻之若临渊委辔不觉神禠继而思之思之防不得其説也此又涍之所大疑也涍也离羣索居每叹同志之寡今得如高明者而所见乃枘凿抑不知异时之所归宿者竟何如也将何以通我之志而断我之疑耶
　　与方扬山第四书
　　披阅手答慰惧交并何惧也惧扬山之视区区者浅也来教云执事之训童年用之十七八时则用孟子之训矣然则区区之见一童子耳又似谓涍之学全未有得而徒窃成言者嗟乎扬山之视涍如此夫复敢吐一辞哉继而曰诸大君子弃阳明甘泉而从我矣又何来教之挟而视区区者愈浅也今有谈相马者各骋其术而不决俄而一人曰我之术伯乐以为不及者也于是谈者骇而走终身不敢言相马齐晋之士有利刄焉目王人而巻其锷嗟乎扬山之临涍如此夫复敢吐一辞哉此涍之所为惧者也曰尔之言程朱之所已言也涍以此自慰而已涍尝着动静説曰圣人纯静以合天君子求静以希圣求备乎静之体者藏乎动者也求裕乎静之原者御乎动者也求达乎静之用者致乎动者也备也者隂阳之萌也裕也者敬义之获也达也者老佛之蝥也诚以为静者性之渊源而心之本体故曰静不分圣贤曰心之神明是为圣众人所以异于圣人者心耳而可以为圣人者亦心耳心不必静独于身之静时敬穷未至之理斯时固可以为圣乎夫若是则今之圣人亦多矣涍涉道日浅空疎无闻所执之见不过如此非曰心必欲其常寂而废其思之职也其常运而不息自若也古圣人之思睿兢业者固并行而不悖也制字命名古有定义动静之相反犹昼夜善恶无纎毫可混者如扬山之云则动乃极动而静乃微动之云也嫉世之所谓静而并吾儒之静废之世有珷玞因而贱玉惩妇防爻而终身断娶皆此之类也又古今之材不同而立教亦异宋儒之説大抵浩繁较之孔氏之门固少异矣然思绎愈精而义理愈密盖其势之必至乎此而亦有不得不然者即如诚之一字论语未尝言也儒者语诚之详亦犹言静之宻呜呼学者求其是而已矣言固有古无而今有古畧而今详者不必过为之疑而强为之去取也虽然扬山明曰是非程朱之训矣而涍复言之不置是甚不度者也无可言之义而犹有所言者爱扬山之深遂以忘其涉道日浅空疎无闻者也盖立言垂训必使其明白莹彻而不滋两可之疑此善立言者也扬山谓静必穷理则必非此心之静谓动必穷理则临事不当以穷理言意虽美而不得立言之法是故造语滞而弗圎千载之下未必无疑之如涍者必如扬山之意亦当少易之如曰事未至则穷理以待之事已至则审理以应之而曰动静曰敬曰思皆姑置之以俟别有发挥庻乎语意稍完而无可疑耳动静字去之则两得存之则两失扬山以为何如又扬山之意必曰心无寂然时亦不可容其少静余之説孟氏之说也由宋迄今未及闻也亦当明以掲之而勿操两可若以为是所以惩今之弊而为下学设也是又待举世以下学矣不得于言求诸心可也扬山于此以为得于言否乎夫道天下之公也非一人之私也不得以私言而锢之也王湛之学以涍观之未必皆非不意其差至此极也古人云谈何容易此非涍之所敢与闻也涍涉道日浅空疎无闻者也然尝不度而用力焉扬山之所病夫亦尝病之矣书二首数年前笔也兹以旧稿奉观足以白涍之于道畧有所窥而非徒以其文也特人不知耳亦不暇求人之知耳后复觉其不然故有今日之辨然涍之言亦止于是矣虽有来教无复敢答矣更俟体养十余年真见王湛之失程朱之不及孟子然后一从扬山以自附于诸大君子之末未晩也犹望暂求于心留意立言之法爱扬山之深是故无可言之义而犹言也如曰我童年希圣十七八时尽弃宋儒成言我防圣矣尧舜以来相传之秘我发之矣诸大君子我从矣尔何知则涍也固何知者耳涉道日浅空疎无闻者耳夫复敢吐一辞哉伏纸无任惭惧惟容照幸甚涍再拜












　　皇甫少集巻二十一
　　钦定四库全书
　　皇甫少集巻二十二
　　明　皇甫涍　撰
　　书二
　　奉华阳兄第一书
　　涍闻君子贵审所学学焉而非其极斯自小矣故古人立志必谋诸始以为学之难成而病岁之不吾与也张文诩者隋之高士也每闲居无事辄发长叹而以脩名不立为忧罗仲素旣谒山至于惊汗不置此非矫世而然诚有见于诣极之难而审学之急也然古之徳进业脩者非得于师授则成于磨切未有块然兀处独见而超悟者也故有不逺数千里而求其师友者而况于兄弟之间庭帏之近以言则易达以志则易明晦其说而不一为之吐露是岂厌其近而乐求之逺乎涍之有懐久矣念自束髪以来所习者不过二端曰举业曰古文是亦求之有年而自谓其略有所得矣然意其不足以云极而世之豪杰之士必有进于此者每一思之或中夜以兴或临餐忘味恒忧古人之不及痛惜吾才之未尽而吾生之虚此兄之所见也吾兄以卓荦之姿挺特之志其于古文辞博蓄而精施之其力非不勤矣其篇章非不浩大而华美矣其于古人非不与之并驭而驰矣然举吾兄之所得而要之于道其何如耶窃意兄之闻涍之言亦将同涍之忧且惜也岂惟忧且惜之向之长叹而惊汗者抑亦谅其非诬也伏愿指定其説相与惕励期共附于豪杰之末后有所疑其皆陈论于纸反覆不厌考一其归可以极意逺思比于面相订可苟且一时者功相百也然则于涍有发防之恵于兄有啓予之恱何必奔走千里之外以求益友耶举业一节则得之不得有命存焉若其汲汲而不舍则与鄙夫之患儿女之私恋岂有异哉于涍之心向犹未以为尽然今则真见其无疑者懐不能隐辄敢布之渇俟裁报
　　第二书
　　属者不自揆量欲为狂简进取之计辄布悃诚猥防垂答怜其情而与其进益我者诚厚矣来教云勉以至极之学示以进脩之路谦虚之德敏勇之志充然溢而腴然达也肤识浅闻再以质于高明窃惟斯道之传定于圣人周衰学熄戕以功利乱以游谈叛以清寂浮旷失其要领而厚其习与斯道背而驰者亦其势然耳至于汉之儒以遗经为尚以专门为学如董仲舒以春秋扬雄以易匡衡以诗发诸议论炳炳可观道之深微固未必其果有所见而其学之一风之笃良亦去古非逺也及宋儒出而道大明遂委汉而不言观于海者难为水理有固然涍窃论之则以为过矣汉之儒虽未尽醇而或者苛责之一切弃之于不齿孟子之识仲子之亷谓以其小者信其大者愚恐后世之于汉儒以其寡者而弃其多者也或者又以汉儒之功止于能守遗经而已涍亦谓其未足以尽之顾其致学之道有足尚者主之以宋辅之以汉达于文章而能贯乎性命养其本原而不遗乎事业斯亦可以无憾矣后之病宋儒者曰流于禅学曰坐视国家之败而同于晋室之清谈斯言也诚有之则其专务持养而尘视事物恐其流弊之有归耳昔吴澄为本榦支末之学行实文艺治事兼而修之愚意其有见于兹也盖天下之物无一非所当格天下之事无一非所当为尧舜则生而得之者也汤武则学而至之者也天下固无异道也圣贤亦无异説也近世号为道学者养髙澄黙其仪可望叩之以名物度数竒形诡迹山川夷狄国政时艰或十而不能举其一则折之曰是非君子之所急也且举是数者而质诸周孔果在所必知乎抑亦委之以非所急乎呜呼以是为学以之端坐自足可矣以之育天下之材建天下之业愚则虑其不能也吾兄以为何如必有以折之来教辞防咸善但蔡沈三十而始闻正学则齿之长非所论惟在朂之而已宗祀之托非人实天苟忧之而不能遣脱则顔渊扬雄又将柰何伏惟明义理广思虑正防解敬奉观之发吾兄之雄辨可旬日冀也涍再拜
　　第三书
　　昨接来教三覆不置所云汉儒固不可废宋儒自有该之者存焉既毕意于宋又役心于汉有劳扰之患斯言也何其啓我之聩之至也但其论则甚正矣而于区区之心有未得者敢惮于陈诘而终隐之胷中乎涍之所以有取于汉者非谓其于道果有所见也特嘉其致学之功亦可以辅世儒之不逮故特援而进之以警夫末流之弊但其立言之间意有所主颇失其低昻之节而不自觉耳若曰宋之儒有践履之诚而汉亦有之宋之儒得道统之传而汉亦能之则区区之见岂若此其谬哉董子扬匡亦偶举之谓即三子之学而各要其所及亦皆斐然成章但所谓裁之者有非其所自能也道体之大既非三子之所知则三子之行亦安能无所失哉若索其疵而诋之自顔闵而下鲜有无可议者而况于未见道之三子又何足苛论耶甞谓天下之是必有所在而学者之见恒患于偏然偏之为类也不一而难稽有偏而精者有偏而粗者偏于粗者固未为得偏于精者亦未定其是也今以论语一书而观之圣人之所以为教羣贤之所以为学举不出乎此孝弟躬行之实言行忠信之常因其资而勉焉循其理而动焉吾之一身咸无可怍之行若是而可以为贤矣至于性命之説夫子盖罕言之而子贡病其难闻夫子尝曰穷理尽性以至于命盖必理已穷性已尽而斯可以语至夫子之微意亦略可见今病夫华藻驳杂之可厌而反于径约之地以吾心为之宗以主敬求诸内学之正论之高而莫敢容喙于其间此诚后觉之大恵矣窃自惟念人之可进于道者惟资之高明者为易今以髙明之资为专务原本之约久而弥固深而弥安招之而不来投之而不入其弊也将有不忍言者此岂非偏而精者之説欤子曰师也过商也不及过犹不及以为尧舜相传之道自有大中不易之矩而髙明卑下者之胥失也凿之而不能使之深也抑之而不能使之下也体之于平日言行之间者此也发为文章达为政事者此也所谓穷理尽性以至于命者此也此尧舜大中之道也圣人之成説昭然其可知坦然其可由亦有以定其是而已矣向来之论不过如是诚非与汉而出宋虑夫学宋而未至而且蹈其弊也懐激于中复率尔闻渎伏惟极意吐露指而进之幸甚
　　第四书
　　伏读诲言知高明垂照区区之衷无所隠矣吾兄所见欲以反枝叶之外而涍则欲惩守约之弊外者反弊者惩未见其説之异也但所论理性命不敢释然于胸中是以欲黙而不可耳窃意理性命之三者旣欲防其所以同尤必析其所以异易曰穷理尽性以至于命盖命固不出乎理性之间而别为一物其理致之精粗分量之小大则有不能混而一之者圣人之意谓必理之既穷性之既尽而后可以语命即其立言之防而深思之用功之序可识而不可乱非谓穷理尽性而命已在于此也圣人又曰过此以徃未之或知也以谓精利之功有方而可据而神化之妙故必有优游积累之渐焉未知云者言夫天人际防正在于此而非一毫容心所能必也古之至于是者顔子是也理之在顔子者亦可以为穷矣性之在顔子者亦可以为尽矣顔子何不并其命而至之而仅足于能守以致夫子之痛惜耶意其竭才之后可以去其循守之迹俟而至之者必有勿忘勿助之道而非末学小子之所测识也是知幽明知死生知鬼神于此三者悉知而无遗斯其为理之穷也知周万物道济天下若可以止矣而又欲其旁行不流而不忧而能爱其似乎天地者殆无毫髪可议斯其为性之尽也天地之化则范围之万物则曲成之昼夜之道则通知之神必眞见其所以无方易必眞见其所以无体其至于斯也眞有过化存神之妙而非徒托诸空言者斯其为命之至也圣人之意条理粲然而先儒亦既黙识之矣若曰穷理尽性即可以至命则圣人之能事至于不违乎天地是亦足矣亦可以已矣而又何必纷纷扰扰有所事于天地万物昼夜之间哉故曰尽已之性则能尽物之性尽物之性则能赞天地之化育其一定之序有决然不可移易者在夫生安之圣则其功用之所及举不由于勉强所以谓之性之也若其始而理无不穷中而性无不尽终而自有以至于命则其序亦不可诬必如来教则世之防心于高明者非无其人黙坐终日而无所与于天下之事谓之至于命可也此区区之虑所以惩夫今之弊而不能已者故究竟其辨伏愿防其所以同而又析其所以异则界限不差而基本有自矣尚何多言之求哉教答悬俟毋以为渎而遂黙焉
　　与周以言书
　　涍载拜致书以言周君足下仆不佞才有定源识无圎照外傅甫就从事翰墨沉酣经史俯仰自绳古之英豪博达仅有所得万分一耳未足云巧也况乎人情世变曾未营营于念虑间能与拙者异谈哉是以摈削日寻块处无友独于以言表里相契若仆固无所取意者以言之多情乎仆诚何人敢负知己窃自惟度钱财不足以恤君之急声称不足以发君之光辄欲披情素吐愤懑长鸣于前以言试为仆听之怜其意察其辞説未毕而投屦激昻是仆仰酬知己之日也夫天以寛洪予人而以啬薄委物仆之自明必非王公人也安居鼎食必其异乎仆者也或不免一策名于朝亦未可谓必然耳仆之啬薄于彼者固有所居而仆亦非昧昧不自揣摩悠悠久于妄庸者操弄笔砚旁罗搜剔苦心焦吻至忘寝食者十有余年于兹以言视仆以为有所得乎其视古之英豪博达有与之相匹者乎使仆之未有得也古之英豪博达犹甚去之逺也而况齿髪渐改人事迫身虽有成就未极所懐每一思之神魂震荡譬如委辔之临深渊也好学如仆苦心如仆众皆以为然而且未免过虑百思疚心未如仆者又将若之何哉今以言有聪明之资有浩旷之才仆尝观其三问原孝杂文友人书虎阜维扬游京师诸篇琅琅可诵度其横骛策其雄力才当展其骥足耳其用心深处又见于内经解钩致防独见超朗不蹈前人父子积心神明若扶而落魄不羁时复委散篇翰寥落収恤莫顾惜此竒寳弃诸泥尘镆铘补履良工痛之以言之齿长矣忽尔浮沉筋力异昔虽欲驱策末路无从仆知以言后世不知万年长恨谁任其悔乎后世不知犹有可説苟有知者重以言之才考以言之友仆不能移易其心成就其德匪人之诮亦将不免以言闻此能无恻然夫驽钝者不前索居者寡闻天之与我者弗可逺时之处我者弗可挽以言既委于啬薄之天而处其时矣有其才矣又有仆以为之友矣留滞偃仰自同时人以言罪过可胜解哉伏愿专心极虑勉防所业以仆书至之日为始刻励逺期贫乏勿以加其好尚妻子勿以累其胸襟要其所至仆且瞠乎后矣是使以言不获罪过彰垂无穷仆非匪人异代瞻仰尽此一言而已年序崩迫握笔慷慨以言裁览动色幸甚涍再拜
　　奉寄东郭邹太史先生简二首
　　奉别忽逾寒暑倾想徳音有懐不忘使至辱垂讯此固世好之笃谊亦谅洪雅不遗浅拙且恳恳谕诱将引而署之髙明之涂者冲涍自念束髪以来困于俗学居诸之感常切于衷恐天之所以生我古人之所以自成者竟有所负朝荣莫悴在宇宙间与草木同为无用之物爰用愁居慑处惶惕靡宁比来亦常不揣防下砥砺逺大取师友于家庭之间勤辨思于枝叶之外然寡闻之诮在所不免日新之美未见有成每思完徳静养温玉不瑕洞彻表里安得坐我于春风中使鄙吝尽销而格价顿长也近着一册奉观惟得开示向背以针防妄小诗见意亦望裁教幸甚康斋日记縁抄急讹舛颇多及原脱二叶高作倘防慨然并乞补正尤为惠益温生还冀一披豁耳草草不尽冲涍顿首
　　其二
　　伏念我朝以正学名世者文清康斋诸公而已薛胡遗训徃徃刻传而吴陈著述益寡惟康斋日记具载本集味其超然契道尤为卓越久欲梓而广之未获名德表章窃懐无征之虑兹特仰丐片言冠于其端倘念菲薄亦有可进之地谅不严拒也缙绅先生有谓康斋见道乃在风日草花之间抑不知其何以为道也嗟乎鸢飞鱼跃谓之何哉其胷中徽缠蔽亦甚矣因渎遂偶及之悬渇之懐千万俯慰为叩冲涍顿首






　　皇甫少集巻二十二
　　钦定四库全书
　　皇甫少集巻二十三
　　明　皇甫涍　撰
　　序
　　易传序
　　昔者圣人以六经垂世其道之至微者盖莫尚乎易以为性命神化之书圣人天地之妙用存焉夫易之作本以蓍筮导民利用出入而性命神化圣人天地之妙用悉具于其中精粗道器聨合防同其古之至教与予也防习兹经迨今将二十载若涉大海茫无津涯且犹聋盲焉耳然窃谓易更四圣而十翼之作易之传文也微显阐幽固已悉备精明浩大虚之爲象实之为辞将有外于此乎今之人言后学之义疏而反遗乎圣人之明防徇偏见之偶得而妄议乎通儒之是非是岂有得于易哉而于圣经何低昻之有哉遂以十翼自为一书或可以破纷纷者之曲説非敢有去取于圣人之经也观者尚谅其衷而恕其妄焉
　　春秋书法考原序
　　春秋天子之事而圣人之用存焉夫子之得邦家则春秋废而为唐虞之治穷而在下则春秋列而为垂世之经所谓三代之礼虞之乐绥来动和之化咸具乎春秋治天下者得其义而施之则王道备矣涍不度防顿私懐愿学之志而病读之未得其要也窃谓三传去圣不逺原流端绪确乎有承遂采其书法家自为巻庶几究其説之异以防其防之同仰思之下虽仅有所得亦未能吐为绪论以为狂僭者之所安也或有罪之者曰今之春秋粲如日星盖自胡氏之传出而学者有所归一吾子固有异闻乎曰恶乎敢发是经之隐而着为成书者奚啻百家侈矣其何异之云以谓笔削之微自游夏不能赞一辞习其读者华顚而蒙焉或求之不得其要以陵厉躁急之心为指摘胶切之论窥执毫末以为竒穿求崖穴以为工使圣人洪大覆育之公下同于法家苛覈之见先儒病之久矣然则拟春秋以一辞例春秋以一节失之逺矣夫学莫贵于眞眞莫出于近三传近者也习而通之巽而俟之视夫私意小智趋赴影响以失夫垂世立教之大防者何如哉罪之者曰子之説有是夫齐鲁之民习察泰岱之形茫洋之水滨于海者得之子善学者欤吾无敢复议矣遂括其言为序同志者尚相与勉焉
　　续髙士传编目序
　　高士传者晋晏先生之所作也史称稽康亦为之传赞而晏之书独显至齐宗测尝续其书梁阮孝绪着高隠传区列三品虽号详覈而与晏之意异矣然四家之言今皆不传岂偶放逸而无存耶抑好之者鲜郁而不彰耶徃年涍考求宗系旁览缺文慨然慕之遂续其书十巻自晋迄宋凡九十九人学既疎脱鉴亦乖迷竟无以防业故别为编目书之一册朝夕览焉以示素风之不忘虽然晏尚矣宗阮遐躅照映岩壑皆志之有征而非托诸空言者也涍淟涊干禄营迹抱关体冒秽俗而私攀古贤情逺幽沦而飏论千载是书也所谓躬之不逮能无恧乎
　　己卯集后集序
　　己卯集四巻予下第归所集也集之凡鄙予知之然犹集之者以识岁月消抑郁而已记曰学然后知不足览此其有进于是乎予常病大同之道丧久矣私忌交作虽父子兄弟间有所不免予五六岁时与予兄同寝兴食衣燠寒抚摩呴哺情极意适无有不至稍长则教之业业成而进之志古夙夜恳恳惟欲其胜已而不忍其一日不如已也予时亦能俯然聼顺怡怡然两忘故家君得以此自慰而人亦信之予毎思之未尝不乐兄之教我而又自喜其乐从兄之教也兄既序集予又道其私以识其后因以示诸弟知予二人相成如此庻防有所劝云庚辰仲春望日涍书
　　闰集序
　　皇甫子曰呜呼诗之道微矣教不行而民不知讽是不立而后弗永观是故君子硏之于防者志之穷也刑之于训者时之感也是故穷莫逾于草野感莫大于政事其言郁而章姸而则憾而能平推而行之卓乎典雅矣予闰集之作其有忧患乎其国风之遗意耶斯集也悼岩庙而失其爱刺阎井而伤于明其去诗之教益逺也览观者怜其意不咎其辞庻乎可以兴焉
　　因是子乐府序
　　诗之弊盖自晩唐以迄于今厯七百余祀而能兴者何其鲜哉仰惟先朝慕古之士徃徃与俗异好开元之风其庻几焉时则孝宗皇帝铺张文德振疚育才气运之隆圣人是征辉赫照耀一代之盛美实肇于此正徳以来作者益众而古诗出焉然则文章盛衰果不由于人也予窃病夫古风盛行于今而今之谈诗者喜为苛论不以大公之心裁之缉缉翩翩荧惑相夸终无以复古之全盛以成国家之化斯不亦谈诗者之过与夫诗不出于古盖亦弊而已矣是故学之者速化于讽咏使古人之作若自己出情辞自达达则恶可已也由是间有合于古者非骤窃以缀亦其势然也久而化焉岂复有是哉或者指摘毛髪以为作者羞考其所为则钩剔幽曲悍险自足反之情则匪和协之音则舛矣将焉用之甚则法唐者辄无意于汉魏工选者又诋訾于开元呜呼谈诗者一至于此安得挺防不惑和平其心者而与之论耶予兄因是子旧作乐府百首日以示予则删者过半即而读之其劣于古者盖鲜矣观其意直欲极诣以求乎至当而不俯仰于世俗之谈者予所谓挺拔不惑和平其心者兄非其人乎复古之全盛以成国家之化予于是有望也已故举予之所病于今者以为因是子乐府序托此编以达予之论竞于谈者亦可以少思欤
　　子循弟汉儒经学编名序
　　儒者之道盖自孟子没而失其传壊于战国倾危之习惨于暴秦坑焚之祸于是六经得于幸存之余亦且烂脱而非其旧斯道之晦可胜憾哉汉兴表章崇励有博士掌故之设有金马石渠之讲挟抱艺术者防死而存圣人之经万世而下服遗编迪礼教人文之盛维而不坠谓非汉儒之流泽斯苛论矣又其各守师法隠居教授或至于老死而不移虑坚而辩析由是而焕为文章沛于政事彬彬乎有三代之风故以为论学者以汉儒为称首自文中子欧阳永叔魏华父吴伯清而下咸无异辞焉考其端绪易则施孟梁丘书则欧阳大小夏侯诗则申辕毛韩礼则高堂胡毋大小戴春秋则嬴董严顔虽説有繁简致有纯驳其守经縁义皆足以达圣传而辅治化东京之士继踵弥盛稽式古典风流靡降然则去圣逺矣舍汉儒其奚凖耶或者一意有宋玩心髙明非其道徳纯懿之可忽窃患其文章度数之或遗也今学者获生有宋之后义理有所折衷于本原先务之余肆闳大昌明之文其犹诡于圣人者固鲜哉予闲居尝以丝髪之见质诸兄弟师友一日子循手是编告予呜呼侈矣览其名思其人必将求其説而不忍忘也子曰诗可以兴其是编之意乎予嘉子循乐道之勇而谅予言之深也遂序而勉之嘉靖甲申仲冬望后三日少子涍书
　　华阳兄编采高士传序
　　皇甫氏盖出宋公子充石汉初始家安定为北地望族后益徙四方皆安定裔也其闻人显宦汉唐为盛而晋晏先生则卓乎弗可尚矣予读晋书感其所着高士传者而于他书徃徃见之窃有慕焉庚辰秋尝续其书十巻藏于笥又思得掇拾遗文以成本传羁绁俯仰竟弗克终今年秋予与兄下第还兄遂编采手书示予心斋予再黜有司不能脱然以逝庚辰之志若将忘焉者抚巻兴惶辄自悼其衰且陋也按通考晁氏称自陶唐至魏九十六人陈氏自被衣终管宁八十七人编采合晁氏所称然其间传文未必尽合而风烈之盛皆可想见于是书予无憾矣呜呼予观徃籍所存百氏杂家至于街谈巷语怪诞恍惚之説见重于世充斥市肆而传乃泯没此无他儒者贪冒无耻奔走营利世风日靡夫何有于是书之存亡也兄阐扬先志岂徒存古文于千载之下为士林之竒玩而已哉盖将和紫芝之歌相与老于西山之麓也兄书来促予序其首且致鄙吝之诮遂慨然书之
　　基稿序
　　徃年春濓病肿飞涉素秋间爰发篇章理中和寓思虑既越岁濓之学懋哉光亨矣不忍土梗厥遗也辑而存焉命曰基稿曰始基乎是也引始而崇起濓望之夫无乎始始之艰也有乎始非始之艰也世有培根濬源端步韪闻广朗渊朱炫雅和始弗瞽矣而恍惚于中流葡卜于末路奚其为益哉古有典文述作斯懿阐发帝王照映日月缉熈时敏之训若规矩之用圣圣相沿者也是故尼父扬心于千已武公讽志于四如华咏洪纎子铭高下博之以词赋沃之以师友骋颉颃之竒振缴绎之韵储精入微吐华耀云汉汉不足隆而魏无与匹索子于泰岱之顚量子以江海之大他人之基其诸异乎濓学小训赋春雨愕宾筵挺卓姿将匪唐涂之器而穆如于哕冥之席犹夫上醴醆而末象管也
　　兄因是子还山诗序
　　在昔诗与乐相为用孔子自卫反鲁未暇正乐而先次序雅颂乐之不亡以诗故也乐记云治世之音安以乐其政和乱世之音怨以怒其政乖亡国之音哀以思其民困声音之道与政通矣上以政感下以化应故诗有六义而首之以风盖曰民之从上犹物之从风恒鼓者风而易偃者草也是以先王以之在治忽而所系则大矣感之以中和应之亦以中和顺气以浃和乐以兴王者之风也列国之风随其土俗而天子采焉正变殊而治忽所以分也有其政则俗从之有其俗则声从之有其声则乐从之有其乐则治忽从之上之可以政感道之有常而不易也下之必以化应世之易趋而不隐也譬如顺流莫止先王慎所以感之者惟反其道之出乎上而不强其势之成乎下者也然泉水与新台并列墙茨与柏舟同什齐有太公之化而还刺从禽着刺亲迎者何为也卫有康叔之烈而氓狐之音何其多也郑之音圣人所逺以严为治之防者而羔裘风雨温乎君子之心也魏之俭啬唐之杀礼秦之气槩殆与风人始终焉而风气与时升降则又未必其尽同而不变也以谓上以政感亦有政之所不能感者下以化应亦有化之所不必应者是必其人之杰特逈异见之高而养之厚不以外接之虑而移易恒性之懿此又自守笃志者之辞也余壬午下第由江而返作为诗歌率多慷慨之气遗世絶俗之语固自勉于自守笃志虽困踣顿悴而亲老食贫亦不以置之懐中乙酉之秋余与兄又下第由江而返兄于是七上而咸不得志舟中作还山诗若干篇其辞壮而不卑清而不苦当卞和捧玉之辰有谢客登游之思余时病痁敝裘败衾喘息尫废而间一读之不觉洒然出尘飘飘乎将乘桴沧海而举手谢时人乘鹤缑山之顶也如吾兄非见之髙而养之厚自守笃志不受变于俗者乎非所谓政之所不能感化之所必不应者乎余与兄防同寝帏长同师友兄既四屈塲屋而余始与之从事于有司或以兄之蹇滞郁匿将俟余而偕奋也今摈辱相依尝策蹇并驱于关门之外而流离大江之波者亦既再矣弱季随试都下亦一举而振矣兄盖俟余而偕踣者也岂不谓之天乎虽然子瞻子由尝欲偕老于山林而不可得雨牀之叹至今凄恻而余二人固已得之矣可以老矣无志于簪笏而甘心布素优游故山之庐矣故能自守笃志虽以政感之而有不应贫贱忧戚则亦不为无助也既越岁余始为之序其首因忆去秋之事如隔梦寐泠然有懐然亦不以是而移其志使后世有观诗者出焉亦知余二人之所成初不异于古之杰特迥异者也
　　沧浪行役漫稿序
　　余友陈与言字可与别号五湖以画成名隠吴中尤善古诗幽人之辞徃徃多有沧浪行役漫稿可与之白下而作归谒于余余命之名也义取诸漫稿诗云余爱之是以名之可与王父虞仲子讳预虞仲之弟讳颀文雅竞爽不彰小官至可与卒隐文益竞可与防颖陈之孤耳防没溺者久之乃学文始与余游既而为古人诗诗法多余授之可与之齿先于余余不以是弗授可与亦不以先于余故语之而不恱也可与善自拔可谓笃志之士矣余既名可与诗可与请益告之曰沧浪山林隐处之所专也行役风雾跋履之所趋也沧浪固可与之所有而胡行役为哉以沧浪之身蹑行役之途不以行役之事忘沧浪之心此世之所病人之所以交丧也可与之游也有江山以发其思有良朋以辅其适有车马以安其体若是乎行役为也孰匪行役哉可与虽策蹇﨑岖乐也虽蹄毂交靡衣缁耳蝇察其心犹夫钓于水石之涯烟光浮鸥与可与相上下也徃年执政者以画重可与将荐诸宦戚鼎贵厚遗之可与不乐而罢庄生之言曰嗜欲深者天机浅可与持是心也今兹沧浪之篇大较可观赏矣使可与无是心也忡于名蕴于利日坐一室就师友问所疑何益脩之弥久而废之甚易几何而不复为昔者之没溺者乎可与亦朂之而已矣天之为化常不欲多恶夫有此而又欲取彼者也可与逃厥名恒勿忡逺厥利恒勿蕴后将大以肆飘然五湖之中以卒所志可与又将若尚子平宗敬微然敕政期殒感羲情而蹈岳量腹度形防聃书而宅庐宁是而已乎作漫稿序且以朂可与嘉靖丙戌秋日潜山居士皇甫涍子安书
　　支道林集序
　　庚子之秋予既淹迹魏墟旋迈江渚徜徉西山乃眷考卜颇恱幽人之辞而玩焉徃岁获觏支篇时复兴咏自得于懐并拾遗文附为一集刊示同好用寄遐想尤有以窥作者之用心即其才情何谢潘睦取喻江海同波而异澜者乎乃论之曰逖观风人之载究其指防可约而言盖立体者以神气宣其经纬而不以偏戾为竒也敷言者以意象程其工拙而不以餙缀为华也征二美以铨流总一枢而归极合则标擅于大雅离则鲜曜于鸿览故虽风渝九土而组构咸贞声糅万殊而律度克协趋涂纷轨而变应无方发情异感而道存一贯文之成也非一物之起而黄嫓采可以论立体之归趣矣音之比也非一心之生而宫羽并畅可以知敷言之恒矩矣是故沟畎之音俪之王公而同则也悲离之咏参之式燕而同善也砻越之响辨于华镛而降格之致均也圭璧之荐异于藻黼而觐享之殷咸也援斯以谈而旁通作述精析利害斯千载之朗鉴也已或者冥赏于晤言兴慨于神理将啓宗防之趣而括縁情之奥存寄通之胜而彰并标之美故著论如此云吴郡长洲皇甫涍子安序
　　徐廸功外集序
　　仆昔耽艺究作者之林卓彼徐君雅擅音藻岩栖暇日征访遗文得徐君诗百余篇于其家予删其半刻之为廸功外集徐君有集六巻刻于豫章北郡李子序之所云守而未化蹊径存焉者也集君手自选定予所得百余篇者皆其弃余然尚多可采今诩于艺者弗逮也又所次存缀厥微诡于流辙庶翼而传云惟君华郁其思天然特禀尤长赋颂之文其所用心盖自汉魏以迄开元天寳之盛无弗窥也夫诗之为艺独异众体作者韵度鲜朗情言超莹而原其趣参之以神要其构极之以变考则古昔徃徃冥契尝谓徐君之于诗可以继轨二晋标冠一代斯不诬矣夫并包众美言务合矩检而不隘放而不逾斯述藻之善经也奚取于守化而暇诋其未至哉始君弱冠为文赋即可垂世而人莫知之然于诗未为工而榆塞叹西阊吟等篇则既藻丽如梁陈间语顾人弗称即他诗最纎下者辄称之不置而其人沉淡不竞释褐交李子最昵时宰属君代为之文君挥之弗顾以此坎终其身李子当治正徳间刻意探古声赫然君与辨析追琢日苦吟若狂毋吝荣訾防所成就多得之李子而其知君顾未尽况非李子哉古曰知难久矣夫谅哉悲矣吴郡皇甫涍子安序
　　虞氏家谱序
　　金坛之虞邑着姓也入国朝克大振其宗以昌显于时盖自玉雪公始公讳谦为大理卿树声猷于永乐宣徳间而最受知仁庙者也公子三人曰耕乐君桢者生望耕君珵珵生东山君议东山君贤而有文尝刻玉雪公遗集建家庙立祭田缙绅翕然称之晩而遡美于发祥征源于徃迹悼载述之湮而虑后之弗昭也于是稽谋谱事咨世训广系法讨幽遐严序列阙所不逮肇兹有成俾尔后人是绍是守弗坠弗渝而东山君之志始无遗憾矣君子谓东山君承家有礼矣彬乎文矣世业惇懋焯炜矣谱自所谓南一府君者以迄于今凡十五世盖其先陈留人宋南渡而籍兹邑也南渡而上邈不可考矣耕乐君故有志撰述凡三世而东山君成之东山君虞之贤子哉甫子曰予昔考论国朝名臣有若玉雪公笃厚君子也一时入告之猷必以仁恕泽物为本久而孚诸上下光骏其业以克长世后咨公遗事其在家庭之间虽至微细而信厚如一也因叹公之名徳其考终其昌后要自天道弗可僭爽及观虞氏谱公之裔为最盛矣夫东山君承先之志而考成序典以贻后嗣将使之守善载训观法懿美曰斯所以摄固不解保世之恒轨也岂徒征系次奠名纪以彰弗忘而已哉东山君之子方塘君舜卿间以谱示予予为序其意如此方塘君尝佐巩昌大名二府咸有声云



　　皇甫少集巻二十三
　　钦定四库全书
　　皇甫少集巻二十四
　　明　皇甫涍　撰
　　序
　　奉贺太子太保兵部尚书晋溪王公平土番序
　　国家封哈密为榆关以西之外藩当时哈宻既强又受有天朝显封诸番莫敢抗也逮成化治以来土鲁番强噬诸番夺哈宻逐其君积六十年渐不可制孝宗皇帝虽常命文武大臣兴师问罪捣其巢穴王师比还而骄悍如故赏之不厌其心威之不致其畏固亦执事诸公之过也何也国家以一统之盛臣服万方土鲁番虽强窃据西北一席之地而叛服不常如此我义未直兵则何畏彼求方剧予则何防是以信义不行绥靖无法徒廑庙堂筹顾之忧无补彊圉侵陵之患而中朝士夫又重声誉而畧综核腾口説而贱事体允蹈者少浮夸者多遂使生灵厄于原野转输殛于道涂非执事诸公之过哉今天子嗣厯继统起前少师吏部尚书晋溪公于戎伍改兵部尚书授以节钺总督兹事公至萃邉方重臣于帷幄而谕之曰朝廷之于外藩固不可过抚以纳侮亦不可深拒以穷兵惟顺则抚故赏斯恩焉惟逆则拒故威斯畏焉诸君厯事既久顾不足以知其故乎囘鹘贾贩耳仰甘凉以为利借市易以厚生徃者侵方物而绌信义勒贡献以啓衅尤吾辈固不仍小迹矣曷求所以固圉息兵之道乎乃出其羁使纳其贡物击窥视之奸输归土之谕于是混淆者革扞格者通方物无掊克之虞勘报无稽留之苦观其吁天改过遣使献诚则羣情大恱盛徳丕宣可知矣六十余年难制之冦一旦以笑谈决之固信义无绌于我而恩威允协其心当时执事诸公何独不若此哉尝见甘肃镇抚挽留之疏谓公是非可否每明辨于经画之时成败利钝不取必于智谋之末敢于任事而行人之所难行善于应变而决人之所难决遂能展布四体康济一方斯实録矣厥功既闻天子嘉之甘肃诸公因父老感激之意地方宁谧之余征文贺公予不佞故敢即当时之事所私见者与公之所已行者叙之后之观者倘有取焉亦可以知国家之长计矣
　　送菲泉来子令奉新序
　　菲泉来子以防试第二人登进士既而授奉新令人咸曰惜矣来子之为令也告之曰来子之行宜为人所共惜然惜之者私也非知来子而爱之者也若以为文之弗慊于令乎昔在圣门有居文学之科而播弦歌之化者矣子防是也抑以令之所从事者代来子不屑之乎汉之时有声中兴尝树甚盛之业者而茂陵之政实始基之矣则魏相是也盖古之通治体者鲜不以亲民为首务最著者莫若汉故汉多循吏一方俗化之美或有三代之遗焉此由上之人有以作之也降是则不然矣故后世非无汉之俗无汉之吏也开元之间尝有意于作之矣惟时有上辍华省而乞逺禁闼者此曲江相业也儒者之道未有优于文而不能推之政者若韩氏欧阳氏蘓氏曾氏以文章振耀百代其吏迹皆可考见彼得游于圣门者又不假言也故凡若所谓惜者皆未得为知来子而爱之也士君子以康阜一世为志遭遇圣天子崇慎守令将举卓轶汉唐之治而又中外相通罔有滞幸豪杰之士固宜昻首抗足以赴君相一德之防吾党为来子贺可也而暇惜之乎予知来子深矣盖非不达于政之为患而惟蔽惑于俗无以自振之为患也来子其徃矣慎自爱息响武城升猷宣室岂独擅于古之人哉在来子之能辨惑耳众所惜者是大惑也来子将行征余文为赠予方有逺忧未即副之继而以朱君时言之请且曰来子不愠于为令而戚于子之无言也义不能辞故道文之必可以为政与令之可重而不可轻者聊以振来子
　　送陈徳宣尹侯官序
　　士之始仕也以县为难以县治之附郡者为尤难则附省者其难又可知也盖县之难为百职萃焉难为而易为也以其势之尊也事之遂也守之公也务之勤也若是者凡逺乎省郡者恒得以成其易而或郡日以临之藩宪旦夕以督之吏胥持牒怙势踵相接乎其庭一弗醻焉啧有烦言鼠黠虫蚀互扇以逞况县或抗列诡民杂壤骈繇蔓狱一有为于其间相视莫敢辄先猜疑无方谄畏滋兴用是尊者或以凌遂者或以挠公者或以败勤者或以间故曰附省者其难又可知也谈治者则曰是皆无患患已之不立耳已诚立矣是皆有所增益于我者也日临于郡可以程夫事也旦夕督于藩宪可以多夫惧也羣慝之作不夺之操所由以振也交梗之势旁行之宜所由以彰也然则势未尝不尊也事未尝不遂也守未尝不公也务未尝不勤也已立矣则易难以植已不立则失恒以隳此君子所以重乎已也闽之侯官附乎省而三邑鼎峙其难殆与他治相百也太仓陈君徳宣徃岁与予同举于乡壬辰之春又与予同举春官既而德宣领侯官予知德宣矣顺而不滞毅而不阿靖而不毁恪而不反其素所蓄积者也顺则无所凌其尊毅则无所挠其遂靖则无所败其公恪则无所间其勤操是以徃顷之有称善治而最闽省者其必君也夫徳宣过余告别余不能无言故道省县之难为与徳宣之所素有者如此推所有而善施之当谅余言之有征也
　　赠白溪陆君任严州节推序
　　世所谓贤豪人者讵不难哉君子覩籍而叹志士希风而骛鲜不病之咸病其难也夫匪觏之难全之难也盖沛越给敏曰才四者之才以济用翕舒恒则曰守四者之守以顺变幽凝宏朗曰量四者之量以广业有其才矣而守不足履患斯弗亨矣有其守矣而量不充遇斯通不遇斯塞矣故曰匪觏之难全之难也吾蘓白溪陆君少有大志卓荦不羣结庐白溪之上读书三十年博窥而硏讨尤喜论治道而于古今沿革之故兴乱之迹究极其蕴粲如也缙绅铅椠之士生而后陆君者以师陆君为荣先陆君者以不友陆君为耻陆君又进而与四方之名卿钜儒游故其诣益防雄昌而肆大莫御之也然仅一举于乡礼部辄试不第乃嘉靖十七年之春则又不第君慨然曰世之需才也设之名以限之可也士之求用也亦因以自限可乎于是就吏部试大冢宰灵寳许公阅其文曰是老法家之笔也擢异等授严州府推官浙郡十一而严号难治为民嚚而狱滋也严之士大夫曰吾严民命悬诸司刑司刑者诚得其人则一郡理不得其人则一郡乱故铨者慎择之匪进士弗以所从来久矣惟时广三涂以用士议者甚详将以救溢扶微着为法守或者犹名实迟徊而不忍进君独就之不疑虽握异等佐上郡人为君觖望而君不少介于其中是必有幽凝宏朗之量而不于名实之际其过人逺矣夫君之守固穷而不变孚诸人最久其才则行且效于时化嚚而淳易滋而平矣惟其量有非众人所能识者而要之茂猷底绩以称圣世敷求之意必幽凝宏朗者得之故才非难也守为难守非难也量为难嗟乎陆君非所谓贤豪间者耶序陆君行者表其微而贤之无所懋陆君云
　　奉赠困斋欧公之任延平序
　　客有谈选举者曰美哉汉行彬彬乎卓矣于时天下之材未有限格羔鴈之礼偏乎幽遐讫乎季世而风犹存焉然则典谟之载三代之法未足称欤嗟乎三代之际未易言也后王之际漓而不臻非治不逮古材之不逮也材之不逮科限之也惟我元后览逖轨卓跞不羣以次贯行啓塞贤之途勤劝驾之诏盖昔之躙阏不彰愤于薮薄圭蓬之间者咸始盱衡而进飙举云合有足冀焉若今髙凉困斋欧公不谓逮古之材耶使公生建元元光间有不翘于时哉公应贡入太学选为延平推官卑卑者视之一以为希濶殊数矣而考观究论公贞颐防探潜颍不曜而于古今治乱之迹四海之内粲如也盖高凉之墟获与公游者鲜不蒸于善缙绅先生之徒阅古景行每恨不获与陈仲弓王彦方之伦并时而生自公论之即如仲弓彦方得专美一世哉公获遇合仅若后世不可徒步相耶嗟乎美哉汉行非虚言也或曰公俯然抑已而竞于恵者也遇物则矜喜愠之色弗形耻言人之过一命而为法家者流是为当其才乎曰公之才又奚之而不可也遇物则矜是其心之仁也喜愠之色弗形是其蕴之深也耻言人之过是将敏于辟不疑于丽罚一人而可以劝百人者也尔以为法家者流必皆诋欺文致峻绳酷施者耶司封李公徃年尝为刑曹矣凡所谳即无弗允者尝曰昔受政学于舅氏困斋先生盖深致意于慎刑矣挟慧而蔑程者其蔽则嫚其忒则乱耽约而掠情者其蔽则罔其忒则疎蓄疑而寡断者其蔽则靡其忒则滞乐蔓而博逮者其蔽则烦其忒则怨畏威而易比者其蔽则狥其忒则僭懐恵而煦奸者其蔽则愚其忒则纵夫是之谓六忒六忒屏而后小大之狱可以无失矣所谓慎刑者其论如此予固奉以周旋而弗敢坠焉者也故曰公之才又奚之而不可也书曰哲人惟刑无疆之辞其公之谓乎公行凡司封公门下士咸祖于郊为歌诗以送之而涍则为之序
　　赠莪斋陈子令寿宁序
　　寿宁为闽中岩邑故政和福安地景泰中始割置寿宁云闽之郡有八建宁郡与括苍上饶壤接峻山丛林盗所窟穴皇明特设兵备一人专治其地故建宁要害郡也其在寿宁譬衣之有齐缝室之有奥窔譬诸要害则吭喉间也然则寿宁虽蕞尔邑其治重诸闽持衡者择望人才士徃莅焉可也徃岁吾乡阳湖王子由刑曹擢建宁兵备非斋夏子亦由刑曹擢守建宁不浃旬而二命继下闽之士大夫以二子并蘓产也讯皇甫子焉曰吾党之得二子也则建宁治乎皇甫子应之曰治矣哉王子纯孝人也其政不察察孚而有纪夏毅直而不汚又建安之故宰也其去建安民思之皇皇若有失自古论盗非克殄絶之难惟服驯之难考二子之德则所谓柔克刚克者也乃夏子则益之以习而理二子譬之翼而翔焉骖而驰焉者故曰治今年夏余友莪斋陈子谒选得寿宁陈子间过辞余乃曰不敏徃令寿宁吾子其何以教我皇甫子曰陈子之治云何陈子应曰寿宁盗区其民悍嚚不识上下之节礼义之教其土瘠其财伤其政弛其害滋然则余何知其惟训谕以端始规物以贞教民吾子也吾煦之奠之盗吾民也吾感之格之亦弗忍刈之而已余曰有是哉曩余论建宁治嘉二子之遭也实克相济以有成乃若子之身实兼二子之长徃哉有王子之忠信以率之有夏子之果毅以经之有陈子之兼通以赞之呜呼尽之矣其何有于建宁夫天下大矣非一人任也或合或分要诸治而能事毕矣此王者大公之道也于是皇甫子乐乡之多贤庆建宁得人之盛陈子又同年友也遂述而序之
　　送春江张年兄之任贵州少参序
　　同年春江张子以南刑曹郎迁贵州少参张子居刑曹最贤以乆于南诸曹私相拟当迁数必曰张子张子云铨部法自二司而上迁者必择可者二人第其名以请疏下徃徃举首得拜以为常张子之名尝四登于疏而辄居其副凡先张子者其资弗逮甚又非贤张子也今兹拜命则贵州荒遐地非比华壤内藩也故诸曹郎戚然闻张子迁而不能无病于斯乃张子则曰徃以岁壬辰始释褐癸巳服官余马南首迄兹逾纪操牍具严虑即僭爽甫幸累日以进惧其荣冒恒调滞思廸匪所存遐陬万里视吾席前也嗟夫官方易棼醲化滋逖曩在衰季嫉浮竞以澄俗援势才以讽时其言曰势之所求何疑焉图惟盛隆亮工桢贤平以宅心名不诡物举不愆度斯俊乂允升而臻美皇极不然有嫉之使澄导之使竞者绳斯以谈爰析古今谅其讽激味其雅言矣故使张子处于进退之境观于恬竞之际众流所濡毋恒其虑何必积资而迁名亟登而身愈滞也又何必幽沦倦游而卒不免于万里之行也人固鲜其特操防何而不炫曜于当年取讥于无穷也张子自其内心所持古所称贤不以浮沉异观不以逺近易节兹行也克树其猷以永终誉达宣皇化华壌内藩孰知后先僚友属予文以序其行并告庻位慎无戚张子哉
　　赠余肯山擢知保定序
　　盖平居览古之盛纲纪四方振育之涂登阐惟时由之士兴于乂民臻于熙虽一艺之微思乐激昂罔弗利用底绩之休奕世克赖夫古之多贤惟上有以作之稽于前志粲然荣美如此徃岁柄臣急功务去异议互禁设而言路塞斯沐浴之化湮封殖之意微矣于是贞士咸替悄悄庻位不遑宁处或栖迟衡门踯躅而不进即使弗易其理承风踵敝罗络搆防因落而振岂不古今异变而贤者亟病耶今南刑曹郎肯山余子时以御史谪宿州四迁乃为郎而折志懐直其气弥昌若始仕者然不谓余子尝左官也余子可谓贤而其念深矣陈臬丽中祗于祥刑爰克有声兹拜保定之命行予惟世能尼贤者使不进而不能病贤者史称元稹居谏垣不碌碌自滞事无不言一挫衂于时遂踣不振为世讪诮乃余子宁耕于鄙毋宁为稹也平章本朝不如宿州之荣也故曰世不能病贤余子所治固辅郡雄鎭要区征迩役繁财力殚微凶珰黠胥穴壤蔓延奕奕王民杂以覊旅御斯如组和斯如乐非达且弗挠无能为者乃余子投艰善应抗志懐直既达而无戒挠矣乎其为兹郡也何有吾见余子敷政咸宜靖绥甸宇表仪列辟而耀于无穷也顾士之进退关诸盛衰而已之污隆亦取征焉可无惧哉余子贞树含章濯翼图功攸终岂虚哉兴慨俛仰可以观省余属僚谊承役赠言
　　赠别南桥李公赴蜀右使诗序
　　圣哲干纂隆礼熈化垂衣二十余载而文益备治益盛绥懐辑和敷极旁穆之咸臻盖自三五所纪罔以登兹乃扞臣否臧外敌潜衅谈者方虞廷之有苗庻薄伐于南仲于是钜鹿之思兴乎玉食庙朝之上急登贤而替恒轨简良涤瑕举废振沦之策用矣甲辰之夏躔耀戒武邉圉昼惊穧穗在野而戎马奔轶台谏之议申儆近郊一二镇臣爰逮于廷铨揆用忧务储材以称上意夙夜殚瘁犹恐不给藩臬之望亟升于时将是陟命蹄轨继践而徃者积功累资之陋非复论思之所存矣楚南桥李公莅兹浙臬甫六越月而晋领蜀藩佥恱是举也谓公铨揆之所圗也促柱之响可以敏功猷济时之权可以激滞念也惟公张弛咸宜惇纯裕如长厚率物小大咸懐凡我聨事虽侈公之遭而悲公之离且致憾于今之辨材古之兴士有大相辽者起徒步援谈间而庻僚安焉若公声郎曹优剧郡参藩骏树昭于宇内即骤炳卿贰以经大化民其谓何而遑后命之恤为甫子越序而进曰夫秦荼革绪而病画象之孚汉瓠崇防而让平成之格是皆诮隆古于斯今无已之责类也谓举如是而众则竞劝而防于治矣公之兹行式遄返矣纶召载驰取道湖山之间所以泄吾党之悲懐可倚而俟也则巉岷悍江固以阶霄衢而渐皇阈也学宪文谷孔公既叙其行同省诸君咸有赋藻申章汇意不可无述文谷谓予知言属备首简











　　皇甫少集巻二十四
　　钦定四库全书
　　皇甫少集巻二十五
　　明　皇甫涍　撰
　　记
　　家君政事记
　　吾宗由吾父果州公显公广盱浩渺不择地施之其心何尝须臾忘忧官政耶又孰谓公非才而竟斥废传曰善仕不如遇合诚然天子置谏诤之臣曷可非人哉时冲次世谱故涍谨序公事系其后云公治丙辰举进士初督吕梁水利两洪要害巨石巉然江间湍涌迅齧岸舟徃来佣土人御石道佣得把持敛钱以为常公厉志始善褎然治崖防为之至则斟量佣资嵗省漕粟五千石缮旁隄以杀水怒宾至如归运夫不忧御史曹玉疏公兴利除害邺之贤令何以加之宜加其秩令久在徐则洪无遗便矣公尝界隙地以瘗流尸悉按淫觋禁忌婚徐民百余家其尤炳炳则隄栁巷即水湓溢不得漂民居公行时民船菽麦送公公手数圭遣之曰父老爱我望我以山隂政也其歴礼部三司稍迁奉政大夫严牺币名物之数出纳水银丹砂山顚海崖之剂视刀匕膳羞之宜诸属职利原方张公振而堙之议宗藩礼文数制二千余疏大要推而丽诸高皇训典其拒宁藩请河泊印事不避王室权阉为之及瑾败天子首按瑾私宁藩朝臣始龂龂道公贤评事罗侨劾瑾事下部公委曲覆疏侨得不死时瑾汚天下士防尽其党张防器公公卽色阿之必得显迁无疑后连坐罢去以百数未有释然如公者也尚书刘玑干于公仅毛髪间公自以不任私显者不奉其意玑既得吏部旦日即命下出公守果宗伯白公方茗賔闻命勃然杯堕地曰吾知其不免吾乃今为老属吏歔欷也公扬扬徃到果熟知守所宜事凤翔民任文玉与廵按王纶居同闬也私喜亟陈椽其地欲厚牟利诬十八人盗者讼公公重诬非罪不坐纶憾之縁餙他法劾公天子寛之夺季俸纶郁郁不展莅果时诘察恐喝既而索柟酱于公纶意实欲得金公私念曰畀御史金以重汚朝廷甚非吾心竟罂柟酱馈之纶由是益衔公也给事罗方果人穷时饮城西娼触娼姙遗娼金求毋讼至是嘱公归金公不可天子勅给事王萱纪功军中方短公于萱萱来蜀纶又以为言而叅议张诺益致齿牙之猾隂中之萱因劾公受贺酉阳事解官焉果故事守至属邑致礼币称贺公曰蜀防忧朝廷六七大臣日不暇给奚贺为遣之酉阳军僄悍奔命在蜀挟威取隙掠民资持民妻儿去之间有亡道果者其所持妻儿度暮当扺果逃归其夫家军诈讦果民夺去犒功金讼高中丞高重军僄悍深罪果以故宣抚冉舜臣得以其部七千人来防城下辄入民卧内霑酒衡行鏖击市上民震詟丧气不敢瞠目视公方自保宁归民喜曰父母且至公难偿军金示冉轻重御之曰而欲驱果民入老酒伍耶吾持吾印绶付汝矣果民谋曰吾辈不得忧公上自卿大夫百执事下至郊外小民争出金偿冉冉且德公解去士颂于乡民谣于野名籍籍在台司咸多公泽洽感激公乃以是罢也后公尝一见萱萱慿几面发赤曰吾谓公耄耳初公至果兴学崇化童婚妇鬻禳賨旅暴劫之俗刬刮烬灭果民号顽犷无顾借心偷懦转脱之益弛视其上公痛绳之民皆洗刷改悔克还于规其他文恶吏亦不得并縁为奸民彭姓嫉其异母弟其父方殡弟家比夜先引父棺出火其居杀异母弟二人则又诬他民讼他民遑顿不知所为公亭之有鸟哀鸣堕他民手公疑之因诘彭盗能仁而父耶弟而杀也彭惊色如死灰前服罪遂泣其母不知亦泣也遂坐彭乡中豪数不法匿林莽岩穾有司亟迹之即撞搪扺冒谋依贼以故有司因循酝酿且大乱公削牍示豪速来吾宥汝逡巡淹泊父母妻子且属吏汝堪之耶即依贼汝能活耶旦日豪争诣治请坐公曰吾岂绐汝咸释之他豪百人获时佯立约契请贷高訾家与辄负之不与则持兵尽夺所获至是相戒曰且休矣吾操瓢囊求一日活也时贼方炽悉得矛鋋锄铩楼橹罂篾之具人囊沙系韀间级而升城所过城辄下延烧民居照映百里摧坚絶险帅敛手灭声势不敢近公列堡辨途脩城凿井日椎牛飨民校业贼七至公昼夜擐甲不得交睫民亦殊死战果得无事蜀民言曰重庆地险民以完果民以完赖守贤由是中丞林公具公贤闻上副使张敏佥事郭东山抚贼与贼行受命令所在不得持寸兵御贼贼恬然事故常长铩黄帓首跃马果郊外公命倅以刍粻劳敏且白敏脱有变如果民何不敢入仪卫又命民事刃卧防伏陴为备贼相谓曰此非胆大守地耶夜半渡河去当是时果防防公既罢太保彭公命礼币留视事劄有司奉公如初及平蜀疏公云顺庆守奋于无聊之余絶贼东道逮系其家属贼解心益挫臣不忧饷给不靡歳月而收八载之功者顺庆守之力也竟不报男涍谨序
　　东隐记
　　好者形縻也沿乎无穷独形哉寓以不形其縻归均东隐子闻之愀然曰我防殆矣好者形縻也吾以为大戚也吾志行于东方有方而无物形而无物然则防寓矣志以是行适以是大和茫乎杳乎东丽之君恍乎忽乎东之万形吾方且拒之而彼蠢乎其萌之吾方且休之而彼熈乎其来之葆之其无所遗之耀之其无所章之寅存而圣思吾是以终孰为縻均甫子曰防矣夫是之谓益縻子何不遗汝之形忘汝之好内外合通与方同故曰死生为一条可不可为一贯与其离于东西而争之也忘也化也方之外无迹也畴昔之縻是谓脱梏东隐子世挟赀雄荣至于子之身耻之尽弃其术循溪而东宇于懿土夷仪而简轨于于而安居强而教登税而享何懿子之表而罔子之也甫子之曲也日之升光告以悬解
　　有无亭记
　　北湄王君真州人也庐于江之北人称之曰北湄先生常择异处亭而临之以尽纳大江之胜间读右丞临泛之句若有契焉而遂命之曰有无之亭云雾吐纳隂阳阖开江上诸山隐见无时旦暮殊状海门杳渺絶壁千尺防薄歘忽但闻江声孰有孰无莫为端倪天下之竒观于是乎在而君日揽岁结发为文章振耀家国亦不为无得于兹亭矣然君之趣有进乎此者尝谓道无古今亦无有无有无之际夫是之谓道此天地之奥而万物所由以终始者也又有见乎天下之大何物非我而我之所遭有忽然不知其所常者其适有也未有能使之有者也其适无也未有能使之无者也且其为有无也庸讵知其卒于有且无也是故乗物以防之逹其天和而于是非得丧穷亨喜戚出入倚伏反覆变化之故凡皆有无之蕴而相为不穷者吾以是一之于外而忘之于内也盖其趣如此故其仕也歴试州郡人以望任为惜乃今淹迹郎署而视其色若无少不足者其临政若勇于始者其真有道者之所为欤是故非众人之所能识也然其名之亭也犹将白之而不能无所滞累也何曰是防庄氏之所谓寓也寓而不有黙与道俱虽身莅繁曹而不异乎亭之偃休也目厌讼牒而不异乎江山之临瞩也以是心徃行当膴仕勒鸿其何异致然则无是亭亦可故曰寓而又何滞累之有予今年夏来观政于刑曹一日君谓之曰吾庐有无之亭欲记其所为名者而虚者久矣其以属之子予防而读君之文今幸而观君之政有以得君之心也故不辞而为之记
　　读天官杂志
　　涍曰周礼之言极犹易之时书之中圣人化成天下之大本而垂世精微之训也有天下者考其本末源流之所在则所谓以道治天下者盖自有不外乎法而不囿于法者矣体国不从叶氏之説
　　涍曰按周官冢宰掌邦治统百官均四海蔡氏以为内统百官外均四海盖天子之相也百官异职管摄使归于一是之谓统四海异宜调剂使得其平是之谓均乃若勦取均节之意而言此説经之大病也
　　涍按吴氏以司裘内司服追师屦人夏采掌舍幕人掌次羃人世妇甸师女祝皆属于春官至女祝又以为秘祝之官贤君之所去又乌可用之于宫中哉宫中用此礼必有巫蛊等祸作于不测矣而遂欲杀去此职其论美矣然先王之世固不可以末季衰乱之流而言之也立説以示戒可矣而必欲以意为之去取则恐无以测圣人之深意而乱经文之旧也周礼之作不为末世荒淫不可测之变而废其所欲设之官象告之易不为情伪繁滋不可已之势而责其所不及之辞其意一也涍曰属职聨常成法刑计八法之体所以立也举辨防听经正纠弊八法之用所以行也官刑康成之説得之涍曰关市之赋以待王之膳服则知关市之所取矣邦中之赋以待賔客则知邦中之所取矣各以是推之则地之所属财之所宜敛弛之常丰约之等皆可得而知矣
　　涍曰按注薮亦有虞掌之亦指其人而言也九两之中有举其重而言者如地与贵是也有互见之者如贤与道是也有相资而成者如利以牵之治以成之是也上以是九者而施治下即是九者而协从是上与下相为聨缀也邦国之民莫不有所繋而相亲睦是下之自相聨缀也先王比天下之道如一身之间一堂之上岂有睽离涣散之俗乎
　　涍曰观周礼废置诛赏见先王行法之义观周礼悬之象魏徇以木铎见先王示法之仁悬之象魏而见之者熟徇以木铎而闻之者真王者易避难犯之法固如此也万民不言徇者嫌于渎也
　　涍曰谓之典者合之尽其大而有经常宏逺之规谓之职者析之极其精而有委任宻察之义
　　涍曰善言其德也能言其才也有德有才而不可以不敬敬而归之于正法与辨则才德之绪耳此亦立言之次也
　　涍又按郑氏曰万民之疾治于已然自王而下则去其疾于未然凡人之疾未有不生于饮食之不谨今也饮食膳羞珍酱之齐既以时而眡之咸酸甘苦辛之助又以时而和之牛羊犬豕鱼鴈之宜又以其物而防之凡所以调和王之饮食而助养王之血气未尝不极于惬适疾病何自而生乎是固治之于未然之前也由是观之食医一官乃先王谨疾之深意自汉以来其説未有改也而吴氏乃谓食医之文无一字及医疗等事止言调和膳羞故取其文合于内饔则其论泥矣
　　书云岩先生周易余毳
　　云岩先生志述古易探潜玩昼忘食夜废寝者殆逾三纪遂着余毳一书以发其秘窥先生之心聆先生之论若将超然象表费氏而下无所谓辞也邵子而上无所谓数也四圣而外无所谓易也涍尝览之三经异册十翼类从其独防卓识峻迈前古以此知其志逺而学勤义精而功大矣顾谓涍有闻忘已就且惜兹书之弗彰先生虽潜德肥遁未耀于世然书之传以道不以位理之存以心不以时后世子云终不可诬也独涍浅劣所谓童而习之白首茫如者茍曰若此为允若此为疑若此宣圣之所常言若此宣圣之所未尝言若此诸儒之所及若此诸儒之所不及窃惧借听者之无以复也嘉靖九年长至前一日后学长洲皇甫涍谨识









　　皇甫少集巻二十五
　　钦定四库全书
　　皇甫少集巻二十六
　　明　皇甫涍　撰
　　表
　　请立东宫第一表
　　兹以天眷皇明笃生圣子臣某等伏望皇上早颁册命正位东宫以隆国本以系人心以永皇明万万年无疆之休谨奉表陈请者臣等诚懽诚忭稽首顿首上言伏以承天立极当崇永世之图尊祖敬宗宜豫建储之举盖将衍万年之统实以系四海之心凡在照临孰不忭愿恭惟皇帝陛下温恭允塞齐圣广渊天明地察而祀典肇新礼备乐和而颂声交鬯值庻绩咸熈之防启三灵孚佑之祥元嗣诞生宸闱洽庆顾南郊禋告虽特举乎崇仪而东序升储尚未颁乎显命臣等重惟太子正而天下定元良建而万国贞乃帝王之逺猷为古今之通道伏望皇上承天命之既固察人心之攸归特降俞音遹脩旷典重晖丽正焕宝册以敷文淑气布和俨青宫而正位则人神胥恱薄海腾懽祚隆有道之长化协无为之盛臣等无任瞻天仰圣激切屏营之至谨奉表以闻
　　第二表
　　伏以鸿休昌后启圣祚之无疆燕翼贻谋庆大君之有子顾惟册典未拜俞音用伸向日之诚再罄祄天之祷恭惟皇帝陛下神化宜民中和建极际四海文明之嘉防隆百年礼乐之昌期首正郊仪歆皇穹之克享继新庙祀衎烈祖而思成绍八叶之丕基崇两宫之徽号典章咸备治道大成声教诞敷祯祥疉见独储闱未正而率土系心乃鼎命既凝而普天均戴在皇上虽秉克让之徳于天道实昭启佑之机况具体圣人岂以少长而或异承休上帝当观臣庻之攸同伏望皇上眷离照之重明法乾纲之独断开鹤禁协春王届令之祥肇辟龙楼锡元子承祧之命庻神人以之悦穆而社稷有所慿依聿开万世之祯允答三灵之眷
　　第三表
　　伏以主器在于长子所以明继体之尊建储非为私亲固将昭嗣统之重殷书载以贞之训汉史垂早立之文在昔有征于今特盛河清海晏丕膺万亿之期天与人归敢致再三之请恭惟皇帝陛下握枢御世立极建中郁郁乎文巍巍惟大当流虹之肇庆咸就日以倾诚琼干分辉乃殷王之元子银潢演润实周代之文孙顾国本之益隆在天序之先定臣等又惟皇嗣诞降之日属当宗庙告成之期皇矣列祖之神昭然啓圣之意是以复彼愚悃屡渎天聪伏望皇上遵明征之祖训抑谦让之至懐旁烛休符深惟大计特颁册命早建储君仰奉两宫之懽俯慰羣臣之望则亿兆君师之永赖郊庙神灵之顾歆无贰无虞緜万年之国祚惟敬惟一衍千圣之心传
　　请立东宫上昭圣第一表
　　兹以天眷皇明笃生圣子臣等伏望昭圣恭安康恵慈寿皇太后赞宣册命建立东宫以承宗社万万年无疆之统以隆国家万万年太平之福谨奉表陈请者臣等诚懽诚忭稽首顿首上言伏以博厚承天肇配两仪之位含育物聿隆万化之源风教式敷虹祥载锡属熈辰之盛举视前懿以增辉恭惟昭圣恭安康恵慈寿皇太后陛下淑慎在躬中和毓德光昭寳命崇太母之丕称庆衍瑶图享昌朝之至养方凝神于顺治欣播美于元良桂寝发祥椒宫协瑞盖尝歴观乎典礼允宜豫建乎储君臣庻同情古今一道伏望俯从舆议特赐允俞念有子为讴歌所归谓长君乃社稷之福赞睿谟而亲决歆册命之早颁神器恪承奠皇图于有永天休滋至緜圣寿于无疆臣等无任瞻天仰圣激切屏营之至谨奉表以闻
　　第二表
　　伏以昌祚登闳仰皇天之眷命隆基培植昭厚地之成功纯风协畅于慈闱嘉祉肇钟于元嗣懿兹典礼惟仰賛成防俟允俞爰申吁请恭惟昭圣恭安康恵慈寿皇太后陛下得一以宁承天而顺嫔则着于宫壸玉化达于寰区孝庙夙承克相馨香之治武宗载翊聿成佑启之功重惟经国之谋爰有建储之议典则必贻之子元良在正其名盖将继体而承祧尤贵乘时而豫立人心允属天命攸凝宸极遥瞻已合辞而上请俞音未获徒切仰于下懐伏望察人谋之佥同赞圣志于先定璿源衍庆懋苍旂青辂之仪华渚呈祥焕玉篆金镂之册掩前猷而独盛启后圣而增辉俾炽俾昌享万年之寿考以似以续绵千亿之子孙
　　第三表
　　伏以登配一人道贵承天之顺母仪四海功存启圣之防元嗣挺生固宜豫建睿谋宏逺亦在赞襄将图奕世之永安敢惮烦言之三请恭惟昭圣恭安康恵慈寿皇太后陛下积庆涂山发祥渭涘燮和隂教徽风畅于六宫膺受天休寳命光于再世祖宗大训盖尝躬率于行家国令猷罔不迪知其蕴顾惟元良之早定允为治世之良图当先朝之立君既防拥佑之力在今日之建嗣宜勤劝相之心是用防请之再三实冀纶音之俞允有开圣意仰借慈言舒北阙之至懐肇东朝之正礼分坊齿胄伫毓问于承华主器承秘遹蜚英于上序重明照乎天下大策定于禁中凤寝三朝坐享文孙之至养鸿基万祀仰承上帝之昌休
　　请立东宫上章圣第一表
　　伏以坤仪至顺合圣徳于无疆离照重明肇元祥于有庆过歴衍闳昌之祚升储属孚佑之期瑞气旁敷懽声齐动恭惟圣母章圣慈仁康静贞寿皇太后陛下中和成性温惠在躬笃生神圣钟万年之景运恭履帝位绍八叶之洪基垂懿范之章明焕徽音之赫奕爰发祥于熙洽乃锡祉于元良国本弥隆仙源有继凡臣工之小大无不倾心在慈圣之尊亲尤为属念臣等恪陈愚悃仰达宸闱伏愿赞金册于早颁属瑶图于永赖受天纯嘏开世太平昧旦龙楼礼阅东朝之盛长春凤寝寿齐南极之尊臣等无任瞻天仰圣激切屏营之至谨奉表以闻
　　第二表
　　伏以恩深保育龙飞昭啓圣之功德迈思斋麟趾发诞祥之庆属当昌运宜举旷仪仰慈睿之赞成慰臣工之忭愿恭惟圣母章圣慈仁康静贞寿皇太后陛下安贞廸吉淑慎凝和有炜承休无疆合德相河间之礼乐妇顺明章贻丰镐之谟谋神功博大顾惟文孙之肇育尚稽册典之焕颁切以祖宗成宪举不后时帝王有真生而凝命譬朝曦方出于海则丽景已光于天故古昔贤圣之君莫不豫副储之建盖天地神人之主岂徒崇谦抑之风臣等不胜犬马之懐未遂云霓之望同心仰戴再用敷陈祈懿训之俯从开圣志于克断举行盛事光阐令猷佳气郁葱茂对重轮之瑞徽章炳焕开少海之朝緜国祚于遐昌基天命于宥宻椒宫协庆弥臻百顺之休兰殿增辉坐享万年之养
　　第三表
　　伏以垂祎抚治遹观王化之成主鬯承祧宜赞元良之建人谋从而翕集天道应而昭彰事在必行理当申吁恭惟圣母章圣慈仁康静贞夀皇太后陛下含履顺和懿凝休宜室宜家肇显徽音之嗣在宫在庙式刑文德之纯保兹圣躬施于孙子祥钟莞簟璇源衍流之长化洽珩琚寳命属隆基之固夏道占启贤能继殷邦仰汤降不迟惟懐永图莫先豫立臣等重以社稷之福在长君国家之庆惟有子况昌运适际乎累朝之盛而储位久虚于一纪之余元位既昭鸿名宜正陈情丹陛羣心尚沮于防谦申渎慈闱大计望形于蚤断伏愿鉴恳忱之交积烛符瑞之骈臻赞协圣猷举行懋典不以臣下屡请为渎勿以神孙尚防为辞敷金册之崇仪布青宫之显命则普天均戴率土俱懽怡顺治以凝神天休滋至抚重晖而衍庆国祚弥隆
　　请立东宫再上表
　　伏以立极始彛伦之正道懋大君继体端统绪之传礼崇元嗣恪观成宪歴考前规凡称有道之长一本建储之豫人心系属宗祀光辉恭遇皇帝陛下德隆尧舜功迈禹汤圣久道而化以成皇建中而民用乂粲然复兴礼乐焕乎其有文章鼎命渊凝载洽宫闱之庆璿源濬发屡昭弓韣之祥日月于是贞明天地以之交泰臣等恩霑海岳报拟涓埃尝积微诚爰申末议豫顺而动瞻北极以陈防震洊而亨冀东朝之快覩纶綍之音三降独谦让而未遑云霓之望久悬窃恳勤而弗置重惟皇嗣睿质天成英姿日茂等文王之生有圣德同黄帝之防而狥齐兹者玉律环周金相裕盛在皇上防谦之志可因时顺理而回故臣子吁请之言敢沥胆披肝以献伏愿鉴三灵之荐祉嘉万宝之成功涓以吉辰举兹大典元储正位焕缛礼于彤庭显册敷文霭重晖于青辂启作述纯熙之绪协贞元防合之符上以慰圣母之慈下以答蒸民之望执匕鬯而承庙社颂有庆于一人垂衣裳而法乾坤衍无虞于万世
　　颂
　　东湖颂【并序】
　　大中丞苍梧吴公别号东湖时朝庙鼎臣文章钜伯抒情飞翰而胪其幽素者既以炳炳奕奕无所于隐矣今兹按节于蘓涍从诸生之后幸瞻公之表而闻公之教窃惟公以嘉淑之质敦正中之学播为辞命则和平纯夷实而不华达而为政则仁融通饬大而有经匪培基蓄德之有自曷臻美溯源考本公之得于兹湖者茂哉防矣嘻其不我诬也用是略其土风之感妄意探脩之盛再拜稽首作而颂焉颂曰
　　于维南极虞风朗融五岭腾峙七泽环通扬霄炳灵懋液宣钟乃眷哲挺岳降稽崇冲含粹懿前良有作希蹑顔闵明悰关洛相厥澄藏居遐迪登川永叹兴游耽索乃即乃构嘉名展附楚奏长思吴吟聊寓既曰理凖亦惟情虑悬懐狥轸相羊太素物我同涂小大齐观昔哉周览猗邵之贤人墟涉税中土潜盘公智有烛寥廓颃翩茫茫周道浩浩中经曾唯岂坠显允先程回游参体欲至相承侯企之广侯蔽之精公庐幽皥在湖之濵日大以肆防滉弥臻综之以礼絣之以文成渊沔譬物斯春载瞻斯构载沃载涤沃以克复涤以常黙龙鳞涣澜源潜不息誉髦斯士枢衣云集悠悠枫峤萋萋兰畹粲粲以遨抑抑以践防心曰殖仁舒义巻彼美清沦芳辉增逺维公凤举茂防滂敷是荷是赞莫匪令图刚膓首节恵化流区今之司直乂绍先孚曰予小子慕思有翼公殿南江光仪是觌翘睇湖堂余波奋激濡毫颂美以播贞则
　　辞
　　吊濑源阡辞
　　瞻龙泉之华壤兮嘉名源之孕灵崇冈郁其环绕兮俯渊流其若萦隆隐隐其蜿蜒兮伏纯气于扄昭白日之千龄兮谅茂德之是慿钦桥门之高风兮轶贞耀于徃哲绍芳流于桂溪兮等淮波之不竭翳体魄之永安兮肇蕃祉于奕叶赞邦宪以纬世兮益兹岩之嵲龙山阜兮岳降维时固干精兮坤厚以绥敷乔林于秀麓兮凤翩翩而来仪挹骏烈而永懐兮聊宣之乎斯辞
　　祭文
　　代郡守祭神文
　　兹者天雨緜浃春阳久郁男麦女蚕阽于败忧某等扪省惊惕实惟瘝咎罔以克承明神载勤禋礼未获报休而廵抚都御史陈公方莅我土乃眷轸恤格以恵仁惟神正直棐忱影响顾懐有民云翳开除羲轮照煦万姓衎衎谣歌鼎臣乃知皇天无私靡诚不鉴靡徳不祐下职悼汗弥益而灵祝之庇则厚矣荐羞防答神其右之
　　祭外姑查孺人文
　　年月子聓某谨以薄奠昭祭于外姑查孺人之灵曰噫景只精嘉则蒸生膏仪齓华褵仁帼经既偶既宜允效辰施承肃愉愉乃安靡暌相厥先后休和德门里有哲范表无间言夫子金玉擢桂克世猗内之光亦有攸济履祉亨家维旭维杲以燔以防莫不静好杂佩称诗孰武斯良令恭有勴纯嘏厥明花邑江隈子也载驰靖貊徽音靡猷不夷歼我良人癙忧孔旅为缟为氷素辉式茹日禋上慈恵弥笃胡嗣之卭坎疚触目悬黎在廥轭毁衔决迹迹啒啒光蕙多雪呜呼哀哉积善不遐德嘏不征匪曰不遐忧盱摧倾嗟嗟片玉在昔成思实恫小子憯不受知作噩之防灵标长吁殗孽滋甚痛奋非夫明昭戚言鉴民维天扪省如何屑涕如泉扉将启长夜悠悠灵其有知以右牢羞呜呼哀哉
　　祭杏东司徒夫人文
　　某等昔自防穉闻夫人贤均以严君彚防而然登籍丙辰同司徒年夫人之贤既懋既宣归司徒公淑慎不愆忘贤忘贵妇道克全烈烈司徒夙夜国事夫人相之室忧靡遗皇毗是基永靖于位虽无攸遂坤承有自于维懿德福禄来萃贤明仁智耀古之志我父自公颂叹芳猷允矣内则斯令寡俦辟咡受诏代谢春秋徽音在人同辞不谋诗人播咏实惟好逑德盛益昌令子绍休绍休明朝馆阁蜚声道亮天工文蔚世程十载之间俯仰极荣某等哭司徒墓方悼邦桢继之夫人兰雕玉倾匪文侑奠聊用叙诚
　　祭毛同年乃翁东石文
　　维灵硕美在躬迈训知服黼藻绮文绅缨表族克孝克友实秉之良敦仁安义惟道之常乃结于心乃率于履为则人兄为纲人子伏泣感令推财激俗古有乐许照耀芳躅处顺恬养幽园是营达人大观逍遥永贞姚江钜壤佳丽之区陶情水竹适志禽鱼峩石在庭日揽秀色东山之心贤不可测征德后人廸以义方勤鑢祗训克懋弗忘镌铭九思播咏三益羽仪既就腾声仕籍贤哉令子惟志之承望舍云合驱辕雪凝文陛朝践哀言夕闻星奔靡恤毁骨炎曛某等藻镜齐映冠绶同新哀深覩变实仰斯人缅维懿轨令猷孔宣龙章终贲以慰扃泉比音越鸟委恨南枝山川遐逺引望长思












　　皇甫少集巻二十六
　　钦定四库全书
　　皇甫少外集巻一
　　明　皇甫涍　撰
　　四言古诗
　　赠白楼吴公还朝诗一首【并序】
　　大宗伯知制诰白楼吴公以嘉靖丙戌之春表阙吁衷南驱展墓日月之光中普霜露之寒下濡楸槚郁目纶綍介心公前莅太常渥承睿典乃祖乃父并锡龙章爰以夏六月十有六日悬霄幕于山椒布天声于馆扬葭啓道徐銮警节景云时覆炎晖稍清倾廛萃观羣位肃伏公抚躬雄厉宠悼交加重林以之动色山灵宛其在辟诵言于行在有怀于明发者靡不仰崇徽而叹息奋薄已而衡困忠孝之谟斯亦垂惠于邦人矣既而昊天慰其毫毛济川思其舟楫三台齐色繄公是赖云旌已峩火旻言别夫盛矣休哉皇天大庇哲人迈相我国家亿万斯年无疆之休乃继挺于吾苏也人文茂猷降岳匪诞文定吴公振遐轨于前文恪王公持典刑于后逮我公绍隆绪于今矧龙飞耀徳海宇重熙鸿举六翮辰附长天不足拟议我圣君贤相志同咸有之万一也末学小子游公之门廼载世焉仰斯宏美在兹弥庆公岐嶷天成殆庶亮防率物冲襟古称上徳九师该综一防惇秩文星遐贲明不遗乎两京化雨倾流仁自扬于六馆振铎而中天悬日操翰而万牒如泉望履綦者识体安之爲深抱铅椠者知意达之可贵帝厚其祉琳琅在膝才冠一时名高江左神畿委辨乃斗筲乎洛少古文腹笥亦珠鹄于岐公于涍分则交游义均师范益谅庆流之逺末睇淮水之占矣公恒执谦退皇上笃眷有隆俯慰孝思虚位以待嗟乎山甫切永怀之心召公裕明农之愿在是行也小子涍仪刑日逺提携孰从辱公国士之遇期以青云之器蹇踣如斯是用疚怀增汗负公如何赋诗一章以赠公行亦有感激之辞焉诗曰
　　于惟敬皇实徽文教惟天保定登猷朗照乃崇乃柬并甄冐金相玉质帝赉惟肖奕奕吴公爰以时升鸾翔翰苑华馥天庭经之纬之賛我熙明道爲皇范言垂世经鼎号羣瘁凶珰遘祸靡扬不伏靡隆不堕爰戢于署闱无可司成奉常礼丈载荷重光乃宣干纂穆容六幽咸被三谟是踵濬哲惟文承休端拱畀厥典刑曷顾曷恐公徳之铄式眷纯锡丝纶是承密勿是职敷言焕烂裁训渊黙凝精驻翰昌爲稷益物变易感性美惟滋希我皇鉴贷我幽思帝曰福汝臣浴宸慈发春指斾文陛登辞载思载逝风举云征萃镳响像鳯吹晨鸣重章双映辉尔幽扄有岩斯媚有颍斯荣山甫永怀召裕其猷乃雍时旷曾胡少留七月初吉鹢首湍浮贞仪允则去我孰由曰余寡劣芳尘每挹譬井之渫惟公之汲称之千里跻文践赤盐车长仰是负是忒负忒在斯人伦实难衡揣非疵静言永叹赓歌翕烈主圣臣贤猗欤咸有慰尔幽兰
　　送子春知泰安一首【并序】
　　仆闻之恒检毁心于洵违通方乐施于孔艰岂惟斯今抑往代之同辙也越彦世珍时惟许子廼渐熙朝廼飏帝休柔嘉克植靡铄靡防识足以襄乎典文足以羽乎盛世爰莅东土多士顾之则曰一命而守士之宠也惠心有邦政之硕也履艰弗违义之揭也悠然以思衎然以趋斯其弭出入之愿即瑕疵之理安孔艰之遇阐通方之量者矣今大君干作明征有虞本治黔黎流哲幽遐而复权衡心膂品材咸迈盖非位之患惟弗果于乐施之患也予俟之矣然俟之者人安之者已已弗人污人弗已隆君子之所独慎也穷律首途云雪凄其仆忝同升之末感索居之悲慕赠处之义赋诗一篇以赠之何以处我夫岂怀愧于下节而捐望于大音也
　　显訏皇哲桢猷惟彦孔绍孔晰冯翼弥眷文思我后溉沃以衍惟和五命于王一变允彦伊许翩其来仪扬业实隆有服载辉伊许孔淑心乎徳施望之不替从之不疑灼灼英贤逸轨既超前营后雘汔晦而昭彼美许君载翔载翺舞谐舜庭尔其爲韶孰匪帝臣子命在东社稷是司身遐职崇子弗人图人胡子恫不卑曰圣畴克自衷秉礼惟恒抚民惟亮于方美顺于操恶上式徂海邦鲁道有荡岩岩匪岱予将安仰惟梁有鹈惟隰有荷尔车遂征我独叹离何以慰思慰之矢歌匪歌有余我心盖多
　　五言古诗
　　游山三首
　　倦归已改嵗缅多邱壑情开防悦修景慰志及山行春烟乱繁壤丽日流飞甍萦原散朝緑廻渚延夕清羣峯每相惬窈窕仍将迎念对同怀子相彼林端莺忘形得妙境顾已愧浮名嘉招非吾事谷口暂躬耕
　　其二
　　逺林郁阡眠修畛乱廻复余杭多佳胜云泉更幽独再游及兹年五载隔陵麓春归荣条敷露晓华馥台径乍彷佛灵竒故潜伏悬磴共扪萝翠防屡穿竹遐念思灭迹虚懐耻干禄差池歴九秋今期返空谷
　　其三
　　云泉邈岑崟侧径肩舆迟春丛塞前术目孤亭危徘徊晒丹壑积石转多竒游观始近代防峯几何时岩扉高下藏冥探不知疲烟霞廻陵峤风云暗湖陂迹往心已得机息道自随古来达生者斯理谁共知
　　结庐二首
　　湖山有深眷逍遥暮江曲江流入逺山结庐此幽独依方薄霄汉冉冉向林谷东风拂襟袖沿廻野中緑白云荷锄归田畴以自足
　　其二
　　散髪谢当世结庐五湖濵兀然蓬茆下聊用全吾真明明耿介懐道逺无缁磷且复饱鸡黍高卧前山春飘揺孤云起鸥鸟相与驯终期返空谷庶足称逸民
　　泉上
　　我爱名山胜名泉山底清悠悠坐盘石古碧照心明客有携琴至应多流水情春钟下楼阁遥见白云生
　　雨中同子浚家兄观陆羽泉亭作
　　山房罢僧饭过午闻春钟径苔久沾湿深登孤兴浓缅怀竟陵子临流散情悰亭高眺烟雨万树何丰茸苍茫逺楼台春色连诸峯阑干倚揭玉窦莓苔封千秋槛泉碧何处潜虬龙流膏足挥弄清泠豁心胸行堪入顾渚结庐继幽踪囘首上月坐失山门松孤琴下岩壑杳霭白云重
　　赠僧智宜
　　名山面沧海秀色雄吴东当时万里楫来往迷烟空营防阻胜絶云石怀幽踪桃源我归卧几见桃花红时临虎邱月爲忆龙游宫緑萝谢当世清风揖宜公春云下锡杖孤鹤遥相从中泠洗心处大觉超宗身将防霞净心与灵泉通来投浮玉志披阅开情悰青天振雄笔随意歌岩丛嗟哉惠休辈久矣沉蒿蓬今古此相接清兴那能穷离津栁花暮京岘乗归风江山怅当别落日牵予中何年试携手一上妙高峯
　　送吴生
　　吴生跨孤鞍告我将逺游怀恨适杞国别乡当杪秋携手欲哽咽念子意绸缪壮夫未特达空叹日月流何不耻北敌负戈向边州数竒茍不遇相与归故邱夜深话国歩戚戚多隐忧长望云沙昏黄河去悠悠马嘶仆夫瘁霜雪盈道周大梁非吾土嵗暮难久留功名自有期肠断畏阻脩
　　杂感四首
　　驱车适京阙矫首望钟山长林蔽白日云螭时往还回顾大江流感慨靡所宣九衢扬尘起飞盖相追攀鸟雀纵横翔孤鸿摩苍天徘徊不得进怳悢久不安中夜观河汉清光照八埏
　　其二
　　昔予励志日有弟同明誓骐骥服盐车伯乐今已逝参差互緜挛扬眉谢文艺寤寐攀羣龙弥高非所惴亹亹流光改迷错徒相弃舟流不知届思之令心悸中夜悲风来何以宁吾嵗
　　其三
　　端坐怀始物化令心悲寒蝉寂无音蟋蟀吟牀帏白露申严霜二气相推移柔顔异往嵗壮志昧所期素意何由逞兀兀当谁归寒隂被劳荣展转独烦萎
　　其四
　　矫羽出浮云仰观哀鴈翔皎皎叹长勤抑志自多伤光华田中卉微命委朝霜抚景亦何思思心重徬徨城郭不可居焉能恋华堂平时慕英蔺慷慨提干将志意俯曾云清风被八荒撛刅酬东瑟回车抗咸阳观言思今古变化讵有方达人建大节蠖屈乃龙骧无我终多立常爲百代光
　　雨凉诸兄弟同坐
　　微雨过前除乔柯散广隂亭沼生秋色芳襟旷萧森仰睇众鸟归俯聆孤蛩吟兹乐谁与共密亲意所钦藜羮不足厌各懋追华簪増多念宴守北山岑
　　留殷宪使酌二首
　　我罢金陵棹北山歌采薇梅影照芳樽枝头春欲归急雪洒虚牖园色净云辉酒阑爲别处怅望暮禽飞
　　其二
　　深源千载后江左冠风流相逢秀水道解剑醉垆头不起白云卧岂顾苍生忧惜别垂杨发春风吹御沟
　　山南叶公按吴嵗满还朝奉送二首
　　丹凤振云表翘首归昆仑依依南山竹乖此孤生根燕婉青琅玕万里怀旧恩扬防轸遐念临江意弥敦清霜盈衢路杳霭黄河昏车马喧空城秋日照金门激烈展长望耿耿飞离魂
　　其二
　　天马本龙种哀鸣结长思駷跃当冀北自可穷瑶池黄金买竒骨我独伤弃遗秋风白日厉惨澹凋华姿幸防伯乐顾剪拂生光辉感此怀逺别悢悢中心悲悬旌漾空江千里烟树微倾葵报明主慷慨云中归谁怜抱照华泣下沾裳衣
　　近茅山渐高
　　杳霭登春山嵳峩入云岭征竒不觉逺发兴日初永石丛孤亭秀花覆仙坛静钟声天际深罗衣涧濵冷长揖山阿人坐使尘虑屏
　　登大峰观上宫楼台
　　石道转岩口楼台攅紫云访灵多问讯作礼时殷勤万山霞气伏三峯林势分静言幽谷响濯足流泉闻絶粒嵗云暮不知人外羣
　　下峯观喜客泉
　　涧唇敛黛色峰首浮春隂泉留慕往代客至清烦襟寂寂桃花晩霭霭武陵深龙潭泽地肺霞绮扬人心即此羡投迹愿言隆所钦
　　三峯望玉晨观
　　和煦照天路诘曲开岩扉我来三峰下回防当余晖汲泉慰饥渴转石逢芳菲松风阻良觌况复游人稀不觉碧山暝烟光浮翠微
　　句容道中六首
　　明镫理行装逺客凌晓发虽多故乡念复觉恋帝阙山风吹征骖孤月向空没我来仲春时荏苒众芳歇不如早旋归嵗月坐超忽
　　其二
　　改服辞主人靡靡即归路云冈多诘曲郊原莽回互出门还无期青春值頽暮马首不辨人空林但烟雾征衣暗沾湿侵星苦驰骛迟迟日光出苍苍众山露含情忽以畅登歴愧能赋
　　其三
　　聨镳出城闉誓当与君离回回我心乱眇车行迟执手诉中怀茫茫将何之百里尘沙昏对此酒盈巵哽咽不能饮徘徊长路岐惊风飘浮云恻怆令人悲
　　其四
　　隣鸡正歴乱仓皇客中食星月浮空山朗朗照行色青春有时归征途去无极白云东南流迢递隐乡国慿车泪潺湲安能生羽翼
　　其五
　　﨑岖慕畴昔十载歴四方游燕更适越鸟道于云长父母在我前弟妹居我傍风波不足畏岂念怀故乡今来百里外抱影登高冈青春动成逝思之泪浪浪
　　其六
　　驱车出城西时望长河东孤烟散林景晴日开岩容南郊气改薄热劳我躬饮马苍溪濵坐憇倚茂松征途暂逍遥开襟纳清风鸟鸣深树巅雉雊空山中驰驱虽云苦此意安能同
　　送陈太仆赐告归省
　　仲弓三山鳯一世推英贤毛羽照云日长鸣北极前匡时抱雄畧郁郁随风烟浮沉昩高调寡和谁当宣南迁且金紫日就虚窻眠朗然天门开目撃羲皇先钟釡忽盈叹螺江归兴悬榴花复几度草奏乗兹年鸟啼弃薪道鹄举采兰天伏枕吁阊阖翻爲人主怜青山药苖长试汲金鸡泉云飞近亲舍腊尽停吴川缅邈此相语高风难并传早梅动春色异域逢离筵聊纡魏阙念喜溢莱衣翩见君明发意感激爲茫然
　　晓发
　　鸣榔发长沙风波叹飘转及兹爱云湖不复思茂苑放歌潇湘春高兴乗荆岘初日樯乌飞身随鹧鸪逺
　　夷陵
　　明发下南津复睹云沙永舟轻澄江霁防逺春霞影悠然展遐眺快意烦虑屏草花湛芳洲乱石泛清逈江介日欲防风波逗黄岭
　　巫山
　　弱鹢凌翻羽林日丽施翼清晨过巫山冉冉趣非一诸峯叠竒翠岚下朝云出巗空隂风长峡古石苔密春花秀灵宇玉涧遄遐术江飘鸾佩声霞媚衣裳色客魂惊猿狖王梦久萧瑟寻仙画图上聚鹤养芝术
　　兵书峡
　　孤征出瞿唐抚迹多怀旧峡花泛凄响霜壁蒸灵秀风云翳江沙管乐沉崖窦春山仰卧龙月林鸣哀狖
　　仙鹤楼
　　楼空明月在炉变石台闲谢女谒王母白云留青山余来杨栁时不见桃花顔千载辽东鹤孤飞更不还【以上五诗公方侍顺庆公入蜀年甚少所作甚富集不尽载云】
　　至乐楼诗赠费少傅
　　白日垂沧江龙卧有时跃至人结飞楹高情振寥廓龙溪更河流珠峯定天作洪涛浮碧虚遥出御书阁一爲东山翁玉锦映鹤解颐讽宝篇古有至哉乐公乐不在兹昔贤久防寞飘云拂穹岫出处信可托缉熈懋王徳姬公宛如昨丝纶耀千龄未遑紫芝诺生逢尧舜君安得恋岩壑













　　皇甫少外集巻一
　　钦定四库全书
　　皇甫少外集巻二
　　明　皇甫涍　撰
　　五言古诗
　　杂诗十二首
　　日暮独愁思兰房无形迹秋风江上至感物多所戚熠燿寒无光蜻蛚吟虚壁美人天南端懽畅念良觌悠悠竟何成长叹终永夕
　　其二
　　夜中不能寐独坐忧思深明月起河涘回风吹北林所思渺天末仰瞻银汉沉恨无凌霄翼悢悢阻形音志士多淹留佳期难重寻踟蹰抚衾佩嵗暮怀苦心
　　其三
　　灼灼芙蓉花垂影向兰泽百草悴严霜青阳逝安适时俗重春华采采鉴明徳孤芳良足称时哉不可及
　　其四
　　驱车散沉思西望层城阿江流去不息高山郁嵳峩荆棘生宫殿麋鹿相经过维彼雍门言恻恻感人多
　　其五
　　朝日出行乐去彼城西隂西城多繁华俛仰怀古今绮缟被长衢笙歌溢江浔飞鹢浮清川结驷赤骎骎咄彼豪游子亹亹趍荒滛偃息于陵下营道我所钦
　　其六
　　悲哉游宦子攀龙入长安幸防君王顾托身青云端芳名垂竹帛营耀两相完峩峩啓甲第粲粲列绮纨英风前后至飞斾拥雕鞍曲房动高燕一食十万餐京洛奏竒舞燕赵出名弹八方溢珍玩千秋良不难谅无桑梓念凄凄东逝澜白露零野草独非彼所观一爲东门伤今古共长叹
　　其七
　　落落涧底松女萝亦相因同生复同死交结同一身譬彼双鸳鸯双飞河水津河流有时逝白石何粼粼同心谅天道婉娈平生亲牵牛非服箱邈若越与秦如臯亦何益恩爱等埃尘嗟哉后车子泪下空盈巾
　　其八
　　芳兰馥朝露凄凄茂幽谷贞心持自比采之欲盈掬嗟我怀所思道逺去日速防靣不可期沉忧终自蓄
　　其九
　　悬璧出荆山光耀絶四海连城竟不售匣尘蔽文彩良马思伯乐荣辱一朝改幽荒贱章甫兀兀欲谁待
　　其十
　　夜良啓燕防置酒临华阁秉烛懐古人携手共行乐吴姝美颜色当窻何绰约艶歌青楼上行酒姿讙谑西北浮云驰宫殿多寂寞阳升烛四隅安事光微防谅无长年术役役何所索
　　其十一
　　赤松振遐轨黄犬发哀音嗟彼旷士怀明哲固所任西山有灵鸟南浦有潜鳞风波一长逝缅邈遂飞沉大仪运元化时节各相寻税驾苦不早恻恻伤人心
　　其十二
　　竒树生庭侧朝日照芳菲敷隂周曲栏蔼蔼多春辉奄忽秋节至鸿鴈东南飞曽枝冒霜雪芳意何当归寒暑各有宜开谢各有期恻怆高台倾昔是今已非
　　从军行
　　辞家逺行役驾言徂海湄悠悠渉洪流戚戚多伤悲王事怀靡及四牡常相依父母且不顾安得念所私昔往茂春华今来鸿鴈飞孟冬严霜降长氷横郊岐征夫不遑食靡靡寒风吹大江日夜流一往何时归回身入行营泪下不可挥思彼陶唐化九有歌垂衣
　　苦寒行
　　朔风厉象遐征适穷边马寒旌竿折白日匿空山峨氷积长坂我马不得前凛凛隂云兴飞雪蔽遥天侧身望川梁欲归道漫漫饥肠一惨裂况乃荷戈患采薪食野雀一食再三叹营防慿鞍栖归防阻重关常恐死沙漠安念凯歌旋国殇不足惜野复良独难
　　长安有狭邪行
　　长安九衢道伐鼓啓晨关飞尘蔽双阙藻景跃华轩冶游乗风至骢马黄金鞍钩鞶贯琼佩被服一何鲜王侯賛鸿化侧足独闚观兴衰意所属高下不时迁长楸罢校猎置酒秦淮川佳人恭懿命粲粲理云鬟琅玕飘蕙带明月珥双瑱和柔弦歌声鸾凤绕长筵屣蹑应清响巧笑各成妍妆台挂繁弱缇幕卸龙渊炮牛觞九醖取乐众情宣矫矫葵藿士临冠不能弹嗟哉鸣玉徒慷慨寄君言
　　五湖子晓行
　　江途倦水渉偃仰屡徂迁素衣濯余缁极目指西山寒旭临流发空闉浮荒烟仰聆飞鴈鸣展转离怀牵携手缅同好倾觞与共言泛览梁鸿颂徒嗟范蠡船汩没尘网中弱植谁当怜贫思鲍叔贾饥从漂母餐抚忧恧应接怀古慕周旋号风袭晨涨千里増波澜明发賛高调期子青云端
　　饯子循
　　献策登皇邑荏苒旋旧庐长宵逝无停及子懽爱俱我防庶足招偃息聊宁躯日夕晒曾云旷哉归思舒兴言自慨慷高视俯八区连枝抱中怀顾恋同衾裾【其一】衾裾志填盈怨彼冬夜长我生复何爲蹢躅何所将菽水称亲夀晨起各徬徨珍庖讵不美恻怆囘刚肠四序互相侵木叶日以黄子其亮贞则崇徳永相望【其二】相望何所期我心胡忉忉骥足出其羣不惮千里遥譬彼春膏降原壤敷良苗咄唶荣名间徳音谁能昭念当与子别使我成忧劳【其三】忧劳不可慰零泪纡离情汝室阻川流扬防告徂征寒飚吹巨野落日惨不明孤鸿薄天飞翘首悲还鸣所别良不遐愁思胡爲婴亲爱有至性况乃志意并志意谁其喻离恨坐相仍东溟浩临江我昔雄哉行怀旧伤年迈长歌爲吞声【其四】
　　子循归赠
　　寒迫伤别长疴积恶悲牵伤恶易爲感分手非昔年朝光理巾栉仆悴颠余前舒颜拂行尘我弟沧溟还解装发香醖迅日遽宵餐海鲙郁华镗拥剑峩雕盘澶湉柔波净和霞烂层巅皎皎沙际月渺渺村中烟荡哉冲飚发思欲凌三山控引自今古扬防钦所观归怀恻季鹰高蹈仰鲁连谊薄连玺珍迹往空名传濡毫放志意拭目覩新篇芳兰馨幽谷芙蓉秀晴川怀朂始平地悯已怍先鞭回思振藻日奔运屡徂迁何子亦卑龄李侯固英贤晤言苦心人理资忘筌
　　迎儿外家
　　贞则我所怀怀逺志弥悲恨积谢二纪萧萧白日移杖剑别严亲寄食痛饥儿鸣哺有劳爱安用人生爲岂伊阳元志文葆虑无知颍白聆自昔黙怆涕交頥淮隂怒蓐食报金良可防和氏乃不作昭华泣东归道消谴斯集业零风愈頽怀恧迎儿至然烛欣前持恒性亮非假笑恋索提携猿肠易辛苦懽娱聊逮兹天运委可悦含饴复慰思逺哉泾阳胄屼峍瞻灵台征书誉若耀封侯志已灰错迕风尘际骨肉临当乖婚嫁讵易毕五岳思徘徊操舟洛水引行障苏门开华芝倘可食逝水去无囘踟蹰檐光曙慷慨敷此辞
　　纯叔诗嘲食芹奉和自解
　　和柔春风发良夜留欢娱开襟对浊醪聊与吾亲俱月色起前楹长歌一踟蹰楚葵非恶食庶足宁吾躯采采槛泉侧萧萧愧珍厨公子富文雅飘揺抱明珠诗来诮苦节捧覧増长吁孰知五马贵未足充膏腴嗟哉被褐士藜藿固所湏在泮有深眷战胜良不癯窃钦饮酒训四方尚多虞纷华饱肉食赤子何时苏宣圣苟不作防水诚爲愚
　　芙蓉峰诗
　　茅山之上有峰焉突出而竒石田沈子尝以芙蓉呼之后此山属于周子峯之侧即其亲葬处也周子将赴安陆有松楸之念予爲题此诗以送之聊可托慰于是云耳
　　茅山一峯秀突出青天中山人昔覧眺号尔金芙蓉芳名遂不改芜没林泉踪周子买山隐思亲云万重征骖系津栁回首渺烟松兹峯若在眼挥涕沅湘东
　　民则宴来鳯亭分韵各赋五首
　　含情淹卧壑综志羡脩家红亭构未蔽緑沼趣弥加暇日游同好言笑阅芳华叹赏心偏契栖息道难夸耻逐金门客虚翫上林花
　　其二
　　陶径山常见董园帷倦下檐景落踈桐秋风生近野嬿婉同怀子招邀夙心写含照思遐托冥游非外假日暮弥兴念留君醉余斚
　　其三
　　美淑谐赏徘徊恍幽觏天容正原洁孤枝亦澜秀阳乌驻西足翩鴈初南首感物陶芳樽兴言独怀旧侧想金陵月含怨春花茂
　　其四
　　列竹岂丹穴琅玕秽尘土予匪鸣笙客文辉焉所覩延伫眺紫氛歌声夕空吐染翰待华星微霞映庭户烟霏惠庄辩寂寞伤今古
　　其五
　　尘榻还劳下芳樽幸不空龆龄追夙好忻念故山同林亭聊可托防手缅清风石牀驯鹤舞缃帙隐花丛华星动城馆迢递防归鸿







　　皇甫少外集巻二
　　钦定四库全书
　　皇甫少外集巻三
　　明　皇甫涍　撰
　　五言古诗
　　新正三日有述
　　华春翳穷隂雨雪淹晨暮江墟寒威重长天晦云树清澜乍有余阳翘未全露空斋起何迟薄吟示幽素浮生昧所期三十忽虚度稽古但服膺蹇钝无伟歩尤嗟腐鼠吓窃恐骊龙寤勃也亦竒迈强仕独申慕时命讵偶然操持在贞固欲希渭滨叟耻学长沙傅餐霞契终寡采荣志已谕委心甘幽寂抚已尽乖忤翩翩归鸿翼喜与天风遇浩荡五湖濶明发扁舟具
　　不晤以言载罹寒暑晩斋忽对握手如梦喜而赋诗且申秋泛之期忍有负耶
　　念离嵗方积盈恨抚霞峯何意防云落讵非缑鹤逢草苔歴乱处园槿烂芳容暝色鸟还入岩壑杳以重凉飚罕新响幽隅止故踪比君阳渚鴈秋月期相从
　　送子循弟试礼部
　　言别经长夜欵曲忧念攅揽衣眺晨霜烈风増苦寒扬防爲我留浮杯宁久懽周云蔽四野海色迷吴天流澌冲舟楫杂霰下长川迅日忽西堕肃肃归飞翰游子乐未央众賔惨不喧古人获我心执手意重宣贤者观厥成志士慎其端时来不立节时往岂复还美成勿卑久策勲非狥妍子其高尔听夙夜在勉旃
　　王义士诗
　　义士事余兄传之悉矣余复嘉之而爲之诗
　　緑林昔振荡河岱妖氛结虎旅穷塞垣牙璋自天阙鲸吞指洛阳豕突逾聊摄王生一何壮挥金万夫悦三军属先鸣七萃观竒防鱼丽昼若空鼍鼓夜不发草芳湘集云旗偃砀山月破敌陋韬钤忠信代连钺长揖辕门外通侯岂吾节旋爲击壤民荷锸耦沮桀耻学蹈海翁昻藏事高洁
　　感兴二首
　　迢迢秋光迈心恻每嗟如严霜既已申枝叶瘁无余勲名安所念思陟昆仑墟才性媿列仙惊唶循庭除仰遡凌风鹤飘忽不待予命我孤桐琴扬音聊可舒
　　其二
　　世事无定端中志滋纠纷緜叹西倾日守节亮自敦烱佩南荣戒劳形逺先民人生各有意蠖屈必愿伸何如附遐躅叶无冬春兴怀忽弥旷流目西山云
　　古诗七首
　　鸡鸣不遑寐踯躅眄晨光肃肃凉风动庭树下微霜羲和廻其驭幽鸟东西翔俯仰无终极四顾何茫茫昭彼黄化万物各有常琴瑟有清音莫慰我中膓
　　其二
　　志士何所悲所悲在凛秋二曜无停驭草木零山邱吾生岂久存萎约但怀愁谅直固胶漆斯人亦何尤含意诉浮云极目写我忧
　　其三
　　景公三言发荧惑次他辰终年行仁义何不覩阳春同心各异志恻恻欲焉陈美成岂在劝微霜难及晨裂裳遡浮飇回顾増悲辛淟涊超再举松乔爲我邻
　　其四
　　晨车望城郭莽莽将何适白日动昏翳交构纷相斥至人达其兆无爲反宅泛泛波中禽在梁戢其翼焉得同心人懽爱等金石
　　其五
　　大火日西驰鸿鴈东南翔生年能几何焉得不悲伤我辰亦安在谁与语中肠负芒激五内心颜互凋丧责躬昧其原循理反其常仰观浮云征可以劝盈觞
　　其六
　　荆璆蕴竒璞白日埋精魄得失互相乗夭伐自可惜荣业谁无念鉴此顺与逆携手共旋归嵗暮多所戚
　　其七
　　交薄难谅心烱诫浚恒章以彼众兆怀置此君子肠介立多贞士富贵隙中光终始畴能预鲁圣亦遑遑无交恫在陈微服逾宋疆
　　渡江述怀四百字
　　我行值多阻故山日以邈毒风无时休淳暑搆烦促昨收清河棹乃喜谢纷浊惊沙忽如扫云水旷淮澳前瞻邵伯树泛此千里緑兼之晴景延不复诸念蓄缅惟京台事回首若在目揽辔辞密亲凄泪忽盈掬易水何萧条长埃蔽幽朔慷慨悲辕驹弃置愧童仆悔有滋好竽笑有甚举烛伯往寡拂骥卞防岂证璞康衢匪难践跬歩实易局斯言获我心且安遂耕筑游子伤载罹逺道思骨肉诞女头已坚汝父眼未瞩虽欣儿郎慧颇怀丈人觉末绪一垂缕谁云事已足箪瓢不屑意侧闻古人躅忧贫不忧惫仁义可佩服窃观营营内有生皆有欲巨细自相适休戚各倚伏我无一愿好动即四隅触无用百贱生天意甘戮辱未免行役勤凌晨指江麓大江浩茫茫惭尔副腰腹烈心起中流急念驰南陆洪涛则有余我忧不可濯顾私反柴荆繄我进退谷入门百种虑翻忆在途乐众慕果内生劳爱非外属客心譬抽萦永夜类转轴黄耇惟一朝不覩嵗月速蒲栁罕后凋矧畏秋霜渥文考梦必诬长卿病坐束沉冥感物理夷犹羡仙族我无嵇康縁取诮于刻鹄遐景飡霞辈思还镜中缛伐生能鸣禽保已不材木剖析静躁端书绅固所朂
　　喜见山放笔漫叙
　　平生悦邱壑岩居未能遂徒抱乐山癖浮名实爲累昨者北趋朝举目江河异大江一以眺清我客中思胡爲逐尘鞅迹乃与心悖毒风不厌苦日夕惊沙防久客非我乡即次忘所恚虽郁戎马悲谁能觉昏曀竒踪不可即浮峦焉得视秀状暌朝跻灵名旷晩莅神揺青云端飘忽靡知届故墟有还期惜与朱明值行行千里余劳此日月兾何意慿幽阻蔼然众峰对连冈雄奔形特峤孤圆态防谷胡緜亘往歴复瞻岱慌惚若叅差招邀果萦带迢迢逾林青隐隐披襟翠邈驾超八埏烟霞渺无际尚子终五岳翺翔脱罗罻猿有蕙帷啸鹤有兰臯唳頴叟不足标吾亦从此逝
　　古诗一首【并序】
　　涍寡闇无与违逺道端怀售再踣抱病沉緜歴时不瘳拘迫未能自逞又颇有伤春之思用怀古之人往往寓志于轻举之流嗟乎其有以也能不愤忆发于鲜辞余兄华阳先生既谅幽衷轶擅风雅报章及我且以逍遥云耳
　　日暮愁思积离独感春芳妍条岂久烁云杵罕成章赫曦逼炎序烦萎坐自将沉疴恬清旷展睇西山阳微微乗烟雾暧暧迷川梁凝焦自违道忧来固无方躬鑢膺今服鸣虚迹久荒仙灵杳何许石髓含精光蒙泛谁其迫虬鹤九霄翔荥芝可采掇松柏郁苍苍税驾无穷次脱屣白云乡
　　赠傅育卿二首
　　返耕愿始豫淹疾卧空林感徂抚倾运零落凋华心申霜日夕厉岩冈寡余隂临镜岂昔鬒揽服非故襟幸君云中羽翩然戾荒岑寳饵世未识玉液使我斟虚辕念当别含情一何深相思惠泉曲凄恻不成吟
　　其二
　　五液韬素篇三花秘琼箓灵山重頥寳殊庭轻解玉矧伊沉痼忧眷兹逺游躅邈矣飡霞人怀哉处浚谷泉卉悟芳时寒蜩鸣断续幽襟慕俦匹旨开烦促义密伤别樽永夜然华烛岩墟亦以豪顾尔怜黄鹄
　　怀叶君玉
　　我本岩中士得君林外游当时心好客燕赏怀清秋投辖不辞醉狂歌明月楼山花笑空尊落莫前溪舟东风忆往事并与西江流兀然桑枢下季子惭貂裘驰光坐长叹倐忽春难留栁花已吹鬓草緑吴宫愁幽姿一水隔怅望云悠悠何日重携手门前嘶紫骝
　　酌与宜俯
　　寒隂易逾时所悦在今旦稍观夏云壮林廛相与粲况接携手好陶酌忘景晏顾尔摧折羽惜我凌风翰故交日零落能无发悲惋天台有别官当期子长翫
　　拟古羇愤诗二首
　　年往诚鲜豫悲来抑不振寤嗟季役遥坐叹仲产贫霜气千里结寒飇起长津月牖照空帷形影徒相亲畴昔多藻志今心但卑沦平生希令图中路困缁磷恻膺自摈落愠嘅将谁陈
　　其二
　　羇旅浩无极惨别盈思端华滋怅将落朱荣惜复残惊欻年景遒凛栗边朔寒地逺风气急云高鸿影单遥昔理氊裘安事念罗纨顿足在沈泥曷由奋羽翰写此兾舒愤弥使摧肺肝
　　春日轩中读丹经
　　谷口近烟霞帘中逺声利窥牖岂知天乗桴非避地朝窻理素书焚香防深意惚怳观旬始扶踈谢文字五图不足珍八公未爲异哀我匪民人焉得云仙事终愧嵇生縁徒钦至人遗临此春骀荡弥伤夕顦顇羽化难可期藩山表予志
　　月夜家集赋对酒
　　凉飇拂华槛鲜云净夜扉酒挹天河泻歌动梁尘飞长公宦本拙顔郎名适微娱此金波穆无羡鲁阳挥
　　陆山人自洞庭惠橘
　　霜珍遗何处乃自毛公坛逺贵瑶池实香传碧树寒悠然白云意宛在黄金盘三咽比琼药从君蹑防鸾
　　赠别诗二首
　　夙予秉幽尚希方慕往哲蹇歩遵修轨含情劳明发违志坐自贻终焉愧微劣临此良时晩伤彼芳蕙歇汩徂届江堧聿来游华闼君子惠笃顾愿言心如结揉玉哀弃捐兾君垂识察
　　其二
　　孤鳯戢云辉来翔北山岑且焉集幽鸟岂必晞阳林伊贤实彬蔚高矩属世钦儒行贞文履言鍳崇襟曷爲析云燕一朝去江浔埛渚多返顾风波密旋音彼美信可怀夙夜劳我心
　　杂诗二首
　　羁恨乗感作妍景随节移今兹一何驶南陆延朱曦树木交繁隂峦岑被炎霏柔风幕燕举空山林鸟归眷兹休沐暇开堂俯曲池覧物増殷忧忧来多所思贾生信忌鵩防庄实惮牺惜无鹤翼瞻霄怅骞翚
　　其二
　　防骊陟峻坂途出汾晋间切云杳合沓攀日屡回旋不惊轮轴折岂识道路艰华龄鄙狷节飞辔游长安希驾平津邸比迹贡公冠命力久未竟嵗月坐贻愆进伏悔沦踬容齿惜頽残凄霜委岩薄俄景爱邱樊翳翳蕙草晩肃肃梧叶殚反袭樵采径复追鱼鸟欢防谢凿坯叟没世服其贤
　　寄唐子一首效江文通拟王征君养疾
　　遐渚警寒波山空蕙草歇石窦吐隂霞商声流岑樾佳人杳莫从金樽旷华月悲蝉拥条吟霜气慿岩结瑶蕋挺谿玉肪隐灵穴渺邈银台陬烟驾安可越属诗遣沈痼援毫慰惆惙
　　初秋月夜作
　　玉露零始微金壶沦未息踈星耿清汉徘徊芳树侧逈榭聆凄籁长天望归翼蓬鬓古人心桂轮新夜色
　　病中作
　　徙倚对寒山怀疴凄序变燕逝无留影林残有余蒨安仁感方飒长卿游故倦不果云壑期徒使尘忧荐
　　杂兴二首
　　踈云散清澂秋气滋寥廓倾晖奄西陆凉飇凄丛薄羇人若物役容华随年铄沈吟覧时化空堂寂无乐惟我同心友守道厌蓬藿高举遗万物逍遥处一壑永念从之游无爲自束缚
　　其二
　　骛节流炎纪驰晖届清商游鱼凑重渊蟋蟀鸣空堂白露滋前墀隂风来北房思心亦何思所思天一方离居宛如昨再覩鸿鴈翔含情抚遥夜申旦独徬徨哀彼采葛诗零泪沾衣裳
　　闲居诗四首
　　园日含芳丽游咏悦兰时连藻泛光霞荑栁扇轻飔辰来岂违羡情至每遗思嘉招匪吾节闲居果幽期瞻箕有末址临濮无荒坻緑绮昭青眷扬徽意偶滋徒作山水调隆念怀良知
　　其二
　　晨霞自蒸敛晴晖荡朱雘凉飔畅兰楣江山逈孤阁緜隂抱多违来期念懽作游咏幽栖日踈麻迟情酌朝野无偕姿遣渉有深乐逺慕管生榻近唾王子屩安事忘形契弹琴慰寂寞
　　其三
　　凄即悲序日月始向除裁基敞新构饮腹愿无余芳苔緑雨歇猗竹白云虚面山时隐几临窻复枕书佳期邈以永幽念若爲祛槖耜资达生骧言聊晏如鳯嬉有遐托禽人非陋居
　　其四
　　闲房留余映物虑萦我襟想岳婚未毕践墀嵗已侵独有同怀子兰讯感人深落叶被行径遥识履綦音酌彼金罍酒荐子玉堂琴曽氛翳回沼皓月发华岑亮存明发志各懋苦寒心
　　思亲二首
　　日暮寡谐讯起歩以徬徨我行感载离故山邈且长昔迈冲坚氷今处怨申霜亲念盈怀抱緜緜不能忘委身仕王朝逾时焉敢伤天寒嵗月速父母不遑将鸿鴈翩南征烈风振层冈情悟终何待聊用陶吾觞
　　其二
　　晨车越峻坂矫首望亲帏清秋八九月霜风遍朔垂凝阳不自至吹律方来归回焱激留楚平原下寒晖营魄日夜流形影旷难追大河逝洋洋徘徊心不夷侧奉周任言末位欣顾私良用谢戚束我辰方在兹
　　生朝妹夫王君故人陆子防酌
　　燕山雨不歇气异吴天凄宵那可寐苦虑如焚煎散丝复平旦城阙生秋烟此时游宦子思亲徒自怜我家来鳯亭梧竹还依然清风一庭满萝月东窻悬朝来感初度零落逾潘年羞将华镜覧殊叨冶服妍浮云亦何有逝水悲长川勲名恐寂寞嵗月惊徂迁王君董仙辈郄谢谁称贤故人有陆贾捧杯就初筵殷勤未云已吾知尔情宣酒酣赋登楼怀土肠俱牵西飞随阳鴈安能与之翩阅世多所觉时归意弥遄谅谐沧洲诺携采紫芝旋
　　送朱驾部守江之瑞州
　　年往节物改秋高凉气滋寒蛩收遗响幽菊曜初蕤晨雨洒空林清风来薄帷崇冈啓余映丹霞冒岩隈眷我一巵酒中心怅有违良朋念符守揽辔临郊岐哀音激梁埃白日正西驰不惜今别苦但恨始愿暌君亮笃明义慷慨从此辞
　　秋夜
　　时景迫穷秋物感悟消歇空除下寒隂吟蛩静不发檐飚回朱釭衾帷耿残月弱心念闺房起观征鴈没循楹恻音华关河缅秦越頽曜薄岩趾寤寐西山蕨暌乖往虑积纷吾抱多阙卜身昧所期叹息凌华髪
　　嵗晩言怀
　　金门游寓客三惊嵗序终衰顔唯觉换善宦始知通易水寒流迅宁台明月空积雪揺晴巘苦露翳残丛羞称河曲智耻见汉隂功独有防云目天涯送断鸿



　　皇甫少外集巻三
　　钦定四库全书
　　皇甫少外集巻四
　　明　皇甫涍　撰
　　七言古诗
　　洪都行送叶山南侍御
　　洪都日出照湖水湖上飞尘暗荆杞千村万落空寒烟洪涛雨泣瑚鞭梁王宫殿走狐免泠泠脩竹黄云暮平原朔风吹古城夜江野火明残戍忆昔军威若雷电万舸矶头正酣战回首犹闻赤羽旗左肘尚带黄金箭霓旌淮海春悠悠九江雪浪吹龙舟七国升平管蔡服豫章野老多歌讴当日清风满吴地坐使吴民变憔悴燕雀那知霄汉羣豺狼且惋都亭使人生有才莫叹息人生有情岂终极匣中宝剑寒无光高山流水长相忆楚山涕泪不可收古往今来共凄恻我歌洪都歌正长落日惨澹江茫茫潮声鴈影春风尽挥手江洲空断肠
　　霸桥歌送大梁郭佥宪
　　咸阳城东霸桥水芳草乍拂春风起秦宫霸水行人泪遥见骊山夕阳紫台中使君跨孤鞍袅袅逸斾星霜干我筵短亭扫枫叶仰头白日明长安国賔之子陈留彦少年谒帝承明殿古调文华辱流辈锦袍玉质时人羡王门齐举万年觞防衣自识仙郎阳春白雪梁园客上元灯火岐阳宴高堂二月别酒新得意如君谁与伦平沙走马凌云气花枝遥遥车入秦倘因桥上垂杨发幸忆当年送别人
　　鳯池歌送王子仪
　　春风新入鳯池里万户垂杨暗罗绮建章宫殿五云明早花带雪闻流莺北山朝气散阊阖马蹄蹀钟满城夔龙尽有匡时畧弹冠结绶多豪英吴河折栁过江驿寂寞莱衣动行色黄阁清风忆元老羽林夜月迎仙客丁公世美莫与伦西望长安别兴新鳯毛潇洒真堪羡坐使功名胜古人
　　城西歌
　　吴王城西万家市江雾黄开日照水烟树微茫歌管中楼阁参差画船里秾花艶蘂发江梅雨色千溪春正来年年麋鹿游荒草至今空忆锦防回
　　出门行
　　出门即有碍举目横荆榛拘囚不足悔知已终自伸所以越石叹齐卿羞上賔海鸟安瀛云邉马恋朔尘圆方惑改错浮沉终异身男儿未可失颜色分珪緤组生逢辰防当肆志拂衣去寄语曾原非世人
　　闻箫
　　山雨沉沉暮烟白茅屋春深滞行客洞箫何处声更清入户穿花暗萧瑟莺啭踈林杨栁新落日闻之泪满巾田家未必知音律也解悠悠愁杀人
　　烈风行
　　江上烈风夜半号天隂月黒鸣鸱鸮长林飕飕卷厚地古原百里黄云高忆昨驱车走京阙大梁长淮逝飘忽七月廿五事诚恠旅馆昼坐膓欲裂熊咆虎啸从西来山空鬼吟天柱折城中飘瓦连万家儿啼女哭不可説祠官奔走钟山隂防马郊坛气忡惙虬蟠翠黛卧平地白日惨澹埋氷雪守臣草奏驰彤庭此事微茫尽惊骨故乡迢迢东海头城楼随地风云愁湖旁水溢二丈余雕薨画槛随浮鸥沉樯折柁不可数官梁尸积高山邱嗟哉吴民尔何苦粒米不入仍诛求天工回干不可测酒酣肺热悲清秋我归沧江顔色丑倚栏闻之一回首青灯无光水鹳叫黄蒿吹波夜鼍吼壮志空慙万间厦野哭萧萧彻虚牖布衣麻鞋且饱饭安得营营问升斗请君万事莫开口万事于吾亦何有
　　嵗除吟三首
　　嵗除吟者少子有伤心之事而作也
　　嗟哉今夕复何夕我防荧荧百忧集我今行年二十六生不得安死无及灯青酒寒谁与语野中树木风吹急嵗云除兮可奈何惜我年鬓空蹉跎
　　其二
　　男儿有生叹白髪嗟忧如泉何时竭我弟携觞慰幽独觞尽心絶歌不发空山无人豺虎多举眼但见新嵗月嵗云除兮忧思深河宿惨惨空愁隂
　　其三
　　昔年八九气粲烂有客许我凌霄翰我忧在心不可掇譬彼长夜何由旦归徒四壁出负薪我恨如缨苦羁绊歳云除兮觞欲裂倚阑望天涙成血
　　忆子循
　　去年七月挂防席与兄共爲沧海客陈郎作画妙入神拂拭素练生秋色黄鸡白鱼不值钱玉瓶沽酒无所惜长蒿平沙夜无睡曲残星高海月白万里那能恋乡土十日不归长诗格献书金尽裘复闭门却扫思畴昔我弟孤征谁与欢泪向北斗交汍澜苦风恶浪不可渡岁暮忧集摧心肝古来世事多反覆及此翻愁行路难灯前饥鴈翅垂羽夜半独立天风寒
　　橘泉赠医
　　苏耽昔羽化灵异今凄然城郭自如昨鸾鹤无归年琼枝嵗寒色独照长春泉君继高踪结遐想白日沧江怀二仙枕防丹霞留秘诀洞花不落明潺湲挹君清风不可及桂阳山水余苍烟金衣未必无消息防使吹笙向碧天
　　至前一日醉后歌
　　江树楼前啼夜乌吴王城中清夜徂星高酒深浩歌发况复霜台明月孤明朝至日悲风里转头岁序催流水空山沉沉孤兕叫紫芝防防叹黄绮眼前失意那足悲男儿贫贱还扬眉萧生岂是抱关者马客逢君防有时儒冠嵯峨倚霄汉安得戚束随羣儿河堤旭日春阳动谷口桃花应自知
　　庐山行赠子允
　　庐山秀出南斗傍锦屏绣谷遥相望五老峯连紫霄里飞流瀑布揺天光披云摘星结遐想安得鹤驾随苍茫洞前桃杏几千载东风遥遥不相待匡君已逝留此山萝月冥冥至今在香鑪赤日春草生琼蘂萧条爲君采青天不动九江明我欲因之朝玉京石梁对指金银阙山空无人猿夜惊他时肯防千韶杖与尔长吹子晋笙
　　送以言
　　垂杨金枝花锦新浅江碧流光映人玉壶沽酒复几日何得常驻江头春旗亭送君赋采葛烟霏漠漠伤予神仗剑辞家二三载看君意气莫与伦监门非是落魄者张负应羞负郭贫手中内经注已就丹霞久秘青华真千金一字岂虚语鱼目由来能混珍我卧空山亦何有草寂寞随风尘非君孰爲我桓子室中怛咤将谁陈读书万巻人不识苦节自可扬秋旻不见河清百年夀唯笑蟠龙七尺身江台望尔移舟至眼前飞絮沾衣巾防须散髪沧洲去安得束防终儒绅
　　送陆子归西山
　　日落湖天浪头白扁舟一夜姑苏客鲛人潜泣星夜寒风云飒沓龙泥蟠七十二峰离思满沙边送君肠欲断嗟君落魄无产业家无担石犹任侠黄金尽散平原儿紫骝已换秦淮妾瓮头不买世上名羣小何事争喋喋西风忽忆范蠡舟緑鬓空弹孟尝铗门前花落又经春归去高堂独老亲莱衣寂寞怨衰草白云长望涙沾巾君归爲拂仙坛石予亦西看发兴新与君便欲过湖去古往今来空世人
　　赠李瑞卿
　　秋风动逺海寒气生衣巾抚镜笑缁鬓功业嗟沉沦投笔有遐想况逢圣徳新蒿莱坐展转琴匣虚清尘李君身居白茆侧几年啸卧青山春扬防落日顾三径开口一笑知余真袖吐河渠书惓言金陵别司空有英寄抚掌生激烈慷慨济时心还应耻时哲茫茫禹迹悬秋星诮古谈今与君説具区之流几千里东望沧溟逺天防横沙飒沓吹长芦十郡苍生岂鱼鳖谢安当亦拂衣起哀歌泪下流车辙扬眉大醉洪涛间刀头犹有蛟龙血倾心倒意各挥手秋空不动愁云结明月正照五湖高清流万道山隂雪人生有才总如此男儿顾身岂豪杰案头且看蔡泽传镜中莫哂张仪舌江津断栁不可攀枫林系马伤离颜晋陵日堕鴈声逺丹阳道傍秋草斑月光夜夜明鳷鹊满城金碧浮钟山酣来击筑歌声发爲子长歌不复还
　　寄许侍御
　　骢马冬江客诗来动我思空山一夜鴈缥愁天涯晓登高楼望但见清霜枝何如剡溪雪对此令人思长风吹人暗江树此日临江叹游寓北山尚阻登高期东海空传送秋句几月不听上林莺驿边梅栁朝天行我心还忆金山寺肠断沙头潮落声
　　高徐二君见过
　　昔与高徐辈走马秦淮秋昻藏献书竟不售向来意气真可羞东山卧病梅栁发镜中流年坐超忽幽忧更度碧海春相思几挂青天月人生得失那足论看君一日终飞翻开襟呼酒但醉饮不见春风还故园
　　寄懋函顾子
　　与君相忆秦淮肆秦姬下马垆头醉秋风下第各泪流故山揺落怕逢秋京陌扬尘暗行殿相看不得西飞鴈晋陵西望空长歌丹阳道旁衰草多因君一问御桥水桥上垂杨今若何
　　招顾武祥
　　燕台四月花随马故人南归树枌槚貂裘破尽眉不伸素衣尚带京华尘人生得志果何意安事折腰取高位东山如锦黍酒香明日期君同一觞与君日夕还醉倒莫以苍生空断肠
　　玉池歌
　　鹤来昆仑授我三池诀六翮凌紫霞安得生华髪上肥有妙理灵籥爲谁发石髓含精光徒然笑王烈双桐峨峨朝出云锦烟玉露鸾爲羣相逢不识人间世何须独揖长桑君
　　南旺曲
　　杨栁万条溪百盘风景那似客中看溪日半落烟雾动天际踈星延夜寒漂母祠前可暮宿挂席直至长江干人生有时怀抱好何得长愁行路难
　　长白山人
　　长白山人白髪新黄金散尽不愁贫银鞍蹀躞杏花落笑入东山空暮春月起吴趋钟未静马鞭遥忆酒楼賔专诸市里众不识坐待吹箫楚国人
　　寄林熈载
　　忆昨都门共分手泽国天遥望来久青骊载骤且留连欲别还倾百壶酒御沟花絮复春归茂宰题书怅有违何况羁栖恋乡域离心空逐片防飞
　　朝天宫行
　　我心若孤云岩壑常澹然南风吹入紫宫里五色照曜垂青天叨陪赤墀客谬列画省贤相随骑马长安陌谁是金门大隐仙闲招我友散我愁今日且作宫游扬鞭笑指西日落只恐未足充淹留丛霄上接帝苑傍马蹄散落苔锦香林回径转烟苍茫纠枝开砢栖丹房羽衣缤纷奏笙簧便欲从之乗云翔紫霞片片浮予觞天风卷雪雪欲尽仰见瑶台明月光户前千年松鹿尾横黛色聚脂龙形光可拭采之遗尧尧不食赤松容成安在哉安得二子云中回停杯携手还徘徊古今寂寞眼前事何独太息黄金台长謡托浮云采药西岩隈不然飘荡靡归处但使猿鹤夜夜空山哀
　　靖海篇赠夏中丞
　　龙云凝战气蜃雾杂烽烟驿骑持囊羽书急元戎飞斾啓行先茂苑芳菲雄甲郡渤海风猷缅昔贤波回尘靡邈嗣轨时清政美痛更弦轨移征败首弦非谁执咎城扉夜啓今昼闭宗都晏流化逋薮轸圣恻遐方戡时眷简良中丞文武万邦宪浮天溟涨一苇杭缤纷旍旐夺云色晧旰戈殳蔽日光博昌奔命至楼船挞武扬斵氷积雪下太白仲冬四日陨搀抢黄头齐奏从军乐华颠再见海沂康犀渠罢曜吴阊市金瓯长奠海陵仓师律振瀛濵干城伟帝宸对珪讵羡封侯赏旋凯争荣勒鼎新乃知庙胜縁有纪古来善御不易民作歌愧颂藻因书讽守臣












　　皇甫少外集巻四
　　钦定四库全书
　　皇甫少外集巻五
　　明　皇甫涍　撰
　　五言排律
　　再忆子约
　　飘泊非吾恨羁危念汝经几时逃魏国何处哭秦庭年往无由复愁来不肯醒舟前高浪白湖上逺天青旅梦违三径书声忆两亭急难谁与赴愁絶在原鸰
　　送五湖子读书虎丘僧舍
　　与子论交日回看已十年频追竹林宴宁惜剡溪船海邑观涛兴茅峯吊古篇分襟那免泣离梦不堪传海涌林非密云亭径自偏诗多秦系逸僧寡道林贤静识鸣钟饭吟添抱月眠秋清有美酒期醉女牛边
　　寄纯叔吴君十二韵
　　惜矣故人去清风虚竹林每怀惊座语空抱济川心献防君先达违时我陆沉帝乡思旧赏秋兴罢长吟双阙留天地三山自古今才华夸逐骏竒气羡横参积雨归期阻浮云晏岁侵飞腾瞻逸驾潦倒对分襟霜月凝淮细风尘绕塞隂相思那可説春况不堪临鳯翥攀羣望鹏抟慰好音剧愁亲酒盏孤酌复愁深
　　奉拟郊禋喜雪山中应制十二韵
　　海上迎銮雪飘飖下九天明禋元匪豫昭假故宜万国同云布千门喜气连斋坛高易彻仙仗肃逾翩离合珍俱表圆方瑞尽传玉花寒不折瑶草夜争妍恋绶霑难已承车集更偏物和清跸外春色翠华边片片冲襟切辉辉睿藻鲜庆行遥发岁礼洽近初筵舞出麟龙后懽生草木先南山合周雅北极正尧年
　　五日对酒同子循作
　　旧宰弃鳬来明光并马回朝荣仙佩合家庆节筵开阙下花交防城隅栁映台绚霞迎霁日残雨净炎埃瑞彩辉颁缕恩波涌劝杯二毛逢赏慰十载念离哀滥籍知予玷登曹爱尔才邴生江海思从此重相催
　　夏至斋居和子循十二韵
　　禋典重郊邱灵祗扈冕旒天行纡鳯跸星引度龙楼直省瞻华盖斋心驻防斿钲金先路啓燎火匝空浮帝祀严登祖皇明表烛幽隆章遥迈汉邈礼再归周瑞气含城动神光拥泽流音八变合璇检万年休揺笔情何切披襟兴转悠共怀芝殿赏俱仰桂宫游月露宵方彻云霏曙渐收自怜违盛观竦踊若爲酬
　　论归述怀八韵
　　衰薄尘三署萧踈眷一邱思深归未得时晩岁仍遒磵壑同怀阻风烟独客愁金门非昔隐玉轸定谁酬云树看难尽星河耿不流故园偏入梦华省最惊秋兴就张衡赋情悬向子游胡能有萱草言树北堂幽
　　送友人之任
　　岭表伫文英仙郎简命行名初题柱显学已赋都成汉殿亲辞陛漓江晩问程乡心遥指鴈祖席正闻莺桂树賔贤意兰芬恋友情政夸周典礼俗化鲁诸生鳯节凌云逈龙函焕日明西南瞻斗极斟酌在持衡
　　五日感旧有怀唐陈王诸子
　　五日酺筵敞千官式燕荣象賔调律气谒帝仰文明蕙馥分雕席花枝间防旌豫游繁节赏宠锡睠皇情惟昔慙凋朽逢时厠俊英衔恩陪上列扬藻迈同声人事何期舛虞罗每易婴入宫翻见妬投杵暗相惊都邑张衡去长沙贾谊行吴洲春草变湘渚夏云生索处诗空赋忧来酒漫倾感心思遂往无复恋微名
　　和春江花月夜
　　丽赏逢春夜江流散绮罗月华浮处剧花彩照时多泛斚依轮满飘香杂吹和丛深迷锦帟云艶度琼歌上客流杯至佳人拾翠过洛川如可赋防自有凌波
　　五言律诗
　　海国
　　海国雄三辅风烟暗百城乾坤时易改道路客频惊山积青春丽江流返照明穷愁浑不极危坐一含情
　　楼坐
　　灯火中宵接春阳故国回吾生同泛梗身世且衔杯海内年重换天涯书未来楼前有思妇闻汝夜悲哀
　　虎邱
　　云光涵一镜霁景入幽林阁满苍崖势溪清绀殿隂剑寒浮王气石聚振空音惟有凄然月能知怀古心
　　可与移居
　　仲蔚门应逺黔娄业已贫浮沉怜避地卜筑想爲隣潦倒浑须并喧卑莫浪嗔几回黄菊径遥见白衣人
　　送张长史之兴府
　　江郭瞻行盖离亭晓日和宫墀三载隔舟楫九江过草色蕲阳逺湖光夏口多庆云垂邸第朝夕醉弦歌
　　过无锡欲登惠山汲泉水不果
　　花絮纷纷乱江山漠漠长雨悬湖气白晩润野烟苍宿鸟喧汀树踈云冷郭墙何时穿竹径汲取玉泉香
　　雨饮
　　金陵二十载佳丽几来游坐对三山暮愁催八月秋早寒生夜色残雨入江流感叹平生恨挥樽自不休
　　金陵送可与得烟字
　　欲别转凄然清灯对不眠城寒孤照月山净夜无烟霁景乡心外踈花驿骑边悠悠溧阳树独自下长川
　　迎春日作
　　拥树僊旗淑承花节鼓芳妓留金谷暖人语画楼香歌逐新莺短游寻旧草长颁文春可乐濡翰满韶光
　　感春
　　乍感寅廻斗俄怜日载阳庄篇行发气庾咏宛归香雪意烦辞髪江流倩浣肠未倾千里目那使寸心伤
　　次韵答家兄病后懒出见嘲
　　天上怀三峡花间忆五陵病还消渴似文岂解嘲能碧海心常往青山梦亦登嵇康终漫世萧瑟兴难乘
　　天平山
　　峦回林亦合云径乱舆通花坞红含雨山门翠入空道心斋磬外春色酒杯中徙倚论耆旧泠然怀范公
　　令威井
　　仙子乗云去空山留碧泉苔昏犹辨色松古不知年落甃凝寒月含丹鎻暮烟还闻桑变海徒咏鹤冲天
　　月夜
　　九秋佳丽尽千里净无云皓气迎轮满丹花落酒芬寒侵琼岛外清恋碧江濆怅望南飞鴈飘飘复几羣
　　秋望
　　海树悲风动江台云雾间严霜下阳峡猎火度隂山旅鴈牵秋望残虹落暮顔汉皇亲阅战灞上六飞还
　　春雨
　　沧江今日雨散作满城春雾下雕窻乱风吹锦砌频枝间流彩艶陌上防芳尘不见长安道空催栁色新
　　赋得太湖送别
　　汇泽涵蓬岛仙源隐石坛日光浮浪细峯影入波寒云向镜中落舟从天际看还闻赋临水别思绕征湍
　　长至前一日将与子约别北行
　　万里投三筞千金爱一躯连枝惭我并只影念渠孤梅栁情难已江山迹易殊啼行共长至愁絶问征途
　　思归
　　南纪云涛外归心日夜悬褐裘淹卧病蓬鬓苦催年愁暗城花雾春销御栁烟何时故林鹊送喜北堂前
　　舟中晩兴二首
　　遥天晴望久芳日下高岑舟楫看江赋乡园动越吟火云春不驻沧海暮何深还喜林间鹊凌风防客心
　　其二
　　不尽燕南恨天涯暂酒巵鸟窥山咏处花发客愁时未遂梁鸿隐难忘张翰思秋光忽在眼忍滞碧湖期
　　望逺
　　卷帘晴望好徐棹尽芳菲碧草犹春色沧江正暮晖收云时漠漠没鸟自微微便欲巾车往悠然更不归
　　南归对陆子白溪
　　几怆离羣念俱伤失路神风尘重防靣花月不逢春未厌飘零客相看酩酊人怀仙意緜邈从此见吾真
　　子新防晤感述
　　小园蒿没处几日罢长征尚及看羁貌相将感别情燕花留暮影蝉叶引初声得失俱休问期君达此生
　　舟中忆弟
　　念尔风尘日凄其行役频寂寥江上思迢递客中身乡国枫残雨皇都栁近春倚舟愁绪结吟罢欲沾巾







　　皇甫少外集巻五
　　钦定四库全书
　　皇甫少外集巻六
　　明　皇甫涍　撰
　　五言律诗
　　长安二十二夜
　　不寐空搔首星辰永夜寒市朝霜际静刁斗月中残汉防通关早王师去国难北山云满眼愁絶对长安
　　别子允
　　四月同为客予今别汝归万行晴桞色千里暮春晖努力须华仕期君在速飞丈夫非爱泣柰此易沾衣
　　对月
　　初圆江上月遥出汶阳城河汉经年恨关山此夜情气销浑易揽轮满似难倾想妬闺中影含啼梦未成
　　入沛
　　问俗尚鱼台行舟逐晓开望从江上去歌发沛中来云物移乡路风花尽客杯明朝栖隠处谁共拂青苔
　　城角
　　城角催乡梦天边夜未央断云遥极目纎月自清光露冷侵衣湿江喧带枕长且懽兄弟语差得慰殊方
　　彭城道中
　　千古兴王地遗墟草树存登临当落日形胜自中原江与雄图逝山疑战气昏楚歌休夜诵恐感泣姬魂
　　白发
　　落日家何在危樯酒易酣尘沙连蓟北星月动淮南驶节愁还悸殊风久亦谙镜中添白发有赋续嵇含
　　前村
　　寒江初罢雪风色近桃花送酒青原外看山到日斜墟烟笼戸暖沙鸟去人赊艺植亲幽事前村处士家
　　竹堂寺
　　清絶城隅寺频游兴转新松房寒带雨梅牖早含春每愧论当世空思托此身飘飘对支遁得意出风尘
　　闻鴈
　　客畏湘南鴈声传湖外羣风尘年冉冉洲渚影纷纷细雨愁难寐孤舟夜独闻秋来足飘泊一任楚江云
　　有怀乔白岩司马
　　风肃园陵树霜天战角悲后湖衰草色空对汉官仪辛苦趋朝日羁危扈圣时江都千万舸老泪不禁垂
　　再怀白岩
　　江上日揺落洞庭波已寒关河滞车辇霜露泣衣冠远道风尘暗孤城歳月残老臣天地念独立强加餐
　　问讯
　　问讯南征卒刀头望眼悬防关秋寂寂猎骑晓翩翩风起边云断城高海月圆清砧万里梦终夜绕江天
　　过南庄
　　谷口晴光动溪边野望长绿萝登水榭白鹭远渔梁归马看山色樵歌起夕阳悠然念禾黍身世已相忘
　　二纪
　　二纪惊心事悲哉江上秋物情供自适诗兴敌深愁戍马胜多酒云山倦倚楼时时思贾傅寂寞泪长流
　　再送杜戸部子实
　　南极军麾满西江使节归长淮炎日苦古润暮涛飞粉署花应落霜洲鴈亦稀玉尊千里兴秋到一沾衣
　　遣赋
　　晩景聊耽閴林前雨气寒客中差识瓠佩里尚多兰寝瘵惊时序怀仙滞羽翰北窓清入梦人世不同看
　　送顾武祥防试二首
　　蓟雪何年断淮河不尽流孤蓬乡国别千里帝城游沙草随行骑边云引客裘春朝花万戸争入凤池头
　　其二
　　落日晋陵城风尘送远行岩容临海净云色入边清我有青山卧君成紫阙名梅花四千里驿使问南征
　　酬慰子循
　　故园冬日暮怀抱各凄其霜落寒江远山空夜月迟清尊双劔隔班鬓一灯垂尚及终军歳浮名莫浪悲
　　奉送顾东桥入觐二首
　　五马经行地秋风水国长几年重作郡万里忆浮湘润月临乡早淮云拂斾凉圣朝存直道何必叹冯唐
　　其二
　　自忆论文旧仍悲别酒新萧条连邑里揺落带河津南纪疮痍泣西江战伐尘此行忧国意应有涕沾巾
　　简子循
　　连日新秋雨深添宋玉悲揽衣嫌急序望远惜幽期楚楚松常对飘飘鴈欲随携尊频就汝嘉话解人颐
　　寄东侍御二首
　　旧日霜台使清风莫与俦美谈人不减孤眺泪空流渭水浮云暮秦城落木秋寒江今夜梦偏傍陇西头
　　其二
　　怅立清沙外天涯忍独看登车心自苦前席望逾难月静龙山夜风吹鱼峡寒几回瑶瑟恨愁极不成弹
　　忆兄二首
　　腊邑冰河阻维舟旅恨生溪云含峤远舡日落窓明沙雪春前树烟花江上城夜来池草梦无限忆兄情
　　其二
　　凤亭何缥缈离析对迷津况此云林晩俱为憔悴人朝霞寒罢雪谷鸟暗移春归赏应同醉初圆江月新
　　金陵送顾元卿三首
　　长揖秋空暗归途出建康偃兵城月苦驱马暮云长筹策虚旗影勲名抚劔铓悲风日东下江海自茫茫
　　其二
　　司马初承命中丞已挂弓圣朝无久战壮士惜奇功远水龙旗静孤城銕骑空良图终自蕴弹劔向秋风
　　其三
　　老去叅戎幕秋深赴帝畿王臣擐甲久汉使出关稀彭泽淹长计鄱阳挫武威空余烈士策秣马故山归
　　旅舍戯成
　　门外清溪水溪流一曲斜衔鱼上水鸟惊燕落桥花斋磬鸣秋汐瑶宫背日华江航时袅娜是否阿侬家秋日同兄子浚弟子约山人虚岩觞于金陵肆中忽已逾旬握手嘅叹因赋短篇
　　我来金陵肆潇洒醉花前明月向何处愁闻采葛篇游灯遥逐浪归骑暝如烟莫遣乡心急商飚永夕传
　　感赋
　　昔日呉门客干时今未逢摧藏事行役流落感游踪逺水天为色踈枫锦作容此宵那可寂展转达晨钟
　　陪都南濠顾东桥陆白溪游上方
　　平桥连古寺风日此重游雨霁山明席秋暄花映洲岩崖虚阁缀杉桧野钟浮五马趋陪久幽林暝自投
　　怀南庄
　　坐惜云庄静空嗟晩计踈雨扉犹面寺秋水旧通渠积蓼溪从远寒霜架欲除明时终独隠花竹念吾庐
　　走笔送武祥
　　去国指皇京霜江对月明龙车断消息祗益故园情雪暗黄河猎天长碧海旌关山闻夜鴈流泪念长征
　　冬日杂兴二首
　　黯然临谷口流水澹斜曛短景伤心切遥天引望分残丛迷夕霭寒峤入冬云徙倚那能慰仍添塞鴈闻
　　其二
　　风叶低残日云汀引暮沙村荒堪抱影地远欲移家养拙耽虚寂横经负歳华桓生难再得况可觅侯芭
　　冬日忆子允
　　悲君淹宦迹阳鴈不同音白发名俱晩沧江恨转深早寒生旅食残日断归心忍报星轺发遥愁雪霰侵
　　送子循次韵
　　落渚承纎月呼杯送旅人淹留幽抱隔憔悴暮容亲凤德非归日鸡鸣是舞晨眼前飞序急能不恋华春
　　呉子新远招事阻
　　故人湖上至邀我泛沧波明月佳期阻芳尊意若何长怀对山水莫以滞云萝耿耿梦思远空城风雨多
　　访陈可与
　　故人避云竹一别每经旬接燕乘秋月长歌惜病身松风欹坐稳池水野情新他日嵇康传还须访逸民
　　题正觉寺和绍卿
　　精舎坐忘机花丛昼掩扉洄沿过石径窈窕恋清晖野色藤轩满庭阴水竹微东林一尊罢萝月夜深归
　　欲雪
　　独立江城暮江云百里同寒光胶水迳雪意满帘栊远峤开仍碧斜阳掩复红何妨慰残腊萧瑟舞春风
　　子新见过命酌
　　何处云林客来过酒亦倾月明重此夜花暮惜离情水国收全薄春山隐未成时时喜亲旧相对説平生
　　舟中与虚岩子循共话二首
　　帆色迷征鴈迢遥晩吹闻耽游逢逼歳真隐羡同羣春动琴书日溪明俎豆云当令浊世客举手揖髙芬
　　其二
　　亭渚冲波乱云天此共归众山随雾合孤鹜与霞飞晩计须终畆微官易拂衣异时应防笑曽记愿无违
　　与子约话旧
　　与君寒坐好斜日隐蓬茨共引征途话犹劳隔歳思鴈留惊别影花尽剧愁枝最是怀人处空山雨雪时










　　皇甫少外集巻六
　　钦定四库全书
　　皇甫少外集巻七
　　明　皇甫涍　撰
　　五言律诗
　　人日西苑
　　早春开令节仙苑丽皇居芳气滋文沼和风薄绮疏觅花翔瑞鸟逐藻跃祥鱼今日欢游胜云霄睿景舒
　　早春对雪
　　氛氲看丽雪飞舞下遥空泛彩仙宫里争春御苑中玉堦笼树日珠缀荡花风防覩三青鸟瑶池路已通
　　子循至都感赋
　　南国双鸾鸟云霄拟共翩喜逢今翥日还怆昔羁年防晤眞如梦追思益可怜开尊傍花萼促曙不知眠
　　答子循斋夜见寄
　　列籍并为郎斋居接省堂清风那可限明月正相望花送琴尊馥松披戸牖凉最宜星有烂聫彩棣枝傍
　　圆通寺
　　曲涘面灵峯晴开芳甸容日飞青嶂瀑云度翠微钟树色分岩满花阴接涧重一行寻净业顿悔系尘踪
　　喜雨二首
　　乍拟征齐殿俄惊失楚台炎销丹禁彻爽合紫宫来入野垂云足含枢杂电催圣心元未已喜自万方回
　　其二
　　陟降超理文华轸睿忧祥风动地至嘉气接天浮洒凤联宸阙归龙拂御洲洗兵当此夕瀚海正安流
　　中秋
　　万里中秋月光华满帝畿感时频送酒望远各沾衣江冷鱼波急天空鴈序微更怜流落羽兹夕近宸辉
　　送黄六桂还临清
　　黄子悦豪游矜夸侠客流故人阻千里命驾远相求握手古今意出门云雪愁我心激高义临别赠呉钩
　　秋城雪夕
　　飞雪度髙天悲秋倍惨然乡遥鸿鴈外寒重菊花前羁旅衣方授凄凉夜未眠无由故人至炉酒话穷年
　　沈秋官舜臣改南不遂寄慰一首
　　署庭白日静徙倚最思君空滞燕台月频看建业云离鸿飘暮影丛菊散秋芬且共一壶酒来销羁念殷
　　寄王道思常州
　　迁客伤秋别兰薰记昔同百年怜义重四海识文雄白璧何期防清樽幸不空几时还一笑把臂挹芳风
　　送张即中谪青州
　　腊尽催行役风尘旅鬓侵穷途应有作恋阙岂无心海徼销残雪阳和发旧林州人迎半刺犹忆主恩深
　　应午有作次韵奉答
　　梵宇怜幽丽华林午正阴清风一披拂炎日为萧森竹叶迷乡思莲花净客心能诗谢康乐慙并玉珂音
　　子循书至
　　兄弟苦离分他乡消息闻泪添花并影防绕鴈为羣客里中山酒愁边碣石云徒然鸰鸟意春草共纷纷
　　忆游二首寄故园兄弟
　　兰浦乘春舫花溪逗锦晖鯈鱼听歌出鸥鸟近人飞祗恨流光晩谁言乐事稀酣来不回檝留月舞罗衣
　　其二
　　化城开碧落别墅枕江波二月啼莺满中流画鹢过云林芳赏间风景暮愁多梦里攀荆树朝来奈别何
　　送徐子直晋藩防葬
　　东海遗章切津亭宠数优省郎持使节防礼向汾丘惜别兰香寂怀人桂树幽南皮愁见月不独为应刘
　　寄顾武祥
　　之子乘春发英藩使节过别离殊岁月愁思共江波桂树幽襟积花时旅梦多从来邴生意只自恋岩阿
　　寄徐民则
　　嘅自游京邑俄悲歳已侵蹉跎愧簪组怅望隔云林沼影含春弱岩阴抱雪深徒然对尊酒难慰索居心
　　子循将至感赋
　　负剑游燕日弹冠仕汉年栖迟俱已矣怅望各潸然迷鸟寒烟外惊鸿落月前可怜兹夕梦犹自间山川
　　春朝感兴
　　万里天南鴈春来尽北飞伤心蓟门桞驿使到何稀林吐新烟媚沙延晴旭微不知天畔客乡泪几沾衣
　　慈仁寺迟念上人
　　东林怀旧赏歇马闻钟声春树浮阶碧晴霞绕阁明登临迟孤客徙倚眺芳城想见凌空锡云天揺暮情
　　独坐偶题
　　聊因断车辙孤坐息尘机日暮寒山望庭空云霰微春江思荏苒闲鸟歴芳菲尝忆东林下经年但掩扉
　　清河道中寄京邸诸故人
　　逐客多行役尘踪未即安时光入夏序梦寐在江干旅思云迎斾离心桞拂鞍遥知霄汉旧辛苦念南冠
　　寄谢司直
　　魏阙悬秋望龙楼在九霄愁连沙塞月梦隔海门潮江带千枫落霜含一鴈飘御沟分手处垂栁日萧萧
　　招金生
　　下马驻征旗金鞭挂桞枝故人从此别千里遥相思鴈积南归恨花停北上期闲来取一醉共话洛阳时
　　春日上方
　　霁晓披残雾春深泝溢流朋游狎林鸟逸思引江鸥花气侵杯度山光暎席浮不知轩冕贵来问野人舟
　　西山游眺
　　我寻湖上逸华色季春时日气团青蔼云光荡碧漪揺情属源水流目乱花枝为向同游説年芳并在斯
　　游虞山
　　独遡冷风入丹梯海气凉瀑霞揺草树岩翠湿衣裳泱漭窥银阙莓苔指日梁兹游亦何幸信宿见扶桑
　　湖溪夜归
　　棹响乱寒葭澄湖澹落霞洞收云彩尽天入海阴赊杳霭迷村树空明漾浦沙却疑牛斗近银汉转星槎
　　海上闻敌退
　　魏阙羁臣望边平信息传晴销万里祲春动九门烟泛海生雄气看云赋雅篇长悲汉飞将白发弃蓝田
　　送陆子还山
　　洒泪送君去一尊江雨寒遥林归梦积晏歳别情难竹外洞阴合郭前湖影寛明时忽自老惆怅负鱼竿
　　花朝
　　曲径香风转芳亭淑气催入红藏逸钓拂翠引仙杯问俗春游胜占丰霁色开韶踪定可驻还有月华来
　　和空梁落燕泥
　　愁度呢喃语空余玳瑁春不堪零落意重感别离人舞带衔花馥飘随汚粉新含情掩歌扇犹似下芳尘
　　和鸟散余花落
　　緑羽去相随红英不自持风斜花罥毳霞乱鸟惊枝送翥香遥袭怀芳影屡窥坐伤园馆寂悬月照相思
　　浴竹堂作
　　觉路东津岸烟萝一径深尊中得宴坐象外引窥临暗竹云经覆高松歳不侵偶来同祓禊清净本因心
　　自穹窿至光福寺作
　　漾刹烟萝细凌空石磴微云随遡风驭霞拂罥花衣泉鲔疑听法沙鸥解息机从知投绂客心慕頴阳辉
　　虎山桥
　　一水涵空去羣山拥翠来虹飞霞际落鹤舞镜中回锦溆春风乱花堤夕照开石梁从此度何必向天台
　　北峯寺
　　仄径缘云转春山隠梵宫闲攀蕙圃日清度竹林风叠嶂丹溟外诸天翠霭中泠然发孤啸顿使六尘空
　　上已横塘舟中
　　伊昔兰亭禊清风茂藻传偶来乘暇日临水列芳筵竹径通云窦桃溪接涧泉流杯那惜醉归幰落霞边
　　泊舟虞山
　　晓泊虞山下岩光晴望开楼观沧海尽溪引翠崖回防雾轻流壑香泉细落台长春七桧树云色记重来
　　松下看子循宜俯登虞山
　　系防清溪树看君皂盖浮行攀梯日暮歌落海云秋探穴仙踪秘临泉秀瞩留坐来松荫徙却恨不同游
　　登虞山絶顶旋观风壑凝泉不拂
　　晩兴寻源入清流涧道晖丹萝绣岩石苍桧染烟霏壑净惊云落天长见海微珠泉晴不卷含意待龙飞同子循宜俯夜看虞山倒影走笔咏之
　　岸北虞峯影凝寒倒碧川俄看不辨树临泛欲浮天浪隐缑山鹤烟迷华岳莲今霄坐鲛室星作夜珠悬
　　中峯
　　香岫披云磴丹霞引洞天攅柯封伏窦拂牖落飞泉世隔桃源里炎销石室前何时除害马来就沃洲禅

　　皇甫少外集巻七
　　钦定四库全书
　　皇甫少外集巻八
　　明　皇甫涍　撰
　　七言律诗
　　立春作
　　依依桞色动萧关圣驾迢遥尚未还驿骑不堪冲雨雪江台空自望河山宫池日动仙班入辇路云深代马闲万里王春连朔漠不知何处龙颜
　　驿楼
　　驿楼云暗且停桡枫岸应含水郭遥落日更逢南浦雪寒江偏听海门潮故知书剑从孤客每滞冠裳恋圣朝万里风尘愁极北河山一望转萧条
　　怀林先生
　　水市烟臯几独过春来重觉恋岩阿荒城寂寂青山少驿路悠悠芳草多天外音书常断絶江边歳月易蹉跎居然万里悲辽落无那云涛起棹歌
　　马上望茅山
　　歴歴晴山次第开深春孤客望仙台从夸蓬岛人间见信有罗浮地底来碧树依微清涧曲丹楼想像白云隈花深不辨桃源路落日松风万壑哀
　　寄乔白岩
　　海内谁居第一流钟山凝望坐生忧江湖流浪看孤剑花鸟凋伤揽弊裘十载风尘犹仗节百年勳业谩登楼闭门错拟天人策寂寂空帷到九秋
　　近城子循室病马上言别
　　日晩冰河去楫迟桂丛烟雾逈寒姿楼台树杪城逾隔鸿鴈天涯雪共悲独马归途江远处一尊吟兴月来时人生聚散浑难料故国残云有别离
　　忆戊寅旧游
　　呉山寂寞两经春忽忆当年叹此身白鹭洲前云自远华阳洞口鹤空驯关门风雨寻诗在涧道烟霞入梦频失意每多怀旧恨苑花檐燕倍伤神
　　武祥欲来
　　怀君霜后几登楼落木萧萧古苑愁百里平波空恨别数年归马更逢秋天长水国思能赋花向闲塘忆旧游共把茱萸须此日北山疎雨待扁舟
　　雨花台
　　荒台衰草此登临风急城高感客心落叶万家迎阙冷长江千里向云深丘墟寂寞苔生路殿刹萧条鹊绕林回首南朝无限思豪华今古独长吟
　　子循别迫再赋
　　短日孤亭此共欢两宵怀抱向谁寛梅开腊邑逢南信雁过春台是北看汉室孝亷名位晩谢家兄弟别离难曲江游赏非吾事且逐渔翁送逝湍
　　送呉子新游武当山
　　名岳崚増近紫霄松门烟露郁迢遥寻山自喜乘春日去国偏怜听落潮千里芳洲看渐远九江寒雪已全消楼台缥缈超鸾驾独理旗度石桥
　　赠某二守
　　万镫春市压花丛叠管流车夜夜同治理故知夸野获物情先愿卜年丰承风伯始声逾美不语任棠意自通况属政成多丽藻祗今词赋説关中
　　至夜赠以言
　　燕客南归値此晨故园松桂且相亲征衣尚带沙河月建节空违塞驿春草木新阳千里恨闾阎佳节百年人山中与尔同埋照一醉从教过十旬
　　舟中无事自论风雅因忆吾弟感而赋此
　　重杨送别御沟斜回首风烟使我嗟故自天南悲索处每于江左惜瑶华客魂易入池边草逸体新余海畔霞小谢才名曽擅美吾家千里为君夸
　　送友
　　湖流泻碧防帆悬扶病看君去若仙鲍叔交情论夙昔马迁文思发山川金扉葱郁宜前席宝瑟分明是别弦向説瑶音知不惜秋深好寄桂枝篇
　　天子祷雪南郊弟子循解褐未歳睹盛旷古走笔赋其事书闻遂述短篇
　　属车当腊传郊驻侧喜凝华睿想劳霄汉尽应趋劒佩江山空自望旌旄珠帘暗防龙鳞暖玉阙全迷凤影高文似相如非忝窃甘泉从此日挥毫
　　近歳忆寄子循
　　迢迢献节他乡意胜里灯前帝景新恨结云霄看不极愁飞霰雪望无垠朝回宝马行多色宴罢瑶篇句有春索处自怜旬歳病椒盘传祝泰来晨
　　元日
　　禁城宵啓放朝天春殿氤氲警跸传庭俨鹓行煇燎火帘开龙座袅炉烟和风已应苍旂转晴雪偏宜防仗联短翮滥飞无以报恩叅华盖又经年
　　新正雪日柬唐陈二子
　　上林飞雪晓无垠丽景芳年属此辰到处风光催献节满城花色待游人琼华岛畔看偏胜玉蝀桥头望转新定是凤池吟赏客不将妍唱负阳春
　　雨中偕同年杨君展眺
　　闲来策马傍金扉鸥鸟明波净客衣帝境秋清游始到水湄人远意空违雨过千顷城阴乱雾动羣堤树色微想像石湖栖息地与君吟眺未能归
　　送宜俯归
　　原日登临为黯魂客装尘雾起都门故人此去惟衰鬓秋色偏来近别尊燕塞北看云欲尽潞河东下雁初繁鲍宣得有山林妇归到寒窓与细论
　　经海印寺瞻眺
　　严扉不尽到澄湍独立苍茫兴未阑银汉遥从天上落珠林皆向镜中看埀杨怨别霜华早野鸟忘机御景残即此已令尘抱失何如终把钓鱼竿
　　接张济父书二首时张自浙台告归不遂
　　南来已是厌承明问讯何由旅病生乘兴能忘剡溪棹梦归谁阻豫章行传书喜傍寒梅色感事惊闻落雁声江阁倚栏还极目西湖烟树不胜情
　　其二
　　几度仓皇出省闱沙河风物每相依边关并马驱残雪汉室诸陵眺落晖共笑守甘自弃独怜稽古与时违十年回首同游恨吟对寒云泪满衣
　　冬日感寓简子循
　　寒城斜日眺层阿寂寂花洲雁影过江色似迎张翰远涛声忆傍伍胥多清尊且许愁来共白发其如老去何书报惠连吾欲隠洞湖西畔足风波
　　华亭张子夙登琴好病剧辞归久不相闻季氏子约作诗懐之因赋此篇
　　华亭幽叟去江濆一别音书更不闻每讶旧谙山水意祗愁今作死生分孤鸿失路遥凭月独鹤寻山自入云冬夜肃清春藻丽赏心何处不思君
　　午日子循弟有作和之
　　翠华当日幸甘泉际晓銮回勑使宣玉殿云霞辉防仗金河花桞馥琼筵阜民泽沛薰奏长命恩深瑞缕传却忆同欢词赋侣何人重醉凤楼前
　　五言絶句
　　峡中三首
　　日暮南津道猿声两岸长悲风鸣水石不觉泪沾裳
　　其二
　　人逢故乡少船度使君稀古雪流苍壁春山寒客衣
　　其三
　　风帆絶无力百丈石林迟云雨高唐路空山愁子规
　　玉阶怨四首
　　明月皎罗帏青苔无行迹肠断远征人犹是不相识
　　其二
　　自矜桃李质生长在深闺含羞不异昔不解道相思
　　其三
　　新寒切罗衣熠燿流珠箔道是深宫里还得风波恶
　　其四
　　独向妆台泣玉颜今悮身长门犹有月能照两人心
　　客舎漫兴三首
　　我向长干里长干花满枝折花看自笑忽省少年时
　　其二
　　轻薄他乡客醉酒金陵春走马垂杨下回鞭调舞人
　　其三
　　正月落江梅二月开桃李独着罗衣裳年年度淮水
　　客馆偶述
　　若为愁不语孤坐欲沾衣况听砧声发城高月落微
　　醉归二首
　　醉入清林去高歌人迹稀故园霜欲落惆怅只空归
　　其二
　　西郭秦楼上荷花舞曲长相思对流水惜别怨垂杨
　　咏白牡丹一花
　　何苦春风吝名花不两生故知姿絶世独自表倾城
　　送僧
　　琴尊冬日暮杖锡此时分别意禅心外沧波隔片云
　　七言絶句
　　白下忆弟子循
　　丹枫百里见扬州北极遥连星汉浮吾弟何由在天末江云飞尽梦防秋
　　忆周以言
　　与尔相违已隔年令人相忆望南天忽看春色无多在怀旧伤春益惘然
　　近淮柬行之
　　平明江月没江天放溜乗空去若仙期尔山阳醉眠处垂杨岸北落花前
　　冬日过子新隐居杂赋二首
　　布帆乘兴往来闲一水平铺翠霭间冉冉风林天外远靑青半是越中山
　　其二
　　万里遥天雁影稀晴臯独立思依依偶因鲈鲙思张翰肯逐秋风江上归
　　南园杂咏赠友四首
　　竟日忘机对此君风来满院最堪闻翠茎潇洒吹笙罢防有鸣鸾落紫云
　　其二
　　采采金茎玉露残南山遥对寄余欢风尘尽笑酣中客昨日都亭几挂冠
　　其三
　　江南春色早梅开素影参差映酒杯闭戸不穿东郭履庾楼清啸碧云隈
　　其四
　　亭馆幽闲暑气沉露珠初满翠流深眼前色相何为者对尔方知不染心
　　闲适
　　湖波揺飏水云空十月霜清枫叶红天际棹歌鸥不起片帆归去荻花风
　　再送武祥
　　千山梅桞向芳菲匹马西辞入帝畿春色满城新衣锦何年却有故园归
　　除夕再忆子循弟
　　鹡鸰原上思凄凄除夕他乡望眼迷云雪满淮看不见也应知汝梦魂西
　　雨中陆子饮话不寐
　　望入云宫暑气过客牕相对雨声多无端忽起江东思玉柱金庭柰尔何






　　皇甫少外集巻八
　　钦定四库全书
　　皇甫少外集巻九
　　明　皇甫涍　撰
　　赋
　　白楼赋
　　狥华先生游乎抱朴主人之宫梦梦【莫工】懪懪【电】【曵】然而病冁【勑谨】然【引】咦【火尸】之曰萧条乎寂寥乎子之居斯固子之谙而吾之所不喜也飞构千寻绮餙百名藏土木抗天庭日月经柍【于两】桭【真】星辰垂榩【渠焉】墉纁缥【疋绍】黇【他亷】防【他丸】赩【虚力】防【耻京】黟【伊】黚【古闇】辉赫翕习半散粲烂洞心骇目李耳懕懕【于占】而展季宴衎此骋高衢者之宜盘桓薄霄汉者之宜游衍而穷天下之极观也吁嗟乎子此焉托处晒彼頽垩【于故】何以为娯内不得康外无所誉空旷无谓令人居居且所值而变所遇而寃何有湼而不缁是以墨子感之于泣苍蝇畏之于诗曽不察皎皎易污而下节是持宁免见笑于魁吾之夫大方之家乎主人曰是非汝之所知也见其一未睹其二有疑冰之诮醴醆【侧眼】粢【才丝】醍【体】九醖十旬非不防也而太上者乃有嘉乎明水狄成涤滥要訬靡曼非不美也而极音者乃有取乎防越子徒佚招蹷之机饱烂肠之食鲲鹏抟扶揺徙南溟不知抢榆枋者所以为适圣则合章总期亡而瑶台璇室嗟造天之阿房曽不荏苒而【鬼】侧彼赫赫之多餙使神洋洋而心失肹【喜笔】蠁盈于寰宇又乌睹夫宁防【细则】善哉扬子之言曰客徒知丹朱吾毂不知一跌将赤吾之族也慕庾子之高怀遗后昆以贞规旣因物而变迁亦随时而推移原伏之以终身何闵化而生悲孔不显勇于翘关老深戒乎若虚齐物万以消遥岂炫耀之足持【某】斯宗之孤峙聊防【若怪】齂【诃诫】而栖迟木事不缕土事不文缀以石英厮防璵璠昞【丙】【滛】璀璨僤【逹汗】【落汗】璘防【斌】零穰穰之皓露垂容容之鲜云晓月流于空梁微霜集于素茵浮瀴溟之春鸥舞圃之仙禽风飕飕而循楹失埃堨之纷纭收余思而览识营欲之非心实乔期之同好恍疑登乎昆仑矧岩岩峩峩探玉府歩玉堂扬歴之所宜居怀葵藿之孤忱终古承乎紫微轶世尘而高迈匪大行之崔嵬翔寥廓而下视又何戒乎斧梯纽瑞玦帏江珠命蓐收使当御诏望舒使先驱坐石室麾丹梯晏月窟盼瑶妃朝沐予佩于天津夕宿予马于玉池寄闳轩于堪舆乘阊阖而西驰【汗】晢【制】皢皎于星辰兮翯翯皛【乎了】镜至清兮纯精洞洁窈窱缥缈恬空虚兮渊幽蔼显敞旷朗冲坦夷兮沈沈隠隠漠无为兮美哉轮焉憺忘归兮则子见哂得非下里巴人不知阳春者乎于是先生索然而挴【毎磊】恍然而失曰吾乃今知盘古之橧巢葛天之营窟也比壮丽于丘垤视极宠为行客踈绀缙简烝栗削崇观去诸饰从子于太素相羊于无极
　　慰志赋【并序】
　　嘉靖五年余春秋三十六月惟诞晨兴肃躬奉觞于大夫宜人之前懽言旣浃兄弟咸具窃感夫电逝胡迅苕荣易毁余也虚忝士籍尘斗釡之给而无一命之贵业与年而共凋学与位而尽无悼心惭影不能宴如嗟乎何泰非天何否非命裁端于人已者谅哉拘填囊槛幽不明也余恐志多之累心忧深之贼生举酒自劝旣而濡毫凝意顺心断疑作赋一首命曰慰志云耳辞曰
　　伫幽览以抚节兮感余辰之行迈忽鳞序之无停兮神忡营其靡届揽琼华之杂佩兮膺桑枢之邈介慨属离而怀明兮凤鸣冈而哕哕阅骑省之游处兮乃二龄而俄防善宋玉之悲言兮时与秋其并逝飚轻回以袭肤兮情坎凛其纷萃悲夫辰有谢而莫穷感有滋而易昧夫何穷之或迁亦何昧之能察昔贤圣之莫存兮岂茵蟪之足议日罕中而不昃理无约而不泰揖唐生而弗疑保神珠而弗坠孟犹眷夫斯乐兮宁假荣于朱绂抑南游之耿怳兮饮东陵之延嘅于是巽羽警晨盥嗽咸毕草萋萋其含露檐曈曈其出日斑衣御兰觞郁畅重轩之嘉贶腆二人之以怿于容驷而自悦和抱珍而屡失奉怀琼而铢贤鱼害生而兴泣胡化之舛驰兮谅万萌之难一忧纠集而无方兮委天府之可逸歴遣言之多辙怼物感之殊岐曾与蹠其同域其反覆之莫仪有恒浚之斯获凖伊获而亦暌筹闳种于陟鋭説胡艰而桎非有陈谠之斯纳凖伊纳而不齐或一言而取相七十説而服微原既忠以沦湘谊又何事乎扬辞均俯仰于一指聊迉迡而如斯征尊安于典训服仁义于书诗颜殆庶于不贰兮孔贤哉而叹思帝含垢于大志兮基苞桑而弗亏若前轨以勑已兮吾惜阴于闱宁托慕于颜闵兮从所好而忘悲迟美人之芳讯伤曜灵之余光俄晖散于穷木明月照于空房岩林幽峡原薄苍茫悲声寥落而四起夕阴迢逓而未央禽登栖而无影鸟求羣而孤翔命清樽以自酌等肥于一觞旣资斧于金石亦濎濙乎彭殇北叟兮吾识其倚仗南容兮吾戒其方将抽琴绪而幽结发微音于清商知其无可奈何而安若命兮何防师之言为有常
　　澹泉赋
　　友人临泉搆室扁曰澹泉征文发义予时困世婴痼税驾靡由乃嘉其取类感其幽尚而为赋之其辞曰
　　骋高衢以遐覧兮伫坟圃以盘桓傲斯世之阨兮想肥遯而孤骞侯踯躅于区中兮疚樊婴之未捐舒长啸于大清兮踪洗耳之临渊谅箕颍之可蹈兮将茹芝乎空山慕依隠之轨兮聊婆娑乎人间兾假物以托心兮乃寓瞩于兹泉怅疑志于乘蹻兮秉微尚而自宣要同归而异澜兮诚迈迹乎通贤相彼泉兮澹矣其流孕中孚以潜渫谌灵长而寡俦俯浺之渟澂兮莹余神而优游若乃天气始肃水潦方收戢浮阳而愈洁湛寥泬而弥幽侣寒臯之孤鹤兮陶丽月于中洲鼓鸣琴而临泉兮庶卒歳以忘忧尔乃嘉阳载熈藻日初晖感出泉以游目兮悦芳津之尚防携友生登崇基发清歌席川湄鲜云垂而曜野惠风举而吹衣繄同体于渊澄兮浮清涟而命巵效蒙庄以齐物兮夫何虑而何思惟伊人之取类兮获睎古之幽情远辱殆于止鍳兮挹上善以为名气合汉而醇白兮泊与世而无营混盈虚以滋物兮纳秽累而为清委尘缨于一濯兮苟余心之可明愿遡洄以从之兮保昭质而居贞
　　序
　　奉送冡宰白岩乔公序
　　我明开基丕宅神孚化应列圣彰道绵祀永功里簪外组罔匪究心之士文甸遐域咸无蹙额之子崇载籍而兴礼乐登三五而賛化育维时七庙成德哲谋自天要亦二三元弼为之训迪图猷聿宁大业也嗟夫时必代谢物罕常臻阳运中厄式化艰宗祏光遏城社潜煽敷天之下鍳古训者缅迪哲以含悲怀中邦者唾羣憸而横愤天眷宝厯春照玉牒今上虎变封邸龙飞自天冲年肃睿道德齐圣夫以海内苍生思安袵席重足延颈委心于楚江之滨归命于京岭之阳者十年于兹矣而皇上御极果能精式献王之心徽绍七庙之治大赉方展讴歌斯溢庶习咸屏元憝既殄防典刑之耇表忠谏之烈言无不听断必已出雷电合章天地交泰虽周成有虚受之孚汉昭树明忠之誉亦何足以方斯盛是以草莽之臣藻缋之士咸仰官仪而褒日月揽唐虞而颂山河矣至夫亲贤与能常吉在位丕谟鼎建惠泽川流而天官者秉钧衡佐皇黜陟五卿之冠冕百官之领袖也邦治炳鍳于周书隆德歴绍于唐典国枢斯在帝衷恒眷皇上既即位之四月冡宰虚位当宁积思佥曰南京大司马乔公膺受至寄允哉其宜人谋既同纶音大降公乃感激思奋明良作休礼钟山以命驾循长江而啓途自留都之民以及百执事莫不怃然永怀遑恤师保抑孰知叙百揆所以厚安留都哉公太原人抱阴阳之知禀山川之秀异质茂业天裕人宁弱冠登朝游之以仕优之学温良爕易忘已率物存乎德弥纶轩朗研几致用存乎变辉煌晔郁饬材范后存乎文怀诚贞度其风似君奭敏惠发越其通似姚崇英华博达其学似欧阳修斯江左之美谈天下之公议也矧厥祖考世笃忠贞厥有成绩纪于太常昔在孝宗朝爰典铨曹克精藻镜伟斯硕辅人其舎诸岩壑小子作而言曰呜呼休哉天之垂裕我国家衍隆祚于无穷也盖自先朝化艰台揆御事允遘大否怀逸则明农而深隐树贞则集尤而遐窜秉节则成仁而自靖中人则染化而成戾居穷则毁敏而安野或远或近或去或不去归矢其志而已矣公擢奉常逖居南土賛天子几务晏和九载国家之元气恬优不挠五行之精异粹谧而宁夭寿平格以佐后人至诚之道可以前知矣夫正者圣德之所以恒本和者神用之所以不穷公智享天心仁永后观爰用平夷刬其防级求僃之瑕公有弗弃德高之议公无所腼豫章变作自江而南倚公以为轻重人情大骇令由关决公励身强圉鋭置要害誓江淮之甲堕睢阳之泪君臣大义倡而显明若此者正和咸宜本用不倍恶足以为公累哉故曰天之埀裕我国家公之文德咸罔不闻皇上神明素所鍳赏鼎命后发人谓斯何夫择者严则其所望者切望者切则其所责者重亮工熈绩必得其人故曰衍隆祚于无穷予小子游公之门乆于公之行其能无言呜呼无疆惟休亦无疆惟恤至理孚于小物圣德钦于辅相故表天之微扬公之志而继之以规公亦尚念于天人哉
　　送王尚质应诏之武昌输粟入太学序
　　吾观豪杰士抱业以求显遏而不遂则愤懑憾悼而不平殊途异门苟足以售其艺将毅然为之我国家鬻爵之制不渎不滥命生徒纳粟入太学然魁资首族与乱良法由是绮纨之子操筹坐食之夫扬扬然立于俊造之地为谈者捧觞属者歴两试而登甲乙者又往往有其人是非吾所谓豪杰抱业以求显遏而不遂者耶今年秋楚饿民倦惫流徙以为官忧中丞【阙】公防请敷成典以仁元元天子权之以宜合之以议可之视地以量数因阶以异入呉学王尚质以连不得志于有司将浮钱塘出武昌承休诏焉余为之言曰孝以立其德勇以修其艺德立艺修而禄随之今子不顾千里之险求为亲荣可谓非孝欤自知之明毅然与于众人之所同趋可谓非勇欤负是贤矣而又有王制以容其身不平以激其气铅椠之徒相率鼓誉泽宫之内因而化洽乘风云而翔使廷尉之公法颍川之循吏复见于今日吾固知殊途异门果不足以病吾子矣是行其勉哉
　　江集序
　　苏士丛试于留都由丹阳登陆入通济之门水行则由润州浮江抵龙关风便相继以至士之不第者率浮江而返困踣顿挫眠食得以自适崖湍迅激鱼龙出没之险无厌也予于是得巨观焉平芜晓日极目千里回眺凤阙杳霭在望维扬歩烟树隠映海门浩金焦秀絶抚景命酌輙诗以歌之诗多放浪慷慨之辞盖不觉志意之有得而忘其穷也姑编之以识嘉靖改元仲冬望日泾阳皇甫涍序














　　皇甫少外集巻九
　　钦定四库全书
　　皇甫少外集巻十
　　明　皇甫涍　撰
　　记
　　安定书院记
　　安定胡先生尝为苏湖教授苏学之兴文物之盛实自兹始当宋庆厯天子慨然思治而时未有建学制度踈濶末习滋革益与道远先生倡古法于湖贯学与政而一之以明体适用为本设经义治事二斋以教史称先生科条僃具以身率先严无惰容故一时作育之懋至逮誉人主取法国学固宜然也苏学故有安定祠祠在讲堂之左相传为元祐中所创讫今承祀无改嘉靖癸未天水胡公来守苏郡公名瓉宗字孝思治先理化敦崇表励恒若弗及一日徘徊学宫顾瞻永怀曰先生有祠以先生之教不忘德泽在人也祀固有报而学可无劝乎学宫之南有堂焉实嘉防亭之旧后廓益僃幽深显敞公因以为安定书院设先生之主于堂旁庑翼如以复两斋掲而书之于是择诸生之秀异者养习其中萃止逶迤登降颙颙游其地思其人迪其教席间函丈详论开説恍若揖先生于声容之外士克和又政以大洽夫民性之恒治古之善其在人心千载一揆顾有所启其端而后兴其坠也有所托其传而后乆先生能兴其教而教非亡于昔也公能举其坠而教非强乎人也道一也亦以人汚隆焉耳使公仁心不遐德举不竟乃今象设辉春秋荐祀习眤为常虽陟降时享而文轨弗着岂所以为先生重哉人才国运每相盛衰安定之教复于废坠之余其必有安定之徒出焉简谅纯明时举于朝以賛休美下之观望威仪亦有知其所自者公始肇之矣今之守若令竞于末节学宇荒陊有不暇瞻者若公以教而为治因旧而为新礼不防而义畅惠不费而业广皆可书也歳丁亥公拜山东左叅之命行有期猥属予记以列盛美继公而作将有考礼敦秩者夫祀必有配也其在公乎其在公乎
　　东隠记
　　吾乡雄于赀者为淞陵之呉呉氏家于韭溪其族挟赀以竞者几世矣子新生长豪侈之中独厌耻焉视其族人翘然不以为喜故动反其趣而业亦少坠乆之益不喜恐恐然若将凂已者复思远其迹稍徙而东曰吾其隠矣吾又乐夫东方也故闻东之名輙喜乃今泊然东溪之上意吾去违而适体吾去窘而安矣余因号之以东隠而讯之曰余固求仕者不知隠之説子之隠柰何曰吾非能若古之隠也直陋隠耳然窃有得焉谓城之高弗曵吾履谓市之华弗注吾视绮纨可贱孰与泉石之常贵珠玑可简孰与霞月之常亲合耦以望收垂竿以俟获长吟傲啸不知一丘之隘万乘之丰也此吾之所以夸于人者也世之隠者有洗耳以絶人有深藏以钓誉吾性甘恬旷而天畀以钝拙之材迹有似乎隠而心亦安之又以为食土之毛不容晏然而已度期而输闻召而役不敢后时以为乡人倡违亲以为高避世以为洁吾不忍也故无絶也无钓也此吾之所以无愧乎其心者也余曰若之隠如是是隠之嘉者犹将以为陋乎然乐于东也奈何曰礼不云乎东方者春产万物者也吾于春时见生道焉见同物之仁焉窃又谓隠非君子之所欲也故虽无周于世而同物之理所闻于圣贤者不敢有忘于心亦聊以寓吾乐也嗟乎充子之操而几于全矣余闻君之子质惠而纯学敏而劝向之所闻于圣贤者将日教焉因知夫君子之欲固有所在也迈迹伊始羽仪天朝以施泽于世是亦子之余也隠于其躬而避俗之志不违达于其后而同物之心不壅然则充子之操而几于全矣君之子我之自出也愿记之以俟
　　书
　　寄阳明先生书
　　往歳伏拜阶墀与闻训示援之于迷昧之域而纳之于高明之涂磨砺奋发不忘渊氷之念【冲涍】虽以凉谫获谒今之缙绅先生多矣嘉善者尚鲜其人况于不能而矜之岂非望一二于千万耶若公之于【冲涍】真可谓矜而惜之者夫以不能之人犹望以君子之道此公之大心宏度出于寻常万万也属者豫章之变我国有疵【冲涍】方以公在必将任天下之大难而天下赖以无事秋间勉游白下果识訏谟威棱忠节赫然遍着天下晓然知明体适用之学于吾道光显矣【冲涍】瞻想之余复睹勳名之盛踊跃当如何耶北来旄钺势必趋功此在成筭必有所处然【冲涍】尝静而筹天下之事公今日所宜为惟两端而已挟权敛重潜折奸萌公果能之否乎诚不如飘然长逝优游阳明之下可以出可以处蓄德而服万民爱己以为天下粤稽先哲此甚彰明者也不然亦宜大僚属之功名安近幸之反侧示不得已之意积不可欺之诚公之方畧亦岂掩于天下后世也哉若夫推祖宗之威灵彰朝廷之荣华于言辞礼貌之间此固虚文常事岂足道耶前日彭太保忠毅太过自蹈危几天下至今痛之公之所知也非仁无以立业非智无以居功【冲涍】知公之心又尝读公之疏固无待于喋喋者陈问之际不觉及此狂冒悚仄惟怜而宥之不胜幸愿
　　寄乔太宰书
　　【某】顿首比蒙德厚弗弃远惠教札兼审附奉诗啓已凟钧听此心感念何如诗不云乎何日忘之譬犹深山草木一日不死则犹仰明照虽然此岂可以言尽哉表兄黄鲁曽赴试礼部谨寄上赋二首穷处无事輙啧啧鼠语无益于实事莫罄于纪述可笑也窃惟朝廷向治如日之加长而我公姬公流匹有为于时其他元老皆能仰称上意而临轩之筞又将得英彦几何踊跃后先盖已足矣士君子立心期于天下之治为之者旣已不乏其人士之未用者则亦优游林壑之下歌咏太平飘然自遂故凡未用而怀戚戚之忧皆其心不广若人虽见用必无益于世故【某】虽屡见摈废不敢私忧以自外于士君子之志也向辱许跋闰集嫫母之陋岂不自镜顾欲因以闻教汲引有进是以私心不觉僣分耳余兾为国珍爱不宣【某】再拜
　　寄许少华侍御
　　少华相公阁下美时飚逝道范日隔悲穷兴气宁不咨嗟伏惟相公威烈着于隆庆之墟声实孚于明曹之疏洋洋国士非公而谁兹下土庸生所以投袂而感激望云而号呼者也指期计道知公已在赤墀之侧敢布区区夫士无知已而诚投则应道无假合而义流则归求之于古岂必踵出索之于今何独响絶嗟乎吾父抑指天之诚蹈坠渊之衅抱痛沉緜何时可休向尝沥肝胆抒情素而发公朗鍳动公悲怀悠悠苍天缇萦一女子也伏阙以致孝赵娥一妇人也帷车以快志【冲涍】何人哉固已积不赀之尤招万世之谤矣曩所云二公知也虎扬凤举报之以涤垢之言赐之以维新之命公一哀矜幽陋以手携之若火扬也而复资天风其何燎原之足诧乎及夫事济得以优游烟霏散矣野鹤去矣如此则回阳于毁折生肉于枯骨衍之瓞锢之金漆书之史册亦何厚颜夫崩城坠霜理有必至胡独【冲涍】以瑕疵之身过计通诚徘徊何见侣之鸟兽犹改日而易歳乎伏惟相公图之言不能尽
　　简华阳兄
　　【涍】白上华阳长兄座前窃惟时防牵局忽忽歳月文章事业两无所成此【涍】所以疾首汗背皇皇食寝也【涍】之于兄同情异擅每恐潦倒鄙文终不得一容足于七家之庑以恨生死顾神魂恍惚各相抵捂不见实效孰若一其志庶有成乎属者僣得李何诗觉古人益远又悮愦眊所坐向多学王孟其质度自然体裁逈立非可迹蹑末流衰落缘失宗本岂心也哉七言古诗固以高岑王李为擅于诸体亦须拟议则生格近壮此非盲品叛説自所得云也夏夜无事课西湖歌一首寄棠陵子便欲挟岑李而驰也吾兄以为何如【涍】再拜
　　与友人书
　　仆之于诗自昔好之游咏累年稍克有悟妄谓作者乃大谬不然久之有得更觉开朗近复探绎豁若神解自以为枚王复起斯言当不与易所恨其论益精知者益寡况在末微未足以振之耳嗟乎斯防若细然自景云垂拱之间已号絶响矣宁复望于今之世乎昨接奥言所称休落宿之章少卿浮云之句防契鄙心晩得知已良用畅发所得信然其视埃垢细物何足复置虑思以溷灵府寄懐倡答二篇传之于世亦可无愧古人寥寥二生当自信自珍要之百年桓谭侯芭可俟太史公有云难与俗人言不类是耶岑寂中偶白何时有暇更得晤言
　　寄霍渭崖书
　　某顿首不觌台颜邈焉四载景行之念其何能辍惟公直道介节高视一世暂远阙廷而哲圣鍳宣东朝之命特先羣弼阐扬大猷以光燕翼海内缙绅喁喁仰望比于姬公之还焉放臣贱吏思献一言以昭快覩顾屈身蒙谤弃戮之余久忝门下拊膺踯躅沈吟中废良用増疚顷友人自都移书云霍公怜子若将痛其不遭而不曜于众之所云者嗟乎【某】之情事借使微公怜之而犹将言之况乃惠以抗俗之知敦以生我之谊又安得黙黙而已乎【某】海滨之寒士耳尝思秉耒丘林而甘藜藿暇则讨古今之训兾成一家言以遗来世而【某】之志愿足矣时乘风云防擢郎署已非志之所及而复有荣进之想乎往岁遴改宪臣尝辱公命苟存进取鲜不奔赴而某固泊如也此公之所知也仲春之期迪简多士时有语及【某】者曰用其言而弃其人可乎名缀疏末职此之由而何谈者纷纷漫无流别玉石同揉屈子所以悲叹也扈狩之臣无【某】之名而固受其罚乎此又举朝之所知也闇莫不昭痛毒在心滔滔其流孰可告语夫荣不在于陟要辱莫甚于灭名【某】诚思之太甚之謡咏于诗人必察之谈垂于圣训使或人必有情言不可坠【某】也独无望于公乎倘因一言开释谗妬振泄幽沈将不有还西子于复洁由伯乐而改服者哉羇旅之所慷慨营魂之所注结良在于是星穷岁殚触物兴感裁书延仰怆矣于邑【某】载拜
　　墓志
　　刘文与墓志铭代家君作
　　刘君文与卒于嘉靖丙戌六月十有九日越载【阙】子畿既得卜爰葬于长洲县武丘乡厥考汤溪府君兆室陈袝焉实【某】年【某】月【某】日汤溪余故友尝同举于乡又姻也畿来告即远即泣仰诸埋幽之石嗟乎府君胡单微文与之卒残防至痛尚忍言哉尚忍言哉余昔与府君游文与觞侍寡言凝然慧发佳儿也既室桢树不防守遗业若固扃鐍情仪谨雅又未尝不为府君慰美哉汤溪有子矣后则舆言譊譊短之者日至相矛成基讼牒窒孚宜犴宜狱卒徒充楹文与素懦不能自直又以贾役交承上下骈呵文与諐诟壅愤已弗遑靖而忧母氏之忧已也进退维谷槌心旻吁色如委梗俯陁絶粒以至于死死之日槖无余赀惴惴孤尚弗免于遘播颠危呜呼若文与者惨祸极矣然覈其故特以保惜旧业积不能施亲弗时展礼节多暌责望羣妎排伺扇慝至不可御文与之心则何负哉呜呼乃今知货以藩也亦以亡也因思夫古之人非贿是恶实盈是惧而先王教化斯民为之分限经画至详率者劝戾者刑盖虽踈远不交者亦有联属之道焉其卫善而摈恶固宜虑之远也使文与幸而获生斯时不失为孝弟力田泮涣胡考矣虽然使文与虽生于今而能如阳陵君之对君子之富又不幸不能而暌于文与者有若晏子之仁逮国人亦岂至此极也已乎文与今其逝矣彼譛人者衅起毫毛巨莫之载毒非益我中夜以思能不有悔于中欤文与存时躬善弗置间则励其子使学畿承考懋益与其季聪异竞爽皆可望以显亲者安知天之报文与者不在是也刘故沛人后两徙定家长洲文与曾祖讳铉赠礼部侍郎諡文恭赫然为名臣文章德业垂载国史祖讳浒考讳桐尹汤溪有惠政苏之世族惟刘为盛繁昌莫与埒而文恭有厚德里中多薰而为善贵能寡约族无间言表里恬如其惟斯人乎文与名防别号怡静生于成化乙巳十一月十有一日享年四十有二室陈氏子二男即畿娶钱氏女适某继室都氏子四男坊堪坊聘胡氏女聘某次防昔者圣门之徒病夫人之贤莫以定也子曰不如乡人之善者好之其不善者恶之文与其近之也夫是则可以铭矣铭曰
　　相民之臧终允其良干糇式蠲幅礼式明干禄维亿节若维倾噫闇之悲象齿之殃彼弗令猷中安则阳既莫既胜孰营炳昌幽深恻仁载畀之光永尔保佑勿替铭章
　　铭杂题
　　阳山草堂铭【并序】
　　顾君仁效世家蠡湖之东其相承而下咸病嚣华耕稼以自殷澹泊以自佚逮君挺发益昌读书好礼每闻奇才博雅之士如贾人之于万镒之宝若不克遘乐闻一言而退是以呉之贤士大夫咸与往来寒溪方元素负絶俗之操游苏时君迎致日请所得素风弗替而顾于此乎有文矣及茹纳更裕停蓄而章濡毫啸咏居面阳山英爽怪状灵赏心化冥黙滋久恍乎若御列仙乘太虚不复与世接君之得于是山者何如哉于是君为堂临之以专其胜财不资众工不淹时靡丽而固靡大而敞堂成观益奇楹抗森蔚几落氷霜云霞吞吐澄湖掩映餐华于胷中丛美于笔端君取诸人以成其富取诸山以成其深谓兹山之不可忘也惧歳时渐谢幽潜易湮风流所遗罔以告后请予铭刻于兹堂之下铭曰
　　世趋纷浊益拳局兮贤永昭扩翔鸾鷟兮有山嶕峣秀而幽兮显宇经搆旷遨游兮絪缊吸挹文防深兮铭成砻石祝嗣人兮
　　跋短竹巻抄
　　昔乐天比贤于竹岂直爱其幽崖媚谷为山林一清玩而已耶抑亦谓其德之类也乃有节士贞臣抚景悲志激烈慷慨屡形于辞而不倦固宜然哉悲夫棠陵方公之意其亦滋兰树蕙之遗怨乎
　　书尤烈妇杜节妇二姑传后
　　【涍】观兄世谱传二姑者宜哉其著论之也杜姑世特近具知其为之者自生时辄跛依依缮其性然吾曾王父义甚肃圭撮侈伪无所于及有由哉盖微姑则杜绪几坠悲夫尤之所为尤遂以不嗣或曰姑矫枉过正者欤姑诚知所立落寞不可攷矣然岂以督过罪诘不得已为之谓之烈岂过耶夫妇人信无能为行高秀炳炳出丈夫右如二姑固宜范后光世人常见恶则瑕疵排讪见善黙不乐道又以为偶出幸就往往荣古虐今虽以行高秀如二姑落落不闻传且久矣呜呼絶行卓立自知其心盖亦有湮没者哉














　　皇甫少外集巻十
