　　钦定四库全书　　　　　集部七
　　铁庐集　　　　　　　　别集类六　【国朝】提要
　　【臣】等谨案铁庐集三卷外集二巻
　　国朝潘天成撰天成字锡畴溧阳人寄籍桐城为安庆府学生溧阳志载其幼与父母避讐相失年十五乞食行求遇于江西界百计迎归佣贩以养备极艰苦以其间读书讲业竟为绩学年七十四迄穷饿以死瞿源洙集有潘孝子传与志所言合盖笃志苦行之士也是集为其门人许重炎所编冠以小传年谱第一巻为黙斋训言天成述其师汤之锜语也二巻为杂著天成诗文也三卷为语録重炎与蒋师韩记天成语也外集一巻为勿庵训言天成记其师梅文鼎语二卷为杂著亦天成遗文补刋者天成学问源出姚江以养心为体以经世为用其诗文皆抒所欲言不甚入格然行谊者文章之本纲常者风教之原天成出自寒门终身贫贱而天性真摰人品高洁类古所谓独行者其精神坚苦足以自传其文故身没嗣絶而人至今重之特録其集俾天下晓然知
　　圣朝立教在于敦伦纪厉名节正人心厚风俗固不与操觚之士论文采之优劣亦不与讲学之儒争议论之醇疵也乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀




　　钦定四库全书
　　铁庐集卷首
　　年谱
　　先生讳天成字锡畴别号铁庐溧阳黄墟潘氏自其髙祖贡贵公以散秩仕云南卒于其地宗支单弱越再世乃得归里先生寄籍安庆为郡诸生晩侨寓江宁终焉娶桐城才女盛氏无出妾生子开业先生享年七十四嵗塟江宁聚宝门外惠应寺侧
　　顺治十一年甲午五月二十六日先生生
　　先生卒于金陵谱牒神主遗书尽失姑即幼所闻于父老暨长所亲见者约畧志之如左　先生祖某业儒未遂恢廓有竒气当周公蓼洲【讳顺昌】被逮时为贩防防周公北行至白沟河遇孙徴君【讳竒逢】来迎拥周公授之乃返先生六嵗时父索租归极言老佃之苦先生闻之戚然不寐终夜辗转问所以恤老佃者大父喜而抚之曰此范文正公志也儿能志此乎在多读书耳
　　康熙三年甲辰十一嵗漂落荆溪
　　大父既卒父讳某朴愿无知牵入命案为某宦家所愚遂挈家漂落荆溪
　　康熙五年丙午十三嵗被难寻亲
　　先生父陷入某宦家无计自脱至是先生乃觉之常怀不平见于辞色先生状貌英伟颇似虎形顾盼奕奕有光宦家惧遗后患移其父母弟妹于他郡令人诱先生入山樵牧挤之深谷幸其人以实告劝之逺遁先生日夜号泣躶体而行寻访其父杳无踪迹冬月至池州青阳县白沙岭夜无所栖踞古庙坏梁而卧风凄月白虎豹夜游乃悲歌一律只为寻亲离故乡迢遥不惮路途长昼行孤岭随飞鸟夜宿穷山伴虎狼渴饮寒泉饥啮雪足沾泥水髪披霜防畨回首无张主独向西风泪万行
　　六年丁未十四嵗行游徽宁万山中
　　去冬访知父母所在至则又他移矣叩诸山人絶无可迹先生誓不返顾谈星相幸多中借以糊口闻宣城梅勿庵先生名振衣上谒二十年后梅先生设帐安庆受业称弟子
　　七年戊申十五嵗遇二亲于徽郡
　　先生踯躅万山无可告语计非遍游穷山絶谷村落女子间不得遇也乃为贩防以进每至一村落持鼗大呼作溧阳人语山中妇孺聚观大笑先生母金孺人闻声而出相持大恸山人来观者日以百计悲其幼也为之泣下【所遇之地大约近江西界】
　　八年己酉十六嵗客游滇南
　　先生访亲时遇刘先生某卜之得吉刘为前朝诚意伯耳孙年六十未娶其所聘妇五十余矣从其母弟守志滇南至是始通音问刘将就婚滇南欲挈先生作伴先生亦欲以少壮周览天下名山大川遂从之至西南极边望防苍大雪诸山之胜
　　九年庚戌十七嵗北游川陜
　　刘先生访旧于陜西先生从之行渡泸水入成都过劒阁栈道北行直抵河套武进许公之渐廵视茶马先生假其吏衣装文牒同游塞外遇中华人张酒肆者从之痛饮访知西北情形山川险易登贺兰山极目而返先生之心胸益恢竒不可窘束矣
　　十年辛亥十八嵗返徽郡复出游假贷
　　辞刘先生归江南欲迎亲归养而覊系弗能行也计其归资非五十金不可先生束手无计乃哭辞其二亲誓不得归聚毋相见也行至某县手持来麰假磨作糜屑适二富商对奕堂上竒先生貌仰首问先生曰汝识字乎曰然能对句乎曰能乃曰对着牙碁移动一天星斗先生直前对曰独捱石磨推转两象乾坤二商惊絶问所由来欷歔泣下各解其囊赠五十余金先生持以报二亲令弟侍父先归而侍母挈妹徐徐而发时大冬严寒雪深数尺辗转山谷数百里先生背负行李置前途还抱幼妹扶老母肤裂血流涔涔白雪见者无不流涕除夕宿髙淳固城湖氷坚不得达
　　十一年壬子十九嵗春正月迎亲归溧阳负贩养亲三月受业于宜兴黙斋汤世调先生
　　迎二亲归故业荡然无以为养乃市香为业来往荆溪濑水间歌吟之声满于道路人皆目为狂痴闻黙斋先生为古人为己之学谒拜门下称弟子汤先生举行髙忠宪公复七规令先生静坐观未发气象三日有得作诗数章【一首见前卷】
　　十二年癸丑二十嵗市笔养亲
　　先生市易细微又抱疟疾遇阴雨入卧古庙拾白金数星喜曰天赐也既念此人或如余困者不活矣坐守之日将尽果有踪迹之者出金还之是人素张笔肆乃为先生营笔贸易于是遍游诸名宿间得读正希陶庵诸名人钜笔所憇之地琅琅端诵兴不可遏援笔立就咏歌所志嵗丙辰先生年二十有三先大人愧庵先生年三十有九先生负笔至学舎以文相质先君一见惊絶留信宿叩其所得至性淋漓洞辟千古叹曰此振古豪杰也遂定交约为兄弟时至茫溪里中两人共宿灶下卧谈经史夜半吹薪作糜谈辨不已时相诋诃又相痛哭哭已大笑邻人怪之常自诵曰未做秀才时便以天下为己任其豪于自立也如此　先生自言市笔至建平界傍晩雪甚山麓有茅舎数家旧系姻戚不容宿遂缘岭而上风雪益急山中诸叫啸声隐隐若近颇生怨嗟忽忆李仆射雪夜擒吴元济故事豪兴勃发歌舞而下防二鼓矣有赛神者门未阖予僵仆檐下其家急呼酒相救扶至浴盆中乃苏视余服二单衣耳屡遇竒阨全赖千古在胸乃不为沟中之鬼　又曰吾于四书五经之义得于道涂村落间者多矣以未发气象为之本源以人情物理为之疏导乃知圣贤之言句句是实一开卷时意味逈别　先生尝请于黙斋先生曰圣人言忠信笃敬蛮貊可行今市笔养亲恐难以忠信也汤子曰子母相权理之常也汝以本钱盘费明白告人始虽未信久则人人悦服不烦诈饰而养亲之资自有以处之矣行之数月果然益奉圣人之言为蓍蔡
　　遇黄九烟先生于荆溪从游至苏州【年月未详大约市笔时事】黄先生讳周星江西浔阳人寄居江宁上元籍崇祯庚辰进士国变隐居往吴门访徐昭法【讳枋前壬午举人】道经吾邑先生遇之荆南山下黄先生老矣携杖独行买吾邑茗壶二事先生携笔囊为黄先生负担至吴门叩草庐昭法饿不能出门户强起揖客黄先生抱持大哭解囊买米数升盐少许具粥不能具灯昭法未老防失明矣先生侍侧两人语多不可晓中夜令先生独卧两人对语达旦黄先生素有诗画名黎明令先生持一扇鬻之戒勿道名氏先生持扇入市顾者辄弃去先生念昭法防久空矣售扇可作数日粮乃言曰此黄九烟诗画也一富人即持白金数星购之先生归以实告黄先生暨昭法大怒曰孺子殆不足教速持去索扇来还我先生惴惴入市复持扇来黄先生笑曰孺子固当如是越日遣先生先归庚申年以博学宏词徴黄先生遂投浔阳江死汤黙斋先生哭之以诗
　　十六年丁巳二十四嵗训防养亲
　　先君子荐先生于乡塾塾主疑之先君子曰如负公等吾任其咎先生摄敝衣冠危坐终日严寒盛暑晏如也邻儿有无礼于其母者先生正色叱之其人不服先生大怒去曰吾仍市笔耳此地不可居主人留行甚苦先生约以逆子服罪乃留于是主人共惩邻儿惴惴屏息不敢复肆
　　二十一年壬戌二十九嵗客游桐城
　　先生尽心色养艰苦备至数年来父母继殁弟妹沦丧防尽所遗幼弟才二龄桐城方有怀先生前学士宻之方公【讳以智】之犹子也来吊姻丧于溧访竒士可谈学者或以先生对方先生即日来访见先生茕茕在疚意貌非常语之曰君何不挈弟逺游吾郡乎先生许之既奔汤黙斋先生丧葬其二亲已毕负幼弟逺涉千里方先生令设帐麴大夫庙以糊其口而与先生穷十三经二十一史之奥先生埋头十年纂修二十一史纪录传赞数百卷名曰蠡测方先生曰读二十一史无他法在句句躬行耳先生愕然方先生曰天下之治乱系君子小人之进退欲治天下之小人先治吾心之小人汝且自思一日之间念念相续或为秦李或为范韩出此入彼正不容髪耳先生奉诸先生明训力学教人皆以反求诸心为要常自诵曰严师容有可欺处惟有吾心不可欺平生得力不可诬也　先生连丁内外艰六年不饮酒食肉悲哀过当耳目防废彻夜不寐者嵗余汤先生训之曰汝父母死矣汝在父母不死也汝死如父母何立身成名显于后世孝子所以不死其亲也先生稍节悲泣专以静坐读书为事至是方先生提诲赈给乃得益肆力于明体达用之学
　　三十年辛未三十八嵗补安庆府学生
　　先生素未与童子试至是由望江籍以七艺受知督学时庵许公望江小邑不容入籍攻者汹汹桐城方氏张氏盛氏诸老先生曰池沼中岂能蓄此灵物招入桐城籍遂为府学弟子
　　是嵗娶桐城盛氏
　　盛故名家女貌陋能诗择壻有年归先生一月后纵谈诗文敛袵行师弟礼终身不敢对席秋中先生归江南省墓孺人援古谊作四诗送之【附见二卷】十年不育劝先生娶妾有催妆诗送房诗　是时先生馆谷颇丰不事生产家从兄曾来居湖防遇一匠桐城人极言先生轻财好施扶危济困之德【此下二十余年知之不详不敢妄载】
　　五十五年丙申六十三嵗访故友于宜兴
　　盖自盛孺人之卒徙居江宁有年矣江宁当水陆之衡先生欲周知天下疾苦当世英豪而时时放意于石头城虎踞闗之侧徜徉潄濯有终老之志　先生不到宜邑者二十年【炎】丱角时先君子摩【炎】首叹曰未知汝得见竒男子否也至是徒步而来先君子喜极而悲迎谓曰君犹生入此门乎先生笑曰老兄尚在小弟安得死也先君子年七十有九矣【炎是时年二十嵗】
　　五十七年戊戌六十五嵗江南臬司李公麓山访先生论学
　　李公讳馥福州人相国文贞公族子也甲子举于乡上公车道金陵遇先生于座至是三十五年矣来官金陵遣吏遍访先生先生居小紫竹林隘巷蓬户罕有识者李公三造其庐皆不遇先生归持刺入谒阍人见其老而窭也问潘相公何在先生曰我是也阍人且笑且疑而入李公叱曰此乃潘相公也易布衣艸履迎诸大门执手恨相见晩先生愕出不意李公呼酒相对具道所以是时李公掌江苏七府一州生死之命未防又转安徽藩司嵗值大计各属戚戚谋所以贿先生之弟者先生怒斥其弟束装去之遂至吾邑与门人论学先是浙人诋毁先儒激宕驰骤震动天下儒生俗士竞言朱陆异同而性情昩没名利薰心先生至宜大声疾呼扫除词章训诂之习抉发本心开示蕴奥使人晓然于明体达用反已自得之学盖折于前辈者多矣
　　六十年辛丑六十八嵗纂录黙斋汤先生训言又着未发气象说以示后学
　　先生学天官于宜兴吴青可先生【讳学录明诸生】学厯算于宣城梅勿庵先生【讳文鼎字定九】学史于桐城方有怀先生【讳中发号鹿湖】论兵于江西掲子宣先生【讳暄】论道于白鹿洞汤惕庵先生【讳来贺前庚辰进士国变后为僧】悦服最深者无如黙斋汤子黙斋经纶世务恢廓周宻而潜深伏隩道气充溢先生叹曰吾奔走数十年游厯半天下衡量英雄推敲学问终未有驾吾汤师之上者遯世无闷德盛礼恭如吾师者天下一人而已吾老矣无所成恐吾师桑梓后生不识大儒正脉故尔仆仆来此深以吾师心法有望于贵邑人也
　　雍正五年丁未七十四嵗春正月初六日先生卒于江宁
　　先生老而益贫不给衣食癸夘春日【炎】侍先生于金陵箪瓢萧索日不举火间得数钱沽酒脱防振衣论说世务往往达旦不倦畜一妾竒蠢不能供纫补防具同怀弟负气使酒不省人事仰给于先生先生鹑衣百结倨见豪贵口不言贫家常絶薪冷水供沐絶少生人之乐而兴致愈豪尝曰吾于江山风月饱饫之矣区区饥冻何足困我哉先生教人惟以慎独为要处困为基乐水乐山为入门之法其所开道即其所自为也至是病卒遗孤十嵗门生故旧富贵者弗问也友人吴官心典衣被备棺衾号哭视敛权厝聚宝门外惠应寺侧呜呼先生死矣血泪万斛无地可洒竒情浩气无穴可藏经人生未有之穷竪千古不磨之志呜呼先生而至于斯谁为为之孰令听之【炎】自辛丑冬日执贽门下匆匆拜别总计前后侍教之时未及百日一切经厯之艰遇合之竒闻见之博先生将自注以付炎而惜乎其未及叩也姑即所闻之的然可据者谱其一二以俟有心者之搜补焉雍正七年己酉秋九月重炎百拜谨志乾隆十有一年丙寅夏四月复为订定如右





　　铁庐集卷首
　　钦定四库全书
　　铁庐集卷一　　　　　　　溧阳潘天成撰黙斋汤子训言【汤子讳之锜字世调宜典人】
　　康熙壬子三月【天成】年十九嵗因葛公琰茅楚传两先生引进拜先生于宜兴北门外蓝田里即以圣贤勉励我教我做顶天立地一个人　先生云孟子言人皆可以为尧舜尧舜之道孝弟而已闻汝十三四嵗只身千里寻亲备极艰苦周旋而归以些须本钱经营于外养父母兄弟孝弟有足称也此即为圣为贤根本且苦心读书肩挑重担一路歌吟此皆古人之所为果能将圣贤之书句句心体力行始终不变又何圣贤之不可为哉勉之勉之　又曰子路为亲负米非有钱买米负之而归也不过为人负米得数升脚钱以养亲耳汝今做小本生意得微利以养亲此亦贤者之所为古人耕养三年通一经得十五年五经可通矣只恐不立志蹉跎嵗月而无成耳　九月先生命行髙忠宪公复七规看未发气象有杂念起只黙诵喜怒哀乐之未发一句初坐杂念纷起黙诵千余遍杂念渐少第二日杂念渐少而气昏再静坐数时昏气渐散而心渐清矣先生端视吾之顔色谓曰渐得力矣第三日晨起心气清明若天开日出万境澄澈焉即作诗数章【见后卷】先生阅之曰语虽不工而有自得之意若我教你做诗不知费许多力而今顷刻能之可见圣贤道理吾心自有只因气拘物蔽而不得见耳今袪其物欲澄其昏气而本体自见朱子所谓明德者人之所得乎天而虚灵而应万事者也然而先儒有言本体当下了然工夫终身无尽朱子所云学者当因其所发而遂明之以复其初也以后须将四书五经句句体认到身心上来自见圣贤千言万语总是发明我之一心全体大用无不明矣物格知至明德复其初也　问此时一念不起则心静矣事到面前则念必起心能无动乎先生曰随其事理之自然而应之念起而无妄也所谓静固静动亦静也动静因时所谓时止则止时行则行动静不失其时其道光明程大夫子见人静坐便叹善学得濂溪主静立极之防一传杨山再传罗豫章李延平教人观未发气象黙坐澄心体认天理延平传朱子白鹿洞学规半日读书半日静坐后来诸君子一日为三分一分静坐一分读书一分应事髙忠宪公静坐立为复七规盖取大易七日来复之义也存心从静坐而入穷理从读书而入静坐读书由朋友讲贯而入非天下大福人不能与于此【炎闻当时袭好为异之说者羣指黙斋先生为禅学玩此一段知其决非禅学矣乃明道先生定性之微指也吾邑吴存庵延汤先生课子劝行复七规吴先生勉从之第一日辰刻炷香趺坐杂念起灭矜持急廹甚不自适第三日上午始觉此心湛然清凉泰然惬适未免心喜明日稍理家务客至应酬颇生厌意遂觉此心作梗不快者一日乃以病告之汤先生先生言不可厌动喜静事来即应事过即休须使动静合一乃可吴先生乃悟时止则止时行则行之义意思豁然仍复端坐如髙公所云平平常常黙然静去乃觉此心湛然太虚无复纷扰潘师尝为炎极论喜静厌动之非静然则师门之授受可知已门下晩学生许重炎附记】　先生
　　曰先儒谓体认圣贤要语莫过喜怒哀乐之未发谓之中一句此心便一先儒又谓从衣冠瞻视整饬间此心便在这里此莫过检防九容将此心安顿在九容上便是显微无间　五日后遂辞先生出做生意觉宜兴城郭山川更换一番景色满街满路之人俱是一家痛痒闗切见老者行路艰难便要扶持幼儿啼哭便知怜爱素不相识之人同行谈讲不觉相亲见争名夺利之事不觉羞耻此皆真性发见自然而然者也一路上或背书或作文或以青山緑水涵养其心或以花落鸟鸣怡悦其意风尘之劳苦竟不知也归家见父母兄弟亲爱欢乐更倍于往日矣由是而后此心或明或昩而于先生之教终不忍忘数十年来贫贱困顿艰苦异常而此心不以为苦者皆先生当日之教也　论作文之法不可拾人余唾须要自抒性灵我教你将四书五经从心上体认明白原原本本信笔所之如万斛泉源随地涌出与挈瓶汲水者异矣真文章须要真识力不可如猜哑谜者徒逞空谈今人作文袭陈言真所谓抛却自家无尽藏沿门托鉢效贫儿　先生常曰学者做工夫须戒慎不睹恐惧不闻临事时念头初动闗头扼要尤宜谨慎然非戒惧于不睹不闻此心杂乱昏昩隠微之际动不及觉何能慎独如镜尘昏物来难照故戒惧无须臾之间此心精明隠微毕见如镜无纎尘妍媸悉照两节工夫原非两截又云不睹不闻是源头莫见莫显是闗头源头要清闗头要谨又云千古竒文莫过中庸一书慎独于一心可以致中和而成位育舜为大知不过好问好察执两用中甚是平常达道达德九经三重皆出于天命之本然而无竒特　问格物致知先生曰物有本末朱子曰明德为本新民为未身心意知明德之物也家国天下新民之物也吾究已之意何以不诚而诚之吾究己之身心何以不正不修而正之修之明德之物格也吾究家国天下何以不齐不治不平而齐之治之平之新民之物格也岂止格一草一木哉然格一草一木亦为身心意国家天下也如五谷百草众木而知其材之用孰非养身心而济天下乎初学之人必读真西山大学衍义邱琼山衍义补以为格物致知之要　先生曰人性皆善身心意知本无不修不正不诚不致惟图私利于己则知不致意不诚心不正身不修矣甚则为倡优盗贼杀身而不顾也天下国家本无不平不治不齐惟不公利于人则家不齐国不治天下不平矣甚至父母兄弟争财相杀上下征利民穷财尽盗贼蜂起身弑国亡而不顾也故大学一书而以理财终焉理财不是聚财而在生财有大道生之者众三农生九谷九职任万民他如士农合一横经亦负耒民兵合一戈刀之手亦荷锄也至于僧道游惰皆驱之南畆矣食之者寡流品当清也冗员当汰也冗役当革也为之者疾使之以时大役不宜轻动也用之者舒九赋九式量入为出冡宰以三十年之通制国用也则财恒足矣然理财必在用人大臣法小臣防而财始可生也周礼一书理财居其大半掌之者各有其人　问理财要道先生曰理财之道在先兴水利禹治水而后稷教稼今时之水虽异尧时然大河屡决当水冲者民为鱼鼈运道艰阻转输不时多因沟洫不治禹尽力沟洫使大河之水有所分泄而渟蓄不至泛滥奔溃旱则可资灌溉贾让之中策可行中原河北丰收转输随处可通今衞河之迹可寻不至专运东南之粟又三吴之水自溧阳银林诸闸由宜兴而达太湖【银林堰即东坝坝西之水出芜湖采石坝东之水由溧阳宜兴入太湖东坝本金陵来龙过脉本中髙昔伍子胥以吴伐楚开通运粮以后筑银林五堰势甚单薄宜思患预防】又宜兴有百渎湖州有七十二溇皆滙于太湖惟吴淞一道注之于海霪雨连朝山水暴涨能无泛滥乎宜兴进士单锷欲于李禹卿所作太湖之堤作千洞石桥蓄泄太湖之水东坡爱其书上而行之今皆壅塞疏而通之甚便也【青龙镇入海诸口有七十三防曲折宛转以防海潮沙涨后人不明古人之意一皆直之沙淤江底内不能出外反入矣宜复古法】又单锡议圩田筑埂埂髙一尺内沟外河皆深一尺田主出粮佃人出力嵗嵗筑之埂弥髙而河沟弥深旱潦俱有备矣植榆栁以捍风浪倘有决伐之为帚平时可伐之为薪其利无穷二单之书具在可详考之【时与丁文绪兄于大学衍义中得其畧于名臣奏议王圻续文献通考悉其详纂得有书　万纪美曰向吴淞江设三千淘河夫疏濬淤泥使太湖之水不致壅阻且习水战以御倭寇苏常二州设水利防以督之今皆名存而实亡】先生又曰理财之道在屯田一曰官屯永乐初着令每一都司另拨旗军十一名耕种号曰様田盖欲据所收籽粒多寡以别嵗之丰凶地之肥瘠军之勤惰初未尝以田予官也始于隆庆二年将宣大屯田开垦成业者每十顷内给官军五十畆为养防之资而又令各自行开种若副叅不及百顷守备以下不及十顷者叅论戒饬原其初意盖欲将领偏禆等官督率家丁克勤稼穑为士卒倡后则强役部曲占收籽粒如宣大山西诸镇固帅肆其鲸吞延宁甘固诸镇防职恣其蚕食肥区归已瘠硗移之军士久之窜易册籍粮弥不均不得不寄甲于势要而欺隐日多不得不摊税于佃军而包赔愈苦流病相仍人鲜乐耕野多旷土而官屯坏宜为限制总官受田不过二顷副总以下由是为差如郭子仪以河中军苦乏食乃自畊百亩将佐以是为差士皆不劝而畊京西节度使刘昌亦身率士卒垦田三年而军有羡食兵械锐新边障安宁皆官屯鉴也　一军屯明初定制每衞所军士以三分守城七分屯种又有二八四六一九中平等例皆以田土肥瘠地方冲缓为差盖即先王寓兵于农之意无事为农有事为军各衞所无论军民舎余杂色但种军屯即应军役俾一军之屯而众佃者朋出一丁务于农隙之时分番操练则城操之军不妨调发而即以屯军代之戍守合天下屯田共六十四万三千余顷各处屯军受田则例多寡不一推算当不下一百二十余万人以备戍守便可于城操内挑出一百二十余万人以资调发不烦召募不增饷馈而缓急俱有所恃诚国家无形之钜利也顶种者禁其典卖　一兵屯明初定制守边士卒备讥察外令屯田每将以东西五百里为制畊作以时训练有法遇敌则战寇去则畊且人共为佃人共为守所垦之田给为永业二年后量照下则起科盖但求积谷之多则士饱马腾战守有备而边境之士桑麻遍野谷价必平召买既贱运费亦省公私两利　一民屯屯田因兵屯得名则固以兵畊若夫募民畊之而分里筑室以居其人又有民自垦芜不由官募而第为之画其疆理之数量行起科者谓之民屯宋制兵屯以使臣主之民屯以县令主之魏了翁疏曰垦田之效多于屯田其言良为有见汉人有徙逺方民以实广虚之地今恐不可行亦惟善用其劳来之术而已一曰因之一曰利导之一曰整齐之何谓因东坡所谓大荒大祲民轻去其乡之时也闻畿辅弃田甚多津涿水利无穷即近边膏腴所在有司加意招徕鼓舞开垦额内者俟三年起科起科分数虽上中之田止照下中则例其农器牛具量行借动库银渐续补还如是则人可无流离野可无旷土是之谓因何谓利导仿晁错拜爵实塞下之意虞集军官授富民之法能辟五百畆者予秩视百户等而上之予秩有差俟三年后以上中下匀算照中则起科边地仍照下则起科果嵗入如额即给职仍于籽粒之中拨三分之一为月俸干止既定必许其占籍长子孙得以三途进或疑土著之民不能相容莫如另立屯额或谓若辈非武功何以畀武爵然田垦而食足食足而兵强又何武功之足羡是谓利导何谓整齐令边腹有司报其所部荒田可开垦者报布政近限三月逺限六月报部一面督率开荒如匿隠不报以不职论独虑成熟之后或有妄认世业希图吞霸者惟当开垦时即各屯给帖承掌俾此疆彼界了然难混虽有新军补役逃户复业亦不许告争有世家豪右强占者必罪不宥是谓整齐虽然劝民急矣劝吏急焉汉王粲谓农益地辟吏受大赏农损地荒吏受大罚　一商屯明初计边地寒又受兵且畊且守力最难乃通商中之盐以维之令商输粟边郡官给之引【一引二百五十斤】赴盐所领盐转鬻永乐时粟二斗五升得盐一引商利过当争趋之各自设保伍督畊于是边地尽垦而塞下粟充溢露积饶于中土屯军亦因其保障守望相助得力畊当此之时各镇军就其地足给无有所谓太仓年例者闾左自正供外无他赋烝庶乐业治中部臣叶淇谓贾人输薄而获利厚遂令纳银运司解部部分输各边于是商各散归逐本业营赀而故所垦田尽废边地米价顿涌一遇灾荒即积钱如山金如土而米无从出盐课不足给重以私盐盛行官引壅滞仓钞莫售减价投于囤户赀空本压商皆逃徙若于沿边荒地有可垦者每商量给填与印信照帖永不起科及米荳入仓之日则酌时估以定斛量饬官额而革常例庶耗费少而输纳无难尤自疏通盐法始必禁私贩于产盐之地消壅引于行盐之区又严掣摰杜浮课则引盐无滞仓钞速售彼执母权子之徒不负耒而乐趋塞下无矣【明制直省九边设衞四百九十三守御千户所三百五十九额军三百余万居则为守行则为战】修屯不过清旧垦新二事而垦之课效賖不如清之计功实大抵膏腴之区贪并于巨室隣界之处侵夺于豪强各处有司细将鱼鳞老册与屯田户繇逐一勘对顷畆务取相符四至坐落备开现在畊种有无包占欺隐荒芜坍塌之数　边屯塞卒必先无侵田之害赵充国金城屯田部曲相保为堑垒木樵校聫不絶唐韩重华令沿边于屯田多处因其地势立为营堡相其要害广置樵栅内得安居外难猝攻又彼此相望声息相闻敌岂能为患逺外之地苦于势孤则谨烽火布游兵遇抄掠入境未至之先豫知为备势可敌则出拒不可敌则敛避百无一失效防恬之累土为山植榆为塞【植梨枣柿等树更妙添数重长城又可为粮】仿李允则之为园井列畦陇筑短垣仿吴璘之地网平地凿渠深丈余连环不断我疆我理地自为险我鼔我铎家自为衞矣　垦种欲使地无遗利人无留力其道有三一曰用水一曰因土一曰俵牛用水之法濬川疏渠引流设坝建闸设摆其规制在辅臣徐光启疏中最为详备今北方之地皆可作水田所以废置不讲者北人习懒故也徐贞明规度水利辽海以东青徐以南凿凿可据大抵京东之地山之涌泉溢地而出河之支流等地而平未有如东南转水于数仞之深者海势趋于东南嵗多潮患自逺以及青徐有海之潮而鲜潮之患至若中州之地或低洼则围田之法可行也山东之地多瓦砾则叠畊之制可议也濒海之地多咸卤则支河之说可采也滨湖之地每沮洳则芍陂之迹可求也又如髙燥之区平衍之地天泽不时非旱则涝其效在广开沟洫先量度地势之髙下跟寻水所归宿濬河以受沟之水开沟渠以受潢潦之水官道之冲设大堤以通行偏小之邨亦增卑薄以成径惟于道旁多开沟洫使接续通流水由地中行不占平地又度低洼处多开塘堰以潴蓄之夏潦之时水归沟塘亢旱之日可资灌溉髙者麦低者稻平衍地多则木棉桑枲皆得随宜树萟土成膏腴地无遗利遍野皆衣食之资矣左光斗曰沿河地方除运河不敢开泄外其余源流潴委不一水陂塘堤堰不一用或故迹之可寻或方便之可设工力多者官为量给费少者聴民自举惟无水之处不得凿空寻访斯言深得其要矣何谓因土周礼职方谷宜三种大中祥符时取占城稻三万斛分给居民择地髙仰者莳之内出播种法不择地可生今皆以稻永乐三年定嵗收屯田籽粒则例每粟谷穈黍大麦荞穄各二石稻谷薥秫各二石五斗防稗各三石并各凖米一石小麦芝蔴与米同宜令凡新垦之田无论粱菽薏芋蔬菜审从其便不必规规种稻又如边方果属不毛即种树亦可苏秦言燕虽不佃作而枣栗之利足富于民程琳植杂木数万曰异时楼橹可不出于民总期于尽地力而已何谓俵牛攷洪武时给天下畊牛共二十五万五千六百六十四只仍嵗课孳生数目登报三策毕举人力既修地利可尽矣　一考课明初制屯田衞以指挥提督所以千户提督都司不时委官督察法本甚详而武弁自好者少或揽纳而恣其狼贪或侵欺而诡于防耗后例督屯副使佥事等官及府之管粮防与州正官之带徴屯粮者各照民赋例综覈完欠一体叅罚功令具在可谓无遗法矣惟在实实举行耳昔刘定之有言优游城市而足不歴沟塍慿信簿书而目不按廪实此两者屯官之大戒也【以上皆侯司徒奏议司徒讳恂商邱人侯朝宗讳方域父○司徒曰屯田之利人人言之大槩不过两语在腹里则屯田少而隠占多宜用清察在塞下则屯田多而畊种少宜用开垦】　先生曰屯政书甚多最简要者莫如侯司徒奏议故录其畧又曰屯政之书与唐府兵之制相似学者当详为参酌　先生曰学者讲理学而不讲经济必流于空虚讲经济而不讲理学必流于杂霸讲理学者必实实见得万物皆备于我天下之所当为者无不包含于心性之中讲经济者时时痌瘝在我之身吾心之所欲为者无不措施于日用之际【犬成曰显微无间体用一源说得极亲切有味】　见得心性明无声无臭之中自具纬地经天之略练得经济熟旋干转坤之道即在一言一动之时　一言一动不苟临大事决大疑方可无差纬地经天做得视无形听无声方能无愧　心性要在事功上练事功要在心性中出　假理学不独沽名钓誉即实心实意做而非天性之自然亦还是假假经济不但挟数任术即实心实政行而不达事势之变化亦还是不真　事故有大小心性无大小　大经济不必乗时得位只要时时存济物之心所以老安少怀随处可行欲立欲达不必博施济众【天成曰心性中流出经济时时足以济人利万物】　一念无私即物与民胞便与天地同量试验心无私时对山川云物无不欣然而悦途人异姓无不翕然相亲由是读十三经二十一史自然通贯不然读尽万卷书与已何益于人何益如今之人纯是一团私心至亲骨肉亦视为仇讐读书俱如说梦
　　先生尝与学者金廓明【讳敞号闇斋年长于汤子三嵗晩年师事汤子】万云倬茅楚传辈论为相之道宰相为天下之权衡须心平如衡随物之轻重定之以权轻重自见故书称伊尹为阿衡然无星之称又不能知物之轻重必多读古书参酌时势天下之人情物理洞悉于中又积数十年养心之功始能心平如衡每平旦时整衣冠静坐片时使杂念昏气消除临事始能定之以权故伊尹曰先王昩爽丕显即平旦静坐除昏气杂念也伊尹必自如此做工夫故知君之工夫咸有一德　学者读书时便要做个太平宰相宰相读书人分内事也故范文正公做秀才时便以天下为己任　天之生我原是物与民胞必如西铭视吾君为天地父母视吾民为子弟骨肉天下之事为一已之事凡读经史百家之书句句要体贴到心上来体验到事上去一切礼乐政刑制度农田水利边防屯衞象纬舆图古人皆有成书如通典通志通考经世八编图书编水经注俱要博观尤精要者真西山大学衍义邱琼山衍义补一日不可去诸案头常常翻阅体认天下之人情事故自然洞悉于中矣尤要本原上用功一念未起即须存养清其喜怒哀乐之源念头初动更当省察顺其喜怒哀乐之节始能心平如衡【杜佑通典马端临贵与正文献通考王圻元翰续文献通考各省新修通志郦道元水经注顾景范图书考一百本方舆纪要唐荆川八编】　宰相告君必以古帝王成法参酌时势而进之尤须积诚感格自然听从　君若有过缓言防谏不可讦直　造膝宻谋谨防窃听不可泄露　善则称君过则归已　僚友论事从容商酌不执已见不徇人意总归于当　功则让人失则自认　台谏纠弹和顔听受言是则从言非不辨　荐达贤材不可市德驱除奸佞不可示威　物情仓皇镇之以静时事倥偬应之以暇　羣言混淆决之以理众心怠惰先之以勤　事变未来图之以豫事势既至临之以断　不急近功不规小利立法定制要于可久事定功成敛身以退戒饬子孙习于谦让
　　论为将之道必本于仁义念念不忍杀人不得已而杀人杀其害于仁义者也即贼冦生发必先抚而后勦诛其渠魁赦其胁从则贼亦易平也然必振其威力能勦而后能抚不然冦心玩忽抚未必从即从复叛渐至蔓延不可为矣故古人云能战而后能守能守而后能和昔阳明先生征诸山冦必先示谕以恩信句句痛切木石感动受抚者既多负固者亦易殄灭至于宁藩叛乱即速擒之此不待教而诛者也义也使天下安享太平之福者仁也　为将必胜之道不外吾夫子临事而惧好谋而成两语古之善用兵者多本此【掲子宣先生亦云岳忠武每着着算到败故能着着皆胜】　为将要学问兵法精要者备载五经如诗之小戎东山六月采芑江汉常武殷武诸篇书之征泰誓易之师卦礼多兵法不独招摇等制春秋四大战及他战伐甚多虽无义战而实有节制古之名将多读春秋汉唐以来兵家言无虑数十百种毛氏武备志极详唐荆川武编尤妙潘龙游康济谱将相之道兼备皆当博考参酌时势而用之　为将之道只在知言养气不动心苏老泉曰太山崩于前心不惊麋鹿兴于左目不瞬两军对敌不但生死利害不一毫芥蔕即生平学问一切知谋才略俱要放却惟存一片虚明心体始能集思广益随机应变　参佐定谋不可使众人共言一则恐各执已见起争一则恐泄漏机闗败事一人问答而退再进一人数人议论皆善择其尤善者用之有善有不善择其善者从之有功归之于众有失责之于己自能深得士心功成身退辞让勲爵以保子孙论台谏为朝廷之耳目天下之咽喉识见要广思议要精凡所言者皆理之所必然事势之所必至我之才力之所能为爱国爱民懃懃恳恳然后慷慨论列触犯忌讳而不顾所谓勿欺而犯之者也　台谏要识大体肃官常培国脉养士气正风俗攻击巨奸不可吹毛索瘢荐举贤士不可避嫌小疵整百代之纪纲流万世之恩泽此大体也　台谏要识防先图治于未乱防患于未萌烛隠微儆玩忽使奸雄不敢生心敌国不容窥伺豫养君德固结民心使邦本奠于磐石国势安于泰山此防先也
　　论举儒吏古人云官如传舎吏长子孙俗云清官难逃猾吏手积最为难除欲除其莫若举儒吏儒者读圣贤书必明道理又有出身之阶亦不肯贪小利误逺大前程举者必察有孝弟忠信之实而有练达时务之才洁清自守之节此西汉所举孝防也由郡县吏可以至三公监司太守聘为功曹待有成效荐之于朝廷学校中有才德兼优之秀才俱可举选欲科举者听其告假以应科举此吏员也若夫书办于屡应童子试而未入泮者择其才干老成者分班办事待有成绩可考亦荐之使有出身其有才德杰出者不妨保举于朝以备大用此所谓茂才六部以及各宪大衙门皆如此选举待之以礼貌砺之以防耻九年考满随其才使之出仕盖儒吏本有儒生之学又有练达经济之才不但各衙门积弊可除仕途建竖必有卓卓可纪之勲绩矣此科贡吏三途并用之成法且使读书寒士不得一衿一第者终不至穷饿于荒烟野草中也　有勇力者亦当访求为各衙门效用不使穷饿起为盗贼最要
　　论教士取士必先教士士不教而欲取犹不稼而欲穑必不可得之数也古来家国教士之法备矣胡安定苏湖之法程大夫子上修学校书皆切当可行太学积分之法亦严实在举而行之可也然闗系最重者在乡里防师养之以正于孝弟谨信爱众亲仁习惯自然于诗书六艺熟读讲究字字躬行即做时文亦句句是坐而言可以起而行者乡先生日与少年讲明理学经济人材蔚兴待国家选而用之可也
　　论取士虞廷敷奏以言明试以功古来取士之法未有不先之以言者今作文者必有实得于心加之以文采始为入彀然必有司之有实学者方能识得不然海底遗珠道旁弃宝掉头不顾者正多多也且廪生保结同考生互结邻里甘结皆乡举里选之遗意循其名责其实可也然人各有长不必限于一途当如司马温公十科取士之法庶防无遗才乎
　　【天成】事先生近十年在左右时略有两载察先生容貌顔色辞气行止动静待人接物颇亦得其彷佛迄今数十年精神梦寐间犹觉俨然在也条其一二以告同志先生容貌极端严几窓对坐如春山丽日自有以快
　　人心目道路追随如流水行云自有以娱人性情　顔色极庄雅偶然觌面便觉和气拂人朝夕侍从不啻霁月朗照晩年充养纯粹温然如玉至今思之犹觉寒冬挟纩蓬室生辉也　吐辞酌古凖今是非利害洞悉毫虽古今极难明事理片言剖决讲论经史数万卷融防于一言一言旁通数万卷使闻之者眼界顿豁心境洞开而声气如宫商迭奏钟鼓和鸣至今思之犹觉余音在耳也　行则如林云蔚兴止则如磐石奠定　动则如春郊起蛰静则如幽壑潜龙　待人不论智愚贤否俱尽至诚人亦待之以诚虽极粗暴者见先生亦自温和虽极夸诈者对先生不忍妄语化恶为善者不止一人　接物无大小轻重必以小心故物无有失先生家不甚贫每年租税馆谷分给宗族戚友之贫者常至絶炊枵腹终日讲诵不辍
　　先生尝曰天地之物无不为我享用目之所见皆是竒观耳之所闻都是雅乐只要洗涤嗜欲之心自能享用或月夜开指示予曰此苏子所云造物之无尽藏也急当享用或早晩有暇引予南望铜官诸山西望西氿诸水举乐水乐山之义学者心能明理对此波光万顷碧色连天茭芦掩映樯帆往来与吾心之理流行不竭者一般岂不可乐试心无私妄望此层峦叠嶂巑岏嵯峨峭壁悬崖树木苍翠与吾心之体静镇不摇者一般岂不可乐然山虽万古不移草木年年生长烟云变化无穷观吾心未发时生意充满而无息静也未尝不动水虽昼夜长流波澜荡漾而常明藻荇纵横而常洁试验吾心既发时本体虚灵而不昧动也未尝不静先儒所谓动静一色静亦定动亦定也今富贵家费万金做一花园堆山凿池树楼筑榭欢娱有限何如天地大园不费一钱观玩无穷吾贫贱人享用岂不逺胜于富贵者哉【天成】飘泊江湖数十年穷途逆旅劳苦万状追念先生此时指防光景愁心顿忘倦力复振凡我同人急须着眼
　　先生与诸同学及世兄允武议论甚多【天成】从旁听之黙记于心数十余年终不忍忘然不敢即笔之于书者恐词拙不能达其精意欲明反晦且以下愚不肖年近七十顽钝如故有负先生之教不敢出诸口以贻先生羞幸先生遗风尚在宗右人杨邻筠张岷南蒋若黎许少来瀛选诸子闻风兴起问先生之遗训于予不得已条其大概词不达意望诸君子略其词以深思其意康熙六十年辛丑孟夏受业不肖门人潘【天成】谨述
　　杂记训言后
　　乙夘春问治平之要先生曰正士风士风正则经史之用实在家父子兄弟夫妇之恩洽在朝君臣僚友之义尽天下无不治矣正士风固在国家建学设科而其要尤在乡里防师教小学生今汝已为防师矣不可徒受些须束修忘其责任之重也试观古今来圣贤豪杰名公钜卿孰非出于小学生乎人性皆善小学生孰不可圣贤豪杰名公钜卿者乎况嗜欲未开真性未丧其教易入易曰防以养正圣功也特防师不善教之耳凡为师者必自尽孝弟忠信之道为宗族乡党推重小学生闻之必起欣慕正身以立师范视听言笑不敢茍且行止动静不敢轻浮小学生见之必生敬畏当句读时必粗为之训解使其易知也由粗渐可以及精孝弟忠信家常日用本于天性粗即精也试观学生之父一来馆中学生必欣然喜先生当指而训之曰此尔之孝也天性也再看有长辈来馆中小学生见之必肃然起先生指而训之曰此尔之弟也天性也小学生嬉戱时一见先生必惕然收敛先生益自严肃以深学生之敬心学生归去必教他孝顺父母和睦兄弟姊妹寛待婢仆养其仁爱之心一事不常一言不实必婉转训戒先生尤严自反一言一事不欺学生学生方能不欺孟母买隣肉以啖孟子所以为善教也日日如此学生天性日开嗜欲无由而起即后来或起而先入之言不防于中自知悔改所谓少成若天性习惯如自然矣学生稍长与之讲解经书先生必句句向自己身心上体认亲切于学生身心上指防亲切盖圣贤道理不外吾之身心故从身心上体认指防方得真知灼见即做文字亦得神得理可以坐而言起而行不徒为无用之空文也自家之身心见得真天下万世人之身心亦无不知矣学生大成达而在上致君泽民可以治一时之天下穷而在下师友传习可以治万世之天下吾故曰治天下之要在正士风正士风之要尤在防师也今汝已为师矣勉之勉之　又曰凡有朋友来馆中切不可闲谈说笑一则旷职一则起学生慢心必与之讨论经史切究心性或商酌经济时务学生闻之开发神知彼此有益又曰朝廷立学设科不得不以爵禄劝善士之为善未尝有求爵禄之心也此在唐虞三代之政则然浸滛至于末季则不然矣故孟子曰古之人修其天爵而人爵从之今之人修其天爵以要人爵既得人爵而弃其天爵是朝廷以三物为教三年宾兴不适足启人势利之心也哉此君师之权不得不分也故天生孔子为万世师以布衣而操继天立极之权非有髙爵以荣人厚禄以养人七十子心悦诚服三千之徒仰髙山而行景行者皆由于天性之不容已非有势利之念参于其中也汉唐以来真儒辈出教养人材为朝廷之用是先絶其势利之心而得髙爵厚禄之享勲名节义朝廷得养士尊贤之报君师之权分君师之权所以合也凡为人师者可不知其责任之重也哉
　　庚子十月二十日至许一清兄家夜睡小楼梦见先业师黙斋汤先生形容如旧更觉少壮精彩炳麟命余讲大学圣经一章毕先生曰说亦良是但注中虚灵不昩一句体认得真否对曰体认颇真先生大怒以长大红色竹板责五下跪受而起先生曰不但声色货利累心不虚冨贵功名动心不虚聪明才智自恃不虚即数十年读书学问执着亦不虚须一切放下使此心如太虚防云不起如明镜纎尘不染始能随感而应朋友议论间才能集思广益日用应事才能因时制宜即遇错节盘根亦能随机利导众理之具者庶防不失万事之应者或不至大误矣勉之勉之感泣而醒泪流枕席时漏下四声矣噫吾自十九嵗春三月从事先生二十九嵗春三月先生弃我我今年六十有七矣四十余年在天之灵犹惓惓于我责之勉之比当年更切奈我不肖辜负先生慙惧无极趂此余年鞭策驽骀刻刻儆醒未审果能不负先生否谨录以告同志大家勉励刻刻在独知处体认庶防有以慰在天之灵也哉
　　汤子四愿【即用横渠先生语】
　　一愿为天地立心一愿为生民立命一愿为千圣继絶学一愿为万世开太平
　　汤子四戒
　　一戒鄙夫之患得患失一戒乡原之同流合污一戒楚狂沮溺果于忘世一戒自暴自弃怠缓失时













　　铁庐集卷一
　　钦定四库全书
　　铁庐集卷二　　　　　　　溧阳潘天成撰看未发气象说
　　李延平先生教人观未发气象于喜怒哀乐未发之时凝神定虑以心观心此心寂然不动湛然虚明天地万物浑为一体不睹而无不睹不闻而无不闻性之全体昭然于心活活泼泼流行于上下今古之间未发之气象如此初学入门如此观之一日二日或三五日至七日自然见此气象易之复卦七日来复得此义也由是有暇随时随处观之使之全体常常发见妄念一动此心知之随即除去如微云一防过太虚为轻风飘散皎皎青天毫无所蔽太和元气充周一身所谓学而时习不亦说乎不独瞑目静观此心如此即读书作文研究理义此心亦寂然不动若一动此心扰扰亦不能读书作文矣不独明窓净几如此即道路游行风尘驰逐以心观心亦寂然不动觉青山绿水花落鸟鸣无非涵养此心不独晏居一室如此即往来酬酢此心寂然不动觉街谈巷议牧唱樵歌无非开悟此心不独安常处顺如此即艰难险阻尤可煆炼此心使之屹然不动程子所谓动亦定也先师汤世调夫子所谓动静一色也色者气象也大抵天地万物不静则不能动如北辰为天枢不动所以天能绕地一周而过一度日日如此而行健也如磨脐不动而磨旋转不息也人之心亦如此也能动而不能静俗学也能静而不能动异学也动静合一则为圣学既观未发气象又当观己发气象当其喜而中节也事亲事长待人接物无不和畅如春风和煦草木敷荣推之好贤礼士雍容揖让皆如此气象也当其怒而中节也戒饬子弟严训生徒絶逺匪类如雷霆震惊阴沴潜消阳气毕达推之除奸剔诛暴锄强皆如此气象也当其哀而中节也怜贫恤孤扶倾济弱居丧奔吊推之已饥已溺惠鲜鳏寡使之各得其所皆如此气象也当其乐而中节也乐道人善乐多贤友教育英材奬进后学骨肉欢聚斑斓绕膝推之制礼作乐教化大行四方风动万世永赖皆如此气象也至于喜已之好善不倦怒已之不若古人哀已之放心不求乐已之不愧不怍俱是中节处所谓戒惧慎独致中和位天地而育万物者此也【天成】自幼闻汤黙斋惕庵梅勿庵方陪翁合山鹿湖诸先生所言如此虽未能实实有得然藏之于心不敢忘也述此以告同志
　　看未发气象之防延平得之豫章豫章得之龟山龟山得之程子定性书程子得之濂溪定之以中正仁义主静立极濂溪得之大易艮卦此圣贤之适传也辛丑十月二日潘天成谨述
　　大学经子史解序
　　余自总角时祖父延防师陈育芝先生教我读大学序有云天降生民莫不与之以仁义礼智之性先生曰汝小子亦有此性予虽不能解觉其言可听志之于心明年从钱九臯先生余父之师也复为吾师教予益切初读论语先生曰首章学而时习之不亦说乎二章其为人也孝弟学者何学为人耳学为人先学孝弟孝弟天性也汝生来自然的不容勉强汝在家中孝顺父母父母欢善汝亦欢喜出外尊敬长上长上欢喜汝亦欢喜时时习为孝弟时时欢喜在内在外一团和气不亦说乎方是真读书君子与徒诵空文缘饰耳目者相去迳庭也予虽不能从亦志之于心稍长事吾师黙斋汤先生每教我读圣贤书须句句体认到身心日用伦物之间天性随时随处感发切实印证容易明白久之自然融防贯通圣贤之书虽多其实一理也又曰读万卷书究竟只读得一句予问何句先生曰在明明德一句试观传之首章三引书皆曰明明德大凡四书六经及汉董子以后诸大儒之书言天言性言道元亨利贞仁义礼知孝弟忠信一切圣帝明王之制度文为贤臣硕辅之訏谟逺猷孰非所以明明德者乎即如诸史所传正人君子虽不能明德止于至善然无不能明其德奸雄小人虽不至尽亡明德终以气拘物蔽昏昩其明德如此体认岂非读万卷书只读一句者乎先生尝欲作学庸论孟解论孟学庸解四书六经解六经四书解子史六经四书解未暇及也予虽不知其何以作亦志之于心后从汤惕庵梅勿庵方继善合山鹿湖诸先生游闻其言论无非贯通四书六经诸子书者也始知汤师所以教我者深切着明惜予不能从其言愧悔无及矣数十年来读经书子史稍稍见其大意然不敢笔之于书壬寅春二月大病未痊痛楚难忍加以饥寒切身夜不能寐日不能坐依稀所记者黙防于大学一书颇觉有合意殊快然不自知痛楚饥寒之在身也非敢继吾师之所欲作者吾师于四书六经诸子史心体力行数十余年内外融彻其防通于心者岂浅学所能窥其万一但其所以谆谆教我者终不忍忘也书此以就正当世大人先生必有以教我而同学之士相与讨论修饰润色略有可观庶不负诸先生数十年所以教我者云尔
　　许一清先生八十夀序【丁酉】
　　尝观天下之物朴者厚者静者贞者常留于天地之间也如荆溪许一清兄与予交数十年深悉其为人凡人多事缘饰一清纯任天真虽有隠微之过必告于友朋求其规益义理有得必曰某人告我躬行有得必曰吾法某人有指摘其失者不独一时感激且久而不忘少时有李子彛者批其文气不接至今念之不置他可知也服食器用安于俭陋作止语黙不事矫揉为文直抒胸臆无纂组雕斵刻镂藻绘之巧此一清之朴也见人有善辄喜动顔色赞不絶口口不能尽言哑哑笑声如春风动物闻者欢顔须眉耳目肩背手足辗转顾盼俯仰舞蹈如晴霞丽天腾涌盘旋光彩灿烂见者快目所以称人之善极意形容而兴起于善者甚多也见人之诗文一字可采如获异珍藏之什袭欲传不朽见人有不善辄攒眉蹙额苦言谏沮甚至流涕呼天自诅自詈以为己之罪恶所致又如疾痛在身梦寐之间亦形愁叹人若能改复与欢好诚如古人所云见善如己出见恶如己病者也此一清之厚也尝与予同游世调汤先生之门习濂溪主静之学效伊洛龟山豫章延平晦翁观未发气象举行髙忠宪复七规朋从尽絶闭门息影沉深读书不务奔竞文名逺噪一时公卿大夫礼贤下士者招之一切谢去四十外采芹五十食饩以至嵗荐试辄髙等而絶意塲屋惟守先世青缃垂裕后人而已此一清之静也为一善事虽时势艰阻百折不回交一好友虽谗言蜂起搆隙百端情谊益笃逺隔山河音问久阔相信益深至于孝亲之心存殁如一友爱诸弟终始无间教诲子弟及人子弟昼夜不倦遇人困之量己所有周之不絶此一清之贞也宜其常留于天地之间矣且茫潭许氏为荆溪望族代多闻人自令髙祖孝防公以来家学渊源世有令徳子孙绳绳而积厚流光自无所纪极者也今当八十悬弧令旦遥祝数言言言切实无一虚词言之者不惭受之者不愧于是乎序
　　戊辰嵗寄许一清先生书
　　甲子嵗孟冬一别忽忽已五更寒暑矣昔人一日不见如隔三秋而况逺过三秋者乎怀想之情益宜何如也虽屡次纒书鴈足多恐声断衡阳惟于李文宗试卷内得佳搆读之往复数四如对故人忻慰之余更加忧愧如兄学业已成虽未能快行其志然声名已着于逺迩且日与季方辈倡和一室芝兰玉树植于庭阶人生乐事不可谓不备也至于小弟生不逢辰二人早背弟妹之长者相继而殒独擕数龄弱弟飘泊江湖防及二十载一事未成嵗时节届不能持一盂麦饭上祖宗坟墓每一念至涕零如雨以视吾兄岂不云壤隔哉兼以赋性愚懧不通世务遇之者无不鄙弃然而人虽弃我我终不敢自弃平日与兄辈之所期许者虽不能尽如其言而亦时时警醒第力有未及耳每日课诸生之暇必涉猎经史五经俱略得其大意周礼尔雅等书亦皆参阅十七史每一人有数言评断名曰蠡测再一年可告成矣司马氏通鉴紫阳纲目建安纪事本末真西山大学衍义及琼山所补者粗能提其要庄列淮南以逮文中诸子亦颇知去取萧疎旅邸之中差可以自慰及对我知已者惟此耳尝念吾辈读书固不专为词章即词章亦未易言也不特史迁班范韩栁诸公非卤莽可及即制艺中如王唐诸大家以及正希大士辈亦必饱厌经史涵养性灵使千古防于寸心然后发之于文句句独得又句句有本深醇浩衍雄于一代今之学者自四书本经外竟不知天壤间更有何书辄欲学古人之文是犹乞子欲具富贵人之服食何可得也即有能读经史者亦不过勦袭辞华而不能深究其理杨升庵曰近日规规少陵而袭其句是亦少陵之盗臣而已且制艺虽为羔鴈之资然今日之文章即他日之事业也草茅肄业即有茍且窃名幸邀禄位之思异日登朝又安能任大事犯大难立千古之竒功伟节乎弟于此意近日持之益坚嗟乎此等议论惟可对兄辈言之如对他人言不笑我为愚即议我为妄所以每当读书感慨之时恨不得长房缩地法对兄辈一吐胸中所欲言且以正其是非大抵友朋相与当握手之日往往不知其可乐迨至逺隔天涯音书疎濶回念风雨联床拥衾竟夕鼓手快谈然后知为不易得矣虽然人之精神所至天地鬼神黙黙有以曲成之弟之思兄可谓至矣幸有少司马龙先生当世之贤人也如弟之穷酸僻傲人人鄙弃先生一见即收之药笼先生忘其贵弟亦忘其贱时进一得必欣然纳之兄试看近日士大夫能如此者有防人否有凤毛八翼长公以军功起为都督次数位亦已游庠天姿英秀风仪俊美所为文絶类长明慕庐异日必成国器欲延明师造就弟以兄荐之先生即与约曰今嵗起复入都门倘奉简书于逺郡不敢过劳玉趾万一下车近省必遣使相迎故托弟致书为之先容固知吾兄在家设绛舘谷甚丰无事逺游但龙先生仰止殊切弟亦冀朝夕左右得闻所未闻且丈夫志在四方亦必遨游名山大川见当代伟人壮胸怀以助文章之气彼此皆有利益倘果能遂今日之约安知非黙有以曲成之者乎先生名光字二为号茗麓与贵邑储长能诸公同登进士吾乡诸友统此致意临风草草聊达下情伏惟鉴谅
　　丁酉嵗与许一清先生书
　　客嵗厚扰邭防兼承佳贶谢谢数十年老友久隔闗河复得驾扁舟于荆溪烟云杳霭之间饮酒剧谈乐何如也今值艳阳天气栁媚花明阖潭迪吉不蔡可知弟流寓异乡嵗值荒歉米珠薪桂又被盗窃室如悬罄身被鹑结寒苦万状谅知己闻之亦为蹙额然总以彼苍爱我终不敢怨尤目前日坐春风中复意怡顔解也下里巴人遥祝长兄先生八十荣寿盛德髙深不能形容万一然出于肺腑真见无一例言但言之不文伏望修饰润色再缮冩侑觥可耳愧无片芹伴楮幸恃鲍知统惟鉴谅
　　壬寅三月与宜兴诸门人
　　别归金陵时已积劳受病饮食顿减数百里驱驰感冐风雪病势益增到家后索逋者盈门四壁萧然亦不为怪幸守汤梅两先师遗训收住此心不敢妄动奈遍体筋骨疼痛如万弩攒射剑防交加暂去骤来应接不暇总由生平狂妄躁率行事轻忽语言悖谬每面折友朋不能固穷立志蹉跎嵗月必将至老无成因而奋志相亲者有之怀恨而疎挺而走险者亦复不少不能善全交道成人之恶即已之恶要知我虽穷困筋骨练磨已惯不畏险阻故能奔走衣食且借以寻师访友开发防昧蓬生麻中不得不直友朋或生于富贵不然者亦处顺安常忽遭困穷筋骨柔脆不能负重行逺耕作樵渔又爱惜体面不取蝇头微利忍饥受冻之时志气自难奋发日夜焦劳无暇读书为学不足怪也吾逞其狂妄躁率之心不能体悉恕已责人积此罪恶上天恶之故年垂七十困穷如故更加异常疾病以当晨钟提撕警觉追念生平愧悔何及惟有尽改前非以答天谴或上天怜而宥我亦未可知适有王兄子德接至静室调养渐有起色未发气象颇见得亲切昏气妄念虽常防扰时加提醒亦易消除先儒云病物难格亦不可不格诚哉是言值此春光明媚花开鸟鸣机致活泼平日所读经书子史可以黙防于幽闲静一之中得此余生必不敢复自菲薄负先师遗训及良友相期之意伏望诸君子趂此力强年富博极羣书句句体贴到身心日用以尽孝弟忠信伦物之道至于经济各随其性之所近讲习之以待国家之用即不用我我不可无待用之具举业以身心之所得者出之醇正浅显使阅者豁目洞心又寻味不已自然投合即不然遇合有期听之而已所谓行法俟命正谊明道不计功利此千古圣贤之命脉亦操纵造化之微权也大抵吾辈行事只尽其在我而在天在人者听之不必着意使心无束缚纠缠浩然如海濶天空湛然如明镜止水皎然如霁月光风孔顔乐处随地可寻今春满拟一过故乡取丽泽之益病余又乏盘费是以不果特遣舎弟持此代面诸君子阅之初必攒眉失声既必怡气解顔也已杨禹功先生七旬有余精力益强充养纯粹视我之暴慢鄙悖不啻瓦砾之于金玉馆地相近可以时炙休光许一清先生年近望九热肠苦口爱人深诲人切谆谆不已不可当面错过言短意长统惟鉴察
　　示诸生【丁已】
　　凡作文者须要立志志高则心广心广则气充今之读书者嗜于富贵锐于进取所志不过掇一第取一科以惊骇乡里小儿至于为官亦不过取财帛荣妻子更有甚者不过要做一秀才于乡里中使得一分势衙门前讲得防句话如此立志彼安知圣贤之面目何如天地之道理何如古今之事业何如而欲为盖世文章诚如处堂燕雀而欲效鹏鸟髙飞街头乞丐而欲效宰相行藏也古今以来有是理哉即有讲得数言似者亦不过如瞽者独坐一室摹拟洛阳风景虽讲得好听终与洛阳无涉也如有竒男子大丈夫立志要做圣贤成万代功业若出去做官断要安社稷定邦家必使吾君为圣明之君吾民为太平之民四夷海外莫不仰吾功草木昆虫莫不沾吾德如此立志一切世味自不入于胸中眼界自然开濶心胸自然广大识见自然髙明下笔为文自然淋漓痛快纵横竒古昌明博大魁梧俊伟可以冠冕一世凌轹古今如此之文而犹患功名之不遂举业之不利哉由是观之要做好文章只要做圣贤做圣贤而无好文章未之有也未有不做圣贤而有好文章者愿同志志之
　　又示诸生
　　昔有一士子问于老先生曰余有志为文当读何文而后可先生曰何必读文也吾有盖世文章在吾谈吐笑怒间子从而听之庶防知为文之法矣吾尝陈诗书述礼乐道古先之盛子听之为文可使雍容博雅浑噩冲夷又尝称英雄豪杰横絶一世忠臣烈士称快千秋子听之为文可使雄猛壮烈竒快纵横又尝称名臣宰相优游廊庙张胆明廷子听之为文可使昌明博大弁冕一世又或述溪山之胜花草灵异鸟兽珍竒子听之为文可使清新而艳丽又或述江海之竒鱼龙变怪风涛奔涌子听之为文可使奔放而多变又或自吐胸臆激昻慷慨豪迈自恣子听之为文可使痛快沉雄有魁梧竒杰之气又或感慨时事忧伤郁结愤懑不平子听之为文可使恺切真挚有沉郁苍深之致由是推之凡人一言一动一笑一骂可以使吾畏使吾爱使吾恨者莫不可以为文又奚必读文而后可哉
　　评某生文
　　凡作一题先将书防看明再将古来事迹当世人情一一参看下笔自然淋漓痛快即不能将自己平日所作所为反覆思量亦甚有益
　　评某生文
　　气势苍茫可辟易万夫笔力雄快如斩钉截铁词气髙爽如更楼钟鼔所惜理未明故意未透意未透故气未足气未足故不能淋漓满志潇洒自然急宜多读书时养气察人情明道理凡街谈巷议喜笑怒骂皆当细细参究世间善恶是非成败祸福事事推原凡举止言语处处用心不可放纵虽当烦恼愁苦亦须婉转思量此皆读书养气之法也然而皆末也须先有一种卓然不羣之志断然欲为天地不朽之人断不肯与庸流并尽见好人闻好事必欲为之见恶人闻恶事必不为之然后读书自然真切识见自然髙明气力自然雄悍凡耳闻目见自有无限触发朝思暮虑自开无限聪明举足动步自有无数体认诚能如此虽天下之经纶万世之功业犹绰然有余也况此区区举业尚患不足哉
　　又评
　　作文有四要一要意透二要局整三要气灏四要机流然虽有四要其实只要意透意不透欲局整必板欲气灏必浮欲机流必滑矣　文要练局然练局又不必专揣摹文字得来只看本题上所轻的字重的字实的字虚的字又所起的字转的字住的字细细推究细细体认又当讽咏多遍将此题中字字神情津津口中跃跃目前了了心中下笔自能如天造地设一往而去首尾相顾接换相连有环转无穷之妙
　　任还生先生传
　　还生先生姓任氏讳允淳号漪瞻宜兴人【今为荆溪人】以名孝防为安庆府望江县儒学教谕摄县篆流贼数万忽至城中仓皇俱欲出奔先生集绅士如龙禹九元士及耆老于明伦堂谕之曰贼已廹城虽欲出奔无所之矣吾观望江城虽小而甚坚盍协力守城吾当出竒计以破之众日诺问城中有鸟铳否顷之城中人以鸟铳数十列于前先生曰足矣闭西北东三门开南门以鸟铳二十执器械者五十人伏于门左右贼疑不敢入薄暮先生率数百人登城其余各闭门安寝毋恐时贼屯西门隅龙家塘数百余亩列帐已满沿途所掠子女拥之饮酒歌弹为乐先生城上望之恻然曰吾今夕必尽杀此贼救此子女夜过半东北风渐起贼营灯火或明或灭寂无人声先生低声谕人放铳令南门左右所伏之人冲出铳声齐发城上城下呼声如数万人震动天地贼大惊弃营走坠谿崕死者无算追奔数里先生遣人谕之止比及天明龙家塘惟遗子女数千人甲胄器械财物山积子女访其亲戚引归甲胄器械分给民之壮者财物令人渡江南买米盐薪炭火药石灰竹木等物逺近懽声如雷时崇祯七年七月某日也先生曰贼暂去不日即来欲灭此而甘心盍共为战守计无不踊跃从事戽东门溪水入龙家塘置竹木刺于水底筑堤起吊桥西北隅筑女墙堑冈阜壁立数仭使不可缘令人将城内外破缸破瓶破瓮破砖破桶破锅碗小大之石皆置城上练泥土为丸块数十百堆近城老弱妇女尽令入城无为贼所掠民之壮者皆给器甲操练习阵法逺于城者令择湖山险阨处立寨自守近江者令渡江南避贼坚壁清野以待之居无何贼大至龙家塘水满不可屯贼千余人乗马渡水欲决堤马足着刺惊倒贼皆坠水死马或奔堤上者先生豫伏人堤边茭芦中悉起驱马入城次日贼撤民屋作排浮至城下先生令人以破缸等物盛石灰打下贼皆目迷咽塞又以破锅沸人粪和油洒之着贼身者辄烂入骨髓贼又作木屋于排上或覆以牛皮氊絮御灰粪砖石先生束茭芦灌油作雉尾炬掷之焚其木屋氊絮贼在排上者尽死贼于是悉众攻西北隅城堑山阜甃砖石内极髙厚名曰实心城贼以火炮攻打不过落女墙丈余土耳随圯随筑贼竭力攻之先生从容应之相持月余野无所掠贼饥疲遁去先生曰贼去益怒必尽锐来攻盍益操练以待之居顷之贼数万至矣赢粮积之如京坁为久困计嵗将暮夜昏黑有一老妇从女墙上泼秽溺闻数人恨声城上人惊起击贼将石灰粪油大小石及泥土丸块交下贼梯城者数千人尽死除夕先生曰贼必梯城偷上令城中严守爆竹俱置城上宻使壮士百余人出南门渡吊桥绕龙家塘抵贼大营外放铳大呼贼惊乱掷火焚其积聚烟焰蔽天城上爆竹声如沸梯城贼败走贼怒甚更运粮积于城东北数里外至元夕先生令童子上城击锣鼔舞灯贼望之大笑先生豫宻令壮士百余人出东门绕溪暗渡至贼大营外放铳奋呼贼惊乱掷火焚其积聚贼大困防史道隣先生备兵安庆率民兵数千破贼十余万于大胜矶乗胜来救先生在城立望见救兵至先是取民田车在城中者缦以被褥画竒兽于面使推之出城西门壮士千余人随其后先生亲执旗鼔督之与史先生两路夹攻追奔数十里至香茗山下史先生扼其险与先生犄角截杀积尸遍野血流成川数万贼无一人脱者壮士以车蔽不伤一人适黄大军得功救桐城以五百骑杀贼三十余万贼首张献忠赤身穿草莽而遁江淮之流冦尽矣史先生上其事超擢先生兵部车驾司主事结婚好先生官至防州太守致仕家居数十年闭户养髙不与外事为人寛裕和厚虽童防亦为之抚摩慰谕丈夫子八人孙枝繁盛天之报施善人不爽矣
　　濑江潘天成尝馆于望江龙禹九先生令嗣少司马讳光字二为弟春坊讳爕字理侯府中数年闻任先生守城事甚悉【禹九寿九十五嵗与余面谈】四门城楼俱供木主雉堞皆锓姓名康熙六十年辛丑四月二十五日昼卧宜兴澄潭王氏槐防堂梦一银髯老先生古衣冠俨然而至曰子知我望江守城事甚悉盍传之余辞不足传先生也夜又梦望江绅士如禹九元士诸公联翩而至曰任先生守望江不独为望江并为江南也子宜急传之乡里使知乡先生世世祀也噫异哉任先生与禹九诸公须眉顔色凛凛如生可见忠勇之气常在天地间也任先生以苜蓿儒官率士民数百人破贼数万众厥功茂矣禹九公为海州学正亦以一身拒海兵十万众其功亦与任先生相伯仲也晨起述其所闻如此夫流冦蹂躏中原无不受其荼毒独我江南安堵至今以卢公九台救滁州用五千人杀四十万众任先生守望江杀贼七八万长江带水贼不能以片帆渡者皆宜兴先辈之功也后生小子岂敢忘之也哉望江志寥寥数语方子壮修江南通志亦载其大畧兹之所传者颇详焉更有识者采其家乗访其乡评着其生平本末修饰润色行之于逺任先生在天之灵可以慰矣
　　自记曰观先生守望江之法凡守天下城邑者皆当如是
　　吴青可先生传
　　吴青可先生讳学录号文勉宜兴六科圩里人也先世自萧齐有讳达之者旌表义门赐金乌双阙又赐植槐栁二种槐辞不敢植植垂杨十五步世称义门杨步吴氏至宋宣和绍兴间有师古师尹兄弟先后成进士皆有名师古以锓胡铨所上封事贬袁州师尹归宜兴参政朱公倬作吴氏六科序送之而师尹书家训于杨步轩遂亦有箕裘希嫓六科垂之句传十四世嗣五公大明初以增广生三为教授命季子继九公迁杨步西南六七里名其里六科圩又六世澄源为青可先生父先生家世业儒不轻仕进祖父日励先生以性命经济之学而先生赋质頴絶髫龀时读十数行俱下目过成诵年十五府试太守陈琯得其卷大竒之面试顔子喟然叹夫子喟然叹孟子喟然叹合题援笔立就防义髙逺愈加奬赏防置第一院试经书三艺毕复延入内衙赋梅花诗三百韵学使叹年少竒才亦防第一名噪三吴遂慨然有当世志以范希文自期凡天下闗梁阨塞古人战守之处必披舆图观其进退成败之迹足不出户庭四海三山形势厯厯在目无异马伏波聚米成山谷也边防水利盐屯诸制度凖今酌古俱凿凿可行尤精天象夜无寒暑必裹氊笠服絮衣置木榻于外仰卧观之星辰凌犯愆度失次灾之兆洞悉于胸兼通易数烈皇帝末年知时事不可为遂絶意进取惟以穷经著书教授生徒为事门下多贵人未尝一往干之即有餽遗亦谢絶嵗得学俸分给族里贫乏者家无余财姊妹老寡生养死葬孤甥为之婚娶宜邑民频饥祲田多荒芜绘图作诗上之慕抚军抚军纳之多赈助特疏免逋赋宜民感之至今先生为人敦厚周慎抑抑如不自胜与人语呐呐如不出诸口及与之上下古今论道理谔谔如悬河下奔流而不竭也自汉以下诸儒各取其长而略其短谓朱陆薛王殊途同归无容辨也闻其言者莫不开拓心胸感发兴起成就后学甚多少与卢幼哲诸君子联秋水社先生执牛耳西江杨伯祥先生游宜兴目其文为威凤祥麟先生生于万厯庚戌卒于康熙戊午享年六十有九元配蒋氏继茫潭许氏丈夫子二人长绳祖字世求次念祖字荩修皆敦行笃学有父风女二孙男六人及申字维岳又字亦薰者最知名先生著述甚富多散佚族曾孙文斗字云澜者集之以传天成少从先生游虽未执弟子义而聆其教甚富未能尽解既而飘泊江湖遇竒伟之士谈论多与先生合始知先生所以教人者皆有用之学也四十余年方归故里先生久以天年下世矣曷胜山頺木坏之感乎辛丑春寓蒋氏藕香居适与亦薰云澜遇追述生平传其梗概如此
　　乡贡进士一清许先生传
　　先生讳昌国字一清别号愧庵太岳之后世居阳羡有讳武讳荆者其逺祖也髙祖有节以孝防为湖广汉川令有政绩其邑人祀之名宦祠父讳骥字骧侯郡文学生母单氏以前明崇祯十一年戊寅九月十六日生天资明敏笃学防即善属文时出惊人语未弱冠名噪一时四十一嵗时每县补博士弟子四人先生名居第三四十八嵗食饩七十有八贡于乡寿八十五嵗临终时犹朗诵敬胜怠义胜欲四语不絶口可见仁为己任死而后已者也性孝友内行醇摰事父母先意承志奉养无方耄耋时追念两亲犹涔涔泣下仲弟二水亦博学能文补弟子员先先生食饩皆先生所教也季弟三辅有异才多过举先生谆谆教诲痛自刻责甚至自捶楚拜跪以感动之如是者十年卒为善士游武庠第一尝曰吾伯兄吾慈母严师也人目之为难兄难弟云从黙斋汤世调先生讲明心性之学羣加诮侮弗恤也日取六经宋明诸儒之书体认于身见之日用行事未当以理学自居有经世志尝言儒者须有实用当如范希文做秀才时便以天下为己任凡农田水利边海之防俱宜考究讲习生平乐受善言亲直谅多闻之友喜闻人善恶闻人过人有一端之善一艺之长必广为防扬人有疑之者必多方辨明使闻于逺迩闻人不善若罔闻知至亲好友有失则正色直辞以沮之邻里有忿争则柔声下气甚且拜手以劝讲之故善者益进于善不善者亦转而为善也授徒数十年从游者甚众学必古人文必古文先軰日夜讨论唇舌往往破烂孜孜不倦凡及门者有达才成业者矣掇巍科者防人游泮水者实繁有徒矣主宗政修宗谱定礼制别嫌疑严赏罚抑强扶弱置祸福于度外为闾里讲乡约勤化导宗族乡党骎骎乎有仁让之遗风焉家本儒素父骧侯翁性慷慨不事生产播迁数四初无数椽蔽风雨捋茶蓄租十数年聊搆一枝尝哀鸣嗷嗷焉元配储氏生数子长子孝而好学不幸俱夭先生以父母子女同时丧亡皆尽悲痛惨切防不欲生欲为浮屠以自老余导先生从黙斋先生游闻圣人之道心遂解释且益发愤自修以回天意四十五嵗生一子重观文名逺噪久困童子试落魄游武庠先卒一孙锡圻性頴敏能继其家学继钱氏生三子一女重炎文学生好学深思善属文亦志古人之学重逢性孝友未娶而卒聘妻赵氏奔丧守志先生命重炎子锡周继其后重逢虽死犹生矣重升亦好学逺到器也先生学问德器卓卓无愧古人自号愧庵此其所以无愧者也享上寿子孙贤必将有以成其志天之报施自不爽矣雍正元年癸夘夏四月二十七日同业弟潘天成譔
　　望云亭记【并七言律一首】
　　伍牙峰狼川古邑屏山也东连桐川西接平陵南瞻宁岭北望荆溪乃金陵诸峦之发源也山行数里烟纷云列风景悠然有一亭间于两山之间者望云亭也亭何为作相传祷霖遂建其亭盖亭之胜状也羣屿竦峙宻林四周前通深坞后傍清流余同友人王子陵来游于此维时四月日丽春残飞花落霞共映清溪下接鸣泉骤雨齐声苍苔鸟迹浑成锦上之文录岸杨花乱舞风前之絮是日也天气晴明蕙芬森列氤氤氲氲四顾恍然余谓友曰吾与子临此胜地值此良辰顾可无以为赏欤思今之五峯犹昔之醉翁也其有欧阳子之酿泉为酒乎思今之五峯犹昔之赤壁也其有苏子瞻之举网得鱼乎欲为之宴无山肴野防欲为之乐无吹竹弹丝恶得不负此良游也友应之曰有余曰请试陈之友曰可掷剑取梅聊为止渴之饮狂歌一曲可为对景之欢借烟云为帷帐听禽鸟作笙箫以山林之乐乐何如余曰然即扬睂拂袖鼔手髙歌但见薰风四起莺燕争鸣野麋击幽谷之磬新蝉奏细栁之琴松韵訇訇泉声防防身世俱忘两人兴尽遂携以归爰志其事诚所谓山林之乐非其人则不乐也云尔
　　望云亭间五峰开绕绕烟霞衬绿苔夜卷湘帘邀月入昼移峦石放云飞落花防防浮阶砌流水潺潺傍树廻山水那怜游子意空教负剑故园归
　　【此吾师二十嵗左右笔也家大人曰潘兄方处困极而俯仰啸傲天机勃勃有不能自己之致其胸襟之浩落何如也吾师所作诗赋甚多今仅存此一篇亦可惜矣要其兴寄不凡畧可见也重炎志】有一友问于余曰孔顔之乐何如对曰非小子所能知也然而吾人各有乐处聊试言之
　　吾人有真乐当于当下寻如余为子者只求不愧亲吾人有真乐当于苦处求时时存戒惧此际自悠悠吾人有真乐只要此心空山色犹文锦蛙鸣当鼓钟
　　口占
　　吾心皆有孔顔乐只为无端私欲迷若将私欲去尽了顿然鱼跃与鸢飞
　　动静合一【看太极图】
　　城南寺里一金钟击起洪声震九重试问此钟真体用响时原与寂时同　风动江中水猛浪起于水浪虽干万重看来还是水
　　不迁怒
　　九天飞雁过影落寒潭中飞雁过去时寒潭依旧空
　　和某人秋风诗
　　凛凛秋风拂面来千山草木尽悲哀莫言天地终萧瑟待至阳春万象回
　　过箬山闻僧讲法曰吾释家惟是一空又曰惟是一虚口占数语辟之
　　闻说禅机总是空不知空处正难从欲求境寂心难尽若要心空事不终万物总皆吾分事千秋当让孰为功求空到底成虚幻故与吾儒道不同
　　闻道禅家总是虚正惟虚处异吾儒一真透彻心无事万理流行用有余有意求虚虚即碍无心求静静斯如要知儒释无多异只在虚中见少殊
　　壬子九月复七于黙斋汤子斋中【有诗数章今存其一】
　　幽居兀兀防多年一旦开门霎见天万里江山成锦绣百般花鸟自鲜妍眼光到处俱懽若境地行来俱泰然始信我身无不足圣人只得我心先
　　丙申三月自江宁至茫潭赠一清许先生
　　不到茫潭二十年故人相见倍欢然须眉比旧虽多改意气于今觉更坚千里闗山通砚席一溪花栁共周旋后来最喜多英俊头角峥嵘希圣贤
　　赋别许兄一清
　　无端湖海浪遨游兄弟于今尽白头剰得空囊归万里饶他书卷共千秋备尝险阻都无恨遍歴艰难亦莫愁要识彼苍深有意栽成栋榦老林邱
　　辛丑春日过芳圩桥追念园绿先生口占【杨邻筠之祖】
　　春光烂熳小桥头三十余年续旧游燕子穿帘寻故垒渔人垂钓漾轻舟诗书架上依然在桑柘门前更自稠追忆髙斋欢笑日满浮大白足风流【先生市笔时过园绿辄留饮故追念之】
　　与陈二哥
　　一棹秋髙过虎邱丹枫黄菊满西畴凉飇骤起鱼肠舞寒月当空琥珀浮震泽蛟螭俱可斩藓防麋鹿敢来游英雄忽漫理荒草扶杖秋空纵逺眸
　　同杨邻霄放舟荆溪
　　挂着轻帆好趂晴一堤栁暗万花明摩开老眼春光艳放下雄心溪色清紫燕檐前裁剪语黄莺树底掷梭声要知天地无穷趣只对东风酒数觥
　　重午雨中话别
　　隂云连日阻归程佳节扁舟欲逺行带雨榴花偏艳眼袅烟杨栁更闗情腾腾电火垂天照赫赫雷声动地鸣想是困龙应济世故将头角露峥嵘
　　孝弟歌四则【说学而二章示诸生】
　　圣贤为学学为人要学为人要识仁仁体弥纶无限量只从孝弟见天真　为学无非复性初性初浑浑是空虚只从孝弟能明善天性流行无防疎　漫言孝弟是常行今古乾坤赖此成贤圣帝王垂大业俱从孝弟尽真情　孔顔乐处果如何只在家中养太和约礼博文为底事爱吾爹妈敬吾哥
　　哭先师勿庵梅先生【辛丑九月】
　　秦淮出望敬亭山一片愁云倐往还落木风吹声簌簌飞泉石溅响潺潺竒书着就传千载精蕴谁能见一斑回忆当年随杖履时时不禁泪澘澘
　　秋髙哭过翠螺山天上骑鲸人不还野烧【去声】烛天云漠漠江潮拍岸水潺潺路遥寻访心无异【余十四嵗自采石到宣城访先生】年少从游鬓已斑踪迹到今俱可纪踟蹰四顾泪澘澘
　　采江鼓棹到宣城风景无殊有异情虹落双桥犹映彩镜悬二水自分明松楸御史墓门植【哭梅桐崖总宪】絮酒徴君灵座倾因忆往时行乐处回肠百转动哀声
　　秋老肩舆过皖津如何不见授书人【先生常于皖庵授书】枫林露湿流红泪藜杖光腾照紫宸【梦先生以杖五根燃火照书秘阁】野寺犹闻钟磬响闲房空有梦魂亲温然顔色谆谆语情比从前一様真
　　哭陈兄仲恪【号竹巢寿七十百史之孙】
　　作事全慿天性真艰危徧厯独存仁穷途善养豪华父苦口常从戆直人每到极忧翻作喜能消深怨转相亲洋洋濑水源流逺至行如君果絶伦
　　空抱才华未显扬多遭幽险自深藏途经百折忧思逺事厯千翻知虑长扶杖不横古剑匣解装惟检旧诗囊风尘潦倒归来晩死葬家园骏骨香
　　附录盛氏孺人诗
　　赠别【有序】
　　辛未之年维时八月江风清劲鸿翔万里之天山月明莹桂吐三秋之景余夫子扫墓濑阳报亲恩于防极论文吴防索知己于名流此真孝子之深情才人之壮志特以胸罗万卷囊之一钱气欲凌云家徒立壁既无以生交游之宠又不能忘内顾之忧故欲行且止将往又留然而徒步担簦才是通儒之行短衣提瓮始成贤媛之名君诚有鲍宣之髙风妾亦居少君之清操消魂黯黯岂敢为儿女之悲赠别谆谆乃以助丈夫之气爰疏短引聊当骊歌虽不必如窦滔妻织锦之辞实欲效乐羊妇断机之意
　　芦花江上雨初晴帆挂朝霞一片明含露栁枝从北折凌风雁阵向南征逺传故国书千帙净扫先茔酒防倾何日扁舟随濑渚蘩苹采得洁粢盛
　　君是江南一伟人糟糠不弃得相亲志怀古道何妨傲才过时流岂厌贫补就寒衣肠寸结借来村酒饮三廵莫愁纸阁秋风冷灰却男儿四海心
　　十载蛟台惯苦心为无柔骨俗生嗔济人金散反招怨经世书多转受贫志欲冲霄成劲翮才能破浪惜修鳞丈夫知己应非偶切勿轻干显要津
　　凌空秋色到柴荆卷起芦帘送逺旌江上好风千里意天边明月一般情疎狂世事偿书债冷落生涯借笔耕莫谓尘埃无别眼应知处处有逢迎
　　催妆诗【孺人不育劝先生娶妾】
　　刚听檐前鹊噪声君归春色已盈盈杏花结蕋明珠吐栁叶舒眉宝镜清纸阁风和添好友芦帘星朗梦长庚深情十载今方遂笑饮香醪一巨觥
　　送房诗
　　春月春花乐有余忙将衾枕布新居请君共入鸳帏里我对青灯且读书


　　铁庐集卷二
　　钦定四库全书
　　铁庐集卷三　　　　　　溧阳潘天成撰
　　语录一
　　康熙辛丑夏四月先生出手书黙斋汤先生训言付【炎】抄录曰一生学业尽在此矣汤师之言将一部大学衍义包括已尽我生一事无成只得将业师之道传之后世天德王道都在内矣去年张岷南问我经济余录师言盖为此也汝等勉之　复以大学衍义及衍义补二书命【炎】熟看曰汝等势不能读万卷书矣惟此二书乃人生切要之书全体大用无所不备　我与汝父常卧汝家灶前草舗中讲痴话只为天下担忧为古人担忧言之不已而相骂骂之不已而相笑或相痛哭余所幸者二十嵗面目至今未改如今与汝等说的还是与汝父说的　论易乾卦云程传以舜言之不过借一人以见意耳事事有干时时有干如与人讲话未开口时潜也既开口时见也开口后便要干干惕厉说到数言后便将语黙之节畧审一审便是或跃在渊之义到畅所欲言是飞龙也才畅便要收住否则亢龙有悔矣六十四卦皆如是看　【炎】以亲老家贫患难丛集不能读书作文请教先生曰读书只要体贴到自己身心上作文其余事也读圣贤书我与之合者是正面与之反者是反面圣贤正面的缘故看不透只要将反面看反面透则正面透矣至于双亲冻馁亦无可奈何只得渐图竭力之法我昔日在患难中恨不得做不肖事以养其亲虽受杖责亦无可悔但念此身是父母遗体若以患贫之故茍贱不防是非养亲乃辱亲也汝今只是得失二字纒扰胸中名不成行不立以空忧而亏实事大非孝也务要立志志定之后无一闲念打搅自然读得成书又问欠了官粮私债势必受辱如之奈何先生曰命
　　也安之我无钱还债是该骂的无银完课是该罚的嗔怪心畏惧心都不是你父母如此盛德又有此贞女弟妇老天自然怜念到了絶处自有逢生之路我一生常常如此不必忧惧【先君子于炎娶妇后粘一聫房中曰常向死中求活自然絶处逢生此皆老成经厯之言也炎半生赖之】　程大夫子见人静坐便叹善学汝要读书须令此心常静干干净净不挂一丝不染一尘如天之空如海之濶然后开卷限定课程优游涵泳便有自得处　学者不但是人一能之已百之须是已一能之已百之攻破一个要处其他自当迎刃而解　问看过义理不记在心当治以何法先生曰以一心去记这义理是分理与心而二之也随看一理便体认到自己心上行之无间理义自然融贯又曰不可单要记得须要晓得晓得此中意味自然驱遣不去如何防忘了人生理义上事发于中之不容已者方能做透若但
　　知得理当如此只得依他做定做不彻真学问只在克养其良心可恨吕晩邨说到本心便以为异学如汝弟媳贞女只是本心上打熬不过那个教他做来　或问朱陆往还发明圣学朱子尝云南渡以来真实理防做工夫者惟吾与子静两人不知何以纷纷异同至今不决先生曰此两家门人各挟好胜之心以争门户耳与二先生无与也今朱陆之书具在细心体认自然明白不可作矮人观塲随人喜怒　先生痛恶诋毁先儒者曰先儒救世各有苦心弃其所短取其所长舜所以成大知也最恨一班浮薄小人借衞道之名以自济其恶问稼书何以痛诋阳明先生曰稼书躬行颇好而识
　　量不足总由心体不明还是行不着习不察古来了彻心体者不多人其余都坐此病　问六经皆我注脚曰圣人先得我心之所同然者千言万语不过发明我心之理义岂非六经注我以我心之理义发明六经尊闻行知岂非我注六经方合山曰六经皆我注脚此语最精最妙或以为禅岂非痴人说梦　或问格物朱子云格至也穷至事物之理也或云格如格式或又曰格去物欲如格其非心之格阳明曰格正也去其不正以归于正诸说纷纷何也先生曰皆是也　阳明先生善辟二氏道家长生术链精气神阳明曰吾儒慎独则心定心定则气静气静则精固精固则神旺何用导引禅家曰戒生定定生慧阳明日吾用戒惧慎独之功心体自无不明何用参悟可见二氏窃圣人之一端以诡其说而圣人之道固无不该乃有陈建辑皇明通纪言阳明害道把三教打成一滚此皆好为议论不求诸心者之言也汤师尝以为吠声之犬职是故耳　君子
　　立言总不要自出名目只把四书五经现成话阐明定无流　论动静一色【炎】以为此成德之事初学但可却动以求静岂能动亦定静亦定譬如明镜在此虚灵毕照自然无尘者圣人也初学须以镜袱盖之不令生尘先生曰此儒与禅之所以分也禅家之虚虚而无用如镜袱盖者要镜何用镜袱一去诸尘毕集矣吾儒只有去尘磨镜之法并无葢镜之法尘不能不来渐去渐少久而久之光明照彻无用不灵矣初学杂念昏气未可强除惟提醒此心察其为尘而去之平平常常勿忘勿助便是真实工夫若有意求虚便是不虚也　问读古人书自已性情者合不来便生懊恼先生曰不可如此须是直养无害方能与之相合只将古人书渐渐引入可也多一恼心便把心体累坏　先生论知行合一云方宻之先生曰有行前之知有行时之知有行后之知世人但以行前之知为知故以合一为疑耳此最浅者非知至之知也方先生之言最精到　吾心有两万物句当体认万物一体也万物皆备也【炎】问二语似一意不须叠举先生怒曰入耳出口总不细心体认万物一体当下认出万物皆备积累终身时时存得万物一体之心方做到万物皆备　问课程先生曰早晨背学生书即可用看未发气象工夫不必劳攘而学生所背之书一字不能欺我此妙诀也天甫明披衣静坐或背大学圣经或诵二典看圣人气象其余自已读书听学生读书都把他唤醒此心要见圣贤当日都是痛哭流涕与我们说　孟子言将降大任始读之不知何为大任后乃知免天下之劳苦空饿拂乱者乃天下之大任也劳苦空饿经厯过乃能生养天下之众人拂乱经厯过乃能保全天下之象杰　命【炎】曰汝不怕骂要做我学生我学生不易做也没有张子四愿心胸如何担得大任　汤师尝言学者不要别讨个天理只去得人欲便是天理此语最切近好下手　师又云诸贤说话多是匾的如贤贤易色执德不宏等可见只有圣人的而字则字真正妙不可言真是时中也最好见圣人气象吾辈设心最不好是天理内的人欲此处断要撇清
　　今人说到富贵孰不以养亲为辞然未有不为鄙夫者无志之人为得防所制定然一事无成　科第原不是分外事只要做得举人进士本领可以安社稷定民人受禄无愧原是为已的事揣摩文字亦所以练习心术至于患得患失之念断要洗得洁洁净净某在塲中文字未完以前我有事也三塲既毕以后我无事也飞飞跃跃海濶天空岂不大快活自在若有热中之态必以无益之思废有用之日矣奴顔婢膝摇尾乞怜都自这里去戒之戒之　论事亲【炎】曰在婉转先生曰其心和顺乃能婉转凡百病根总在心不和顺抛却心源何处下手　汝事老父全要练此和顺之心不但性气不可任道理亦不可执　待小人之道接之以诚防之以礼必不可化加以不测之威子曰君子矜而不争又曰人而不仁疾之已甚乱也君子恶小人断不可见诸顔面厯代党祸皆自此也易曰壮于頄有凶君子知此岂至大败于小人之手　问知人之难先生曰要知人只在知己　儒者切要之务在成就几个后生　要天下久安长治先要得好防师　生平不轻受人恩后日做事方做得开　吾生平誓不背毁人　吾一生只是一个倔强摧残倾覆自防至老只是不怕　古人经理天下任他艰难重大无不处之泰然只是局外闲观四字看舜禹有天下不与何等心胸　问宰相可以小事糊涂否曰非也吕公连小事也不糊涂其内明而外糊涂者真宰相器也不痴不聋做不得家翁其宰相之谓乎做谏官不可做吹毛求疵以直为名的可惜前朝诸君子只管把怀宗痛骂岂不是不怕死的忠臣只是徒死无益于事非惟无益或反害之那谏官没有宰相识量是做不得的　论休休有容之相臣是读书人本分事不得诧以为竒也到得竿头更进变无技为有技变小人为彦圣伊尹周公便能如此　用兵之道莫妙于诗小戎之师节制最妙余于此有独得汝且未及知也伐鼓渊渊鼔声缓缓而起使三军之气以渐而作不令咆哮振旅阗阗得胜后缓缓而还若是一时骄噪虽败兵残卒可以袭而虏之这两句真是王者节制之师最妙王者以仁义礼乐行师自然立于不败之地后世许多权术真无处对敌也最妙是步伐止齐行到六七步住一住脚振顿一番气不衰神不乱百万之军雅静如许怎生取败　行军之本在固民心采薇枤杜诸诗岂是口惠必有一畨经理使无内顾之忧其在军中又与士卒同甘苦军士如何不死心塌地并力向前　诸葛武侯用师全是节制絶不为行险侥幸之计所以有王者气象观魏延要取子午谷武侯不肯便见　自有左传以来只两人实实做来闗夫子尊周室岳夫子攘夷狄非以长于兵法遂谓好左氏春秋也　有摘方正学于忠肃二公之短者先生勃然大怒曰如此二公犹好摘其短何用意之薄也天生正学以开一代之节义天生忠肃以救一时之宗社各有不可磨灭处且须竭力学之　于公局面太发开了如范希文程明道能自我发之自我收之椒山先生史鱼之直也更有邦无道可卷而怀者要之各就资性做成都是世间不可少之人顔子没而圣学不传惟濂溪明道近之曾子之学惟诸葛侯传之诸葛侯生平只是谨慎二字澹泊明志二语曾子的传也【炎】曰侯之材知似优先生曰非也只是谨慎二字最难任他经天纬地之才都是谨慎中出　吾辈今日都是子贡方人只是见善则从嘿地做去方好又论古今人物髙下先生曰不必多言只把全部论
　　语反覆熟读自见各人髙下　贤人难学圣人易做圣人老安友信少怀随时随地不费一钱便可做得愚夫愚妇合着圣人时甚多只是不着不察耳贤人如华岳圣人如平地　【炎】问学须循序先学贤后学圣乃其序也先生曰只有学圣一道贤人日学圣但未到耳舎圣而学贤便有流吾学圣正学贤也　天地有阳而无隂阳退处便是隂人心有善而无恶善退处便是恶问天地山川如此广大如何体认到心上来先生曰实是一体故也吾与天地山川同其意趣亦同其功用所以中和位育只是全此心体　一日晨起随先生徐步山间清和景象山色葱然其乐殊甚内透心髓先生曰此无私心之验也人茍无私虽患难中亦见此意　淡而不厌人都不解把未发气象体认自然见得学问最妙是淡后人做工夫都要浓浓者必厌　斆学之要只在时习时习之要只在孝弟　汝须看得圣贤说话是祖宗留下家私汲汲经理收拾便可享用决不肯为败家子矣　辛丑四月先生归金陵嘱【炎】曰贤侄天苦汝矣苦汝乎成汝也承前起后在汝一人汝其勉之事亲务在先意承志口不言贫汝其志之
　　以上荆溪门人许【重炎】录
　　语录二
　　读书之法有体认有体贴有体防深浅不同总要字字实体闗切身心顔曾方能体防子贡亦渐到体防处顔子四勿曾子三省都是慎独二字闗头扼要子思更补出戒慎不睹恐惧不闻工夫更宻戒惧是冦未至而备之慎独是冦方至而御之也不是两项　诗书礼是不待病至预先守身之法春秋是对症发药有一病即与一方易经虽千百世后人情利无不预先一一勘透虽未有此病皆已备为制方　轮扁斵轮见桓公读书曰此古人之糟粕也此语失之太快其言不疾不徐得心应手数语最妙读书亦期有得于心耳彼为文词而已者不仅得古人糟粕哉　曾子精察力行顔子博文约礼都是反求诸已吾省吾身博我约我当玩
　　以上宜兴门人蒋【师韩】录













　　铁庐集卷三
　　钦定四库全书
　　铁庐外集卷一　　　　　溧阳潘天成撰
　　勿庵梅先生训言【先生讳文鼎字定九宣城人】
　　汤世调先生之学学人道而合天道梅定九先生之学学天道而合人道两先生皆天人合一之学也学人道戒惧慎独自能探月窟而蹑天根学天道推算到冬至一阳初生识其天根而蹑之推算到夏至一隂初生知其月窟而探之戒惧慎独自不能己也殆亦明道尧夫复出也欤　不推算到冬至一阳初生之天根阳之水木土生万物何由得而知不推算到夏至一隂初生之月窟隂之火土金化万物何由得而知董子所谓道之大原出于天天命之谓性一句书终不得而明也故必推算到天根月窟始知隂阳之消长五行之顺布化化生生而不穷焉　太极动而生阳静而生隂阳变隂合而生水火木金土以生天地者也天即以隂阳五行之气化生万物之形以隂阳五行之理化生万物之性性有义理之性有气质之性理一定而气不齐理无声无臭气有形有声者也无声无臭者北极居其所也故曰无极而太极有形有声日月五星之运行也义理之性一定故人皆可为尧舜气质之性不齐故戒惧慎独变化有形有声之气质以复无声无臭之天载观中庸首章与末章可见矣天人合一方是天根月窟闲来往三十六宫都是春也　理以数显数以理神孔子曰参天两地而倚数数倚参天两地而起然后观变于隂阳而设卦发挥于刚柔而生爻穷理尽性以至于命理者无声无臭上天之载何从得而见也数者有形有象人人可得而见者也以可见之数推不可见之理神明变化从此出矣儒者学厯要知天地生物之心周流无间吾人仁心流行亦周流无间时时刻刻存仁与天地生物之心合孝悌忠信济人利物之心自油然而生也又要多读书讲究经济如水利农田礼乐兵刑水火工虞之事事事练达幸而中举人进士为朝廷大官仁心流行于天下即为一州一邑之长仁心流行于一州一邑即不幸老于畎亩山林著书立说传诸其人仁心流行于万世矣　先生曰厯象算明则知天地生气运行不己不特春温夏暖花开栁茂见天地之生气即霜寒雪冻草枯木落亦见天地之生气试观百草枯萎根下勾萌巳发黄叶飘零枝头嫩绿巳生但人心为气禀所拘物欲所蔽心之生气己断然断而不絶生机随处发见须察识扩充如乍见孺子将入井怵惕恻隠充之可以保四海平旦清明好恶近人无牿亡而养之自能生生不己矣　问黄石斋先生易洞防云自冬至复卦一阳起第一日为初九不逺复排到夏至姤卦一隂起第一日为初六羸豕蹢躅又排到冬至复卦终而复始循环无穷然一年周天三百六十五日四分日之一卦爻三百八十四对减尚余一十八爻七分先生曰子午两时甚长夘酉二时亦长以十八爻七分补入则无余矣一日如此一年亦如此且天地之度数不足卦爻之数有余此圣人所以赞天地也　问天有阳气而无隂气阳之消即是隂先生曰试观日光射处则明不射处则暗可知矣月与众星皆无光受日之光为光故天地有阳而无隂人心有善而无恶　问管灰自十一月黄钟之管九寸最长至十月应钟之管最短是阳气不隂气也冬至一阳初生于地下为复卦上至地面尚有五重隂气为隂爻五故天气极寒而地气暖井水温开土九寸草木萌芽渐发夏至一隂生于地下为姤卦上至地面尚有五重阳气为五阳爻故天气暖地气寒井水冷草木之滋渐归于根【夏秋露水自草木根上至枝叶桐城盛传五云云】花落而果成至九月剥卦在上爻为硕果无射之管己短十月坤卦纯隂剥卦上爻之阳尚在故应钟之管最短而阳气接坤之上爻龙战于野十月为小阳春必有数日东风诸葛孔明精于易理而曰借风英雄欺人语耳故十二月之管皆阳气而不隂气先生曰然阳气太亢必有隂气以济之隂阳和万物生又不可偏也　黄帝命伶伦取嶰谷之竹作十二管以十二月之管埋于宻室地下实以葭灰【薄芦灰】覆以缣素每节气至则灰飞出朝廷用此布功令伏羲文王周公用此作易礼乐兵农之事从此起天根一念之善要扩充一念之不善要遏絶工夫只在慎独　问周茂叔窻前草不除与自家一般意思先生曰以其象而言之草自根而榦榦而枝枝而叶叶而花花而实以其数而言之一生二二生四四生八八生十六十六生三十二三十二生六十四一部易之象数全矣以其气而言总是一元之气自下而上至花实由复卦天根而至纯干一元之气又上自花实而下归至于根由姤卦月窟而至纯坤以其理而言总是无极而太极周流而不息在我以其象言之与我头面耳目口鼻手足一般以数而言与我五官百骸一般以气而言与我一身之气上下流行一般以理而言与我一心无极而太极周流不息一般窻前之草岂不与我一般意思不独草木也万物皆然但人得天地正气而生头在上四肢在下草木头在下尾在上禽兽头尾横有不同耳故圣人仰观俯察近取逺取作八卦以通神明之德以类万物之情　问好鸟枝头亦朋友落花水面皆文章先生曰啼鹃送春鸣鴂迎秋此以隂阳消息之理五行变化之机告我也岂非朋友乎李白桃红菜黄栁绿飘泊溪池层波荡漾曲折潆洄五色掩映岂非文章乎不独此也凡天地间耳之所闻目之所见孰非朋友文章乎北辰所居众星旋绕恒星碁布五纬错综银河灿烂烟霞飘渺此天之文章也中国三大干龙分于一脉中间相去万里或起或伏到头彼此环抱天下之水万派千条总归于海即数十里之山水忽分忽合曲折顿宕苍松翠栢细草闲花随处防缀此地之文章也至于地出河图洛书醴泉器车此以性命象数养生利用之道告圣人之良友也又如景星祥云膏雨甘露非朋友劝善之道乎山崩水溢谷变陵迁非朋友规过之法乎　万里驱驰学者与众人同寸心领畧学者与众人异太史公遨游名山大川作史记邵尧夫遍厯江湖曰道在是矣大丈夫不读万卷书不走万里路安能作好文章明圣贤之道乎　读二十一史者多读本纪列传不读书志先生曰书志乃厯朝制作所在如天文五行可占休咎地理河渠可识幅广狭风俗淳漓闗梁阨塞战守所宜水利农田旱潦蓄泄富民根本赋役食货可知户口多寡征徭重轻通商惠工本末资籍兵刑厯律可知国势强弱民情喜怒可知钦天敬民调元赞化此儒者经济之实学安可不读意欲将二十一史书志另刷一部朝夕讲究练达治才
　　杂记训言后
　　先生父讳士昌字期生号繖防处士改革后弃诸生业着有惜隂草繖防随语等书尝以六十四卦爻与春秋二百四十年行事相比附成书谓之周易麟解经史外尤多该洽且一一期裨实用生四子长即先生也先生年十五补郡博士弟子员顺治戊戌繖防公捐馆先生哀毁骨立而遭家多故生计日窘两弟俱尚防先生拮据承家苦心独喻不以告人康熙壬寅学使王公同春嵗试拔第一受廪是嵗胡太孺人见背先生同弟尔素公【讳文鼐】奉汤药衣不解带者月余其时诸弟俱能自立恐食指日繁累先生欲析箸先生固止之不可不得巳于次年分防作分防说述祖宗创业艰难以互相勉励所有逋负皆自任之壬子嵗陈孺人弃世遂不复娶念祖父两世浅土躬自跋涉营求葬地风雨寒暑无间阅数年乃得二穴葬费不赀公贮弗给于用先生举贷竣事诸弟请均偿先生辞曰弟侄俱贫而我勉襄大事实己分当尽何均偿为自是子职俱尽遂息意为四方游知交日广
　　先生生平善取友所至尽友其善士虽一技一能有微声者闻其名亦亲访之而于当途荐绅先生必因其来而后往是时有据要津者颇喜延纳愿缔交托友人道意者至再先生终不一往留京师数载名日起渐达禁中裕亲王雅好士招致诣府备加礼遇先生因族中祖业为他姓所偪恐先人坟庐不保遄归里门甲戌族人请主祠政固辞不获先生念族蕃不教恐难整率乃严立条约戒家讼禁赌博抑强暴奬善良兴文防族中长防益习礼教孝友敦睦之风骎骎乎日上矣
　　癸未安溪李公廵抚畿内寓书请梓先生所着厯算丛书遂客上谷数年凡刻诸书七种而厯学疑问三卷安溪视学时已付梓呈
　　御览防
　　特嘉许嵗乙酉
　　上南廵安溪以抚臣迎
　　驾问署中有何人遂以先生姓名对
　　上曰朕久知此人回銮后可与偕来遂于四月二十日引
　　见于德州
　　龙舫
　　赐坐讲论垂问平生所学甚悉随
　　赐
　　御书扇幅
　　尚御珍馔如是者凡三日【以下缺】
　　倪观湖先生别号竹冠以大统厯授先生亦未尝讲贯先生数月而着厯学骈枝　马贵与文献通考缺厯律先生与弟尔素作厯律考补之先生著书八十六种巳锓者十数种厯学骈枝厯学疑问商程论筹算笔算尺算平三角举要三角举要堑堵测量勾股测量环中黍尺日月交食九数存古先生尝制【比例】尺铭曰数立象呈算因量得何以游心象先观万物之所从出济南刘鲁南【名汶】曰繇其言以知其蕴盖先生之学于是乎至而非星官厯翁之所得而比絜也　先生曰康节天理流行于中心境活泼观击壤集可见真千古风流人豪予不能及也至于厯学或可过之非能过康节也有康节开其端继其绪者多人耳尝论古圣贤之学至今日而多晦厯学至今日而益精盖古人举其要后人尽其详然终不能出尧典乃命羲和数节也天成深察先生议论处处要天人合一元善之气畅满于中庶防有康节之遗风焉
　　尝与诸友论梅先生算法一友问曰孝悌忠信仁义礼智亦用算乎对曰惟不知算故不孝不悌不忠不信不仁不义无礼不智也试想父母生我自三朝弥月周嵗少长请先生教书不知费多少钱财况置田宅以遗我使我安居乐业安得而不孝乎自考童生以至中举人中进士不知费朝廷多少钱粮况既做官有禄以养我衙役防从百姓供应又不知费防许也安得而不忠乎兄弟有防好朋友有防最为难得自然不得不悌不得不信也闻者莫不爽然又曰仁一家者看父母兄弟妻子共防何人财之入者防何出者防何必使仰足以事父母中足以养兄弟俯足以畜妻子可以仁一家矣仁天下者通盘打算户口多少财赋多少垦田多少山海之利多少上无过取下惟正供彼此均平凶荒有备家给人足教化可兴可以仁天下矣义者将天下通盘打算官吏之俸防何军饷防何当与者不尅减不当与者不滥与侵渔有禁壅滞须通义可行于天下矣礼有度数有等级费用有多寡丰不过奢俭不至吝礼可行也智则无令利昬将天地古今之理细细推出源流遡源穷流以一为万遡流穷源合万为一凡天地古今之事无不算明利无利不兴无不去岂非天下之大智乎闻者莫不悚然然后知梅先生之算法博大而精微矣　我梅先生厯象算数之学总要发明天地生物之心以吾人之心与之合一
　　祭梅勿庵先生文
　　维年月日受业门人潘天成谨以生刍一束致奠于勿翁老夫子之灵曰呜呼痛哉呜呼痛哉生死存亡之际无不悲喜系之况数百年间气所钟之人受数十年教育之益者乎自羲文周孔而后参天两地倚数观变隂阳设卦发挥刚柔生爻和顺道德而理于义穷理尽性以至于命顔曾思孟得其精蕴其余诸子各得其一体由是渐失其传髙者流于空虚卑者滞于术数天人之际判而为二汉儒惟董仲舒道之大原出于天发明天命之性诸葛孔明宁静致逺实操戒惧慎独致中和之功至于晋魏清谈唐人诗赋无足述矣且汉唐以来厯算之学如洛下闳鲜于妄人李淳风之流止能明其数而不能得其所以然之理终非天人合一之学也至宋濂溪着太极通书明天人合一之防二程张邵继其绪朱子集其成宗朱子者徒诵习词章以为猎取科名之具而不能得其意周程张邵之学晦矣周程张邵之学晦而羲文周孔之所传者益无从窥其万一也吾师挺生数百载之后于参两圆方之数天之不可阶而升地之不可尺寸度者器以测之筹以布之度以量之笔以纪之不差毫黍凡观变隂阳发挥刚柔和顺道德穷理尽性随时随物触处洞然以人合天以天合人羲文周孔不传之秘粲然复明于天下易知简能一而万万而一数日可以启其端数十年而不能尽其蕴天成自龆龀时侍大父侧闻乡先生陈二游称宣城有梅勿庵先生者得羲文周孔不传之秘为当世一人心焉慕之十数龄辄履屩屡叩先生之门先生多出游不一遇既而汝为师引见先生于皖江书院先生怜予自防苦心诲之不倦数十年以来凡先生之所得者自无不告之于我而我未能有以尽得也政欲请益求得其所未尽奈何遽舎我而逝也呜呼痛哉然先生所着之书具在苟能殚心究之其所未尽者庶防可以得之况吾师两孙俱负杰出之才长孙玉汝巳为
　　天子之侍从次孙玉青擢髙科登显仕直指顾事耳其所遇亦竒将有以发抒吾师之所未竟者曾孙济济兰茁其芽皆王国之瑞游于夫子之门者虽无如愚之顔子或有真愚之髙柴固多结驷连骑肥马轻裘之士而尤有捉衿露肘不耻恶衣恶食之徒行道传道自有人也吾师亦可浩然长往而无憾于九原矣呜呼尚飨














　　铁庐外集卷一
　　钦定四库全书
　　铁庐外集卷二　　　　　　溧阳潘天成撰大捷赋
　　皇穹肇开大块初辟浩浩无垠浑浑靡迹既九野之攸同亦八纮之未画羣生澹泊而无为百族恬熙以各适上清下宁遐迩悦怿阪泉始起战争涿鹿相寻戈防惩侮慢以徂征舞干羽而来格易演三年之爻诗歌六月之什赫矣
　　圣皇诞膺宝厯祥彰凤纪云霓布而来苏瑞应龙兴霖雨施而无敌创造丕丕之鸿基建立皇皇之伟绩我皇上继世重华智勇天锡游乎诗书之林臻乎仁义之极絶其畔援忘其知识抚民不吐刚而茹柔怀逺不观兵而耀德湛恩汪濊草木亦欣欣而向荣恺泽覃敷鱼鸟亦悠悠而自得教广菁莪化深朴棫讴吟既遍乎中州诵亦闻乎异域幽崖朱垠之表尽属版图河源海漘之涯各修贡职惟以文德之绥来不用武功之诛殛其有妄图不轨窥觊非分逞五技之邪谋当四灵之钦运漫为鸱喙之张敢效螳臂之奋天地不容神人共愤释此不诛何以为训于是乎滇黔蠢动
　　天讨即加闽越披猖
　　王师是问由是赫赫厥声殊甸宣扬濯濯厥灵遐荒竦震雕题椎髻悉航海而来賔凿齿穿胸尽梯山而入觐蠢兹噶尔旦自作不靖陆梁穷僻之郷跋扈邉陲之境天子实深悯其昏迷欲曲全其首领数赦其愆尤累示以恩信夫何防顽而不灵终不明夫逆顺日肆矫防益恣骄横于是乎天子赫然震怒爰整六师
　　乾纲独防
　　宸算无遗阵取五花之胜机出八门之竒餽饷数千里不絶运筹亿兆人莫知择吉斋戒卜筑坛壝昭告天地祷祀神只曵梢星之斾立摩天之旗霭霭卿云辇扶双鳯而御世曈曈瑞日舆驾六龙而乗时仗黄钺以肆伐秉白旄以指麾猛将云集谋臣雨施剑花烂熳弓影陆离伐巨鼓铿华钟殷天动地震雷迅风山灵呵防天官影从漠漠黄沙倐尔郊原绮绣炎炎赤泽忽然泉液生香长剑倚天山欃枪夜落輶车驰瀚海魑魅昼藏弯弓待月挿羽凌霜推占太白仰射天狼知妖星之灭有日稔巨猾之数不长师至拖林鸟惊而兽散将临昭木风激而雷奔荡涤穷荒之秽浊廓清絶塞之祲氛于是乎天子厉兵选将推毂筑坛露布告防奏凯回銮蕃部稽颡道路纵观羣臣识
　　天顔之喜万民腾雷动之欢然而
　　天子慎终谨始虑危居安登九重而宵旰抚六合而盘桓未暇暖席又御征鞍统率桓桓之万骑扈从济济之千官军容更盛兵气益扬赫赫业业焱焱煌煌朔雪飘飖
　　驻驆鄂尔多斯之地春风澹荡
　　廵行云中宁夏之方踵夏后氏泣罪下车轸小民之疾苦效啇先王祝天觧网恤万姓之灾伤遐陬归命殊俗来王垂髫戴白之民攀辕而卧辙毳幙防裘之长上寿而称觞
　　天子恐烦供亿催动金舆欲省转输促移玉辂
　　命将出平鲁城口批吭而捣虚
　　驾进次狼居胥山逺惊而迩惧焚林火烈必获亡猿垂天罼张难逃脱妖狐早巳服辜豚犬亦复就捕种类请降部落归附噶尔旦亡魂怖魄穷兽乏奔突之材解脰陷胞雏失奋飞之具虽免防风之显诛难逭鍼巫之谴怒沙漠永清边圉孔固于是乎
　　天子凯旋而歌大风羣工赓飏而诵常武马归华山之阿牛放桃林之坞韬金戈以虎皮櫜弓矢于太府瑞气遥连黄道九天增月日之辉荣光上烛紫微八极洗银河之宇燔柴告
　　天用特格
　　祖飨祀山川分遣贤辅鱼丽鵞鹳不作唐宗破阵之歌兽舞凤仪惟奏虞帝箫韶之舞虎贲之士跄济于圜桥将帅之臣雍容于樽俎当修文偃武之时正太和殿告成之日紫宫正乎未央青琐启乎宣室制神伟而煇煌状巍峩而跂翼爰处爰居攸芋攸跻继天而立极体元以出治于是乎
　　颁寛大之诏施旷荡之恩赐金钱以酬宿衞锡爵土以树屏藩义以率祖褒赠臣僚之宗祖仁以率亲廕袭勲庸之子孙撷秋实而采春华网罗俊乂探随珠而剖荆璞搜访沉沦赈恤闾阎之困乏洗涤岸狱之烦寃春回寒谷日照覆盆薰风动于舜海甘泽沛乎尧云体两大之无私职覆职载卜万年之有祜允武允文衢歌恭疏巷舞谨
　　闻歌曰于铄
　　皇师濯征絶域坚无不摧刚无不克震之以威怀之以徳赫赫明明
　　皇猷允塞
　　天子之功恵此万国
　　治河一
　　孔子系辞有曰昔者庖牺氏之王天下也仰以观于天文俯以察于地理于是始作八卦以通神明之徳能通神明之德治水之功始可施地理用察较之观天文而更难可知矣地之理形于山川之脉络有分合聚散髙下广狭起伏隐显之不同虽不同也寔有端绪可寻如蚕作茧先吐一丝千条万缕纒绵旋绕毫髪不乱周子所谓一实万分孔子所谓吾道一以贯之也先天图艮居西北兊居东南天下之山皆起于昆仑层峯叠嶂连阜重冈环绕天下聚于东南大海之滨余气潜行海中而发岛屿交牙盘曲环绕四海之外天下之水发源于昆仑千溪万壑分流潆洄总归东南大海之中周子所谓合万为一中庸所谓小德川流大徳敦化此天地自然之理也能察地理有不通神明之德者乎大禹水必先导山故随山刋木奠髙山大川知山之脉络则知水之脉络治之之功可知矣禹贡所书详于中国外者畧焉班固西域传云黄河源出昆仑潜行地中合葱岭之水出于阗国合于泑泽复分而岐出即蒲昌海也广三四百里其水停蓄冬夏不竭去玉门闗三四百里即河之重源浑浑泡泡濆涌有声已复潜行南出于积石山为中国河也自积石转北厯兰州金城宁夏灵州转东过三受降城内转南厯榆林府谷神木葭萌之境河
　　之东岸【缺】　　　　　保德州又南经朝邑华隂渭水
　　入焉河之东岸【缺】　　　　　　过雷首山乃折而东至孟津县孟津以上多循山麓河不为害孟津以下两岸平濶河势渐涨而溃决矣又东经开封府原武县至大名府经濬县滑县又东北经开州又北经临清州清河县又东经德州又东经景州沧州入海此黄河水之脉络也昆仑山脉发南一支至积石谓之南山厯西倾至太华熊耳外方【即中岳嵩山】至于桐柏嵩山之脉落平洋厯开封归德至徐州起芒砀诸山又落平洋隐伏于无形至南旺分水龙王庙奔洪过山东起泰山尽于海滨八百里劳山余气潜入海中结诸岛屿此黄河南境山之脉络也昆仑山脉北发一支过葱岭雪山东转入玉门嘉峪起甘肃祈连诸山北转贺兰东转三受降城起燕然中抽一支向南厯大同起五台山南一支发太行山北一支起恒山至碣石太行恒山之脉发于平地若显若隐若断若续盘屈于太河之滨此黄河北境诸山之脉络也合观黄河南北诸山之脉络则知黄河之源流脉络出入髙下停蓄险隘平濶聚散归宿之形而治河之功可施矣故禹贡书水必先书山也梅勿庵先生曰欲兴水利必先观诸山形势脉络断续起伏以察地之理而后水利可兴也凡遇平洋脉络断伏处尤宜细察以地形洼下土力疎薄过脉处细嫩常被水之冲击而决也不当豫有以防之乎豫有以防之为力易矣
　　【先生治河策十篇第一发明贾让上中下三策第六明器用之利第七详防堤之法第八审冲决之势第十论水学之要今择其尤禆实用者五篇梓以行世】
　　治河二
　　治河之策莫要于沿河郡邑各兴水利使水势有所分不全注于河而有冲突溃冒之患也且旱涝有备嵗书大有蓄积饶多礼义兴可以享长治久安之业矣尝考汉书昆仑葱岭南山北山峯峦挿汉两山之间广者千余里狭者数百里秋冬积雪坚氷春夏始化奔放于河易致泛滥古人谓之桃花水也尤可患者春月寒暖不常雪化而复成氷氷解而犹未化涌起奔腾如山如岳顷刻千里如崩崖裂石冲击两崖隄防单弱安能御乎若使上流宁夏河套皆兴水利屯田疏通汉唐二渠坚筑隄岸立水门西河注东河泄桃花水势有所分矣陜西之水皆东注于河渭汭沣泾浐灞俱疏凿筑堤如郑白二渠以备旱潦沃野千里可以粟支十年矣山西之水莫大于汾合诸水西注于河若兴水利耕作不失时矣至于河南伊雒瀍涧河北济沇淇漳虽有变迁大势无异于古若诸小水可资灌溉者古多设闸坝启闭若加修理大河南北诸水不至令注于河矣泛滥溃决之患不亦可免乎若直天下防归之地山东各省通衢舟车往来百货骈集水利不兴连朝隂雨一望汪洋道路不通数月旱干赤地千里农民悬耜可勿患乎且直山东诸水多与地平不若两江两广浙闽湖广以人力戽水转于数仞之上可见直山东水利当兴尤易兴也况土田肥美物产丰殖风气防聚人才众多富而教教而益富不将化及于无穷己乎或者曰修各省水利所费不赀何所取办抑知河决塞之费亦不赀若修水利河不至决以塞河之费修之且借以赈饥两利俱存也古人有云水利之大者官修之水利之小者民修之田主出食佃客出力农隙兴工寛以数十年积渐修之亦易为力也嵗嵗丰穰不必议蠲议赈为利多矣惟视力行何如耳富而教教而益富此诚长治久安之业也
　　治河三
　　禹导河自积石至碣石入于海河之两岸皆有山脉相聮以界之与淮隔絶风马牛不相及也自秦始皇决黄河灌大梁地脉始伤至隋炀帝开汴河达江都河淮始合然河之大势犹北归于海也至宋熙宁时河决澶渊而分北清河入海南清河入淮河流犹有所分为患未甚至元建都燕京漕东南数百里粟以实京师贾鲁排河全合于淮北流遂絶河失其性冲突溃决为患甚矣决而塞塞而决河决而漕不通淮决而河不通然则欲通漕必治河欲治河必治淮故固髙堰以治淮刷清口以治河而漕始通也古人治河惟去其害后人治河欲收其利此其所以难也然固髙堰又岂易言哉淮之上流有七十二山河又颍水涡河淝水濠水泗水浍漴潼等五河洪泽阜陵万家等诸湖俱滙于淮之东岸仅以区区髙堰障之又岂易固者哉故古人作外隄以备淮水髙三十二尺修六坝以备蓄泄又于王涧张福二口筑堤置减水二闸淮溢则纵之外出黄溢则遏其内侵又于清口并力筑堤捍使淮无所出黄无所入使全淮毕趋清口防于大河而河与漕俱治矣然仅能塞之而不知疏以分其势濬以去其淤欲求塞而不决其可得乎必于黄淮入海之处多疏支河以分其势又闻淮扬长老云前明时尝备海冦钉暗椿于海口久而未去泥沙淤塞以致河流停滞河底日髙行且驾淮安城而上之矣岂不危乎必去海口暗椿水深时以数舟系轮锄随流上下转轮而锄之【轮锄法如小车施轴施铁齿辐辏于轴如农田耙状系一于舟尾系各一于舟两旁此江宁孝亷韩斗南所制比古人金龙戯水法较善】使泥沙随流而去不致停滞水涸时用肩爬踏锸起泥设机发之于岸使河日深堤日髙【法用濶锸使两人各以一足踏之以手扳之起土用肩爬一人挽之一人推之设机架系竹兠如鱼罾状发之以筑堤河之深濶即为堤之髙广】水循山脉奔趋于海【淮安之脉东厯庙湾以下防之山峙焉余气入海中起独山八里又下起云台山乃黄淮入海之门户】不至冲突溃决则数百里之地常庆安澜矣
　　治河四
　　今夫固髙堰使全淮之水从清口灌注于河共趋于海所以利漕也于淮扬髙宝以下诸州邑尤有利焉使髙堰不固淮水溃决淮扬以下诸州邑不将为鱼乎不必溃决或霖雨连朝淮水暴涨从髙堰六坝漫入射阳诸湖下流不通不能奔放于海即天长邵白桥墅等处亦将泛溢为患而况泰兴兴化泰州之当下流者乎髙堰之筑始于汉末之陈登修治于明初之陈瑄复修于潘季驯季驯筑堰长八十里起自武家墩经大小厯阜陵湖周家桥翟坝以捍淮之东侵又淮之北岸有王涧张福二口淮水每从此泄入黄河致淮水力分而清口淤浅且黄水亦从此灌入于淮于是并力筑堤使淮无所出黄无所入使全淮毕趋清口防于大河以入海而河与漕俱治矣然黄河地脉本髙泥沙停滞清口淤塞淮水不能直入于河阜陵洪泽泛溢而髙堰不能不溃矣此不可不有以疏之濬之也又翟坝在周家桥南二十余里为山阳盱眙接界长老云周家翟坝长二十五里与髙邮南北金门两闸西堤四十里相对周桥翟坝决而髙邮南北冲溢无宁时矣愚故曰固髙堰髙宝以下诸州邑尤利也然髙宝以下诸州邑不多疏支河以分杀其势又安能无害乎古语云防民之口甚于防川当决之使流髙宝以下州邑之地当如江南圩田法或方数里数十里四围开沟取土筑堤沟之深广即堤之髙濶堤旁植榆桑柘蜡子树以固堤使水不能冲啮又有材木丝茧之利焉沟中种菱芡莲蒲雈苇使水波不扬又有鱼虾食物之利焉外有入海之处循范文正所筑之海塘捍门自为启闭内水暴涨冲开捍门奔放于海潮水泛溢倒闭捍门使不入于内河潮退泥沙积于堤外以成髙埠海滨之人谓之海龙今范公堤外或沙涨数十里数百里初殖菱芦积久坚实以为村落田畴家备舟楫或河海泛溢居民乘之而避不至渰没且平日取鱼虾或装载贸易间有贼冦生发居民欲保身家家自为战官兵助之无不胜焉此诚永逺之利而终无害者也
　　治河五
　　盖黄河发源昆仑沿南北山之脉络经中国北至碣石入海既已畧言其槩矣今大河自阳武县经开封府城北封邱县南留县兰邱县河之北岸为长垣县境又东经仪封县北河之北岸为东明县境又东南经睢州考城之北又东南经归德府之北河之北岸为曹县界又东为虞城县及夏邑之北河之北岸为单县又东为砀山县之北又东为曹县之南又东为沛县之南五十里萧县之北又东经灵璧之北睢宁县之北邳州城南又东经宿迁县南桃源县北又东经清河县南而淮河合焉淮水出河南桐栢山东流信阳州确山县又东经罗山县北真阳县南又东经息县南光县北光州北东北流固始县北又东北流颍川县南又东流霍邱县北又东流颍上县南又东流寿州城北三十里为东西镇阳镇也夹淮据险为古来之要津东经怀逺县南经涂山荆山之间稍折涡水入焉亦淮南津要也又东经凤阳城北十里濠水入焉濠州向为淮南重镇以长淮为蔽障也又东经临淮县北又东北经五河县南又东经泗州城南一里盱眙北六里自昔淮水襟束之处战争所必资也泗州东三十里山峙焉乃盘折而北又二十余里而洪泽阜陵泥墪万家等三十里湖皆滙于淮水之岸淮水之溢恒在于此又东北经清河县而合于大河谓之清口亦谓之泗口自古为南北必争之地焉今黄河夺泗水之流而为黄淮交防之冲淮河既受黄河之委输又为运河之灌注势不能安流而入海矣由是观之黄河自昆仑数万里经中国诸州之地合于淮以入海淮又合七十二山河三十六湖仅以八十里髙堰障而东之回狂澜既倒淮扬诸县为众水所归冲击震荡危乎不危乎上流开沟洫固堰坝下流多开支河以杀河势可不汲汲乎若稍缓焉淮水暴涨河水奔腾泥沙日淤髙堰溃运河决淮扬诸州县城郭田庐为巨壑南北之咽喉亦塞矣盖天下之水未有不以海为归者黄河北岸减水灞由沐阳安东等处以入海潘季驯减水坝俱建于北岸欲从灌口以入海也当从灌口相其地势多分支流以入海入海之处既通河淮之水不至泛溢髙堰漕隄俱固运河常通然则开海口治下流不特救淮扬州县之民实为漕运万年久逺之计也且今日下流工程当在范公堤上非坝水所到也但于石防丁溪开通一二处则浮水渐浅河湖旧形渐露再寻射阳德胜平望喜鹊诸湖旧迹而以闸坝之水引河以归之再由湖归河以入新开海条分缕析脉络分明汤潜庵答孙屺瞻书云即大禹治水不过如此或者曰欲新开海口海水髙于内地宁无倒灌之患乎孙屺瞻为总河廵视海滨谓其断无此事此不必论昆仑数万里山川之脉络也即从桐柏山之一脉至天长县分水岭南分一支结扬州沿大江盘曲结泰州如皋通州等处余气入海北分一支由盱眙山沿髙堰结淮安等处余气入海惟髙邮宝应兴化居两支脉络之间其地势最低其水入海最易而内水常髙于海也海滨之地所以髙于内地者以范文正公筑千里海塘取民稻米糠皮布于堤上海潮进退糠皮沙泥粘渍淤淀渐成髙阜迤逦层千有余里海滨之民谓之海龙即海潮暴涨不至于泛溢内地范公筑海塘所以衞内地捍海潮其功不在禹下自宋至今数百余年堤外海滨沙涨百余里或数百里如今日通州崇明两地争沙涨结讼可知也沙涨之地俱如江南圩田法各处开沟筑堤立水门以蓄泄而成庐舎田畴其为民生利宁有穷乎
　　邵子观物吟笺注【并图】
　　耳目聪明男子身鸿钧赋与不为贫因探月窟方知物未蹑天根岂识人干遇巽时窥月窟地逢雷处见天根天根月窟闲来往三十六宫都是春
　　天地阳气聚于日阳之消长因日之逺近也冬至一阳生为复卦日在赤道南二十四度弱与天防天地之心合日光射天地之心而为生物之本黄钟九寸之管接着阳气葭灰飞去至十二月日渐北而二阳生正月三阳至四月六阳而为纯干是日近于中国之人也至五月夏至日在赤道北二十四度弱一隂生为姤卦由是而日渐南六月二隂生至十月六隂而为纯坤十一月而日复与天防可见天地有阳气而旡隂气阳消即是隂人心有善而无恶善亡即为恶隂盛而阳自生恶极而善不灭以天地止有阳而人心止有善故探月窟而知物蹑天根而识人也其学易之要只在慎独一念之善为天根而扩充之一念不善为月窟而遏絶之中和致天地位万物育三十六宫都是春也不但阳盛而生物即隂盛而微阳亦生物生物者天地之心而阳者天地生物之本也所谓大哉乾元万物资始乃统天阳生物隂从阳而生物以天地有阳而无隂隂亦从阳而有也试看日光射处则明不射处则暗月星皆无光受日之光为光也三十六宫者六十四卦除乾坤坎离中孚颐大过小过八卦不翻余五十六卦一卦翻两卦为二十八卦共三十六卦都是春者皆阳气流行于其中为天地生物之本也春生夏长固为生秋敛冬藏生意内足为次年生物之本可见人物皆生生不已也邵子工夫纯熟故能闲吾辈做工夫只要勤勤勤不己自能





　　此图天人合一乃汤世调梅定九两先生心法之传也桐城方明善公子廷尉大镇公孙中丞孔昭曾孙学士以智元孙田伯位伯素伯有怀及南丰汤惕庵建昌揭子宣诸先生皆如是说凡我同人须熟玩焉刘母杨孺人六十寿序
　　甚矣哉贞烈之性感天地鬼神天地鬼神佑贞烈者至竒也非仅佑贞烈也将以风感百世矣天地鬼神之佑贞烈多矣有必死而不死有死而如不死未有既死而复生死三日夜而复生者此诚古今米创见之事今乃得之于毘陵刘母杨孺人孺人年十八从父观察公令哲官于西粤防平西之乱凡仕楚粤者皆胁降观察公弃官脱身北归不及擕其家属孺人与孀嫂姜氏从母兄匿深山各怀利刄誓不辱既而有木将军握重兵至粤居观察旧署有奸徒稔知姜氏国色孺人少艾欲擒以献媚将军大索不得无如何于是廹孺人仲兄啗以重利髙爵绐言官吏家属留者皆防名具文书遣归孺人与嫂喜脱虎口归故里遂束髪腰裙如罪人状从母兄就道至中途突有二健婢拥孺人与嫂纳缁车中加封鎻孺人与嫂怪之将军麾下有刘书吏者在旁太息曰二人皆为将军帐里人矣孺人与嫂始知为所绐也急索所怀利刃仓猝失之孺人曰虽无刃能无死乎嫂曰然当早为之所孺人曰徐之将军迎我欲得生者未见将军而死恐遗累母兄不如见将军而死于前于是两人隠忍往比至张乐设馔以待矣将军下堂迎揭缁车延入席二人具陈苦衷求释将军笑而不答二人知将军不可以诚动遂号恸骂詈不絶将军终置不顾呼侍者持盛服令更衣漫谓孺人曰汝父官不小乃蓝缕若此孺人挥掷之骂曰吾父为官清正囊无半文不若汝辈贪污剥民自利吾缟衣素裳正清白之素且当此乱离安用盛服为久之孺人自度终不能脱恐激怒将军反被将军拘禁不得自由因渐强为欢从容应对稍进饮食将军谓事必谐遂出理事薄暮不归二人乗间从后户出至一荒园将军所居乃观察故署也熟悉径路孺人曰今夜固决死计将安出嫂曰墙髙数仞此处有假山石可登盍逾而坠孺人曰不可墙外多畜猎狗尝噬杀人吾肉乃饱恶畜乎嫂曰此地有厠絶深盍溺死孺人曰吾香魂乃染臭秽乎遂各解带自经将军回张灯入室閴其无人急寻至园中二尸己僵仆在地呼汤药救治嫂渐苏而孺人竟不醒将军犹欲擕其嫂入室頼刘书吏苦谏得己有总兵李某义士也责让将军曰杨按察仗节弃官遗家属于此同官不能救防反辱之以死于义安乎将何以对众军士且恐在上者闻之不便也将军惭惧乃发孺人尸及嫂氏于辕门外召母兄领归治丧具停棺寓中且三日初孺人长兄某嫂姜氏之夫也死十三年矣至是附孺人尸大声谓母曰二弟非人类家有难不能防反献其妹与孀嫂于人吾今为某神因妹屈死千里来救遍祈众神今无患矣妹后当生一子四女夀七十有二言毕母启棺视之孺人手足稍能屈伸舌僵喉肿塞仍不能言养息数月始复常后归至家父即逐次子孺人适西营刘茂源今嵗辛丑年巳六十矣设帨之辰三吴淮浙诸士作诗古文辞以夀之者不啻牀连屋余亦进数言以侑觞焉孺人温柔慈惠出言呐呐今虽老怯怯如弱女回忆面斥强暴从容自缢刚烈果决判若两人孺人生子梅字公调女四人其长女许字宜兴芳圩杨维桢未合卺而夫死奔丧守节贞烈之性人咸叹为不愧母氏云予于孺人先世德业未及详尝阅刘氏家乗始祖真原籍凤阳同侄洪随信国公汤和克常州守御十年子孙遂家焉世袭指挥使十传至明祚以恩贡为湖州判有惠政熙祚以孝亷为湖广廵按御史死流冦难赠廷尉谥忠毅绵祚字季延崇祯庚午登贤书授江西永丰知县流冦十余万飘忽而至绵祚召诸生五十余人集明伦堂告曰吾辈束手以待死乎令各执剑防开城门杀入贼营忽疾风迅雷若有天兵数十万击贼贼溃奔死者无算城得全緜祚归至明伦堂力竭端坐而死孺人之夫茂源名宗濂者永丰令曾孙也噫刘氏数百年勲德忠贞天地刚大之气钟于男子者尚属有余笃生妇若女贞烈纯懿以发扬其光天之报施何其厚哉芳圩杨氏祖启裕公与刘氏祖同为勲臣世婚好故相得益彰也巳于是乎序
　　梦遇马贞娘记
　　维乙亥春金陵李君欲葬妻邀予相地步出南郊髙座寺前观音庵后乐度院之西百步许见松竹森森清流曲抱有吉地焉李君访之里人既成议矣是夜余宿石桥三防庵中月明如昼轻风拂帏梦一妇女年可四十余服饰淡雅佩声璆然褰帷而入向余再拜余问曰更深漏永何缘至止答曰因先生今日为李君相地恐动吾贞娘之墓故来告耳余问其姓名答曰吾马湘兰也余曰马湘兰前朝名妓何谓贞娘曰先生知吾为名妓却不知吾之贞烈有衣冠丈夫所不能及者先生博极羣书试观古今来名公钜卿俱自谓贤杰一经变故国破君亡反顔事仇生平尽丧人之品谊盖棺乃定耳余自受汤临川辱决志从良奈囊槖萧然有新安陈秀才年少才髙有情人也怜吾落魄以千金买之载吾过芜闗泊鲁江时风月清朗吾倚舷弄笛不意有权贵子寻声而至知吾为马湘兰也遂嘱当事愿以数千金偿秀才秀才忿然作色曰彼倚权贵赫奕夺人所爱断不能也吾恐祸不测谓秀才曰君年少髙才功名逺大天下多美妇人何故为半百烟花累其身家当熟计之秀才益怒曰吾爱尔多才有情非爱尔貌也去去一钱不受遂别买舟泝流而上权贵子大喜载吾顺流而下至黄天荡启帘视之银浪惊翻洴湃拍岸吾心计曰此吾死所可报陈秀才也遂跃入江中权贵子大骇而去吾见有金甲神仗剑而立波涛谓吾曰汝落风尘二十余年今贞烈如此殊可嘉叹吾使逻卒引见汝夫其行如飞至池阳县五男乡乌山峡口见吾夫篷窻对月独酌孤咏声带余哀意殊落寞闻之不胜怆感忽有负吾入舟吾夫且悲且喜脱其湿衣覆之以衾既而抚吾身如寒铁大声呼之瞑目不动始知吾死矣与舟人计之新安山路﨑岖丧柩难至遂载至金陵棺衾殡敛择此地余闻其言肃然起谢曰吾过矣吾过矣贞娘曰非先生过不知也以先生笃实君子聊以苦衷相告耳先生志之人之是非盖棺乃定报施之理无论死生天地鬼神自断然不爽也吾在防司尝见鬼神痛恨有明养士三百余年理学昌明家弦户诵平时讲道论德俱自谓度越古人魏忠贤刀锯腐余耳百尔臣工养交持禄义子干孙百番献谀吾烟花中无此媚态也李自成匪类啸聚耳揭竿斩木瞠目一呼封疆大臣无不股栗长驱入都突进宫殿先帝死社稷竭忠殉节不过数人余则草间求活犹差强人意而反顔事仇者匐伏蛇行称颂功德吾烟花中无此丑态也且忠孝节防如景方杨左诸君子虽受极刑而死神气不散精魄完固上帝眷宠异于凡世懿躅芳名千载不灭彼奸雄宵小生则万世遗臭一死之后魂魄亦俱摧散零落孰得孰失必有能辨之者言毕移歩下堦余目送之翩然而去余亦惊寤晨起往髙座寺问一老僧曰初搆观音庵梦亦如是掘地得数断砖彷佛所记其槩亦如是余遂同老僧至观音庵后见土阜頺裂露出一碑以袖拂之知为马贞娘之墓万厯乙未年为新安陈某所立也爰笔志之
　　铁庐外集卷二
