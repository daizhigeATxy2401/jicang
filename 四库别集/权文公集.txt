　　钦定四库全书　　　　　集部二
　　权文公集　　　　　　　别集类一【唐】
　　提要
　　【臣】等谨案权文公文集十巻唐权徳舆撰徳舆字载之天水人官至同平章事事迹具唐书本传徳舆尝自纂制集五十巻杨凭序之其孙宪又编其诗文为五十巻杨嗣复序之今制集巳佚文集亦久无传本此本乃明嘉靖二十年杨慎得之于滇南仅存目録及诗赋十巻刘大谟序而刻之又删其无书之目録徳舆文集旧目遂不可考惟文苑英华及唐文粹中时时防见尚有出此本之外者耳考王士祯居易録载权文公集五十巻注曰诗赋十巻文四十巻碑铭八巻议论二巻记二巻集序三巻赠送序四巻防问一巻书二巻防表状五巻祭文三巻称无锡顾宸藏本刘体仁之子凡冩之以贻士祯者然则徳舆全集康熈中犹存不识何以今所传者皆杨慎之残本苐士祯所注巻目以数计之乃八十巻与五十巻之説不合又不识其何故今既无可参证姑仍杨慎本録之焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀








　　权文公集序
　　唐有天下二百二十载用文章显于时代有其人然而自成童就传以及考终命解巾筮仕以及钧衡师保造次必扵是视聴必于是文采皆正色而无驳杂调韵皆正声而无竒邪滔滔如江河东注不知其极而又处命书纶綍之任専考覆品藻之柄参化成转翊之勲初中终全而有之得之于相国文公矣公讳徳舆字载之天水人也族望祖宗之逺当官行巳之道语在国史铭于圹而碑于途此不敢详今所载者因縁文业而已早嵗为淮南江西从事椽管记室之任属词诣理奏入而报可移文走檄疆事迎解登朝为起居舍人改驾部员外郎换司勲郎中迁中书舍人凡四任九年専掌诏诰大则发徳音修典册洒朝廷之利泽増盛徳之形容小则褒才能叙官业区分流品申明沮劝无诞嗣无巧语诚直温润真王者之言公昔自纂録为制集五十巻托于友人湖南观察使杨公凭为之序故今不在编次之内其他千名万状随意所属牢笼今古穷极防细周流于亲爱情理之间磅礴于勲贤久大之业不为利疚不以菲废本乎道以行乎文故能独步当时人人心服非以徳爵齿挟而致之贞元中奉诏考定贤良草泽之士升名者十七人及为礼部侍郎擢进士第七十有二鸾鳯梓举集其门登辅相之位者前后十人其他征镇岳牧文昌掖垣之选不可悉数方且继居重任者犹森然非精识洞鉴鉴其词而知其人何以臻此邪宪宗皇帝绍开中兴始初英明申戚提法武功既愈文教是图元和五年冬执政暴疾既瘖且痹未旬日而公作相宪章儒术润色王度使和声顺气发自廊庙而后鬯浃于幽遐我之所长时以推戴玉立氷洁无缁磷迁染之讥以文徳自终岂徒然哉嗣复不佞发迹门馆仪曹台席皆添前躅公之元子中书舍人璩不幸短命其嗣宪孙泣奉文集求鄙文以冠篇首虽观于巨海难挹于波涛而籍用白茅所资诚敬其五十巻次第具在集目银青光禄大夫充集贤殿大学士杨嗣复撰















　　权文公集序
　　夫物常聚扵所好也故弃公好龙天龙闻而下之穆王好仙王母降于瑶池况文章为天地间公器顾有好之而弗得者乎昔欧阳公好古碑刻入咸不惮数千仞之险数千里之遥购而致之观诸集古録为可征巳唐权公载之为天水人相宪宗黼黻润色彬彬可称可泉胡公以其为乡先达尝景仰爱慕思欲诵其诗读其书皇皇焉求之罔置在翰苑时每与升庵杨公论及升庵好学慕古犹夫可泉也故遂识之心而恒访之人经今三十稔矣始于滇南士人家偶获是集重之不啻九鼎太吕惜其目録与诗赋十巻仅存其他作四十巻并自纂制集五十巻俱各散失莫知所在升庵托余转寄可泉余意以此贻可泉固足以偿其平生愿见之懐恐其所未覩者将遂湮没沈郁终不可得不如梓而行之有是书者庶或见之将不逺千里欣欣然来相告矣宁不为可冀乎若夫权公人品之光明勲业之逺儒术之纯正词翰之防古载在国史及杨公嗣复之序兹弗容赘书此数语葢以见二公嗜好之笃且以为权公全集之囮也序云乎哉













　　钦定四库全书
　　权文公集巻一
　　唐　权德舆　撰
　　赋　杂诗
　　伤驯鸟赋
　　纷羽族之多端兮同翾飞而类殊有鸜鹆之防禽亦播质于洪鑪因稚子之嬉游得中园之坠雏恣饮啄以驯扰来目前与座隅尔乃栖以笼槛铩其羽翼留轩所以为娱俾遐翥之无力乍踉跄而将举顾防褷而复息虽主人之见容终使防天和于自得或亲賔至止徽轸徐触每闻而鼓翼亦逗节而翘足貌宛转以成态声间关而助曲乍寂寞以闲暇若凝情于相瞩理轻毳以自洁类山之佩玉每翔集以安卑同君子之自牧思谢尚之起舞迈风流之逸躅茍鲁昭之不君因干侯之出辱方渡济以申儆伊凉德之自覆徴故老之相传騐曩记之或存在端午之司辰剪其舌而能言巧喉啭以逹情顺人心而不谖方渇日以呈材愿朱明之骏奔忽愀怆以顦顇响哀音于箔竟啁啾而不去若徊翔之有托怳心讶而未辩歘狸狌之攫搏俄毙踣而不胜纷血以毛落彼葛卢与冶长通鸟兽之音声阙君子之周防无古人之至精既不能纵尔于辽廓又不能遂尔之生成使异类之得志曽未极其飞鸣则本夫养之之适所以害其生生又忆夫清江之使者东海之波臣茍其时之不来则刳膓而涸鳞鷃钟皷而反悲马皂栈而多死虽为遇之巳甚固又失其天理甞闻乎圣贤之理物也愚智殊方薫莸异藏善用无弃兮互见其长各有攸处兮两不相伤官天地而府万物由此道而为常吾既悟斯理之不早因失之而后防收视聴以防观兮遂羣性之茫茫
　　洞庭春溜满赋【送陆灞赴荆州】
　　湖渺兮荡东风以发春春溜满兮连净緑以无垠接逺色于青草散晴辉于白苹及夫反照安流烟花明防霞生水底鸟没空际聼櫂讴之四起见片帆之逺逝杳空旷以澄鲜穷千里于一睇若乃路转涔阳波连沅湘杜蘅秀兮蕙若芳晚云翠兮沉夕阳月明露下霭苍苍结遐想于骚人兮悄目极以心伤婉婉长离翩翩防鹢逺泛桃花之浪去从莲府之辟云兮水兮指前程于空碧
　　行舟透逺树赋【送严謩赴东阳】
　　有美一人兮桂为楫兰为舟透逺树之晴影泛春江之碧流乍迷云叶稍映苹洲凝暮色于愁睇空蔼蔼以悠悠的的轻帆亭亭逺质喜扬舲之渐近嗟转岸而还失映防波以葱蒨贮岚翠之防宻怆南浦之别离占横塘之风日栁怨别兮枫伤春望不辩兮愁杀人空江邉兮逺郊外纷离绪兮相对颦标落照以防眀羃夕烟而又晦波茫茫兮景沉沉思结防于清隂惜归舟之不驻伤逺目以轸离心
　　奉和圣制九月十八日赐百寮追赏因书所懐
　　锡宴朝野洽追欢尧舜情秋堂丝管动水榭烟霞生黄花媚新霁碧树含余清同和六律应交泰万防平春藻下中天湛恩阐文明小臣谅何以亦此彯华缨
　　奉和圣制九日言懐赐中书门下及百寮
　　令节在丰嵗皇情喜乂安丝竹调六律簮裾列千官烟霜暮景清水木秋光寒筵开曲池上望尽终南端天文防庆霄墨妙惊飞鸾愿言黄花酒永奉今日欢
　　奉和圣制重阳日中外同欢以诗言志因示百寮
　　玉醴宴嘉节拜恩欢有余煌煌菊花秀馥馥茰房舒白露秋稼熟清风天籁虚和声度箫韶瑞气深储胥百辟皆醉止万方今宴如宸在化成藻思焕琼琚防臣徒窃抃岂足歌唐虞
　　奉和圣制中春麟德殿会百寮观新乐
　　仲春蔼芳景内廷宴羣臣森森列干戚济济趋钩陈大乐本天地中和序人伦正声迈咸濩易象含羲文玉爼映朝服金钿明舞茵韶光雪初霁圣藻风自薫时泰恩泽溥功成行缀新赓歌仰昭囬窃比华封人
　　奉和圣制中和节百官宴集因示所懐
　　万方庆嘉节燕喜皇泽均晓闻蓂叶初景丽星鸟春藻思贞百度着明并三辰物情舒在阳时令至仁衢酒和乐被薫弦声曲新赓歌武弁侧永荷化醇
　　奉和圣制重阳日即事六韵
　　嘉节在阳数至欢朝野同恩随千钟洽庆属五稼丰时菊洗露华秋池涵霁空金丝响仙乐劒舄罗宗公天道光下济睿词敷大中多慙撃壤曲何以荅尧聪
　　奉和圣制丰年多庆九日示懐
　　寒露应秋杪清光澄曙空泽均行苇厚年庆华黍丰声明畅八表燕喜陶九功文丽日月合乐和天地同圣言在推诚臣职惟匪躬细何以报飞淳化中
　　赠文敬太子庙时享退文舞迎武舞乐章
　　干旄羽籥相亏蔽一进一退殊行缀昔献三雍盛礼容今陈六佾崇仪制
　　读谷梁传二首
　　荀寅士吉射诚乃蔽聪明奈何赵志父専举晋阳兵下令汉七国借此以为名吾嘉徙薪智祸乱何由生忆昔湨梁防岂伊无诸侯羣臣自盟歃君政如赘旒有力则宗楚何人复尊周空文徒尔贬命去更谁尤
　　刘绍相访夜话因书即事
　　故人怆乆别兹夕欵郊扉山僮漉野醖稺子褰书帷清露珠莹金波流玉徽忘言我造适瞪视君无违但令静胜躁自使癯者肥不待蘧生年从此知昔非
　　卧病喜惠上人李链师茅处士见访因以赠
　　沉疴结繁虑卧见书曙方外三贤人惠然来相亲整巾起曵防喜非车马客支郎有佳文新句凌碧云霓裳何飘飘浩志凌紫氛复有沉防士逺系三茅君各言麋鹿性不与簮组羣清言出象系旷迹逃纁心源暂澄寂世故方糺纷终当逐师軰岩桂香氲芬
　　多病戯书因示长孺
　　行年未四十已觉百病生眼飞蝇影耳厌逺蝉声甘辛败六藏氷炭交七情唯思曲肱枕搔首掷华缨
　　古兴
　　月中有桂树无翼难上天海防有龙珠下隔万丈渊人生大限虽百嵗就中三十称一世晦明乌兎相推迁雪霜渐到双鬓邉沉忧戚戚多浩叹不得如意居大半一气暂聚常散黄河清兮白石烂
　　感寓
　　残雨倦攲枕病中时序分秋虫与秋叶一夜隔窓闻虚室对揺落晤言无与羣防心试观化世故如丝棼但看鸢戾天岂见山出云下里徒撃节朱秘南薫梧桐秀朝阳上有威鳯文终待九成奏来仪瑞吾君
　　跌伤伏枕有劝醲酒者蹔忘所苦因有一絶
　　一杯宜病士四体委胡牀暂得遗行处陶然在醉乡
　　病中苦热
　　三伏皷洪炉支离一病夫倦眠身似火渇歠汗如珠悸乏心难定沉烦气欲无何时洒防雨因与好风俱
　　览镜见白须数茎光鲜特异
　　秋来皎洁白须光试脱朝簮学酒狂一曲酣歌还自乐儿孙嬉笑挽衣裳
　　南亭晓坐因以示璩
　　隠几日无事风交松桂枝园庐含晓霁草木发华姿迹似南山隠官从小宰移万殊同野马方寸即灵弱质常多病流年近始衰图书传授处家有一男儿
　　竹径偶然作
　　退朝此休沐闭戸无尘氛杖防入幽径清风随此君琴觞恣偃傲兰蕙相氛氲幽赏方自适林西烟景曛
　　拜昭陵过咸阳墅
　　李子乏二顷扬雄才一防伊予此南畆数已逾前贤顷嵗辱明命铭勲镂贞坚遂兹操书致内顾増缺然乃葺圃事迨今三四年适因昭陵拜得抵咸阳田田夫竞致辞乡耋争来前杯盘既罗列鸡黍皆珍鲜古称禄代耕人以食为天自慙廪给厚谅使井税先涂涂沟塍雾漠漠桑柘烟荒蹊没古木精舍临秋泉池笼岂所安樵牧乃所便终当解缨络田里谐因縁
　　早春南亭即事
　　虚斋坐清书梅圻栁条鲜节开新厯筋骸减故年振衣慙艾绶闚镜叹华颠独有开懐处孙孩戯目前璩授京兆府参军戯书以示兼呈独孤郎
　　见尔府中趋初官足慰吾老牛还防犊凡鸟亦将雏喜至飜成感痴来或欲殊因慙玉润客应笑此非夫
　　书绅诗
　　和静有真质斯人称最灵感物惑天性触里纷多名祸机生隠防智者鉴未形败礼因近习喆人自居贞当令念虑端鄙嫚不能萌茍非不逾矩焉得遂性情谨之在事初动用各有程千里起歩武白云自纎茎心源一流放骇浪奔长鲸渊木茍端深枝流则贞清和理通性术悠乆方昭明先师留中庸可以导此生
　　侍从游后湖防望
　　絶境殊不逺湖塘直吾庐烟霞旦夕生泛览诚可娱慈顔俯见喻辍尔诗与书清旭理轻舟嬉游散烦劬宿雨荡残燠恵风与之俱心灵一开旷机巧眇巳踈中流有荷花花实相芬敷田田緑叶映艳艳红姿舒繁香好风结净质清露濡丹霞无容辉嫮色亦踟蹰秾芳射水木攲叶游鱼化工若有情生植皆不如轻舟任防泝毕景乃踌躇家人亦恬旷稚齿皆忻愉素弦激凄清防酒盈罇壶夀觞既频献乐极随歌呼圆月初出海澄辉来满湖清光照酒酣頫倾百虑无以兹心目畅敌彼名利途轻肥何为者浆藿自有余愿销区中累保此湖上居无用诚自适年年翫芙蕖
　　晨坐寓兴
　　清晨坐虚斋羣动寂未喧泊然一室内因见万化源得防心既齐清净教益敦境来毎自惬理胜或不言亭柯见荣枯止水知清浑悠悠世上人此理法难论
　　郊居嵗暮因书所懐
　　养拙方去喧深居絶人事返耕忘帝力乐道踈世累翛然衡茅下便有江海意寜知肉食尊自觉儒衣贵烟霜当暮节水石多幽致三径日闲安千峯对深防防藜出村渡岸帻寻古寺月魄清夜琴猿声警朝寐地偏芝桂长境胜烟霞异独马带晴光踈篁净寒翠前风叶下枕上溪云至散髪对农书斋心防道记清言覈名理开巻穷精义求誉观朶頥危身陷芳饵纷吾守孤直世业常恐坠就学缉韦编铭心对攲器元和畅万物动植咸使遂素履期不渝永怀丘中志
　　暮春闲居示同志
　　避諠非傲世幽兴乐郊园好古毎开巻居贫常闭门曙钟来古寺旭日上西轩稍与清境防蹔无尘事烦静看云起灭闲望鸟飞飜乍问山僧偈时听渔父言体羸谙药性事简见心源冠带惊年长诗书喜道存小池泉脉凑危栋燕雏喧风入松隂静花添竹影繁灌园输井税学稼奉晨昏此外知何有怡然向一罇
　　秋病初愈月夜咏左思招隠诗因而成咏
　　闲吟理轻歩不厌凉风永断续风际声清羸月中影萤光拂花露泉脉连桐井心畅百虑销境闲万籁静前贤有遗韵顾我三日省朗怀方自怡星河渐耿耿
　　卧病初愈崔侍御相访
　　移疾门常掩今朝枉绣衣笑言心乍惬拜伏力犹防晚嵗贞筠少贫家上客稀如何忽相访里巷有清辉
　　夏雨率成呈邑中诸公
　　片云飞暮雨潇洒小亭前细响踈无里防凉坐卧间巳深池际水更緑枕前山未敢劳车马柴扉且闭关
　　与故人夜坐道旧
　　笑语欢今夕烟霞怆昔游清羸还对月迟暮更逢秋胜理方自得浮名不在求终当制初服相与卧林丘
　　自咎
　　自咎咎何穷飘然荜戸中清时名未立稔嵗室犹空幽独慙芳桂飞鸣羡早鸿吟余何所见叹息向秋风
　　田家即事
　　闲卧藜牀对落晖翛然便觉世情非漠漠稻花资旅食青青荷叶制儒衣山僧相访期中飰渔父同游或夜归待学尚平婚嫁毕渚烟溪月共忘机
　　寓兴
　　弱冠无所就百忧钟一身世德既颠坠素怀亦堙沦风烟隔嵩丘羸疾滞漳濵昭代未通籍丰年犹食贫敢求庖有鱼但虑甑生尘俯首愧僮仆蹇歩羞亲賔岂伊当途者一一由中人巳矣勿复言吾将问秋旻
　　浩歌
　　杖防出蓬荜浩歌秋兴长北风吹荷衣萧飒景气凉通逵抵山郭里巷连湖光孤云净逺峯緑水溢方塘鱼鸟乐天性杂英互芬芳我心独何为万虑萦中肠履道身未泰主家谋不臧心为世教牵迹寄翰墨塲出处两未定羁羸空自伤沉忧不可裁伫立河之梁晚归茅檐下左右陈壶觞独酌复长謡放心游八荒得防同一域是非亦何常胡为苦此生矻矻徒自强乃知杯中物可使忧患防因兹谢时軰栖息无何乡
　　与道者同守庚申
　　洞真善救世守夜防仙经俾我外持内当兹申配庚斋心巳恬愉澡身自澂明沉沉帏下霭霭灯烛清四支动用息一室虚白生收视忘超舍叩齿集神灵伊予嗜欲寡居常疴恙轻三尸既伏窜九藏乃和平无令耳目胜则使性命倾窅然深夜中若与元气并释宗称定慧儒师着诚明分示三教理诣无二名吉祥能止止委顺则生生视履茍无咎天祐期永贞应物智不劳虚中理自防岂资金丹术即此驻頺龄
　　丙寅歳苦贫戯题
　　清朝起藜牀雪霜对枯篱家人来告予今日无晨炊鹾醯一已罄薪炭固难期厚生彼何人工拙各异宜间嵗从使檄亲賔苦川驰虽非悖而入与出常相随吴门与南畆颇亦持镃基有时遇丰年嵗计犹不支顔渊谅贤人陋巷能自怡中忆裴子野泰然倾薄糜愧非古人心戚戚愁朝饥近古犹不及太上那可希奈何时风扇使我正性衰巧智竞忧劳展转生浇漓吾观黄金印未胜青松枝粗令有鱼菽岂复求轻肥顾慙主家拙甘使羣下嗤如何致一杯醉后无所知
　　独酌
　　独酌复独酌满盏流霞色身外皆虚名酒中有全德风清与月朗对此情何极
　　知非
　　名教自可乐搢绅贵行道何必学狂歌深山对丰草
　　诫言
　　言之或未行前哲所不取方寸虽浩然因之三缄口
　　醉后
　　美禄与贤人相逢自可亲愿将花栁月尽赏醉乡春















　　权文公集巻一
　　钦定四库全书
　　权文公集巻二
　　唐　权徳舆　撰
　　杂诗
　　奉和李相公早朝于中书传防偶书所怀奉呈门下相公中书相公
　　五更钟漏歇千门扄钥开紫防残月下黄道晓光来辩色趍中禁分班列上台祥烟初缭绕威鳯正徘徊斧藻归全徳轮辕适众材化成风偃草道合鼎调梅渥命随三接皇恩畅九垓嘉言造膝去喜气沃心廻东阁延多士南山赋有防阳春那敢和空此咏康哉
　　奉和于司空二十五丈新卜城南郊居接司徒公别墅即事书情奉献兼呈李裴相公
　　一徳承昌运三公翊至尊云龙谐理代鱼水见深恩别墅池塘晓晴郊草木蕃沟塍连杜曲茅土盛于门卜筑因登览经邦毎讨论退朝鸣玉会入室断金言材俊依东閤壶觞接后园迳深云自起风静叶初翻宰物归心匠虚中即化源巴人宁敢和空此媿逰藩
　　奉和新卜城南郊居得与卫右丞邻舍因赋诗寄赠
　　上宰坐论道郊居仍里仁六符既昭晣万象随陶钧旭旦下玉墀鸣驺拂车茵轩窓退残暑风物迎萧辰山泽蜃雨出林塘鱼鸟驯岂同求羊迳共是羲皇人石君五曹重左戸三壤均居止烟火接逢迎鸡黍频大方本无隅盛徳必有邻千年郢曲后复此闻阳春
　　奉和韦曲庄言懐贻东曲外族诸弟
　　韦曲冠盖里鲜原郁青葱公台睦中外墅舍邻西东驺驭出国门晨曦正曈昽燕居平外土野服参华虫疆分古渠烟霞连灌藂长幼序以齿欢言无不同忆昔全盛时郧邭播休功代业扩宇内光尘蔼墟中慨息多永叹歌诗厚时风小生黍葛慕义斯无穷
　　和王侍郎病中领度支烦迫之余过西园书堂闲望
　　凭槛辍繁务晴光烟树分中邦均禹贡上药騐桐君满迳风转蕙巻帘山出云锵然玉音发余兴在新文
　　奉和度支李侍郎早朝
　　夙驾趋北阙晓星啓东方鸣驺分骑吏列烛散康庄照灼华簮并逶迤绮陌长腰金初辩色喷玉自生光献替均三壤贞明集百祥下才叨接武空此媿文昌
　　奉和刘侍郎司徒奉诏伐叛书情呈宰相
　　玉帐元侯重黄枢上宰雄縁情词律外宣力庙谋中震耀恭天讨严凝助嵗功行看画麟阁凛凛有英风奉和鄜州刘大夫麦秋出师遮虏有怀中朝亲故
　　天子爱全才故人雄外防緑油登上将青绶亚中台亭障鸣笳入风云转斾来兰防分杳杳麦垅望莓莓月向雕弓满莲依寳劒开行师齐鹳列锡马尽龙媒壮志徴梁甫嘉招萃楚材千寻推直干百链去纎埃间阔劳相望欢言幸早陪毎聨花下骑几泛竹间杯芳讯双鱼逺流年两鬓催何时介圭觐携手咏康哉
　　太原郑尚书逺寄新诗走笔酬赠因代书贺
　　晓开阊阖出丝言共喜全才镇北门职重油幢推上畧荣兼革履见深恩昔嵗经过同二仲登朝并命慙无用曲台分季奉斋祠直笔系年陪侍从芬芳鸡舌向南宫伏奏丹墀迹又同公望数承黄纸诏虚懐自号白云翁戎装蹀纷出祖金印煌煌宠司武时看介士阅犀渠毎狎儒生冠章甫晋祠汾水古并州千骑双旌居上头新握兵符应感激逺缄诗句更风流缁衣诸侯谅称美白衣尚书何可比只今邻阁待丹青努力加飡报天子奉和许阁老酬淮南崔十七端公见寄
　　文行蕴良图声华挹大巫抡才超粉署駮议在黄枢自得环中辨偏推席上儒八音谐雅乐六辔骋康衢宻侍金锵佩雄才本弃繻鑪烟霏闼宫漏滴铜壶旧友双鱼至新文六义敷断金挥丽藻比玉咏生刍交辟甞推重单辞忽受诬风波疲贾谊岐路泣杨朱溟涨前程险炎荒旅梦孤空悲鸢跕水飜羡鴈衔芦故国方迢逓羁愁自郁纡逺猷来象魏霈泽过畨禺尽室扁舟客还家万里途索居因仕宦著论拟潜夫帆席来应駃郊园半巳芜夕阳寻井迳凉吹动纎枯忆昔同駈传忘怀或据梧幕庭依古刹缗税给中都歩经过惯龙沙眺听殊春山岚漠漠秋渚露涂涂【徳舆建中兴元之间与崔同为盐铁邑大夫从事杨子既济寺贞元初徳舆受辟于江西亷推崔又知度支院在焉】孰谓原思病非关寗武愚方看簮獬豸俄叹絷騊駼芳讯风情在佳期嵗序徂二贤欢最乆三益义非无柏悦心应尔松寒志不渝子将陪禁掖亭伯限江湖交分终推毂离忧莫向隅分曹日相见延首忆田蘓
　　奉和李给事省中书情寄刘苗崔三曹长因呈许陈二阁老
　　常寮防处伏明光新诏聨翩夕拜郎五夜漏清天欲曙万年枝暖日初长分曹列侍登文石促膝闲謡接羽觞共説汉朝荣上赏岂令三友滞冯唐
　　过张监阁老宅对酒奉酬见赠【其年停贡举】
　　里仁无外事徐歩一开顔荆玉收难尽齐竽喜暂闲秋风倾菊酒霁景下蓬山不用投车辖甘从倒载还奉和张舍人阁老阁中直夜思闻雅琴因以书事通简僚友
　　紫垣宿清夜蔼蔼复沉沉圎月衡汉浄好风松涤深轩韵虚籁兰雪懐幽音珠露销暑气玉徽结遐心盛才本殊伦雅诰方在今伫见舒彩翮飜飞鳯归林
　　和兵部李尚书东亭诗
　　三接履声退东亭斯旷然风流披鹤氅操割佩龙泉云巻岩巘叠雨余松桂鲜岂烦禽尚逰所贵天理全和司门殷员外早秋省中书直夜寄荆南卫象端公
　　共嗟王粲滞荆州才子为郎忆旧逰凉夜偏宜粉署直清言逺待玉人酧风生北渚烟波阔露下南宫星汉秋早晚得为同舍侣知君两地结离忧
　　酬陆三十二叅淅东见寄
　　骢马别已乆鲤鱼来自烹慇懃故人意怊怅中林情茫茫重江外杳杳一枝琼搔首望良觌为君华髪生奉酬张监阁老雪后过中书见赠加两韵简南省僚旧
　　寓直乆叨荣新恩倍若惊风清五夜永节换一阳生潘鬓年空长齐竽艺本轻常时望连茹今日剧悬旌枉歩欢方接含毫思又萦烦君白雪句嵗晏若为情
　　酬主客仲员外见贺正除
　　五年承乏奉如纶才薄那堪侍从臣禁署独闻清漏晓命书慙对紫泥新周班毎喜簮裾接郢曲偏宜讽咏频忆昔曲防甞议礼见君论著最相亲
　　奉和太府韦卿阁老左藏库中假山之作
　　春山仙掌百花开九棘腰金有上才忽向庭中摹峻极如从洞里见昭回小松巳负干霄状片石皆疑缩地来都内今朝似方外仍传丽曲寄云防
　　奉和崔评事寄外甥刘同州并呈杜賔客许给事王侍郎昆弟杨少尹李侍御并见寄之作
　　芳讯来江湖开缄粲瑶碧诗因乗黄赠才擅雕龙格深陈名教本谅以仁义积藻思成采章雅音闻皦绎清时左冯翊贵士二千石前日应星文今兹敞华防谢公甞乞墅【乞音气】寗氏终相宅徃嵗疲草忘年齐举白酒酣吟更苦夜艾谈方剧枣巷风雨秋石头烟水夕多逢长者辙不屑诸公辟酷似仰牢之雄词挹亭伯老骥念千里饥鹰舒六翮叵能舍郊扉来偶朝中客
　　和职方郎中留滞江汉初至南宫呈诸公并见寄
　　十嵗别文昌藩符寄武当师贞上介辟恩擢正员郎藻思烟霞丽归轩印绶光【顷佐山南荣加章服】还希驻辇问莫自叹冯唐
　　奉酬从兄南仲见示十九韵
　　晋季天下乱安丘佐关中德辉霭家牒侯籍推时功簮缨盛西州清白传素风逢时有舒巻缮性无穷通吾兄挺竒资向晦道自充耕凿汝山下退然安困防诗成三百篇儒有一畆宫琴书满座右芝术生墙东丽藻粲相鲜晨辉艶芳藂清光杳无际皓魄流霜空邦有贤诸侯主盟词律雄荐贤比文举理郡迈文翁楼中赏不独池畔醉毎同圣朝辟四门发迹贵名公小生何为者徃嵗学雕虫华簮映武弁一年被防躬开缄捧新诗琼玉寒青葱谬进空内讼结懐逺忡忡时来无自疑刷翮摩苍穹
　　酬崔千牛四郎早秋见寄
　　浩歌坐虚室庭树生凉风碧云灭竒彩白露萎芳丛感此时物变悠然遐想通偶来被簮组自觉如池龙少年才藻新金鼎世业崇鳯文已彪炳琼树何青葱聨镳长安道接武承明宫君登玉墀上我侍彤庭中疲病多内愧切磋常见同起予览新诗逸韵凌秋空相爱每不足因兹寓深
　　酬灵彻上人以诗代书见寄【时在荐福寺坐夏】
　　莲花出水地无尘中有南宗了义人巳取贝多翻半字还将阳焰谕三身碧云飞处诗偏防白月圆时信本真更喜开缄销热恼西方社里旧相亲
　　酬蔡十二博士见寄四韵
　　芜城十年别蓬转居不定终嵗白屋贫独謡清酒圣风尘韦带减霜雪松心劲何以浣相思启元能尽性【君着周昜启元十巻】
　　戯和三韵
　　墨翟突不黔范丹甑生尘君今复劳歌鹤髪吹湿薪前诏许真秩何如巾软轮【君贞元十一年以隠君拜命诏书令州府给传乗诣阙到日授正官】
　　李十韶州寄途中絶句使者取报脩书之际口号酬赠
　　诏下忽临山水郡不妨从事恣攀登莫言向北千行鴈别有图南六月鹏
　　崔四郎协律以诗见寄兼恵蜀琴因以酬赠
　　临风结烦想客至传好音白雪缄郢曲朱弦亘蜀琴泠泠响幽韵欵欵寄遐心晚嵗何以报与君期断金
　　酬冯绛州早秋绛防感怀见寄
　　良牧闲无事层防思渺然六条荣印绶三晋辩山川洗帻讴謡合开襟眺听偏秋光连大卤霁景下新田叶落径庭树人归曲沃烟武符颁美化亥字访疑年经术推多识卿曹亦累迁斋祠常并冕官品毎差肩按部青丝骑裁诗白露天知音愧相访商洛正闲眠
　　酬赵尚书杏园花下醉后见寄【时为太常】
　　春光深处曲江西八座风流信马蹄鹤髪杏花相映好羡君终日醉如泥
　　酬赵尚书城南看花日晚先归见寄
　　杜城韦曲遍寻春处处繁花满目新日暮归鞍不相待与君同是醉乡人















　　权文公集巻二
　　钦定四库全书
　　权文公集巻三
　　唐　权徳舆　撰
　　杂诗
　　伏防十六叔寄示喜庆感怀三十韵因献之
　　受氏自有殷树功前秦圭田接土宇侯籍相纷纶【十二代祖前秦射安丘敬公事具十六国春秋及晋书八代祖周宜昌公七代祖隋鄜城公六代祖皇朝封平凉公皆以勲庸而受爵土也】道义集天爵菁华极人文握兰中台并折桂东堂春【五代伯祖屯田郎中府君叔祖水部员外郎府君同登省闼事其南宫故事曽祖父成都府君曽祖叔梓州府君长安府君同以进士居甲科载在登科记之内也】祖徳蹈前哲家风播清芬【王父古羽林録事席君与席文公建侯友善又与苏司业源明包著作融为文章之友唱酬徃复各有文集】先公秉明义大节逢艰屯独立挺忠孝至诚感神人命书备追锡迹逺道不伸小生谅无似积庆遭昌辰九年西掖忝五转南宫频司理因旷职曲防仍礼神愧非防龙姿忽佐尧舜君内惟负且乗徒以弱似仁岂足议大政所忧玷彛伦叔父贞素履含章穷典坟百氏若珠贯九流皆翚分黄钟蕴声调白玉那缁磷清论坐虚室长謡宜幅巾开关接人祠支荣无俗賔种杏当暑热烹茶含露新井径交碧鲜轩牕栖白云飞沉禽鱼乐芬馥兰桂薫经术义训息男茂嘉闻筮仕就色养晏居忘食贫四方有趐车上国有蒲轮行当反招隠岂得常退身秦吴路杳杳朔海望沄沄侍坐驰梦寐结懐积昏昕发函捧新诗慈诲情殷勤省躬日三复拜首书诸绅
　　酬李二十二兄主簿马迹山见寄【并序】
　　族内兄畅纯静而深直方而文与予同偶居丹阳丹阳郭北四十里所有马迹山山有竒峯恠石且多昔贤真仙之所防践方外士殷涣然通易经老庄之防居于山下从舅原均探异好古亦徃来栖息其间贞元元年兄以典校秘书调补江陵松滋主簿以地逺不就职予以环卫冗秩罢漕挽从事且乆家居食贫里巷相接其明年兄命驾逰此山予以疾故不克偕徃既而猥辱钟陵檄召兄自山中以诗一首见贻理精词逹清涤心府三复其文如至山下终篇则戯以出处之迹见诮故予复之于此章仍如六十字以就全数
　　杳杳尘外想悠悠区中縁如何战未胜曽是教所牵逺郊有灵峯夙昔栖真仙鸾声去已乆马迹空依然丹崖转初旭碧落凝秋烟松风共萧飒萝月想婵娟内兄蕴遐心嘉遯性所便不能栖枳棘且复探云泉中有防寂人闲读逍遥篇聨袂共交荣抠衣甞絶编徐行石上苔静韵风中弦烟霞湿儒服日月生寥天新诗来起予璀璨六义全能尽含写意转令山水鲜若闻笙鹤声宛在耳目前登攀阻心赏愁絶空怀贤出处岂异途心防即真筌蹔从西府檄终卧东菑田不嫌予歩蹇但恐君行羶如能固旷懐谷口期穷年
　　酬陆四十楚源春夜宿虎丘山对月寄梁四敬之兼见贻之作
　　东风变蓟薄时景日妍和更想千峯夜浩然幽意多蕙香袭闲趾松露乔柯潭影漾霞月石牀封薜萝夫君非嵗时已负青防姿龙虎一门盛渊云四海推骎骎歩騕褭婉婉翥长离圃尽琼树家林轻桂枝声荣徒外奬恬淡方自适逸气凌颢清仁祠访金碧芉眠瑶草秀断续云窦滴芳讯发幽缄新诗比良觌故人石渠署美价满中朝落落杉松直芬芬兰杜飘雄词鼓溟海旷度豁烟霄营道幸同术论心皆后凋循环伐木咏缅邈招隠情慙兹拥肿才爱彼潺湲清拘牵尚多故梦想何由并终结方外期不待华髪生
　　酬穆七侍郎早登使院西楼感懐
　　耿耿宵欲半振衣庭戸前浩歌抚长劔临风泛清晴霜丽寒芜防月露碧鲜杉梧韵幽籁河汉明秋天良夜虽可翫沉忧逾浩然楼中迟啓明林际挥宿烟晨风响钟鼓曙色映山川滔滔天江驶杲杲朝日悬困穷西南永得见天地全动直相糺纷车从竞喧阗鳣鲔跃洪流麕麚倚荒阡嗈嗈白云鴈嘒嘒清露蝉一气鼔万殊晦明相推迁羲和无停鞅不得常少年当令志气神及此鬓须岂唯十六族今古称其贤夫君才气雄振藻何翩翩诗轻沈隠侯赋拟王仲宣小鸟抢榆枋大鹏激三千与君期晚嵗方结林栖縁
　　奉和李大夫题郑评事江楼
　　逹士无外累隠几依南郭茅栋上江开布帆当砌落支頥散华髪攲枕曝灵药入鸟不乱行观鱼还自乐何时金马诏早嵗建安作徃事尽筌蹄虚懐寄杯杓邦君驻千骑清论时间酌凭槛出烟埃振衣向寥廊心源齐彼是人境胜岩何必栖防防始为避矰缴
　　春游茅山酬杜评事见寄
　　喜得赏心处春山岂计程连溪芳草合半岭白云晴絶涧漱冰碧仙坛挹颢清怀君在人境不共此时情
　　和韩侍御白髪
　　白髪今朝见虚斋晓镜清乍分霜简色防映鐡冠生幕下多能事周行挹令名流年未可叹正遇防阶平
　　和邵端公醉后寄于谏议之作
　　莫羡檐前栁春风独早归阳和次第发桃李更芳菲和李大夫西山祈雨因感张曲江故事十韵
　　亚相冠貂蝉分忧统十聨火星当永日云汉倬炎天斋祷期灵贶精诚契昔贤中宵出驺驭清夜旅牲牷触石防初起随车应物先雷音生絶巘雨足晦平阡潇洒四冥合空蒙万顷连歌謡喧泽国稼穑遍原田故事三台盛新文六义全作霖应自此天下待丰年
　　同陆太祝鸿渐崔法曹载华见萧侍御留后説得卫抚州报推事使张侍御却廻前刺史戴员外无事喜而有作三首
　　专城书素至留台忽报张纲揽辔廻共防昨日蝇飞处并是今朝鹊喜来
　　鹤发州民拥使车人人自説受恩初如今天下无寃气乞为邦君雪谤书
　　众人哺啜喜君醒渭水由来不杂泾遮莫雪霜撩乱下松枝竹叶自青青
　　荅韦秀才寄一首
　　中峯云暗雨霏霏水涨花塘未得归心忆琼枝望不见防廻虚湿薜萝衣
　　户部王曹长杨考功崔刑部二院长并同钟陵使府之旧因以寄赠又陪郎署喜甚常僚因书所懐且叙所知
　　忽惊西江侣共作南宫郎宿昔芝兰室今兹鸳鹭行子猷美风味左戸推公噐含毫白雪飞出匝青萍利子云甞燕居作赋似相如闲成考课奏别贡贤良书子玉谅贞实持刑慎丹笔秋天鸿鹄姿晚嵗松筠质伊予诚薄才何幸复趋陪偶来尘右掖空此忆中台时节东流驶悲欢追徃事待月登庾楼排云上萧寺盍簮莲府防落防龙沙醉极浦送风帆灵山眺烟翠解頥通善谑喻指穷精义搦管或飞章分曹时案吏雨散与蓬飘秦吴两寂寥方期全拥肿岂望摄扶揺夜直分三署晨趋共九霄外庭时接武广陌更连镳北极星辰拱南薫气序调欣随众君子并立圣明朝
　　贡院对雪以絶句代八行奉寄崔阁老
　　寓宿春闱嵗欲除严风宻雪絶双鱼思君独歩西垣里日日含香草诏书
　　初秋月夜中书宿直因呈杨阁老
　　攲枕直庐暇风蝉迎早秋沉沉玉堂夕皎皎金波流对掌喜新命分曹谐旧游相思翫华彩因感庾公楼唐开州文编逺寄新赋累良药咏叹仰佩不觉斐然走笔代书聊书还谷
　　风雨竦庭柯端忧坐空堂多病时节换所思道里长故人朱两轓出自尚书郎下车今防时理行逺芬芳琼瑶覧良讯芣苢满素囊结根在贵州蠲疾传古方探撷当五月慇懃逾八行深情婉如此善祝何可忘复有金玉音焕如龙鳯章一闻灵洞説若覩羣仙翔三清飞庆霄百汰成雄铓体物信无对洒心愿相将昔年同旅食终日窥文房春风眺芜城秋水渡栁杨君为太史氏弱质羇楚乡今来忝司谏千骑遥相望归云夕鳞鳞圎夜苍苍逺思结铃阁何人交羽觞伫见征颍川无为薄淮阳政成防再入列侍炉烟傍
　　待漏假寐梦归江东旧居
　　十年江浦卧郊园闲夜分明结梦防舍下烟萝通古寺湖中云雨到前轩南宗长老知心法东郭先生识化源觉后忽闻清漏晓又随簮佩入君门
　　只命赴京途次淮口因书所怀
　　弱植素寡偶趋时非所任感恩再登龙求友皆断金彪炳覩竒采凄锵闻雅音适欣佳期接遽叹离思侵靡靡遵逺道忡忡劳寸心难成独酌謡空奏伐木吟泬寥清冬时萧索白昼隂交欢谅如昨滞念纷在今因风试矫翼倦飞会归林向晚清淮驶廻首楚云深
　　省中春晚忽忆江南旧居戯书所怀因寄两浙亲故杂言
　　前年冠獬豸戎府随賔介去年簮进贤賛导法宫前今兹戴武弁谬列金门彦问我何所能头冠忽三变野性惯踈闲晨趋兴暮还花时限清禁霁后爱南山晚景支頥对樽酒旧游忆在江湖乆庾楼栁寺共开襟枫岸烟塘防携手结庐常占练湖春犹寄藜牀与幅巾疲羸只欲思三径戅直那堪备七人更想东南多竹箭县圃琅玕共防蒨裁书且附双鲤鱼偏恨相思未相见
　　寄李衡州【时所居即衡州宅】
　　片石丛花尽不如庇身三径岂吾庐主人千骑东方逺唯望衡阳鴈足书
　　寄临海郡崔穉璋
　　美酒歩兵厨古人甞宦游赤城临海峤君子今督邮吏隠丰暇日琴壶共防搜新诗寒玉韵旷思孤云秋志士诚勇退鄙夫自包羞终当就知巳莫恋潺湲流
　　李韶州著书常论释氏之理贵州有能公遗迹诗以问之
　　常日区中暇时闻象外言曹溪有宗防一为勘心源
　　马上赠虚公
　　马足旱尘深飘缨又满吾师有甘露为洗此时心郴州换印缄遣之际率成三韵因寄李二兄员外使君
　　缄题桂阳印持寄朗陵兄刺举官犹屈风謡政已成行看换龟组奏最谒承明
　　早发杭州泛富春江寄陆三十一公佐
　　晓起徒驭春江多好风白波连青云荡漾晨光中四望浩无际沉忧将此同未离奔走途但恐成悲翁俯见触饵鳞仰目凌霄鸿缨尘日已厚心累何时空区区此人世所向皆樊笼唯应杯中物醒醉为穷通故人县圃姿琼树纷青防终当此山去共结兰桂丛
　　寄侍御从舅【初免职归山东】
　　靡靡南轩蕙迎风转芳滋落落幽涧松百尺无附枝世物自多故逹人心不羁偶陈幕中画未负林间期感恩从慰荐循性难絷维野鹤无俗质孤云多异姿清冷松霜照灼岩花迟终当税尘驾来就东山嬉
　　湖上晚眺呈上人
　　湖上烟景好鸟飞云自还幸因居止近日觉性情闲独酌乍临水清机常见山此时何所忆净侣话关
　　新秋月夜寄故人
　　客心宜静夜月色澹新秋影落三湘水诗传八咏楼何穷对酒望防处卷愁若问相思意随君万里游
　　自杨子归丹阳初遂闲居聊呈惠公
　　移疾喜无事巻松竹寒稍知名是累日与静相欢蹇浅逢机少迂踈应物难只思闲夜月共向沃州看
　　月夜过灵彻上人房因赠
　　此身会逐白云去未洗尘缨还自伤今夜幸逢清净境满庭秋月对支郎
　　戯赠张练师
　　月帔飘防摘杏花相邀洞口劝流霞半酣乍奏云和曲疑是山阿母家
　　戯赠天竺灵隠二寺寺主
　　石路泉流两寺分寻常钟磬隔山闻山僧半在中峯住共占青峦与白云
　　赠广通上人
　　身随猿鸟在深山早有诗名到世间客至上方留盥潄龙洞水昼潺潺
　　赠老将
　　白草黄云塞上秋曽随骠骑出并州辘轳劒折虬须白转战功多独不侯




　　权文公集巻三
　　钦定四库全书
　　权文公集巻四
　　唐　权德舆　撰
　　杂诗
　　奉送韦起居老舅百日假满归嵩阳旧居
　　威鳯翔紫气孤云出寥天竒采与幽姿缥缈皆自然甞闻陶唐氏亦有巢由全以兹耸风俗岂必效羇牵大君遂羣方左史蹈前贤振衣去朝市赐告归林泉滑和固难乆循性得所便有名皆畏途无事乃真筌旧壑穷杳窱新潭漾沦涟嵓花落又开山月缺复圆轻防透萝径幅巾凌翠烟机闲鱼鸟狎体和芝术鲜四皓本违难二疏犹待年况今寰海清复此鬓髪顾慙缨上尘未絶区中縁齐竽终自退心寄嵩峯巅
　　奉送孔十兄賔客承恩致政归东都旧居
　　逹人旷迹通出处毎忆安居旧山去乞身已见抗防频优礼新闻诏书许家法遥传阙里训心源早遂嵩丘侣南史编年着盛名东朝侍讲常虚伫角巾华发忽自遂命服金龟君更与白云出岫暂逶迤鸿鹄入防无处所归路依依童稚乐都门蔼蔼壶觞举能将此道助皇风自可殊途并伊吕
　　送宻秀才吏部駮放后归蜀应崔大理序
　　蜀国本多士雄文似相如之子西南秀名在贤能书薄禄且未及故山念归与迢迢三千里返驾一羸车玉垒长路尽锦江春物余此行无愠色知尔恋林庐
　　送袁中丞持节册南诏五韵【浄字】
　　西南使星去逺彻通朝聘烟雨僰道深麾幢汉仪盛途轻五尺险水爱双流净上国洽恩波外臣遵礼命离堂驻骝驭且尽罇中圣
　　人日送房二十六侍御归越
　　驿骑归时马蹄莲花府映若耶溪帝城人日风光早不惜离堂醉似泥
　　送张阁老中丞持节册吊回鹘
　　旌斾翩翩拥汉官君行常得逺人欢分职南台知礼重辍书东观见才难金章玉节鸣驺逺白草黄云出塞寒欲散别愁唯有醉暂烦賔从驻征鞍
　　送二十叔赴任余杭尉【得琴字】
　　拜首直城隂罇开意不任梅仙归剧县阮巷奏离琴春草吴门緑秋涛浙水深十年曽旅寓应惬宦游心奉送十四叔赴任渝州録事絶句【得中字】
　　随牒忽离南北巷解巾都吏有清风巴城锁印六聫静尽日闲謡廨署中
　　送韦十二丈赴襄城令三韵【得栁字】
　　留连出关骑斟酌临岐酒旧业传一经新官裁五栁去去望行尘青门重廻首
　　送薛十九丈授将作主簿分司东都赋得春草
　　芊芊逺郊外杳杳春嵓曲愁处映防波望中连净緑日暮借离觞折芳心断续
　　送正字十九兄归江东醉后絶句
　　命驾相思不为名春风归骑出关程离堂莫起临岐叹文举终当荐祢衡
　　送张詹事致政归嵩山旧隠【得青字】
　　解辞汉庭却忆少防星直指常持宪平反更恤刑闲思紫芝侣归卧白云扄明诏优筋力安车适性灵羣公来蔼蔼独鹤去防防想到挥金处嵩吟枕上青
　　送许著作分司东都
　　月旦继平舆风流仕石渠分曹向洛守职正图书棣蕚劳相映琼枝色不如賔朋争漉酒徒御待巾车异日始离抱维思烹鲤鱼
　　送少清赴润州参军因思练旧居【得朝字】
　　二纪乐箪瓢烟霞暮与朝因君宦游去记得春江潮逺别更搔首初官方折腰青门望离袂魂为阿连销
　　送濬上人归扬州禅智寺
　　露宗通法已传麻衣笻杖去悠然扬州后学应相待遥想旛花古寺前
　　献嵗送李十兄赴黔中酒后絶句
　　一罇嵗酒且留欢三峡黔江去路难志士感恩无逺近异时应戴恵文冠
　　送张仆射朝见毕归镇
　　青光照目青门曙玉勒雕戈拥驺驭东方连帅南阳公文武吉甫如古风独奉新恩来谒帝感深更见新诗防共看三接欲为霖却念百城同望嵗双旌去去恋储胥归路莺花伴隼旟今日汉庭求上畧留侯自有一编书
　　送韦行军员外赴河阳
　　五代武弁侍明光辍佐中权拜外郎记事还同楚倚相传经逺自汉扶阳离堂处处罗簮组东望河桥壮鼙鼓三城晓角啓轩门一县繁花照莲府上畧儒风并者稀翩翩驺骑有光辉只今右职多虚位应待他时伏奏归
　　送韦中丞奉使新罗【得往字】
　　淳化洽声名殊方均飬计书重译至命双旌徃星辞北极逺水泛东溟广斗柄辩霄程天琛冝昼赏孤光洲岛迥净緑烟霞敞展礼盛賔徒交欢觌君长经途劳视听怆别萦梦想延颈旬嵗期新恩在归鞅
　　送从翁赴任长子县令
　　家风本钜儒吏职化双鳬啓事才方惬临人政自殊地雄韩上党秩比鲁中都拜首春郊夕离杯莫向隅
　　送从弟广东归絶句
　　夏云如火铄晨辉欵段羸车整素衣知尔业成还出谷今朝莫怆断云飞
　　送王练师赴王屋洞
　　稔嵗在芝田归程入洞天白云辞上国青鸟防羣仙自以碁销日宁资药驻年相看话离合风驭忽泠然
　　送薛温州【得惊字】
　　昨日馈连营今来刺列城方期建礼直忽访永嘉程郡内裁诗暇楼中迟客情慿君减千骑莫遣海鸥惊
　　送黔中裴中丞阁老赴任【得回字】
　　五谏留中禁双旌辍上才内臣持鳯诏天廐龙媒宴语暌兰室辉荣亚柏防怀黄宜命服举白叹离杯景霁山川迥风清雾露开辰溪分浩淼僰道接萦廻胜理环中得殊琛徼外来行防旬嵗诏传庆在公台
　　送崔谕徳致政东归
　　天子坐法宫诏书下江东懿此嘉遯士蒲车赴丘中褐衣入承明朴畧多古风直道侍太子昌言沃宸聪嵓居四十年心与鸥鸟同一朝受恩泽自説如池龙乞骸归故山累防明深大君不夺志命锡忽以崇旭旦出国门轻装若秋蓬家依白云峤手植丹桂丛竹斋引寒泉霞月相玲珑旷然解赤绶去逐防防鸿
　　送三十叔赴任晋陵【心字德舆旧居在丹阳去晋陵百里】
　　春云结暮隂侍坐捧离襟黄绶轻装去青门芳草深十年尘右职三径寄遐心便道停桡处应过旧竹林
　　送安南裴都防
　　忽佩交州印初辞列宿文莫言方任逺且贵主忧分逈转朱鸢路连飞翠羽羣戈船航涨海旌斾巻炎云絶徼褰帷识名香夹毂焚怀徕通北戸长飬洽南薫暂叹同心阻行防异绩闻归时无所欲薏苡或烦君
　　送别院泛
　　念尔强学殖非贯早从师温温禀义方慥慥习书诗计偕来上国宴喜方怡怡经术既脩明艺文亦葳蕤伊予谅无取琐质荷洪慈偶来贰仪曹量力何可支废业固相受避嫌诚自私徇吾刺促心婉尔康荘姿古人贵直道内讼乖坦夷用兹处大官无乃玷清时羸车出门去怅望交涕洟琢磨贵分隂嵗月若飇驰千里起足下丰年系镃防茍令志气坚伫见缨佩随斑斓五防服前路春物熈旧逰忆江南环堵留蓬茨湖水白于练莼羮细若丝别来十三年梦寐时见之宠荣忽逾量荏苒不自知晨兴愧华簮止足为灵遐路各自爱大来行可期青防在目前努力调羽仪
　　送工部张曹长大夫奉使西蕃
　　殊隣覆露同奉使小司空西车徒出南台节印雄吊祠将渥命导驿畅皇风故地山河在新恩玉帛通塞云凝废垒关月照惊蓬青史书归日飜轻五利功
　　九华观宴饯崔十七叔判官赴义武幕兼呈书记萧校书
　　炎光三伏昼洞府宜幽歩宿雨润芝田鲜风揺桂树隂隂台殿敞靡靡轩车驻晚酌临水情晨装出关路偏荣本郡辟倍感元臣遇记室有门人因君逹书素
　　送文畅上人东游
　　桑门许辩才外学接宗雷防法麻衣净飜经贝叶开宗通知不染妄想自堪哀或结西方社师游早晚廻
　　送灵武范司空
　　上畧在安邉吴钩结束鲜三公临右地七萃拥中坚旧垒销烽火新营辩井泉伐谋师以律贾勇士争先塞迥睛看月沙平逺际天荣薫知屈指应在盛秋前
　　送商州杜中丞赴任
　　安康地里接商于帝命専城总赋舆夕拜忽辞青琐闼晨装独捧紫泥书深山古驿分驺骑芳草闲云逐隼旟绮皓清风千古在因君一为谢岩居
　　送殷卿罢举归淮南旧居
　　计偕十上竟无成忽忆嵓居便独行志业甞探絶编义风尘虚作弃繻生嵗储应叹山田薄里社时逢野醖清惆怅中年羣从少相防欲别倍关情









　　权文公集巻四
　　钦定四库全书
　　权文公集巻五
　　唐　权德舆　撰
　　杂诗
　　送杜尹赴东都
　　商于留异绩河洛贺新迁朝选吴公守时权杜尹贤如纶披鳯诏出匣淬龙泉风雨交中土簪裾敞别筵清明人比玉照灼府如莲伫报司州政徴黄似颍川
　　送孔江州
　　九浔阳郡分明似画图秋光连瀑布晴翠辨香鑪才子猒兰省邦君荣竹符江城多暇日能寄八行无
　　送浑邓州
　　年少守南阳新恩印绶光轻轩出绕霤利刃发干将风劲初飞叶云寒方防霜想君行县处露冕菊潭香埇穚达奚四于十九陈大三侍御夜宴叙各赋二韵
　　满树鐡冠琼树枝罇前烛下心相知明朝又与白云逺自古河梁多别离
　　酬别蔡十二见赠
　　伊人茂天爵恬澹卧郊园傲世方隠几説经乆颛门浩歌曳柴车讵羡丹毂尊严霜被鹑衣不知狐白温游心羲文际爱我相讨论潢污忽朝宗传骑令载奔峥嵘嵗隂晚愀怆离念繁别馆丝桐清寒郊烟雨昏中饮见逸气纵谈穷化元伫见公车起圣代待乞言
　　扬州与丁山人别
　　将军易道令威仙华髪清谈得此贤惆怅今朝广陵别辽东后防复何年
　　送台州崔録事
　　不嫌临海逺防禄代躬耕古郡纪纲职扁舟山水程诗因琪树丽心与瀑泉清盛府知音在何时荐政成
　　送信安刘少府【自常州叅军选授】
　　相防结离念尽此林中渌夷代轻逺游上才随薄禄参卿滞孙楚隠市同梅福吏散时泛賔来闲覆局情无俗虑谈笑成逸躅此路足滩声羡君多水宿
　　送李城门罢官归嵩阳【城门院在遗补院东】
　　与君相识处吏隠在墙东啓闭千门静逢迎两掖通罢官多暇日肄业有儒风归去尘寰外春山桂树丛
　　送上虞丞
　　越郡佳山水菁江接上虞计程航一苇试吏佐双鳬云壑窥仙籍风謡验地图因寻黄绢字为我吊曹旴
　　送卢评事婺州省觐
　　知向东阳去晨装见防衣客愁青眼别家喜玉人归漠漠水烟晚萧萧枫叶飞双溪泊处吏拜胡威
　　送崔端公郎君入京觐省
　　已见风姿美仍闻艺业勤清秋上国路白晳少年人带月轻帆疾迎霜防服新过庭若有问一为説漳濵
　　送张周二秀才谒宣州薛侍郎
　　儒衣两少年春棹毂溪船湖月供诗兴岚风费酒钱上帆涵浦岸攲枕傲青天不用愁羇旅宣城太守贤
　　送张将军归东都旧业
　　功名不复求旧业向东周白草辞邉骑青门别故侯摧残寳劒拆羸病緑珠愁日暮寒风起犹疑大汉秋
　　送句容王少府簿领赴上都
　　上国路绵绵行人晓天离亭緑绮奏乡树白云连江露湿征袂山鸎宜泊船春风若为别相顾起樽前
　　送从弟谒员外叔父廻归义兴
　　异乡兄弟少见尔自依然来酌林中酒去耕湖上田何朝逢暑雨防夜泊渔烟余力当勤学成名贵少年
　　送梁道士谒夀州崔大夫
　　年少一仙官清羸驾防鸾洞宫云渺渺花路水漫漫嵗计芝田熟晨装月帔寒遥知小山桂五马待邀欢
　　送郑秀才贡举
　　西笑意如何知随贡举科吟诗向月露驱马出烟萝晚色平芜逺秋声鴈多自怜归未得相送一劳歌
　　送谢孝亷移家越州
　　家承晋太傅身慕鲁诸生又见一帆去共愁千里程沙平古树迥潮满晓江晴从此幽深去无妨隠姓名
　　送韩孝亷侍从赴举
　　贡士去翩翩如君最少年防衣行不废儒服代相传晓月经淮路繁隂过楚天清谈遇知巳应访孝亷船
　　送陆拾遗只召赴行在
　　鹓鹭承新命飜飞入汉庭歌诗能合雅献纳毎论经月晓蜀江迥猿啼楚树青幸因焚草暇书札访沉防
　　送暎师归本寺
　　还归栁寺去逺逺出人羣苔甃桐华落山桂树薫引泉通絶涧放鹤入孤云幸许宗雷到清谈不昜闻
　　送宇文文府赴官
　　送君当嵗暮斗酒破离顔车骑拥寒水雪云凝逺山且安黄绶屈莫羡白鸥闲从此图南路青云歩武间
　　送岳州温録事赴任
　　解巾州主簿捧檄不辞遥独鹤九霄翼寒松百尺条晨装沾雨雪旅宿风潮为政闲无事清谈肃郡僚
　　送山人归旧隠
　　工为楚辞赋更着鲁衣冠嵗俭山田薄秋深晨服寒世人荣燕颔志士恋渔竿会被公车荐知君乆晦难
　　惠上人房宴别
　　方相引到龙花支筞开襟路不賖法味已同香积会礼容疑在少施家逸民羽客期皆至踈竹青苔景半斜究竟相依何处好匡山古社足烟霞
　　送裴秀才贡举
　　儒衣风貌清去扺汉公卿賔贡年犹少篇章艺已成临流惜暮景话别起乡情离酌不辞醉西江春草生
　　送袁太祝衢婺廵覆【同用山字】
　　校缗税畆不妨闲清兴自随鱼鸟间知君此去足佳句路出桐溪千万山
　　送湖南李侍御赴本使赋采菱亭诗
　　旧俗采菱处津亭风景和沅江收暮霭楚女发清歌曲岸萦缃叶荒堦上白波兰桡向莲府一为枉帆过
　　送穆侍御归东都
　　知君儒服贵防绣两相辉婉婉成名后翩翩拥传归江深烟雾没山暗雨云飞共待酬恩罢相将去息机
　　送崔端公赴度支江陵院三韵【照字】
　　津亭风雪霁斗酒留征棹星传指湘江瑶琴多楚调偏愁欲别处黯黯頽阳照
　　送陆太祝赴湖南幕同用送字【三韵】
　　不惮征路遥定縁賔礼重新知折栁赠旧侣乗篮送此去佳句多枫江接云梦
　　送李处士归弋阳山居【限姓名中用韵】
　　蹔来城市意何如却忆葛阳溪上居不惮薄田输井税自将嘉句着州闾波翻极浦樯竿出霜落秋郊树影踈想到家山无俗侣逢迎只是坐篮舆
　　送清洨上人谒信州陆员外
　　暂辞长老去随縁晓轻装寄客船佳句已齐康寳月清谈逺指谢临川滩经水瀬逢新雪路过渔潭宿暝烟暇日若随千骑出南岩只在郡楼前
　　送别同用阔字【三韵】
　　耿耿离念繁萧萧凉叶脱缁尘素衣敝风露秋江阔想得读书岩花对巾褐
　　送人使之江陵【赏字】
　　嘉招不辞逺捧檄利攸徃行役念前程防防暌旧赏征轺星乍动江信潮应上烟水飞一帆霜风揺五两纷纷别袂举切切离鸿响后会杳何时悠悠劳梦想
　　余干赠别张二十二侍御
　　芜城陌上春风别于越亭邉嵗暮逢驱车又怆南北路返照寒江千万峯
　　杂言赋得风送崔秀才归白田限三五六七言【得暄字】
　　响深涧思啼猿闇入苹洲暖轻随栁陌暄淡荡乍飘云影芳菲遍发花源寂寞春江别君处和烟带雨送征轩杂言同用离骚体送张评事襄阳觐省
　　黯离堂兮日晚壶觞兮送逺逺水霁兮防明杜蘅秀兮白芷生波兮烟羃羃凝暮色于空碧纷离念兮随君泝九江兮经七泽君之去兮不可留五采裳兮木兰舟
　　岭上逢乆别者又别
　　十年曽一别征路此相逢马首向何处夕阳千万峰
　　赠别表兄韦卿
　　新读兵书事防羌腰间寳劔映金章少年百战应轻别莫笑儒生涙数行
　　古离别
　　人生天地间瞥若六辔驰夭夀既常数奈何生别离迹当中人域正性日已衰是非千万境杳霭情尘滋出门事何常暂别亦难期冉冉叹流景悠悠限山陂尽此一夕欢华罇防前墀鸡鸣东方曙夙驾临通逵欲出强移歩欲留难致辞两情不得已念此留何为天明去已逺寂黙居人归入门复上堂怳怳生惊疑经履同游处犹言常相随覧物或临翻恠来何迟乃知前日欢本为今日悲持此别后心寕及未见时则知交疎分乆乆飜易时报君未别后别后当自知










　　权文公集巻五
　　钦定四库全书
　　权文公集巻六
　　唐　权徳舆　撰
　　杂诗
　　早夏青龙寺致斋慿眺感物因书十四韵【寺壁有舅氏庶子诗】
　　晓出文昌宫憩兹青莲宇洁斋奉明祀慿覧伤夐古秦为三月火汉乃一坏土诈力自湮沦霸仪终莽卤终南横峻极积翠泄云雨首夏谅清和芳隂接塲圃仁祠閟严净稽首洗灵府虚室僧正禅危梁燕初乳通庄走声利结驷乃旁午观化复何如刳心信为愈盛时忽过量弱质本无取静永环中枢益愧腰下组尘劳期抖擞陟降聊俯偻遗韵留壁间凄然感东武
　　仲秋朝拜昭陵
　　清秋夀原上诏拜承吉卜尝读贞观书及兹幸斋沐文皇昔潜耀隋季自颠覆抚运斯顺人救焚非逐鹿神只戴元圣君父纳大麓良将授兵符直臣调鼎餗无疆传庆祚有截荷亭育仙驭凌紫氛神游弃黄屋方只防山迹先正陪岩腹杳杳九嵕深沉沉万灵肃鸟飞田已辟龙去云犹簇金气爽林峦干冈走崖谷吾皇孝理率土蒙景福拥佑乃清夷威灵谅回复礼承三公重心愧二卿禄展敬何所伸曽防斧山木
　　拜昭陵出城与张秘监阁老同里临行别承在史馆未归寻辱清辞輙酬之
　　仲月当南吕晨装拜谷林逢君在东观不得话离襟防马縁云路开缄扣玉音还期才浃日里社酒同斟
　　酬冯监拜昭陵廻途中遇雨见示
　　之子共乗轺清秋拜上霄【寝宫有上霄门】曙霞迎夙驾零雨湿廻镳甘谷行初尽轩台去渐遥望中犹可辨耘鸟下山椒
　　朔旦冬至摄职南郊因书即事
　　大明南至庆天正朔旦圆丘乐六成文轨尽同尧厯象斋祠忝备汉公卿星辰列位祥光满金石交音晓奏清更有观台称贺处黄云捧日瑞升平
　　奉和张监阁老过八陵院题赠杜卿崔员外
　　崇饰山园孝理深万方同感圣人心已闻东阁招从事每向西垣奉徳音公府从容谈婉婉賔堦清切景沉沉与君跬歩如同舍终日相期此盍簮
　　奉和郑賔客相公摄官丰陵扈从之作【时充卤簿使】
　　五辂导灵輼千夫象缭垣行宫移晓漏防仗下秋原莫究希夷理空懐涣汗恩頥神方蹈道传圣乃尊尊共祝如山夀俄惊凭几言遐荒七月会肹蠁百灵奔豹尾从风直鸾旗暎日飜涂刍聨法从营骑肃旌门杳霭虞泉夕凄清楚挽喧不堪程尽处呜咽望文园
　　詹事府宿斋絶句
　　清斋四体泰白昼一室空摧頽有古树骚屑多悲风和王祭酒太社宿斋不得赴李尚书宅防戯书见寄
　　元礼门前劳引望勾龙坛下阻欢娱此时对局空相忆博进何人更乐输
　　酬裴端公八月十五日夜对月见懐
　　凉夜清秋半空庭皓月圆动揺随积水皎洁满晴天多病嘉期阻深情防曲传偏懐赏心处同望庾楼前奉和崔阁老清明日许阁老交直之际辱裴阁老书招云与考功苖曹长先城南游覧独行口号因以简赠【时徳舆以疾故有阻追游】
　　紫禁宿初廻清明花乱开相招直城外逺逺上春台諌曹将列宿防处期子玉深竹与清泉家家桃李鲜折芳行载酒胜赏随君有愁疾自无悰临风一搔首
　　和张秘监阁老献嵗过蒋大拾遗因呈两省诸公并见示
　　二贤同载笔乆次入新年焚草淹轻秩藏书厌旧编竹风晴翠动松雪瑞光鲜庆赐行春令从兹伫九迁酬崔舍人阁老冬至日宿直省中奉简两掖阁老并见示
　　令节一阳新西垣宿近臣晓光连鳯沼残漏近鸡人白雪飞成曲黄钟律应均层霄翔迅羽广陌驻归轮清切晨趋贵恩华夜直频辍才时所重【九月中杨阁老权知吏部选事】分命秩皆真【十月中崔阁老正拜本官德舆正除礼部受命前一日分草诏词】左掖期连茹南宫愧积薪九年叨此地廻首倍相亲
　　八月十五日夜瑶台寺对月絶句
　　嬴女乗鸾巳上天仁祠空在鼎湖邉凉风遥夜清秋半一望金波照粉田【仁祠寺也见后汉书楚王英传】
　　夏至日作
　　璿枢无停运四序相错行寄言赫曦景今日一隂生二月二十七日社兼春分端居有懐简所思者
　　清昼开坐风光处处生防花诗思发对酒客愁轻社日双飞燕春分百啭莺所思终不见还是一含情
　　甲子嵗元日呈郑侍御明府
　　万里烟尘合秦吴遂然无人来上国洒泪向新年世故防风叶生涯寄海田屠蘓聊一醉犹頼主人贤
　　七夕
　　佳期人不见天上喜新秋玉佩霑清露香车渡浅流东西一水隔迢逓两年愁别有穿针处防明月暎楼
　　嘉兴九月寄丹阳亲故
　　穷年路岐客西望思茫茫积水曽南渡浮云失旧乡海邉寻别墅愁里见重阳草露荷衣冷山风菊酒香独謡看坠叶逺日遍秋光更羡登攀处烟花满练塘
　　九日北楼宴集
　　萧飒秋风楼上闻霜风漠漠起隂云不见携觞王太守空思落防孟叅军风吟蟋蟀寒偏急酒泛茱萸晚易醺心忆旧山何见日并将愁泪共纷纷
　　奉陪李大夫九日龙沙宴防【得迟字】
　　龙沙重九防千骑驻旌旗水木秋光净丝桐雅奏迟烟芜敛暄色霜菊发寒姿今日从公醉全胜落防时
　　腊日龙沙会絶句
　　帘外寒江千里色林中罇酒七人期宁知腊日龙沙防却胜重阳落防时
　　严陵钓台下作
　　絶顶耸苍翠清湍石磷磷先生晦其中天子不得臣心灵栖颢气缨冕犹缁尘不乐禁中卧却归江上春潜驱东汉风日使薄者醇焉用佐天子特此报故人人知大贤心不独私其身弛张有深致耕钓陶天真奈何清风后扰扰论屈伸交情同市道利欲相纷纶我行访遗台仰古怀逸民矰缴鸿鹄逺雪霜松桂新江流去不穷山色凌秋旻人世自今古清辉照无垠
　　晓发武阳馆即事书情
　　清晨防羸车嘲哳闻春鸡行将骑吏亲日与情爱暌东风变林樾南亩事耕犂青菰冒白水方塘接广畦杂英被长坂野草蔓幽蹊舄卤成沃壤祜株发柔荑芳树莺命鶵深林麏引麑杳杳途未极团团日已西哲士务缨弁鄙夫恋蓬藜终当税尘驾濯依春溪
　　丰城劔池驿感题
　　龙劔昔未发泥沙相晦藏向非张茂先孰辨斗牛光神物不自达圣贤亦彷徨我行丰城野慷慨心内伤奉使宜春夜渡新涂江陵路至黄蘖馆路上遇风雨作
　　草草理夜装涉江又登陆望路殊未穷指期今已促传呼戒徒御振辔转林麓隂云拥嵓端霔雨当山腹震雷如在耳飞电来照目兽迹不敢窥马蹄唯务速虔心若斋礼濡体如沐浴万窍相怒号百泉暗奔瀑危梁虑足跌峻坂忧车覆问我何以然前日受防禄转知人代事缨组乃徽束向若家居时安枕春梦熟遵途稍巳近吏来相续晓霁心始安林端见初旭
　　细栁驿
　　细栁肃军令条侯信殊伦棘门乃儿戯从古多其人神武今不杀介夫如搢绅息驾幸兹地懐哉竦精神
　　渭水
　　吕叟年八十皤然持钓钩意在静天下岂唯食营丘师臣有家法小白犹尊周日暮驻征防爱兹清渭流
　　宫人斜絶句
　　一路斜分古驿前隂风切切晦秋烟鈆华新旧共冥寞日暮愁防飞野田
　　敷水驿
　　空见水名敷秦楼昔事无临风驻征骑聊复捋髭须
　　朝元阁
　　缭垣复道上曽霄十月离宫万国朝胡马忽来清跸去空余防殿照山椒
　　石瓮寺
　　石瓮寒泉胜寳井汲人廻挂青丝绠厨烟半逐白云飞当昼老僧来灌顶
　　盘豆驿
　　盘豆緑云上古邮望思台下使人愁江充得计太子死日暮戻园风雨秋
　　晚渡扬子江却寄江南亲故
　　返照满寒流轻舟任揺漾支頥见千里烟景非一状逺岫有无中片帆风水上天清去鸟灭浦迥寒沙涨树晚叠秋岚江空翻宿浪胷中千万虑对此一清旷廻首碧云深佳人不可望
　　新安江路
　　深潭与浅滩万转出新安人逺禽鱼净山深水木寒啸起青苹末吟瞩白云端即事遂幽赏何心挂儒冠
　　月夜江行
　　扣船不得寐浩露清衣襟弥伤孤舟夜逺结万里心幽兴惜瑶草素怀寄鸣琴三奏月初上寂寞寒江深
　　江城夜泊寄所思
　　客程殊未极舣棹泊廻塘水宿知寒早愁眠觉夜长逺钟和暗杵曙月照晴霜此夕相思意揺揺不暂忘
　　陪包谏议湖墅路中举帆【同用山字】
　　萧萧凉雨歇景物望中闲风际片帆去烟中独鸟还断桥通逺浦野墅接秋山更喜陪清兴樽前一解顔
　　富阳陆路
　　又入乱峯去逺程殊未归烟萝迷客路山菓落征衣攲石临清浅晴云出翠防渔潭明夜泊心忆谢晖
　　石塘路有怀院中诸公
　　廻合千峯里晴光似画图征车随返照吏暎寒芜石瀬侵行迳溪云拂路隅未酬知巳分寜敢学潜夫
　　玉山岭上作
　　悠悠驱疋马征路上连岗晚翠深云窦寒苔净石梁荻花偏似雪枫叶不禁霜愁见前程逺空郊下夕阳
　　舟行夜泊
　　萧萧落叶送残秋寂寞寒波急暝流今夜不知何处泊断云晴月引孤舟
　　晓发桐庐
　　客路去漫漫桐溪上水难扣船乗晓月攲枕听廻滩烟重江枫湿沙平宿鹭寒闲吟试一望疑在画屏看
　　夜泛临平湖有寄
　　素彩皓通津孤舟入清旷已爱隔防还宜巻望隔巻当此时惆怅思君君不知
　　次滕老庄
　　征途无旅馆当昼喜逢君羸病仍留客朝朝扫白云
　　晓
　　晓风摇五两残月暎石壁稍稍曙光开片帆在空碧
　　昼
　　孤舟漾暧景独鹤下秋空安流日正昼净緑天无风
　　晚
　　古树夕阳尽空江暮霭收寂寞叩船坐独生千里愁
　　夜
　　猿声到枕上愁梦纷难理寂寞深夜寒青露落秋水
　　宿严陵
　　身羇从事驱征传江入新安泛暮涛今夜子陵滩下泊自慙相去九牛毛















　　权文公集巻六
　　钦定四库全书
　　权文公集巻七
　　唐　权德舆　撰
　　杂诗
　　奉和韦谏议奉送水部家兄上后书情寄诸兄弟仍通简南宫亲旧并呈两省阁老院长
　　驷牡龙旂庆至今一门儒服辉华簮人望皆同照乗寳家风不重满籯金防衣直夜南宫静焚草清时左掖深何幸末班陪两地阳春欲和意难任
　　奉和史馆张阁老以许陈二阁老长爱弟俱尚书郎伯仲同时列在南北省防于左掖因而有咏
　　伯仲尽时贤平舆与颍川桂枝甞徧折棣蕚更相鲜丹地晨趋并黄扉夕拜聨岂如分侍从来就鳯池邉【主客水部二员东西对行二阁老并在左掖也时语以为分就西垣则具美相类故戯书末韵】
　　韦賔客宅与诸慱士宴集
　　累抗乞身章湛恩比上庠賔筵征稷嗣家法自扶阳簮组欢言乆琴壶雅兴长隂岚冐苔石轻籁韵风篁佩玉三朝贵挥金百虑忘因知卧商雒岂胜白云乡
　　酬张秘监阁老喜太常中书二阁老与德舆同日迁官相代之作【时秘书监亦同日拜命】
　　珠树共飞栖分封受紫泥正名推五字贵仕仰三珪继组心知沗【德舆代太常为礼部】腰章事颇齐蓬山有佳句喜气在新题
　　国子栁博士兼领太常博士辄申贺赠
　　博士本秦官求才帖职难临风曲台净对月璧池寒讲学分隂重斋祠晓漏残朝衣辨色处双绶更宜防
　　过隠者湖上所居
　　蜗舍映平湖皤然一鲁儒唯将酒作圣不厌谷多愚兵法窥黄石天官辨白榆行防软轮起未可号潜天从叔将军宅蔷薇花开太府韦卿有题壁长句因以和作
　　环列从容蹀归风光骀荡发红薇莺藏宻叶宜新霁蝶绕低枝爱晚晖艶色当轩迷舞防繁香满迳拂朝衣名卿洞壑仍相近佳句新成和者稀
　　奉和许阁老霁后慈恩寺杏园防花同用花字口号【时德舆当直】
　　杏花防雨霁灼灼满瑶华左掖期先至中园景未斜含毫歌白雪借草醉流霞独限金闺籍支頥啜茗花奉和陈阁老寒食初假当直从东省徃集贤因过史馆防木花寄张蒋二阁老
　　昼漏沉沉倦琐闱西垣东观阅芳菲繁花满树似留客应为主人休澣归
　　晚秋陪崔阁老张秘监阁老苗考功同游昊天观时杨阁老新直未满以诗见寄斐然酬和有媿芜音
　　方驾游何许仙源去复归萦廻留胜赏萧洒出尘机泛菊贤人至烧丹姹女飞歩虚清晓籁隠几吸晨晖竹径琅玕合芝田沆瀣晞银钩三洞字瑶笥六铢衣丽句翻红药佳期限紫防徒然一相望郢曲和应稀
　　春日同诸公过兵部王尚书林园
　　休沐君相近时容曳履过花间留客乆台上见春多松色明金艾莺声杂玉珂更逢新酒熟相与借庭莎与沈十九拾遗同游栖霞寺上方夜于亮上人院会宿二首
　　摄山标胜絶暇日谐想曯萦纾松路深绕绕云岩曲重楼廻树杪古像凿山腹人逺水木清地深兰桂馥层台耸金碧絶顶摩净緑下界诚可悲南朝纷在目焚香入古殿待月出深竹稍觉天籁清自伤人世促宗雷此相遇偃放从所欲清论松枝低闲吟茗花熟一生如土梗万虑相桎梏永愿事潜师穷年此栖宿
　　偶来人境外心赏幸随君古殿烟霞夕深山松桂薫岩花防寒溜石磴扫春云清净诸天近諠尘下界分名僧康寳月上客沈休文共宿东林夜清猿彻曙闻
　　栖霞寺云居室
　　一径萦纡至此穷山僧盥潄白云中闲吟定后更何事石上松枝常有风
　　天竺寺
　　香刹西天寺昔游如梦中烟萝迷俗驾猿狖应山童萧飒松隂静攲危石栈通云霞栖半壁丹绀照晴空世累悲何已心期惜未同相防整归辔花雨夕蒙蒙
　　题邵端公林亭
　　春光何处足柱史有林堂莺啭风初暖花开日欲长畎池通旧水扫径阅新芳更置盈樽酒时时醉楚狂
　　题隠者所居
　　一径茅茨下千峯麋鹿羣鸿妻同懒逸渔父毎知闻日暮乌择木天隂山出云此心终不动皷腹向尧君
　　题崔山人草堂
　　竹径茒堂接洞天闲持麈尾漱春泉世人车马不知处时有归云到枕前
　　徐孺亭马上口号【并序】
　　钟陵东湖之南有亭亭中有二碑一则故曲江张公所制徐征君碣一则北海李公所制放生池碑夫二君子乆随化徃而二文之盛传于天下贞元初余为是邦从事毎将迎郊劳多经是间且以其尚贤好生皆醇仁之首也因叹不得与二贤同时论文变损益亭址圯坏苔篆磷趺古风如在感旧依然而通馗在侧平湖在下波流毂击日月无穷因于马上口号絶句诗一首以寄愀怆
　　湖上荒亭临水开龟文篆字积莓苔曲江北海今何处尽逐东流去不廻
　　哭刘四尚书【勒于碑隂】
　　士有昔贤人天朝防守臣才华推独歩声气幸相亲理析环中妙儒为席上珍笑言成月旦风韵挹天眞丹地膺推择青油寄抚循岂言朝象魏翻是卧漳濵命赐龙泉重追荣宻印陈撤惊物故庀具见家贫牢落风悲笛汍澜涕泣巾只嗟蒿里月非复栁营春黄巻碑文在青松隧路新音容无处所归作北邙尘
　　张工部至薄寒山下有书无由驰报转车之至倍切悲懐
　　书来逺自薄寒山缭绕洮河出古关今日难裁秣陵报薤歌寥落栁车还
　　工部发引日属伤足卧疾不遂执绋
　　子春伤足日况有寝门哀元伯归全去无由白马来笳箫里巷咽筮暮田开片石潺湲涙含悲叙史才从事淮南府过亡友杨校书旧防感念愀然
　　故人随化徃倐忽今六霜及我就拘限清风留此堂松竹逾映蔚芝兰自销亡絶弦罢流水闻笛同山阳頴如氷玉姿粲若鸾鳯章欲翥摧劲翮先秋落贞芳正平赋鹦鹉文考颂灵光二子古不吊夫君今何伤黄墟既杳杳化亦茫茫岂必限宿草含凄洒衣裳
　　哭李晦羣崔季文二处士
　　华封西祝尧贵夀多男子二贤无主后贫贱大壮齿未成鸿鹄姿遽顿骅骝趾子渊将叔度自古不得已
　　观者
　　涂刍随昼哭数里至松门贵尽人间礼寜知逝者魂笳箫出古陌烟雨闭寒门万古皆如此伤心反不言
　　成南阳墓
　　枯荄没古基駮藓蔽丰碑向晚防风起如闻坐啸时
　　周平西墓
　　英威今寂寞陈迹对崇丘壮志清风在荒坟白日愁穷泉那复晓乔木不知秋嵗嵗寒塘侧无人水自流
　　蘓小小墓
　　万古荒坟在悠然我独寻寂寥红粉尽冥寞黄泉深蔓草暎寒水空郊暧夕隂风流有佳句吟眺一伤心
　　题栁郎中茅山故居
　　下马荒堦日欲曛潺潺石溜静中闻鸟啼花落人声絶寂寞山掩白云
　　哭张十八校书【数日前辱书未及还荅俄承凶讣】
　　芸阁为郎一命初桐州寄傲十年余魂随逝水归何处名在新诗众不如蹉跎江浦生华发牢落寒原会素车更忆八行前日到含凄为报秣陵书
　　题亡友江畔旧居
　　寥落留三径柴扉对楚江蟏蛸集暗壁蜥蜴走寒松盖攲书幌苔衣上酒缸平生断金契到此涙成双








　　权文公集巻七
　　钦定四库全书
　　权文公集巻八
　　唐　权德舆　撰
　　杂诗
　　徳宗神武孝文皇帝挽歌词【三首】
　　覆露雍熈运澄清教化源赓歌凝庶绩羽舞被深恩纂业光文祖贻谋属孝孙恭闻留末命犹是爱元元梯航来万国玉帛庆三朝湛露恩方浃薫风曲正调晏车悲卤簿广乐遏箫韶最怆号弓处龙髯上紫霄常时栢梁宴玉斚恩波遍今日谷林归灵輼烟雨霏乔山森羽骑渭水拥旌旂仙驭何由见耘田鸟自飞顺宗至徳大安孝皇帝挽歌【三首时充卤簿使】
　　十叶开昌运三辰丽徳音荐功期瘗玉昭俭毎捐金解泽皇风遍虞泉白日沉仍闻起居注焚奏感人心孝理本忧勤功在啬神睿图传上嗣夀酒比家人仙驭三清逺行宫万象新小臣司吉从还扈属车尘晓传清跸共瞻宫辂出迎风引防旒遥想望陵愁弓劔随云气衣冠奉月游空余驾龙处揺落鼎湖秋
　　昭徳皇后挽歌词
　　淮水源流逺涂山礼命升徃年求故劔今夕祔初陵鸾镜金波澁翚衣玉彩凝千年子孙庆孝理在蒸蒸
　　大行皇太后挽歌词【三首王氏】
　　筮水灵源濬因山祔礼崇从龙开路合壁向方中殿帐金根出廞衣玉座空唯余文母化隂徳满公宫配礼归清庙灵仪出直城九虞寜厚载一惠易尊名晓漏铜壶澁秋风羽翣轻容车攀望处孺慕切皇情哀笳出长信呜咽宫车进寳劔入延津凄凉祠殿新青乌灵兆乆白燕瑞书频从此山园夕金波昭玉尘
　　恵昭皇太子梚歌词【二首】
　　前星落庆霄薤露逐晨飊宫仗黄麾出仙游紫府遥空嗟凤吹去无复鸡鸣朝今夜西园月重轮更寂寥东朝闻楚挽羽翿依俙转天归京兆新日与长安逺兰芳落故殿桂影销空苑骑吹咽不前风悲九旗巻
　　赠文敬太子挽歌词【二首】
　　盘石公封重瑶山赠礼尊归前荣备物乐善积深恩鴈沼寒波咽鸾旌夕吹翻唯余西靡树千古灞陵原铜壶晚漏初羽翣拥涂车方外留鸿寳人间得善书清笳悲绶朱邸散长裾还似缑山驾飘飖向碧虚
　　赠郑国庄穆公主挽歌【二首】
　　追饰崇汤沐遗芳蔼禁闱秋原森羽卫夜壑掩容辉睿藻悲难尽公宫望不归笳箫向烟雾疑是防鸾飞旧馆闭平阳容车啓夀堂露凝蕣英落风度薤歌长淑徳图书在皇慈礼命彰凄凉灞川曲垄树已成行
　　赠魏国宪穆公主挽歌词【二首】
　　汉制荣车服周诗美肃雍礼尊同姓主恩锡大名封外馆留图史隂堂闭徳容睿词悲薤露千古仰芳踪秦楼晓月残卤簿列才官红绶兰桂歇粉田风露寒凝笳悲驷马清镜掩孤鸾愍册徽音在都人雪涕防
　　赠梁国康公主挽歌词【二首】
　　外馆嫔仪贵中参睿渥深初笄横白玉盛服镂黄金风度箫声逺河低婺彩沉夜台留册諡凄怆即徽音杳霭异湘川飘飖驾紫烟凤楼人已去鸾镜月空悬雾湿汤沐地霜凝脂粉田音容无处所应在玉皇前故太尉兼中书令赠大师西平王挽歌词
　　翊戴推元老谋猷合大君河山封故地金石表新坟劔履悲长夜笳箫咽暮云还经誓师处薤露不堪闻故司徒兼侍中赠大傅北平郡王挽歌词
　　授律勲庸盛居中鼎鼐和佐时调四气宣力静三河忽访天京兆空传汉伏波今朝麟阁上偏轸圣情多
　　奉和礼部李尚书酬杨著作竹亭歌
　　直城朱戸相逦连九逵丹毂声阗阗春官自有花源赏终日南山当目前晨摇玉佩趋温室暮入竹溪疑洞天烟消雨过防不足晴翠鲜飚透深谷独謡一曲泛流霞闲对千竿连净緑萦廻防凿随胜地石磴岩扉光景异虚斋寂寂清籁吟幽涧纷纷杂英坠家承麟趾贵劔有龙泉赐上奉明时事无事人间方外兴偏多能以簮缨狎薜萝常通内学青莲偈更奏新声白雪歌风入松云归栋鸿飞灭处犹目送蝶舞间时梦忽成兰台有客叙交情反照中林曳履声直为君恩催造膝东方辨色谒承明
　　奉和张仆射朝天行
　　元侯重寄贞师律三郡四封今静谧丹毂常思阙下来紫泥忽自天中出军装喜气倍超程千骑鸣珂入鳯城周王致理称申甫今日贤臣见明主拜恩稽首纷无已凝旒前席皇情喜逢时自是山出云献可还同石投水昔嵗褒衣梁甫吟当时巳有致君心専城一皷妖氛静拥斾十年天泽深日日披诚奉昌运王人织路传清问仙醖甞分玉斚浓御闲更辍金羁骏元正前殿朝君臣一人负扆百福新宫悬防仗俨然合瑞气炉烟相与春万年枝上东风早佩玉晨趋光景好涂山已见首诸侯麟阁终当画元老温室沉沉漏刻移退朝賔侣每相随雄词乐职波涛阔旷度交欢云雾披自古全才贵文武懦夫只解冠章甫见公抽匣百錬光试欲磨鈆谅无取和李中丞慈恩寺清上人院牡丹花歌
　　澹荡韶光三月中牡丹偏自占春风时过寳地寻香径已见新花出故丛曲水亭西杏园北浓芳深院红霞色擢秀全胜珠树林结根幸在青莲域艶蕊鲜房次第开含烟洗露照苍苔厐眉倚仗禅僧起轻翅萦枝舞蝶来独坐南台时共美闲行古刹情何已花间一曲奏阳春应为芬芳比君子
　　锡杖歌送明楚上人归佛川
　　上人逺自西天至头陁行遍国朝寺口翻贝叶古字经手持金防声泠泠防法防身唯振锡石瀬云溪深寂寂乍来松径风更寒遥暎霜天月成魄后夜空山禅诵时寥寥挂在枯树枝真法常传心不住东西南北随縁路佛川此去何时廻应眞莫便游天台
　　马秀才草书歌【大理马正之二】
　　伯英草圣称絶伦后来学者无其人白眉年少未弱冠落纸纷纷运纎腕初闻之子十嵗余当时时軰皆不如犹轻昔日墨池学未许前贤团扇书艶彩芳姿相防缀水映荷花风转蕙三春并向指下生万象争分笔端势有时当暑如清秋满堂风雨寒飕飕乍疑崩崖瀑水落又见古木饥鼯愁变化纵横出新意眼防一字千金贵忆昔谢安问献之时人虽见那得知
　　离合诗赠张监阁老
　　黄叶从风散暗嗟时节换忽见鬓邉霜勿辞林下觞躬行君子道身负芳名早帐殿汉賔仪巾车塞垣草交情剧断金文律毎招寻始知蓬山下如见古人心
　　奉酬礼部阁老转韵离合见赠秘书监张荐
　　移居既同里多幸陪君子雅重当朝弓旌早见招植根琼林圃直夜金闺歩劝深子玉铭力竞相如赋间阔向春闱日复想光仪格言信难继木石强为词
　　礼部权侍郎阁老史馆张秘监阁老有离合酬赠之什宿直吟翫聊继此章中书舍人崔汾
　　脉脉羡佳期月夜吟丽词谏垣则随歩东观方承顾雪林消艶阳简册漏华光坐更芝兰室千载各芬芳节苦文俱盛即时仍并命翩翻紫霄中羽翮相辉暎
　　同前中书舍人杨于陵
　　校徳尽珪璋才臣时所扬放情寄文律方茂经邦术王献偕发挥十载契心期昼游有嘉话书法无隠辞信兹酬和羙言与芝兰比昨来念吟绎日觉祛蒙鄙
　　同前给事中许孟容
　　史才司秘府文哲今超古亦有擅风骚六聨文墨曹左贤三代意工艺千金字花识从臣謡人推仙阁吏如登昆阆时口诵灵眞词孙简下威鳯系霜琼玉枝
　　同前给事中冯伉
　　车马退朝后申怀在文友动词宗伯雄重美良史功亦曽吟鲍谢二妙尤増价雨【子付反】霜鸿戻天匝树乌啼夜覃思各纵横早擅希代名息心欲焚砚自腼陪羣英
　　同前戸部侍郎潘孟阳
　　咏歌有离合永夜观酬荅笥中操防牋竹简何足编意深俱妙絶心契交情结计彼官接聨言初并清切翔集本相随羽仪良在斯烟云竞文藻因喜翫新诗
　　同前国子司业武少仪
　　少年慕时彦小悟文多变木铎比羣英八方流徳声雷陈美交契雨雪音尘继恩顾各飞翔因诗覩瑰丽传野絶遗贤人希有盛迁早钦风与雅日咏赠酬篇
　　春日雪寄上张二十九丈大监请招礼部权曹长廻文絶句户部侍郎潘孟阳
　　春梅杂落雪发树防花开直须尽兴饮仁里愿同来【以下连二首俱系回文体】
　　奉酬秘书监张荐
　　迟迟日气暖漫漫雪天春知君欲醉饮思见此交亲
　　酬前
　　酒杯春醉好飞雪晚庭闲乆忆同前赏中林对逺山
　　五杂组
　　五杂组旗亭客徃复还城南陌不得巳天涯谪
　　数名诗
　　一区扬雄宅恬然无所欲二顷季子田嵗晏常自足三端固为累事物反徽束四体茍不勤安得丰菽粟五侯诚暐煜荣甚或为辱六翮未骞翔虞罗乃相触七人称作者杳杳有遐躅八桂挺竒姿森森照初旭九歌伤泽畔怨思徒刺促十翼有格言幽贞谢浮俗
　　星名诗
　　虚怀何所欲嵗晏聊懒逸云翼谢翩翻松心保贞实风秋景气爽叶落井径出陶然美酒酣所谓幽人吉自当轻尺璧岂复扫一室安用簮进贤少防斯可必
　　卦名诗
　　节变忽惊春临风骋望频支頥倦书幌歩履整山巾时鸟渐成曲杂芳随意新曙霞连观阙绮陌丽咸秦天地今交泰云雷昔遘屯中孚谅可乐书此示家人
　　药名诗
　　七泽兰房千里春潇湘花落石鳞鳞有时浪白防风起坐钓藤隂不见人
　　古人名诗
　　藩宣秉戎寄衡石崇势位年纪信不留防张良自愧樵蘓则为惬瓜李斯可畏不顾荣官尊毎陈丰畆利家林类岩巘负郭躬敛积忌满宠生嫌飬蒙恬胜智踈钟皓月晓晚景丹霞异涧谷永不谖山梁兾无累颇符生肇学得展禽尚志从此直不疑支离踈世事
　　州名诗寄道士
　　金兰同道义琼简复芝田平楚白云合幽崖丹桂连松峯明爱景石窦纳新泉兾永南山夀欢随万福延
　　八音诗
　　金谷盛繁华凉台列簮组石崇留客醉緑珠当座舞丝泪可销骨冶容竟何补竹林谅贤人满酌无所苦匏居容宴豆儒室贵环堵土皷与污尊頥神则为愈革道当在早谦光斯可取木鴈才不才吾知飬生主
　　建除诗
　　建节出王都雄雄大丈夫除书加右职骑吏拥前驱满月张繁弱含霜耀鹿卢平明跃騕褭清夜撃珊瑚定逺功那比平津防乃迂执心思报国効节在忘躯破胆销丹浦颦蛾舞緑珠危冠徒自爱长毂事应殊成绩封千室畴劳使五符収功轻骠卫致理迈黄虞开济今如此英威古不侔闭关草者无乃误为儒
　　六府诗
　　金罍暎玉俎賔友纷宴喜木兰泛方塘桂酒啓皓齿水榭临空迥酣歌当座起火云散竒峯瑶瑟韵清徴土梗乃虚论康庄有逸轨谷城一编书谈笑佐天子
　　三妇诗
　　大妇刺绣文中妇缝罗裙小妇无所作娇歌遏行云丈人且安坐金炉香正薫
　　安语
　　岩岩五岳鎭方舆八极廓清氛祲除挥金得谢归里闾象牀角枕支体舒
　　危语
　　被病独行逢乳虎狂风骇浪失棹橹举人防牓闻晓皷孱夫孽子遇妬母
　　大言
　　华嵩为佩河为带南交北朔跬歩内抟鹏作腊巨鼇鲙伸舒轶出元气外
　　小言
　　醯鸡伺晨驾蚊翼毫端棘刺分畛域蛛丝结构聊廕息蚁垤崔嵬不可陟



　　权文公集巻八
　　钦定四库全书
　　权文公集巻九
　　唐　权徳舆　撰
　　杂诗
　　杂诗【五首】
　　婉彼嬴氏女吹箫偶箫史防鸾驾非烟绰约两仙子神期谅交感相顾乃如此岂比成都人琴心中夜起阳台巫山上风雨忽清旷朝云与游龙变化千万状魂交复目断缥缈难比况兰泽不可亲凝情坐惆怅淇水春正緑上宫兰叶齐光风两揺荡鸣佩出中闺一顾授横波千金呈瓠犀徒然路傍子怳怳复凄凄碧树泛鲜飚玉琴含妙曲佳人掩鸾镜婉婉凝相瞩文袿映束素香黛宜緑寂寞逺怀春何时来比目含颦倚瑶瑟丹慊结繁虑失身不自还万恨随玉筯蘼芜山下路团扇秋风去君看心断时犹在目成处
　　广陵诗
　　广陵寔佳丽隋季此为京八方称辐辏五逹如砥平大斾映空色笳箫发连营层防出重霄金碧摩颢清交驰流水毂迥接浮云甍青楼旭日暎緑野春风晴喷玉光照地颦蛾价倾城灯前互巧笑陌上相逢迎飘飖翠羽薄淹暎红襦明兰麝逺不散管闲自清曲士守文墨逹人随性情茫茫竟同尽冉冉将何营且申今日欢莫务身后名肯学诸儒軰书窓误一生
　　古意
　　家人强进酒酒后能忘情持杯未饮时众感纷已盈明月照我房庭柯振秋声空庭白露下枕席凉风生所思万里余水阔山纵横佳期慿梦想未晓愁鸡鸣愿将一心人当年欢乐平长筵映玉俎素手弹秦筝睇呈巧笑恵音激凄清此愿良未果永懐空如酲
　　杂言和常州李员外副使春日戯题十首
　　随风栁絮轻暎日杏花明无奈花深处流莺三数声兰桡画舸转花塘水暎风揺路渐香任兴不知行近逺更怜防月照鸣榔
　　檐前晓色惊双鷰户外春风舞百花粉署可怜闲对此唯令碧玉泛流霞
　　枕上觉外晓怯朝光惊曙鸟花坠露满芳沼栁如丝风袅袅佳期逺相见少试一望魂杳渺
　　闲庭无事独歩春辉韶光满目落蘂盈衣芳树交柯文禽并飞婉彼君子怅然有违对酒不饮横琴不挥不挥者何知音诚希
　　江春好游衍处处芳菲积防舫入花津香车依栁陌緑杨烟袅袅红蕊莺寂寂如何愁思人独与风光隔曙月渐到前移樽更就芳筵轻吹乍揺兰烛春光暗入花钿丝竹偏宜静夜绮罗共占韶年不遣通宵尽醉定知辜负风烟
　　露洗百花新开月照人緑销暗烛兰径扫清尘双燕频惊梦三桃竞报春相思寂不语珠涙洒红巾雨歇风轻一院香红芳緑翠接东墙春衣试出当轩立定被邻家暗断膓
　　春风半春光遍栁如丝花似霰归心劳梦寐逺目伤游眄可惜长安无限春年年空向江南见
　　相思曲
　　少小别潘郎娇羞倚画堂有时裁尺素无事约残黄鹊语临妆镜花飞落绣牀相思不解説明月照空房
　　古乐府
　　光风澹荡百花吐楼上朝朝学歌舞身年二八壻侍中防妹承恩兄尚主緑珠箔绣鸳鸯侍婢先焚百和香鸎啼自出不知曙寂寂罗帏春梦长
　　渡秋江二首
　　秋江平秋月明孤舟独夜万里情万里情相思逺人不见兮泪满眼
　　渡秋江兮然望秋月兮婵娟色如练万里遍我有所思兮不得见不得见兮露寒水深耿遥夜兮伤心
　　秋闺月
　　三五二八月如练海上天涯应共见不知何处玉楼前乍入深闺玳筵露浓香迳和愁坐风动罗帷照独眠初卷珠看不足斜抱箜篌未成曲稍映糚防临绮遥知不语涙双双此时愁望知何极万里秋天同一色霭霭遥分陌上光迢迢对此闺中忆早晚归来欢防同可怜歌吹月明中此夜不堪膓断絶愿随流影到辽东
　　薄命篇
　　昔住邯郸年尚少只是娇羞弄花鸟青楼碧纱大道邉緑杨日暮风袅袅婵姢玉貌二八余自怜顔色花不如丽质全胜秦氏女藁砧寜用専城居嵗去年来年渐长青春红粉全堪赏玉楼珠箔但闲居南陌东城讵来徃韶光日日看渐迟标梅既落行有时寜知燕赵娉婷子飜嫁幽并游侠儿年年结束青丝骑出门一去何时至秋月空悬翡翠春帏嬾卧鸳鸯被沙塞经时不寄书深闺愁独意何如花前拭涙情无限月下调琴恨有余离别苦多相见少洞房愁梦何由晓闲看双燕涙霏霏静对空牀魂悄悄镜里红顔不自禁陌头香骑动春心为问佳期早晚是人人总解有黄金
　　放歌行
　　夕阳不驻东流急荣名贵在当年立青春虚度无所成白首衘悲亦何及拂衣西笑出东山君臣道合俄顷间一言一笑玉墀上变化生涯如等闲朱门杳杳列华防座中皆是王侯客鸣环动佩暗骏马花白玉鞍十千防酒不知贵半醉留賔邀尽欢银烛煌煌夜将乆侍婢金罍防春酒春酒盛来琥珀光暗闻兰麝防船香乍看皓腕映罗袖防听清歌发杏梁双环美人君不见一一皆胜赵飞燕迎杯乍举石榴裙匀粉时交合欢扇未央钟漏醉中闻聨骑朝天曙色分双阙烟云遥霭霭五衢车马乱纷纷罢朝鸣佩骤归鞍今日还同昨日欢嵗嵗年年恣游防出门满路光辉遍一身自乐何足言九族为荣真可羡男儿称意须及时闭门下帷人不知年光看逐转蓬尽徒咏东山招隠诗
　　杂言旅馆雪晴又覩新月众兴所感因成杂言
　　寥寥深夜雪初晴楼上云开月渐明池中片影依稀见外清光逺近生皎皎晴空疑破镜广庭积素偏相映珠巻却光更深玉指持来色逾浄梦觉青楼最可怜婵娟素魄满寒天天地寥寥同一色秦淮楚江无限极归鸿断猿何处声深闺旅馆遥相忆长安五侯华阁开嘉賔列座倾金罍赏明月翫流雪纎手蛾眉座中设清歌一声无断絶夜已乆乐未阑狐裘兽炭不知寒珠环翠佩声履舄纷纭桂袖攅朱顔倚醉尽君欢人生少年全不乆相看且劝杯中酒丈夫富贵自有期映雪读书徒白首
　　玉防体
　　鸎啼兰已红见出鳯城东粉汗宜斜日衣香逐上风情来不自觉暗驻五花
　　婵娟二八正娇羞日暮相逢南陌头试问佳期不肯道落花深处指青楼
　　隠暎罗衫薄轻盈玉腕圆相逢不肯语防笑画屏前知向辽东去由来防许愁破顔君莫恠娇小不禁羞楼上吹箫罢闺中刺绣防佳期不可见尽日涙潺潺涙尽瑚枕魂销玳瑁牀罗衣不忍看羞见绣鸳鸯君去期花时花时君不至檐前双燕飞落妾相思涙空闺灭烛后罗幌独眠时涙尽膓欲断心知人不知秋风一夜至吹尽后庭花莫作经时别西邻是宋家独自披衣坐更深月露寒隔檐膓欲断争敢下堦看昨夜裙带解今朝蟢子飞鈆华不可弃莫是藳砧归万里行人至深闺夜未眠双眉灯下扫不待镜防前
　　赠友人【时友人新有别恨者】
　　知向巫山逢日暮轻袿玉佩蹔淹流晓随云雨归何处还是襄王梦觉愁
　　舟行见月
　　月入孤舟夜半晴寥寥霜鴈两三声洞房烛影在何处欲寄相思梦不成
　　杂兴五首
　　丛鬓愁眉时势新初笄絶代北方人一颦一笑千金重肯似成都夜失身
　　乍听丝声似竹声又疑丹穴九雏惊金波露洗净于昼寂寞不堪深夜情
　　琥珀樽开月映檐调理曲指纎纎含羞敛态劝君住更奏新声刮骨盐
　　乳燕双飞莺乱啼百花如绣照深闺新妆对镜知无比防笑时时出瓠犀
　　巫山云雨洛川神珠襻香腰稳称身惆怅糚成君不见含情起立问傍人




　　权文公集巻九
　　钦定四库全书
　　权文公集巻十
　　唐　权德舆　撰
　　杂诗
　　只役江西路上以诗代书寄内
　　辛苦事行役风波倦晨暮揺揺结遐心靡靡即长路别来如昨日毎见缺蟾兎潮信催客帆春光变江树官游岂云惬归梦无复数愧非超旷姿循此局促歩笑言思暇日规劝多逺度鹑服我乆安荆钗君所慕伊予多昧理初不渉世务适因拥肿材成此嬾慢趣一身常抱病不复理章句胸中无町畦与物且多忤既非大川檝则守南山雾胡为出处间徒使名利汚羇孤望予禄孩穉待我餔未能即忘怀恨恨以此故终当税鞿鞅岂待毕婚娶如何乆人寰俯仰学举措衡茅去迢遰水陆两驰骛晣晣窥晓星涂涂践朝露静闻田鸖起逺见沙鸥聚恠石不易跻急湍那可泝渔商闻逺岸烟火明古渡下碇夜已深上碕波不驻畏途信非一离念纷难具枕席有余清壶觞无与晤南方出兰桂归日自分付北留琴书无乃委童孺春江足鱼鴈彼此勤尺素早晚到中闺怡然两相顾
　　夜泊有怀
　　栖鸟向前林暝色生寒芜孤舟去不息众感非一途川程方浩淼离思纷郁纡转枕眼未熟拥衾涙已濡窘然风水上寝食疲朝晡心想洞房夜知君还向隅
　　自桐庐如兰溪有寄
　　东南江路旧知名惆怅春深又独行新妇山头云半敛女儿滩上月初明风前荡飏双飞蝶花里间关百啭莺满目归心何处説攲眠搔首不胜情
　　相思树
　　家寄江东逺身对江西春空见相思树不见相思人
　　石楠树
　　石楠红叶透帘春忆得糚成下锦茵试折一枝含万恨分明説向梦中人
　　斗子滩
　　斗子滩头夜已深月华偏照此时心春江风水连天濶归梦悠掦何处寻
　　黄蘖馆
　　駈车振楫越山川晓通宵冐烟雨青枫浦上魂已销黄蘖馆前心自苦
　　清明日次弋阳
　　自叹清明在逺乡桐花覆水葛溪长家人定是持新火防作孤灯照洞房
　　中书夜直寄赠
　　通籍在金闺懐君百虑迷迢迢五夜永脉脉两心齐歩履疲青琐开缄倦紫泥不堪风雨夜转枕忆鸿妻
　　病中寓直代书题寄
　　愚夫何所任多病感君深自谓青春壮寜知白髪侵寝兴劳善祝踈嬾愧良箴寂寞闻宫漏那堪直夜心端午日礼部宿斋有衣服防结之贶以诗还荅
　　良辰当五日偕老祝千年防缕同心丽轻裾暎体鲜寂寥斋昼省欵曲擘香牋更想传觞处孙孩遍目前
　　酬九日
　　重九共游娱秋光景气殊他时头似雪还对插茱茰
　　和九日从杨氏姊游
　　秋光风露天令节庆初筵易象家人吉闺门女士贤招邀菊酒防属和栁花篇今日同心赏全胜落防年上巳日贡院考杂文不遂赴九华观祓禊之防以二絶句申赠
　　三月韶光处处新九华仙洞七香轮老夫留滞何由徃珉玉相和正绕身【时以沽美玉为诗题】
　　禊饮寻春兴有余深情婉婉见双鱼同心齐体如身到临水烦君便祓除
　　和九华观见怀贡院八韵
　　上已好风景仙家足芳菲地殊兰亭防人似山隂归丹灶缀珠掩白云岩径防眞官集女士虚室涵春辉拘限心杳杳欢言望依依滞兹文墨职坐与琴觞违丽曲涤烦虚幽缄发清机支頥一吟想恨不双飜飞
　　桃源篇
　　小年甞读桃源记忽覩良工施绘事岩径初欣缭绕通溪风转觉芬芳异一路鲜云杂彩霞渔舟逺逺逐桃花渐入空蒙迷鸟道寜知掩映有人家厐眉秀骨争迎客凿井耕田人世隔不知汉代有衣冠犹説秦家变阡陌石髓云英甘且香仙翁留飰出青囊相逢自是松乔侣良防应殊刘阮郎内子闲吟倚瑶瑟翫此沉沉销永日忽闻丽曲金玉声便使老夫思阁笔
　　新月与儿女夜坐听琴举酒
　　泥泥露凝叶骚骚风入林以兹皓月圆不厌良夜深列坐屏轻箑放怀弦素琴儿女各冠笄孙孩绕衣襟乃知大隠趣宛若沧洲心方结偕老期岂惮华发侵笑语向兰室风流传玉音愧君袖中字价重双南金
　　七夕
　　今日云軿渡鹊桥应非脉脉与迢迢家人竞喜开妆镜月下穿针拜九霄
　　县君赴兴庆宫朝贺载之奉行册礼因书即事
　　合交欢二十年今朝比翼共朝天风传漏刻香车度日照旌旗防仗鲜顾我华簮鸣玉佩防君盛服耀金钿相期偕老宜家处鹤髪鱼轩更可怜
　　元和元年防恩封成纪县伯时室中封安喜县君感庆兼怀聊申贺赠
　　启土封成纪宜家县安喜同欣井赋开共受闺门祉珩璜聨采组琴瑟谐宫徴更待悬车时与君欢暮齿河南崔尹即安喜从兄宜于室家四十余嵗一昨寓书病传永写告身既枉善祝因成絶句
　　五色金光鸾鳯飞三川墨妙巧相辉尊崇善祝今如此共待曽捧翟衣
　　奉使丰陵职司卤簿通宵渉路因寄内
　　防仗列森森行宫夜漏深殳鋋方启路钲皷正交音曙月思兰室前山辩谷林家人念行役应见此时心酬南园新亭宴防璩新第慰庆之作时任賔客
　　南亭烟景浓平视中南峯官闲似休沐尽室来相从日抱汉隂瓮或成蝴蝶梦树老欲连云竹深疑入洞欢言交羽觞列坐俨成行歌吟不能去待此明月光好逑蕴明识内顾多慙色不厌梁鸿贫常讥伯宗直予壻信时英谏垣金玉声男儿才弱冠射防幸成名偃放斯自足翛然去营欲散木固无堪虚舟常任触大隠本无心喜君流好音相期悬车嵗此地即中林
　　七夕见与诸孙题乞巧文
　　外孙争乞巧内子共题文隠暎花奁对参差绮席分鹊桥临片月河皷掩轻云羡此婴儿辈欢呼彻曙闻
　　太常寺宿斋有寄
　　转枕挑灯晓鸡相君应叹太常妻长年多病偏相忆不遣归时醉似泥
　　朝廻阅乐寄絶句
　　子城风暖百花初楼上兹引导车曲罢卿卿理驺驭细君相望意何如
　　中书宿斋有寄
　　铜壶漏滴斗阑干泛灔金波照露盘遥想洞房眠正熟不堪深夜鳯池寒
　　中书送勑赐斋馔戯酬
　　常日每齐眉今朝共解頥遥知大官膳应与众雏嬉
　　勑赐长夀酒因口号以赠
　　恩霑长夀酒归遗同心人满酌共君醉一杯千万春
　　冬至日宿斋时郡君南内朝谒因寄
　　清斋独向圆丘拜盛服想君兴庆朝明日一阳生百福不辞相望阻寒宵
　　发峡石路上却寄内
　　莎栅东行五谷深千峯万壑雨沉沉细君防日路经此应见悲翁相望心
　　贞元七年防恩除太常慱士自江东来朝时与郡君同行西兵庙停车祝谒元和八年拜东都留守途次祠下追计前事已二十三年于兹矣时郡君以疾恙续发因代书却寄
　　忆昔辛未嵗诏书下江壖尽室赴礼官脂车杂辎軿行役过梁苑淹留经圃田【郡君表姊壻元俯为宣武从事权理宋君州郡从壻李融时为郑州各淹留累日】秦关信百二征驾逾三千仙掌眺莲峯灵祠谒金天驺驭俨已驻女巫争来前动容既纷若展敬方肃然【时为女巫所导过于恭敬不能具举】蹇歩入国门华簮拱祥烟諌曹迨居守倏巳十六迁及兹东乗辕二十余三年盛明受恩泽清近皆聨翩忽当礼寺重俄黍相印悬陈力才不任乞骸词颇坚解龟罢金鼎赐劔犹龙泉鄙夫何所能实頼中馈贤谈笑皆体逺箴防谅才全拜恩理晨装诏使来骈阗风生鞍马疾日出旌旗鲜信宿歴道途曩游记周旋蹔别亦不易沉疴今来痊医方验桐君道术依竺干庶慿神明佑得使疾恙蠲【医工辅氏深于药清诊益切大比丘尼优昙持念精至并约同来累路将防】永怀心如惔引望脰已防离披夏云尽皎镜秋月圆开缄讽色丝撰日驰平肩延企劳梦寐涕洟暗潺湲想已给经兹还复申祝延摄拜奠清酤相期保华颠逺慙周君较拟顾彦先慇懃俟来报泪墨书此篇










　　权文公集巻十
