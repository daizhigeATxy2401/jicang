　　钦定四库全书　　　　　集部三
　　提要
　　襄陵文集十二卷　　　别集类二【宋】
　　【臣】等谨案襄陵文集十二卷宋许翰撰翰字崧老拱州襄邑人元祐三年进士徽宗钦宗时再为给事中擢同知枢密院以议论不合去高宗即位召为尚书右丞兼权门下侍郎复乞宫祠以归事迹具宋史本传据蔡绦铁围山丛谈所载绦与翰葢最相契然史称翰于宣和间即奏记蔡京谓百姓困弊起为盗贼天下有危亡之忧愿罢云中之师修邉保境时不能用其后燕山之役卒以召衅论者谓其有曲突徙薪之谋其谏种师道不当罢疏至三四上亦深得救时要领至南渡后入践政府极论黄潜善奸邪而力言李纲忠义可用致为宵小齮龁去位生平正直之节终始不挠今所上章奏具在集中其劲气凛然犹可想见然则绦所记录亦为其西清诗话依附苏黄以求名耳不足为翰累也翰所着有论语解春秋传诸书盖颇究心扵经术深故发为文章具有源本惟论配享劄子一通称扬雄与孟子异世同功请以配食孔子庙廷位次孟子其说颇为诬谬耳陈振孙书录解题称襄陵集二十四卷其本久佚今据永乐大典所载采辑编次厘为十二卷其奏疏为永乐大典所原缺者则别据厯代名臣奏议补入庶直言谠论犹得以考见其什一云乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀


　　钦定四库全书
　　襄陵文集卷一　　　　　　宋　许翰　撰制
　　蔡伷除待制制【为防对玉婴神变经】
　　朕只若天命开明道机嘉与羣生共防休祉制为真简备着灵文厯选时才是正谬误逮观奏御咸极精深某官生于名家席其素业文学之誉声动胶庠办治之能风生郡县比自合宫之贰陞聨秘殿之华成书既刋赏渥宜懋遂参法从是谓异恩益励猷为往膺宠奨防州坑垆火齐之才可承信郎制【为自备才力不借官本赍到净利依格补官】
　　勅某地有珍产尔能发之以佐国用在法当録勉尔力以听官使可
　　邵防为父阵亡可承信郎制
　　士有伏节死事不得身受典赏则子获承之所以明恩而起信也俾秩以官用劝忠顺往服恩荣圗所以报可
　　金重寳等授承信郎制
　　边吏无良羌戎弗率靖夏失守覆我嘉师朕心憯焉不忘震悼深诏执事厚録其孤俾秩以官用慰伏节惟忠惟孝往服恩荣勿忝前修祗若予训
　　节度使郭仲妻侄陈乞补承信郎制
　　朕于殿岩之臣加厚其老而勤恤其亡犹以为未也至其族姻多俾甄録而尔防泽焉往饬其躬以聴官使可
　　蕃官男为父阵亡补承信郎制
　　勅某等朕以仁覆天下欲息兵甚间者夏贼扰边师不得息至使豪俊制寿于锋镝忠义伏节于原野非朕志也故深诏执事録死事者之子孙厚厥宠秩称朕所以哀矜之意可
　　周江呈试武艺补承信郎制
　　有司以尔武力闻朕临观便殿挽强蹠劲可官而使往祗宠命图所以报可
　　策伊克阿授承信郎制
　　邉吏言尔去戎即华忠効纯白有力于军旌尔以官往其图报
　　绰尔授承信郎制
　　尔能勤事伏节精白着明而弗获受赏朕甚矜之秩尔以官用劝忠顺
　　待诏沈明补承信郎制
　　尔服勤禁苑积有功绪宠以官使往防勿懈可
　　林致和修造所有劳并补承信郎制
　　勅尔等祗服禁严有劳可録膺兹宠秩往懋事功可
　　黄宴寳可承节郎制
　　尔能深入谿洞斩馘丑虏陷锐不顾伤夷可矜秩以官荣励厥忠勇
　　蕃官莫延丰纳土补承节郎制
　　盛时普覆逺人咸賔谿洞阻深籍土来请嘉尔首奋忠孝精白被以恩华往为荣耀
　　太学生充大晟府制撰葛庻几补廸功郎制
　　尔以太学诸生业文游艺职乐府词采可观既阅嵗时当防差録登于初秩往励修能可
　　郭蔓之等并可閤门宣赞舍人制
　　尔父为国虎臣茂建帅节出捍邉圉入防殿严蔚有劳能宜防寿祉奄云沦谢朕甚悼焉俾録诸孤用示勤恤或増尔秩或跻尔职咸膺异数往绍遗可
　　胡悈转遥郡刺史制
　　比命元枢宣威西夏分遣官吏充备使令逮此罢司咸防序绩尔释轩墀赞相之职而膺郡符刺举之荣是谓异恩毋忘报効
　　耿自求盐课转官制
　　有司言尔能督县吏劝耕卤壤抑末业之民使着于本不惟鹾利是通懋进厥官用醻祗敏
　　王履转官制【转行朝议】
　　非法则天下之分不定非徳则天下之志不通朕执成宪以御多方而时因人心有所施予所以示徳也尔于持国使节愿还任子之恩以进尔官虽诡着令朕方务惇孝治安得不委聴焉可
　　朱芾转官制【监察御史前任修肇基发祥宫了毕】
　　维伊雒之山川閟祖宗之弓剑宜伸福禄益佑神灵是考祠宫用严像教规摹大壮之制讴歌长发之祥不曰告成有嘉时敏肆敷斯宠懋着厥勤尔以一时之英尝总百工之事其増荣秩益励修能
　　时道陈转官制
　　尔扬国使节董振一路摄总茶事仅逾嵗年则商贾阜通货贿滋殖逋负之民争输不絶可谓能矣畴用进官以示褒励
　　待制王本转官制【提举京畿应副烧军德楼琉璃等】
　　勅朕新宫城之象魏重邦国之威灵工师効能郡县共职获曜临彼四海用祗若予一人凡与有功咸宜受祉某官顷使节实总畿封甓甃所资甄陶必济嘉尔经营之力疏兹优渥之恩畴以宠荣往其膺保可
　　石思转官制【为应副宣徳楼催促东南路木植】
　　勅朕新宫城之象魏重邦国之威灵工师効能郡县共职获曜临彼四海用祗若予一人凡与有功咸宜受祉某官以尔比膺登擢往使东南能出穷山之材以奉凌云之构有嘉干济是锡宠荣懋厥进修图夫报称可李宗旦边功转一官蕃官藏布转两官制
　　疆埸之事金革时交数级论功是亦彛典往膺荣秩图报厚恩可
　　尔以长技为国捍邉上功幕府疏荣増秩为尔种落光宠使咸知忠顺之利可
　　都壕塞履正大夫蓝安民修置积水转官制
　　勅先王制地之法沟洫浍川与田壤错气有所导水不羡溢后世田非古制河渠简少而又官吏玩常不以时濬故嵗或一水则民被其灾尔某官等比受诏防相观髙下疏川导滞以利甸服计不愆素役不告劳懋进厥官用序尔绩可
　　防御使曹泽等转官制
　　勅因事着能臣隣所务计功疏宠君道之常某官识度敏明材猷强济比将诏防以董事功决塞有方经营不日亦何爱于荣秩以加贲于成劳励尔忠勤副朕眷奬可
　　勅王宗望等制
　　勅因事着能臣隣所务计功疏宠君道之常某官识度敏明材猷强济比将诏防之严往视河渠之役逮兹底绩实与有劳亦懋官荣用醻忠力可
　　楚拉等转官制
　　眷言戎索乆壮邉威静则为国藩篱动则为军掎角第功论赏岂限彛章
　　张域转官制
　　泸南郡县华戎错居土多旷而弗耕俗率犷而未扰比召邉吏募民为兵授田以籍教之耕战使财用内足于疆陲而威声外震于蛮貊庻几南服恃以阜安尔以材猷克将使指经营镇抚跻登厥绪奏功来上朕甚嘉之懋进荣资用劝忠力
　　李宗旦邉功转官制
　　尔出服戎弨归数军实而以多获闻进秩躐等往旌忠力
　　蒙山等邉功转官制
　　险道倾侧且驰且射风雨罢劳饥渇不困凡戎之长技蕃堡皆有焉征西之役大兵冲加之以众而蕃堡以其长技与之毒逐故战无不克今国家赏尔于此则少褒矣不立竒功以自着其亦何以报哉夫能去戎即华又能承天下之威首奋而有功焉是皆王灵之所宜嘉懋官一等以励忠顺
　　知延安府刘延寿转官制
　　勅祖宗以来闗陜之间鼓鐡为币民习安之而比年郡县法令益弛无以权物钱遂大轻用诏司存以时矫革某官克祗成命并警列城来奏敏功取先诸道市不敢贡以顺指令家无或殊咸适志愿有嘉所列懋进尔官夫治民以康阜为功而事君以忠信为徳勉终谐允务称褒荣可
　　亷访使者罗宇转官制
　　勅朕有作猷付之郡县凡奏功于同日则列爵而普畴矧在使华可无褒励尔选于近着省彼列城搅鄜延之奏功首闗陜之诸道嘉尔董振锡赐恩荣茂进厥官益祗乃事可
　　孔弼邉功转官制
　　作制戎城襟帯西陲屯兵严固据贼要害而版筑告成莫或犯猎将必有师旅震叠捍卫之勤尔能于此馘其首豪而第功焉超迁厥秩用劝忠力
　　李绍邉功转官制
　　朕设爵赏以待功吏以状闻小大必録往膺斯渥益懋尔能可
　　侯中立宣司结局转官制
　　西方用兵郡县被其劳今天诱戎心释兵请命朕因时制宜诏使邉吏保疆与民休息而大臣具列尔等给凡军事有功前日肆増尔秩以休厥勤可
　　属遣近辅经畧逺人威武屡扬羣丑既屈岂特将吏之外捍亦繄司存之内勤尔等咸以时材典斯禁帑实济戎务使无乏兴懋进厥官用畴尔事可
　　曹鼎等邉功转官制
　　古人有言曰武功以显重今尔仅获二级而躐进四官未有显功而褒赏已重矣往思所以为报将何如哉夫国恩无穷而人之所受各以其分尔等尚能计尔之功观尔之赏必将竦懝而思所以报矣
　　穷蜀絶徼蛮夷杂居羣吏图功矢石屡接尔亦于此第赏入流徃服恩荣尚懐忠报
　　王渊为修兎原河转官制
　　日者大河南齧广武以危清汴尔父疏兎原河又为直河杀水之怒黄浊比徙频河郡县无决溢忧都城晏安俱頼其力进尔之秩用示褒嘉诗不云乎维其有之是以似之尔其勉焉可
　　中书舍人梅执礼神霄宫进书转一官制
　　朕定摹神霄宏贲珍馆着为宪令祗若神休鬰彼琅书陈于几阁某官才髙文富学优识明顷在宰司实与次之逮兹奏御不废畴庸往服明恩益图逺业可
　　穆沃攻讨转官制
　　勅夏人敢桀筑伪永强军以闚邉环庆出师击破之将吏有功可咸甄序可
　　勅赵福等制
　　黠羌不靖屡犯刍荛邉吏捍御使无大侵数级计功咸使叙进可
　　勅安祥等制
　　将吏出境交绥获级邉书上功无不褒録赏小为明是以军志可
　　勅姚亷仲等制
　　夏贼玩武筑城屯聚以闚邉利临以天下兵荡析不保咸使书功可
　　范秘赵子游转官制
　　勅某人等事无不可辑也难在辑事而不扰于民官非不可取也要在取官而无愧于国茶法马政行于秦蜀尔等实赞使事以济办闻朕甚嘉之懋官一等以旌其能顾朕深居法宫瞻望参井之间去国万里将明徳意属在使轺其各诚乃心礼佐厥长往思所以奉事而不扰者则多取予官而无愧焉
　　赵永亨等转官制
　　朕览邉奏第功肆赏尔以天壕原功进秩二等往膺恩荣务尽忠力
　　勅封承彦制
　　帅司言尔以伏兵逆敌军无失亡而有获焉俾进厥官以励余勇
　　勅刘彦勲制
　　疆陲有警将吏论功名在防书庆赏斯下欲人知赴敌防利之速也
　　髙拣转官制【为六朝寳训告成】
　　祖宗至意典册具存比诏儒臣聿修先训尔某官克祗于事跻登厥功逮奏成书有嘉勤力懋陞荣秩増重横班往服恩华益图报称
　　詹事转官制【为任发运使日改宫观及徳士等事】
　　朕不爱爵赏以待天下之能有功者盖以状闻则必差録尔某官奉使江淮取宠频繁致位光显可谓能矣今又计尔冠巾出众使州处于宫观无或拒违又籍其西方之具输铜县官综是六州之功而増厥秩焉资清职近观聴所荣益励猷为以图报称可
　　都水丞荣毖等转官制
　　勅某官等官吏奉事不废职也而比年以来轻重眡劳毎加赏焉者所以示厚国家之恩岂有量哉尔等前日广武诸役力捍大河使不为败咸序其绩懋官以劝是维宠渥往其钦哉可
　　毕桓等转官制
　　勅某官等盖闻乐出于虗而成于和天下之治至于幽明之徳交归而飞潜之类无间此乐之道帝王公孤之任也其在于器有数有度节奏有文则学士大夫之所讲明有司之所持循职业必有所萃矣尔等咸以时材与闻乐事建定钟律旅陈陛庭临观有嘉金石谐婉懋官一等用示褒宠
　　王曦转一官制【为差管押大理国进黄马赴关】
　　逺人进马尔防其行来自岭海有劳可序进官一等往其祗服可
　　刘植等转一官制
　　勅某等朕网罗放失旧闻开解汪洋奥义垂诏万世作为一经汝等各以精博之能与有编削之绩成书来上嘉叹不忘俾进厥官以作尔宠
　　种师周等邉功特转官制
　　勅具官某朕用兵西夏还师奏功凡共武服多所甄録尔増秩有差莫匪优恩尚图忠报
　　程唐磨勘转官制
　　在昔唐虞道宥天下而时稽庻绩黜幽陟明文理宻察则以定治某官聨华从橐偃镇钜藩盖宠显矣而有司所谨伐阅有考序迁维公国之典彞不可废也
　　武兖国邉功转官制
　　勅某尔获一虏而进官一等此国之厚恩异赏也不有后效何以报称
　　入内郑惠转官制
　　尔乆事朕克谨诚徳出入禁闼朝夕厯年其福当介于神明有糓可诒于子孙比考成书之绩肆推奕世之恩往祗尔躬母怠嗣训可
　　河东采斫木植李宗等转一官制
　　勅朕作新象魏临莅寰区曽是栋楹榱桷之材伐取岩峦谿壑之秀嘉车航之沓至纷斧藻之并兴逮此考成可忘褒序尔等各扬厥职以济斯功有劳可矜有绩可録咸増荣秩往服明恩可
　　提举修建宣徳楼张懐寳等转官制
　　勅维时观阙重国威霛既底新成不忘赏劳以尔克祗厥事用济成功有嘉庸能俾进资秩钦承以报往惟懋哉可
　　孙珪重伤部三百人折外亡失二十五人转四官制
　　勅某官盖闻行疑赏所以示厚也尔将士卒多所失亡而邉吏以尔重伤闻姑援赏秩庻观来効可
　　著作郎刘间修建秘书有道徳院管勾文字转一官制
　　朕观羣伦而施化各附所安揽道徳以为宗皆原于一用宏府寺肇建司存曽是作兴稽考之烦属尔疏明敏邵之助成劳既奏序绩宜先茂进荣资于昭宠奨可
　　辛彦宗移修殿前司转一官制
　　勅某官总提虎旅祗防龙墀壮厥攸司新兹庻宇克共是役既奏尔功懋以荣资往其承序可
　　潼川路提刑蒲卣修城转官制
　　勅某官眷彼蜀道控于潼川董燕师以完城既新岩邑考盟府之藏典加贲劳能尔郁以时英逺扬使节懋建矗云之固雄开厯井之观擢以殊荣宠兹时敏
　　王贵修宣徳楼了毕转官制
　　勅尔等祗服役事作新端闱典赏既行劳能咸序遥总兵团之重往増军籍之华益慎攸司母忘宠奨可登璹等修完城都府仓库营庙等毕转官制
　　勅某官等成都之重实控巴蜀曽是府库仓廪犴狱邮传营屯祠宫规摹未宏气象无观穿漏圯夷积不缮治无以发锦江玉垒之胜而壮虎牙厘纛之威肆诏有司作而新之民不告劳防不愆素则尔等与有勤焉畴庸进秩国有彛典可
　　陈良弼为六朝寳训书成及职事修举可特转阶官二等制
　　六圣明谟万世祗若浑尔唐虞之典既奏册书粲然河洛之文永膺寳镇肆锡宠褒之数大畴赞协之劳眷予迩臣蔚有多绩用因先训并进荣资某官忠勤自将明敏众服周旋省禁宻勿殿严内承诏令之传外总事功之众朕所亲倚人鲜俪俦盖靡劳而不宣亦何纷而不理懋极武阶之峻式昭眷礼之隆往慎猷为益承周渥徽猷阁直学士应安道转官制【为平江措置开濬江浦作田】
　　勅眡功行赏国之典也比诏有司作治江浦庻尽地力俾无遗利今以大田数万顷奏使其名与实賔则宜赏与功称某官尔守平江实总斯役夫吏举其职则邦国可富万民可养百物可生凡古所谓事功之劳者无乃在此懋进尔官用劝本务可
　　髙公纯转官制【为河东保甲司籴到斛斗备邉】
　　勅四海之界于太行二防之冲制在全晋屯兵于烽堠宴清之日积粟于囷廪狼戾之时此国家镇抚之至权而使事经营之先务尔某官克奉诏防遂寛顾忧储峙一方课最诸路其懋横班之宠用増持节之华益念报忠勿替祗敏可
　　邹清转遥郡制
　　夫以曼缨之士积横戈之劳登于正使列在大夫盖宠荣矣至于遥领郡刺之重非有竒功国不转授而尔以累赏得之是谓异恩其可以思报矣
　　李宗为措置河东路采斫木植除直秘阁制
　　勅图书之府英隽所储籍通其间世以为宠尔选于朝着遣以使华能悉乃心以称朕意陞聨延阁増贲輶车益励事功往祗眷倚可
　　孟昌龄复官制
　　禁从之臣恩礼所厚其负瑕玷毎懐涤除某官夙有劳能服在宠显昭奸弗至诒累维公于稽典彛未应甄叙朕嘉尔勤承业匪懈俾还故秩爰示殊私益图事功是维报称
　　廸功郎上官宏邉功换授忠训郎制
　　尔以赀为郎而邉臣奏功具名来请朕弗之逆也而改尔之秩以从武列尚图报効毋忝宠荣
　　刘仲武乞以管军恩例与男镗閤职制
　　武臣而职上閤盖华选也尔父帅邉以汝来请朕弗逆而授之往思祗慎求称宠荣可
　　罝勒斡斯结等制
　　尔能奋迹于蕃豪而効忠于帝室数当戎防以佐邉兵朕亦何爱于一官以慰尔向慕之心而励尔勇悍之气也蕃豪族姓天资纯固一识忠义守不可移武悍骁果邉兵頼焉尔力战既乆宠阶已髙其膺郡刺之荣兼总戎辖之重往思力効以报异恩
　　勅孙珪等制
　　朕用兵西方嘉士大夫之积勤论多第功鲜不甄録而尔与焉尔其无以施之为易而不思报也
　　勅王仲寜等制
　　军政以诛大为威赏小为明此善志也朕览邉奏第功行赏而不汝遗焉庻几明无不昭矣
　　勅赵进等制
　　振旅言还奏功沓至涣班爵秩敷锡恩荣尔与在军膺此差録惟忠与勇往报所防
　　勅向世僖等制
　　防盗之警时政所严捕讨之功国典攸重有司言尔有斩刈剧贼抚降羣丑之劳乆未褒叙其不可以不图矣
　　秦湛修道史制
　　朕懐髙真风槩可考诏修信史传载厥遗必擢国华俾赞编削以尔文学英博克自发闻秩之以官服在兹选宠渥之异士类所矜其往钦承以副褒励




　　钦定四库全书
　　襄陵文集巻二　　　　　　宋　许翰　撰制
　　占城国进奉使蒲毕率等加官制
　　朕承列圣之丕图抚重熈之昌运际天所覆奉国称臣尔等起于遐方服我至化占风云于律吕知中国之可朝絶山海于梯航奉逺珍而来贡观光有庆率礼无违嘉斯纯固之诚被以光华之秩往钦宠数归荣异邦
　　蕃官谢迈格等制
　　尔等躬率种族为国捍邉元戎奏功屡进厥秩今兹论赏复加厚焉尚识殊恩徃思効绩可
　　勅邹子崇制
　　朕念遐陬务推逺徳威辟国据有要荒保险成城绥靖疆埸克济作兴之役有嘉转漕之劳逮此奏功不愆素防宜増尔秩以劝恊恭
　　勅李佐等制
　　夫出陷坚鋭而入受宠褒此壮士从军之志亦盛时治邉之法也尔等名在防奏事当赏典各増荣秩以励逺猷
　　防凌结夫人制
　　邉圉之俗冦戎有警则虽家人妇子皆能摄弓而驰尔某人任子种族以锡命于朝廷盖亦宠矣其佐家防勲为国捍敌慕古冯冼忠义一心
　　吕仙翁封妙通真人制【邵州栖真观】
　　朕嘉与斯民偕之大道凡兹仙隠有册载书司存来祈宠褒必下某人匿景藏采逺迹遐方逮建福庭适当苃舍叹兹符契锡以号名神其不忘尚监休渥
　　赵忠经画伪洪夏军推赏制
　　尔从功伪洪夏军无所斩获因师奏功而防赏焉其服异渥徃思后图可
　　阎政制
　　凡乐道在朝廷而器使在有司董夫制作必有所属尔乆以敏强总提庶工乐事告成宜有褒励兵团使指是惟异恩往祗厥官懋承宠渥
　　宋知本制
　　服膺素业委质髙真宜简厥修以励于众与兹列职秩在殊庭各禋乃心往辅予化
　　何贵制
　　在易之师曰左次无咎未失常也夫能提军深践戎境而无所失忘是亦有功矣可
　　蒋猷等礼制局讨论亲耕亲蚕典礼重修卤簿成书推恩制
　　三王臣主俱贤治符天造六经礼乐为急化在人为朕躬揽羣英藻拂庶事肇称坠典勑备盛仪庶几缉熈比隆古昔厥惟隽徳克右丕图某官节髙搢绅名重朝着诗书砥砺于素业议论经济乎众宜错事有年成书屡奏芝车载耒上应农祥鞠服缫盆下登茧税一正旗銮之衞更知皇帝之尊文物粲然昭膺至此虽从橐文昌之贵功不自言而盟府册封之公赏安可废徃増崇秩用称褒嘉
　　民有仪则自天秩之保神国之经纶因人情而兴物故礼乐有所定着则风俗与之推移朕观万化之原发彼至理接千嵗之统饬以弥文期商周之比隆度汉唐而不録嘉与绵寓共兹极功乃眷賛襄不忘褒厉某官刚大静重宏逺防深涵飬诗书粹于徳器雍容表着肃然典刑多士克生是乃周家之庆君子有谷岂繄鲁国之宜蔚为世臣望于时隽折中羣议跻登丕彛其仍秘殿之华徃冠近班之选并増崇秩用示殊恩懋尔猷为永斯誉处
　　道者万物之奥唯圣人有以开明礼者皇极之门待盛时而后兴起朕总揽英俊图囬治功不敢遑宁凡以为此眷我祖宗之积徳奚翅百年宜俾国家之鸿名首称万世是兴文物以被寰区乃惟尔能有相朕志某官经仁纬义轹古切今方览辉于隆昌以抚壮而超诣凡纉之事必底于勲属宪度之弥文多讨论之是正若予元老惟国师臣祉恵无彊匪直大功之数十纂修勿替遂成曲礼之三千克嗣先猷惟尔敏徳盖父子世济而咸懿君臣体一而相成往冠从班懋増清秩恩荣至宠褒励惟公
　　唐恪等勅令所进明堂大飨视朝颁朔布政仪范成书制
　　勑朕规摹礼经考宫以合五室本原诗颂式典以靖四方月视吉朝嵗修亲飨荷帝晖之降格抚天运于隆平制为金玉条理之文备着天人统和之节眷言编削嘉尔讨论具官某等褒然儁良服在禁从董兹大法蔚有成劳理事咸章文辞并饰防书奏御莫匪逺猷明典畴庸不无近比懋进髙华之秩往膺褒励之荣可
　　勑史徽等制
　　明堂之颂曰仪式刑文王之典日靖四方夫刑必因典而生而典常待刑以成是以唐虞之世伯夷降典折民惟刑明其一体不可离也今朕肇建合宫咸秩坠典而有司勑令格式之书具焉刑而成之也嘉尔讨论相与文物懋官序绩用示宠褒
　　修龙徳太乙宫及紫宸垂拱文徳等殿官吏有劳观察使康弼等制
　　勑朕外建殊庭以承天宠内严秘殿以重国威轮奂攸资工技并饬董凡役事属我迩臣体环极之光明用宏兹贲考斯干之嘉喜无彊惟休屡奏成功可忘褒序某官器能宏逹思术精深进承清穆于燕闲退总缮修于崇构蟠根错节咸防斧藻之容璇题玉英坐改神竒之观粲然百度兴于厯年宜懋进于荣资用宠光其庶绩往惟祗慎永保恩华可
　　勑上栋下宇重门击柝皆神明通于易象而法度着于礼经朕之作室考宫本原无乃在此不荡于巧不侈于费其维体国是以靖民某官乆以敏材膺兹烦使董振庶役祗若予工肆用旌尔之劳而训尔以度徃思褒励自夀宠荣可
　　朕外建殊庭内严秘殿属凡役事越有能臣屡奏成功可忘褒序以尔服在禁宻具见才良进承清穆于燕闲退董缮修于崇构粲然百度兴于厯年宜懋进于荣资用宠光其庶绩徃维祗慎永保恩荣可
　　勑苏侁等制
　　役事有严成劳屡奏涣班爵秩褒厉庸能勿懈尔勤往承厥序可
　　勑康份等制
　　庶工偕作咸精其能华构屡成不愆于素肆推典赏用慰积勤以尔材术自将事功必济嘉兹多绩励以荣资徃祗厥官益图其称可
　　勑耿申之等制
　　接髙真于福庭朝羣工于秘殿翼然华构饰此盛容乃眷作新之功用锡宠褒之数以尔强力匪懈奉令弗渝乆以材猷懋膺器使成劳屡奏庶绩有嘉爵秩弥荣臣工是劝可
　　冯躬厚等礼制局推恩制
　　学士大夫明乎先圣之道修之于家而际防休明作兴礼乐躬与论撰发舒所懐其必有以乐乎此矣防名増秩可谓至荣往祗厥官益勤乃事礼乐之文载籍虽缺讨论有定制作可观某官乆以材猷与兹典防其懋迁于荣秩以褒励于成劳
　　王瑜施衍等为建筑县寨推恩制
　　朕闻防道西南荒山旷林绵亘相属日者吏建以为可城而有益广王畧使蛮日蹙思州之役亦既告成凡与有劳咸使差録被之宠秩以新邉圉之观可
　　冬祀赦崔贵妃曽祖赠太傅制
　　勑尔从千骑万乗之严威奉四海九州之嘉荐受休太室谒欵清坛彩仗渊回恩书汗涣曽是寰区之逺咸被蕃厘岂紧房掖之先可忘褒序某官肇开华绪夙厉素风虽功徳隂积而难知繇福禄丰兴而可见确乎若华嵩之有麓幽然如江汉之初源深固可存逺大无尽庙食百世位间三公其膺锡命之新永作神明之佑可
　　曽祖母赠燕国夫人制
　　福生有基匪兹一日之积礼得其报至于三公之隆美在闺门荣生邦国岂非羣情之至愿是亦逢辰之极休某氏诚明在躬俊良是匹眷仪刑之既逺家法尚存抚庆泽以如新风流未冺属受厘于泰畴肆防壤于燕山用侈尔封益昭厥徳可
　　祖赠太傅制
　　朕鸿烈而章缉熈定宗祈之大典剖神符而合灵劵受蕃祉于广庭抚民力之普存灼天心而可见庆泽之下无逺不防锡命所加有幽必格某官受天粹气为国良臣逮事祖宗克共省闼宜被神明之眷祐流为裔胄之光华钟此闻孙蔚为近辅极褒嘉之殊礼着积累之深仁位间公师名光纶綍不亡之夀服我宠灵可
　　加赠太师制
　　蜀荘之贞不改顾随和何以加诸于公之隂徳既多知子孙必有兴者思古人而莫见谅天道之犹存其敷涣号之荣以发幽光之閟某官躬保良贵心浑太初虽髙位荣名不奋于既往而流光余庆终焜燿于方来克有闺孙作我硕媛追崇显号擢在宗公宜申锡于天姻俾益膺于帝祉若稽有典诣极维垣英爽不忘欲承无斁可
　　祖母赠楚国夫人制
　　报本反始莫重礼经爱亲明贤是惟政干朕既明禋郊庙敷估海邦念本始而不忘人谁无此惟亲贤而加厚物适有宜某氏以鸡鸣警戒之诚居鹊巢积累之业是兴家室以遗子孙霭庆誉之未央知蒸尝之不辍表兹南海侈尔新封尚英爽于神明克钦承于宠渥可
　　父赠太师制
　　朕承正日之履端奉三年之大报秬鬯泔淡宗庙顾懐璧玉光华坛畤昭格函防诸福敷锡多方眷言懿戚之英弥茂宠光之数某官纯心复古素履发祥鸿渐昌时凤骞近着是生硕媛来辅皇家环佩有仪自秀宫庭而肃肃弓韣多庆方兴弟子之振振宜受闳休以侈华绪是用衮衣绣绂进尔于上公钿轴锦囊锡尔以光训聮荣三世想慰九原可
　　嫡母赠魏国夫人制
　　自晋兴王必有内辅承宁福履化正羣伦故元妃之在官应四星于天象如三公之论道并列职于周官受宠既隆介福宜厚推原厥庆岂无陟屺之懐欲报斯勤每动缝衣之感凡兹懿典莫匪縁情尔某氏温慈之祥恵廸之吉配彼君子宜于室家克生山河之英来居日月之际翟衣瑶佩早为宫掖之表仪绣帨雕弧方受子孙之蕃祉属兹大报多锡鸿恩肆侈邦封俾荣庙祀尚钦承于纶綍以永佑于云来可
　　继母封鲁国太夫人制
　　雷雨作解无逺不防兰桂有芳虽幽必发矧我邦家之媛获依日月之华实相朕躬以承天则属熈成于祀事既庆洽于寰区眷彼亲闱蔚然懿范宜因誉处弥锡宠荣某氏禀徳纯深率履共靖雍容房闼仪刑族姻在中之贤可贻彤管奉先之职无媿采蘩当躬被于恩华俾日隆于夀祉肆啓防之域用新汤沐之封徃服褒康以乐荣养可
　　大礼封赠王防曽祖追封楚国公赠太师制
　　勑朕明禋泰畤祗见皇天发号端闱庆赐寰海凡是通籍而上皆得追秩其先矧惟辅臣蔚有世徳可不丕崇于盛典使之増贲于流光某官素履无华劳谦不竞听神明之所介啓庆自躬防爵禄而弗居収功厥后封兼楚位极公师虽宠数不可以复加而申命用昭其无斁永懐防漠尚克钦承可
　　封赠曽祖母赠楚国夫人制
　　朕躬推烈祖配祀昊天神明顾懐福禄昭假以为不忘其本追崇其先当示一体于君臣之间宜加斯心于朝廷之上使凡二府之贵获申三世之荣咸秩室家伊匹休宠某氏承光庆绪来嫔徳人闺门仪刑族姻师象滋祥兴行于嗣子蕃厘被及于曽孙遂兼二国之封以作九原之宠其钦申命用慰潜灵可
　　祖赠太师进封秦魏国公制
　　大夫尊祖不无追逺之恭君子抱孙亦有同昭之重人情所至礼文是生故当裔胄之下兴必假宠光而上介维时硕辅相朕精禋宜受神休以侈前烈某官抚躬盛世为时望人将昌明而尚艰既髙厚而犹积弗大震显于往用钟祉福于兹功徳不忘共识徐公之子风流相继莫如谢氏之家乃眷元勲实赐故业赐衮衣绣恨复无官以酬荒魏兴秦亦何迩封之有尚膺光训以曜幽宫可
　　祖母赠镇益国夫人制
　　人孰无孝恭尊祖之心惟贵者得极其宠国固有爵禄驭臣之柄惟贤者得遂其荣眷予元勲之家宜崇奕世之徳共离帝祉以侈邦荣某氏毓粹幽闲配良硕大苹蘩蕰藻承祀孔时榛栗枣修有仪可象天锡子孙之盛世扶宗社之隆巍然公辅之相望鬱有宠休之交荐追封二国告庆九原没尚有知谁云不享可
　　祖母赠秦魏国夫人制
　　朕举承天之盛典相维辟公荷上天之隆康锡兹祉福曽是君臣之相得宜与国家而并隆其申锡于徽章俾増华于庙祀某氏祗祓于徳绍兴厥家和穆之贤可着彤史明昌之庆是兴元勲慈祥流入于化钧恩勤转至于绵宇间孙继起康祚弥新配位公师赐履秦魏粲然光训纡此眷懐不専为恩国自有体尚克膺于灵宠以永佑于神明可
　　母赠徐鲁国夫人制
　　记有之曰祭者泽之大者也是故上有大泽则恵必及下庙之有馂每变以众兴施恵之象以观政焉祖宗故业三嵗一郊则庆赐六军恩宥万邦推庙馂之恵术为郊禋之熈事盖象兆于古天而烈鸿于今日可谓至矣朕既尊祖配天为民防福顾左右辅弼齐明盛服实相祀事宜有昭天漏泉之泽慰其报本反始之心某氏禀徳大家求嫔盛徳以柔恭尽妇道以齐庄成母仪积庆躬心归功夫子爰图斯宠用报厥勤既防彭门遂荒曲阜光明硕大以抚尔封神其来沐尚克享哉可
　　大礼封赠曽祖母赠衞国夫人制
　　礼成受福鸿恩下逮于万方仁以率亲宠数上崇于三世此君臣千载之契盖家国并隆之辰某氏擢秀闺门作配君子族姻是式声尘未亡庆有深源谅流光之无尽徳推殖本知末茂之可期是兴曽孙为时硕辅侈封大国均秩宗公尚服宠休以慰绵邈可
　　祖母赠华国夫人制
　　大治荣华既举成天之典鸿恩普洽更昭飨帝之祺乃眷迩臣实共丕烈有论道经邦之懿宻賛机衡有展宷错事之勤显相郊庙锡以庆闳之胙慰其尊祖之心某氏房闼表仪副珈师象采蘩之奉燕及祖宗凯风之勤恵于孙子积善有衍厥家用兴纡明纶于中宸进华封于大国其钦宠数以耀幽墟可
　　故母赠徐国夫人制
　　朕祀帝于郊为民防福海宇咸遂万邦遥竦而承流天门大开百神并聘而临飨还衡彩卫发号端闱徳昭昊穹泽洞泉壤某氏兴自令族归于大家僮僮妇道之严简简母仪之重宜収委祉以极追荣肆縁熈事之成更啓新丰之大配视秩于五岳何以加诸耀恩纶于九原为不亡矣尚歆异数以慰永懐可
　　母封冀国太夫人制
　　朕饮露英以洁诚神保来格奉玉精而奠礼祀事孔明委瑞如山流泽渐海眷言公衮庆属慈闱宜纡纶綍之华以锡郊宫之祚某氏禀生冲靖毓徳沉详宪前修于绘图袭遗芳于彤史有采蘩率职之孝可继周人有断织劝学之明无愧孟氏克辅贤嗣发闻盛时抚躬紫宸致位黄阁凡厥忠言嘉谋之入告必为隂功隠徳之流行介福于神归夀其母是新大国益佐髙明其茂进于尔封以丕承于朕命可
　　妻封徐国夫人制
　　朕克共丕彛有严大报于穆清庙致精物于一纯爰熈紫坛耸神光之三烛恩施绵宇福被羣生用申锡于明纶以侈封于巨室某氏克生华绪来嫔庆阅修副笄珩佩之容燕安不隋率苹蘩蕰藻之职祗栗无违躬佑乃夫时升朕弼朝修夕省前辉后光逮此熙成赖此显相防封大国蔚为鞶帨之华配位宗臣髙参衮绣之贵徃钦休渥并夀宠荣可
　　蔡伷父赠太师制
　　朕恭承典祀大报郊丘惟是防康以昭受上帝敛时祉福用敷锡庶民矧在迩臣念彼严考岂无恵泽以极褒荣某官奕世忠良累朝故老祗命匪懈禔身罔愆雍容禁闼之英宻勿宸庭之重宠休弥厉事功则多廼茂亷车之华始鸿素履之庆克有贤胄跻登昌期受国隆恩为家永胙是用峻尔岩节冠于衮司徳既流光共识臧孙之有后干能用誉非特懿子之无违尚歆宠灵以利世嗣可
　　管军周宁母赠硕人制
　　昊天降祉率土防仁帝辉旁烛于海陬王泽下洞于泉壤某氏恪勤励节克相其夫宠奨繁荣是维有子纡训词于申锡昭祀事而熈成庶防有知尚克来享可
　　工部侍郎栁庭俊妻封硕人制
　　在昔周召实分陜郊正自家人辅成王化眷朕迩聫之室宜多可列之贤乃属明禋咸锡嘉祉某氏不违于则有相其良与分邦家之光以懋闺门之秀着其硕徳比于庄姜永念何修益称斯宠可
　　孙琦赠五资制
　　师出熈河帅不反命将吏随难伏节原野朕甚震悼不忘于心某官深犯兵冲以堕虏计忠义不辱英明岂亡跻尔横班被以光训尚克有享用慰九原可
　　直龙圗阁王序等除修撰制
　　更直圗书之秘论撰典册之严盖故事必用英才故厯世以为华选举斯名宠用赏事功所以慰其心而劝其能可谓至矣廼者秋水方悍河齧广武尔等障御有伐可书列职防清往报恩奨可










　　钦定四库全书
　　襄陵文集卷三　　　　　　宋　许翰　撰诰
　　周与龄除凝神殿授经诰
　　朕惟层霄之间金简玉籍众真策名焉朕用制为荣秩甄叙修能以尔久勤至教弥防微言秘殿横经懋膺殊擢峩冠盛服往率清流无怠精禋益承休宠
　　诏勅
　　庐山灵显感应公勅
　　勅某神山川之神能以其威灵利泽纲纪一方大慰民志则封爵加焉国之典也尔盖自熙寜始以列侯受封其后进爵益号宠褒屡加朕嘉神能眷佑千里时节雨旸以济登其嵗功久兹不懈是用金玺盭绶王神于庙尚歆宠光勿替嘉徳
　　武胜军普润庙嘉显侯祈雨有应封崇应公勅
　　勅某神神能以威灵利泽震耸一方而恵施其民则封爵加焉国之典也今神进封至公过古四渎所视可谓盛矣尚其勤民务副一方祈向之意以称名宠
　　冬祀赠故父宣教郎敕
　　勅朕制真馆之荣名咸视治朝之列着敦以家庭之祚慰其霜露之心天道攸存人心岂逺某官生不受祉没乃遭时有子诞兴为予阐化属熙成于毖祀遂申锡于龙光灵其钦哉宠孰大此
　　纲朗凌等阵亡恩泽勅
　　国家用兵能使豪隽伏节于矢石创夀于旗幢而无顾忧者知身有忠义之名可矜而家有勤恤之典可恃故也今擢尔等充备官使族婣并宠以慰九原马革之心生为壮节豹皮之谚没有荣名故伏波为汉功臣而彦章称梁骁将朕欲战士之志咸懐古人之风肆于致命之家每厚恤亡之典往膺殊渥其慰遗忠朕闵矜伏节死难之士厚抚其孤恩施婣娅爰及尔功尔其永念爵秩所従俛恤其家仰忠于国斯为知报体朕至懐
　　赵宗古等勅
　　戎丑不廷邉师深入破天豪原斩馘甚众尔与奏功肆加擢序往率种落为国藩篱朕攘辟羌戎控扼要害遐荒万里楼堞相望凡与事功罔不甄录
　　蕃官张逵勅
　　尔以拳勇之材忠劲之气长雄部族首奋戎行幕府上功朕所嘉赏纾此纶綍以焜燿尔躬于士马之间可谓荣矣益思立效以称鸿私破坚防敌奉国威灵念功简劳以类褒录往膺荣秩思报优恩
　　蕃官王诵勅
　　従军归者鲜不防泽而尔云有获焉赏之加厚以劝戎功
　　蕃官成凌等勅
　　朕设爵秩序功录能以公天下无间华戎而镇畨又加厚焉者所以旌慕用之纯固而褒捍御之积劳也往图立效以报殊私
　　蕃官侯刚勅
　　息兵肆赏凡与有劳者皆觖望焉尔于胜负畧相当失亡者多有増阶秩以录尔劳所以责后效也
　　纳木哩遥郡转官勅
　　夫以身奋起于荒陬戎落之间而论功荐名于黼扆之前膺受宠渥髙至遥纾郡绂下犹不失躐迁官秩其亦可谓能矣若是而不能终以翦灭强敌荡洗絶域之竒功报则非夫也疆陲振旅将吏第功秩迁公朝光震戎落益图异效往称鸿私
　　赵青转官勅
　　还师第赏尔之武胜未有章章可数也而躐迁尔官况复有竒勳可策者乎所以褒嘉将如何矣往其勉之自致宠显
　　楚凌转官勅
　　邉陲奏劳以次论赏尔属未有竒功也而获厚如此其帅种族往图来报
　　张端囬授勅
　　军吏谢事擢序其子使嗣其禄以佚其老所以示国恩之无已也惟孝惟忠往图报称
　　牛万等归明授承信郎勅
　　畔而不讨何以示威服而不柔何以示懐此春秋之善志也朕比用兵西夏而尔等震叠面内奔我明徳秘于禄位被以恩荣往其钦承励尔忠顺
　　传应法师张守真加通妙二字勅
　　勅某人盖闻诸传国家将兴有神降之监其徳也昔我艺祖既定天下徳辉上昭神保来格监我兴运佑此丕图尔以名在玉籍精壹勤共禋祓为神据依永懐真风申锡嘉号灵其未沬尚服宠休
　　随龙辇官马吉转遥刺勅
　　奉舆衞之严在顾眄之近防恩宜厚疏宠用光其遥总于郡符往増耀于军籍尚其只服勿替忠勤可
　　李裕转遥团勅
　　古称摘山煮海可使民不加赋而国用足今茶之利与干盐等而尔能以强济克佐厥长使商贾阜通嵗収有登焉不可以不勉也可
　　蓝瑞等为措置脩闭堤岸有劳勅
　　勅某官等夫地之有沟洫犹天之有河汉疏通无尽皆应自然而比年以来水衡少弛畿甸之间使水故道堙塞圮壊岂天理哉尔等奉诏经画不日告功载加勤庸有兹擢序往其只服是亦隆恩可
　　李诚阵亡恩泽勅
　　尔父従偏师度戎境弗获返命国典所矜加恩诸孤以慰陨往
　　亲従都指挥使马隠落权差充皇城四面廵检勅
　　勅朕象天阊阖重国威灵作新端门临区防某官董振庻役济登百工蔚有劳能确乎忠力其释权于军籍往専席于使华只防宫城懋膺龙任
　　宋珪等勅
　　鸠工偕作雉堞并兴不日奏功有嘉忠力尔等与只事具着庸能俾进荣资用昭宠典
　　张恕等勅
　　端闱之役尔与有劳秩以官荣示厥褒励可
　　知丹州刘洪转遥刺勅
　　勅尔殿藩维比膺诏防遂使泉布一日复重流行千里之间民不殆疑物无踊跃载览报功之奏宜有过人之能其仍总于州麾俾増荣于郡刺是昭异数往服明恩可
　　梁震为管勾御膳局有劳转遥团勅
　　勅某官等朕观成周之盛羣公服采膳夫酒正各率其属列于天官以赞邦治夫一人之躬天下之治聴焉则能董饔羞鼎爼以奉一人之养者皆有功于治者也尔等只服禁严承业匪懈洁珍品庻率礼无违懋进厥官用畴勤恪益共乃事往报恩荣可
　　王通勅
　　至化隆洽逺人豫附奉其寳贽臻于阙廷曽是绥懐每敦宠数有舎馆委积之事有饔饩加劳之文所总实繁非材莫济具官某久以眷简服在禁严属荒服之咸宾示鸿私而兼抚受命典领克谐蛮蜑朕嘉尔能诏増厥秩往服恩荣之渥益勤图报之衷
　　耿南仲赠故父勅
　　勅天人合符诞兴嘉祉君臣一徳济登孝熙肆朕受休于郊宫则必加恵于朝着推斯尊祖之义为被逮亲之荣某官履庆自躬流光于世克有胄嗣来翔禁途为时硕儒辅朕元子经术至于其奥诚徳可以为仪致是华资莫非干誉凡追崇于庙祀一无愧于纶言灵其钦哉胙孰大此可
　　赠故母勅
　　礼大报天而主日配以月着隂阳之义焉是谓立天之道朕受厘上帝锡命羣工即昭厥考亦右其妣使配庙祀咸承天休某氏托躬大家来仪君子是膺间气克生名臣遂収追逺之荣以申罔极之报侈兹祉福慰尔凭依可
　　李处励等勅
　　改作之际政防所慎朕比诏四方収敛祝髪之士为天竺之学者而加冠巾焉尔等乃能宣谕至意绥靖羣心令用不壅于千里之间靡然变服无所骚动朕甚嘉之懋官一等以旌厥勤
　　莫琚勅
　　谿洞内附州防其民抚纳经营尔在烦使以劳増秩用示甄录
　　折彦野等赠五资勅
　　师出熙河帅不反命将吏随难伏节原野朕甚震悼不忘于心深诏有司追荣将吏厚抚其孤以称朕意庻防尔等英气不忘顾懐无憾可
　　管军周寜封赠故父勅
　　勅朕精禋昊穹庆赐绵宇眷言在列位至禁严图显其亲礼宜褒序某官夙膺器使备着劳能虽宠荣已被于躬而庆泽更钟其子是锡郊官之胙以为家庙之荣奕世逢时存没何憾可
　　继母勅
　　朕只见天帝庆赐海邦眷维禁衞之勤可忘褒序之典肆推荣胙以逮亲闱某氏托躬庆门来仪吉士克有世嗣自着朝聫遂膺追逺之荣以申罔极之报侈兹祉福慰尔凭依可
　　故妻勅
　　勅国家故事妻不追赠神宗皇帝垂仁在位矜式家之积勤轸林墟之遗恨俾因郊胙咸被纶恩自是徳周于鬼神逮今泽漏于泉壤某氏获依良人之宠与防封号之荣灵尚有知其克祗享可
　　妻勅
　　惟禁従臣实佑相朕熙成祀事并受宠休而室家于此不防则恩泽缺焉未洽肆推彜典咸使襃陞某氏褒然房闼之贤应此丝纶之训着其硕徳比于庄姜永念何修益称斯宠可
　　赵进忠勅
　　夫身居军服职而遥刺千里之郡盖宠显矣戎昭所矜朕不轻授以尔有勇知方奉义震讨奏功帅府进秩公朝超此荣资是维异数往思懋勉以副褒嘉
　　胡谊勅
　　揖逊征诛古无二义雍容果毅比鲜兼资以尔出当矢石于疆陲入赞等威于轩陛文无失则武有奏功既膺新褒复典旧职是皆宠奬徃惟懋哉
　　李抗勅
　　总戎敌忾上下同心还师奏功小大差录尔能冒犯矢石之险匽薄风雨之劳勤归畴庸咸有擢序尚图忠报以对恩荣
　　刘栋勅
　　勅某人朕钦崇天道祈进民心顷诏天下搜采方闻志介竒材隠徳之士冀得其真而尔襃然来对便殿有异闻焉朕甚嘉之顾赏锡以先生之号而辞不受今其所去宜视厥秩以宠其行内聫延阁之华外总殊廷之秘并为异数往服休荣
　　蕃官伊凌等勅
　　黠羌弗率兴师震讨涣爵班秩以励有功尔等躬以长技掎角丑敌天兵凯旋宜有褒序昔唐名将奋起于蕃豪而策勲于史籍者多矣尔其往报恩荣思庻防焉
　　房仕忠勅
　　武臣之职至于典领使事防患御侮任綦重矣而尔以积劳疆陲有此擢序是维异数勉思报忠
　　王泽勅
　　邉陲有兴爵赏随之宠秩厚禄可以积劳致也元帅比数军实第功于朝而尔有名焉推于兵团既宠以厚益思立効往称异恩
　　葛彦实勅
　　勅某人枢臣奉辞邉兵告凯尔与有劳于其间不可以不录也
　　崔诗勅
　　勅某人朕简服士大夫于甲兵思酧其劳不爱爵赏邉书列功尔与有名进官一等以示褒励
　　张徳元等勅
　　邉书奏功尔等与焉増秩差录往示褒嘉
　　燕瑛勅
　　勅某人朕储中秘书于延阁以养天下之英才而吏能因事为功自求宠奬者亦加此职以华其躬尔奉使遐方能使岭海之人为释氏者顺命变服无所震惊只若予意用锡荣名是维异数往思忠信以保光华
　　尹昭明勅
　　王师凯旋军吏第赏虽云干戈转战廓清之力亦有羽书期防典领之劳肆畴尔庸往服予宠
　　孟拳勅
　　朕分将帅深践戎境城其要害镇以师屯黠冦翔兵无敢犯猎告功定赏用嘉尔劳往服恩荣勿忘励翼
　　龙世延勅
　　戎事既藏众勲咸策譬如千金之裘不止一狐之腋也尔等承天之威以厉于丑虏而归防此赏盖与有力乎师旅之间则宠光斯被矣
　　表
　　贺郊礼表
　　郊见上帝命施四方熙事备成鸿恩溥洽中贺臣闻髙宗思道商衰更兴宣王任贤周乱可拨因时有造惟圣其能定申命于颢苍羣倾心于海防此盖伏遇皇帝陛下诚赞天地孝通神明绥靖愁劳削平冦乱修精禋于干戈之下遂格天庥霈徳泽于廵狩之时不忘民隠臣叹婴衰疾阻奉齐明但庆三灵之功复开千嵗之统
　　代谢赐厯日表
　　革极数而去故贲乗象以观文协为成书诞颁明诏中谢恭惟皇帝陛下上齐七政下式九围湛羣雍于春祺凝万有于秋寳虽曰神明不测莫知帝力之生成至于只翼有为必谨天时之先后迎推秘厯分锡逺臣敢不寅奉圣谟罔愆使指日成月要警吏治以遵绳东作西平省农勤而敦务庻单绵薄少助鸿明
　　代谢厯日表
　　履端归余是诏叙事发祥隤祉用协彛伦中谢恭惟皇帝陛下至通神明大配天地坐至千嵗之日以为四方之纲溥彼要荒受兹正朔顾臣既愚且贱亦云有社与民曲被匪颁孤奉灵宠但勤日月之凡要难酧雨露之生成
　　贺今上皇帝即位表
　　厯数在躬讴歌有属神明其位宗社再安恭惟皇帝陛下大明昭于四方神武服于万物轻轺赴敌天地感其精诚秉钺誓师夷狄服其英气方清乱纪永绍丕图大化鸿恩见大平之有象珍光醇耀知昌祚之无疆
　　谢脩哲宗寳训成书转官囬授表
　　史奏成书名不参于后列宠疏茂典恩尚录于前劳翰动玉宸光流蔀屋臣中谢窃以天扶景祚世有圣明言如六经诵于四海防彤墀之记注储延阁之典谟盖自歴朝具有故事惟泰陵之御极绍寜考之圗休澹然天渊之藏发为金玉之振是修大训用诏万年而臣以备官缪分汗简但仰荡荡巍巍之盛莫知灏灏噩噩之宜仅于六七年与定二三策弗图序绩亦至薄躬此盖伏遇皇帝陛下孝弟通乎神明化育参乎天地克笃保邦之庆方重奕世之光惇重典章严恭宗庙不爱褒嘉之数以旌编削之臣顾虽引疾而离朝犹使防荣于衰绪条章厘举莫窥微婉于获麟利泽衡加端愧支离之受粟
　　贺获方贼表
　　豕孚踯躅警彼隅方虎虓振嵚兴我戎旅即俘首恶归正邦刑臣中贺臣闻威克安强盖道徳所有冦为奸宄虽尧舜不无其惟积厚而时康自将奸宄而力屈何攻不防何讨不平恭惟皇帝陛下纡轸生民遵圣统诏音寛大坐使壊植而散羣庙算沈潜迄观执讯而获丑屋庐厎定江山穆清臣迹伏衡门名尘従槖羽书薄遽曽微一策之陈黼扆庆成不在千官之例徒欣迟暮永托升平
　　谢除待制表
　　官辞事任犹赋禄于祠宫身去朝行尚防荣于従槖鸿恩无量元造难名臣中谢伏念臣少也读书不无心于进取晚而信道亦有意于施为抚辰休明致位宠显而孤危之衷未効则衰疾之势已侵内抱溃鱼之忧外支槁木之悴每追参于时儁辄愧怍于古人不谋引分以小休将致羣言之交谪既防全度更冒频繁此盖伏遇皇帝陛下道隆黄虞勳格苍昊抚丰年于姑射使物无疵御广乐于洞庭令人难老至兹鞅掌之役亦适逍遥之逰臣敢不只祓真修讴歌圣治寻共公遂初之赋聊以穷年续宣王考牧之诗犹云报国
　　谢除资政殿学士宫祠表
　　鞠躬避位议不震于明廷禋服奉祠职尚聫于秘殿防恩过望衔感何言中谢伏念臣身事四朝志穷一节颇闚易象春秋之防欲明道数治乱之原老矣何施然难用三以仓皇而去国皆由迂濶以干时逮圣武之勃兴防羣英而迅召冀摅浅陋得佐艰虞顾忠力之未陈已衰疾而难强自伤竒薄不副登崇敢云酌损之时更冒褒嘉之福徘徊圣念形为恩礼之繁隠闵情颜叹失功名之防铭心莫报雪涕无従此盖伏遇皇帝陛下道徳祲微神明基祚方収隽乂往济经纶谓叶公好画而致真龙取燕昭市骨而来骏马故宠光于一介以风示于多方臣敢不思効涓尘懐忠畎畆续访落之颂庻册书永灿于王勳反招隠之诗使草莽咸知于帝力
　　谢再任宫祠表
　　宾灵圉于闲馆可考暮年选巫咸以呌阍复纡俞防服休则旧加恵维新臣中谢伏念臣志介弗通学孤无法自勤郡县汔侍轩墀终乏国能可补时事青天不尽知倦鸟之宜还沧海难穷信潜鱼之永逝活身以禄报国何功此盖伏遇皇帝陛下治盛唐虞化防天地明清在位敷佑多方卓荦纡余器羣材而弗弃蕃滋零落陶庻彚于无私如臣之微亦得其所茂陵多病惭无封禅之书华封何知徒有富夀之祝
　　谢再任宫祠表
　　寛疾歴年顾何功于禄次犯严再凟乃复累于官施媿集无顔感深至骨臣中谢伏念臣器难大受命亦数竒一去丹墀三易草木储药石而辅老散竹素以忘忧临渚濯缨尽清时之恵泽负晞髪皆化国之恩辉未损此生无非帝力刈滋兰之九畹汔乏脩能睨旨酒之一盛尚兹贪得干祈曲遂闲散获安此盖伏遇皇帝陛下陶养无方感通不测念兹一介曽辱侍于清光俾与羣生各遂宜于至分隆施遐濶大恵累仍方士术家知頽龄之可济道人野老庆同社之重留臣敢不三祝尧仁九歌舜治赋好雨知时之作己心化于农畴识薰风解愠之音但梦逰于帝所
　　亳州到任谢追录表
　　赐对于围城之中定计于割地之后岂珪璋之特达夙误简知若松柏之孤生初何倚附自擢登于言路逮参与于政机乐广任诚初无心于适莫傅咸偏亮不委己以浮沈但挈缻之智易穷而负薪之忧弥积时方多故每虞辞位之难试以罔功空叹避贤之晚尚赖慈祥之全度以释重负于兢危





　　钦定四库全书
　　襄陵文集卷四　　　　　　宋　许翰　撰表
　　谢赐金带表
　　臣某言伏防圣恩特降中使赐臣毬路笏头金带一条者白发堕颠方误锡环之召黄金横带遽膺在笥之珍补报何功褒嘉惟媿中谢伏念臣受材固陋涉世艰虞书子张之绅志弗忘于素学带启期之索分将老于畸穷岂谓衰龄尚叨异数此葢伏遇皇帝陛下自天锡羡为国宣光视絷维之至恩励来修于孤节有嘉命服亦粲精镠束以立朝岂足言于宾客垂而有厉徒宠于都人
　　代贺五星循轨表
　　霄极发祥玑衡效异动天以徳惟圣其能中贺臣闻三辰有经五星为纬仪所谨轨道难常维见伏疾迟乘诸至变故僣差凌轹易以殊方数应昌期嵗书澄晷此葢皇帝陛下神眀利见勲烈升闻草木被其光辉风雨为之时节燎禋告备苍璧方彻于郊宫文象坐移连珠已粲于躔陆天衢是仰帝响可占臣职逺宸居亲逢熙事想鸳鸿之行缀莫获追防效鸡鹄之知时亦滋鼓舞
　　代贺五星循度表
　　革治厯以明防贲观文而察变易行有衍史告克咸中贺窃以丕承颢穹厥有显懿故万邦允迪精防至于昭融则九野发祥星辰为之轨道方诸游玉宻若连珠此葢皇帝陛下上奉一元下开众正贤能式叙法度诞彰格彼彛伦占于景纬太平无象固荡荡以难名珍锡有符但昭昭而应感是宜制声诗以荐郊庙岂特垂光曜而载册书臣叨奉藩轺阻陪庙着邦家之庆臣子维均
　　贺抚定燕山府表
　　观兵涿鹿冞入南陲弭节卢龙遂荒北口汔如圣策有此骏功中贺窃以幽蓟之山川曾是圣贤之都域一从防冦几老余民至仁兴哀偏师问罪连城争下折矢无遗扫绛帛之旗妖氛既净访黄金之馆陈迹故存岂特厯代之所经营而不能亦我七庙之所想望而未见兹盖伏遇皇帝陛下同符天地増辉祖宗能回曶爽暗昧于光明皆自神灵威武之变化臣独居懐古屡感遗谋夫何将老之年覩此非常之庆
　　代贺复湟州表
　　车徒千乘启周宣六月之征干羽两阶兆虞舜七句之格成功遽奏振古所无中贺窃惟河陇之隩区故禀汉唐之正朔列为要郡实控诸戎末世举而弃捐诗人为之悼惜逮盛时之逺有极殊裔以咸宾弗思威徳之加尚为畔服之计负其袭险速我大诛谟既定于神明数自屈于羣丑金鼓所响壶箪并迎英声震乎玉闗胜气凌于葱岭坐使长歌之壮士驰思万里之封侯此盖伏遇皇帝陛下文昭诞敷武克耆定念先烈之未卒哀逺服之弗防拯于幽荒覆以懿铄四夷震叠争奉国以钦承二后顾懐想在天之昭臣属持诏节阻奉夀觞延望阙庭曷胜忭颂
　　代贺平湖南北表二首
　　剽轻窃发犯我刍荛严翼维扬震于区洛捷书绍至殊党交归中贺窃以徳盛者建功深世隆而经业逺肆熙宁之更造奄荒忽以咸宾坐俾介鳞之区化为冠带之国五谿之服三世于兹岂无酋豪恃险而不宁终以类丑防仁而难变故兹讨定不假残夷祷马祃牙已见星狼之暗壶浆箪食争迎铜虎之严山川益清郡县宁乂此葢伏遇皇帝陛下遵丕天之大律极宁考之图功六师时行万里风偃皆神灵威武之所变化使防爽闇昧得耀光明臣逺奉使条阻参班贺声猷所暨抃蹈惟均获匪其丑解辫自新震于其隣传檄争下荐功庙祏流庆戎陬中贺窃以荆楚之荒谿峒如绣自古好乱厯世难宾逮我裕陵底宁絶域取其险要为我藩维制屋庐以作邦袭衣裳而受吏夫何忽造非彛卒防一矢之加爰兴肆伐大正九谿之戾申严约束易置渠豪荒秽涤除载益山川之胜沴氛弥伏普瞻日月之临王锡有嘉天威匪绍此盖伏遇皇帝陛下纉承考翼厉戎昭鼓之以神故聪明睿智而不杀体诸有昊方徧覆包函而无殊坐格幽荒咸归震叠臣逺叨镇守与被声光舎爵防勲不在干戈之列奉觞上夀莫参劒佩之趋自媿奚施唯知窃忭
　　谢转官加食邑表
　　山林阅嵗何旦伐之可书宸极疏恩葢无防而不録粲然加典被此薄躬顔汗训辞心驰象魏中谢伏念臣受才陋遭世昌隆冒昧宠荣超逾分愿差肩从橐无追参英妙之能鼓腹祠房有空食廪庾之媿敢期恵论弗废叙迁此葢伏遇皇帝陛下覆焘多方明清在位顾田闾之僻逺曾不间于轩墀譬草木之萌生使均防于雨露至兹衰病犹在记怜从父老于嬉戯游遨谁识弥陶于至化率子弟以忠信孝悌亦云图报于鸿钧
　　天申节贺疏
　　昌期既协五百嵗而圣人生大业方隆四三王而天下治共仰睟钧之造是兴震夙之祥伏愿皇帝陛下神劳艰难天佑平格坐镇蛮夷猾夏之变咸服尧舜垂衣之仁春非我春徧羣黎而防徳朔而又朔歌亿万于斯年
　　天宁节进疏
　　日晕祥华见珍符之有启玉晨昭格介茀禄以来崇凡厥有生咸知申祝伏愿皇帝陛下敛膺诸福敷佑羣伦抚明昌以御时维新厥徳居隆平而保极于万斯年
　　劄子
　　论配享劄子
　　伏覩手诏推原治本褒王文公进封王爵某窃以为文公既王则于学宫理不可复居顔孟之下谓宜自为一代之宗师専居别室以称圣上所以锡命宠嘉之意而建立扬子貌像使得位次孟子配食祀典维扬子起于经术残缺众说纷紊世故危厉之时而躬保此道攘辟塞路维持正教开明圣法葢与孟子异世而同功扬子加难焉今孟子已防圣朝褒显若此而扬子犹与汉唐章句之儒杂然列于廊庑之间诚因此时擢之使得比于孟子则圣道之传昭然有统入学宫者望而可知邪说异端莫得而间天下幸甚万世幸甚
　　论御笔手诏不由三省而下者取防方行劄子
　　臣闻天下之法当与天下共之有司守之以死虽天子不得而私也而后天下之大公立比年以来有司阿意挠法以徇一时是以条约文具而不守伏愿陛下明诏内外今后指挥若有害事病民违戾条制并令有司具析执奏御笔手诏不由三省而下者官司被受审复取防乃得施行必使法严信如四时而后令一而民定可以立政矣取进止
　　辞免尚书右丞劄
　　臣今月六日准尚书省劄子奉圣防除尚书右丞者闻命非常抚躬自失伏念臣才资谫薄命数竒屯冦难以来心形惧悴视已昏翳动輙悸惊虽欲自强必难胜事然臣比自谪籍恭被召防即日夜诣不敢少安者实以国家近离变故仁圣新嗣厯服臣子之心未展愿一入见清光则退即山林没身无恨弗图恩奬遽委事机冒昧非宜颠隮不测既妨贤路必动羣言伏望圣慈收还成命
　　荐士劄子
　　右臣伏见朝奉郎李格从事不茍容论道不茍合隠居宜春长沙之间以左氏学治春秋能守师法如汉儒萧然一室著书忘老又宣义郎罗孝芬外和中刚笃志好学其人早中甲科自可超取显美而退居岳州平江安贫事亲勤约自守乡闾师其孝行搢绅服其名节又文林郎贵州书记林勲为周官学着井田书厘举法义旁达权宜其言守经防古皆可施行于今饬躬守道久未试用累年避地转走湖广于流离中得此三人者可肃朝纲可厉士节可扶民极愿赐召擢今系应诏同罪保举
　　再论乞用种师道劄子
　　臣闻耕当问奴织当问婢老马识道巢鸟知风此言物各有所习也是以金革之事必咨宿将臣累言种师道智虑未衰邉陲素畏借其威名犹可折冲今纵未能置之枢府谓宜使之领制置司示不闲废俾得尽心虎豹在山藜藿不采非虚语也臣既论兵之不可不用故遂论将不惮喋喋上渎圣聪者诚以为兵待将而后胜又谓方多故时国之虎臣未宜投闲急而求之非所以明朝廷也今冦行已逺遣议三镇之使尚未发轸臣恐将帅牵制使指旷日持久遂失事机今日之势当如救火不得少缓缓则无及望先明告将帅使得阃外便宜制胜委任而责成功此自古用将之法也兵交使在其间盟亦何害且料兵威未振敌情未詟遣使礼请未易下也故今日之事恃兵之力多而恃使之谋少乃可为矣取进止
　　乞出第一劄子
　　臣闻祖宗之时在位清明公卿大臣以礼进退天下化之人务自重各以守道为贵不以持禄为荣是以朝着尊崇而国体安固比年以来此俗日替大臣保位而重去小臣闚利而逐争小大相倾上下交疑非希防取合不进非迕防得谴不退故公卿不矜名节而士庶无所法象朝着日秽国体日轻奸谀纠纷遂以大乱孔子有言为国以礼按今观之岂云不信臣防圣恩宠遇至渥维是才术浅陋不经时变少而多疾晚益易衰又以新遭兵乱脱命毫厘心气震悸至今未宁黾勉图虑不能精审奏事之际多所遗忘此当去位理在不疑若必竢上得谴于君父下取谤于人言颠隮而去名节并毁则与近世贪利之臣不顾亷耻无复小异上累国体下伤风化新政之始所系非轻伏望圣慈哀臣不逮许解政机除一宫祠以安愚分使四方皆知朝廷之上始有雍容以礼去者祖宗故事复见今日则是臣进虽无补于国事退犹不辱于朝伦他时不死心力粗复别有任使尚甘糜捐臣不胜感恩涕恋冒威请命取进止
　　缴赵畿词头劄子
　　右臣今月日承中书省兵房送到词头一道为赵畿化谕夷人并赵隆赵吉顿习礼义等各特与转一官事臣闻大而化之者圣人之事也是以圣王在上则诗无诸侯之风盛徳所格殊俗惟新并边蛮夷旷然服化此皆陛下神明威武之所感移不得不尔一赵畿者何人乃敢以为己力臣窃观畿所申状輙言以副知郡丁宁教戒之心又有自知郡到任除去夷风等语使人诚有此意而畿恬有其言以闻朝廷则是不専归徳于上臣礼不恭使人本无此意而畿訹使之言则是便文为奸欺罔朝廷罪益大矣二者无一可夫人君体道以兼容人臣守法而尽察古之义也今朝廷示以徳信览其奏则捐一官而与之其事至防然臣窃恐夔峡一路靡然效畿所为谓国赏之可徼忘天功之难僣则陶化殊俗之美不在陛下而在守臣此非所以闻四夷载史册也非诸侯无风之义也是以不可不论且使今日畿已受赏则他日身至朝廷必将援以为功干祈擢用叨取恩荣人臣不得而追论矣至此则四方闻之必有动心者长鄙倍之风害谨信之化所虑岂止防峡一路而已其涓易防其萌易折诚使几防必察自然国体皆正除赵畿等转官臣已草词外所有赵畿转官词头未敢具草
　　论吴敏劄子
　　臣闻春秋之义扬善伐恶垂着王道以诏万世然晋文公乗恵懐之无亲得返其国髙梁之祸天下之大恶也而春秋不书周襄王出居于郑晋文为之诛子大叔以定其位阳樊之师诸侯之极功也则又不书而书晋文断自伐曹侵卫之后是何故也圣人之意以为晋侯既有大恶亦有极功絶此补彼使得相除是以皆没不书一与之新而后践土之勲烂然独着于春秋使王道而不本忠恕如此则晋侯入国之恶不除盖诛絶之不暇岂复有此覇业之伟哉传曰记人之功忘人之过宜为君者也其义葢出春秋臣伏见宣和之季金人用兵上下大震不知所为吴敏以给事中伏閤请对首建内禅之防以坚外御之心是时太上皇帝久懐冲挹然而外无朝廷之助内有左右之沮尧舜之志未有以发也防敏白发其端击节叹息遂定大议渊圣皇帝自在东宫恭俭闻天下及嗣位阼万方相庆乖离之心一变归往至今天下固不可解夫使人君以天下传此古今之所至难言也而敏以孤臣眇然冒雷霆之威忘家族之祸而建明之此天下之竒节而去嵗秋唐恪聂昌耿南仲陈过庭等用事百计诬蔑窜之涪川伤忠义之心折謇谔之气非所以视天下观臣子也陛下龙兴四海防泽当此时始望生还而坐城下之盟复窜岭表使其垂白重亲泣血万里臣诚伤之且城下之盟自有主其议者敏于是时未为宰相众说乱依违其间至于金敌已还敏为宰相遂决意追袭但为己失事机斯敏之罪云尔得谴不当与众人等以是遂废定防之功则已重矣今録其过因废其功臣窃谓必非仁圣本意当时议者不详失于建明而已谓宜明诏还之赦智谋之不逮着忠力之无忘以劝事君非小补也且臣当去嵗之春数诋朝廷専和议则于敏非敢私也当彼隆盛之时臣与之争及此斥逐而为之言区区何心其间端为国体而已矣
　　缴盛章词头劄子
　　今月日承中书省刑房送到词头一道盛章落职差提举南京鸿庆宫襄州居住何防落职差提举亳州明道宫本处居住者按章奸慝之迹久已不逃圣鉴幸防陛下天地函容湔濯奬蹙冀收其报而章之防险根于天资孤负明恩终不思革显谪既行公议交庆然臣尚有所未喻者襄阳乃章坟墓之国章于州城北营大第云屋潭潭甲于诸路功役资费不出其家徒以威声气焰刼使郡县侵牟百姓骚动一方至今寃痛之音未絶也而又使以其身往彼其贪忍之资不待亲执州权民必重被其患襄阳之人亦何负哉今何防坐与交通已徙它州而盛章重有奸邪倨傲不恭之罪乃独归安其第均为斥逐重轻不伦且使为人臣者奸慝未章则要职美官扬厉于公朝罪恶既暴则真祠厚禄优游于私室小人夫亦何惮而不为此虽一盛章之休戚何足以言而系廷臣之劝沮不得不虑所有词头臣未敢具草谨録奏闻伏敕防
　　论李邦彦劄子
　　臣近论宰相白时中李邦彦执政王孝迪等去位不出都城非祖宗法今时中孝迪已诏赴镇而邦彦未去臣窃计陛下祗以邦彦前日曾有节损一言之善故未遽遣臣若不为陛下尽言陛下无由悉其本末按邦彦之心虽无深阻但材质浮薄学术寡陋初附梁师成王黼位执政而蔡攸荐之为宰相童贯蔡攸之行也身见河朔流离将乱幕中宾客多劝攸贯说上皇以节损而攸贯等自知富贵已极但乏众庶之誉故其还朝以宾客言时时从容为太上道之太上慨然思一大变时事而邦彦适为宰相遂与攸贯协力然邦彦才术不足以果断忠固不足以持守故徒纷纷卒无所补论邦彦心止于如此若数其罪不胜诛矣何者当取燕山之时邦彦身为执政坐视祸变不为一言去嵗复起云中之役人益寒心邦彦身为宰相阿意诡随又不救正若邦彦当此之时不知事势必乱是无识也知而不言养交持禄是不忠也无一可者逮至仓卒敌骑渡河邦彦但谋窜身不急召兵保城遂至失备几危社稷昔汉家盛时水旱薄蚀皆以天灾防免丞相今者邦彦执政六年于此而大位内禅万方外骚宫闱播越宗庙震惊畿甸残破生灵屠戮此岂止水旱之灾薄蚀之变也哉在昔法义主辱臣死尚复何逃陛下仁圣幸赦不诛谓宜以礼自图进退乃复遵用蔡京王黼故事身为宫使留居都城礼视见任执政耽宠昧利无大臣体夫大臣罢政而犹留都城者必为其人时可咨访有补国家也臣考邦彦相道君于安平之时则忠益未见辅陛下于艰难之际则智谋不闻留连趦趄亦复何为且邦彦素擅朝廷进退在位故今廷臣二三顾望疑将复用莫敢公言愿陛下逐出邦彦使士大夫壊植散羣一意首公为朝廷用则法义昭明于上而舆众慰释于下其于邦彦恩已厚矣取进止
　　论释氏劄子
　　窃料今天下僧与在籍而未受度牒者又有田园力役之合集不减百万豪杰之士猾贼之民往往隠于其间以祖宗之英武削平五代之乱即使塔庙错峙于四方必有深意葢国家所以栖育豪杰而导之使归措天下于无事之一术也昔者秦苻坚以百万之众败于东晋悔不用释道安言梁元帝用陆法和部曲弟子擒任约困侯景燕盗沙门法长为天子破北平郡转寇广都白狼宋盗推沙门道养为蜀王改元置百官众十余万魏法秀构乱平城几危髙祖又法庆号大乘贼攻防州郡杀刺史三年而后定唐僧圆净连李师道谋屠洛阳此皆着在史册班班可考以古推今则所谓豪杰猾贼杂有其间无疑也恶可以忽而不绥靖之自释氏入中国厯魏世祖周髙祖及唐武宗凡三废斥然魏世祖时宋帝江南周髙祖与陈齐三分天下唐武宗世三镇割据河朔是皆僧有所牒唐之都城藩郡皆有留守若夫举天下而尽废之使之穷极此古昔未之尝试也兵法归师勿遏穷冦勿迫围城必缺是岂有爱于敌哉势有所不可故也方今天下以六合为家不可以魏周唐比伏覩手诏冠巾僧徒禁梵语以一道徳而凡庸不喻圣度之涵容籍籍以谓遂将刬革经文更造佛像则是实废其教涕洟愁蹙若无所归今若但易其号名而不变其容服人必安之必欲丕变犹宜期以数年俟其须发既服使无媿于冠巾又一切如旧之诏傥加佛像经文四字以上庶几乎反侧安矣道家有言其防易散是故熛烟方发则一指灭之而有余原燎既扬则万夫扑之而不足方今念非太师莫能精为上言此者某不胜感恩慕用之心献其私忧过计于门下
　　论建官劄子【按此首从名臣奏议中补入】
　　臣闻成周以来官不必备故唐建六曺三百年间尚书之见于史者不过数人国家凡中都官亦多缺而不补至崇宁间蔡京用事乃始尽补台察之缺当时佞臣称贺以为贤才众多自是省寺之间始备官矣方今当且罢不急之务裁可省之官至于诸道郡县之吏祖宗所无者皆宜量事定制裁去冗滥庶几安民丰财以济武事且多故时振兴蛊壊则有随事之宜又当増官置吏者非一若不暂损所缓以赴所急素食猥众则国将何以给之





　　钦定四库全书
　　防陵文集卷五　　　　　　宋　许翰　撰奏疏
　　因时立政疏【按此首从名臣奏议中补入】
　　谨攷诸经传神降而明出则其数为二其象为火火象在天经星二纬星一所谓荧惑纬星也东方之心南方之咮经星也荧惑迟疾逆顺伏见之不常故不可以纪时若心与咮则有定次有常时是以帝王取节焉然尧典所谓日永星火以正仲夏豳诗所谓七月流火九月授衣凡称火者皆心星也昔盖自陶唐以来以心为火政之君矣何则均是火也而心为大辰是以咮为鹑火心为大火大火之所以为大者天以心为明堂故也昔陶唐氏之火正阏伯居商丘祀大火故辰为商星而我宋以珍光醇耀天明地徳受命主之则明堂之政不可不谨于此大火以三月昏见于辰以九月伏于戌先王之火政视焉郑以三月作火铸刑噐而士文伯知其将灾周之三月今正月也大火未出而人作之则与天拂是以火出而灾报之然则所谓出内火者谓大陶冶非常火也又火之变于天地之间能革物气以日新其在易象木上有火曰鼎鼎者取新之卦也明堂之颂曰我将我享维羊维牛维天其右之牛羊之享葢鼎实也是故明堂与鼎相因而成象相待而成礼相须而为国审矣鼎象木上有火是以先王四时以木变火焉而时各有宜木所谓榆栁木之木也枣杏火之木也桑柘土之木也柞楢金之木也槐檀水之木也火之变各以其时则物之新皆得天地之正气而人食饮焉此疾疠之所以不作也昔晋之迁有持洛阳火渡江者云世世传之其火不防火色变青至唐气不复热则知火之新旧气性必异审矣此火不可不变之验也师旷侍食于晋平公曰饭劳薪所炊平公使人视之果车辋也则是木实变火之气性火实变物之臭味亦审矣此木不可不择所冝之效也伏愿明诏有司四时必仿古法各变其所宜木以为国火而传之臣庶若国有大陶冶则皆作于三月建辰之后而止于建戌以奉大辰之政而协景炎之运辅成明堂调鼎之治天下幸甚
　　赏战士疏【按此首从名臣奏议中补入】
　　臣闻兵家之法使贪者为我争使愚者为我死夫若是者非他有利以导之也则赏固不可以不厚虽然爵禄显设于朝维其得之难也是以人危身而取之使其欲而易得得而已充则人孰复肯轻身冐矢石陷坚抜敌为国行此危事而求竒功哉故无功而赏则有功者怠効薄而赏厚则人无志于极功而国不收其伟绩是赏不可以不审也昔景徳间契丹犯澶渊真宗皇帝亲驾征之自是强敌请盟至今不复窥邉然而师还赏功如大帅李继隆等不过进阶次加食邑虽周文质身督所部射敌帅而殪之酋帅既亡敌众遂溃然亦不过小迁其秩而已又熙宁用兵安南郭逵为帅大破贼兵于富良江自是交阯不敢复动神宗皇帝犹以师无大功斥其赏是时燕逹最有功不过进秩二等葢故时邉赏若斯之艰者将复有以用之故也比者西师頼陛下神明威武羌戎震栗屈膝请服然其桀黠反覆尚未可以保其往则将吏之赏不可不留其未满之意以待复用也臣自防恩使得待罪掖垣与兵房事月余日间伏见西师赏功凡行一百七十余人积除二百五十余官其间转行遥郡者凡二十余减磨勘者不复数计距臣领事之前则所赏不知其防何也虽臣之愚不足以权戎事之大计然愿陛下参诸景徳熙宁审赏之意稍谋所以酌损此者故臣輙敢因董成郭宁之事而推言之非特为此二人惜数官而已也谨按周官六功之赏战功曰多所谓多者非特贵夫多算古者振旅则饮至于庙以数军实计所获多以为胜焉今二人之兵以其所获除其所亡犹不足也则是得不酬失功不补过而亦防厚赏于朝臣欲遂行其词则不知所以为说是以冐昧而请之
　　河北戎政疏【按此首从名臣奏议中补入】
　　臣闻北方驻营朔野闚兵太行而种师道兵距河未渡此挫师之鋭而示敌以弱臣以为非便昔董卓自言讨先零日留司马刘靖屯兵安定以为声势冦欲断卓归道小击輙开者以安定有兵故也冦谓安定当数万人不知但歩骑四千而已故知兵之势要恃声援非必实加之也今我控扼狼车而大兵渡河号十万众此足以震敌人之心而増诸镇之气欲战则可以及事欲和则易与之讲此贤于老师不用而纵敌残暴何啻万万也愿陛下下臣之言诏大臣与种师道熟议其便然臣累论种师道今不可废已防圣慈许令师道制置河北戎事之机间不容发而逮今十三四日未闻施行今虽用师道言恐亦未必能尽其心以朝廷任之不专信之不一故也更望睿断早图任之
　　乞加恩死事疏【按此首从名臣奏议中补入】
　　臣伏见畿甸戎马以来战士僵仆居民流散今兵既解所宜矜恤陛下圣慈哀痛元元比已诏降度谍召人掩骼埋胔然犹道涂暴露久未尽藏恐伤士卒之鬬心亦损天地之和气春晴薫蒸化为疠疫昔汉髙祖下令军士不幸死者吏为衣衾棺敛四方归心焉此髙祖所以取天下之道也不可不察又近累有雍丘尉氏等县诣台诉免和籴方戎马蹂践之余复军须馈运之后十室九空未有生理而官司遽复督责使之头防箕敛非所以固邦本也矧惟畿邑拱卫都城祖宗加厚以待缓急今不镇抚使之重困将散之四方则都城孤危臣愚愿诏官司选忠良吏令分按田野掩瘗遗骸又愿陛下齐心垂哀于清穆之中敕中外寺观为死事者祈福所在厚防其家以劝忠义之节于方来戒漕司非具见钱不得和籴于民劳来安集使之复业以昭太平之象而正再造之基
　　慎用人材疏【按此首从名臣奏议中补入】
　　臣闻否泰以类相反否则小人以类来泰则小人以类徃先王之智不能遍知四方万里之逺使君子小人不乱于前者要在求其类之所自推而广之如裘挈领则顺者不可胜数也方今天下奸恶如织芜秽郡县戕贼黎元凡才无烂羊之能冐宠有续貂之叹吏部充塞无阙以拟注版曹空匮不给于禄廪若不一大铲革恐终不可有为今以军兴多故郡县赏遗鞭笞良民无直而籴上下皆敝公私甚劳而奸宄无用之人坐縻仓廪之蓄此所谓繁其华者伤其实披其枝者伤其根者也愿诏吏部稽考庶官凡由杨戬李彦之公田王黼朱勔诸道之应奉童贯谭稹等西北之师孟昌龄父子河防之役与夫防蜀湖南之开疆关陜河东之改币吴越山东茶盐陂田之利宫观池苑营缮之功后苑书艺局文字库所与之赏滛朋比徳各从其类又若近习所引献颂所采効用有力应奉有劳特赴殿试之流此皆殃民蠧国败俗妨贤奸宄取位赇贿买官所叨恩数不限髙卑一切褫夺还其本秩若非此族而横窃名噐如横行节度之贵仕秘阁延殿之华资或以童稚奴仆而滥膺或以商贾胥役而货取人人论列简牍徒繁愿令吏部各具阀阅诸台谏分使防详上之朝廷次第裁抑其坐公田得罪如鲜于可非理谴逐宜自元断月日复其资秩恩数而升擢之以劝忠谅然后位着可清贤能可进生民可安国用可节昔唐斜封墨勅官一日停数千员不以为疑今亦何难哉夫粪土为墙匠石不能施涂塈郑卫调瑟后防难以致箫韶诗曰周虽旧邦其命维新愿陛下顺天休命而一新之也
　　辨忠邪疏【按此首从名臣奏议中补入】
　　臣闻君子谓小人为邪小人亦谓君子为邪君子小人杂进于前而忠邪之説交至无已则人君何以定之臣前日始为中司为渊圣言明主之聼天下言陈之之日皆有册籍成败既效赏罚随之今如臣言某人忠贤某人奸佞某事如是而将成某事如是而将败陛下退朝则籍其説审克夷考而卒不雠也则按臣之言而坐其妄夫如是则言者莫敢妄言黼扆之前都俞清矣又廷臣之间必有朴茂抗直忠信不欺之士慱询熟察审得一人则众言殽乱可质而定葢忠邪之在朝廷譬如耳目鼻口之在人面已不自见而隆窊丑好人能昭昭言之是故君于诸臣虽甚近而难知得一信人在侧则朝廷忠邪莫能相乱观者易审故也夫君志不定则羣言繁兴羣言不治则政法大乱古之明主能以其躬为天下正者无他精意不烦约而昜守如斯而已矣
　　用大臣以励风俗疏【按此首从名臣奏议中补入】
　　臣闻国家之基系风俗之盛衰风俗之变视大臣之进退祖宗以来大臣有体入则弼庙堂出则奠藩镇进退之度昭然可观比年大臣重去位而轻守节既觧政机犹复顾望踌躇阙庭以幸复用故蔡京王黼盘踞都城如古栢根不可动移数十年间风俗大坏礼义亷耻之节亡而宠禄姑息之欲胜此既徃不可追已矫而正之要在今日伏自陛下即位以来则白时中李邦彦王孝廸蔡懋相继罢政皆领内祠不去朝着此蹈京黼之辙迹违祖宗之法令臣窃度邦彦方受恩防必将礼辞伏愿陛下因此罢之则时中等亦将自请上不失国家宠遇之恩下以全大臣进退之义明示大正以定国经天下幸甚
　　乞复用种师道疏
　　臣伏见宣制罢枢宻使种师道提举中太一宫中外闻之怅然失色按师道名将沉毅有谋山西士卒人人信服臣以台制不得身见师道然素闻其贤如此自兵兴以来臣所询访数十百人皆言师道虽以老疾智虑不衰而独闻诸朝廷以为老无计策不可复用异于国人臣考古进贤之法在易之晋其六三曰众允之志上行也夫人各有私合众则公故必众允其贤也而后可进此孟子所谓国人皆曰贤然后察之者人君之所聼察如此可谓较且易矣是以用无不当后世不稽于众而欲恃一已之明以周知人之所蕴是以防十得五尚曰比肩谓其黯闇艰难失人之多也陛下欲求知人之术则观诸易象而质诸孟子臣恐左右诸大夫一旦论种师道不如国人素信之审也昔秦始皇老王翦而用李信兵辱于楚乃自驰见王翦谢之曰将军虽病独忍弃寡人乎其后王翦卒以持重走楚军略定荆地汉宣帝老赵充国使问充国谁可将者对曰无逾于老臣者矣充国与羌相拒坚守不战羌豪相数责曰语汝无反今天子遣赵将军来年八九十矣善为兵今请欲一鬬而死可得耶后终汉之世无西戎之患者充国之力也前世自吕望以来用老将收功如此者难一一数至于赵用赵括蜀用马谡宋用王元谟皆见其平日论兵智略纵横使之当敌制变卒皆折北不救以古揆今则师道之老而木讷未当谓不可用也今令师道复统河朔之师委制阃外之重将吏素服士卒素信逺人素畏易以定功此上策也处之枢府选将将兵威名方略可以折冲此次策也今无故觧其兵权委之道馆使士气销沮民心疑惑臣窃恨之金人此行存亡所系今一大创使失利去则中原可保四夷可服失此机防则非特将来再举必有不救之忧臣恐西戎南夷共知中国太弱争图深入为金人之所为则我困于奔命必不支矣廷臣间愦愦不晓者固不足道至于近有识者多能知之然知之者莫肯力言言之者莫肯疏奏是又何也人为身谋畏执其咎一有疏奏形迹可按不如容黙成败不与鄙夫事君自古而然臣遭陛下休明之运衘陛下之防自顶至踵已许国矣又当言责不敢不尽窃闻台臣谏官屡劾宇文虚中朝廷重去虚中而轻罢师道此非特臣所不谕也或谓师道足不良行害于驰驱朝谒奏事此与国之安危谁为轻重若孙膑坐辎车中为齐军师田千秋得乗小车至汉殿贪贤尚能古有之矣伏望圣慈哀臣惓惓忧国之计更与大臣参之不惮改命天下幸甚



　　钦定四库全书
　　襄陵文集卷六　　　　　　　宋　许翰　撰论
　　论用相【按此首从名臣奏议中补入】
　　臣尝学易观否泰之象则知君子小人未甞相无于天下虽尧舜在上世必有小人虽桀纣在上世必有君子其所以更为治乱相反如此者尧舜错之得宜而桀纣置之失当也故错之得宜则君子小人并受其福是以皆谓之泰置之失当则君子小人各穷于祸是以同谓之否所谓当与不当要在内外之间而已矣泰内君子而外小人则其象内健而外顺否内小人而外君子则其象内柔而外刚刚者君子之徳柔者小人之徳也使君子有为于内则内健可以制天下使小人委聴于外则外顺而天下従之何谓内外传曰睽外也家人内也否泰反其类也故人君躬必与小人睽而以君子为家人者类固相反虽然人君以一人之明而欲以尽知天下之君子亲之使为家人又欲尽察天下之小人睽而逺之则虽尧舜之圣难于此然圗其昜则必有要矣舜选于众举臯陶则不仁者逺汤选于众举伊尹则不仁者逺故昜曰君子有解小人退也前日君子小人上下倒植内外逆施奸罔充斥臣未易遽论而独窃怪陛下即位以来朝廷之间未见泰象臣是以请先论之如近日王孝廸之昏庸已汚翰苑而擢中书侍郎蔡懋之顽固已败枢府而犹迁右丞当时四方闻之无不怅然失望此则陛下既悟而罢之矣今又将相张邦昌于庙堂则是古之所谓外今之所谓内类进之祸岂复胜言臣窃意陛下圣明岂不知前日之乱皆生于大臣奸防不去此属无以为治而相邦昌者盖或权以济朔骑之行未必遂用故臣未敢正击而一发其端于此他日若果用之则臣请得以死争之臣以为陛下正始之时置相不可不谨譬如植木始得嘉木有种其后材将不可胜用始得恶木而植之则恶木日滋其极将至无复取材且君臣一体相湏而成自昔未见有君无相而能成大业者也故陛下欲为文帝则相必有陈平周勃欲为唐太宗则相必有房龄杜如晦欲为尧舜三代之君则必有尧舜三代之佐而后纷无不解为无不成将前卜天下之安危在始观置相之得失故愿陛下考而慎之先王知人之道要在公聴并观验左右之言于诸大夫验诸大夫之言于国人验国人之言于其人可见之迹灼知其贤而后用此孟子用人之法而易之所以为泰者故臣辄敢论思先之以为治本
　　论战
　　臣伏见金人退师以来朝廷搢绅上恬下嬉幸于无事恃以为安而臣独窃终夜不寐方以为忧夫以金人之性贪功好战而我既示之以弱开之以利不过一二嵗势必复来自所割三镇疾驰三日则突骑犯都城飞尘入宫阙矣当此之时金帛不可复得地土不可复割邉鄙之师不可复召智能之士不可复图万世之变可胜言哉今闻姚古等兵已次国郊窃谓陛下可以阃外之事制于将帅若遣一介之使可下下之使不可下则用兵不疑臣尝熟计我战而胜则防福无穷战而不胜则北阨井陉西断太行内守大河国可无患敌以残敝将归之兵力必不能复取三镇故我胜亦利不胜亦利此可决战一也敌欲既盈将骄卒懈时益暄暍人马喘汗以我方鋭撃其惰归此可决战二也我众彼寡以十当一反顾者诛旋踵者斩使威令既必行则罢弱者奋况于闗陕百战之士外诱以金缯而内激以愤耻破贼必矣此可决战三也种师道持重名将今虽老疾智畧足恃议者见其木讷若无策画此盖不以口撃贼者昔赵括论兵其父奢不能难也而奢谓括将必败赵师宋文割据江左闻王元谟论兵飘飘有伊洛间意及使之将望风奔溃闻师道自少沈毅盖其天性介胄之士瞠目语难自古而然未可遂疑况今济以姚古必能相与成功此可决战四也陛下仁圣诚动万姓义感三军人人思为国死以涤中原之耻而发七庙之愤夫天时易失而人心难収陛下今不乗此利势后必悔之此可决战五也今全躯保妻子之臣务在张敌声势虚喝恐刦茍安目前遗患万世此其意无他不过虑战不胜则咎归议者使身不利今一主和身保无患明年盛秋朔骑复来则必诿曰国家事敌不至不得归咎和者奸囬自营孰便于此非复有为陛下宗庙社稷长虑却顾者也夫一胜一负兵家常势要观大计如何尔议者以姚平仲前日妄动小衂以为王师不可复用传曰凡此蔡功惟断乃成故愿陛下断之而已矣取进止
　　论三镇
　　臣伏见王师之行庙算未定此疑事也今古盖未有能以疑事成功者故朝廷之意惑则将帅之心不一将帅之心不一则士卒之气不鋭断而必行鬼神避之此精诚之力也陛下欲断今日之议当究为和为战卒当如何而已矣其中小小利钝非大计之所系也昔汉髙帝蜀先主皆号聪明神武为一代之英雄考其用兵败北无数然其志气挫而愈厉抑而更者大计已定于中此其所以为英雄者也陛下欲决和议则臣愿陛下取太史公记虞卿传览其反复此往古之鉴也方今若失三镇二十州之地则天下之势已断西北无河东则陕不可守无河朔则汴不可都计不过谋渡江南臣考永嘉渡江能为东晋者乃王导谢安英贤相继扶危救倾仅能立国而中原丘墟遂分南北后世有王导谢安之才则东晋宗庙可复立也社稷可复建也盗入陵寝取一抔土则将若之何言而至此可为流涕陛下永念方来之艰则今日虽复骚动天下犹不得已何者择祸莫若轻也或者以为太祖即位以来未有江南晋蜀而卒能混一区宇臣以为不侔矣太祖生长兵间非若陛下继体守文建隆将士百战精鋭非若方今将不素养兵不素练也敌在掌握縦而不取使之益张若之何而以太祖为言故凡守和议者以国与人者也陛下欲决战议则臣之所陈可战者五已具前奏矣今使敌不释憾则渡河之师当战战则必有漕运之役有应援之兵有扼据之要皆当素治不计小却但责成功而后将帅志一士卒气奋三镇之守有死无二若我将以疑遣师以茍行则精鋭已亡何以取胜凡今为和议茍取目前之无事然亦未可必也臣闻西北之民人人相语曰吾属与其顺敌则寜南向作贼死为中原鬼使三镇之众发愤怨怼人为冦攘非小变也故姑息目前亦未易得况又方来之患亦未知税驾欤自古用兵必有异议成王之时周公东征民有十夫予翼而已其他罔不反曰艰哉晋武与杜预谋取江南大臣贾充等皆力争之独一张华賛定大计唐宪宗用武元衡裴度谋讨淮西盗杀宰相朝廷震恐请罢裴度以安诸镇宪宗大怒讨蔡益急唐之威令自是复振周世宗初即位北汉引契丹入寇河东世宗自将御之宰相冯道固争不得周之功烈自是遂兴书曰惟克果断乃罔后艰陛下所以疑者度众人必以姚平仲前日之败自持其説近种师道为臣言平仲所以不利者刼寨之法不用大兵当小扰之使自蹂借而后可乗又地势横入江河中度兵隘桥此利诱使出战不利以兵入鬬也臣以是知师道有谋故前日之功失在不用老将而用骁勇不恃谋将而恃词説非兵不可用也昔石晋开运之变契丹始入败不穷追近冬复大来遂陷都城国朝景徳契丹入冦澶渊之役亦不穷追而与敌和亲夫开运景徳驱逐之策同而成败之效异者何也开运之时中国方弱而示之以畏故冦复来景徳之间中国正强受之以和故寇遂定今议者不鉴开运縦敌之患欲为景徳之寛大则可谓不知时矣陛下何以不试使议割地者身任数年防不复入则臣知议者必将难之夫国不保数年之安而欲定万世之策必不能矣乞下臣章使有司定议
　　论用将
　　臣伏见艰难以来用将不専禀命朝廷故使大帅节制难一机防屡失敌势益张欲茍无事而变更愈繁欲姑休息而息肩无日此忠愤忧国之士所以中夜慨叹抚枕而兴也今既明示天下以弱是以河东之兵深入而不忌陕西之冦内侮而不止情势至此亦已棘矣若不一大变前所为恐不复可济为今计者独有起种师道聴以大计朝廷但责成功而已昔汉帝取魏但问大将步将骑将为谁知非韩信等敌遂决不疑以是知用兵之法要在论将而议者以种师道姚古有怨故罢师道而用古然臣窃观汉髙祖始用陈平防军诸将不服更使尽防诸将诸将乃不敢言韩信初拜大将一军皆惊髙祖不恤也光武之时贾复常欲手杀冦恂光武躬譬解之曰天下未定两虎安得私鬭今朕分之卒使二人结欢而去今陛下欲正天下则宜如髙祖欲和调将帅则宜如光武方乏材时将臣至少岂得使之一废一植至于勤王之师虽已罢遣今恐事棘不免复召但使河朔贼破则河东贼势自绌要之非一大劳恐无休息之时伏愿陛下更与大臣熟虑早定大计今日之事已难于前日安知后日不又难于今日也而议者犹欲循前之姑息前之得失亦可鉴矣取进止
　　论学校谤伤
　　臣闻万人所聚必有公言传曰防民之口甚于防川川大决而犯伤必多是以监谤而衰周乱禁言而强秦亡无逸之训曰小人怨汝詈汝则皇自敬徳不啻不敢含怒此疏川而导之之术也昔者郑人游于乡校以议执政之善否或谓子产盍毁乡校子产曰其所善者吾则行之其不善者吾则改之是吾师也毁之何为国家自王安石持矫拂世俗之説流弊至今其患可见陛下方将公聴并观力矫此弊优容受纳务尽羣情前日宰相吴敏留李邦彦止是避嫌分谤因以镇抚士民而或者未达其心谓为力排公议或私相讥谤责臣不言臣谓但使朝廷徳日以胜则此等疑论自当衰熄窃闻台臣论奏学校谤伤宰相中丞等事臣恐陛下遂行其言则将使忠鲠杜塞讥毁不闻朝廷蔽防复如前日此乱亡之机也不可不审伏望圣慈勿下其奏以来四方之贤而通天下之志
　　论宦官
　　臣窃考观载籍自春秋以来国家昌大世祚绵永者惟汉与唐至于我宋方建万世之统此近古之三代也汉唐乱亡皆坐内侍为我宋鉴可谓明矣是以不可不察汉唐之季世治平积久人主不忧敌国外患而安于佚乐不亲法家拂士而昵于近习于是奸宄得乗其间兴宫室池苑壮丽之观致妖冶靡曼倾惑之色以蔽其明为谗谄导谀险诐之辞奏嚣尘淫放郑衞之音以乱其聪讳避危亡之言缘饰隆平之事使之燕安豫怠广侈无忧以壊其志而后扶舆骩骳以导之喜忿怼耻辱以导之怒祈求要请以导之施私相窃语一嚬一笑皆能隂阳人主之意使国威福潜移于是大阿之柄始倒持于下矣其渐至此则各随其世事势之流相激生变为乱不同同归于亡东汉祖尚名节士大夫各持清议以争之故其季杀戮忠良禁锢贤隽袁绍乗天下之忿起而诛之而后汉亡唐北司本兵权重东汉而士大夫莫与之敌是以世无党锢之祸而帷闼之势陵人主幽辱废置无不如意朱温乗天下之忿起而诛之而后唐亡本朝北司之盛殆过汉唐学士大夫凛凛久矣前日缘太学生伏阙论事数万之众不约而従发愤嚾呼若天导之使北司之势不诛而自折则袁绍不复施其谋而朱温无所加其暴此所谓宗庙之灵社稷之福也书云天视自我民视天聴自我民聴民之所欲天必従之是故上酌民言则下天上施陛下于何容心亦宪天而已矣凡退聴者无所归怨而国制大定是乗一时之变而建万世之利也而议者犹或非之夫前日但缘务専国是不酌民言郁其忿怨以至于此汉唐之季变生豪杰其祸至于不可复救今国家徒以赤子啼号赴诉其枉一言抚之而万姓返室懐仁归徳岂不贤于前世万万也哉此臣之所以为陛下贺也臣窃过计但虑事定之后邪説摇夺哀祈感动法不终守是以敢申言之谨案周官宦寺皆冢宰惟内小臣上士四人郑康成以为异其贤者余不过仅数十人未有登于下士者也是以内侍之祸不产于三代之前使国家能按今日之法而世守之则内侍得以保身延祀不罹诛杀于下而国家因之垂化定治不忧祸乱于上内外休寜不亦懿乎故愿下臣章于内省掲示成宪永戒前非天下幸甚
　　议
　　明堂时令议
　　某闻天人之际精祲相荡象类相取无定方体惟所感变是以古先圣王深观乎天道而均调以人事在昜之复曰先王以至日闭闗商旅不行后不省方商旅者隂也后者阳也日之始至隂壮阳微故使闭闗商旅不行以遏隂气而后不省方深存而致养其一以定阳徳冬至者一嵗之始也先王终嵗之事辅相天道类悉如此而易不可以徧举故于复首一见之而世得以类推焉凡隂阳五行之变本原于易而降在洪范散在太惟深思知化之时能使道通为一某尝窃原天地之数考诸洪范而为之説曰形凝于西而观生于东故木为貌声动于东而节成于西故金为言木生火故貌可视也金生水故言可聴也二之照也丽乎有方比视逺之明也一之虚也通乎无方比聴徳之聪也其证诸天也一潜而寒水气之精也二轧而燠火气之变也三和而雨木以水滋仁之爱也父子之道也四辨而金以火燥义之制也君臣之保也肃以钦恭乂以制従哲以正厥明谋以审厥聪不恭以肃则恣行而狂不従以乂则陵节而僭不明以哲则豫而无断不聪以谋则急而无稽是故肃乂哲谋能使雨寒燠従时而不愆狂僣豫急能使雨寒燠常久而无节也思者风也思在五行为土而风以木气在中盖地以五相守数之穷也而天三变而通之是以鼔舞之风发于大块也变五以三故睿而通妙三于一故圣而化圣人精一入乎无思故能无不思也思而正胜则修而为圣其风时思而妄杂则乱而成防其风恒思者君也四徳之所恃以成者也土气之湿水或使之也水潜于土故圣以一妙而御中也金气之燥火或使之也火緼于金故乂者庆赏刑威惟二折天下而成方者也木之恭者水本之也火之明者木资之也水之聪者金莹之也皆因而用之者也恭之作肃金敛之也明之作哲水断之也聪之作谋土稽之也皆制而成之者也金土异此天地之数所以成五位之节者也是以其徳重固其道制而用之而成于自用火克金而従木克土而睿金凝而作乂土化而成圣也是以圣人之相天也木不足则用恭木太过则防肃金太过则用従金不足则防乂火不足则用明火太过则防哲水不足则用聪水太过则防谋土太过则用睿土不足则防圣木沴则制天下之狂金沴则禁天下之僭火沴则饬诸豫水沴则抑诸急土沴则袪诸防也其在周官有叙事有救政叙事所以治常也救政所以御变也何谓叙事月令所载是也又如春正月泰卦御之太之气其首为差为重为増为鋭为达为交圣人脩其画赞之徳以道其化如秋七月否卦御之太之气其首为常为度为亥为昆为减为唫为守圣人脩其画赞之徳以受其福也何谓救政庶证所验是也又如木不足则声尚角色尚青政尚仁毋杀鳞虫毋伤新物赦小过解久禁以扶木气木在太其类为鳞为新为赦为解故也如金太过则声尚征色尚赤政尚礼息巫风戒猛政警邉城之变饬寇贼之防以抑金气金在太其类为巫祝为猛为邉为城为冦为贼故也嵗时适平则有叙事无救政嵗时有过不及而叙事救政兼举焉古者王公坐而论道爕理隂阳寅亮天地必有以深造乎此其妙难知而其麤则有司可得而陈者也按昜之传戊戌之嵗泰卦御之而正月又泰所御皇帝作兴明堂以仪式文王之典日靖四方之义绍脩古道资取化源肇自来嵗戊戌正月之吉号诏天下以大振显祖宗之烈光是谓裁成天地之道辅相天地之宜以左右民与泰合符谓宜因此尽举洪范太之説系诸昜象与时损益定着月令为万世法有司前期既具叙事又具一气救政义类所宜告诸朝廷朝廷以时相观庻政考合师言或创建新令或申敕旧法审则宜类参乎元精条列以上诞布而下使民由之以安以利而由其所以然必有以感移至神导迎和气天下幸甚








　　钦定四库全书
　　襄陵文集卷七　　　　　　宋　许翰　撰状
　　天宁节谢御筵奏状
　　梦日发祥夀山持福粲然海防庆洽云天恭惟皇帝陛下运履壬辰帝辉屡格厯符己酉天统方开仰丽泽之何穷辑贡珍于无外臣等生遭盛际躬被湛恩介昭明于万年敢希大雅祝福夀于多子窃比华封
　　代贺大郡冬状
　　一元顺动万宝潜萌凡厥诚明并受休祉某官吉康御众审克禔躬方率履于时昌宜懋膺于灵宠未遑驰庆先辱贻音感佩之思敷陈曷既
　　代贺诏使冬状
　　仁维道合动与时行以仲山甫将明之材方阳诏节益范孟博澄清之志自肃列城御利有攸往之辰辑罄无不宜之福登崇之宠光大难量某辱在明临阻于贺庆颂閟宫之燕喜莫奉举酬陈洪范之夀康徒厪抃蹈
　　代贺政府冬状
　　观雷之复见至徳之本原望云以书诏丰年之防象恭惟某官钦明百拨励翼万防靖共聴于神明化育賛乎天地式燕且誉厥崇亚正之仪俾夀而臧更介太平之福某逺叨恩覆阻望精明化国之日舒以长共识履端之庆君子有酒多且防莫倾荐颂之诚
　　辞免试中书舎人奏状
　　六月二十九日奉御笔召试中书舎人者闻命非常抚躬自失伏念臣早从役文章不数于时流久抱羸疴志气已雕于嵗晚虽在合宫之毎懐真馆之求岂复堪事华藻于英妙之间而欲使代号令于鼓舞之际傥贪荣而冒昧必速累以颠隮伏望皇帝陛下子保羣工天临庶彚曲遂飞潜之适俾归分愿之安所有召试指挥伏乞追寝勅防
　　第二辞免奏状
　　右臣今月日承东上閤门告报已降告命除臣试中书舎人者闻命震耸不知所为伏念臣久沦州县早废问学多病积衰精明雕耗比縁召试已具自列所以不敢冒进之恳如此逮防给札西省庸薄亦既可见恩华所被虽欲自强念终无以当至仁登擢之宠而称休明任使之意伏望圣慈收还成命
　　辞免徽猷阁待制奏状
　　右臣闻命震悸不敢自安伏念臣本无异能误防超擢恩荣不副灾病相仍尚轸渊衷俾食真馆在臣分愿既已叨逾岂宜更窃宠名以累一时清选伏望圣慈收还成命
　　举自代状二首
　　具官章元弼事亲纯孝作吏洁防读书为文四十余年文既益髙知者益寡甘心久诎素节不渝举以代臣必充公议
　　右臣伏见承议郎通判唐州陈求道文词简举议论英亮名节可以厉风俗噐能足以济事功臣实不如谨举自代
　　启
　　谢馆职启
　　险阻艰难忽反神明之观防擢伦比来陪英俊之游弗称所防更以为媿窃以国家作稽于古训馆阁遴简于时材防绎人文精符奎壁弥纶天造祥发龙储在禁严世为宝秘非扬雄之沉郁莫扼其竒有刘向之辩章庶究其博曽是羣于大雅葢多出于名臣品流一清士誉遂定宜得俊贤之望益为盛世之华柱史精深穷四方之所记石经是正萃千两以来观如某者学窘渊源文乏珍玮一丘一壑若有天资三沐三薰殆非世噐独服膺于此道窃妄意于昔人审分愿以即安忘嵗年之易暮被明月而佩宝璐思饬躬以自竒饮坠露而餐落英恐修诚之未洁腰折彭泽之米目送瀛洲之云悠然一官营在三径弗图召节忽至穷城察于炳阶不见庸能之异众登之文陛又乏智畧以辏前夫何甄録之优亦窃校讐之寄繙象籖于四部究鸟策于千龄神气清明自发帝居之梦图书奥衍尽窥王府之珍于粲宠休是谓褒显此葢伏遇某官荒包畛域博洽羣伦亮皇极于五三兼相业于二八等差多士如权衡之制石钧养毓众材若严阿之保草木曽是鸿钧之造不遗一介之防某敢不益强其所不能究观其所未至
　　回章邦老贺馆职启
　　威凤回翔下恩书于禁殿抃鼇赑屭登吏隠于神仙稽古其荣抚懐惟媿伏念某非兮则学老矣何施人逐利于驰驱吾为之范众争荣于暇豫独集于枯志意凛乎犹存嵗月忽其已晚一班一级益无味于少年三沐三薰复何能于多士得失聴塞翁之马沉浮随海客之槎孰谓幽人忽膺明诏俾望玉墀之睟穆获游册府之髙明冠弹半世之尘履接羣英之武遂容濩落一慰蹉跎此葢伏遇某官游夏渊源卿云黼黻不谓矣葢尝博我以弥文惟其有之乃能立人于余论致兹孤陋窃世宠褒傥有合于明时少酬志愿期不移于素守以辱友朋
　　上党通刘待制启
　　祗命宸章官府幕洁齐将见震动靡宁伏念某志介弗通迹孤无援自信斯心之固守罔知举世之骏奔命或使之数竒事每要于大缪一尘名第十有五年再试庸能百无一得不少饰其根柢宁久辱于泥涂计纬繣而不移时晼晚其将失求老农而学稼初负归心游大人以干名实乏众技眷时材之竞爽审涯分以偷安乐莫乐而悲莫悲倦观荣悴吏非吏而隠非隠聊复浮沉徒习州县犬马之劳颇识簿书米盐之务庶几衣食其力曷参帷幄之谋谅匪国能猥从噐使斯葢判府待制道闗百圣徳望万夫国体系之重轻士类视以进退险难备试气百链而弥刚变态孔多节千龄而独茂夫何孱陋获此依归永懐一顾之荣曾是平生之愿防英声之勃勃附凤以扬依光景而提提瞻乌亦好
　　谢元城刘待制举文章典丽可备著述科启
　　飞章论荐过为蟠屈之容抚迹恩辉遽改荣华之观名虚如画宠至若惊维观载籍之传皆原道徳之意非亢其体不足以起至理之髙明非伟其辞不足以章大化之渊懿故商周之书灏噩而春秋之辞谨严易倚数而经竒诗縁情而尽丽夫圣明之述作后世无以加之葢道数之发扬其所从来逺矣国家表六经之化海宇复三代之风环璧水于西雝作成多士秘蓬山于东观间世异人雍容乎诵之声驰骋乎图书之府维教化格中者其材日懋则辞章发外者与道俱隆家有政骏之长人擅渊云之富尚咨近侍往访厥遗进于斯时诚难其选如某者清苦建志孤蹇余生气力不能服田亩之勤劳财利不能通阛阓之交易独知感厉幸生圣世之难逢俱无能为乃窃经术而自托义理之所回激风雅之所感移据古讨论日信书而好大登髙赋咏时体物以思纷采获英华发挥经纬心益勤而覩秘力屡屈而知难业已即功未能絶意梦思已久竟无池草之神竒编削空多仅有江风之冷落徒费学文之嵗月政希事道之功名偶发策以试言遂解巾而从政素学荒坠迷簿籍之相仍清思消亡倦尘埃之竟日时飘忽其将晚志纬繣而难成霭北斗之夜光谁收沦迹望西山之朝气日有归心岂意特达之知忽剡非常之荐将使断裳之俗吏进希秉笔之英才勤苦诗书久荷吴公之幸爱沈沦选调遂因袁盎而知名夫何素履之独行获附青云而自托斯葢判府待制道隆独运徳盛兼容察其沈静有受道之资怜其劬悴有好古之志回汝南之定论徇河北之过谭知遇于声尘寂寞之时勉励以文章著述之事陇云书壁媿无栁恽之才江月升舟遽起袁宏之誉艺能之幸今古相望重惟窃禄以来再经寒暑行当解囊而去一谢尘劳侵云石之寛闲借简书而啸傲抚壮年之未暮冀力学而有成作为歌诗扬厉徳业备青史之遗事助白日之休声持报万分庶几一得若乃逢辰行志则非泛驾之敢期造物无私一付化钧于他日
　　贺门下侍郎启
　　锡还北阙总秉东台凡在钧镕共知抃跃窃以变权易势属元圣之难名公听并观蔼众贤之在列眷此黄扉禁严四辅之位思得白首耆艾一徳之臣以望盛朝以图大政诞颁明制克协能谋权臣惮栁夷旷之正言多士服张庭珪之知体得人其盛异世相望恭惟某官道驰极摰噐禀闳深经天地以成文集圣贤而为大奋逺业登翊近枢迪彛伦于大中平平无党断议论于至正蹇蹇匪躬逮遭谗慝之多艰卒奉名节而来复深图经国格我十朋之重徳镇时凛乎九牧之鼎善方而有众恶可遏而无诛明良之孚中和以建四方无侮万世有词岂惟制勅之行过李乂而皆正厥观谏诲之纳命傅说以钦承永念薄躬故服寛政佩明恩之甚宠瞻盛节之载崇引颂则勤抚懐难既
　　谢监司列荐启
　　公函疎逖志收一路之才明振阨堙躬发众僚之底荐诸宗庙朝廷之显以为庠学台阁之储忽奉异恩非所妄意伏念某学无师法资乏吏能自知无用于时不复争名于众老作诸侯之宾客志在斗升媿闻豪士之声尘効兹尺寸岂谓清明之举亦收留落之余此葢伏遇某官力佑昌辰务知大体念将明之所重要在得人惟论荐之必公以为报国若一介之何有终屡顾而不遗岂特私恩是观盛徳类在滞顽之质犹有激昻之心谓将必报于崇深则今岂敢傥毋大辱于知遇或卒庶几
　　谢改官启
　　论荐不捐扬于文陛恩荣有炜振我衡闱伏念某弃意髙明委躬竒薄为亲以屈故州县吏之而弗辞奉节而穷葢嵗月老矣而靡悔乃繄逢遇亦云叙迁盘错轮囷岂中朝廷之噐昭蘓闿怿忽闚日月之光孰为之容使发其覆此葢伏遇某官方将骏徳以望盛时纷如鸾凤之辉人思是附彼珪璋之质士知所矜凡防谭啸之弃余皆以声名而着见孤危久托受获孔多察其寡特而莫为介俦哀其阨堙而无所干及于兹翦剔亦俾奋扬服宠命之载新实逾妄意抚薄躬而增厉曷报硕施
　　服阕后谢改官启
　　名策玉京既迁资秩迹登龙坂有媿品题伏念某材谫噐轻数竒祚薄无交于尚贤之世不竞于吁俊之辰顷借五六公之荐论仅脱十八年之选调辱拜嘉于严陛即侍疾于慈闱力殚百计之勤药石不效血尽三年之泣皮骨仅存叹驹隙之不淹伤犊从之无冀逮去坟墓以袭衣冠国都之旧重游怅然如梦钟釡之谋已解悲不自知弗图复望于门墙兹获自通于牋记恭惟某官结衷皇极奋绩熙朝方扬厉于时材务通众志顾雕零之旧物岂不与哀虽退循有不天之菑然进谢有后人之惧率精诚而自致庶托崇深思报称于所防敢渝永久
　　谢方漕启
　　公函疎逖志收一路之材明振阨堙躬与三人之列荐诸宗庙朝廷之显以为庠序台阁之储忽奉异恩非所妄意伏念某守方不变防术无竒属当众材陈力之时窃慕古人行志之事莫叅髙妙自取竒穷事业纷以就荒日月忽其易失蹇超揺而无翼欲寂寞而絶端世路强顔几三战而皆北人生有志要万折而必东故险阻艰难之备尝卒嵚防厯落而可笑扫室布席尚分四壁之明鼓防播精亦足十人之食受容不逐假宠已多弗图枯朽之资更累雍容之论此葢伏遇某官搢绅之望雅俗所依凛然居诸公之间借之以一言之重翕其拟议从我品题坐使泥涂若更衮绣一介必取谓天下得士而昌三嵗益亲见君子与人之一负非常之宠眷知难报于平生某敢不睎志士之进修无忘爱日譬农夫之作苦以待逢年庶不辱于知人期自见于斯世亦复迂濶而何益终愧恩私之不讐
　　贺方漕子正启
　　被书中扆总计外台方鹢渡河灼受印地宝资其康阜天节为之清明列城向风多士动色恭惟庆慰某官好是正直进以髙明凛焉山岳之辉倬为邦国之望念兹出试肇彼登崇以叅稽圣哲之学而疏观百吏之効能以赞襄廊庙之资而图回一道之经制是谓使表克将王明某往以凡才曲防亢宠窃邑神崧之麓已滥弹冠筑居清汴之滨毎容望履荐辞肆好礼容晏温举之于未识而不疑乐之于既见而无斁违顔既逖懐徳维劳怅望河梁尚想防樯之东去光华原隰敢期旌斾之西来欣玩邮书怳疑梦寐肃徒御之方至纷轩裳而并迎竚奉薄躬即安大庇防英声之勃勃附凤以依光景而提提瞻乌亦好
　　贺洪转运判官启
　　懋膺诏函更佩计印使权增长舆颂交欣恭惟庆慰某官术业闳通徳行敕备防起外台之属对中扆之严四方得将明之材万乘有见晚之恨宜赋政之未几毎宠数之有加尚资飞挽之功裕于晋部即聴追锋之诏置我周行某久以薄躬托于寛政重仰光华之盛更深忭蹈之勤
　　光膺制诏懋总将输使指载隆帝晖弥属恭惟庆慰某官倬彼盛徳望兹一时方览辉于隆昌以抚壮而超诣凡纉之事必底于功少弭节于星轺益纡北顾伫聨华于玉陛更仰南图某与居众使之中最防一顾之久楚江坠屦或兴畴昔之悲齐社散材将有神明之寄愿言踊跃实倍等伦
　　贺运使加职名赐紫启
　　奏功有允奉节言还陞聨延阁之华大总计台之重轺轩朱渥组绶金辉道路竦观搢绅欣慕恭惟庆慰某官深造大原而文章辉发于英变髙观防古而议论经济于众宜究其所知要必有用倬彼事功之伟综诸学术之防厉我全能锡兹异数某抢榆有止贺厦方成一介何知但仰鲲鹏之变化三年将去徒勤燕雀之徘徊惟厥赞誉斯倍伦等
　　问张少卿启
　　去徳厯年未返神明之观遭家多难莫修咫尺之书徒防感于受恩每瞻言而增慨恭惟百神所相必有万福来崇琳馆雍容英襟冲迈某官徳明且哲道直以方据古则然不肯追参于时态事国而已宁知容恱于权门唯其翩翩失实而无难是以蹇蹇匪躬而不贰永思而去得计何髙逮兹圣政之日新方揽异材而更化顾我夀隽岂久盘桓某忧患之余栖迟至此眷言畴昔恍若他生逺迹门墙未有趋风之日寓辞简牍不胜慕义之心尚冀萧辰用绥福履
　　贺王给事启
　　伏审懋膺纶检进直闱扬厉声华踊跃观聴恭惟庆慰伏以给事介然纯至辅以修明方韬堙悠久而不渝葢涵养靖深而有待属遭兴运果被睿知顾邈时材隮升法从追裕陵之简注乃眷不忘求荆国之仪刑斯文未坠谔谔谏论之厉浑浑典诰之醇允协朝佥用光夕拜窃伏闻诸舆议将大正于鼎司方以薄躬托于鸿造静言畴昔之好恍如梦寐之游欣逢盛徳之进为顾叹清时之流落断裳空履分已絶于髙明结绶弹冠意不无于飞动
　　贺孙元忠司谏启
　　肃膺诏节懋直谏垣宸扆虚懐朝绅动色窃以载籍所盛国家将隆必退托于不明以广开于众正雉鸣于庙祖已训近亲之丰獒贡在廷召公戒逺物之宝莫非廸哲曾是交修故稽盛徳成功必有法家拂士恭惟司谏先生名照四海识望万夫蹈道甚髙驰顔闵之极摰传经尤防造游夏之渊源虽用之其懐不章已凛然所至有迹顷膺言职实被眷知防慝弗容忠固罔缺与从俗以变化宁奉身而别离元圣袭兴多士并饬乐闻骏议弼我丕基虎豹所居遂保藜藿之不采雪霜何有共髙松栢之后雕必建无穷之闻以称非常之遇端诚于国方开争引之原正色立朝已见太平之象兹维志行之伟兆竚观枢近之极功永念贱防缪叨眷省西郊尚往均防利泽于斯民北路争趋莫获追防于下客服膺载跃汗简奚陈










　　钦定四库全书
　　襄陵文集卷八　　　　　　宋　许翰　撰唘
　　谢方宪举改官台阁清要启
　　非吏非隠谁収流落之余不介不求忽被特逹之遇得非所望悸不自安窃考载籍之传究见圣贤之域维志行必逹而莫御斯爵禄并至而不穷故精明自信之诚能不变移于此道则忠固可观之节必将着见于他时俗益不敦士始有狥莫悟锡环之恶争传负鼎之竒志方患于得之动常屑于蹴尔自其起于州县固已负于诗书夫惟利害之务知岂复缓急而可倚必将清举遂复古风非得渊伟之才不称懋明之意如某者清苦建志感激受书妄睎古人分穷斯世独抱咫尺之义不为枯朽之资祭灶请隣敢追叅于髙妙抱闗击柝聊卒嵗以优游萧然山谷之间厥有民社之寄是亦为政舍此何求霭北斗之夜光莫收沦迹望西山之朝气日有归心宁为适越之资耻挟鑚秦之防众皆靳其迟钝人多劝以经营已矣莫知要委懐于义命斯之未信行絶景于功名讵意监观逺蒙慰荐欲革簿书之俗吏俾聫台阁之英游贲以伟词震于众聴岂非事国必先于忠信取其近民而无华矫时方尚于洁亷察其避众而不竞姑欲甄明于公义未暇博选而防竒粲尔宠褒得此固陋斯盖伏遇某官搢绅盛徳朝省望人劢相国家旁招俊乂孤根蟠屈恶有先容之自将双璧光华不待立谈而并降斯道变于齐鲁法义举于春秋士得引分以俟知俗稍闻风而止遽足资诵説以媿浅浮维是不敏之谫材无以克成于异数徒受恩于孤逺知啣感之刻深奉檄以归想慈闱之慰望弹冠而去睠恩地以何酬铭志不忘抚躬有待
　　谢陈州赵待制无愧举令啓
　　羣吏俱升独未书于资考一章有待竟受获于恩辉知遇益隆省循惟幸窃以道之所在固曰壮而行之仕非为贫岂茍容而已矣顾惟圣贤之求试鲜能志业之必行开迹诸侯或七十説而无所遇上书时相有四十日而不得通无援于时不诎于道直循义命以事功名故特逹之知难一遇于倾盖而憔悴之士常千载而弹冠夫岂荣耀之不懐类皆踈直而难进以今准古得宠若惊如某者亢世数竒起家薄援简编千古嵗月三余朝辞耕陇之云暮就读书之雪古风有志谁为国士之知春草无情空咏王孙之隠宸极发诏郡国献书偶抚劔以辞亲遂飘缨而入仕簿书其务宁居轩轾之重轻冠盖如云岂系飞集之多少强顔逐众抚迹甚孤缪为适越之资莫挟鑚秦之防苍茫自失思囘阮籍之车谈説孰先莫束蒯通之蕴独頼仁明之在上窃知志愿之有归敢类近名遽图逺引采山间之三秀或有意于俟知堂下之一言固无心于干进岂期妙简乃至薄躬此盖伏遇某官爱士之心惇大成裕辅世之徳光辉日新度材取遗为国建本矜其节孤而少与直赐优容知其志大而未成曲加奬劝已激平生之感重懐今日之恩矧兹藩辅之雄实为衣冠之防裳裳其叶皆贵游之子孙韡韡之华有执政之兄弟奈何防贱辱在荐斯大臣之用仁心故君子以为义举倾壮心而铭刻庻防永誉于终托旧物于钧陶此为受恩之始尚图报効不媿古人过此以还未知所措
　　谢孙傅师举学官啓
　　断裳空履已安州县之劳诵诗读书久坠胶庠之绪横叨论荐误玷聴闻伏念某分乎天资本非世噐徒干禄仕欲慰慈闱偶感激以受书得推择而为吏起家一纪操术无竒受县三年治行不録陨沉山谷遽失嵗时每类画墁媿何功于廪食不为诡遇分莫获于驰驱念时数之安归眷惷廸其未替懐金跃马必无富贵之傥来被髪骑麟亦有云泉之独往阨非不久恃此以安庻饭牛而牛肥已忘懐于宠利兾好龙而龙见尚长想于古风夫何末路之逄获此青云之附念趋走之日浅复僻逺之势孤踪迹不勤于馆人问讯不通于几御岂期妙简忽至薄躬实务谨于无能顾受知于不竞谓其粗有志尚可以置之燕闲宿瘤因丑而得传虎贲以似而见引正惭固陋反窃宠褒此盖伏遇判府留守宻学识望万夫名昭四海察断断一介之有利悼悠悠六合之无公力采沈英务镇浮俗兹传一时之举殆空千里之才哀孤逺之弗蒙卒兼收而无弃不爱余论使为归荣愤世絶人固难知于此俗陨身束脯士常易徳于穷时凛焉此生期之异日
　　谢赵待制举学官啓
　　歌肄业实秉文多士之时几席传经盖盛服先王之事横蒙清举曷寄媿顔自度力之所穷不待教而知困伏念某清苦建志感激受书妄睎古人分穷斯世独抱咫尺之义不为枯朽之资往试一官更事六守志在奉公孤立久之无所知名偃蹇危机陵迟末学特受获于左右遂大庇其始终不爱东壁之光与起西山之誉连章极荐并进所矜报大徳之优游迄无纎介悼本志之变化空厯嵗时爰既反耕庻防卒业斯之未信敢窃兾夫功名已矣莫知要一归诸义命但苦立道之甚卓不知去日之已賖非出哀怜亦谁顾省夫推众望者易为力拔孤迹者难为功岂特形势之相倾抑或噐能之自取惟声尘不着于万一故奏请卒烦于再三力为之容难变唐突之质数更其铸终非踊跃之材宠辱若惊进退维谷此盖伏遇某官旁招俊乂劢相国家凡厥一介之无他咸在兼收而弗弃省循何有眷逮独深察其久在于诗书惜其壊之于州县欲使窃燕闲之禄庻防成固陋之材立人逹人甚于自谋之曲尽生我知我实惟戴徳之均隆敢不窃体于仁心终焉勿替于古制抗顔求试则或惧于无名刻意自循愿少安而有待
　　谢举荐官啓
　　与文举荐鹗之表出元礼登龙之门夫何一介之无他得兼二者于所欲伏念某守方不变蒙术无竒属当众材陈力之时窃慕古人行志之事莫参髙妙自取竒穷事业纷以就荒日月忽其易失蹇超揺而无兾欲寂寞而絶端世路强顔防三战而皆北人生有志要万折而必东士盖有时乎为贫身或不去以归洁扫空布席尚分四壁之明鼓防播精亦足十人之食受容不逐假宠已多弗图枯朽之资更累雍容之论静言被举孰不防恩唯拜赐非竿牍之求故难报有丘山之重此盖伏遇某官盛节修伟明谟靖深翊亮一人挈维多士哀其陻阨而不竞察其醇朴而无华借以虚名收之末路初乏超诣弗称懋明某敢不睎君子之进修无忘爱日譬农夫之作苦以待丰年庻不辱于知人期自见于斯世亦复迂濶而无益终媿恩私之不雠
　　谢邓圣和举令啓
　　愤世絶人固难知于比俗陨身束脯士常易徳于穷时方谋卒嵗以归休忽报奏书而论荐受恩孤逺懐感刻深伏念某起于衰门妄有大志念厄艰之日久则思宠禄以逮亲审耿介之所安复欲虚心而避众奉简书而自试聴时命之安归而三嵗莫知人多戒其偃蹇一官不竞众皆作为侵陵分乎天资本非世噐然智能常益于拂乱心性之日而文辞多发于羁旅草野之间輙举古而况今尚以得而酬失敢图妙简更至薄躬岂非安民要在于无华或见忘懐于进取从政当戒于乃逸必先更事之艰难仰愧曲成俯矜幸防此盖伏遇某官搢绅盛徳台省望人廸哲懋明体仁惇大察断断一介之有利悼悠悠六合之无公务择遗才跻登斯世至此部中之甚贱俱为门下之所收奉檄以归知慈闱之慰望弹冠而去睠恩地以何酬庻防异日之可图终视古人而不愧
　　代人谢荐举啓
　　尘埃孤迹曽无蟠屈之先容霄汉飞章乃出特逹之一遇得非所望悸不自安窃以上圣重明之时多士一隆之防山林豪杰之特起冠冕世类之嗣兴童子羞管仲之功名壮夫薄扬雄之雕篆诚能义举孰曰才难如某者术业空虚时命竒薄厥服官常而自试尚席世徳之遗荣一尉之防三年于此振名何有徒懐李勉之心废务则多媿窃孟郊之禄岂意荐书之辱防诸羣吏之中夙夜以思始终知幸此盖伏遇某官懋明独断闳逹兼容道合志从务建国家之本言扬事举遂空属部之才逮此贱防不忍遐弃某敢不勉励一割报称万分不孤举善之明自献图终之誉
　　谢荐举启
　　论荐之格正自竒穷宠念所惇必将振理频繁恩重感激心倾伏念某分乎天资本非世噐胶胶扰扰亦効将迎踽踽凉凉卒难妩媚托防躬于郡府聴造物之机缄献替何功徒费幕中之辩浮沉无誉寜希席上之珍粲此光华録兹捐弃此盖伏遇某官挈维众隽翼亮鸿明智髙天下而不忽于一能行比古人而不遗于片善逮兹固陋亦与搜材乏异观误一方之师锡绩防明效叨诸吏之恭先蒙被已繁褒加未整重以今兹之举致诸迁改之荣哀其有托于故恩成其无求之素守仁心则厚义概维公某官盛节修伟明谟靖深肃将发于四方甄别服于多士游刅之所入不见全牛执防以有临必空羣马故兹庸不忍弃捐
　　囘道州赵守冬啓
　　周室太和象方观于挟日鲁邦多祉祥已兆于书云未修贺庆之勤先媿缄藤之辱知府提举谦冲得士岂弟近民谅乘来复之休益被往谐之宠容旅人之弛担正托华光寿君子而称觞徒驰梦想
　　代囘翟户部啓
　　懋膺推择宠寄承宣宸诰诞敷邦人咸喜知府户部资禀优毅术业鸿深英气发于文辞逺猷霭于政绩飞扬防扈早传屋之声硕大光明晚重朝廷之望入翔省户出拥使轺虽用之未防其能必凛然所至有迹眷兹西北之要郡昔惟潜跃之名藩控营室东壁之墟连孟门太行之险烦长孺于卧治帝简方隆歌叔度之暮来民和已属静言不敏将具是依未遑牋敬之修已媿驿音之至传闻旌斾寖迩封圻日竚瞻承用慰虚耸
　　代贺陜西安抚啓
　　锡命宸廷抚封闗辅金章华绂总十郡之权纲锦斾髙牙拥万兵之制节一方奠枕千里折冲伏惟某官噐识中闳气猷外肃总徳而立直道而行学焉求古人之心其已久矣作而任天下之重孰能御之简注宠光雍容法从玉堂训诰蔚为盛世之华黼扆论思凛作治朝之表文武是宪左右具宜厯殿名邦用彰佳政圣神广运方勤图任之诚天地奥区益重抚绥之寄襟帯蜀汉封域周秦庆分陜之有人诞开闗而无事帅旌西控更歌亹亹之功相衮东归竚仰岩岩之节斯国体之所系宜士论之久倾秋气正刚嵗功方就尚绥福履爰副具瞻
　　代贺提刑转官啓
　　伏审钦奉明恩懋增新秩恭惟庆慰某官躬服仁义世济忠嘉深结帝辉蔚为世表盖暂烦于揽辔当即召于追锋夫岂一方久私盛徳籍焉朝论是惟槐棘之臣倬彼家声更追金玉之友某叨居守服阻与賔荣窃仰宠光倍勤称颂
　　代贺执政转官啓
　　懋颁明制褒序显庸御爵载崇防封有衍凡居禀仰共起賛誉窃以扬厉兵威扩清戎裔河湟故地图归职方唐汉遗民籍登天府酋豪授首区落归心曽折镞之无遗诞传檄而争下压万兵于月窟方观徳覆之宏复一候于玉关已是谟明之定眷言休烈发自圣神至于岩廊图国之机是惟宗公翊亮之事恭惟相公鸿纶大化弥陶众宜勲格于天泽被斯世星辰为之轨道草木罔不若时方诘戎兵以开境圉左顾而武谿入右靡而邈川澄师帅受其成谋夷狄詟其英气是膺异数式慰具瞻凝象太平既垂休而有裕承辉隆极方受祉而无穷某猥以凡才误蒙逺使但庆逄辰之盛阻陪望履之荣
　　代贺黄运使啓
　　昭被宠纶懋更诏节襜帷所向郡县皆澄恭惟庆慰某官宏逺防深惇大静重居为盛徳协于昌辰养以诗书肃有圭璋之望游乎表着蔚为麟凤之祥简孚帝纉膺使事乃眷西北尚勤顾忧辍自朔方济兹大计兵屯逺控益观牣集于将输师锡载俞伫聴迅登于禁从某分符以守大庇是依将望履于髙明更侧席而虚耸
　　代贺漕使啓
　　昭奉帝俞懋更使防凡分符竹争望襜帷恭惟庆慰某官宏逺疏明惇大静重居为盛徳佑我昌辰简自严付之大计乃仆荆扬之节来观齐鲁之风宠数则新统临维旧皇皇照路重游故部之山川凛凛列城尚守当年之条教谅于调度坐以济登即报政于阜康遂陞华于严近
　　囘前人啓
　　寛疾奉祠顾吹嘘之何力论材説士亦晤赏之难忘廼烦牋翰之加曲示眷存之厚用华覊旅俾慰违离雨涨春江知行舟之易逺云横暮岭空囘首以为劳尚慎调绥时遣音防
　　罢政别宰执启
　　蒙恩造化寛疾休闲既免陛辞难陪旅谒扁舟解去空囘首于门墙野服栖迟尚托躬于鑪锤益绥福履用副康屯









　　钦定四库全书
　　襄陵文集卷九　　　　　　宋　许翰　撰书
　　上蔡太师书
　　正月七日具位许某谨斋戒再拜上书扵太师相公钧席伏闻天子哀矜黎庻图任耆旧起太师于家第授之大政天下幸甚夫天欲雨山川出云国将施仁士思尽智某不敢随逐众人缘饰辞华称述勲徳以为贺庆之文而深思所以承隆施报厚徳者故欲冒进其区区之説以为权衡千钧之重加之铢两而移説虽无竒安知不为门下之铢两也欤故愿少辍论道之暇观采其要某退居以来六年于此以为忠臣志士身在畎畆不忘天下盖尝观之昜象防之文博以诗书断以春秋考迹秦汉魏晋以来接于隋唐之统五代分裂治乱之变以至当世风謡舆诵无一不究于心晓然见王道之有不可昜者治有为而兴乱有为而亡若数一二不可紊也昔者孟轲氏逰説诸侯而终身不合此其道疑于髙逺竒伟难用者也然考其説不过田桑之间鸡豚狗彘之事使民不饥不寒以为如是而可以王庄周语道虚荒杳逺出于世表至论天下则曰离于人心其去王也逺矣以是知圣人非不体逺夫体逺故用近也是以其道髙明而昜知竒伟而昜行方今之患在于民饥而夺之食民寒而夺之衣众庶离心而王业不安则孟轲庄周之言亦可思矣自顷冦兴江表建立名号僭窃舆服犯掠郡县杀戮官吏使吴越生灵数十百万肝脑涂地然尚有可诿者曰逺今既旌旗钲鼓横行不忌北剽镇魏东扰青徐若犹以为盗逺弗忧则非过计者所敢知也夫治世讳危亡之事而不讳危亡之言故曰其亡其亡至于晖光推亡固存邦乃其昌太师何不引秦汉晋隋唐之季精为上极言于燕闲宻勿之时曰是五季世大盗始兴皆随扑灭民穷无告相袭而动朝廷议者狃于前功但务力胜不以徳绥法令不变徳泽不下官军所过剽夺躏蹂故冦贼攻之于下而军旅扰之于上人心日去国势浸绌其极遂至不可复支此在史册可为寒心夫今之天下亦古之天下古有此患今亦有此何为独不能与古同惟汉武帝太始征和之间盗起东方防若秦季而汉独不亡者以武帝借文景富厚之业难变又知悔其所为轮台之诏喟然悼心还未罢之兵省不急之费封相为富民侯赵过为搜粟都尉而后流亡稍还屯结益散自秦以下五六君者不变而亡惟汉武帝变而复昌由此观之图而救之正在今日过是恐有不可悔者请得粗陈其方一曰先有司二曰辟言路三曰熄兵革四曰节财用五曰澄官吏六曰审法令孔氏之门仲弓盖可使南面者也而仲尼告之以政必先有司有司奉事守法者也立纲陈纪离伦分类必使各有司存则事不相紊虽使周公复兴不能舍此为政周官是也譬如天有躔次地有疆畎人有脉络于此一乱则三才之功隳矣夫南衙北司此有司之大分也今北司出擅南衙之权总领庶务则是大分乱也周官寺人皆冢宰今既离局侵官又不聴于冢宰此岂为道也哉昔齐桓公宫中七市女闾七百管仲有三归之家官事不摄君臣侈靡如是而能卒霸诸侯一匡天下者有司治也唐姚元崇要説明皇禁与政者而后乃受相位李徳裕为武宗言政去宰相则不治矣故愿太师先正名分以尊朝廷使政有在一切庶务斥还有司而后治法粲然可兴起不然是废躔次而求天文毁疆畎而望地利壊脉络而期人和未有能得所欲者也言路之不开久矣故下情不得上通则上泽不得下究薰虚美而蔽实祸非国之福也昔者以周公之政而有不説于召公以孔子之行而有不説于子路何则召公子路之志贤人所守之正也周公孔子之事圣人所达之变也圣贤不相説如此而卒之不失其和者志所祈向一也故茍有忠信之心则见有不同议有不合不害相辅而为治茍无忠信之心则言莫予违事莫予怫终当畔去而不为用方今风俗頽壊贤知遁伏奸谀争逐货贿流行人才难得未有若此时者也朝廷若不涤濯瑕秽公聴并观则人才恐无以充百执事之选故贤知鲜少则忠信无助有志者度非一己所胜则寜取彼而去此言路之所以不开也夫窒隙蹈瑕强谏力争非大臣事也要在博求天下名节之士负以言责而大臣身为宗使人主朝见一人焉其言如是夕见一人焉其言如是一人忤而斥则一人继而进如是累起而无所感移则是天也非人力之所能为也在昜小畜六四曰有孚血去惕出无咎其在九五曰有孚孪如富以其邻六四谏臣之事也九五大臣之节也盖言六四怫逆不胜上与九五合志而后能卒信于君昔赵烈侯谓相国公仲连曰寡人有爱可以贵之乎公仲曰富之可贵之则否烈侯曰然夫郑歌者抢石二人吾赐之田人万畆公仲曰诺不与居一月烈侯问歌者田公仲曰求未有可者有顷烈侯复问公仲终不与称疾不朝畨吾君谓公仲曰君实好善而未知所持今公仲相赵亦有所进士乎公仲曰未也畨吾君曰牛蓄荀欣徐越皆可公仲乃进三人曰歌者田方使择其善者牛蓄侍烈侯陈以仁义约以王道烈侯逌然明日荀欣侍以选练举贤任官使能明日徐越侍以节财俭用察度功徳所与无不充烈侯使谓相国曰歌者之田且止按烈侯公仲之事乃与昜象符孰谓战国而无人哉天下之祸莫大于兵自古未有兵革不熄而民可阜安国可治定者也向使太师不去庙堂必无前日朔方之役借使取之必将有术今既缪戾至此事遂无可奈何于是女真负恃而责报天祚蓄聚以俟时黠连谋而鹰扬降将専兵而虎视大盗侮国而狙撃此为国长虑却顾之士所以陨心疾首中夜抚枕而兴也方今朔方有变也固已骚动天下穷极民力不足以赡给大费数年之后一有变生横费百倍将复何以待之蔡邕有言郡县盗贼方扰何暇复议邉陲故为今计者莫如罢云中之师脩邉保境今郭药师既镇燕成因使世为折氏以捍女真天祚令中国得以无事缮兵积财与民休息则冦贼之势自折此弭兵之要也议者不顾腹心之安欲营力分之议坐困天下惜此弹丸之地不忍与人他日或者求而弗与则怨乱并兴求而与之则威徳俱废患且滋众失亦益大矣此可以意喻者也古之为天下者损益无常与时偕行因物成方而已无私焉成王周公守成之法在诗鳬鹥其章句曰尔酒既多尔殽既嘉言益之时用财之丰也其次章曰尔酒既醑尔殽伊脯言损之时节事之俭也天地之道损益相济故虽成周之盛既益以后必受以损法象天地今太师相天子之道变化使民不倦既能与时偕益于前必能与时偕损于后况当此时困敝杀礼蕃乐可也凡是奢丽夸诩不节之费夫何疑而不革三代之隆理大物博天下弥文而大羮元酒犹先设于俎豆之间贵礼之本使世往而知反则虽因时制宜而去道不逺今熙寜元丰之政未昜复也要当取以为则以是用财财必节矣冢宰职在均节财用今财生天地之间固自若也向也裕而今也乏向也均而今也偏矣今观中都巨室之所藏富于一郡小家之所有多于一邑而田畆闾阎之间头防箕敛以奉县官老稚扶携捐瘠沟壑此用财不均之患也故凡虚下而实上者非夀人朘下而丰上者非夀国春秋之季鲁国区区而外事齐晋内隣邾莒玉帛之问师旅之备度其经费数倍大邦哀公尝患年饥国用不足问于有子有子乃告以损民什二之税而为什一使鲁遂聴其説而行之则何以能使国不乏事君子之意以为民无可节不足则流亡变乱随之国虽不足犹可节也周官若谷不足止余法用而已今放此意约以中制使锡予有度费出有式量功赋食人无叨逾行之数年财必下济譬之如养生者能虚于心必实于腹能弱于志必强于骨此深根固蔕不死之术也今天下至为乏才然而搢绅溢于朝省无职以任使牒诉壅于吏部无阙以拟注岂止才不胜用也哉则是无它奸人徼幸以入官富人赇赂而取位无功而重赏者滥则大吏众非才而超躐者多则任子繁是以名器日轻冠冕日杂使士大夫穷困失职往往端忧之日多而食禄之日少是以士不自重中人以下化为赃吏攘取黎庶以自封殖不澄其源而欲清其流则亦难矣唐姚元崇既相一日罢斜封官三千员天下不以为政故也愿使司讲求所以约损此者而官吏始可澄矣今法之在天下害民者众仁圣恻然比下手诏训勅有司务安元元徳至渥也然而吏治不加厚民心不知感此何为也殆有不忍人之心而未尽不忍人之政文已至而实未施焉昔者汉文却千里马曰使郡国无求来献晋武焚雉头裘不御宋武碎琥珀枕以赐将士周武烈上善殿而焚之破齐见宫室壮丽归以为周戒陈宣亦焚锦绣于云龙门示民以质是数君者虽未可言尧舜文武之盛然皆一代兴王当时颂圣后世数美未昜轻也方今必欲务施仁政之实谓宜诏天下曰朕以国家休寜守成无事与民同乐祖宗之泽是以有顷者贡奉之司营缮之役比年以来奸究失驭干戈数兴年谷不登民生无聊其暂罢贡奉营缮之事使黎元得以安俗乐业复如前日弛茶盐抑配之利损田间检括之租释郡县吏口户减耗隠覆之罪使逋负之税得除如令一下此诏而民不囬心盗不屏息则某敢执其咎矣不然盗贼之在天下撃之可使暂破赦而无以相生必复起觧而无以自存必复合长是将焉穷哉今太师起当天下之大任四方之人虚已承流望至治不及始初清明一大矫革嵗月之后变故不熄则必归咎于用事者是众已糜烂天下而我适兴受其敝也如是寜不为而已矣夫岂不知顺流者昜持逆立者难安乃有所不得已也方今理势异于前日事之得失成效立见今逆而为之诚难然嵗月之后师旅不告败仓廪不告乏民无流离盗不干纪圣上防燕之乐未废于外而泰定之意有加于中任相之效倬然着见则虽有或害之者毁将不入是难于先而昜于后也君臣之间精诚之至相与昭格盖有在辞説之表者今太师正心诚意悯悯为上力陈民之疾苦道古兴亡至仁闻之必将动心询求所以力变此者斯可以卒其所闻矣此亦天地鬼神所宜隂相者也记曰福者百顺之名故名也者福之符也功也者禄之基也故名垂万世者必有无穷之福功被四海者禄不可为量也某不胜受恩感徳之心愿赞夀祉者惓惓在此故尽其言而不疑虽然此正议太师若以为是则行之必有其术昜不云乎巽以行权故非知而言之之为难也能行其意使无系輆则难语曰可与立未可与权如某盖徒可与立者至于反经合道权制万宜要使仁政行于天下斯则已在徳度中矣干冒钧严伏地待罪不宣某惶恐再拜
　　答张宣抚书
　　某防首再拜上启枢宻宣抚相公幕下即日伏惟奉王灵荣问光大钧万福某自去朝着投老山林继有章劾陷于钩党用是无由敢脩咫尺之书以自彻闻于下执事岂谓寛隆折简诒问以镇抚其罪戾而焜燿其幽独幸则已厚何以堪承拜贶以还惟知震悚国家变故古昔所无其生有原其究有极贤者可以理推智者可以识察不待烟尘犯阙生灵涂地而后知也其要有一言可以尽者则士大夫之争利是已盖自祖宗之遗老殆尽名节日变雰浊相防险谲相覆民不见义而日与奸化风俗大壊累数十年私尔忘公家尔忘国其流至于将吏不死旗鼔士卒不死行列而祸败従之方今之势不塞其原不断其极虽有尧舜稷契不能救乱兴治是故士不变俗则人莫囬心人无昜心则天未悔祸今相公以鼎盛之春秋膺非常之宠寄可谓休显至足无求而能降心疎斥垂光固陋徳宇宏裕将无不容此岂非志在建立中道表正衰俗塞乱原而改流断凶极而更造也哉以是知壮驰兹拜赵简子而贺其言彼为未足道也甚盛甚盛虽然既防眷念敢不以其情言某平生材无他长知守儒术而已儒术用世旷日持久积微成著治之于其未乱保之于其未危而欲遽施于此救火沸日不暇给之时是佩玉长裾而责走趋也今相公拥节万里必欲急于救世则宜务求管仲乐毅诸葛孔明之才而亟用庶防有济如某之朴学无能又重以垂白衰悴托命粥药岂复有可进用之理自兵兴以来冒昧国恩再与大政无所建明卒以罢去试用之效可见不疑顷与相公辱同班列时虽罢曳尚若可勉晚境嵗年不堪屡加违离之后龙钟顿极忧患久婴精神耗败动则中先震悸虑则随輙遗忘血一妄下动以累月百苦交攻仅存皮骨岂以侵寻七十之年尚不知止贪叨事任以干司冦隳委重而累知言哉伏望相公垂哀枯朽借以半辞使得安其分愿待尽草莽是肉骨而起死也受赐之渥其有穷极相公诚推今日所以施某之心而力行之天下之士不患不至何必某也向风感激伏纸难叙余祈为世自夀益茂逺业瞀茫茫时失正书死罪维裁幸
　　答王蕃书
　　某唘比得周士龙图手牍具道吾子学术之懿恨未一展信至辱书及遗杂著一编抚览慰玩如亲顔色幸甚某靖康间争论时事甚众世所见者攻割地和戎之非追削滥赏一章而已前年舟焚仪贡疏草无复存者然议论既不时施国事日败至此区区亡书复何足惜属观所示时议数当人心永懐増慨故聊及此置之尚何道也顷在北方与荆楚絶未闻宜春先生之姓名不知其业履本末何如人所疏春秋诸説虽未一诣奥境当微学讳传之时而能自力如此亦可谓卓尔不羣之士矣学者当务精意于经而已传皆不可尽信自古有功于春秋者无如三传然亦各有所长时有所用不必尽合也汉儒専门各以其传为师故经卒以不明今宜春之説左氏学也如书文公纳币左氏曰礼则是舎其丧娶逆恶不讥而取其虚文以诏世非经意也譬如人壊宗庙以便燕寝或见其奠告神主而迁之则书以为礼是岂知书之体要也哉大扺左氏説经谬误者众曲为作意一二弥缝是矜传而不宗经也宜春之学则然顾未见吾子之所祈向他日不鄙愿与闻之道以直见不得以经私于朋友也疾甚倦谭又不能自书幸察
　　答丞相李伯纪书
　　某悚息春秋集传遂防以名言使菲薄凛然増重幸甚又防戒以深务慎重惇本之意欲使其书垂世莫得瑕摘惧非区区所能及也至于隠括极难使归至当则固所夙夜跂耸有望于左右者矣受赐无量顷者元中得某论语法言训故及乾坤等数篇元中每书论刺必数十条其间相説以解者不啻十九而某时因其言辄有刋定独论庄子内篇与昜乾坤卦相为表里此某昭然所不疑者而元中深以为非往反洊数终不可合某以是益竒元中之笃诚毕虑不茍于朋友也司马温公与范景仁神交莫逆至论大乐终身不合此可以为世友朋之表矣今相公所诲经史阙文谨当佩服因而改之初谓经以一字褒贬而诸儒动以经为谬误故有脱朝脱日衍日脱王脱人脱名亡事等纷纷蹖驳无可据依惟汉何休颇疑非误而陆农师一一守经立説顾皆思而未达故某因是説以更之抑又有甚可疑者以为鲁史之阙则圣人作经有可无疑于史者如时必有秋冬夏四月之类従而阙之是妄阙也若谓经以秦阨残缺则三传传经乃自先秦以来各有师承不相参稽安得阙文若合符节此某所以未能无惑者然有一説可以已者与其过而多尤不若过而阙疑斯可耳矣若灾异等説则为尚可申释春秋书天地之变错人事之间使人务以义类相求是直鼔宫宫动鼔角角动耳洪范谓之念用庶征若使非征而书是则妄也今善厯者推歩春秋日食数非止三十六盖经于灾异如志人事不尽书也必有为也而书汉儒灾异之説虽不无凿然能精而求之则亦是在其中法言曰通天地人曰儒通天地而不通人曰伎要之灾异之占古者卜史之所司也后世卜史而儒学之士言之岂得已哉自欧阳文忠首为天道不可考知之説非斥汉儒至于荆公遂废洪范庶征使人君宴安平世无复观天存变之意驯至大乱前日水冒都城相公忧其变故欲有论刺即得罪去时当国者谓宾客言汉世灾异陋学何足道于今日某窃叹恨学术害教一至于此以诗志之曰绿衣侍史近天墀天事茫茫欲强知水犯都城偶然耳春秋陈説更何施盖伤此学之废也夫善言天者必有騐于人善言人者必有稽于天而世徒以其感变难知遂废不讲今不相与力救此失则恐春秋洪范之意精防遂泯后生无闻使当孔子作春秋时有今变故则必书水冒城郭于前而志狄围京师于后某为之传亦当傅防天人昭以象类无疑也春秋星陨山崩地震之变皆着王道大壊之徴故王道不亡则强霸不兴素王不作是以为之感变如此譬如人之父母有子承家而不克遵业将更择人付之方其计虑将决之间意象色辞必将伤怛忿怒而不得平此齐晋孔子将兴之祥也郑伯髠顽之卒使非变故则书有常法如宋公佐卒于垂棘不着何以卒何以在垂棘也则但当书郑伯髠顽卒于鄵耳且志诸侯之防于前而郑伯道卒其地又相迩此自足见其如防今书如防又书未见诸侯其繁如此譬如天象光芒变常此天之意必有故以示人矣然则传殆不诬经志弑逆之罪文固多变如晋弑不书赵穿而书赵盾郑弑不书公子宋而书归生楚弑不书弃疾而书比者皆义将有所起也故春秋之法与实录异楚子麋卒以公子比出奔见弑齐侯阳生卒以公防吴伐齐见弑此皆有待传而后决未如郑僖之深切着明也如郑僖之卒使无三传人必知其有异矣顾传不详着僖公不礼子驷之事计驷之忿必有若宋万衞孙林父者而乗君去故就新国人危疑之际而肆其乱何必无此相公试熟思而决之也当某着此书时无与议者故于其类昭析不尽今承谆诲当更删改衍绎使之别白分明以俟再见也前日相望甚迩谓当亟得书疏往反庶卒相与共济斯文今忽相去万里岂非天哉集传此间固旧有本但简册太大厚不可携持后令别作小本亦复昜耳前所往书已属岳倅亟复驰奉左右庶行役倦剧之中可以寓目防心有便信至愿复一二发药使经学复明于世者自吾二人亦不徒生于天地间矣伏纸悢悢某再拜
　　再答李丞相书
　　某防谕后世山崩地震多矣而复霸统不正素王不兴恐某之説难必学者之信某固知其如此而不敢不尽者务究天人之蕴而着其变不计其功也传曰山有朽壤而崩又曰阳伏而不能出隂廹而不能蒸于是有地震故王基壊而山崩国经反而地震此皆贵而无位髙而无民小人朋于上君子郁扵下之感也而其兆变故不一按沙鹿崩国之咎则左氏言之矣记天下之异则公羊氏言之矣而某复见其废中有兴灾中有祥是以推言其变以补诸传之遗至于甲午地震亦然今不防诸众説倚其一偏而攻之非某所以作集传之意也齐桓晋文之事及夫孔子之经皆天子之政也天将以是承周而替之山崩地震所以咎周昔士文伯言日食之灾而従晋侯曰可常乎对曰不可六物不同民心不一事序不类官职不则同始异终胡可常也今以山崩地震而必春秋之应于人事是犹日食降娄而必鲁衞之丧也是故桑谷生朝而中宗兴邦鼎雉雊庙而髙宗永命至于后世麒麟鳯凰王者嘉瑞来萃其国而乱亡随之者有矣盖所谓同始异终如此学者深观乎六物之变而防稽民心考引事序明诏官职而灾异之説庶乎其可言矣是以君子难之愿相公复思其至有以教之也又谗诬之兴震于中外比欣昭雪万里南旋而少卿自防北地适复归奉荣养左丞顷当天下难戡之忧而卒获人间希有之福岂非忠义精诚之感神明祺祥所佑也哉观俟踊跃逺迩叹异况在末契祈向之素慰忭何如属使者至附此称庆惓惓之勤未究万一
　　识别永寜长老宗觉书
　　世故多艰吾老此生不在北山之北则在南山之南矣飚尘惊起褰袴与襦非従世外之人吾何依焉永寜道场筑于崇岩絶壑之间长老觉公虚其室以招余隠顾余多方付行止于流坻往来可必也而悠然有防于其心故聊书以识别建炎三年六月乙亥襄陵许某崧老









　　钦定四库全书
　　襄陵文集卷十　　　　　　宋　许翰　撰书
　　答薛秀才论春秋书
　　某启承示长牋推重过当非所宜防所陈春秋诸义甚善唯是公子遂如京师遂如晋一事似责僖公已甚春秋之学废于后世正縁説春秋者诡世所不能行过于中道使世以为虚文难施遂废不讲此不可不诫者也古之王者时聘以结诸侯之好若使聘使所至之国必释位而拜于京师恐非君国守土之义周都镐京而封建逺至江汉之表朝觐宗遇各遵等威又有方伯连帅期防之职若复重以拜聘京师则诸侯辙环毂击车马道敝抚封之日一嵗无几使国政不得修而民力不胜给是国制乱天下也夫岂其然大夫无遂事者戒非君命而専为之也如京师遂如晋者则以君命朝聘王覇不得以遂入郓比朝聘之义自上而遂乎下是礼其君而及其臣也固可自下而遂乎上是礼其臣而及其君也不可诗曰雨我公田遂及我私春秋之世诸侯専覇国而后王室也久矣而僖公于此拳拳焉河阳之狩诸侯皆朝于王所而公独朝于京师遣使拜聘又必谨所先后如此以世为此者鲜也是以春秋善而书之夫僖公修诚之君若意其遣使京师者必以有故于晋非是则未往説经者不当如是生之言也吾子幸熟思之复有以报疾甚力遣不宣
　　答李格朝奉论春秋二书
　　某顿首去嵗卧疾西峯得王君书持春秋诸説来质苐云宜春先生之学而不详着所自伏而读之盖左氏学也某因为一道三传不可偏废亦难尽遵之意以应塞王君问不谓足下近在隣壤固陋之説遂达听闻恵然遣信遗以玉音退省前书辞不逊避惕然汗顔媿徳度之有容重古道而乐异闻复谆诲之卷卷未悉也幸甚幸甚某患近世春秋之家辩而不议已则未有一得而先已薄索前贤之失而务攻陷之党同伐异聚讼交谇使经益紊故着春秋集传防观古今可者载之其不可者不载而已未始敢有诋訾所以尊前修之大业而熄后学之争端也顷惧王学独守隅方故不得已有所论刺然説经而至于辩斯已过矣左氏盖有大功于春秋学者防泽焉不当振暴其失诗曰采葑采菲无以下体今足下为左氏説如文公纳币之事宜因其所已言而补其所未言者斯可矣若必谓传有防旨言礼所以讥文公之非礼言孝所以刺文公之不孝则恐方来攻之者众非所以尊左氏也是以大义曲其故为作意者然而名实一离且使后之学者指其所谓礼者更为非礼而所谓非礼者复以为礼纷然无正而经传败矣虽为作意何益昔人著书盖各有体左氏之书品藻万彚如春风之被草木英华并发殆无遗蕴若乃隠约而眇其指非左氏体也防辞讳恶春秋之法不得以言左氏左传之错综诸史考合殊散防绎深愽以春秋列国数百年萃于一人则于潜心防言岂能无所不尽故其为国语也或与内传错则其于经按文公礼娶于三年之外而忘其纳币之非礼不足怪也无以救正其阙则将使世居防图婚而娶于三年之外斯以为礼者矣春秋别嫌眀防者也以公纳币为哀心已亡是以书而出之讥因防娶说者要当推经本指而务着眀之至于娶元妃奉粢盛使左氏而不言亦孰以为非礼若曰善其以卿纳币而书是放饭流歠而问无齿决也非经本指学者要在通经今足下之于经意得矣传亦何必多辩然使传必与经合事皆曲为之説则传将反为经累是以言之不可不尽宣公防娶罪恶已眀妇姜若不去氏则嫌于齐国无讥是以眀防焉夫非道义一介不可与人齐嫁其女岂特一介之轻乎而见其悖礼如是而与之也传曰君子犯义小人犯刑律以刑民故寛无防者免之以省罪诛春秋谨礼以正国体不得以律此凡经一事而再见卒名者甚众恐难以尊夫人道公羊是也谓宋伯姬为不足褒恐与经戾此甚不可妇道贵正伯姬以正死礼临大难而不变此为人所不能为者孔子得之盖褒嘉之不已而极其哀荣以为天下万世妇道之表是文王之风周公之泽也恶可以少贬也哉二百四十二年之间内女嫁者何可胜数而纳币来媵致女皆从伯姬得书者以伯姬重也昔者召公之所苃舍税驾休憇之地则南国不忍翦伐其木此好贤之诚崇徳之义也孔子即鲁史而修经其于伯姬之归礼之大者皆存着而弗刋使人视履之终而考祥之始书之重辞之复以谓不如是不足以彰其懿铄而极哀荣也春秋褒贬若此者众顾苐弗深考足下务求贯于沦胥之间必将有以知之矣同姓之国求媵则可异姓之国求媵则不可此于礼意何説故啖氏以谓邾莒嫁女安得曹氏已氏之国而求媵之此善攻也然辩至于此恐伤嘉厚某于此等但不战诸传而已此书勿传可也集传副本顷借岳阳张倅防其有故罢官未知携之安归以来信不可徒返故录后引附此庶几概见区区所以作书之意又有所著论语法言训故比己为人传刻计未经览故并以往防乱未定斯文委地遯迹穷山无与言者忽奉足下书防如闻威鳯之锵鸣朝阳也欣然不觉报音之已繁足下取其是而讲去其非则某之受获厚矣不宣
　　再答李格书
　　某顿首再奉书辞反复前论益知吾子之服膺大业鋭精至谊必欲直之于未合不究不已斯古朋友之道也某有望矣文公之娶伤孝败礼前已一二昭析此得以略惟是宣公之娶防示新説不可不报大婚之法垂文经世疑者提之眀者定之宣逆女于元年录则罪恶自见此则眀定之者妇姜去氏固为其疑而提之如书赵盾归生公子比陈乞之罪皆用此诗曰日居月诸照临下土夫齐国之士于鲁何有而国人君夫人之如是者何也为其以礼归于我也今姜归不以礼则夫人之义缺矣春秋属辞比事因变生文白者垩之赤者赭之盖法自法是以缺其氏而着其慝也此齐恵公之罪也若曰齐侯捐甥舅之恩废君臣之义实使襄仲杀嫡立庶大恶不讥而讥其嫁女于有防者轻重不伦是不然春秋载事按见而着褒贬至其谋谟诡秘事离策籍则有欲书而不得书者矣独前子恶之卒书大夫如齐后子恶之卒书大夫如齐元年以来交施受谢见齐之与闻乎故也着其与闻乎故则贬在其中説春秋者于此以意逆志可也曰襄仲宣伯有罪当不氏者而氏以其为公女尊君命也按春秋自庄闵以来大夫无以不氏贬者虽有弑父逐君之恶皆以氏书则独何为于二子而以其氏立义至于去氏以尊夫人则礼未有以存氏为伉去氏为恭者也春秋朝王聘覇大夫皆不去氏夫岂尊王覇也哉而此何为施于夫人也避火非犯义也使弃礼而往斯犯义矣昜有师贞有旅贞有君子贞有女贞若是者言各有所一也昜而守之则众贞乱今吾子以宋伯姬守礼无权为不足褒是以君子贞而变女贞何异以师贞而责旅贞也其在恒之大过曰妇人吉夫子防言其为道异也故天道变地道常君子则有制义行权女子惟奉义则而已矣众人之所以为众人者以富贵生贤人为众人之所不能为故众人爱其生而贤者爱其礼伯姬死正而礼防不隳使人知害有可避而不避礼有昜犯而不犯以为则天下而垂光后世彼其志必以是为贤于其生也是以行之而无难君子若以为伯姬之年已老可以无嫌于此则汉唐吕武之乱岂其少与是以先王制礼一之不异其度也若以情言以蹔舍礼为轻以得全生为重是不遵先王之制毁天下万世之共宝而利一已也春秋重变礼凡情之所便而礼有禁此众人之所昜逾而春秋之所特谨也不然以许昜祊岂不两利人国而必不可与族姻之国皆有侄娣所谓以侄娣从者非必同姓有也虽当千八百诸侯之时列国安知悉同姓况至叔季列国仅存安得必责同姓之媵然后女可嫁哉无同姓媵乃可甥舅媵之此于礼文无见又于礼意无説恐难据也经之难眀久矣不有刻难则思索不深不总羣疑则论説不究故非得直谅多闻之友无以济此逺业愿吾子虚心以思极意而言则某也受赐矣
　　跋
　　渊圣御书老子道徳经唐十八学士画讃等跋尾
　　渊圣皇帝居东宫久恭俭文眀格扵天下众兆跂耸如望虞渊之日光辉未升而懿铄先着也靖康之初臣被召节入围城中即日赐对便殿曰朕在东宫则已手录卿章防矣臣退窃咏叹圣徳方在潜跃之时固已忧勤有政而清眀在位如此此尧舜之资也卒之非心黄屋防尘扵北庭者为生灵而轻身若夫懐奸欺天窃权误国则必有任其责者矣老臣不死复覩宸翰于嵁巗草庐之中盖皆东宫旧学所书相龙楼之如梦瞻沙漠而椎心窃志昭回之末以寄号絶使世益知皇帝存诚稽古慕士之素至于玩日余闲游意水墨之间无一言不在道者而民不得卒被其泽岂非天哉建炎四年三月壬申具官臣许某稽首谨言
　　跋范文正公墨迹
　　范文正公天下英豪而论诗精致反复谨一字之低昻知前贤于事无所茍也此帖久益艰得世当共保防之使后生犹睹老成典刑惇薄镇浮岂小补哉绍兴元年冬十一月乙已襄陵许某谨跋
　　跋温公帖
　　温公字画秦之始变萧散精劲冰清直此其胷中必无脂韦之气矣绍兴元年冬许某谨识
　　跋东坡帖
　　苏公晚节遭时得君如此而能使之不敢一日安于朝防説之败类信可畏哉
　　跋志伋字
　　余生平欣慕志伋之名节而未识其人今始睹其遗迹如燕昭之抚然于骏骨也苍龙戊申许崧老跋
　　跋荣夫人事
　　侯思孺葢薄董传不肯跋其书荣夫人事以传信王性之志愍懐妃躬死节义而神升玉籍使世知毅于祸者不诡其正则不得志于人必得志于天也而怙乱者少戒矣杨中立论归洁其身简举有要陈叔昜愤世祸败力疾奋笔道古法义使夫人英气凛然如生洞霄隠吏许某曰求夫人之诚节光明于后世得是数子者之言足矣余复奚云
　　赞
　　爽老画赞
　　金章紫绶庙堂之旧见杜徳机丘壑之遗六十七年迹化心非炳以丹青遭此老师端凝萧散对师者谁月在沧江可捉日绕昆山莫追
　　祭文
　　祭呉闳道太中文
　　呜呼我游四方晚从丈人在浚西冈不卜而邻丈人遇我无倾葢新十有五年契濶弥亲道积于躬志老不申典刑在子社稷之神当世大难伏閤委绅一言定国戎狄是震大功不雠众防相沦栖之蜀山离絶音尘我若避乱縻舟水滨丈人遇我杂笑以嚬如何期月复此江津道遇丈人防车既巾我当在朝不捄纷纶孤纶难施劳心谆谆使公父子万里伤神友朋永哀召咎终身死生一梦如秋迭春丈人我知世莫与伦耿耿此心为万世因覆觞一恸荐此藻苹







　　钦定四库全书
　　襄陵文集卷十一　　　　　宋　许翰　撰墓志
　　朝奉大夫充右文殿修撰孙公墓志铭
　　宣和五年冬十二月甲申朝奉大夫右文殿修撰尉氏孙公卒其侄棆橚以书来讣且乞铭其子壻范寅秩状公始终躬抵余舍曰孙公葬卜已食维是逺日无防今朝夕得铭驰归琢石尚冀及事愿勿复礼辞余昔取友天下恨得公晩今又以婚姻之故来属余铭念虽疾甚不可不力即日遂论次之曰公讳宗鉴字少魏其先盖河外人国初以钜族徙实畿甸曾祖讳文通祖讳士门皆不仕世父讳振以公故赠朝请时家益微尝筑室得金钱以亿万计即反之土不取祝曰将为孙氏祥者不若有子已而公生盖秀异絶伦年十一嵗以诗赋从有司试发防援毫气陵老壮登元丰三年进士第调頴昌府户漕叅军未赴连试宏词学官皆中髙选进真定府知録改滁州教授又改滨州防尚书范公镗帅太原遂辟以为河东经畧司勾当公事公少孤鞠于兄嫂长衘其德以所以事父母之道事之既受辟属嫂疾卒遂哭之不行嵗余起为澶州教授还授擢开封府学博士异方防学多冐籍甸内公以为此壊士俗力务变之言者用是论公不当莅官乡党罢去复为教授海州公教诸生不専为场屋事以故从公学者徃徃能道春秋秦汉古文尚义概为然诺海之士有兄弟争财者兄怨怒辞其母去十年不复公为嫁其女敦诲其弟使反其兄仪真遂复为家如初同僚许安礼母老子防疾棘奄奄不絶公驰入见呼之曰子岂以后世为念邪请得以身任之安礼睨公颔之而卒公果不复资人独举其丧无一不饬观者叹之凡其所教人及其躬行大意如此除辟雍直学防法变罢为东京平货场勤恤纎介不敢以其职为纷浊嵗余乃为武学博士迁太学改宣教郎政和四年雅乐始兴大司成檄公为乐教辟雍士月余士皆弦歌金石和一荘整有防大臣临阅既奏于庭羣鹤来翔小大虚耸用是迁奉议郎遂除荆湖北路提举学事未行改湖南转运判官始得赐对奏事上前英亮开决上説欲留以为御史而执政议不同故寝到官禁吏非江臯之竹不采竹所从出必避屋庐坟墓以故民知修贡而已吏无敢为奸骚动明年移北路用捕斩叛獠黄安俊功进秩二等陞提防刑狱奏谳多所平反明堂之役公受诏斩材沅州即具牛酒召诸溪洞酋豪抚待以意手酌饮之与为期约人人大悦愿尽力以故险阻竒材尽出视他路省县官缗钱十二朝廷材之加直秘阁因兄老请以闲职反室提防南京鸿庆宫未阅嵗太师鲁公引为道史检讨数日权符寳郎始转朝奉大夫次年夏迁明堂颁事盖宣和之初元也至秋七月遂召试中书舍人赐三品服时论以为得人无异辞者大河齧广武外都水张慤以危棘闻诏遣近臣徃视以为无有慤得罪已而上知慤奏不妄即诏复之公极论近臣欺罔有状当坐若此有实则彼不当复竟禠其官明年坐缴除目不申省以修撰罢知复州下车即罢公帑之入不应法者更定市价增其直曰僚寀虽不悦吾民安矣部使者责郡县购石令甚急景陵陂泽无珍产民以为苦公奏罢之是嵗得疾即请老卧家俟报防亷访使者建请竝江故堤外益筑层堤以防余浸方春郡境屯数万众隂雨寒冻怨嗟无成劳时冦方警呉越公念役不亟罢且生变即强起视事以便宜罢之而躬待罪掾吏皆震朝廷果不问既去父老流涕思之至今还第三嵗而终享年四十有七平生常自言三朝德业吾尊韩忠献四海文章慕苏东坡皆画其像事之私室养其兄既老夀及见公为符寳而亡丧之毁甚及跻禁近毎悲伤絶叹恨其兄之不我待也兄有三子相次沦丧公抚诸孤如己子得任子恩先官其长孙棆及请老又将以其官与橚有司执却其奏乃以与子其笃交旧族姻逮其子孙不衰贫窭恃公以生者甚众其为大吏与宾佐接谈笑衎衎不见崖异至其与大臣言是是非非要必有补尝与鲁公言方今太师富贵宠乐夀康蕃祉种种为世第一可谓至足无求矣惟隂功隠德使日加于天下此则天之所培神之所劳福禄将绍至而不穷因论山东妖狱连逮骚动诬陷者众词气闿切鲁为动色遣使覆按脱其死者过半盖自是益竒公始骤荐用而公亦一意于其门不以进退废兴变化既退居号其山林曰东臯客至輙与之饮酒赋诗其中轩渠自放风流如晋魏间人晩益为文雅健雄富无疾病衰落之气一夕与子秉烛剧谈赋四絶句语慨然若自怜悼其身世者絶笔病作夜漏未尽而逝呜呼异防其有以知之也耶前兹数日手自条别其文为百卷号东臯集又有外制五卷诸经讲议三十卷诗话史辨等杂録十卷皆藏于家娶陈留阮氏封令人先公四年卒二子曰觧将仕郎始十三嵗曰泰三嵗未命也三女适范氏者其长也中许李垣少许通仕郎刘晋卿冯霍之原从先兆域铭曰鸿文壮丽伟节殊尤气呑云梦光参斗牛堂堂有此百志不雠去如吹毛陨零山丘谓天废材胡为生此谓将兴之孰御而止宫宅掩幽精诚化碧何以慰之深此珉刻
　　给事郎守殿中丞致仕沈公墓志铭
　　政和四年六月癸酉葬故殿中丞沈公于开封之太康县长乐卿邈城之原从先兆域其孙天民天祐先事来告且乞铭曰天不造于我家先大父没则冡嗣以其伦相次下世葬用久弗克举今我藐然力兹大事以祖考之灵龟筮无违惟是所以刻诸其宅而賛幽光者未有攸属子我家之自出敢以是累子矣某执书泣曰此先太夫人之志也乃今得以徼福于烈光曷敢以不敏辞顾公之事逺矣其传有概而无详谨论撰其着不疑者而叙之曰公讳超囬字深之世家太康肇自魏王躬秉休明翊亮艺祖建定大业遂相太宗济升丕彛功德茂盛委祉厥家胄嗣太师是产冲懿膺命庆厯为帝元妃族用光大贵震一时妃视公父赠驾部郎中元吉兄弟行也以故荐公补将仕郎厯秘书省校书郎为司法参军于亳监酒于明以登仕郎为録事参军于汾以给事郎为团练判官于常遂以太子右賛善大夫致仕公为人精明刚蹇是非噩噩所居官必最其烈然亦以是不能与人诡遇龃龉其在常州数据法与守争不可屈挠公既官久不遂益厌又与守积不相中则慨然曰丈夫生世不得行意于官则当肆志于家安能鬰鬰久事若而人防即日谢去盖年方四十二矣即归尽发故赀益大其所居第使之壮丽髙明称其意气凿池筑台育龟鱼殖名花嘉木修竹以侈防观曰吾寜乐此以终身公虽不为政然人益信服其德义畏之乡隣有言徃徃不聴于官府而聼于公使其得位而施于斯民宜如何也神宗即位覃庆天下转殿中丞赐五品服明年郊祀加骑都尉年五十二以熈寜四年二月癸未终于家异防公之平生进将行乎其方而人反欲以自徇将退而乐乎其老而天不使之少延是果天邪人邪其可哀也已始娶成氏不及封再娶张氏是封永康县君男女四人曰唐卿曰飞卿唐卿右班殿直与飞卿皆未仕而卒长女适襄陵许氏即某之先太夫人季女适邑人李居正先太夫人资公初先君起参商州军而捐诸孤先太夫人尚少也而襁负千里反先君柩襄陵躬居寡约办治斩斩公数徃来二县间镇抚其家当是时某生始四五嵗最爱于公是岂知今日且铭公哉铭曰炖彼大阜矗彼苍木神防其域凛焉以肃呜呼是维沈公之墓尔后之人过而式之
　　赠朝散郎孙君墓志铭
　　政和三年余入校中秘书所与并游徃徃鲜明辩丽英发可喜而鲁国孙君圣求独靖固渊塞浑然难知余心异之曰此岂非曲阜阙里之风也防吾今乃知天以夫子之教兴于鲁者因其质厚如此而天生之也后二年谒其丈人大夫公于东郭私第聴其议论重德人也又一年其家卜葬其先大父则状其行与事而请铭于余余既得交于圣求父子间又得于此考观其世德之经纬本末喟然叹其积之逺矣因益见鲁多君子足以发吾昔日之言为不妄也遂书躅而铭以乱之君讳觐字明之兖之泗水人曾祖讳程祖讳荣考讳逹世世以农服田至君之考乃尽割膏膄以与兄弟而自取硗薄力耕其中君少而孤食麤攻苦事继母抚诸弟以立家母为戒敕所生无得恃吾故乱兄治官府有政与勤其弟吾寜以身徃役发于诚心以故上下依懐闺门大和嵗恶人争贷粟于官君独不徃曰今自刻厉尚可以生贷而不能归是欺国也其居乡能以义概动人沈毅慨慷时有侠气有恶少自以负君妄意君心结客数十抚刄从君君正衣冠而叱之恶少心震气禠失刄堕地数以云云不觉屈膝请得改事君因与语不复芥蔕巨冦将至乡人大扰谋徙避之君止之曰少竢我即持牛酒造冦壁愿见因留与之醉饱歌呼相乐输以其情冦壮而义之为引去有故家子嗜酒不覊君见戒以无頽家声发怒辱君君谢遇之益厚其人媿之终身避君县吏与君不相能数中以事吏后败困穷君反赒之吏愧亡匿曰无面目见孙君矣盖其能诎服人心如此大夫罢官兴元闻鲁大荒或欲择居它乡君不可曰无年如此族姻日夜望吾至以荐其饥吾何忍择利自营而不此顾恤乎既归弛担即内外千指仰食君君市米官廪杂糠覈藜藿相与食之无难色有余则以饷邻里之穷无告者赈施甚众大夫为蜀计司取钱引之当毁者复出之郡县大夫月受以为俸君曰以此与民为市是罔民也禁家人无得出积为钱五六十万尽废其后有司逮治操空文以市于民者官吏皆汚而大夫独皭然无有蜀人贤之大夫之为循吏君盖多有力焉其自蜀归则尽举族人之无后与贫不克葬者凡三十五丧葬之未疾数月忽戒其子俭葬与凡家事豫为条理大观四年八月辛卯卒于舒州官舍年八十一以子恩通直郎累赠至朝散郎其治命曰必于先茔乎吾葬今以十月甲申葬菟裘东节义乡里仁之原与考同域娶曹氏赠太宜人男女二人男琪朝散大夫提防南康军逍遥观女适邑潘潜孙凡四人传俭亿俦传奉议郎以词学兼茂髙选为秘书省正字即余之所异同舍郎也亿将仕郎郓州刑曹掾余未官初君未尝伏术为学而行事毎与书合又能繜绌自下以延致士教子孙诗书以故子孙彬彬多以文学着云铭曰暴兴非祥堕神奸庆积维久乃见端根蟠源洑天所艰擢为修林舒长澜孙氏世隠耕寛闲逮君负能不施官人文不琢天守完徯天我昌匪力干裔胄衮衮方弹冠谓君未显非今患贻诗佳城惟后观
　　陈州宛丘县令蔡君墓志铭
　　元祐八年春三月乙未陈宛丘令蔡君卒越翼日其佐许某还自頴徃哭于其寝而吊其孤退助其凡役事其孤邦献将防柩归葬号泣因其友生曰先生幸以寮寀辱好吾子曰公曰私朝议夕防意气克咸无拂子之在东先君遘疾顾言曰许君卒不来乎为我谢之则既以今日之事累子矣请属以铭某悲其言不敢复辞君讳闳字彦髙世衢人曾祖顔弗仕祖昈赠尚书都官郎中父偃以文学着有诗名呉越间其学无所不通逺至天文地理星象厯数隂阳之流激变化万物竒怪深伟咸防其説而大归于义命登进士第以尚书都官员外郎致仕君始主杭之富阳簿秩满迁令为润之丹徒为宛丘遂终于令春秋四十九君辨丽剧谈与物太和不起圭角尊酒衎衎傲世自若顾为政鋭甚所居借借有声以故平生虽横陷不振而荐之者皆一时名公卿元丰间遣使治赋东南而君适以主簿权新城据图捜抉得漏赋五千有司奏之遂迁丹徙时执政之亲有丽于法者久不决君得建治事狱具奏为奏曰今状明甚而狱有待故覆之輙变侮法敝民请得勿覆以示公天下君以小邑令剡奏九重与宰相抗先帝壮之防弃天下讫不及试去丹徒当改官京师入见有日矣而丁母忧服既阕有司复奏新城之事以为用新法进官不得改晩节末路益以龃龉益事燕适不夺其乐可谓知所重矣始娶梁氏卒娶郑氏男三人曰邦献邦直邦式女三人尚防以某年月日葬君于西安县浮石乡若溪之原铭曰孰不贵兮子独当而数竒孰不夀兮子独不留而遄归苍苍呉山兮下有溪水石以居兮春秋来祠期以归来兮乐且有依尚能浮沉兮如平生
　　孙使君墓志铭
　　士之仕也髙则欲行其道其次亦皆以材自试冀发其躬于功名富贵之间然而资籍髙华则庸众超诣而有余系微祚薄则英竒逐争而不足此盖理势之常自古所叹是故士之自信其志乃能于艰难狭隘孤独阨堙之中防起而不羣卒以宠光此其材必有过人者矣如孙君其庶乎君讳道字纯老世家河南宻县县今郑遂为郑人曾祖讳浦祖讳范父讳湘皆不仕至君始慨然力学思自奋起轻财喜士以是防英儁间籍籍年十七即以进士荐于河南然其后遂数离家艰困不振至年五十始得官调宿州虹县尉虹多盗民数被攻剽君至叹曰是岂不足以为邪且吾在焉不可使民不寜其居悉其勤畧斩捕甚众以功迁承务郎监京师税嵗有羡通判全州论狱平反奏谳活其人部使者知其能故数用狱凡反覆者君至輙定狱折无留其治邵州亡囚桂州火事皆难竟人至今称其敏而服其平全与荒服谿洞犬牙猺人之昜以生衅君以绥靖寜谧被诏奨谕秩满漕司辟君为属嵗余喟然有归心谓诸子曰吾老矣躬窃国恩而亲不防养乃以进乐平允从孚庭五州新疆漕转金谷巨万奏功还朝迁通直郎而封其母杜氏邓氏薛氏刘氏君瑞安永福懐仁金华兴泰等县国家得寳玉覃庆天下迁奉议郎知巴州未赴以大观二年六月丁酉终于家享年七十二夫人李氏赠防昌县君子六人铎钺锷皆举进士懋愈懬者早亡女二人长适李璹次适通直郎王彦辅孙男女凡十一人遂为其邑望族呜呼君读书求仕三十余年而后得一尉间闗勤劳七迁其官而止于此岂非所谓处势狭隘而用力艰难者哉然卒以其庆誉逮其先人而昌其家可谓能矣余与君同元祐三年进士及余为宻令始与君防余资简畧自以非世噐毎见君之为人精悍诚必自力未尝不絶叹以为不可能也君有治命必求余铭故诸子将以四年七月丁卯葬君于县之西门阳山之阿遂祔其夫人既戒事钺则墨其缞环千里而谒余于京师具状君行以铭为请固辞请益哀是恶可以不变也欤乃受而铭之铭曰明昌之隆凭翼于丰纷彼裳衣宠褒事功君侯翘翘资岂不逄惟其暮年飞扬不冲亦有孝子得铭千里以昭其韪以慰其止
　　朝请大夫提防信州太霞宫魏公墓志铭
　　余少读周书见周公告成王以文王立政盖自三宅之儁以致百司庶府其惟克用常人立兹常事心独不喻以盛王作兴岂徒用常人立常事哉今老矣考观古今之变益备思益深乃始喟然三复周公之言矫首咏叹如易牙之得意五鼎殆有不可以告人者也夫正人不倾危以穷利吉士无狠矜以擅名循吏不击断掊克以取一切要世资修诚履素上下相安而天下不治者未之有也此则古之所谓常者豫章魏公束髪读书入官凡四十年一节不渝为人修慎繜绌有礼安舒不与物迕或谋隂中伤之既知终不与校反更以德施之莅官行法要在安民而已不取办治名疑狱务与其所建治縁于不得已为御史台属京师四年同游多自扬厉得路一时而公去讫无知者此岂非所谓正人吉士今之循吏也欤使士毎若此天下端无事岂忧不足哉魏氏之先讳宪不仕者公曾祖也逮公祖考始相继登进士第仕至郡守部使者祖讳拱赠礼部尚书考讳兼赠正奉大夫公讳矞字贯通早孤自力又登进士第尉临江之新淦迁令抚州宜黄丁母忧服除调録事军泗州知楚州盐城签书防州判官公事辟御史台主簿除通判广信军罢非其罪还朝见直复通判和州以所生母忧不赴起刺剑州未防请去遂以提防信州太霞宫还豫章公自泗上用荐者改左宣德郎中更天子即位受寳册被庆泽累日迁秩至官朝散大夫勲骁骑尉享年七十而卒于政和七年十二月丁卯娶李氏封宜人男女凡七人康臣端臣早卒其仲曰淇以公恩为廸功江州司户曹事长女适漳州龙岩县丞黄彦之前卒次适进士李黯次未嫁卒次归余兄子启明淇将以八年十二月壬辰葬公豫章西山之双冈则遣使因启明而来乞铭铭曰治不武健而民受其祉行无卓诡而人以为君子生虽不富贵其康于死





　　钦定四库全书
　　襄陵文集巻十二　　　　　宋　许翰　撰墓志
　　比部员外郎致仕沈公墓志铭
　　先太夫人既防先太师端忧襄陵汴水滨伯外父王解官昭庆过而省之留止累月以鎭抚其勤约是时熙宁三年冬也某以童子扶携公侧迄今尚能记公颀然而髯朱服象简和气欣欣也后六年而公卒又四十一年而公葬既葬七年某始论撰公事葢距公之过襄陵五十四年之间太夫人遗捐诸孤伯氏季氏随属即世诸舅诸姨紒总衿缨从公见客相与纷哗于席间者风流云灭无一在矣而独余某于此颓然伏几而铭公呜呼岂不悲哉公讳昭逊字道卿太康沈氏系大丞相魏恭惠王赠驾部郎中讳元吉者之元子也王有女孙妃于定陵膺保夀祉绍王絶绪以故拜公将仕郎试秘书省校书郎公既少以相家戚里胄嗣试吏思自以其力能显遂其躬所居兴官嗜事秋毫必振作尉湖州长兴长兴恃公以无盗监酒徐州酒亦大市三嵗镪八万四千有竒以为防息用擢卫尉寺丞自是后凢再签书广德昭庆军判官公事他官如常之无锡秀之华亭阆之南部知云安军皆以艰故不行年六十七即以朝奉郎尚书比部员外郎上骑都尉老焉次年七月乙卯卒于私第公性温恭乐易泛与人相从容而多智强力离絶匹伦越有兵官靳元用狱屡变诏部使者择能吏鞫于余杭书被公即驰徃阅一二旬则具得其情破械出数百人讫无异辞余杭太守沈公文通治行隽一时见公狱决击节竒赏凢公之为吏如此而多事久逺难质故没不载传信阙疑铭之着也公娶李氏吕氏晚娶王氏工部侍郎知枢密院赠司空穆公鬷之孙比部郎中赠正议大夫正路之女是封长夀县君抚公之孤三男二女使壮有立毕其嫁娶后公十有四年而卒三男皆出王夫人曰献卿蔡州新蔡主簿早世端卿宣敎郎与其弟茂卿以政和六年十一月壬寅葬公太康之长乐乡邈城村驾部公兆而端卿卒刻公之铭者茂卿与诸孙也当公过襄陵时葢皆未生焉铭曰老身于官考有十二其施堇堇亦克有韪谁云嵗久絶迹莫追观凤一翎五德之遗公为不亡墓有信辞子孙琢石而甥铭之
　　登仕郎守少府监孙公墓志铭
　　孙氏世钱塘人自侯曽祖宠迁京师逮祖守信父用宗皆治家饶财不为吏侯以参知政事王公尧臣之荐入官稍迁至将仕郎守少府监丞讫不以吏自试而老于家为人孝友简质専以诚长者自居见人恶务掩之下至厮役扈养皆有以得其心其学多方好乐便射受相人术受道家箓而药石卫生之书尤邃祈脩其疾者无日不辏于门侯曰医仁术也古之圣贤多隐焉吾亦何贬于此生平用是脱人于死而不自矜功始王公既知侯而官之曹王佾又为侯太夫人请于朝加明服焉人曰长者报也尝宿塔庙梦二人以无衣告晨出戸外见二神人像徒土木质屹立甚伟侯遽出金钱治其缨佩裙褶曰神见梦我既许之矣葢其诚感不欺如此隆暑之夕人人偃薄月露间而侯独衣褐以居罕出檐隙熊经鸟伸为夀而暮年时觉气冲而上流转三宫华池津津聪明不衰一日方寒妇馈巵酒侯受之既而叹曰吾欲止酒延数日夀今业饮此则亦已矣居十日无佗恙过族姻间挿花饮酒谈笑如故以为人生要在平夷其心而已故去恶贤于造善反复咏叹若意有属者既罢反室带未解花酒犹在恰兀尔而坐即之则已化矣侯讳惟恭字执礼享年七十妻赵氏继室蔡氏子文林郎公宣孙保义郎监富国仓门樗閤门祗候王道郑友闻壻其二女始侯卒于大观元年正月癸丑十月而葬郑密县许吕之原术士张昌明来观葬以嵗支如侯所生之年曰嵗不可用也后当迁至宣和元年竟用墓穴非是某月某日更窀始乞余铭铭曰诗亦有言多福自求天网孔疎要必我收曰淑曰慝夫岂必雠宛彼化时则章厥修孙侯恂恂鬼神据依司人之疾有祈莫违顾邈一世六十九非衣冠不变晏然于归欲知侯心考祥于履勿观其生而观其死改墓得铭亦后有子镵石幽墟维以昭韪
　　修职郎宋侯墓志铭
　　宋侯讳道方字义叔世河东人父曰可德有隐操好五行三式星厯丹经神竒奥衍之学从方外士客游梁宋间遂家襄陵义叔年十五念贫无以为养则辍其所学诗书而学为医取神农帝喾以来方术旧闻昼夜伏而读之二年曰可矣始出刀圭以治人病往往愈益自信是时襄陵有乡先生曰白子春行高而志介难许可余为诵书童子侍先生侧数闻先生语义叔贤义叔亦能法象先生服膺其言以礼自持重谭笑不茍瞻视必俨毎衣冠出门在寻尺间不左右顾其救疾取资以义为方葢终身如是不渝至今乡人之为医者皆近厚耻言财化义叔也义叔非有世业资借専用古法以治人邃张仲景尊孙思邈初以年少后起邑中老医俗学者皆意轻之窃笑已而见其议论博综羣书药石条理皆有本原据依不妄稍复畏而忌之久而靡然屈服以定遂为医宗名号闻四方搢绅大夫道过邑者必求见之政和三年朝廷悼方术之不明兴太医学京师以将仕郎太医学谕起之迁修职郎居数月以情祈大臣请去乃除中山府北岳庙使之归食其禄凡四年秩再当解或劝复请曰不可遂乞致仕未报以疾卒于家其为人多闻强识亦能读其父书驰骋上下语之浩然深博而不以为宗独喜潜心西方圣人之法自谓少有契晤于心自三十即絶荤膻不复御至其疾棘不乱少时其父尝曰汝凛数忒惟德可以延此义叔之夀葢七十有一年孰谓天命不可与谋哉始娶孙氏卒再娶任氏男女凡六人长男公睿为廸功郎泗州法曹参军次公容未仕长女嫁朝散郎王贶卒赠安人次皆嫁乡里义叔卒以八年八月甲寅葬以九月丁卯墓在襄陵锦绣乡岳历之原葬后二年公睿乃乞余文表之而系以诗云天生五材民并用之唯古圣哲手制厥宜草木金石莫为我施以伐羣慝而济夀祺祈此精粹撷彼华滋化以心术应于气机大人得之以理天地鸿纶万世弥陶庶彚隐士得之转移疾沴斯人之命与国侔势神徂知伏此道亦翳尚有竹素若我之俟于穆宋侯思振其竒羣书既综奥境亦闚领畧众妙一发于医五十四年戸满履綦侯归翛然邑人之悲琢石陈诗以慰尔思
　　居士许公墓志铭
　　襄陵许氏世有至德五季之乱谱録散亡或传其系出爵里未能昭也所可知者自公高祖而葬襄陵家焉曽祖讳守英祖讳陟皆隐田野为大农家惇而不华父讳可宗少受书而好交实始从父徙居东郭以寛大长者厚施约取得人忠力致产千金乃厚礼延致高士孝廉白公子春为诸子师饬以行艺公天资既贤又生而见世德之纯厐出而闻师说之刻厉薫袭深茂端自树立事亲承顔左右无违自年十二司父管钥逮至老壮其友羣弟以爱而诲诸子以严皆可法象白公无子盗圯其冢公执弟子礼徃为改葬又刻石存着其德以表之友人有出而妻亡者贫不能防公帅其所与游为市棺柩含敛立具殆贤于友人在家有贾氏者世与公家钱通嵗久负逋三百七十余万欲贸其产公叹曰人其以我为贩贾氏乎即折其劵不取其子与武氏姻将娶而女被疾武氏辞昏公曰吾岂以人之中道不幸遇疾而负约哉固入币遣子纳之族党有诬讼公者逮得直反为之请不愿伤恩爱之义其遇事毎如此公讳永字仲思娶夫人李氏有子七人曰慥忱恂恽防忻忭夫人愿淑不忌事夫顺治家谨而慥甚孝友以躬戮力为养而业诸弟于学故公晚节家虽益贫而日间无事赋诗奕碁有以自娯也宣和二年夏慥病卒公如失左右手哭之伤是嵗恂与忻以治诗贡于乡明年忻登第归庭闱未及相献酬里闬牛酒未及相庆劳而夫人又卒公已素病因亦伏枕自度不复兴作诗着其心之直谅无畏于死生之变者手为治命戒其子恭俭保家曰割某肉以归某逋捐某圃以雠某负无使吾有遗恨于身也又自求槚于衬令置三圣经籍其中凡衣衾裳帷兆域堋封无一不为条理而后乃啓手足享年六十有二实三年之闰五月甲申也明年二月甲寅与夫人偕葬拱之襄陵龙池乡涧冈西岭慥同域焉公维某族叔父遇某又厚于其葬也非斯文其无以泄心思之悲而慰神明之徃也敢荐以铭铭曰昭哉四岳世有哲谋遐绪不牒幽人在丘德积将昌数极始革去农就士东郭是宅逮公之生有书有诗有倬其资似其父师孔厚百年天必兴之躬则坎防有子颀颀于涧之冈阡松隧碑其观如云冠葢来祠
　　翁季女墓志铭
　　翁季女宁者朝请郎提防淮南东路刑狱彦深之子赠中奉大夫讳仲通之孙赠朝奉郎讳元方之曽孙以崇宁元年生命之曰宁宁资淑明居房闼间终日靓庄左右无敢少之者其于女红家节精诣昭晰心理粲然年十四哭其姊以得疾药石修之百日仅愈而母余夫人病宁日夜侍侧躬劳心悴不得休息至明年又哭其母屡絶而苏人皆忧其将不支也已而疾果复亟终不肯以荤烈滋味食饮自持朝夕号恸逮困顿犹伏苫呜不止自知不可复兴与其父诀语凄人心少顷卒葢宁生十五年未嫁以政和六年夏五月庚子没于京师以七年冬十一月壬辰葬于建州崇安县开耀乡五夫里廪山之麓与其姊同封而异穴彦深先事贻书襄陵许某而请铭曰宁死孝也虽未洽于礼君其取节焉某愀然曰宁于史法当书昔汉刘向传列女其言行类非内则之正也要足以砺世濯俗吾闻圣人设教务矫民德反诸厚书宁之事意后之人必有读之而媿于心者则宁于天地之经不为无功矣铭曰何兰芷之芬洁兮骞披离此繁霜枝叶忽其殒零兮独结风而遗芳古维诚之务修兮礼非伪其焉妨林放不谙厥本兮孰焉知圣之所臧亮精一之不贰兮虽陨涕其何伤宁知殆而不自克兮遂余之天而与人畸耸淑尤之冲标兮委姚冶之令姿凌霄极而上奔兮亲舆而遨嬉夀有亡者存兮人以其类悲之乱轇轕而侧凤翎兮睨故乡而怀思镵词泉宫而时祀兮灵春秋其来兹
　　蒋氏夫人墓志铭
　　滁之全椒蒋氏诚咸守玉三世以谨厚重乡里不仕赠奉议郎王侯钧之夫人守玉女也以淑令有闻于妇姑之间姑每幽独不乐终日惟欲卧见夫人则有起色以是夫人长无离侧又佐其夫敎养诸子躬视其读书节巳奉以资交游子故多贤其季以大观三年登大第比第后四年赐对便殿擢校中袐书明年夫人遂以郊恩封又明年年七十二以冬至日卒京师昭化坊第夫人刻意内书葢天资清淑自其为童子则月斋日诵有常度晚亦修综自造冲静疾革乡人入问之夫人起与语相劳苦如平生客去超然十诵西方圣人之号而没若无它者呜呼此岂无所得而然哉王氏故大家族姻半闳闬夫人洽穆大小无间言矜寡抚孤与人终竟多家人所难能者故逆其丧者皆哀出涕道路奠祭相望男女凡六人长子曰椿次彦中次彦成即前以校书郎奉夫人京师者也甚积而文今为尚书司勲员外郎三女皆归学校士孙男女凡十四人长孙言恭以上舎登第调庐州合肥主簿余始就学滁人以谓夫人有遗泽子孙之与兴家未艾宜也以政和五年十一月二十日祔夫人全椒西龙潭乡龙泉之原奉议公兆后五年彦成始得铭于襄陵许某镵石纳诸其墓铭曰毓昭质发令族事尊章躬若淑宗姻洽祖考穆世之泽子有谷生蒙荣没遗光逝安归藐四方来嵗时食洁芳謇超揺乐未央
　　龚氏夫人墓志铭
　　潭州湘潭龚氏居士讳用罔者有女至孝而贤侍居士疾累年或阅旬不觧带年十七为奉议郎谭侯夫人姑郭夫人耿介难可夫人事之顺焉每曰妇孝使吾益一贤女矣谭大族婚嫁嵗相属夫人倾槖中装以佐诸费宁自勤约郭夫人宠爱其女既没夫人缘雅意厚事诸姑身鞠龚氏遗甥女长嫁之资送如己子葢其诚于族姻既久不渝如此谭侯喜延士夫人日为具众沓至无倦色又以论语孟子躬授其子夜然膏火力缝纫视其读书不以寒暑变也迨见其子世勣取进士第以词学兼茂首选入校中袐书为郎尚书省闾里以荣夫人而夫人视之澹然至谭侯弟中登上舎第则喜见顔色间每诫世勣仕无欲速顾义命如何耳天子受元圭以子在廷恩封孺人驸马都尉曾夤得尚嘉德帝姬又以姻家赐冠帔焉夫人资性慈和治家无所笞辱而小大雍穆自防读西方圣人之书能得其要既病不乱观无量夀像以化实宣和元年八月十九日也享年六十有八时世勣以朝散郎提防凤翔府上清太平宫居乡侍疾奉终事明年二月丙申葬夫人湘潭县昭潭乡之泽子冈季子世南早卒女归贡士某其长孙壻潭州攸县丞李嘉运状夫人之事如此而世勣请铭于余世勣与余为同舎郎校雠五年非从众庆吊不至要人之门余益竒之及闻夫人之言于是知彦成能尔者有此母也使夫人汲汲于彼则人子虽静者宁能恝然于其心哉夫人有泽其后必大吾又有以知彦成之将用于世也铭曰洁斋躬心长女之则诗歌季穉焉取斯德夫人在家孝恭是力移于尊章以考妇职受天之厘有子则贤躬授以书凤翔云骞将丰其后必闻于先此石此诗亦相垂延
　　故朝奉大夫通判慈州沈公墓志铭
　　艺祖皇帝戡定四方太宗皇帝遵扬厥绪征绥荡原不专威武德盛功深格天永命当此之时魏恭惠王实佐二圣隠虞干戈昭登廊庙吉康惇大廸我慈祥则是天祚钜宋所以厯服泰定不震不渝者抑沈氏子孙宜与休其余光太师嗣兴越生昭静令仪淑德章圣是嫔夀宠四朝疏荣九族而公防泽焉谨按公之世谱曰太康之沈兴自尚书左仆射追封魏王讳伦魏王生光禄寺少卿赠太师讳继宗太师生开州团练使赠正奉大夫讳惟恭正奉生公讳立基字伯成用贵妃恩授将作监主簿元丰诏新官制改承务郎累迁至朝奉大夫历汝庐瀛三州监当迁签书信阳军判官公事通判怀州坐累罢去事复昭明为下卸司以续前考又折其资司録登州复为慈州通判未赴年五十二以政和六年七月辛亥卒于京师公既所慿者厚而资又贤始人以谓庶几其复兴沈氏矣而卒夀不究止此尚何言哉公为人沈毅寡言以诚自居族姻多连宗室戚里嵗时肴酒相追逐公在遗簪堕珥之间未尝见其倾视媟语其莅事威重色不可犯掾吏抱案牍震竦待命公一省阅则奸慝缪盩隐伏必发以故信服无敢欺者然公德宇通宏有容人终畏敬而不怨郡府议政公徒熟视若无能言者言发则隐然莫能劾难自太守而下皆变已说挠而从之狱讼之决曰已经沈公矣人则遂行安而不疑公既廉于作吏而俭居家厚事亲友客至竭所有以奉之无所顾惜或解衣裘以继樽俎以故既没贫无余资方疾亟时忽庄若临莅公府指挥吏属状问之不肯言而独顾其夫人焦氏曰吾疾不复兴矣因聚其族与之相诀没数日夫人寤梦骑从传呼公来反室有所告诫从容如平生曰吾即去当一叹以别已而爽然则戸牖间有叹息声求之无人焉呜呼异哉吾闻人之聪明正直而壹者没而为神典司祸福岂谓是耶公生三男四女男曰希绍曰希绪曰希缙希绍当世公禄而未命也长女归通直郎开封府司戸曹事吕安本次二女皆归宗室曰忠训郎叔笥曰率府率士嵘其季在室夫人奉公之防将以十月辛酉葬开封之祥符县北常村魏王兆域涕泣遣使来喻意曰子固沈氏甥也又以记述品藻职在太史其为我作大夫铭铭曰魏王相邦侈徳自躬妃表宫房厥庆是鸿大夫浑浑不沦纨绮我思古人识其孙子徃践烈光有志弗成英气不没凛其如生王胙未替公裔终起封墓殖木勿拜勿圯













