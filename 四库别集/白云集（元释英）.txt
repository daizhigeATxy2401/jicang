　　钦定四库全书　　　　　集部五
　　白云集　　　　　　　　别集类四【元】
　　提要
　　【臣】等谨案白云集三巻元释英撰释英字存实钱塘人唐诗人厉元之后也早喜为诗歴游闽海江淮燕汴间一日登径山闻钟声忽有所悟遂去为浮屠盖亦倚松老人饶节之流也顾嗣立选元百家诗收入此集其目録题曰存实盖举其字巻端标明则曰白云上人英盖以英为一字名也考梁有僧祐僧肇皆连僧字为名安知其不以释英为名取义于释家之英乎虽牟瓛赵孟頫胡长儒林昉赵孟若诸序皆称曰英上人此犹道林称林公慧逺称逺公耳不足证其非二名也集中夜坐读珦禅师潜山集诗有逺想人如玉何时扣竹房句文珦与贾似道同时则释英当亦宋末人但其为僧在宋时元时则无文可考观赵孟頫序盖亦厌弃世事遁入空门与遗民之有托而逃者其事不同诗中多闲适之作而罕睹兴亡之感是一证矣其才地稍弱未脱宋末江湖之派而世情既淡神思自清固非髙九万辈口山水而心势利者所可同日语也其赠赵孟若七言律诗亦见张羽静居集中然附载孟若和诗而巻端又有孟若序则二人倡和于事理为近张集盖偶尔误收集末跋语亦牟瓛作而题曰跋厉白云诗核跋中词意犹其未为僧时所作已称白云然则并顾嗣立白云上人之称亦以意为之者欤乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校官【臣】陆　费墀

　　白云集原序
　　近世士之懐能抱艺者往往逸而之禅又逸而之诗二者实能外事物旷荡可喜故人亦乐为之称道钱唐英上人盖其絶出者也未祝髪时已识之矣予老而不化病卧一室木石是同诗与禅要非所解上人过辄来共谭予茫乎无以答然其诗圎活而清雅读之使人爽然不但诸公赏音不解如予亦心知其为佳句也厉氏本名族诗有家传况气防甚整见闻甚博意胸中耿耿者故在恨不能冠巾之耳以白云集重求序夫万物未有不本于天者诗云英英白云露彼菅茅此乃山川之神气天地之和气氤氲轮囷霏润四布下为草木之根芽华实皆其晶英之所发见而天则溥万物而无心焉上人既以此自名乂以名其诗白云固吾庭戸间物山空宇定焚香隐几尝试以是观之至元壬辰菊节蜀人牟巘巘翁书
　　白云诗集者实存英上人所为诗也上人俗姓厉氏其先出汉义阳侯温至唐有名文才者官都督名者官侍御史侍御自陜出鎭于因家焉与姚合贾岛同时皆以诗名迨宋太师屏山公诗益昌而上人父石田居士徙家于杭故今为杭人幼而力学稍长喜为诗有能诗声为一时名公所知赏壮益刻苦慕贯休齐已从知旧走闽浙江淮燕汴厌于世故一日登径山闻钟有所感悟遂去为浮屠结茒天目山中数年遍防诸方有道尊宿皆印可之故其诗超然有出世外之趣夫诗不离禅禅不离诗二者廓通而无阂则其所得异于世俗宜也予往年识上人都下及闲居呉兴上人亦南来出此集属为序引乃为叙之如此诗凡一百五十首分三巻后所作者将甲乙第之上人名英实存其自号云呉兴赵孟頫子昻
　　诗惟専故工今夫营衣食之资给口体之奉而以其闲捃收掇拾以为诗而可道者盖寡矣髢髪出家空空无而乐寂灭又无是二者之累宜其诗违世离俗有髙逺幽深瑰竒杰特之趣去庸人万万不啻乃今俯仰千载其所谓卓然以诗名者贯休齐已仲殊惠洪数人岂不超出于其徒其诗具在于髙逺幽深瑰竒杰特之趣何如也唐宋钜公往往羞道之顾専而无其累者又不得而有之矣或曰有得于其道则其诗不待専而自工数子者于其道诚未有所得也实存英上人携其白云诗集视予读之竟一编曰此其専而无累于世者与于其道有所得者与何其诗之工也实存生长名家世有诗人自其幼时已有声士大夫间又尝有家室歴贵仕一旦弃去衣缁褐渉逺道求名尊宿而为之役略不见势利贵富骄泰矜夸余习此于其道非有所得能若此乎诗之工于数子而出其上者正不足论也予特论其有得于其道者而为之序云城石塘胡长孺
　　诗有防禅亦有防禅有悟诗亦有悟实存英上人所作白云集脱然已入空趣其防而悟者欤唐人夜半之钟非诗人得句即髙僧悟道诗禅之悟寜有二哉集中谓诗悟必通禅又妙处如何説悟来方得知上人尝自道之矣余复何言粤人石田林昉书
　　诗禅从三昧出不可思议拈花微笑梦草清吟曷常有二哉实存英上人夙悟于禅而发于诗白云一集无蔬笋气有泉石心造清虚冷淡之境扫尘腐麄率之谈唐人所谓中宵吟有雪空屋语无灯渉此地后有此诗有此诗即悟此禅山中白云肯持寄否尚洗耳聼之春洲居士赵孟若书








　　钦定四库全书
　　白云集巻一
　　元　释英　撰
　　对山曲
　　青山作賔翁作主山翁持觞山鹤舞山翁对山倾緑醑青山对翁嘿无语山本无情翁无心青山不饮翁自斟酒阑对山抚掌笑山鹤一声山月沉
　　秋夜曲
　　西风不起凝空碧霜花霏霏炯秋色层霄辗上玉一轮竹影参差光欲滴洞房深寂湘簟寒梦囬孤枕疎漏传鴈声低度呉天逺素壁青灯瑶穗断隔云听彻五更钟鸳鸯屏冷初日红
　　陌上桑
　　陌上桑叶緑采桑人如玉使君何处来一见动心目君心良亦厚妾意不可移鸳鸯各有偶寜得参差飞家中待叶蚕正饥采桑采桑我亟归
　　陌上花
　　江南三月芳菲菲杂花生树莺乱飞美人一去几斜晖城郭空在人民非山河满目草离离留得歌声落翠微犹自叮咛缓缓归
　　古意二首
　　青松如妾心好花如妾面好花有时衰松死节不变
　　其二
　　忆郎去不归泪向东风落不恨郎恩轻自恨妾命薄
　　鳯兮吟
　　碧梧髙髙碧天寥寥隂风四起敛旧巢时哉时哉日将暮兮鳯不来白云送目寒徘徊
　　絶句
　　正月梅花落二月桃花红荣枯元有数不必怨东风
　　赠钱琴先生
　　有客夜半来山中横琴坐石弹松风松风曲罢抱琴去落月一声天外鸿
　　雪夜
　　清夜无钱沽酒折铛独自煎茶门外雪深三尺只愁冻杀梅花
　　六池庵
　　絶顶庵虽小灵踪逺近闻天将六池水泽及一方民呌苍厓月龙归古洞云山翁头似雪不识市防人
　　浮生
　　浮生空役役谁肯死前休今日复明日黑头成白头百年身世梦两字利名愁输与僧闲好眠云看瀑流
　　寄兰壑宗长
　　同宗同在旅彼此系微官所去无多逺其如相见难连云秋树老巻雪暮涛寒几度空江上思君独凭阑
　　客夜有感
　　十载红尘海漂流笑此身山川孤馆夜风雨独眠人嗜茗真成癖工诗不疗贫还家须及早垂白有双亲
　　维扬春暮
　　烟笼桞影老莺啼雨湿芹香乳燕飞二十四桥春又尽江南词客正思归
　　呈林且翁隐居
　　公车徴不起髙枕白云眠五字诗中妙一名天下传书窻分夜月茶灶出晴烟冷淡生涯足梅花绕屋邉
　　夏晚泛湖
　　杨桞隂中舣小船芰荷香里耸吟肩雷声惊起云头雨塔影倒揺波底天羣鹭逺明残照外一僧闲立断桥邉菱歌袅袅知何处满袖清风骨欲仙
　　赠净慈沅禅师
　　僧中麟一角尊宿遍防来诗体得活法禅心如死灰看云寒坐石踏雪夜寻梅湖上经行熟沙鸥见不猜
　　宿睦州祖师庵
　　庵依兜率寺小憇俗心灰竹宻暑不到窻虚风自来山昏飞鹤下磬断定僧囬拂拭残碑看年深厚緑苔
　　金华道中
　　芳草平铺山逺近小桥低跨水西东人归矮竹篱邉去啼鸟数声烟雨中
　　访孙伯宇明府别业
　　风流如靖节出处自分明昆仲多黄甲交游少白丁掬泉揺树影枕石落松声不下青山去日髙门尚扄
　　寄呈天目山髙峯和尚
　　冷坐深云里岩扉尽日扄齐眉发半白信口语多灵入定山神防谈禅野鹿聴何时香一瓣永立雪中庭
　　送徐君辅权院归严陵
　　鏖战文塲四十年归来须髪已皤然可怜东鲁辞家客又逐西江上水船塞漠风髙孤雁落汀洲春暖白鸥眠湖山一去音书断极目遥林起暝烟
　　倪秀才归越
　　君归何处所迢递浙江东千里故人别一尊今夜同客愁灯影外蛩语月明中潮水将离思茫茫逐去篷
　　荷
　　晴波弄影翠浮光欲整还欹柄柄长可爱晩牕凉思好一池风搅碧云香
　　奉赠赵似之架阁【张羽静居集亦载此诗而无赵孟若和诗】
　　万人海里独知机六六金鳞避钓时靖节归来多嗜酒休文瘦损祗耽诗草青湖岸春游健潮落江城夜卧迟老去清豪浑未减一驴犹向雪中骑
　　【附】和英上人韵　　　古汴赵春冽孟若
　　相逄握手两忘机且喜新吟胜旧时山色自佳宜问隐江涛如此政关诗数茎白髪何妨老一防青灯未觉迟却忆渡淮前日梦琼花开处鹤曾骑
　　湖上晚歩
　　画桡归去歇笙箫水影山光共寂寥一叟相逢双鬓雪向人犹自话前朝
　　赠徐一初国録
　　两鬓秋深世念疎竟携琴鹤赋归与子期心古金难铸韦老诗成锦不如负郭有田多种秫杜门无事饱看书胸襟可是容尘俗翠竹千竿绕故庐
　　夜坐读珦禅师濳山诗集
　　诗从心悟得字字合宫商一防梅花髓三千世界香巻翻灯影断叶堕漏声长逺想人如玉何时叩竹房
　　湖上避暑
　　湖山叠翠螺湖水镜新磨一夜雨声歇满天凉意多芰荷香几席风月醉笙歌少壮不行乐人生奈老何








　　白云集巻一
　　钦定四库全书
　　白云集巻二
　　元　释英　撰
　　答刘秀才送竹杖
　　一枝苍玉瘦雅称地行仙不但挑诗巻犹堪挂酒钱看梅敲雪落引鹤啄苔穿祗恐风雷夜化龙飞上天
　　重游净慈忆沅禅师
　　慧日峯前阁重来百感增空存黄面老不见白头僧遗偈书犹在埋铭刻未曾有诗行已乆何必上传灯
　　古意
　　嗟嗟谁家女汲泉来古井绠短不可深俯首吊孤影
　　其二
　　嗟嗟谁家女牕下事机织青蝇适何来一防黒不白
　　赠郑炳文
　　两鬓星星小幅巾苍松气节鹤精神居常倒屐迎佳客贫不将诗谒贵人踏雪抱琴梅屿晓典衣沽酒桞桥春若非道眼髙明者谁肯甘心寂寞濵
　　送人之平江投知已
　　送君何处游一剑古蘓州螃蠏黄花节鲈鱼碧水秋寻碑松坞寺按曲酒家楼况尔多能者膺门必见留
　　暨阳别友
　　渺春风生緑波故人离别思如何阳关一曲移船去飞絮满江残照多
　　赠王商翁处士
　　家住镜湖隂龙钟雪满簪一生欠诗债半是忍饥吟有水钓明月无钱修破琴鸥飞雨下句声价出鸡林
　　客夜忆传森
　　深夜相思浣水邉情懐堪恨复堪怜云山千里书不到风雨一楼人独眠蛩带秋声吟壁下防窥灯影出牕前去年记得西湖上醉倒荷花香满船
　　送暨阳田丞
　　三载浣花溪松邉日赋诗一官清似水众口好如碑明月轻归棹晴风乱防旗怪来肥骨瘦为不食民脂
　　池亭夏夜
　　方牀岸帻坐来迟拂拂凉风半醉时好句忽圆人拍手鹭鸶惊起藕花池
　　越上人别范景文
　　君家难弟兄当世结诗盟五字关风雅千年说姓名逺烟挹树色薄月泻滩声又作耶溪别何时话此情
　　冬夜懐方仲容
　　鴈声歴歴起寒沙人住五云深处家魂梦隔江飞不去依然和月在梅花
　　客夜有懐
　　欲洗闲愁把酒倾酒醒愁思又还生青灯背壁客孤坐黄叶满堦蛩乱鸣千里有懐频入梦一身如寄若为情山长水逺知何处两岸苇花空月明
　　读李芳卿吟巻
　　一编才百首诗好不须多半世尚清苦五言能琢磨淡中有含蓄平处忽巍峩深夜挑灯看使人消睡魔
　　刘国寳隐居
　　三径皈来日生涯付醉乡自言行路险不似在家强风撼松声冷雨蒸花气香如何闲不得犹为作诗忙
　　涉世
　　涉世情懐冷似氷狂歌醉饮任腾腾随缘即是无心佛逹理何拘有发僧但得遗风追贾岛不须虚誉继卢能归山未有谋身计空忆闲云锁碧层
　　山中春日书懐
　　温饱非吾志箪瓢独固穷看云知世变对竹悟心空犬吠庭花日莺啼野树风市朝荣辱事那得到山中
　　书朱性夫吟巻后
　　新编寄我白云中句法清圆防趣空底事略无烟火气吟时和露立松风
　　赠王昭
　　一室如斗大妻儿半忍饥随身无长物到处爱吟诗灯下坐揺膝月中行撚须不须将此意轻与俗人知
　　废寺
　　白昼闲房一两僧山门深掩藓花青西风不管钟鱼破自在斜阳语塔铃
　　山中景
　　半啓柴扉晓东风昨夜狂树头花落尽满地白云香六月山深处松风冷袭衣遥知城市里扑面火尘飞山翁苦爱山山中结茒屋夜来风雪深压折庭前竹
　　赠陈逸人
　　峨眉山中住古貌骨清竒剑在神应防丹成鹤未知有钱须换酒无日不吟诗却讶多人识孤琴到处携
　　次韵饯别赵似之架阁
　　小雨变轻雪余寒欺酒巵忽成千里别又是隔年期世路谁青眼人生易白髭幽懐禁不得沙上立多时
　　径山夜坐闻钟
　　凉气生毛骨天髙露满空二三十年事一百八声钟絶顶人不到此心谁与同凭阑发孤啸宿鸟起长松
　　山居
　　古书堆满案栢子当香烧好句无心得闲愁转眼消野茶和月煮畦韮带春挑頼有天知我生来懒折腰
　　山中作
　　世事无因到翠微禅心诗思共依依白云为被石为枕卧看岩前雪瀑飞








　　白云集巻二
　　钦定四库全书
　　白云集巻三
　　元　释英　撰
　　呈径山髙禅师
　　防禅非易事况复是吟诗妙处如何説悟来方得知天风吹沆瀣霜月照涟漪頼有师兼善当今一白眉
　　天目山
　　东西峯对峙麋鹿日成羣四月犹飞雪半山长是云洞香仙药遍天黑圣灯分千古钱唐胜登临惬素闻
　　山中偶作
　　年来懒为利名愁未老先寻退歩休山色满牕山鸟寂一牀清梦白云秋
　　歩月
　　夜深月上青石阑满牕虚白坐蒲团兴来出门歩明月一声老鹤天风寒
　　题逊翁自在庐
　　居然人境外不为利名移四壁空无物一身闲有谁孔明髙卧日康节独吟时下视尘埃里劳生易白髭
　　文心之访山中
　　逺访孤峯顶乘凉见道情别来多少事话到二三更
　　归宗祐上人髙僧诗
　　一集半千首氷花玉屑妍行须随手看病亦枕头眠不作烟火语自成文字禅倘非知道者慎勿易流传
　　山中二絶
　　一声山鸟啼幽梦忽唤醒起来开竹扉日上中峯顶牕前瀑布寒林外夕阳薄清风何处来扑扑松花落
　　张氏书楼
　　一楼暾碧石湖隂帘隔轻尘翠竹深月色满阑风满案分明呈露圣贤心
　　爱梅
　　我爱梅花好情同骨肉亲瘦于唐岛佛清似楚湘臣折处香浮树吟时雪满巾孤山林处士应想是前身
　　寄祖雍上人
　　破衲巻秋云入山深更深似闻营梵刹应不碍禅心寒瀑泻苍壁晚花生古林遥思明月夜谁听頴师琴
　　书自真
　　不入君王梦徒劳顾恺工有身皆幻物无相即真空大节死不变五行生得穷鬓毛惟欠白好个住山翁
　　寄州信长老
　　轩昻头角法中龙攫雾拏云兴已慵见说深山居几夏只披壊衲过三冬鸟衔台上出生饭虎避岩前入定松近日诸方知道价传灯应可张南宗
　　赠余秀才归钓台
　　雪上鬓痕新归耕碧陇春可怜穷作祟空有术如神野径多黄叶寒江老白萍斯文天未防将见起陈人
　　答画者问诗
　　要识诗真趣如君画一同机超罔象外妙在不言中珠蚌照沧海玉蟾行碧空安能起摩诘握手话髙风
　　胜禅人游庐山
　　飘然庐岳去破衲共枯藤此地山林胜令人肌骨清莲开千柄雪瀑挂一条氷五老如相见烦君为寄声
　　寄刘仲鼎山长
　　我已浮屠隐君仍冷掾游向人空説项何地可依刘风雨残灯梦关河落木秋近闻吟更苦应是雪盈头
　　家则堂大参南归
　　故国衣冠已变迁灵光此际独依然一身幽蓟三千里两鬓风霜十九年归去午桥非旧日梦飞秋塞隔遥天江南遗老如公少青史名髙万古传
　　雪窦瀑布
　　一道飞来翠窦中喧雷喷雪冷含风老僧月下遥看处千尺玉龙垂半空
　　礼觉庵真禅师塔
　　一死虽无憾平生亦可怜道髙人不识语妙世空传舍利光含日浮圗影挿天修名清似水宜葬太湖邉
　　重到枫桥
　　晩泊枫桥市防搜忆旧游月明天不夜江冷水先秋岸曲依渔艇林低出戍楼堪嗟名与利白了几人头滕州荆僧正院陪苑防史王直卿同知诸公防作
　　萧寺有幽致甘雨祛尘氛髙槐展宻防灵草散竒芬上方敞东阁虚牕来南薰坐对紫荆花倾倒緑酒樽大笑天地窄谈河汉翻异乡一邂逅此意良殷勤恋恋情未终悤悤手遽分浮生贵适兴名利徒纷纭古人在何许青草埋荒坟后防未可期千山生黄云
　　游邹县峄山
　　峄山山髙数百寻山下咫尺仙凡分红白花明浅深树髙低石架玲珑云纪王祠韦贤墓千年陈迹今何处紫烟翠雾锁空蒙恍然误入桃源路洞口仙人坐芝石双脸凝丹髪垂素见人长揖无一语松间指看三珠树左金童右玉女捧螺杯擘麟脯霓裳曲奏胎禽舞玻璃泻蔷薇露浪游乘兴不知醉一觉黄梁天地外啼鸟数声幽梦醒业风吹入红尘境生来结得山缘熟每见好山如骨肉看山看水二十年神仙窟宅今拭目不须更走匡庐间老死峄山心亦足何时五花峯顶结茒屋自斵白云种黄独
　　观李仲賔侍郎墨竹
　　妙笔夺天巧写出碧玉枝焚香静相对髣髴生清飔桃李不可俦霜雪那能欺寥寥此君心惟有居士知
　　梁秀才南归
　　交情方脱畧忽尔话归期萍水相逢处梅花欲寄时蝎多投店懒马瘦到家迟去去西湖上春风桞未丝
　　奉赠李仲賔侍郎
　　太白醉吟诗百篇龙眠能画兼能禅二老清风今俨然息斋家法得正传胸中造化妙斡旋眼髙四海空云烟若非天上人定是地上仙数茎白发笼乌纱学佛未肯披袈裟长鎗大剑不留意脊梁铁竪双结跏蒲团漏泄真消息毛锥迸出优昙花有时或赋诗风号雨鸣神鬼悲丽如天孙织成云锦衣竒似波神捧出珊瑚枝有时或写竹宻宻疎疎翠新沃三竿两竿风外斜千防万叶烟中緑清处夷齐心透氷瘦时郊岛肩削玉不然翰墨淋漓洒黑雨纸上蛟龙欲飞舞法度忽似干禄帖规模又入兰亭叙或説有或谈空厐老维摩立下风毛拂扫干苍海水兔角杖击破须弥峯君之三昧何从得太白龙眠俱不识我来叩君君不言一笑相看逺山碧题海云寺西庵惠长老令师真禅师道行巻后
　　空色俱明了何心渉世缘髙名争共仰顽石不须防箧笥无遗物衣盂有的传西庵今跨灶光照海云邉
　　客中闻鴈
　　南地春光老行行向北飞可怜云水客不及尔知归
　　别李寄闲
　　客氊未暖各西东望断呉山杳霭中燕子不来春又老满襟离思落花风
　　读周尉越山吟稿
　　拥毳披新诗寒生坐禅石山空四无人笑看孤月白
　　燕山九日
　　九月燕南客三千里外家无人送白酒一笑领黄花
　　山居
　　翠微深处结茒庐着我闲身一事无防得白云三万顷年年不用纳官租
　　寄天目山雍长老
　　天目之山青岧嶤道人防屋青山椒白云出山不归去春风吹老黄精苗
　　言诗寄致祐上人
　　作诗有体制作诗包六艺名世能几人言诗岂容易渊明天趣髙工部法度备谪仙势飘逸许浑语工致郊岛事寒瘦元白极伟丽休已碧云流显洪【雪窦显觉范洪】大法器精英炯胸臆芳润沃肠胃发为韶濩音净尽尘俗气禅月悬中天古风扇末世専门各宗尚家法非一致参幻习唐声雕刻苦神思竭来入禅门忽得言外意长吟复短吟聊以寄我志匪求时人知鬻幻名利始信文字妙妙不在文字食蜜忘中邉无味乃真味寒山题木叶此心颇相似霜重千林空啼螀四壁起古人不复作三叹而已矣
　　宿山庵
　　榾柮罏头无主賔蒲团乆坐自生春夜深一片虚櫺月写出梅花面目真
　　山寺阻雨
　　游子家何许欲去复延竚晓来雷破山门外正风雨
　　赠永中禅人
　　之子两峯来问我西祖意欲答还无言风吹花落地
　　书定长老自保铭后
　　名利等膏火业风吹焰起世人竞趋附至死不知止霍光竟赤族季伦终弃市名利岂害人人自害之耳上人自保铭大意良有以慧日破昏防慈波荡浮靡法轮转无时后学攀逸轨
　　送金子仁之桐庐
　　不必念离羣男儿看防勲子能行此道天未防斯文雨气沈江树春帆带海云凭将无【阙】　一説向桐君
　　送明李上人逰方兼寄蒋山忠禅师
　　忽忽离天目迢迢问石头如何当九夏独自上孤舟瑞必乘时出身须为道谋谢郎今老大月下正垂钩
　　解嘲答致祐上人
　　世外难为友吟邉仅得君寄将西岳句差似北山文众雀争丛棘孤鸿恋旧羣势须同白社志不在青云






　　白云集巻三
