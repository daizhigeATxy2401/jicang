　　钦定四库全书　　　　　集部五
　　杨仲宏集　　　　　　　别集类四【元】
　　提要
　　【臣】等谨案杨仲宏集八巻元杨载撰载字仲宏浦城人后徙杭州初以布衣荐授翰林国史院编修官调海船万户府照磨防仁宗复行科举之制遂登延祐二年进士授饶州路同知浮梁州事终于宁国路总管府推官事迹具元史儒学传焦竑国史经籍志载杨载仲宏集四巻此本八巻不知何人所分元代诗人世推虞杨范掲史称其文章一以气为主而于诗尤有法度自其诗出一洗宋季之陋云云葢宋代诗派凡数变西昆伤于雕琢一变而为元祐之朴雅元祐伤于平易一变而为江西之生新南渡以后江西宗派盛极而衰江湖诸人欲变之而力不胜于是仄径旁行相率而为琐屑寒陋宋诗于是扫地矣载生于诗道壊之后穷极而变乃复其始风规雅赡雍雍有元祐之遗音史之所称固非溢美故清思不及范梈秀韵不及掲傒斯权竒飞动尤不及虞集而四家并称终无怍色葢以此也都穆南濠诗话曰杨孟载诗律精其追和李义山无题五首词意兼到真义山之勍敌瞿宗吉归田诗话曰杨仲宏以宗阳宫翫月诗得名然他作如风雨五更鸡乱呌江湖千里雁相呼挟书万里朝明主仗剑三年别故鄊间夜雨销银烛城上春雪压防旗空桑説法黄龙听贝叶繙经白马防沉雄典实先叔祖每称之长篇如古墙行梅梁歌亦皆为时所称夫人瞿氏余祖姑也尝以仲宏亲笔草稿数纸授予字画端谨而前后防窜防尽盖不苟作如是则载于是事亦以苦吟得之者矣陶宗仪辍耕录曰虞伯生先生杨仲宏先生同在京日杨先生每言伯生不能作诗虞先生载酒请问作诗之法杨先生酒既酣尽为倾倒虞先生遂超悟其理云云竟谓载诗在虞集上则非其实也乾隆四十二年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆费墀








　　杨仲集原序
　　大德间余始得浦城杨君仲诗读之恨不识其为人及至京师与余定交商论雅道则未尝不与挺掌而说也皇庆初仲与余同为史官会时有纂述事每同舍下直已而犹相与囘翔畱署或至见月月尽继烛相语刻苦澹泊寒暑不易者唯余一二人耳故其后余以御史府用筦南宪架阁适海上仲复登乙卯进士第为浮梁别驾余迁江西仲亦改宣城理官相违十数年相距数千里迹虽如是而心固犹数晨夕也而仲竟未任宣城以卒乌乎恸哉余尝观于风骚以降汉魏下至六朝弊矣唐初陈子昻辈乘一时元气之会卓然起而振之开元大厯之音由是丕变至晚宋又极矣今天下同文而治平盛大之音称者絶少于斯际也方有望于仲也天又不年假之岂非命耶葢仲之天禀旷达气象宏朗开口论议直视千古每大众广席占纸命辞敖睨横放尽意所止众方拘拘已独坦坦众方纡余已独驰骏马之长坂而无畱行故当时好之者虽多而知之者絶少要一代之杰作也仲有子尚幼其残藁流落未有能为辑次者友人杜君伯原自武夷命仆曰将就其平生所得诗刻诸山中此诚知仲者而杜君猥谓罄仲海内之交相好又莫余若也俾为序之用掇其梗槩着于篇端致和元年六月一日临江范梈序










　　钦定四库全书
　　杨仲集巻一　　　　　　元　杨载　撰雪轩
　　北风海上来大雪何壮哉上下九万里洗净无纎埃君家十二楼轩窗洞然开吹笙击鸣鼓呼賔与衔杯名言落四座大笑声如雷举头望长空高兴惊冥鸿仙人五六辈飞下白云中粲粲明珠袍相从万玉童问君何所事未就丹鼎功翩然却携手共入蓬莱宫
　　次方韶父游九锁山韵
　　平生一枝笻畏踏市朝路出门见青山如鹘追狡兔兹晨正炎暑赤日那肯振衣得泠风超若忘世故冥冥九锁云未睹心已慕想当挟良朋尽取竒絶处旷哉天壤间寓物岂为痼归来思旧丘我服宁改素无官正尔佳有子亦堪据谁欤事虚名白首不知误
　　桶底图
　　巨鼇奋其首戴山出海中神人择所处共搆金银宫凭髙开户牖屈曲互相通女仙七十二顔色如花红一一执乐器奏曲殊未终世传桃源图共徴彭泽翁此本出异士雕刻尤精工天地极广大为地当不同我愿学仙道积久乃有功链形去滓秽五色浮虚空一朝乘风去浩然入无穷
　　次景逺学士立春日韵【四首】
　　大雪入歳其兆为有年漉漉始弥旬父老怨苦寒平旦上马去重裘忽如单况彼牛衣子束緼嘘防赖有固穷节犹念及古先
　　又
　　古来有道士声利不置怀顾于草木微而爱松若梅兹辰阅庭户适逢数花开芳意未渠央是足衔吾杯
　　又
　　人事重名实趋向尽百端丈夫负雄气动欲追古贤于意少不惬自放江海边登髙望八极云气生我前万事何足问所湏惟酒钱
　　又
　　﨑岖既山曲迢递亦水濵既见蓬苇士辄复忘为勤得之眉睫间我遇固防神所善但楼护岂暇从若人
　　送淳安徐敎谕之任
　　握手出南城眷眷从此辞苍茫寒江色日莫浮云滋大舟挟双舻轻若四马驰淳安众才彦竝迟得师资击鼓会高堂帷帐春风吹执经列座下质问无留疑平生五车书少出胸中竒歘然听佳誉庶用怿我思
　　赠季尊师
　　季君神人也防晦居山中还丹九转成顔色如儿童致虚感元气语黙与天通频歳伤水旱下民食不充曰雨须有雨曰风必有风上帝闻其贤行世多隂功防名紫虚府进位称仙公骑龙上天去此乐无终穷
　　太古雪为杨友宜赋
　　往时天大风能吹华山裂坠此一卷石或云太古雪粤自开辟初云气所凝结已经六万歳变化同嶻嶪望之色正白表里共澄澈尘土不能涴光采燿日月愿君勿爱此持以献金阙囘中避暑时持用消毒热
　　胡氏刺虎图
　　宛有烈妇人胡姓嫁刘氏从夫枣阳戍车宿水之澨夜半猛虎至衔夫入菑翳夫人自惊起不暇生为计直前执虎足尽力与牵制呼儿抽佩刀刃剚虎立毙夫命复不救复讐古所贵呜呼流俗弊人义日以废妇不失其夫臣子竞为利患难图苟免闻此得无媿吾故作此诗于以告万世
　　溪山积雪图
　　大雪归溪山长林昼冥窅□桥跨絶岸逺望行客少买鱼酤新酒独酌竟昬晓似此非他人高士戴安道偕虞伯生魏雄卿魏池燕集分韵得阁字
　　侯家有贵客置酒燕池阁溽暑方盛极风雨俄大作栘杨相簸荡蒲荷纷偃薄乱呌失蛙黾囘翔迷观鹤街流污秽尽窦涌波涛恶喧声剧降杀神气欣洗濯趣欢争酬酢献笑杂歌咢益弛劔佩严未厌觥筹错调燮维理得防漉宜施博和泽布原野湿烟散城郭嘉蔬已蒨蒨良苗常濯濯吾徒家食余豫有丰稔乐
　　题温日观墨葡萄
　　日观作葡萄电扫无踪迹谁于故纸上防缀辨墨笔西天十万里来往仅瞬息败□固不小遗下履一只
　　题金坛宋氏自怡轩
　　白云生何许萌芽自山石厥初仅毫末湏臾大充斥蔓延塞虚空日月为昬匿或时为霖雨庶类蒙润泽或随飘风散起灭竟无迹相縁千万变发色黑青赤畸人饬栋宇逺俗喜幽閴开轩纳高旷抚翫自怡怿人情慕富贵驱逐不暂息转盼失故常在已何所得上下数千载往事犹厯厯于焉服圣训无用苦沉溺昔年陶隠居常作帝王客挂冠神武门作诗写胸臆超然处物外可谓贞且白何以企若人鞠躬修道德
　　磵松为丁师善作
　　磵松髙百尺磊落多大节连根抱危石古色黑如铁隆冬方沍寒山中积霜雪萝茑悉枯老苍崖犹冻裂此时唯老榦峭直不摧折国匠求美材瞻望叹竒絶险阻不可致既作复中辍我愿驱六丁操斧隳嵑得此栋梁材持以献天阙
　　刘将军诗
　　交趾小蛮夷去国将万里土产无异物其人状如鬼湿热生瘴气疾者无不死天兵虽南征弃之良有以往年鄂州省绥靖失其理交驰赤白囊来告犯边鄙遣人觇虚实在廷孰可使矫矫刘将军一旦备行李有才兼文武不但善弧矢深入险恶地限敌才一水介者数百人视之若蝼蚁移文至其国诘问事终始指摘中利害文辞更深美报书礼甚恭敝邑何敢尔彊吏争怨隙搆煽乃为此贿赂却勿受足以振纲纪威声闻逺方一边祸为弭国家方全盛武备不可弛如此将帅才宜歌宿卫士
　　古木诗
　　大木生何许乃在泰山隈泰山崖石裂怒木响如雷浸润长膏液根株日以培纵厯千百载霜雪不能摧长安天子诏欲筑九层台台上搆宫殿青云共徘徊匠氏走海内博求栋梁材万夫治道路挥斧重林开大器当大用小器易剪裁有如豪侈士踪迹困尘埃适可厚自养毋为兴叹哀
　　东山诗为叶子实赋
　　东山髙几许上有浮空云叶君居其间好道夙所闻穷年絶人事矻坐攷遗文松关昼常揜石田朝自芸葆真去汨昬养息袭氤氲轩冕有遗防髙举谢世纷悠悠阻林莽长与麋鹿羣繇来巢许臣不事尧舜君
　　题恒斋
　　精金有恒质入火受百链君子有恒性宁逐外物变既不慕富贵又不厌贫贱素履往无咎夷险随所践张侯老世故此义颇深见勉之复勉之继之在无倦
　　次仲实见寄韵
　　平居忆故旧怀抱辄不佳兴来望浮云怅恨独举杯竒文孰能赏髙言孰能偕兹辰辱使至喜有意问来讽诵剧倾倒百过巻且开得知贤者心出处与作排山岳纵可移厥髙固崔嵬敝庐迩喧市卑湿苦病骸常念川路脩杖屦安得陪抚事意疎散毋论与俗乖犹恐战不胜常处涧谷隈斯言弗果践临风重徘徊
　　题文丞相书梅堂
　　大厦就倾覆难以一木支惟公抱忠义挺然出天姿死既得所处自顾乃不疑恻怆大江南名与日月垂我行见遗墨再拜堕涕洟名堂有深意亦唯歳寒枝可知平昔心慷慨非一时峩峩着栋宇昭昭示民知勿使风雨败永慰千古思
　　塞上曲
　　沙塞何窅窅树短百草长大河屈曲流不复辨四方驱车日将夕黑云隠长冈人马俱饥疲解鞍饮寒塘张坐逐平地击火烧乌羊桐酪过醇酎摇艳盈杯觞既醉謌呜呜顿蹋如惊狂月从天外来耿耿流素光悲风动寥廓拂面吹胡霜白鴈中夜飞参差自成行一箭落霜羽挟弓负豪彊中情无留滞千载能鹰扬
　　邑中南峰陈翁义庄
　　骨肉分枝叶由来同一身荣枯不相待此富或彼贫君子尚周急况复在亲亲昧兹损益理有腼独何人南峰自善士义勇超常伦燋心视末俗变化何由淳孰利佳田园壑舟固有神割之惠宗族为世成吾仁仰止文正公遗法实所循垂名倘不朽当与斯人均
　　偶题
　　丛生园中草蔚蔚媚幽姿乘时各敷荣皓色被緑枝似有微香发秋风辄吹之入人襟袖中亦复可怜兹诘朝步荒畦茎叶稍离披飘零即已矣霜露不尔私荣悴既有时小大何异而幸爱七尺躯天道不可诬
　　梦读退之诗颇竒诡已觉记其大防作此篇
　　自闻蓬莱山大林夹长峦上生瘿藤萝下生荆榛菅仰不见天日藏蓄雾雨寒仙圣常所处沮洳亦少干虽云夸凤凰出入伤羽翰哀音起空洞令人鼻准酸我欲诉上帝为施铁凿钻琢落石侧裂化为千丈磐琼楼与玉殿玲珑相通寛日月交户牖光射青琅玕而我从吾师来游乐且般呼吸养元气华腴生肺肝万劫永不死如循环无端窃为仙圣虑炳然心若丹上帝如许我致此亦何难
　　雪后次郑集之韵
　　雪后登髙望江山信竒哉重冈起且伏相连白皑皑水官方谢事云气霅然开六龙翻沧海赤日从中来万物将蠢动忽如登春木行味正酸含荾先属梅天时亦相应初昬占斗魁遨游自兹始入林践苍苔西湖青濎濙西山髙崔嵬长松更千载老枝多折摧名僧剏精舍静谧依岩隈伊予实放士正可诛蒿莱情深惟痛饮毋吝发新醅家人欲求我但见白云堆机心无自作可使絶嫌猜君辞如泉酒我醉如山頽卜居同里巷时时得追陪为瓶或先罄此耻当及罍大雅歌治世其音不宜哀有倡必有和愧我非长才美哉春雪篇云汉共昭囘
　　次刘师鲁韵
　　三年客塞上日夜怀旧丘饥来迫我去何暇为逺谋四顾无一亲此身如羁囚悲风动沙漠囘首令人愁道路已漫漫歳月复悠悠丈夫四方志至此何所求买船发河上河水亦南流携鉏理荒圃吾疾日已瘳飞雁至江浒北风天始凉是时禾黍登斯人亦少康皇天降厚德胡为私一方燕赵及齐鲁人饥或相奈何有积廪如陵复如冈生非肉食者此忧心甚长亟谋树皋壤剪茅覆小堂我志亦易丰歳祀有特羊
　　夏夜偕田郎中宿张子元家田君有诗用韵
　　长日气甚昏欲睡不可忍薄更饮酒趣取太白引坐久辄醒然累语加况矧髙情逸世表遂使名迹泯彼人较是非达者但微哂交游半天下公辈独英敏
　　橘中篇
　　竝海无山林莽莽皆平畴君家择地利即此营菟裘襍树作藩屏青红间绸缪其中植橘柚拥蔽枝叶稠盛夏开白华朱实悬髙秋飞霜虐万物寒风助飕飗凌晨察变候防杖巡维陬是何黄金多暴露宜藏收采摘资众力转输及佗州不长傅贷殖谓此同列侯上充国家赋下贻筐筥谋千缣可坐致何必龙阳洲
　　次袁伯长韵
　　盘盘海底石竝树青琅玕至阳生至隂龙宫常苦寒扬光炫朝彩吐气烝微澜根株歴千载莫测劳悴端端如巢居子草木皮衣冠超然去人羣取友蹄与翰日诵黄帝言浩叹泪阑干奈何天下治必以云为官佩劒黄金环咀丹白玉盘自闻至人德积热生肺肝黄尘日起对面不相看三山在何处使我师王韩歌紫芝曲倚君清夜弹
　　题屏风画商山四老人
　　飞雪洒遥野冲波荡无垠蟠蟠山谷间居此四老人下为民庶师上作王家賔清风何许驰想寂寞濵
　　李御史之陜
　　秦中古帝都遗俗五方并君为监御史出治周百城上当采民风下当宣德明赫赫英威振奸恶皆振惊弭节事观览慷慨有髙情宅土称上腴后稷此躬耕秔稌既充实烝民日已生我行由天下留滞客燕京岋然岐山岭尝致凤凰鸣騑不可追矫首望去旌赠诗自写寸心西向倾
　　遣兴偶作
　　春蔬茂前畦蒨蒨有顔色珍禽呌深树过耳亦一适用是易吾虑毋为自襞积放浪天地间无今亦无昔古人得意处相与元不隔如何故人心未炤我胸臆徴言极纎芥实出左右力岂惮决系蹯人生且为客
　　书怀寄杜原父【二首】
　　吾生何为者穉年志颇髙神仙与功名壮思跃秋涛中宵岂无寐悲甚几欲号后来失所养百数患难逃竭力奉甘防出入身甚劳旧书益遗忘九牛存一毛稍后与人事忍情如忍刀旦夕自惟念未足非儿曹常欲力道德屡失迷所撡区区习蠧简对案夜焚膏倘然有所得中心乐陶陶忽如从古人握手共游遨携持亦何事庶用娱蓬蒿追思作咏歌示之必贤豪丈夫生世间毋论贱与贫夙发多意气往往惟任真松柏生髙冈挺然固出羣不为霜雪阨不为风雨春得时可行道节义亦足伸吾生托下土所识凡几人穷交独相慰笑语亦复亲
　　又
　　遥望山下云旦起迷羣岫老鹤巢其中缥缈摽未搆长鸣对秋月鸣罢复俛味散入墟落间闻者莫能究顾惟云外客娱心饮醇酎于此何如哉吾亦有所遘往来常泛舟泝流浙江上是时秋风髙涛水日夕壮瞬息逾百里猛捷莫可状倚船纵观久力可骑况顾谓吾友言为乐颇豪放斟酌尊中酒怀抱益虚旷常从山中游实爱岩谷幽长松防泉水四时清如秋伫立辄良久忽欲忘其俦吾闻古来人山居多名流此语或可信市朝安得留
　　黄天祥衍三天数求诗
　　尝论术数书其变难尽纪为之非贤圣亦多有妙理造端无大异据六甲五子分门复析类包括备终始黄生衍三天有名闻逺迩蔓延善推测布算加积累吾行徧天下所见亦多矣如生岂易得诣实不虚美往来江海上宿留随所止省识凡几人孰为豪杰士歳月瞥眼过春花既纷萎萧条卧旅邸风雨响窗纸劝生游京师北走五千里贵人多问命祸福常自拟兢兢恐跕坠有甚履渊水为言徴无咎抵掌必欢喜徴名何足取奋步从此起
　　题史仲宪重修三皇庙
　　史君宰宜黄政绩颇殊异廉不至苟取明不可壅蔽有诏行括田使者自临视限期已促迫责在州县吏乘时自掊尅上下受其弊君不惮劳苦日夜亲算计顷畆无增损成书极根柢隣壤大盗起相约不犯界三皇大圣人典祀承国制捐金修庙学首政系瞻视事事有条理后来藐难继集贤秉直笔称述传后世当令处风宪择才颇详谛一朝任击搏风采必严厉英主方在上明见万里外鄙诗或流闻亦可当献替
　　赠无极进上人
　　进公宗门秀髙标如长松霜雪亦摧折夭矫化为龙燕坐大道塲五戒为垣墉魔贼悉散走不复事战攻禅居閟青峭窗户加云封长日语声絶风动櫩牙钟
　　赠执中允上人
　　南山多白云澶漫塞崖谷中有厐良叟寂寞卧林屋前门树髙松后户植幽竹孤风相纒绕波涛惊荡沃梵文五千巻诵説尽精熟时时发清唱铿锵击金玉伊余走海内一见辄叹服愿言从之游淡泊心自足
　　灵龟篇为陈渭叟作马尊师所画芝龟也
　　苍龟生中山深阻絶中道不饮亦不食灵和中自抱妪休凝神液岩上产芝草支干集五采相射顔色好彼游江海上作计苦不早一罹豫且罔性命莫能保归遗宋元君天意资探讨筑宫修祠祭相承以为寳神者固如斯遗骨易枯槁古闻蒙庄氏苦语欲相晓持为卫生经千载长不老









　　杨仲集巻一
　　钦定四库全书
　　杨仲集巻二　　　　　元　杨载　撰
　　送凌吉叟
　　大江风雨暗此日送行舟会合能无间携离秖自愁弃繻才足恃题柱志初酬请看秋鸿举冥冥独未休
　　又
　　末俗唯无侣吾儒气亦卑相从谋饮食那复敬师资众已欺王式吾犹信不疑可怜如鷃雀扰扰在藩篱
　　初阳望月
　　彩云相幂歴华露共婵娟在水浑疑堕当空孰使悬潜虬精魄动宿鹤羽毛鲜寂寂丹夜相从讶得仙次韶卿壬寅元日又三日闻游人颇盛之作韵
　　堂堂宵雨过栗栗晓寒仍献歳人同得东郊事复兴杜门疑我拙有句爱君能且验临堦草从今日渐增
　　寄刘师鲁
　　好在刘公子遨游兴若何江湖劳怅望歳月剧奔波迹寄天涯逺诗传海内多前贤题咏处一一为经过
　　又
　　想君游宦处正值洞庭湖落日波涛壮晴天岛屿孤舟航通汉沔风物览衡巫天下文章敝非君孰起予
　　龙井
　　元造生羣物唯龙德最灵作霖苏亢旱取水竭沧溟变化无留迹蜿蜒善养形壮哉吾羡汝一跃上青冥
　　赠吾子行
　　春雨连城濶春云暎户多长衢方淖泞小水亦风波慎独能如此思君可若何便当乘兴去着屣一相过
　　东阳十题
　　焦桐
　　只作全生计唯存半死心刍荛犹不置斤斧重相寻遂使煁焦釜谁为爱古琴有材不足恃愁絶念知音
　　蠧简
　　往古韦编在何年始汗青蠧虫深卜宅科斗少成形泯灭阽秦火搜罗出汉廷斯文天未防不敢望全经
　　破砚
　　彼美端溪石家藏歳月多廉隅皆破缺筋力尽研磨玉亦坚而已星如粲者何向来曾自诡持用掇髙科
　　残画
　　断裂无边幅华堂弃置余苍松深踞地白鹤上凌虚风格犹森若丹青总翳如苦心絶人事谁见用功初
　　旧劒
　　匣里雌雄劔通神世所闻潜精依厚地吐气切髙云亦有蛟龙害宁无星斗文不逢雷焕识埋没复何云
　　尘镜
　　收藏无寳匣叹息网丝悬孰使明为暗如观丑胜妍玉终寂寂金鹊尚翩翩政讶开元日虚将盛事传
　　废檠
　　二尺书檠在如今久弃捐鱼膏虽有熖蠧简独无縁墙下偕遗砾窗间带旧烟却观提挈处辛苦悔当年
　　败裘
　　寂寞牛衣子能无敝緼袍尘埃须浣濯虮虱费爬搔意味存鸡肋寒凉视马毛千金既锁铄犹听朔风号
　　断碑
　　摩挲不成读上有藓斑斑字画钟王辈文章汉魏间龟趺凋赑屭螭首落孱顔渤海神明逺今同硙石顽
　　卧钟
　　汉殿经焚后防然卧草中雕残牙板废锈澁土花蒙追蠡难陈力华鲸不奏功待贤初设簴想见古人风
　　送屠存博
　　君往金陵郡于予亦有闻海环平野尽山出大江分未召元司马谁怜郑广文自今师道立章荐必纷纷
　　又
　　江左知名士唯君德最淳明经初试吏食禄可荣亲矫矫能违世栖栖直为贫朝廷求俊乂未易舍斯人
　　渡江寄俞仲连
　　舟济大江濆中流日欲曛卤翻沙际雪潮落渡头云鲸跃常知候鸿飞不乱羣颇思论胜槩把酒莫如君
　　奉题伯父双峰樵隠
　　山出双峰秀溪流一清土风存礼让人事省将迎路逐髙低过田随早晚耕家林有如此南望每关情
　　又
　　童稚离桑梓犹能忆故山云峰乘白脚藓石露苍顔揷架诗书富应门礼义闲緑林遗我恨囘首泪阑珊
　　又
　　石树盘根瘦沙溪激浪清竹间防犊卧木末见人行穑事常分力樵歌辄和声从来携杖处不碍白云生
　　又
　　山曲两三家相过路不赊对门开竹迳临水种梅花酒熟留人醉诗成任客夸时时谈旧事相看鬓垂华
　　又
　　草满三春緑山留万古青呼儿欣解意应俗惮劳形采菌敲寒木收鱼炤夜汀秖应老崖谷束带尚论经
　　赠方韶父处士
　　蜀郡苏明允襄阳孟浩然成名兼二子得句诧羣贤口絶人间事身如物外仙卓然能有此未信独无传
　　又
　　古贤皆眇邈不意见斯人得趣时时好吟诗句句新挐舟来访友览胜辄经旬别业稠山下归欤愿比隣
　　和孟东野题昆山寺
　　兰若负昆冈凿崖安佛牀梯云石磴滑入厨泉水香旦寒鸟相聚月黑龙放光舟行苦局促幸憩殊胜场
　　送方韶父先辈游五湖
　　萧萧垂素发渺渺泛沧波过眼江山好离家日月多诗名终不朽世事复如何一往五湖上苍茫问钓簑
　　和张仲实之吴兴舟行杂咏
　　水程通百里云树隔千层鹤发欢相见龙门羡独登文辞无乃壮桮杓尚能胜仰止情何极吾为附蝇
　　又
　　风流须我辈邂逅及斯时道术怀经济文章出笑嘻由来天下士絶异里中儿它日金闺彦娟娟想翠眉












　　杨仲集巻二
　　钦定四库全书
　　杨仲集卷三　　　　　　元　杨载　撰寄题罗氏别业【二首】
　　溪行如百里为地已幽深石转黄金坞山抽碧玉簪杯觞酬日月诵起云林乐事无终极谁能得此心
　　又
　　门前临白迳长日少人行野树重重暗溪流脉脉清山光元不断云气自相萦已似厐公隠何时重入城
　　江行次韵【六首】
　　潮头终歳白沙腹有时皤利涉他州柂终更古戍戈天依临海树风作满江波亦有投竿意还听孺子歌
　　又
　　旧事如遗迹新愁转泥人晴天宜纵步冻草各含春野鹊飞林杪沙鸥过水濵江山故如此晚望及斯辰
　　又
　　藜羮真我食薜荔亦吾衣养性随时足今生徇物非秋蓬犹未定风树莫相违谩作烟霞想曾无羽翼飞
　　又
　　春花共采若木有谁编浩荡宁无取纷华幸见怜绪风吹四裔清露洗重万物皆生意蹉跎畏此年
　　又
　　路僻行来好天清望极遐白鱼翻急浪黄犊卧晴沙柳吐千条叶梅残几树花佳辰从此数歴歴看韶华
　　又
　　子胥因谏戮兹事几经秋顾尔忠难揜于今愤不休天风吹地转海水入江流欲问防夷处茫然使我愁
　　酬子行初秋风飓之作
　　夜风涛变崩腾怒不休鱼龙皆失穴江海欲同流竝岸漂千舍连樯覆万艘隂阳知有沴恻怆动深忧
　　送孙大方归朝元宫【三首】
　　髙卧林泉表超然谢世纷空山鸣白雨古石系苍云不作防龙伍甘从鹿豕羣都门游宦客囘首总慙君
　　又
　　飞搆上凌空依稀想故宫金盘凝晓露玉佩振秋风溟滓那违俗支离更养蒙大还何日就变化入无穷
　　又
　　为楼因地势四面尽青山路落秋城外河流晓树间雁飞云莫莫龙现雨建木光华盛何时共折攀
　　挽饶国吴文康公诗【二首】
　　厚德修天爵崇资拜地官粲然周典礼伟甚汉衣冠共喜悬金印俄闻葢玉棺史臣书宠数光照碧巑岏
　　又
　　道学繇贤子推恩自圣皇白茅分壤土华衮赐衣裳漫注长生録虚传郤老方神游终不返瀛海路茫茫
　　题张氏顺堂
　　百顺名为福纷然会此堂诗书成蕴借黍稷发馨香夜户鸣琴瑟春筵酌酒浆子孙宜孟晋相继谒明光
　　题信州先天观图【四首】
　　囘环因地势制作本人谋蔽日来龙驾凌空结蜃楼秋琴翻浩荡夜罄答深幽愿受长生诀他年幸一游
　　又
　　髙林褰翠气虚谷散虹光道士多骑虎仙人自牧羊涧泉通地逺山岭际天长戴子文为记流传示不忘
　　又
　　四围山不断状若碧芙蓉谷逺含风细崖深下露浓茂林藏虎豹隠洞伏蛟龙恍惚神人降浮空羽葢重
　　又
　　鬼神相与处烧药易成功云雾生牀下雷霆起室中养身唯淡泊游世等虚空髙举宁无日飘然独驭风
　　次引浚仪公题兰竹卷子韵
　　树蕙连丛竹秖应族类同相依岩石畔并入画图中劲叶凝清露危梢倚碧空谅非髙世士此意固难通
　　赠程景纯【二首】
　　南游观楚越北度览幽燕羇旅新愁换英豪往事传尘沙迷逺驿风雨暗长川好醉新丰酒清朝正选贤
　　又
　　论士无他术先观气盛衰涧松多劲节琼树有髙枝图籍曾无览弓旌讵久遗似君宜努力慎莫负明时
　　思庵
　　闵氏青山下遗封见若堂蓼莪恩未泯拱木恨难忘德业铭金石诗书塞栋梁子孙修学术奕世有辉光
　　赤壁图
　　寂寂长江夜同人共泛舟清尊方淡荡孤棹且夷犹望逺幽禽度歌长独蠒抽千年遗迹在不逐水东流
　　赠昌上人【二首】
　　山中明月小垅上白云多旦食飡松柏秋衣揽薜萝俗人希见问禅老每相过异日髙僧传垂名定不磨
　　又
　　未生天地始此理固存存直木何由曲清源不可浑养生毋过厚守道在弥敦超出尘埃网蕲师共与论
　　送叶彦中之官行【二首】
　　范滂将揽辔周景已题舆九扈名兼美三鳣兆岂虚都门愁撡袂江徼喜沿书重有斑衣奉南州总不如
　　又
　　大府徴才士知君学业优两京劳侍从十载困淹留白雪歌难和青云志易酬钟山多胜槩有意与同游
　　送胡秀才归新安【二首】
　　明诏方求士知君有俊才未闻遗杞梓何事返蒿莱似骥寜淹足为龙岂暴腮文章成锦绣他日必重来
　　又
　　彼美逢衣子遨游至上京云霄方有志尘土已知名塞雁惊新恨溪鸥忆旧盟秋风吹易水惆怅复南征
　　惠崇古木寒鸦
　　江上秋云薄寒鸦散乱飞未鸣常竞噪向晚复争归似怯霜威重仍嫌树影稀老僧修止观写物固精防
　　留别陈益谦
　　大帆仍馺娑双棹复夷犹晓岸烟沙濶春江雾雨稠桃花随涨水荇菜逐长流迟子来京国何时赋壮游
　　游陈氏园偕李治中张提举
　　晓日从千骑郊原乐事多溪山春与丽烟霭昼相和宿蠧藏编册鸣驺隔薜萝使君辞满引起舞亦傞傞
　　挽艾处士【二首】
　　才行能防美终身作布衣江湖名自逺尘土迹还稀野菊秋霜薄岩松夕照微沙鸥盟未改忽忽下渔矶
　　又
　　撰文来相府书字出词垣盛事传千载幽光发九原父贤宜竝着子孝复堪论多少衣冠族无闻愧后昆
　　顾氏义塾
　　居乡为义塾兹事罕前闻外户来衿佩中堂蓄典坟儒宗先丽泽圣德尚弥文吴下多豪族能贤总羡君
　　挽吴道士
　　曾为方外士抗迹出尘氛既草归田赋仍书誓墓文卧牛空有兆纪鹤竟无闻春草年年合谁怜道士坟
　　送林季羽入京宿卫【三首】
　　青云自致身磊落见斯人巻衮辞苍麓垂缨侍紫宸漏珠閤晓香暖玉炉春倘厌承明事归来衣锦新
　　又
　　终军方近幸贾谊最能文独用竒才进应将美誉闻金鞍光照地宝劔气凌云来往燕下同游必羡君
　　又
　　卫郎皆世胄之子更才贤意气云霄上荣光日月边都俞闻寳训出入奉琼筵立志当毅功名不偶然
　　送徐义父入京【二首】
　　旧富三冬学今为万里游风云丹凤阙雨雪黑貂裘南土名先着东堂选必优相逢多意气谈笑接名流
　　又
　　幽燕向日边裘马去翩翩碛逈沙如雪河穷浪入天上书双阙下待诏五门前壮节当竒遇无烦媿往贤
　　赠昙上人【二首】
　　多生为佛子慧达自童蒙蝉脱凡尘外龙腾觉海中一真元不染四大本来空异日丛林下知师继杲公
　　又
　　人世百年内都如过隙尘不开心上眼苦爱梦中身城市无闲日江山又晚春相逢言道好独觉意相亲
　　赠胡汲古【二首】
　　先生唯达道久矣乐山林致聘无双璧为生过十金身闲云出岫发短雪盈簪遁世犹吾志同盟欲自今
　　又
　　野客何萧散长年暂出游风尘唯短褐江海自扁舟有迹能来往无心任去留才名今借甚屈指到枚邹
　　送胡汲古之吴中
　　有客佩苍精居然得此生山开栖越迹水泝入吴程佚老悠悠计伤离恋恋情食菲方未已应不为鱼羮
　　中秋
　　揽云凭结搆步月上林皋不记金尊竭频瞻玉宇髙神清存夜气天濶数秋毫百尺楼如在何烦卧汝曹
　　挽曹光益【二首】
　　斯人吾所爱不见已经年颇怪鱼书絶俄闻鵩赋传归魂迷道路遗骨滞山川逺业凋零尽临风为怅然
　　又
　　好学无如子冥冥独苦心未成梁栋用谁使雪霜侵宿草孤春意游云泊太隂忆渠情不已挥泪在衣襟
　　赠刘时中【二首】
　　骚雅谁能继居然属大才锐思罗宇宙逸兴走风雷处胜轻流俗名髙震外东郊乘大路翼翼待龙媒
　　又
　　吴越千余里君来按辔游羣公虞罪戾多士想风流决事曾无壅观民辄有忧若人何可得离别重添愁
　　送王元礼归平城【二首】
　　燕赵多竒士遗风有固然射雕犹絶艺屠狗亦名贤形势威天下风流号北边送君归此地亦欲奋吾鞭
　　又
　　牧羊怜马援投笔困班生侯印终兼绾穷愁实饱更大才当用世小挫亦知名快饮桑干酒能浇气不平
　　赠张之翰【二首】
　　外收掾属奋步集亨衢落落蟠英气飘飘发壮图威风闻郡邑行李涉江湖竝辔逢佳友周游兴不孤
　　又
　　长才当用世进取或途剸剧曾挥刃销奸若燎枯交游冠葢盛出入礼仪都有赖寛衰俗余波及腐儒
　　送陈君佐入京【二首】
　　子欲游京国程途万里遥束装辞邑社振斾躐风飚学问先余子飞腾在一朝太平知有防必显圣明朝
　　又
　　董子知天道朱云善易经由来登俊乂所以重朝廷彼有讥儒服吾无鼓説铃君看鸿鹄举忽忽至青冥
　　宿延祥观有感【二首】
　　处世如庸俗胡为淹此留蹉跎悲往日磊落愧前修愿弃人间事来为物外游大还如可就犹足访丹丘
　　又
　　琼馆游仙子超然逺世情言辞多近道豪翰久知名露下衣裳湿风来几案清似君居处胜亦足寄吾生
　　题青田叶叔至野清堂【二首】
　　为堂殊显敞在野兴尤浓白水流千折青山绕百重树麻行斾斾莳木倚童童相对渔樵话终朝亦罕逢
　　又
　　逺来山异甚龙虎互骞腾溪狭滩声悍林繁雨气增正须求静坐何事角多能谒告还乡里君堂或可升
　　送张宣抚使岭南【二首】
　　奉使入蛮烟终军始妙年抗旌辞朔野击檝渡湘川翠竹侵岩际黄茆尽海边狼荒非善地为戒莫留连
　　又
　　此行行万里极朱涯地势虽悬隔天威可逺加引弓飞恶鸟拔劔斩妖蛇迟子归来日燕南看雪花
　　送李侍郎使安南
　　九秋天色晚万里送君行马首塞云起腰间寳劔横奉扬天子命慰答逺人情直渡蛮江水炎氛一日清
　　喜雪酬康子渊院使
　　漠漠连天暗霏霏着地轻欲迷鳷鹊观先入凤凰城冻影筛帘宻寒光射隙明诘朝宜表贺来歳卜收成
　　送吴清叔
　　驿路程虽逺帆风势甚遒青山随岸去白水满江流牢落添新恨繁华忆旧游只今归去好把钓即槎头
　　赠郑尊师
　　茫茫云着地摵摵雨交天篁竹连河上青茅尽海边栖迟聊应化放旷且谈相对蒲团坐清风为肃然
　　黄栎杖为龚圣与作
　　嗟哉黄栎杖吾赖汝扶持未免道途苦无如筋力衰散才唯不用大节固多竒老向江湖上提携得自随
　　次夏仲勉韵【二首】
　　门前无系马屋外有鸣螀迫迮衣冠府萧条翰墨场雨淫忧地湿风暴喜天凉推毂无时已令人忆郑庄
　　又
　　不喜为文富长忧得酒悭尊罍堆案上笔砚弃墙间有传追王绩无书继贾山贵人能慢士往见亦胡顔
　　冬至次张宣抚韵【二首】
　　北去关河逺南归歳月长屠龙虽有技相马独无方云水连天暗霜芜满地荒客游应未巳尘土在衣裳
　　又
　　瀛海无消息冥冥鸟道长已惊双鬓短更待两瞳方落日依平嶂洪河入大荒忧来那可得挥泪欲沾裳
　　送吴清叔归婺
　　客游春向莫无日不思归雨给桑麻秀山深笋蕨肥薄醪能屡醉旧社足相依莫道天边雁冲冲适祸机
　　与方韶卿望月
　　月明胡乃尔秋盛故能然匣镜无纎翳槃珠有许圜寒光摇碧海爽气挟青天幸遇山头鹤令人夜不眠
　　孝思亭诗为王心田作
　　山峤霭苍苍盘旋卫古藏盎温通地气赫奕閟天光神化侔飞劔前闻验若堂子孙修祭祀歳久不能忘
　　浄香亭【二首】
　　艺竹苍空古为亭白日幽一麾方出守千户益封侯外物从渠屏清樽喜客留楣间标胜语朗咏亦风流
　　又
　　翼翼四檐外萧萧三迳中珠玑穿夜雨幢纛舞天风拥神生清气开轩近碧空古人虽不见佳兴讵无同
　　酬吾子行
　　耿耿思朋旧悠悠涉歳华既依秦大姓方问鲁东家雅道将谁与新诗敢自夸只今能会合不惮路途賖
　　偶作
　　碧草含秋意黄云起容归鸦昬且噪去雁有无踪杯酒因循醉朋人邂逅逢身名犹碌碌正坐日疎慵
　　送刘明卿归安东
　　同郡居相逺逢君岂偶然秋天聨席宴寒夜共衾眠不为时名役犹嗟俗事牵语离还怅怏后会是何年
　　和张仲实舟行杂咏
　　莫作匆匆去相随稍稍观逺山多意态急水易波澜把酒悠然乐扁舟得尔难五湖天下景六月气常寒
　　题秋江钓月诗卷
　　泛迹秋江上而今不计年垂纶牵细浪欹帽破长烟已类真子兼疑孟浩然后来名未泯题品有髙贤




　　杨仲集巻三
　　钦定四库全书
　　杨仲集卷四　　　　　　元　杨载　撰寿姚承防
　　上帝黄金阙仙人白玉堂皇猷资黼黻大笔主文章间气生竒伟休期际吉康四朝承宠渥多士仰辉光尽发琅函秘重繙石室藏成书侔二典有道述三皇硕望髙天下荣光近日傍谋谟须稷契羽翼借园黄上殿扶鸠杖开筵接蚁觞九重师道德千载合明良共説纶如綍能催绣作裳人思兴礼乐国待理隂阳旧族名先着髙门庆甚长赐书逾万卷纳笏过三牀转觉勋庸盛还欣体力强朱顔朝映日素发晓欺霜已注长生箓曾传却老方宜齐周李耳逺迈汉张苍松栢深逾秀芝兰久益芳愿公多寿祉仍见子孙昌
　　赠周景逺学士
　　朔易囘元气人才起俊流声华当翰苑文采冠中州振佩趋阁抽毫侍冕旒人传鹦鹉赋家有鹔鹴裘式覩黉宫立共惟祀典修一朝虞或缺六器俾傍求俎豆俄成列苹蘩遂可羞中朝方有道下士实同休已及归鸿候姑为食蟹谋朋簪多缱绻使节少淹留晓日花间酒春风桺下舟篇章防品藻山水媿清幽郑璞曽先□隋珠不暗投考槃虽自引闚观亦吾忧简册销长日蓬蒿惮凛秋论髙非纵诞兴逺托赓酬尚忆驹千里胡能貉一丘何当把君袂相逐驭风游
　　寿杜尊师
　　淡荡风云气沈雄虎豹姿繇来天下士絶异里中儿苦县常栽李商山旧采芝不当卿相位犹可帝王师始有巾车获俄蒙仄席知贤才方竝用谗説遽相欺豸角将巍冠龙鳞敢逆批变通俱合道舒巻各乘时筑室烟霞秘还丹日月迟愿公长住世须作后天期
　　次韵曹士开毗陵喜雨
　　下土方淫涝髙田独旱干木形忧陨命藿肉愧为官索寞云容合萧条夜色阑精诚天已感祠祷力初殚逈野霑新润曾檐下急湍槁苗还薿薿大豆且团团达宦俱相似疲民乞少安佳章宜刻石留示后人看
　　春雪次陈元之韵
　　寒气何凄春空正杳冥东皇收槖籥北帝驾軨軿混沌包三极缤纷走百灵散殊分的皪击玉碎珑玲始试朝藏日俄疑昼陨星危桥无客渡旷野少人经百沸疑奔濑孤撑没峻岭林荒颠冻雀崖滑堕哀防衮衮随风舞飕飕襍雨零遗踪初得兔匿种讵忧螟眄睐倾农室歌謡彻帝庭阳春将布德品类各成形捉笔题新句持杯酌旧醽今朝须痛饮醉卧不须醒
　　送张仲实之宜兴
　　南渡邦初造西山将独贤立功何赫赫流庆尚绵绵报国横戈数登坛授钺专风云方际会江海固周旋控险千钧弩临危七宝鞭忠诚深足仗智勇实兼全自返髙桥役端持宥府权兵威终抗敌人力可囘天甲第无逾者诸孙固頴然初生同燕颔有美自婵娟善学闻当代能诗起妙年卫公犹故物郑老竟寒氊矫矫青云器泠泠白雪同游虽未达自睍已无前政事兼留意时髦孰比肩知机无转石纵辨若奔川特达羣公荐酸寒众目怜姑为文学掾会觅孝廉船必见公侯复无论雨露偏秋风鹏鹗健万里正翩翩
　　送丘子正之海盐州敎授
　　有美区中彦由来志不羣舟航了吴越裘马向燕云才思庾开府风流王右军得时宜玉笋稽古賸香芸果拔英毛頴遄收翰墨勋诸公希宦达半世有辛勤奔走空皮骨跻攀不寸分夏侯何地芥郢匠实风斤嗟我惭鸱鹭栖山似鹿麕偶来询故老因得友多闻湖舫曾秋雨河桥几夕曛过从方不散惨别亦奚云俎豆班侯泮盐絺薄海濆未论虞廪米聊乐鲁宫芹此日顔应抗之人德已薰化炉新鼓乐学殖重耝耘行矣穿黄落归欤守白纷赠言将底事努力在斯文
　　赠班彦功
　　名书称晋代盛事起江东内翰钟竒气深情纵古风抠衣皆弟子入室自豪雄欲立千金价宁论百日功奏名黄阁老承诏大明宫遗敎规王氏隂符易褚公杯沾银凿落佩簉玉玲珑文学谈经早声华脱頴同麦光人共赏棘刺巧无穷愿积临池趣流传史册中
　　士开燕岳氏溪堂有溪山新月上江海故人同之句邀予及张仲实曹克明同足成之
　　置酒秋风里凭阑野色中溪山新月上江海故人同纵浪情何极留连燕未终三鳣来上客五马会羣公积水输清气微霞衒近空将昬林尚白及早稻先红极论追遐古深情念困穷尚观仪秩秩未遂乐融融才着当朝杰文夸命世雄数君今日选宜尔集南宫
　　次韵黄子久喜晴三十韵呈汪知府
　　霞彩晨张锦蟾光夕挂钩隂霾虽尽解淫潦岂全收寖动遨游兴还闻倡和讴容容追旧赏厯厯破新愁骑气城边纵龙光海际浮艳妆来士女盛服拟王侯在藻羣鱼跃依林白鸟啾河流交不断山势转相缪物理归含毓人情释怨尤娭娱从老稚燕乐逐朋俦幄帟分郊次幨帷拥道周聨翩驰画舫嶻嶪累朱楼贸易通遐壤繁华压大州聚庐千井富接栋万家稠已戒增周口仍催防下流嘉蔬连隙地宿麦徧髙丘曹事虞多废胥徒戢过求醲恩方竝育和气与同游期会朝先往追随暮不休露华开的的风叶振飕飕拾芥非无日登禾即有秋朝家期少试隣郡固难侔共美光华着还矜德业修在廷争进荐当宁免垂忧玉漏传金角金尊出殿头秉心存正道造膝待嘉谋履直恒如矢防偏或类舟第夸繙竹简不省计牙筹善对慙鸣鹤能歌愧饮牛过情蒙许与弥月为淹留
　　再用韵赠黄子久
　　自惟明似镜何用曲如钩未获唐臣荐徒遭汉吏收悠然安性命复此纵歌讴石父能无辱虞卿即有愁归田终寂寂行世且浮浮不假侪羣彦真堪客五侯髙人求替洽末俗避喧啾藜杖常他适绳枢每自缪与人殊用舍在已寡愆尤济济违班列伥伥逺匹俦能诗齐杜甫分道偪庄周达饮千钟酒髙登百尺楼艰危仍蜀道留滞复荆州鹤度烟霄濶龙吟雾雨稠东行观海岛西逝涉江流自拟需于血何期涣有丘古书尝厯览大药岂难求抚事吟梁父驰田赋逺游堂名希莫莫亭扁效休休槛日迎东济窗风背北飕鸣琴消永昼吹律效清秋雅俗居然别仙凡逈不侔多闻逾束晳善对迈杨修进有匡时略宁无切已忧尘埃深灭迹霜雪暗盈头始见神龟梦终营狡兔谋雪埋东郭履月满太湖舟急景谁推毂流年孰唱筹凌波乘赤鲤望气候青牛好结飞霞佩胡为淹此留
　　寄王继学二十韵
　　圣主敷皇极元臣建上台虚心求俊乂削迹去奸囘拜命超凡品知君秉大材淳风随日播公道应时开负鼎资烹饪撡刀贵剸裁铦锋行肯綮异味合盐梅庙议常参决朝班复共陪艰难须佽助豁达逺嫌猜遗佚闻风起英豪接踵来经纶非董贾辞藻亦邹枚在野思罗致盈庭想毂推既将龙作友恶假鸩为媒走也今留此公乎可念哉执竿犹海上扶耒即岩隈自守幽人意宁虞俗子咍旧游辞玉府故事忆金落魄江湖阻苍茫歳月催丹心徒耿介素发已毰毸勿谓交如水能防耻及罍飞黄当驾驭犹足异驽骀
　　送完者都同知
　　来游天子学借甚有声华论事依三防藏书至五车姓名题雁塔谱牒记龙沙自可编青竹兼宜绾白麻文工金有价貌美玉无瑕兴尽方豪饮篇终不浪夸岂惟吟芍药曾是赋蒹葭事莫分难易人须辨正邪月中初折桂天上始乘槎勿待秋风起宫门听鼓挝
　　赠郭集贤
　　衣冠趋近地藻翰集羣贤给事黄门里抽毫黼座前佩龟金作纽赐马玉为鞭御酒倾壶满宫花揷帽偏清光依日月逸思绕风烟记忆逾三箧吟哦过百篇自惟叨侍从不敢废周旋秋着随车猎寒当襮被眠苏环才既敏陆贽宠尤专自尔纡皇眷于焉理化词臣方进用才大毕腾骞可念如扬子萧萧独草
　　悠然阁
　　髙阁凭虚起登临兴甚长江流春树色晓苍苍原隰鱼鳞布峰峦鸟翼张云来兼北极雨过及南荒地大遗民富时清致理康南山常在望怀古意难忘
　　寄周御史二十韵
　　同游河北后共抵浙西初独倚知心旧翻成会面疎三年仍契濶万里更吹嘘小子无竒气先生有过誉见称司马赋求授夏侯书仓卒排归计淹留着寓居已非兴俊逸犹异主痈疽名士多亲我诸公或请予驾言将采芑即事欲连茹顾尔伤流矢居然恨倚闾惊心闻杜宇过眼易蟾蜍忽召抽金匮俄徴论石渠文章殊贾马谋略匪严徐薄技终难效穷愁只自如尚矜存弊履不肯曳长裾与作栖梁燕宁为呼辙鱼仪形长日想怀抱几时摅奏疏闻当宁抽毫待直炉乌既改鼇禁席仍虚马首何繇见分光兴有余
　　送董与可为句容县主簿
　　主簿非髙士通才或暂为催科虞惨急勾校虑稽迟慎察文无害详观狱有疑温纯规白璧正直视朱丝要使声名著何嫌品秩卑乌悬日月举辟实无私
　　送朱复之为邵武敎授
　　放浪来京国于今复几年山川多歴览日月屡推迁异俗疑乌帽穷途信马鞭达官空有榻游士固无氊始听除书下俄闻抗斾还南州分敎地成法绍前贤
　　赵彦祥母庆八十
　　从亲年八十万里自西来氏族称三蜀光华照二柰繁愁夜雨笋长望春雷绮食和金鼎香醪进玉杯鳯毛方炜鹤发正毰毸试使蟠桃熟从今更几囘
　　云山图为茅山刘宗师作
　　长江千万里奔浪薄髙云龙现谁能覩猿啼不可闻迂回因地势昭晰应天文劔气秋如洗珠光夜欲焚连峰俄笋迸断岸复分句曲临东极岩头有隠君
　　题康里氏家谱
　　国受舆图广家传谱谍详驰声繇雁塞拓迹至狼荒转战逾千里来降尽一方奋戈囘白日列防耀清霜破竹收城邑分茅赐土疆弟兄皆劲悍父祖各雄彊相印仍兼绾兵符更迭藏排衙开万弩纳笏过三床已及书宗祏还宜纪太常后人能继绍千载有辉光
　　题王叅政积翁别故人诗巻后
　　圣主膺新命明公遇盛时混同开宇县困厄守城池寇盗思攘敓黔黎赖宠绥合珪承燕享前席备询咨筑室求梁栋徂堂荐鼎鼒用兵陈庙算养士作邦基已草归田赋仍题伐木诗此生终契濶吾道岂磷缁矫矫游龙字绵绵吐凤辞锦囊加什袭细览想形仪
　　赠魏虚舟少府
　　西蜀文章伯东吴阀阅家族传贞观旧躅继信陵遐雅度人难测髙名众共夸为桢材不小韫椟玉无瑕鸣凤占谐吉乗龙偶契嘉三牀邀纳笏万弩护排衙世赏官仍及朝叅宠复加天顔垂眷顾地肺侈光华缓步方鸣玉髙情欲泛槎翻然归翠麓姑尔奉黄麻彭泽还栽桺河阳不种花投闲销日月访古略烟霞腊蚁常开宴春鱼每看义兴来恒放逸賔从任喧哗閤静褰珠箔窗虚閟緑纱琴弹多古雅诗就辄妍姱愿作梁间燕徒惭井底蛙执鞭曾莫效抱瑟敢长嗟恋恋情终在悠悠道苦赊春风吹去斾翘首又天涯
　　赠刘平叔郎中
　　肇自三苖氏淫为五虐刑商周终至治礼乐固常经赦过存三宥原情用八听未能还画象犹贵去残形末俗仍浇薄生民曷救宁谓宜沾雨露抑使震雷霆皥皥惟毋扰元元庶有灵林残求虎豹谷害去蝗螟此意虽忠厚斯言若窅冥君乎吾有望当使在朝廷
　　送丘子正之海盐
　　珠生沧海底玉韫碧山中夜气交明月阳精现白虹有贤兼重价当代振英风好学由天性能书至国工知名传冀北作赋拟河东始欲徴扬子旋闻荐褚公隂符难独美遗敎实争雄絶艺虽宜进竒才自不同交游倾上国抡选属南宫邓禹官初试匡衡对漫通海邦终寂寞学馆尚穹崇已注千人録当成五典功星辰皆在水渤澥信浮空把酒欢何限乘槎兴不穷文章趋浩瀚物态入牢笼子必登芸阁吾方守桂丛索居弥寡陋荒业孰磨砻弗获披云雾惟思对华嵩知音期郭泰流俗易王充江海从兹逝飘飘任短蓬
　　赠虞彦髙
　　吴越知名士风流得此人结交何待久晤语即相亲丹穴生仪凤沧波岂纵麟飞鸣常见瑞变化不无神家世皆为善文儒谨饬身不将纨袴累自着防衣新力学追髙古修辞絶等伦汪茫涵巨海要眇动纎尘钟簴声音大韺防节奏均讵夸传里巷可使抒丝纶借借闻当代骎骎集要津省闱曾奉檄学馆已垂绅滋味尝郊鼎光华荐席珍南宫延国子西掖选词臣慷慨升车日迟囘执袂辰论心情已至抵掌气弥振虞诩才方壮汤休学最醇相期终晚歳无取艳芳春抱独知何向为朋喜有因从君鸣一世流咏被无垠
　　郑中丞母大夫人寿八十
　　端公居重位寿母在髙堂天意何相厚人伦实有光豸冠方俊伟鹤发尚康彊内翰为封诰同僚举庆觞欣欣承玉馔赫赫帯金章献笑慈亲侧绳愆圣主傍中天悬日月下土凛风霜可谓全忠孝都縁积义方孟轲难独美湛氏竟齐芳颂得吾无媿名宜百世扬
　　送朱仲山歳贡入京
　　昭代陶淳化多方出异材鸣岐闻凤鸟清道服龙媒养素稠山僻观竒载籍该为珍如寳璧奋迹起蒿莱未展垂纶趣初承劝驾催羔羊填委巷驷马践轻埃战艺锋无敌搜贤网正恢上书追偃乐作赋竝邹枚奋发真从此游观亦壮哉云霄千万里瞻望重徘徊
　　招真观图
　　欲学无为道来居小有天精神消物怪采色变风烟恬澹知天德虚无象帝先髙风何特达古迹尚流传地涉鸿荒表山开混沌前谷幽疑鬼聚峰巧类人仚疉起三重阁分流百道泉岩穿留虎迹石冷逗蛟涎放浪曾无日遨游未有年古经披览罢毛骨为醒然
　　喜晴得扬字呈汪知府
　　霏霏褰宿霭煜煜射初阳出谷莺声滑摩空鹤势张鼓鼙争奋发帆幔各飞扬不畏涂泥滑宁忧积潦妨农夫分旧种红女觅柔桑为有丰年庆陈陈满太仓
　　寄沈少微金华山隠居
　　岩前通细路岭外接危峰梯磴逾千级烟霞过万重縁崖收异荈步壑数长松隔屋号朱虎当窓现黑龙蘅兰争酷烈桃李角鲜秾隠士多相过仙人庶可逢第能安性命何患改顔容炼鼎丹砂熟倾壶白酒醲微茫追絶响潇洒振孤踪乡里宜同好它年必子从
　　挽徐处士
　　此日新安郡名家复数谁危科虽屡掇旧业讵多遗孝友全髙行温恭集令仪花残青歳晚木落紫山悲结蚁容兼盛衔鳣誉更垂白云埋骨处挥涕想涟洏
　　送侯尊师归蜀
　　北上关河逺南归歳月赊飘飘携短劒杳杳泛灵槎别岸秋涛掩前山晓雾遮欲攀青桂树先采白苹花大道元无极浮生即有涯举杯吞夜月引袖拂晨霞独跨冲天鹤能追赴壑蛇秖因投老去长日炼丹砂
　　春晚喜晴
　　积雨俄经月新晴始见春苍苔侵别墅緑水过比隣性僻居宜逺身闲景易亲无诗排世累有酒纵天真循圃花粘履凭阑桺拂巾歌呼从稚子谈笑或嘉賔渐喜渔樵狎仍欣鸟雀驯幽情延薄莫浩思集清晨养拙元非病为文敢自珍杜门縁底事作计懒随人














　　杨仲集卷四
　　钦定四库全书
　　杨仲集卷五　　　　　　元　杨载　撰次韵虞彦髙游阳明洞
　　忆昔神禹奠九州兹山会计功始休诸侯玉帛何许但见万水从东流衣冠永闭阳明洞夜闻鬼哭岩之幽珠宫贝阙号龙瑞天造地设非人谋槎牙怪树冻不死化作千丈苍玉虬丹洞呀然仙掌裂翠峰巧矣蛾眉修梅梁飞去鐡锁断往往雷雨生灵湫轩辕缑神极秘怪海上笙鹤时相投平生闭门读史讴子乃探穴先吾游明当挟子骑汗漫题诗更在最上头不妨山水乐吾乐岂有饥溺忧民忧故家乔木尚可求有子有孙百世留卧横玉箫泛归舟吹散万斛江南愁
　　送俞用中之莲城
　　君家文献犹未泯名载舟车无不之乃翁种德不食报流庆涓涓方在兹皦然玉立七尺躯相非公卿无此竒早孤为学孰勉劭藏书万卷能尽披季父抚育过已子将为前人防址基我兄长公有年歳才气伟煜通时宜贾谊晁错奉大对生晚弗及同驱驰君令沿檄治乡校初官履厯固不卑要为国中养贤俊政无大小视所施括苍山好着仙籍昔人于此自燕頥荣公相业辈王谢石僧尚有踪迹遗君居三载业可想再见惟有操降旗
　　古墙行
　　建炎白马南渡时循王以身佩安危疏恩治第壮与卫缩板栽榦繇偏禆下锸江城但沙卤往夷赤山取焦土帐前亲兵力如虎一日连云兴百堵引锥试之鐡石坚长城在此势屹然上功幕府分金钱讙声如雷动地传尔来瞬息逾百年髙崖为谷惊推迁华堂寂寞散文础乔木淡栖寒烟我入荒园访遗古所见惟存丈寻许废坏终嗟麋鹿游飘零不记商羊舞王孙欲言泪如雨为言王孙毋自苦子孙再世隳门户英公尚及观房杜如君百不一二数人生富贵当自取况有长才文甚武公侯之后必复初好把家声继其祖
　　题山石猿鸟图
　　万巻堆中昏欲睡忽见画图醒我意眼前崖谷起嵯峨便似着身游此地楩柟槠栎大百围奔泉透石辟歴飞猿孤峙憩美防下视白鸟娱清晖昔闻虞舜狩南岳君子相随化猿鹤往时此辈犹尔为慨想云林真可乐拔剑斫山山骨露山鬼咿嘤安敢怒秖今踊跃归去来莫愁无觅诛茅处
　　李伯时画浴马图
　　古称难画莫如马近朝唯数李伯时不至天闲观帝服如此骨相何由知头类渴乌尖揷耳竟度流沙轻万里圉人牵浴恒凛然复恐化龙奔入水贫居里卷无马骑徒步出入多伤悲大胫薄蹄何足愿退立道傍尘满面
　　送时中兄入京
　　先生意气非常流有如雕鹗厉九秋读书不肯守章句经济可许斯人俦怀抱利器将逺游直往上国交公侯王侯位髙不下士如以蛟龙视蝼蚁为君莫敏光范书以气撼摇差可耳功名倘来不足为丈夫须作逺大期君不见麒麟阁上图英俊当时或自闾阎【有阙文】
　　次韵题慈照寺浪纹石
　　山前流水响急滩崖崿龃龄崄且艰直上正平稍去水坡陁漫漫龙背起幽阻之间有竒石汹若北风吹海立沧海飞尘事有徴遂使喧豗化防寂开辟以来六万四千歳浩浩洋洋不休息虽有好事者欲为之不似大造无痕迹我行见之颇愕然抽觞戏欲取涓滴僧堂托宿语不眠竟莫礼了生公禅意外竒崛当眼前跋涉无负两足趼君家住时宅通何如金堂石室友羣仙防见石髓流为泉何事更种东皋田子能食之可长年
　　题王起宗画松岩图
　　云起重岩郁凌乱长松落落树直榦若人于此结茅屋爽气飘然拂霄汉牺舟之子何逍遥从者伛偻携一瓢山中无日不闲暇跋涉相顾凌风飚始知王宰用意髙使人观图鄙吝消世间未必有此景涂抹变幻凭秋毫丹青游戏故足乐收絶视听搜冥寞向来为政殊不恶乃尔胸中有丘壑
　　题华岳江城图
　　华岳能诗世有名学画丹青亦豪放此图似写安庆城雉堞楼俨相向北风将至江面黑千艘万艘争避匿沧溟涌溢水倒流南岳动摇天柱侧蛟龙戏落秋潭底素练平铺八千里时清好作钓鱼翁闲弄轻舟烟雾里
　　神马歌次韵陈元之
　　神马来自昆仑西有足未始行沙泥朝趋欲出飞鸟上夕逝直与奔星齐緑鬃半散揷双耳赤汗交流攒四蹄风神秀溢陿天地岂顾燕蔡并渠黎时时牵浴临清溪对人夸杀黄须奚玉沙之禾中刍秣不啮堤头枯草稊与君侧耳听长嘶凡马不闻生駃騠
　　古剑歌为吴真人作
　　闲闲真人藏古剑敬之如神不敢忽賔客时来求一观辄有悲风起仓卒人言此是金铁精良工煅炼久始成动摇天地合变化摩荡日月含光精昔年有蛟起江中口吐烈熖烧长空下民昏溺上帝怒雷电往击皆无功尝持此剑斩蛟首流血滔滔浸庐阜传记传闻时既久不意世间今尚有吾过下里多恶氛魍魉魑魅能食人请君为我絶此怪一洗宇宙长清新
　　梅梁歌酬郑集之
　　大禹之功及天地庙有梅梁何足异奈何过用铁索纒太祝为之欲徼利每言变化失其所去作老龙治风雨一声霹震岩扉千尺蜿蜒辞殿户七月槁苖沾块土忧杀村中老农父买羊沽酒祭梅梁祭罢祠官传好语吁嗟老农无尔愚大禹有神焉可诬汝曹淫祀欲求福此物为妖当伏诛
　　题赵千里山水扇面歌
　　公子丹青艺絶伦喜画江山上纨扇秖今好事购千金四幅相连成一卷春流漠漠如江湖飞烟着树相有无岚光注射翻长虚白玉盘侵青瑚追随流俗转萧疎对此便欲山林居旗亭花发酒须沽舟行为致双提壶抱琴之子来相须醉归不省何人扶旁有飞泉出岩隙掣电飞霜相荡激蛟龙不爱鲵桓食但见垂纶古盘石人生万事无根柢出处行藏须早计一丘一壑倘如斯便可束书从此逝君不见郑子真躬耕谷口垂千春毫芒世利能没身汝胡龌龊为庸人
　　题秋雨长吟图
　　雨暗秋天黒如墨穷居茅屋出不得终日长吟复短吟吟罢令人转凄恻饥猿抱树屈双肘病鹤拖泥垂两翼何当防杖过溪头要看南山新翠色
　　竹树图
　　荆棘蒙茏迷竹树乱堆古石苍苔防纵猎青郊怀旧路跃马重冈追狡兔箭翎落地无寻处
　　时中兄示余画一轴画一老翁推独轮小车上载两巨瓮意其为警世之为因为赋诗
　　小人无他独嗜利两瓮载车将逺致肩頳足趼汗澘然冉冉脩程胡不畏世人但笑愚翁愚瓮破即与瓦砾俱不知人有千金躯前行险道方乘车













　　杨仲集巻五
　　钦定四库全书
　　杨仲集卷六　　　　　　元　杨载　撰宗阳宫望月分韵得声字
　　老君上凉如水坐看氷轮转二更大地山河微有影九天风露寂无声蛟龙竝起承金榜鸾凤双飞载玉笙不信弱流三万里此身今夕到蓬瀛
　　次韵钱唐怀古【四首】
　　江湖清浊自天开鸿鴈鳬鹥与往来黄道星辰环太乙紫云宫殿拥蓬莱论文竞奏王褒颂献夀深倾阿母杯九域舆图今混一百年耆旧独兴哀
　　又
　　斜界钩陈通大道中分魏阙对层峦云生殿上金炉暗露下庭前玉井寒江汉飞龙俄窅窅沧溟泛鹢竟漫漫中天会合宁非数坐见苍生奠枕安
　　又
　　山囘禁御入云长无复陈兵卫两厢千石金钟埋野草万年珠树落秋霜龙文不徙阳人聚鸟篆终降轵道傍九市尘埃来衮衮一江波浪去茫茫
　　又
　　化人宫阙被层阿栋宇髙低若涌波翠石文章书日月寳珠光焰烛山河空桑説法黄龙听贝叶繙经白马驼谁谓一无超众有只今尘土重来过
　　题丰乐楼
　　峥嵘飞构压名邦西望平湖东望江气合重蒙流瀣标存九域奠洪厐朝来散雾萦朱栱夜后流星透碧窓倚徧阑干愁目飞鸢旋转故双双
　　水乐洞
　　石林求路转聱牙来访香严大士家雨过门前生薤叶风行陇上落松花悬崖滴水鸣金磬激磵流泉走玉砂欲适山林去城市久知寂寞胜纷华
　　题拱北楼
　　殷地鼓鼙迎日出倚天梁栋与云浮北瞻帝阙三千里南控臣藩三百州江海无波沉罔象旌旗垂野驻貔貅鸾回丽榜多深意绣衮于今有魏牟
　　次韵罗云叔红梅
　　玉人中酒殢芳华尽压东风百种花襆被冬深裁异锦篝灯夜永障轻纱纎蕤露沁蜂腰蜡密蕊云蒸鹤顶砂为问阆风何处在相期髙举籋晨霞
　　纪梦
　　海上垂纶有几年平居何事梦朝天苍龙观阙东风里黄道星辰北斗边治世秖今逢五百前程如此隔三千扬雄解奏甘泉赋应有声名达帝前
　　次韵陈子仁黄河【二首】
　　禹功疏凿过忧勤海内山川自此分元气浑沦通地脉孤光追逓贯天文母金伏砾秋逾盛隂火藏渊夜不焚多少鱼龙争变化总归西北防风云
　　又
　　隂阳为殄黄河溢北度艰难拥万艘齐楚百城防雉堞淮沂千里避鸿涛耕锄已失天时正流徙争依地势髙此日朝廷忧水患须明利害防贤豪
　　游水乐洞分韵得人字
　　常闻胜地宅仙人如此渊泉必有神子晋重来鹤舞琴髙初化赤鱼驯岩排利剑钩镡古水象鸣球节奏均更有山僧能解语自今休厌往来频
　　望海
　　海门东望浩漫漫风飓无时纵恶湍黑雾涨天隂气盛沧波衔日晓光寒岂无方士求灵药亦有幽人把钓竿摇荡星槎如可驭别离尘土亦何难
　　送罗云叔归山中
　　黄石山原风物幽贱子往年曾一游旧行柘已成迳新艺禾麻应满畴冯衍能忘白首叹谢安须为苍生忧余杭溪上明日发愁杀杨花吹客舟
　　送段时敏之京
　　怀山挟海奠京师气埶纡余尽北陲鴈度塞云秋色逺鹊鸣宫树晓光迟四方英俊皆来萃一代经纶属有为君有长才希屈贾好将词赋重当时
　　留别京师
　　囊衣托载道傍车人事匆匆歳欲徂风雨四更鸡乱叫关河千里鴈相呼芜菁散漫根犹美桑柘萧条叶渐枯却向髙丘重囘首五云缭绕帝王都
　　柬淛东万户萧伯善
　　择帅中军自古难独分符节守藩翰夜鸣鼓角溪山静晓竪旌旗雨雪干不待扫门知魏勃岂须弹铗识冯驩只令四海无征战万巻诗书好厌观
　　送勾曲外史张君归华阳
　　送君髙举入华阳古洞深蟠石路荒蔽日旌幢朝旋旋飞空环佩夜琅琅飡霞已试登仙诀祀灶还修却老方见説陶公虽隠遁犹将道德佐齐梁
　　送户部康里尚书【二首】
　　经济才髙负重名早趋兰省执权衡唐除宰相同三品汉拜司农列九卿礼乐正图兴美化锥刀先务已苛征公家事业齐周召重使斯民望太平
　　又
　　屡挟囊书上国游途穷独拥弊貂裘骤蒙陆贽知韩愈直待常何荐马周北上尘埃怜寂寞南游歳月苦淹留鲰生资歴犹卑浅可使徘徊制锦不
　　赠同院诸公
　　诏编国史有程期正是诸郎儤直时虎士守门宫杳杳鸡人传箭漏迟迟窓间夜雨销银烛城上春云压彩旗才大各称天下选书成当继古人为
　　玉堂夜直
　　直庐歳晏动羇情朔雪将飞觉夜明金井辘轳哀响絶玉阶瓴甓断纹生藓花莫辨沿墙迹松叶时闻委砌声愧以不才同制作诸公此日负髙名
　　惠山泉
　　此泉甘洌冠吴中举世咸称煮茗功路挂山腰开鹿苑池攒石骨閟龙宫声摇夜雨闻幽谷彩发朝霞太空万古长流那有尽探源疑与海相通
　　寄维扬贾侯
　　经国长才世岂多羣邪嫉正奈公何气蒸云雾藏乔岳声转沧溟放大河逺迹江湖犹弃絶惊心歳月屡消磨鹍鹏自有垂天翼肯逐飞鸿入网罗
　　寄康大夫【二首】
　　往年持节使山南及此人情上下谙髙士变心惭隠逸小胥缩手戒贪婪猿声散漫浮青嶂鴈影防褷曳碧潭遥想政成多暇日幨帷出郭有谁防
　　又
　　遥想幨帷出郭时先駈十里走旌旗青山落日苍茫暗白水秋风惨淡悲劲矢每随前队发清笳偏逐后行吹荆州未觉风流逺纵饮还应到习池
　　寄康里公【二首】
　　庙堂为政已优游第秉纯诚赞大猷五纬连珠环北极万方同轨防中州衣冠肃肃趋金殿钟鼓迟迟报玉楼治世贤才今盛集愿陈旱麓颂宗周
　　又
　　叹息流年逐逝波功名到手莫蹉跎髙才自昔遭逢少公论于今责望多梁栋器充能负荷盐梅味合要调和共谁鲁国勲庸盛青史何年可灭磨
　　寄康大夫
　　官居乌府号清严察吏由来首六廉旧直螭头司纪载新加豸角备观瞻防恩圣主宁求进具礼名流每执谦欲论六朝兴废事篮舆应度蒋山尖
　　送伯长扈驾【二首】
　　防毕前驱盛国容黄麾仙仗卫重重星流旷野飞苍鹘日丽层霄驭赤龙耀武边陲须北狩合袪天地待东封论才孰可铭休烈扈圣还宜祀岱宗
　　又
　　追从羣彦客金门独用才髙被国恩石室防书裁帝纪玉堂草诏代王言宦途赫赫名方振余子纷纷气可吞防合适逢千载运奋飞宁羡北溟鲲
　　寄袁伯长
　　几年簪笔侍明光直取才华补卫郎祀事悉稽周典礼颂声须假汉文章云垂回野鸣鞘逺月满髙城下漏长校猎合袪尤盛事愿闻作赋拟长杨
　　东湖四景为大尹本斋王侯赋【四首】
　　朝来千骑出城闉为向东湖踏早春素练幕林云气薄明珠穿草露华新山花献笑开檐畔海鸟忘机戏水濵记取当年贤太守及时为乐与斯民
　　又
　　夏月湖中爽气多南风疉疉卷长波渔人舟楫冲苹藻游女衣裳芰荷脍切银丝尝美味腔传金缕换新歌史君用意仍深逺即此光华岂灭磨
　　又
　　蹔停麾盖拥轻舟此日湖山属暮秋采采黄花登几案离离红树散汀洲倾壶浮蚁杯频竭下箸鲜鳞网乍收莫向钱唐夸往事白苏未许擅风流
　　又
　　云气低藏十万家东湖飞雪又交加玉禾旧布仙山种琼树新开帝所花别浦移舟闻过鴈髙楼凭槛见归鸦侯门似有相如客賸赋篇章与世夸
　　虞待制魏録事述怀有作次韵奉和二首二公皆故相之后【二首】
　　势等衡庐各柱天家传性理竝钩谏垣劘切章连上文馆招延席屡前羊豕尚修松下祭麒麟肯信草间眠岷峨旧日求遗族万里须乘逆水船
　　又
　　理气兼明善论天秪应为易又为玩辞已忘言表説卦仍观未画前对案穷年无近效闭门长夏且髙眠却忘京国多竒士欲向长河共买船
　　即事
　　禁城晓色清如水髙下楼锦绣中千树好花连上苑百壶美酒出深宫珍禽竞集髙林雾寳马争嘶横岸风人物此时俱盛极两都絶胜汉西东
　　次韵伯长待制
　　挥鞭逺过御沟斜出院时时见暮鸦已入玉堂同视草还趋琼砌共观花兽炉香绕窓前雾蜡炬光摇帐底霞此去天津元不隔何须八月泛灵槎
　　送薛卿归龙虎山
　　金门诏下羽人归欲向山中采蕨薇琥珀悬崖松树老琅玕倚涧竹根稀髙岩蓄雨星辰湿古石悬云迳路防养性可无轩冕累游尘元不涴仙衣
　　送虞贞白之辰阳
　　君以调官来上国蔼然声誉动儒林出门遇雨泥涂滑归路逢霜嵗月深楚国千年歌白雪扬州三品贡黄金高才不仕朝廷上有诏应烦使者寻
　　春雨
　　蒙蒙春雨暗重城莽若山林云气生驾过东朝霑羽盖仗移前殿湿霓旌苍松密掩岩头鹤翠柳深藏谷口莺明日不愁花烂漫新晴陌上有人行
　　徐独清挽诗
　　大道无名识者稀独于元始探精微秦关忽报青牛度海宁闻白鹤归经秘玉函旋地轴书悬金榜辟天扉门人攟拾编遗事第録先生杜德机
　　寄武当山人张真人
　　山走西南气势尊天神遗迹至今存氷横磵下千年冻云起岩前万里昏既有严威彰赫赫讵无厚福防元元真人制行通天地日日飞仙降殿门
　　题火涉不花同知画像
　　堂堂玉立照青春昭代由来重世臣带纳掖庭聨卫士分符江徼总编民鹔鹴裘暖鸣鞭疾翡翠帘深翦烛频州县三年姑少试驱驰休厌属车尘
　　次韵田师孟西曹即事
　　隠吏重来右掖初清明时节乱花舒雾承黄阁霏霏重雨散彤庭防防疎李耳旧藏周典礼萧何元得汉图书经邦事业须公等要使皇文日粲如
　　次韵黄子久狱中见赠
　　解组归来学种园栖迟聊复守衡门徒怜郿坞开金穴欲效寒溪注石尊世故无涯方扰扰人生如梦竟昏昏何时再会吴江上共泛扁舟醉瓦盆
　　鸥波亭阻雨
　　坐听髙树响飕飕风雨相兼卒未休气杂昏明侵昼景色交黄赤变河流潜移窟宅蛟龙怒固守林樊观鹤愁水潦此时伤稼穑天人何事计仇讐
　　怀钱唐故人柬应中父
　　几年流滞客京师每忆江边话别离落魄已甘心似铁蹉跎无奈鬂成丝草思苦无人问弹铗歌长只自悲满目塞云飞去尽倚笻独立更多时
　　寄吏部张尚书
　　复喜清朝用大贤玉音俄对广庭宣姚崇已托君臣李泌终操将相权此日经纶须展布他时简册要流传渊明有待公田米可念江湖久弃捐
　　题谢疉山遗墨【二首】
　　荆南失守见亡形太歳徒闻忌丙丁羸老扣心天藐藐鬼神号哭夜冥冥忠臣效死招乌合烈妇捐生报雉经辞气凛然遗墨在再三寻绎泪双零
　　又
　　故宫愁见黍离离大厦元非一木支义士忠臣徒走死寡妻弱子谩伤悲五经文字宁虚设一代人才颇中衰慷慨杀身犹易事似公方可正民彛
　　题本斋王公画像【二首】
　　天姿英粹异庸常早籋云霄被宠光剑防森严开武库珪璋特达荐明堂愿承簪履趋门下窃候旌麾拜道傍邪正此时真杂糅秦悬镜亦煌煌
　　又
　　诗礼传家德望隆一门三世拜三公五营带甲军容盛九府流泉国赋充房魏素怀尊主术龚黄先奏养民功欲将惠泽量深浅楚浸洋洋与海通
　　寄题成都万竹轩为李仲渊作
　　君家种竹蜀江傍髙与蚕崖势颉颃已树旌旗分部曲更鸣琴瑟应宫商蛟龙并逐波涛化虎豹曾因雾雨藏兄弟至今俱宦达未应开迳接求羊
　　送范德机
　　往歳从君直禁林相于道义最情深有愁并许诗频和已醉宁辞酒屡斟漏下秋宵何杳杳窓开晴昼自隂隂当时话别虽匆遽秖使离忧搅客心
　　送郑子谦倅兰溪【二首】
　　主人情重赋骊驹户外羣驺有所须将喜在塲登荠麦毋忘入泽取萑蒲风干鸟雀当櫩噪日下牛羊隔陇呼昭代择贤先治理服勤简牍是良图
　　又
　　青丝络马去翩翩正是春风二月天乐作前行尤蔚壮书随后乘并稠填徴符此日须官次射防他时对御筵玉府编摩求大手知君元有笔如椽
　　赠彭万里
　　素居乡防系瞻听逺涉京都迓宠灵挂席波涛秋淼淼据鞍星宿晓荧荧肯如蛟剑终藏匣谁信牛刀始发硎将相与人势分秖应双眼为君青
　　七月十九日大明殿早朝
　　王气浮空御殿开金衣照日近臣来丝囊已进千秋録黼座还称万夀杯王子吹笙双凤下羲娥揽辔六龙囘衢樽此日霑恩赐散作祥风遍九垓
　　酬贾郎中
　　挺生雄俊气昂昂服事朝家被宠光鹦鹉杯中春正好凤凰池上日偏长新裁乐府传宫体旧着朝衣带御香忠孝两全人所羡只今慈母在髙堂
　　雷江阻风寄池阳通守周南翁
　　系舟江岸隠蒲芦坐听篙师制疾徐巨浪驾空龙出没猛风吹树鸟讙呼诗题短札难频寄酒满长缾已屡沽辇道沙干宜竝马问君何日宦京都
　　送王仲仪归婺源
　　学道山中歳月长中年已见发苍苍为延笏开松迳困蓄诗书盖草堂季子不期争富贵公孙莫厌举贤良告归苦值兼旬雨几度黄流撼石梁
　　体覆木绵价过乐平境中偶赋
　　苍山百里路盘盘遥望连峰剑防攒断岸囘风纒古木髙崖飞雨杂奔湍石田硗确收成薄岩屋﨑岖结构难度地何如江以北提封百万有余寛
　　防义仓即事
　　南来受命佐为州喜遇丰年暂出游过岭﨑岖寻道路上山硗确治田畴脩藤挂树龙蛇走恠石攒溪雁鹜浮赋役已寛词诉简素飡无补谩优悠
　　题杨指挥乐善堂
　　乐善名堂事可夸两全忠孝故侯家匏入庙思无忝分胄升坛听不哗窻下唱鸡书未卷门前立马皷犹挝后人自尔蒙遗德流涨春江讵有涯
　　次韵张秋泉真人碧桃
　　道院桃开一树春往来勾引看花人挥毫欲赋巫山女振佩疑逢洛浦神翠萼临风摇不定珠蕤承露缀如新煌煌更结千年实凡木何由窃比伦
　　再次韵
　　一枝如玉照芳春几度凭阑欲殢人翠被夜寒愁洒泪珠帘月冷怕伤神刘郎陌上裁仍旧王母池边赏又新不是梨花飘雪树望中清絶更无伦
　　江上
　　合流浑浑古则然中有物恠藏深渊鲛人卖鮹出水底龙女结佩游堤边芙蓉覆波顔色好薜荔络石根株悬此行欲遂极幽险所闻庐阜多神仙
　　过安庆城下呈李惟肃判官
　　山川未到已知名前代英雄几战争水受委输开巨浸地乘走集建孤城岛夷筐篚来修贡楚俗鱼盐乐治生四海晏然当此日斯民何幸际承平
　　寓长春道院春雨即事呈郑尊师【二首】
　　南荣相距数寻间满地春泥隔往还夜雨暗添篱脚水晓云浓揜树头山修篁夹径宜增植细草侵堦莫谩删世虑纷然无止极敢求大药驻衰顔
　　又
　　客游无赖阻重隂院落萧条径术深数畆林塘观不厌一窓风雨坐相侵灵蚪尚有蟠泥迹老骥宁无越块心多谢西家贤太守相招乐饮费千金
　　题沈君湖山春晓图诗巻
　　迤沙堤接画桥东风杨柳暗长条莺随玉笛声偏巧马受金羁气益骄舞榭歌临道路佛宫仙馆入云霄西湖春色年年好底事诗翁叹寂寥
　　柬程处士
　　故人不见十年余鸿雁南来得素书茶吐枪旗迷涧谷竹供编简塞庭除讵容炼药烧金鼎有待横经校石渠江上系舟将发去黄山囘首重踌躇
　　赠合部遇宗师
　　逺俗超然百虑忘蒲团孤坐日偏长髙城静数莲花漏密室频烧柏子香古地神通周世外诸天雄猛侍阶旁杂华义谛无穷尽愿见菩提发寳光








　　杨仲集卷六
　　钦定四库全书
　　杨仲集巻七　　　　　　元　杨载　撰舟次池阳偕通守周南翁燕表侄陈和卿家席上赠歌者
　　故人相见话绸缪三日江干系客舟髙燕未阑明月上艳歌初转彩云留光摇崖蜡宁知夜字写边鸿已报秋底事尊前能尽醉为伊肯展翠眉愁
　　简松江汪知府
　　君为郡守屡丰年能使欢声塞市防泮水荐游声甚美钧金竝入听无偏渔河夜集千家网煮海朝凝万灶烟賔客况闻才子盛咏歌宜属后人传
　　寿姚国公
　　可乐无如父母全既贤既贵又长年金壶赐出青云上玉佩朝辞白日边楚木论春犹五百蟠桃称寿必三千似闻黄绮归来后长向山中作地仙
　　武当山张真人
　　张公被发下山来欲为神州救旱灾感名上天垂雨露指挥平地起风雷槁苗再发还堪刈枯木重荣不假栽受诏即思归旧隠琼楼玉殿绕崔嵬
　　奉呈左司张元朴郎中
　　上相登庸求佽助明公秉德动观听旂常大法藏清庙玉帛弥文荐外廷欲立髙名垂宇宙须知雅量配江溟鲰生论事非晁董尽力还堪备使令
　　赠惠山圣长老
　　道人卓锡向名山路絶岩头未易攀海上潮来风浩浩洞中云出雨潺潺松柟直起参天碧苔藓旁行匝地斑借甚后人蒙法施有如流水注苍湾
　　寄曹云西
　　羡君卜宅逺纷厐长把丝纶钓大江秔稻色枯云惨芰荷声急雨淙淙消磨歳月书千巻傲睨乾坤酒一缸甫里当年遗帙在交锋那肯竪幡降
　　送师总管
　　使节南来宠渥新汉家京尹择能臣金炉香暖迎丹诏玉陛霜清谒紫宸已用严威摧酷吏更推仁政泽齐民知公夙抱经纶志多立功名继古人
　　题景德寺云谷老师宜月轩
　　月入中庭欲睡迟况逢秋夜特相宜十分隂魄凝中气五色祥光溢上规影渍金杯须满泛风生玉笛任横吹老禅心地元虚寂更想髙檐独坐时
　　送赵伯常
　　君如宝玉不磨砻吐气腾腾作白虹外户将迎皆美士前途推挽必名公鹓行不获朝叅共燕坐犹能献酢同我忆东归心正切奋飞偏羡挟秋风
　　重阳日作
　　客中佳节罢登髙独坐凄然感二毛紫陌泥涂秋泊泊黒山风雨夜嘈嘈幽人侈有观鱼乐壮士惭无汗马劳得丧古今都一律唯应痛饮读离骚
　　赠善画沈处士
　　绘画时贤屡逼真谩于城市老间身孰知麋鹿前客解写麒麟阁上人种树十寻知阅世滋兰百本喜逢春诗成有愧丹青引独使曹刘夐絶尘
　　送戴尊师入越
　　跃马年年塞北游春风此日送归舟山中树老飞鹤江上莎长卧白鸥欲与谢公同隠逸肯容贺老独风流山隂道士如相见沽取村醪醉未休
　　简李可度
　　从来宪府擢群英揽辔雍容按百城雕鹗逢时方厉疾豺狼避道敢纵横每崇实政除民瘼肯假严威骇物情君有美才当进用竚闻雅誉达神京
　　赠戴毉
　　推测隂阳术已精研穷问难更通明山中説剑仍闻道市上悬壶即治生蛇为衔珠知药圣犬因防鼎验丹成上毉毉国惟君可行载轺车入帝京
　　赠王止善
　　不见故人十年余况复往来音问疎倐然携离事何限即此欢防情如初不愁官卑少俸粟苐恐年长废读书随羣逐队秪可厌秋风共钓长江鱼
　　次韵吴生见赠
　　早入儒林衣鹄袍淋漓杯酒谩称豪愁来客路烟沙逺梦断仙山雪浪髙鲁望浮家名独着君平卖卜志仍操和诗不足酬佳贶孰谓琼瑶报木桃
　　赠云上人
　　道人庭户閟烟霞诵习微文愿力加万法庄严充世界一音演説被河沙窻光尽日摇松叶履迹长年没藓花邂逅有言还合缅思同会结龙华
　　卜畊宋徴士
　　古人命卜极精详苟得神必寳藏分胃在天兼赤黑图书随地列圆方大而元气求乖合细则人为验否臧家食如君知此术耕耘何事竟凶穰
　　送周用章
　　君行万里赴京师凛凛风霜及此时第挟简编辞白屋遽承袍笏防丹墀宫花揷帽知恩重御酒霑唇觉醉迟必有三篇侔贾上陈王道正民彛
　　送陈尧卿之京师
　　欲携三策扣天阍万里程途未易论弹铗几年依客舍曳裾何处觅王门夜阑孤馆听残漏春入长河辨旧防文采似君宜得意要津何患少攀援
　　登邵氏宜晚楼
　　曾入明光捧御筵归来山泽伴儒仙驱驰已出红尘表缔构还依碧嶂前豁达轩窓吞宇宙嵬峩梁栋接云烟凭髙眺望尤宜晚屏障横开紫翠连
　　呈马昂夫佥院
　　君为胄子入京都才望髙华世所无秘殿为郎监玉篆雄藩作守判铜符科条自可苏民瘼议论还宜赞圣谟更倚覃怀功业盛峩峩天柱立坤隅
　　次韵钱翼之
　　有声吴下颇多年长把渔竿钓海边李贺才名过杜牧鲁公书法继张颠尘沙扑面惊吾老星宿蟠胸愧子贤歳晚著书言道妙青青林竹正宜编
　　赋飞鸿送胡则大
　　年年客里见飞鸿成阵成行上碧空杳杳江湖寻故侣萧萧芦苇下新丛翺翔已出云霄上饮啄宁来沼沚中今日似君归去好扁舟一夜起东风
　　赐宴谢恩
　　恭承明诏防羣英欲为斯民致太平孔孟敎人先礼乐申韩操术尚刑名混同已正千年綂恒久方观万物情勿谓成周多吉士朝阳亦有凤凰鸣
　　送刘长卿张伯起二公归闽中
　　去来踪迹固相违邂逅今朝共载归欲效駏蛩俱北上复谁鸿鹄向南飞乍离江上芙蓉幕还着山中薜荔衣所羡二君才气盛愿闻玉屑吐霏霏
　　奉美刘矦
　　苏白风流迹未赊贤矦相继事堪夸史书日览三千牍民版春登百万家游寺已谙松下路泛舟频醉柳边沙要知为政多恩泽看取庭前丹桂花
　　次韵萧君用
　　崔嵬出水翠云浮舁□拖舟岂厌游澶漫渠河方涉夏萧条竹树已迎秋衔杯兴尽人先醉舞剑歌长客易愁八月江湖翻渤澥长竿更约与君投
　　送殷国华之和州
　　送君行李欲何如楚国萧条战伐余西塞人州连草莽南江风浪入空虚遗民少作先王服故府徒存博士书旧事到今多泯灭好从黎老问从初
　　遣兴
　　庭树号蝉日已凉塞云横鴈夜何长挟书万里干明主仗剑三年别故乡西北诸山连朔漠东南众水隔荆扬淹留不去惭苏子莫遣貂裘压雪霜
　　湖上
　　秋郊纵歩却骖驔胜事能多许客叅如雪万家收早稻未霜千树着黄柑鼍鸣海上潮先涌猿呌山前雾欲含放浪渔樵元有处使人犹爱住江南
　　赠沈子成
　　学琴年少已知名挥弄和柔指法精秋塞乍闻鸿鴈呌朝阳还听凤凰鸣幽人隠几中情适壮士投戈宿愤平此日有虞兴至治南风一曲解同声
　　偕汪矦宴舟中
　　中流画鹢独翺翔暂勒鸣驺驻岸傍风引锦帆冲野色波随兰棹泛晴光草涵宿润珠玑滑麦涨春云饼饵香何事乘槎之海上问津从此达天潢
　　偕郑尊师饮余氏池亭
　　池亭翼翼午风凉隔岸田畴穧麦香碧水千寻鸥荡漾青天万里鹤翺翔藏书不为传孙子学道还宜应帝王独行似君何可得结交晚歳获求羊
　　竹所为余隠君作
　　竒君负郭定幽居多植修篁数畆余结实已期栖凤鸟垂纶仍欲钓鲸鱼掲竿对戸思排防截简盈筐备写书清响繁隂皆可爱炎天飞雪满庭除
　　赠月桂庭长老
　　婆娑影满一轮中普照人间不计功金色光明函世界玉毫相好现虚空开时已与羣芳异出处难将众木同万里青云方得路遨游愿入广寒宫
　　送王仲致舍人归闽中
　　鸣驺拥道去翩翩欲诣闽中拜墓田伏虎为司樵牧禁蟠螭着代鼎彞防上公复世仪文备胄子承家问学专冢舍骤兴循制度大书史册必流传
　　用左辖郝公诗韵寄曹云西居士
　　姓名奕奕冠清流处世还同貉一丘干木道髙宁仕魏子房身退尚封留静依杉竹营书室深入蕖荷理钓舟乘兴每思陪笑语扬防万顷泛清秋
　　送刘希孟赴曹云西招
　　吴郡唯君善鼓琴曽于律吕用情深和声细润莺迁木奏响清圆鹤在隂素习已能除俗调静听真可禁邪心相知赖有曹居士为产从兹过十金
　　送叶显仁任衢州録
　　吾乡文雅旧彬彬再遇时清喜有人凤沼已闻繇众选熊蹯无愧用贤賔横经辩论超周列奉檄光华及老亲姑蔑到家三百里告归晨省莫辞频
　　暮春游西湖北山
　　愁耳偏工着雨声好懐长恐负山行未辞花事骎骎盛正喜湖光淡淡晴倦憩客犹勤访寺幽栖吾欲厌归城緑畴桑麦盘樱笋因忆离家恰歳更
　　题夏氏济饥诗卷
　　木饥火旱际荒年百姓流离状可怜往往富人心似铁累累饿殍口生烟此时颗粒无沾丐是歳乡都少弃捐天道神明如鉴在宜令夏氏子孙贤
　　谢曹云西菊
　　听鹤亭西处士家中园万本值秋华防鉏歳岁根株茂载酒时时兴趣嘉已散白英凝晓露更敷红艳照晨霞新题料得篇章富肯示同游细细夸
　　题沈氏东阳义塾
　　竝海苍凉建学宫云端百里现青红东南多士题诗徧西北诸儒坐席通求道每加操守力明经深着讨论功流传后世光华盛事与南京戚氏同
　　谢曹云西寄菊花
　　君种菊花兼五色能令秋日胜春时香浮琖斚和金屑光射园林列锦帷逺水波寒凝惨淡严霜节届厌离披渊明去后逾千载犹有斯人把一枝
　　寄无锡倅刘雄飞张景亮二史君
　　阀阅俱髙负美名共分符竹守江城帆樯密送遮天影钟鼓遥传动地声木落西山愁歳晏禾登南畆庆秋成知君佐政多恩惠侧耳邦人颂太平
　　次韵罗云叔雪中见寄
　　目前坑堑已平填此日封姨复弄权略彴未通溪上路轒輼方陷漠南天寒侵兔窟愁山鬼冻合龙宫偪水仙堪羡广文才力壮诗成竝和转清妍
　　赠张相师
　　缙绅往往识名流歳晏犹为汗漫游自许唐生知蔡泽欲干季布礼曹丘囊诗价重聨珠玉匣剑芒寒射斗牛辇毂诸公争致士江湖何事更淹留
　　次韵汪复心主簿
　　秋霜压鬓似相陵唤父呼兄乍肯譍厌采黄花延醉客喜焚柏子待禅僧骤登台阁期君可久困尘沙叹我曾二子説闻俱好学鹏程万里羡飞腾
　　送方天瑞钓山长
　　富春江上钓髙傍筑书堂处俊髦要为乡闾施敎化更因山水畅风骚虀盐供养宁嫌薄朱墨研磨肯惮劳至日菊花黄满地淋漓觞酒任君操
　　髙沙朱山甫挽诗
　　何劳阅市税鱼鸡归去山中乐旧栖瘦杖穿云登峻岭小舟乘月泛清溪无僧扣竹茶仍煮有客寻花酒亦携江海风流今已矣孤坟愁见草萋萋
　　送髙子盘初庵山长
　　文行繇来着本根芳菲何异殖兰荪诸公借借多相许凡子区区不足论书馆已能更士习翰林并可代王言明年复应求贤诏必掇髙科奉帝轩
　　题张氏顺堂
　　厥宗好德繇先世门内曾无害气侵春鲤上盘雕白玉夏蚕登箔铸黄金儿长恺悌求书帙女大妖妍弄绣针彼美堂名从此得固应长句为君吟
　　遣兴
　　庸人往往慢吾曹汨没空嗟命不遭死后欲留千载誉生前须作万人豪倦游关塞身将老怅望云天兴漫髙却恨素无田二顷欲乘春雨艺东皋
　　用左辖郝公诗韵曹云西居士
　　羡君秘学治黄老遗文有自传不与宛驹争万里漫随辽鹤叹千年横编每欲论今古中酒何劳问圣贤甫里似闻秔稻熟举家还泛五湖船
　　题胡伯衡飞云图
　　未应时命固相违千里遨游久不归已占龙头承紫诏更蕲马首赐朱衣尘沙客路牵愁逺泉石家乡入梦稀日夜思亲心更切沧浪怅望白云飞
　　元日早朝次韵辛良史
　　掖垣迢逓到城囘魏阙嵯峨此日开赤芾会庭宵仗引朱轮争道晓钟催三泉忽报藏金甲万歳徒闻献玉杯乐奏象箾从此毕小臣思见凤凰来
　　归至丹阳宿逆旅主人梦作燕子诗
　　燕子归来意何当羽毛初刷仍煌煌孔鸾相望不我与鹰隼有知那汝伤晴云淑郁鸣上下春院芳华飞颉颃莫言帝力逺微物长发曾闻兴彼商
　　送吴真人【二首】
　　具严威命领祠官厯祀名山不厌难上帝乘龙游下土真人骑鹤降虚坛已刋白玉为封检更铸黄金作祭冠国寿延洪千万歳愿祈谷熟小民安
　　又
　　子绍重黎有大功父宜封建至三公丝纶诏下皇恩重黼黻衣成古礼崇视草乍闻辞玉府献桃曾见到珠宫【有阙文】便与彭籛得寿同
　　题贡氏秀野堂
　　贡氏诸郎皆好学南湖旧有读书堂波涛已逐鲲鲸化雾雨犹闻虎豹藏陇上麦禾春娓娓谷中杉桂晓苍苍君卿雅有当时望八十能来佐汉皇
　　次韵张仲实除日闻鹊
　　奕世侯门能载德微如鸟鹊到今驯雕檐晓日鸣声好緑树春风鼓翼频云汉有愁天欲近昆冈见抵俗难亲主人定有除书至贵尔先知及上春
　　吴山晚眺
　　山椒翚构四垂寛上相旌旗会览观傍近江湖天广大上连星斗地清寒龙宫永锁函书閟凤岭重嗟菀树残此际独无云蔽日正宜翘首望长安
　　次克明韵赠刘时中
　　循行郡国弗迟迟宣布新条及盛时民俗要令无狗盗人才今喜得牛毉窻间夜雨销银烛门外春云压彩旗左右湖山都未觉好分余力治文辞
　　潮
　　潮头初起壮何如如阜如冈乍有无髙浪驾天龙出没疾风吹树鸟讙呼隂阳莫测机相轧朝夕初生信不渝海石向来夸水德已应倾倒尽归墟
　　次韵袁德平苦雨
　　二月雨霖无乃早园林谁复辨青红浪花汨汨还登岸云叶翻翻久乱空水落岩崖通鸟道墅流椔翳塞龙宫只今海上尤空濶愿踏浮槎逐钓翁
　　遣兴
　　门前髙柳緑纷纷恋霭留烟昼不分雨砌芳菲晴后见风窻言语静中闻桐花可作凤凰食竹叶还成虎豹文但使此心无外慕卜居何日絶人羣
　　雪
　　急霰中宵响瓦塍寒光未晓入窻棱横飞朔野威风壮尽压西山气槩增蚁酒佐欢唯弟共貂裘纵猎岂吾能如今何处堪游目葛岭浮图一层
　　夏夜对月
　　暑天烦倦唯酣寝薄暮登楼起宿疴簟报新秋凉意早窻开永夜月明多不眠孤鹤频惊呌好事流萤屡见过安得泛舟江海上坐观冰镜落沧波
　　送方仲永为重庆路校官
　　君有英才世罕徒矫然如鹤上天衢长怀道艺干明主却恨衣冠累钜儒愁里论心相慰藉醉中发兴共歌呼此行万里官西蜀有问长因竹使符
　　次韵刘时中见寄
　　泥涂霄汉固难谋亦有元龙百尺楼籍籍图书聊自适茫茫江海与谁游但闻燕市能求马肯向秦川辄饭牛富贵不才名尽灭未应摧沮恨淹留
　　遣怀
　　往歳衔杯意气疎愿随童子诵诗书久荒靖节松三径独守扬雄宅一区春圃花残收夏果海门潮落买江鱼如今也足成吾趣何事王门作曳裾








　　杨仲集卷七
　　钦定四库全书
　　杨仲集卷八　　　　　　元　杨载　撰题髙尚书竹石
　　矫龙疑苍筠踞虎肖白石倘乘风云会变化那可测
　　赵浚仪公竹石
　　老竹倚危石比德犹弟兄凌竞度霜雪然后大节明
　　王晋卿古木
　　走根坼裂石曲榦渐清涟雷电忌交作化龙起重渊
　　墨兰
　　谓香辞迫求曰色却媚爱执德非固然何用结为佩
　　墨蕙
　　与兰大相似多花花蕊蕊在古象何人孤竹君二子
　　题松雪翁墨竹【二首】
　　蘅兰倚脩竹寂寞生幽谷比德如夷齐于此受命独
　　又
　　侧石状竒峭横竹枝扶疎猗兰复叅立信哉德不孤
　　题墨竹四首为郑尊师
　　饮雾初泠泠沐雨还斾斾相从采真游可作晤语对
　　又
　　蔽日讶无影疏风疑有声移根来室中尚假笔墨精
　　又
　　虚心可游世直道难事人伯夷圣之清信哉德有隣
　　又
　　风味既澹泊顔色不娬媚孤生崖谷间有此凌云气
　　画竹二首
　　翡翠含春雾琅玕振晓风清声来枕上秀色入帘中
　　又
　　萌芽成虎豹变节作蛟龙正直唯吾与清修必子从七言絶句
　　客中即事【五首】
　　渐觉星星两鬓皤推愁不去奈愁何客中忘却春光度惊见前林嫩竹多
　　又
　　终朝矻矻坐书帷春去春来总不知怪得山禽如有意隔窻撩乱踏花枝
　　又
　　几日悬悬雨不休客窻孤逈使人愁杜鹃啼切知何处坐对云山万木稠
　　又
　　美木千章绕故宫如烟如雾塞虚空路冲南北山冈断披拂能来万里风
　　又
　　逺望潮头出海来直冲西岸复东回鸱夷万古留深恨如此波涛亦壮哉
　　悼隣妓【三首】
　　西子湖边杨柳花随风飘泊到天涯青春遇着归来燕衔入当年王谢家
　　又
　　金沙滩上观音面刦火光中幻化身抱取摩尼却归去天衣元不汚风尘
　　又
　　一种腰肢分外妍双眉画作月娟娟春风吹破襄王梦行雨行云若个边
　　种柳图
　　连山断岸古今同彷佛柴桑入望中为问江边枯柳树飞花几度乱春风
　　赵松雪画兰竹石
　　石上兰苕已蔚然竹枝相间复娟娟正如王谢佳公子文采风流竝世传
　　谩题
　　都门几度见秋风枫柘连山树树红江海此时囘首望黄花满地酒樽空
　　赠陈相士【二首】
　　英豪无处觅知音奔走尘埃叹陆沈他日预言当富贵相逢何惜赠千金
　　又
　　江湖茫茫眼欲空寻常贵贱相多同低头强与时人语踪迹徒劳逐转蓬
　　棘林图
　　村北村南隔暮云满林黄叶乱纷纷楚江回首三千里过鴈如今不可闻
　　沙鴈
　　漠漠寒烟树影微一行沙鴈背人飞江南江北秋将尽客子如今犹未归
　　题应中父所藏陈仲美山水小景
　　层峦疉嶂倚晴空松桧相连秀色同下有幽人茆屋在浩歌宜属紫芝翁
　　扇上竹
　　种竹何须种万竿一枝分影亦檀栾秋宵更受风披拂听取清声入梦寒
　　题髙尚书墨竹
　　尚书善画名天下戏扫修篁笔更竒何异补陀岩石上雪霜摧折有残枝
　　听琴图
　　繇来六律妙难知圣德巍巍亦有师欲向琴中求至理想从虞舜五弦推
　　读碑图
　　老瞒自负知无穷文艺兼求事事通独忌杨矦才胜已陷身令入网罗中
　　水仙花
　　花似金杯荐玉盘炯然光照一庭寒世间复有云梯子献与嫦娥月里看
　　题雪竹图
　　饱经霜雪性坚强抜起危梢百尺长大节挺然难屈挠浑如宋璟立班行
　　题风竹图
　　屋后屋前皆种竹中宵无奈朔风号似维舟楫沧江上裂岸崩崖听怒涛
　　题息斋竹
　　老节严严若自持翛然分影覆堦墀此君不受纎尘汚更看清朝雨过时
　　雷泉
　　石崖深处有潜龙奋起春雷不见踪自此白云山下路流泉一道响淙淙
　　次韵康子山舍人【二首】
　　兼旬风雨气寒凉院落幽深草木长却喜今年多夏果碧苞丹实满林香
　　又
　　欲赏秋花色已凉碧云散尽楚天长姮娥旧种无多树何故人间有此香
　　题钟吕传道图
　　济世曾闻有大才超然脱屣去尘埃剑光昱昱今何在上下乘龙戏九垓
　　到京师
　　城雪初消虀菜生角门深巷少人行柳梢听得黄鹂语此是春来第一声
　　送人【二首】
　　客路逢春雪乍消眼前愁思转相撩垂杨染作黄金色舞遍东风万万条
　　又
　　金沟河上始通流海子桥边系客舟却到江南春水涨拍天波浪泛轻鸥
　　画竹石【二首】
　　竹前怪石起叅差篁竹丛深使客疑如过潇湘江上路鹧鸪啼罢日西时
　　又
　　息斋道人能画竹揽结造化归毫端偶从纸上得一个大胜渭川栽万竿
　　宿浚仪公湖亭四首
　　夜宿湖亭水气凉四更风露湿衣裳空蒙雾重前山暗屋角斜明是月光
　　又
　　两两三三白鸟飞背人斜去落渔矶雨余不遣浓云散犹向前山拥翠微
　　又
　　几年乡梦隔江湖此日登临兴不孤小艇欲行无逺近不愁归醉要人扶
　　又
　　能文亦有张公子往歳俄加道士衣载酒白云山下路拟将毫翰与同挥
　　题十二红卷子
　　碧桃枝上有珍禽调舌交交听好音画出江南春意思明年携酒共追防
　　题巨然秋山
　　山色嵯峨树老苍笔端描邈辨毫芒从来名下无虚士可与荆关作鴈行
　　题郑子贞画像【二首】
　　外姓争权国必危若人有道独前知倘縁辟召登朝着忍见他年汉鼎移
　　又
　　躬耕谷口杂编民宁肯怀金媚贼臣杨子解言如许事不知执防是何人
　　次韵陈又新真人北上
　　驿骑翩翩秖蹔归寿觞捧罢恋慈闱秋风万里关河道回首那堪翔鴈飞
　　赠髙如山
　　江行瞩望多竒絶叠壁重崖翠倚空此日如山相邂逅皓然秋鬓一衰翁
　　题画兔呈马伯庸学士
　　姮娥乞与长生药自可腾空入月中窃食草间多利害饥鹰奋击待秋风
　　喜晴
　　楼外斜阳放晚晴街衢前后听欢声回舟更倚南风顺千里青山照眼明
　　题广寒龙先生诗卷【三首】
　　匡庐山下有仙翁夀与乾坤配始终记得霓裳羽衣曲此身曾入广寒宫
　　又
　　人事休祥靡不知道髙曾作帝王师龙顔大悦承天宠长记麻衣上殿时
　　又
　　古来闻有列仙儒栖宿岩峦道味腴度世直须功行满乘龙飞去侍清都
　　题倪御史墨帖【二首】
　　官府移文存大畧僧家常住守清规秖令坐夺齐人食叹息浮屠亦少衰
　　又
　　唐季朝衔亦漫加长忧群盗乱如麻子孙奕叶犹昌炽知是当年积善家
　　纪梦【二首】
　　四面青山拥翠微楼相向辟天扉夜防每作游仙梦月满琼田万鹤飞
　　又
　　纷纷鸾鹤满虚空耳畔如闻度海风直上云霄千万里此身飞入紫微宫
　　题温日观葡萄【二首】
　　老禅嗜酒醉不醒强坐虚櫩写清影兴来掷笔意茫然落叶满庭秋月冷
　　又
　　醉中捉笔两眼花倚檐架子欹复斜翠藤盘屈那可辨但见满纸生龙蛇
　　题墨竹【二首】
　　嶰谷隂寒石如铁二龙僵立露骨节春雷动地万物活畏汝飞腾冲石裂
　　又
　　攒青聚緑生岩幽海涛声引风飕飕年年三伏林下卧白昼憀栗如深秋
　　用韵送德阳入越为赘壻【二首】
　　从来浪迹信流槎始至山隂便作家不与淮王援桂树应随越女采荷花
　　又
　　轻霞薄雾诘朝晴岸柳江梅着树明更向若耶溪上听傍人歌唱尽春声
　　次韵子正雪中杂兴【四首】
　　天宫何事又飞花欲以文章起作家坐想玉堂风味在赤铜官鼎试春茶
　　又
　　旧説曾城玉为树千树万树绕仙家又须天上春风早想见飘零如此花
　　又
　　姑射仙人玉佩裳周流天地有辉光但令谷熟不疵疠未受人间黍稷香
　　又
　　寂寞寒儒半畆宫堆琼积玉未为穷向来得此成竒观一任衡门动健风
　　题子行所藏鱼藻图
　　画出鯈鱼戏緑漪羣分小白更相随主人真得蒙庄趣视此洋洋乐可知
　　题宣和画爵【二首】
　　蕞然征命出蓬蒿飞跃无逾数仞髙阿閤凤皇行【缺】此画渠能使圣躬劳
　　又
　　一爵翩然飞且鸣翎毛嘴爪若天成辽阳一往无消息犹得人间着画名
　　次韵雪【三首】
　　若有神人为防花往来挥洒任横斜乘龙忽忽行天上何不斯须过我家
　　又
　　初上衣裾细细花老松俄顷半枝斜髙林穷谷无行径败壁頽檐有住家
　　又
　　砑光帽子舞山花吹落曾城万仞斜安得飚轮为我驾一时飞到列仙家
　　题曾氏坟山诗
　　漫漫平田一望中前山突起势穹崇千年畱得孤坟在秖为州人敬鲁公
　　题三生图
　　一生曾歴万生多贵贱贤愚变几何更向此身存业识茫茫大刦讵消磨
　　云林雨霁图为瞿泽民赋
　　丽泽乘时洒八荒归云杉抄尚悠扬齐民亦有丰年望岂但陈陈问太仓
　　山谷帖
　　古来君子重亲亲欣戚相于此意真再拜先贤遗墨在弟兄鬬防是何人
　　赵承防帖
　　书名世仰浚仪公望重朝廷品秩隆今日后生思仿效临池须费十年功
　　阳关图
　　咸阳西距玉门关万里征人惮往还此别尊前须尽醉相逢俱是鬓毛斑
　　春山图
　　春山流水暗涓涓发敛朝云与暮烟更茸竒峰千万仞不愁无处学神仙
　　集虚
　　虚室还能致吉祥唯嫌六凿互相攘百神受命皆来舍岂假乘云入帝乡
　　偶题【二首】
　　巨木埋根数百年蔚然苍翠上叅天不归宫阙充梁栋也作龙舟济大川
　　又
　　海上云来徧地隂波间漏日泻黄金水车倦踏伤淫潦无奈连天雨正深
　　画枇杷
　　四月江南卢橘熟离离佳实满枝黄丹青偶向图中见渍蜜犹思配一觞
　　偶题
　　藏名匿迹黄尘中日抱书案心防蒙墙头花变两三色又是一年看春风
　　清溪
　　雾拥春郊白昼昏清溪路断客销魂更怜把钓冲风雨欲与渔翁共一樽
　　喜晴
　　檐外喧喧雀报晴夕阳犹照小窻明回舟更倚南风顺要听田家打麦声
　　题沙总管屏风
　　惊涛奔冲山震动灵液渗洒树滋长袭肌或怯寒吹揺入耳如闻怒雷响
　　画马
　　天家狙狡骨骼竒朝饮暮秣必以时世无造父能驾驭直欲弄影舞瑶池






　　杨仲集卷八
