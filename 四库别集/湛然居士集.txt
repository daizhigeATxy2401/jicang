　　钦定四库全书　　　　　集部五
　　湛然居士集　　　　　　别集类四【元】
　　提要
　　【臣】等谨案湛然居士集十四巻元耶律楚材撰楚材字晋卿辽东丹王八世孙金尚书右丞履之子从太祖平定四方太宗时官至中书令至顺元年追封广宁王谥文正事迹具元史夲传耶律或作移刺盖译语之讹焦竑经籍志以为两人非也是集所载诗为多惟第八巻第十三巻十四巻稍以书序碑记错杂其中编次殊无体例疑传冩者乱之史称其旁通天文地理术数及二氏医卜之説宜其多有发挥而文止于斯不敌诗之三四意者尚有佚遗欤然十四巻之数与诸家着録皆符或经国之暇惟以吟咏寄意未尝留意于文笔也王士祯池北偶谈摘録其赠李郡王笔寄平阳闲老和陈秀玉韵赠富察元帅河中游西园壬午元日诸诗以为颇有风味而称其集多禅悦之语考僧行秀所作集序称楚材年二十七受显诀于万松尽弃宿学其躭玩佛经盖亦出于素习平水王邻则曰按元裕之中州集载右相文献公诗又称赵闲闲为吾道主盟李屛山为中州豪杰知晋卿学问渊源有自来矣故旁通诣极而要以儒者为归云云今观其诗语皆夲色惟意所如不以研錬为工虽时时出入内典而大防必归于风教邻之所云殆为能得其真矣乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀


　　钦定四库全书
　　湛然居士集巻一
　　元　耶律楚材　撰
　　和黄华老人题献陵吴氏成趣园诗
　　雪溪词翰辉星斗纸蠧尘防诗一首湛然挥墨试续貂嗫嚅使人难出口丁年彭泽解官去遨游三径真三友悠然把菊见南山畅饮东篱醉重九献陵吴氏治荒园成趣为名良可取养髙不肯事王侯闲卧林泉了衰朽今年扈从过秦川可怜尚有萧条栁归计甘输吴子先丽词已后黄华手知音谁听断琴临风痛想纱巾酒嗟乎世路声利人不知曽忆渊明否
　　和平阳王仲祥韵
　　一圣扬天兵万国皆来臣治道尚黙政简民风纯明明我嗣君寛诏出丝纶洪波浃四海圣训宜书绅逆取乃顺守皇威辅深仁贪饕致天罚长吏求良循河表背盟约羽檄飞邉尘圣驾亲徂征将安亿兆人湛然陪扈从书剑犹随身翠华次平水草木咸生春氷嵓上新句文质能彬彬氷雪相照映珠玉如横陈诗笔居独步唐都一逸民圣政罔二三裁物惟平均综名必核实求儒务求真经术勿踈废笔砚常可亲竚待寰宇清圜丘祀天神选举再开辟仲祥当超伦一旦腾达时献防宜诜诜
　　和李世荣韵
　　圣主题华旦熊罴百万强兵行从纪律敌溃自奔忙百谷朝沧海羣隂畏太阳黎民欢仰德万国喜观光尧舜规模逺萧曹筹防长巍然周礼乐盛矣汉文章神武威兼德徽猷柔济刚自甘头戴白误受诏批黄我道将兴起吾侪有激昂厚顔悬相印否德忝朝纲佐主难及圣为臣每愿良翠华来北阙黄钺讨南疆明德传双叶寛仁洽万方九州无不轨四海愿来王兵革虽开创诗书何可忘洪恩浮晓露严令肃秋霜符应千龄运功垂万世昌绵绵延国祚煜煜受天祥多士咸登用羣生无败戕此行将告老松菊未全荒
　　和李世荣见寄
　　云横北海西驲骑来天际梅轩真可人新诗逺相惠其声若良金其臭如芳蕙文艶理无华词雄言不侈笔力似黄山惊浪云奔势犀象牙角新虿蜂铓尾细遥想醉衔杯梅坞清隂翳闲散玉麒麟可得羁而系吾子卧东山谁治今之世好陈十渐书毋用六竒计万里入龙庭何须叹迢递时方涉大川舟楫须君济
　　和李世荣韵
　　多谢梅轩不惜春声诗来寄格清新词源莫测波千顷笔力能扛鼎万钧忧国心情常悄悄闲居容止自申申谁知板荡中原后潇洒河东有若人
　　再用其韵
　　梅轩相别又三春别后文章与日新不分散材霑造化好将幽隐入陶钧我游北海年垂老君卧南阳志未伸遥想氷魂正无恙一枝回寄陇头人
　　又索六经
　　我爱平阳李世荣一畨书史再镌铭欲令吾子穷三传故向君家乞六经简册灿然新制度文章宛尔旧仪刑莫教幼稚空相忆日日求诗到鲤庭
　　和耶律继先韵三首
　　泽民我愧无术畧且着诗鸿慰离索诗书满载升金山歌不辍逾松漠世上原无真是非安知今是而非昨连城美玉涅不缁百錬真金光愈烁已悟真如匪去来自然胸次絶忧乐断梦还同世事空浮云恰似人情薄尚记吾山旧隐居松风萧瑟松花落枕流漱石轻轩车吟烟啸月甘藜藿春山寂寂春溪深萧条庭户堪罗雀而今不得安疎慵自笑绦笼困雕鹗勉力龙庭上万言男儿志不忘沟壑
　　其二
　　当年不肯读三畧独抱遗经伴闲索流行坎止不尤人自甘万里涉穷漠富贵荣华能防时生死都来如梦昨千年兴废沤浮沈百岁光隂电飞烁常笑梁鸿歌五噫窃学荣啓弹三乐未能仁义戢干戈勉将敦厚惩浇薄近有人从故隐来黄花无限开篱落问渠林肉与丘糟奚如麦饭而羹藿又闻麋鹿满姑苏阿瞒不复游铜雀涂中曳尾希庄龟江夏沈舟悲祢鹗吾山佳处归休乎鹿逸平林鱼纵壑
　　其三
　　祖道门庭元简畧儿孙草里添芒索拟心鹞子过新罗起念白云横大漠迥殊四句有无中元非三际来今昨大海纎尘一防飞洪炉片雪寒光烁宁论业障本来空半偈徒夸寂灭乐细切清风非异事更将明月来薄玲珑四面亦无门充塞十方絶壁落罗列珍羞渠不食痴人犹自贪藜藿祗图龙颔摘明珠谁知虎口存活雀坐脱犹迷一色边﨑岖鸟道【一作去路】横秋鹗可笑人间荆棘林死者填沟空塞壑
　　和薛伯通韵
　　滴滴秋光溢逺山穹庐寥落酒瓶干【一作塞天空濶鴈声干】诗章平淡思居易禅理纵横忆道安不分西风霜叶脱难禁秋雨菊花残闾山旧隐天涯逺梦里思归梦亦难
　　鹿尾
　　銮舆秋狝猎南冈鹿尾分甘赐上方浓色殷殷红玉髓微香馥馥紫琼浆韭花酷辣同葱薤芥屑差辛类桂姜何似氊根蘸浓液邀将诗客大家尝【一作流匙滑飰大家尝】
　　过金山用人韵
　　雪压山峰八月寒羊肠樵路曲盘盘千岩竞秀清人思万壑争流壮我观山腹云开岚色润松巅风起雨声干光风满贮诗囊去一度思山一度看
　　过云中赠别李尚书
　　谁识云中李谪仙诗如文锦酒如川十畆良园君有趣一防薄土我无縁旧恨常来春梦里新吟不到客愁边明朝分手天涯去他日相逢又防年
　　和裴子法韵
　　顷观子法跋白莲社图斥渊明攻乎异端吾子不惑所学主张名教真韩孟之俦亚也昔巢由避天下而逺遁尧舜受天下而不辞以致泽施于万世名垂于无穷是知洁已治天下各有所安耳夫清虚黙乐天真而自适者也焦劳忧勤济苍生为己任者也二道相反甚于冰炭使尧舜巢由易地则皆然后之世乱臣贼子窥伺神器狐媚孤儿寡妇扼其喉以取天下者闻巢由之风亦少知媿矣然则巢由之功岂可少哉弃享天下之大乐而且希物外之虚名者岂人情也耶文中子有言虚起而晋室亡斯岂庄老之罪欤盖用之不得其宜也以虚之道治天下其犹祁寒御单葛大夏服重裘自底毙亡岂裘葛之罪哉昔晋武一统之始不为后世之逺谋何曾已识之既而祸难继作骨肉相残屠戮忠
　　良进用谗佞虽元凯复生亦不能善其后
　　矣大厦将頽非一木所能支独渊明何能
　　救其弊哉适丁天地不交万物不通君子
　　道消小人道长之时渊明见几而作挂印
　　绶而归结社同志安林泉之乐较之躁进
　　茍容于小人之侧者何啻九牛毛耶以渊
　　明之才徳假使生于尧舜汤武之世又安
　　知不与臯防伊周并驱争先哉宣尼有云
　　用之则行舍之则藏又云进退存亡不失
　　其正者其惟圣人乎斯亦名教之内昭昭
　　可考者也何责渊明之深也余尝谓否则
　　巻而怀之以简易之道治一心达则扩而
　　充之以仁义之道泽四海实古今之通谊
　　也因用子法游姑射元韵以见意云
　　逹摩一未西来无限劳生眼未开六朝繁盛已矣耳两晋风流安在哉自笑中书老仆射【引韵借用此字】事佛窃效王安石公案翻腾旧葛藤林泉准备闲踪迹用之勲业垂千秋发扬孔孟谁为俦舍之独善乐真觉赋诗舒啸临清流岂止渊明慕松菊晋室髙贤十八九君子道消小人用贞夫逺弃利名酒苏黄冠世能文词裴张二相名当时祖道禅林恣游戏尧风舜德甘嘘吹达人不为造物役打破东西与南北毛吞巨海也寻常出没纵横透空色真如颇与牺易同不动确乎无吉凶湛然信笔书防语临风逺寄绿野翁赠君一句直截处祗要教君能养素但能死生荣辱哀乐不能羁存亡进退尽是无生路
　　和许昌张彦升见寄
　　真人休运应千载生知神武威中邦杜絶竒技贱异物连城玉斗曽亲撞兵出潼闗渡天堑翠华杂映驺虞幢生民歌舞叹奚后壶浆箪食辕门降偏师一鼓汴梁下逻骑饮马扬子江良臣自有魏郑辈死谏安用干与逄少微昨夜照平水清河国士真无双壮岁游学力稽古孜孜继晷焚兰釭新诗寄我有深意再三舒巻临幽窗安得先生赞王室委倚奚忧庶政厖堪笑纷纷匹夫勇徒夸巨鼎千钧扛何日安车蒲轮诏公入北阙蒲萄佳酝烂饮玻璃缸【西人蒲萄酿皆贮以玻璃瓶】
　　和南质张学士敏之见赠七首
　　桃源刘鳯楼萧镌氷斵玉哦通宵珠玑错落照兰室龙蛇偃蹇蟠霜绡和我新诗使予起却得琼瑰酬木李边城十载絶知音琴断七鹤亦死而今得识君姿容胸中郁结涣然空诗坛君可据上位笔力我甘居下风笔阵文场寛且绰驰骋看君能矍铄学海波澜千顷陂厌饫经书烂该博防时把手潇湘边生涯自有壶中天鸣榔一笑舟浮莲沧波万里凝苍烟
　　其二
　　漏沈沈竹萧萧蒲团禅定坐终宵古庙香炉无气息一条白练如琼绡性海澄澄波不起宛似氷壶沈玉李庸人泥教不知归七窍凿开混沌死虽云至道絶音容不离幻有成真空百尺竿头更移步普天匝地生清风大用全提自寛绰禆将交锋何矍铄醒时呼起梦中人徧济含生其利博本无内外与中边踏破威音刼外天汚泥深处种青莲升平世界沈烽烟
　　其三
　　雨萧萧风萧萧对牀谈道彻清宵欲画太虚无面目慎无落笔汚冰绡人间平地风波起反笑于陵噉螬李富贵荣华都防时迷者孰能死前死须弥芥子云相容神通妙用不空空刼火洞然渠不壊纸鸢能御毗蓝风龙象腾骧何绰绰回视驽骀空矍铄悟时一语透尘沙安用才学恃宏博维摩方丈傍无边个中无碍散花天回途稳稳步双莲得鸟道横晴烟
　　其四
　　院深深籁萧萧伽陀舒巻度兰宵若解荷心系珠露便能天外裁云绡大觉空生一沤起悟斯独有屏山李【屏山居士李之纯尝作疏楞严别解为禅客重】参透楞严第一机方信庵中人不死个里家风针不容梦回六趣大千空道人受用本无尽明月薄细切风香象朋从威绰绰独跳狂獐空矍铄悲心起处了无私济渡尘沙恩广博不涉中流离两边下无大地上无天无人无佛台无莲萋萋碧草生芳烟
　　其五
　　云飘飘水萧萧一灯香火过闲宵神清半夜不成梦书帷风细扬微绡运应昌期王者起自愧文章输杜李窃同居易了无生谁羡葛洪学不死一榻蒲团膝足容翛然丈室塞虚空翻腾密藏明佛日淘汰机缘振祖风丹鳯冲霄何绰绰失晓獃郎徒矍铄人间取舍本千差世路穷通如六博幽人啸咏水云边刼外光风自一天闲来石上裁红莲水无波浪火无烟
　　其六
　　风萧萧雨萧萧萧萧风雨悲凉宵篱菊残英渍黄玉林风脱叶飘红绡幽人辗转凌晨起邂逅门前逢短李殷衰闻道有三仁欲说九畴君不死穹庐相语为从容悬河雄辩能谈空风神萧散野鹤立照人玉树临秋风落笔新诗一挥绰不似武人夸矍铄银钩笔力掩二王照夜连城肯轻博他年相约秋山边秋江一派连秋天闲听菱女歌采莲轻舟一醉眠秋烟
　　其七
　　衣龙钟鬓飘萧穹庐停烛坐寒宵翰林遣介赠佳句虿芒鸟迹书生绡既倒狂澜再扶起昔有谪仙元姓李今日龙庭忽见君谁道当年太白死文章气象难形容腾龙翥鳯游秋空笔力万钧神鬼泣雷轰电掣驱疾风余裕喜君能绰绰鼓舞为君予矍铄解读竒字笑扬雄识压张华能物博与君握手天山边举觞相属望青天他年雅社结白莲林泉杖屦冲云烟
　　和张敏之鸣鳯曲韵
　　写蛟螭咳珠玑英姿元拣【一作占】碧梧栖彬彬文彩自光辉有材希晋用失志欲刘依荐君谁肯借嘘吹洪才大笔识君稀鲲游翻海震鹏举翥天飞问渠蟾窟攀仙桂何似防山破铁围人间强认假生死世上本无真是非浓欢殢春梦晩景叹残晖梦断日沈真可笑输却禅人向上机遮眼开经巻防头坏衲衣息念融凡圣无心应顺违震风威横担楖万山归
　　和孟驾之韵
　　平阳闻有邹人孙封书上我近万言讨论坟典造极致商防古今穷深源文章髙出苏黄辈英雄不效秦仪志志图仁义济元元冀北无双瑚琏器沦落尘埃德不孤梅轩结友天一隅我惜盐车困骐骥腾骧未得踏亨涂瓮牖绳枢甘俭薄诗肠雷转充糟粕他日佳声闻九天富贵之来不得却丁年黄巻乐平生乡闾一诺千金轻沧浪清处闲濯缨才名髙价如连城笔下有神诗有眼五车书史穷编简一举髙登甲乙科曽对阊阖持手版天兵一鼓下睢阳旌旗整整阵堂堂玉石俱焚君子隐北渡来依日月光徒步黄尘千里逺犹抱遗经究微婉天产昂藏一丈夫三十未遇非为晩闻望卓冠儒林丛灿然星宿罗心胸驰骤大方孰并驾絶尘奔逸其犹龙君似昆吾玉可切昆吾不是寻常铁利颖神锋人未知宝匣空闲三尺雪何时捜出蛰龙鞭一声霹雳轰青天岁旱须君作霖雨抜茅进用其茹连天子明堂求国栋鹏飞全借天风送鳯池波暖百花新咏游不作江湖梦
　　和陈秀玉緜梨诗韵
　　石门九月西风髙【梨出于石门之北遵化县】緜梨万树金垂梢清谿【秀玉道号也】千里遗赠我藤筐初发香盈包谪仙风度清谿亚春风曽饮梨花下不用红糚唱采莲醉望青天歌二雅我有斗酒清且醇同君荐此鹅黄新初见分香剖金卵更看削玉飞霜鳞缥叶紫条何足语夜光安可同鱼目文园尘渴正难禁咀嚼氷雪香玉
　　和冀先生韵
　　东垣士大夫以兴王圣徳诗见寄用酬雅
　　意
　　运出三爻兑【以太乙推之而得】龙飞九五干要荒归化育豪哲入陶甄有幸恩涵海无私德应天偏师收百越一鼓下三川天子能身正元戎不自贤重光道同轨累圣德相联防决九重内功归万乗权羣雄哀稽颡多士喜磨肩辅弼规左右丞疑赞后前开夷逾汉武平叛跨周宣冠带通穷域车书过古埏览几云母障受谏翠华軿欵塞诸蛮洞来朝百济船降王趋陛阙强虏列氓编浄扫妖氛变潜消烽火烟词臣游馆阁幽隐起林泉尧舜文明盛商姬礼乐全九成合古奏二雅咏新篇世卜千年世年斯亿万年宗亲成蔕固国祚等绵圣政舆人颂天威万古传勉旃封禅事不用防安边



　　湛然居士集巻一
　　钦定四库全书
　　湛然居士集巻二
　　元　耶律楚材　撰
　　和百拙禅师韵
　　十方世界是全身气宇如王絶比伦与夺机中明主客正偏位里辨君臣眠云卧月辞三岛鼓腹讴歌预四民了了了时谁可晓闲人元不是闲人
　　题平阳李君实吟醉轩
　　古晋君实世所知幽轩佳号两相宜长鲸海量嫌甜酒彩笔天才厌小诗七步赋成文灿烂千钟不惜锦淋漓【一作千钟饮彻】何当杖屦游平水得预君家吟醉时
　　从圣安澄老借书
　　湛然防语寄西堂此个因缘果异常阳老十门刚结案钦公五派强分赃劔逢劔客须拈出诗遇诗人何必藏居士病多谙药性圣安得效不传方
　　题西庵所藏佛牙二首
　　殷勤敬礼辟支牙缘在西庵居士家午夜飞光惊晓月六时腾焰灿朝霞一番顶带因初结七转生天果不差庸士执方犹未信防风安得骨专车
　　又
　　旃檀奁里贮灵牙来自中天尊者家莹色冷侵秋夜月真光明射晩晴霞本同舍利元无别疑是金刚事有差犹忆广长舌左右咀嚼风雨震雷车
　　和耶律继先韵二首
　　旧山盟约已愆期一梦十年尽觉非瀚海路难人去少天山雪重鴈飞稀渐惊白发宁辞老未济苍生曷敢归去国迟迟情防许倚楼空望白云飞
　　又
　　不事王侯懒属文时危何处覔元勲他年收拾琴书去笑傲林泉我与君
　　过隂山和人韵
　　隂山千里横东西秋声浩浩鸣秋溪猿猱鸿鹄不能过天兵百万驰霜蹄万顷松风落松子郁郁苍苍映流水天丁何事夸神威天台罗浮移到此云霞掩翳山重重峰峦突兀何雄雄古来天险阻西域人烟不与中原通细路萦纡斜复直山角摩天不盈尺溪风萧萧溪水寒花落空山人影寂四十八桥横鴈行胜游竒观真非常临髙俯视千万仞令人凛凛生恐惶百里镜湖山顶上旦暮云烟浮气象山南山北多幽絶防派飞泉练千丈大河西注波无穷千溪万壑皆防同君成绮语壮竒诞造物缩手神无功山髙四更才吐月八月山峰半埋雪遥思山外屯边兵西风冷彻征衣铁
　　其二
　　羸马隂山道悠然逺思寥青峦云霭霭黄叶雨萧萧未可行周礼谁能和舜韶嗟吾浮海粟何碍八风飘
　　其三
　　八月隂山雪满沙清光凝目生花揷天絶壁喷晴月擎海层峦吸翠霞松桧丛中疏畎畆藤萝深处有人家横空千里雄西域江左名山不足夸
　　其四
　　隂山竒胜讵能名断送新诗得得成万叠峰峦擎海立千层松桧接云平三年沙塞吟魂遯一夜氊穹客梦清遥想长安旧知友能无知我此时情
　　再用前韵
　　河源之边鸟鼠西隂山千里号千溪倚云天险不易过骕骦局蹙追风蹄签记长安五陵子马似游龙甲如水天王赫怒山无神一夜雄师飞过此盘云细路松成行出天入井实异常王尊疾驱九折坂此来一顾应哀惶峥嵘突出峰峭直山顶连天才咫尺枫林霜叶声萧骚一鴈横空秋色寂西望月窟九译重嗟乎自古无英雄出闗未盈十万里荒陬不得车书通天兵饮马西河上欲使西戎献驯象旌旗蔽空尘涨天壮士如虹气千丈秦皇汉武称兵穷拍手一笑儿戏同堑山陵海匪难事剪斯羣丑何无功骚人羞对隂山月壮岁星星鬓如雪穹庐辗转清不眠霜匣闲杀昆吾铁
　　复用前韵唱
　　天涯流落从征西寒盟辜负梅花溪昔年学道颇得趣鱼入手忘筌蹄残编断简披庄子日日须当诵秋水谁知海若无津涯河伯源流止于此人间酱缶纸数重太强草嗤扬雄髙卧蒿莱傲唐室清风千古独王通曲者自曲直者直何必区区较防尺一笔划断闲是非万事都忘乐岑寂功名半纸字防行竞羡成绩书太常只知牢防飨刍豢不思临刃心悲惶何如打坐蒲团上参透升平本无象一缾一鉢更无余容膝禅庵仅方丈从教人笑彻骨穷生涯元与千圣同鸟道虽功尚在不如行取无功功归来踏破澄潭月大冶洪炉飞片雪且听石女鸣巴歌万里一团无孔铁
　　用前韵送王君玉西征二首
　　湛然送客河中西【西域城名也】乗兴何妨过虎溪清茶佳果饯行路逺胜浊酒烹駞蹄结交须结真君子君子之交淡如水一从西域识君侯倾盖交欢忘彼此当年君卧东山重守雌黙黙元知雄五车书史岂劳力六韬三畧无不通诗咏珠玑无价直青囊更有琴三尺奉命西来典重兵不得茅斋乐真寂鱼丽大阵兵成行行师布置非寻常先生应诏入西域一军骇异皆惊惶武皇习战昆明上欲讨昆明致犀象吾皇兵过海西边气压炎刘千万丈先生一展才畧穷百蛮冠带文轨同威德洋洋震天下大功不宰方为功隐居自有东山月风拂松花落香雪退身参到未生前方信秤锤元是铁
　　其二
　　先生应诏将征西湛然送客涉深溪徘徊一舍未忍去兵车暂驻天驹蹄犹忆今春送君子桃李无言映流水寒暑推迁奈老何秋风革律重来此闗山险僻重复重西门雪耻须豪雄定逺竒功正今日车书一混华夷通先生纯德如矢直讵为直寻而枉尺功成莫恋声利场便好回头乐寂故山旧隐松千行竒峰怪石元异常前日盟言犹在耳猿鹤思怨空悲惶我掷直钩鱼不上须信游鳞畏龙象冥鸿一举腾秋空谁羡文章光万丈道兮人作非天穷区区何必较异同语黙行藏在乎我退身奚论无成功安东幸有闾山月万顷松风万山雪收拾琴书归去来修心须要金成铁
　　用前韵感事二首
　　称斤甘荠卖京西谁信无人采五溪鹏异众禽全六翮麟殊凡兽具五蹄昔年学道宗夫子盈科后进如流水蛰龙犹未试风雷萍泛蓬飘而至此缊袍甘分百结重不学乱世奸人雄忘忧乐道志不穷守穷待变变则通岁寒松栢苍苍直摩云直待髙千尺桃李无言蹊自成此君冷淡人何寂生平耻与哙伍行杜门养拙安天常泽民致主本予志素愿未酬予恐惶否塞未能交下上何日亨通变爻象不图廊庙为三公安得林泉参百丈居士身穷道不穷庸人非异是所同笔头解作万言防人皆笑我劳无功流落遐荒淹岁月赢得飘萧双鬓雪谋生太拙君勿嗤不如嗣宗学锻铁
　　其二
　　金乌日日东飞西滔滔绿水流长溪流波一去不复返逐日恨无八骏蹄穷理达生独孔子叹夫逝者如斯水岁不我与其奈何两鬓星星尚如此曩时凿破藩垣重泽民济世学英雄风云未防我何徃天地大否途难通霜匣神劔苍龙直切玉如泥长数尺利器深藏人未知丰城埋没神光寂读书一目下数行金石其心学王常学术忠义两无用道之将丧予忧惶有意攀龙不得上徒劳牙角拔犀象惟思仁义济苍生岂为珍羞列方丈箪瓢陋巷甘孤穷鸿鹄安与燕雀同天与之才不与地反令竖子成其功安得光明依日月功名未立头如雪问君此错若为多使尽二十四州铁
　　过济源和香山居士韵
　　覃懐胜游地济渎垂名久忽见乐天吟笑我输先手丽词金玉振老笔风雷走乗兴试续貂啓我谈天口平湖涌泉注清凉莹无垢慿槛瞰涟漪风髯尘抖擞龙孙十万竿蓊翳浓隂厚沁水济源东天坛王屋右秀色已可飡何须杜康酒步步总堪诗佳篇如素有赓酬淡相对独有龙冈叟亭上防徘徊斜阳西入酉晩年归意切对此空沈首何日遂初心营居碧林后【一作翠林】
　　和裴子法见寄
　　人生都防何半被功名役一旦燕山破西行过千驿颠沛不违仁先难而后获鹓鶵捐腐防乌鸢其勿吓扈从出天山从容游大石琴书澹相对尚未忘丘索前岁入闗中戈兵充商虢明诏典兰省自愧承深责秦陇成刼灰京索空陈迹长河尚浊流南山自浓碧把酒酹青天兴亡吊今昔长安非衣君壮年学问积天上玉麒麟英才可珍惜诗魂素月髙饮量沧溟窄清谈咳珠玉便腹笥经籍服君百韵诗谢子万言防易道已变屯世爻当应革淮隂正虚襟左车宜筹画须要莲峰手乾坤再开辟昂藏绿野翁真我龙门客
　　用李德恒韵寄景贤
　　牢落十年扈御营瑶琴忘尽水仙声酷思诗酒闲中乐见说干戈梦里惊林下因缘千古重人间富贵一钱轻此身未退心先退独有龙冈识我情
　　过天德和王辅之四首
　　天纵吾君大圣人天兵所指弭烟尘三齐电扫何须郦六国雷驱不用秦诛佞未闻曽请劔劾奸谁肯试埋轮黄扉伴食空无补自笑龙钟一老臣
　　其二
　　六师严驾渡长河师不留行谁敢何千里旌旗翻锦浪一声金鼓震寒波殷亡谁道三仁在康灭空传五子歌唾手要荒归一统汉唐鸿业未能过
　　其三
　　积年叨禄领台司位重才微甚不宜地上流钱惭晏算樽前决胜愧良帷过情声闻传人口似直愚忠结主知三径荒凉松菊在他时舍此复何之
　　其四
　　憗老先生本素臣洪才大笔力千钧沽名不筑傅岩版贾世谁垂渭水纶舟泛五湖希范蠡腰悬六印笑苏秦韦编三絶躭羲易萧散风神真隐人
　　槐安席上和张梅韵
　　甘荠五溪人不采两京髙价卖秤斤君方沦落羞看我我亦飘零懒问君人逺空残眉上黛愁深不整鬓边云谁怜古戍寒窗下新様梭成织锦文
　　思亲有感二首
　　游子栖迟久不归积年温清阙慈闱囊中昆仲亲书帖箧内萱堂手制衣黄犬不来愁耿耿白云空望思依依欲慿鳞羽传安信绿水西流鴈北飞
　　其二
　　伶仃万里度西陲壮岁星星两鬓丝白鴈来时思北阙黄花开日忆东篱可怜游子投营晩正是孀亲倚户时异域风光恰如故一销魂处一篇诗
　　思友人
　　落日萧萧万马声东南回首暮云横金朋兰友音书絶玉轸朱尘土生十里春风别野店五年秋色到边城云山不碍归飞梦夜夜随风到玉京
　　赠李郡王笔
　　管城从我自燕都流落遐荒万里余半札秋毫裁翡翠一枝霜竹剪琼琚锋端但可题尘景笔下安能画太虚聊复赠君为土物中书休笑不中书【李郡王尝为西辽执政】
　　寄云中卧佛寺照老
　　像教中微祖意沈卢能滴子起予深看经不怕牛皮透【公见阅藏教故云】着眼尝听露柱吟行道权居卧佛寺活机特异死禅心慿君摘取空华实好种人间无影林
　　寄平阳浄名院润老
　　昔年平水便相寻握手临风话素心刻烛赋成无字句按徽弹彻没琴风来逺渡晩潮急雨过寒塘秋水深此乐莫教儿辈觉又成公案满丛林
　　赠云川张道人
　　云川道士有诗声刻篆雕虫醉未醒素扇自甘赎碧笠【因西人夺笠渠以扇赎之故云】鹤不肯换黄庭春秋荣悴悲椿木晦朔生凋笑瑞蓂何似扩开真日月区区爝火任荧荧
　　赞李俊英所藏观音像
　　白衣大士足威神莲智兴悲讵可陈金色界中垂万臂碧莲花上露全身镇州铸就金难似天竺镌来玉未真不识观音真面目燕吟莺语过残春
　　题西庵归一堂
　　抟霄元帅筑西庵于防事之隅以舎沙门建归一堂置三圣庙貌屏山居士有云巻波澜于圣学之域彻籓篱于大方之家其抟霄之谓乎偶得乱道韵诗録呈诸士大夫幸希光和仍请西庵上人书之楹栋间为他时林下清话张本云
　　三圣真元本自同随时应物立宗风道儒表里明坟典佛祖权真透色空曲士寡闻能异议达人大观解相融长沙赖有莲峰掌一拨江河尽入东
　　和景贤还书韵二首
　　居士今年又出闗琴书真味伴予闲简成草畧初无意语阙择治误犯顔漆水自惭贻口实龙冈却得破诗悭衰翁幸乞赎前过一炷清香论八还
　　其二
　　渊明幽隐掩柴关琴已亡弦人亦闲静倚书窗独寄傲笑观庭树自怡顔五音格外声何限百草头边法不悭蠧谱断无用处因风得得寄诗还【景贤索谱故有是句】
　　外道李浩求归再用韵示景贤
　　自从一箭透重闗触处忘缘触处闲莫问羔裘横毳衲从教华发映苍顔水声说法起予甚山色呈机不我悭寄客天涯乐如许问渠何必更南还
　　外道李浩和景贤霏字韵予再和呈景贤
　　尘缘划断已忘机布鼓徒敲和者稀中隐强陪人事过禅心不与世情违昔年勲业真堪笑旧日家山懒欲归我爱北天真境界乾坤一色雪花霏
　　和杨居敬韵二首
　　自愧才疏草芥微偶然千载遇明时惟希一统王家义何暇重思晁氏危仁义且图扶孔孟纵横安肯效秦仪行看尧舜泽天下万国咸宁庶绩熙
　　其二
　　诏下龙庭万国欢野花啼鸟总欣然熙朝卜符千亿圣主龙飞第一年至道变通皆有数浮生富贵本由天谁人得似杨公子傲世髙吟数百篇
　　过天宁寺用彦老韵二首
　　十年不得舞衣斑行尽天涯万里山黄阁伴食空皓首苍生未济漫胡顔新朝兵革征方急旧隐烟霞尚未还衮衮簿书尘满眼衰翁奚暇谒松闗
　　其二
　　今日从征亦偶然天宁遐想思悬悬贪荣不得还山去须信衰翁未若贤
　　过天山周敬之席上和人韵二首
　　沦落天涯数十秋区区班笔早年投采薇山下慵拈草洗耳溪边懒饮牛振武扬威难射虎忘机絶虑不惊鸥当年射防承明殿未必轻轻输吕筹
　　其二
　　憩马居延酒半醺寂寥寒馆变春温未能鹏翼腾溟海不得鸿音过鴈门千里云烟青冢暗一天风雪黒山昏天涯幸遇知音士仔细论文共一樽
　　和人韵
　　四海皇皇无所归梦魂常绕故园飞海山不羡学居易华表留言笑令威毛落难寻苏子节囊空犹有老莱衣静思二十年间事扰扰纷纷尽觉非
　　丁亥过沙井和耶律子春韵二首
　　科登甲乙战文闱吾子才名予独知巢许身心君易乐萧曹勲业我难为有恒得见实无憾知己相逢未忍离携手河梁重话旧胡然羞和子卿诗
　　其二
　　行藏俯仰且随时被褐怀珠人未知燕雀既羣难立志鳯凰不至拟胡为可嗟世态频更变何奈人生多别离莫忘天山风雪里湛然驼背和君诗【余昨至沙井乗牛车过前路跨驼方达行在偶得隔句一聨云牛车驰传颇异相如驷马车駞背吟诗不似竹林七贤画因有是句】
　　再过晋阳独五台开化二老不逺迎
　　髙冈登陟马黄落日西风过晋阳道士欢迎捧林果儒冠逺迓挈壶浆五台强健头如雪开化轻安鬓未霜谁防二师深密意赵州元不下禅牀
　　过清源谢汾水禅师见访
　　汾水禅师个里人杖藜寻我过清源半盂红果情何厚一盏清灯话细论山水景中君得意兵戈队里我销魂他年相约云深处松竹萧萧静掩门
　　王屋道中
　　胜克河中号令齐神兵入自太行西昏昏烟锁天坛暗漠漠云埋王屋低风软却教冰泛水【一作冰解冻】寒轻还使雪成泥行吟想像覃怀景多少梅花坼玉溪













　　湛然居士集巻二
　　钦定四库全书
　　湛然居士集巻三
　　元　耶律楚材　撰
　　和解天秀韵
　　猛士弯弓挽六钧长驱下汴政施仁前朝运谢山河古圣世时亨雨露新未遇自甘焚绿绮知音不必惜阳春朝廷将下捜贤诏莫恋烟霞老此身
　　用万松老人韵作十诗寄郑景贤
　　氊庐同抵足谈道月西沈议论馨香发文章蕴借深正便边氏腹不上谪仙襟自得逍遥意何须泊邓林
　　其二
　　丰城三尺劔神器尚埋沈确论穿杨的生机劈筈深天真贮便腹浩气塞征襟竚看泽天下清风冠士林
　　其三
　　破船无渗漏流水不能沈露锁青山秀花藏古径深白云陪野兴晴月洗烦襟絶后重苏息飞花枯木林
　　其四
　　隐隐三星出依依片月沈鹤飞辽海濶猿啸楚山深栁色云霑袖芦花雪满襟普天秋意露一叶坠梧林
　　其五
　　珠罗帐密寒鼎篆烟沈翡翠疎帘隔琉璃古殿深本来无垢体何必拂尘襟斫却蟾中桂方成般若林
　　其六
　　鼇饵不须针聊将玉线沈须弥犹未大渤海岂为深悟后牛穿鼻迷时马有襟弋人何所慕幽鸟在髙林
　　其七
　　个事不容针迷途自陆沈西天三步逺东海一杯深凉月盛鉢轻云剪素襟曹溪无一滴波浪沸禅林
　　其八
　　流波无放荡死水暮平沈机尽方钩隐纶空正钓深赤心休借口青眼好开襟误捉溪中月人人似翰林
　　其九
　　梦觉方知错生平自屈沈涤尘千涧外遗照乱松深栁带缝穿屣荷衣缀破襟寂寥选佛味何似宴琼林
　　其十
　　渔家何足好乗兴一钩沈路僻苍苔滑舟横古渡深小晴掀篛笠微雨整蓑襟梦断知何处寒潮没晩林
　　万松老人真赞
　　昔无尽居士题恒岳庙云聪明厌血食悔不值元珪兹因恒州四众敦请万松老师师不行且以顶相付之门弟湛然居士再拜而赞之曰
　　每恨恒山不逢珪老四众同缘万松亲到
　　万松老人琴谱诗一首
　　万松索琴并谱予以承华殿春雷及种玉翁悲风谱赠之
　　良夜沈沈人未眠桐君横膝叩朱弦千山皓月和烟静一曲悲风对谱传故纸且教遮具眼声尘何碍汚幽禅元来底许真消息不在边与指边
　　寄曲阳戒坛防首大师
　　四众飞书请万松不消弹指巳成功灯笼证据真谈辨露柱承当不耳聋梵行细推无处所戒坛须信塞虚空无为济物谁能悉惟有东垣月拂风
　　和王巨川韵
　　圣驾徂征率百工貔貅亿万入闗中周秦气焰如云变唐汉繁华扫地空灞水尚存官栁緑骊山惟有驿尘红天兵一鼓长安克千里威声震海东
　　释奠
　　王巨川能于灰烬之余草创文宣圣庙以己丑二月八日丁酉率诸士大夫释而奠之礼也诸儒相贺曰可谓吾道有光矣是日四众奉迎释迦遗像行城欢声沸沸仆皆顶其礼作是诗以见意云
　　多士云奔奠上下释迦遗像亦行城旌幢错落休迷色钟磬铿锵岂在声宣父素心施有政能仁深意契无生儒流释子无相讽礼乐因缘尽假名
　　和耶律子春见寄
　　四海皇皇足俊贤浪陪扶日上青天且图约法三章定宁羡浮荣六印悬润色吾儒惟恐后扶持天下敢为先过情声闻予深耻可笑虚名到处传
　　其二
　　生遇干戈我不辰十年甘分作俘臣施仁发政非无据论道经邦自有人圣世规模能法古旧汚习染得惟新英雄已入吾皇彀从此无人更问津
　　其三
　　且喜朝廷先正名林泉隐逸总公卿羣雄一遇风云防万国咸观日月明丹鳯固应潜乱世白麟自合出升平竚看【一作快遇颙观】北阙垂温诏前席求贤进贾生
　　其四
　　举世寥寥识我谁未操弓矢愧由基衰年有幸弹三乐盛世无才出六竒弃物且存光海量散才获用荷天私微臣自忖将何报信笔裁成颂德诗
　　其五
　　邂逅沙城识子初天山风雪醉吟余文章光焰君堪羡节操仪刑我不如麯蘖乡中前进士【渠有诗云老去惟躭麯蘖春故有是句】风波堆里老中书他年归去无相弃同到闾山旧隐居
　　寄耶律国宝
　　昔年萍迹旅京华曽到风流国宝家居士为予常吃素先生爱客必烹茶明窗挥麈谈禅髓浄几焚香顶佛牙回首五年如一梦梦中不觉过流沙【公所藏佛牙甚灵异】
　　寄景贤一十首
　　龙冈能覔淡中欢心与孤云自在闲琴阮生涯事松菊诗书活计老丘山叩弦声自无中出得句诗从天外还踏破化工无尽藏闲人受用亦非悭
　　其二
　　龙冈漆水两交欢纵意琴书做老闲未得一言安海内已输三箭定天山肯容诗思妨心慧岂使声尘碍耳还信手拈来无不是清风明月有何悭
　　其三
　　人间聚散妄悲欢何似林泉遯世闲十载残躯游瀚海积年归梦绕闾山【先人旧隐居也】空嵓猿鹤招予徃满架琴书伴我还多谢龙冈怜老隐新诗酬酢路无悭
　　其四
　　索词章且助欢羡渠临老得安闲琴歌爱子弹秋水诗句服君仰泰山声古调凄真可听辞雄韵险实难还先难后易今方省居士襟怀本不悭
　　其五
　　宦情触处不成欢未得浮生半日闲荐鹗有书惭北海泽民无术愧东山琴书习气终难忘嵓麓荒园怎得还卜隐龙冈成老伴肯教诗思笔头悭
　　其六
　　广文怜我失清欢毎着琴书伴我闲痛忆金声并玉振酷思流水与髙山诗坛吝啬犹深闭琴债迁延未肯还一状如今都领过龙冈须破两重悭
　　其七
　　琴书吾子尽幽欢随分消磨日月闲佳句典刑传四海水仙声韵彻三山每惭木李投君去却得琼瑶报我还从此龙冈开廪藏徽边笔下更无悭
　　其八
　　世间何事最为欢争似能偷忙里闲得遇夜晴须对月每逢春盛强登山无钱沽酒和衣典【一作和琴典】图利吟诗倍本还绮语千章琴百曲莫教风月笑人悭
　　其九
　　我与先生久已欢而今皆愿老来闲同舟载棹醉观月并辔骑驴饱看山绮句缀成连谱换纯音弹了着诗还琴诗此际慵拈出可怨龙冈为纸悭
　　其十
　　闲人闲里竟闲欢未得回光未是闲叩道一螺斟巨海参千里望恒山但能透镞穿三句何必拖泥辨八还个事人人皆富有含生休怨释迦悭
　　和景贤韵三首
　　龙冈便腹尽诗书落笔云烟我不如一纸安书思塞鴈十年归兴忆鲈鱼托身医隐君谋妙委迹儒冠我计疎何日相将归故里翠微深处卜幽居
　　其二
　　龙冈走笔和清篇出示珠玑寄湛然字古意新看不足挑灯寒雨夜无眠
　　其三
　　摩抚疮痍正似医微君孰肯拯时危万金良防悟明主厚德深仁四海施
　　和李世荣韵
　　异同谁定据俯仰且随缘居士难聨句梅轩却解禅无云皆皓月何处不青天话到忘言处迢迢夜不眠
　　和景贤十首
　　龙冈居士得贤君闻道贤君増所闻节操鹓雏捐鼠饵风神野鹤立鸡羣只知辅嗣能谈易谁识相如善属文拟欲赞君言不尽区区微意见诗云
　　其二
　　天下竒才郑使君清名不使世人闻五车书笥独穷理三峡词源迥出羣未得开怀重话旧常思抵足共论文自从一识龙冈老余子纷纷不足云
　　其三
　　一圣龙飞敢择君嗟予潦倒尚无闻苍生未识鸿鹄志皓首甘游麋鹿羣黄雀已归奚望报彩禽飞去不能文龙冈特慰孤穷闷时有新诗报我云
　　其四
　　试和新诗寄郑君无顔谈道不闻闻治心更索捐中道养性浑如鞭后羣语谆谆非是说真书歴歴不关文儒生束教嫌虚诞得意忘言孔子云
　　其五
　　文章自愧不如君敢以言渎所闻有道居尘何异俗无心入兽不惊羣重消息无多子半纸功名直防文回首死生犹是幻自余何足更云云
　　其六【换韵】
　　十年不遇一相知恰识龙冈恨见迟常爱箕山能洗耳何堪邻舍效颦眉荣枯贵贱难逃数用舍行藏自有时心事纷纷无处说援毫闲和景贤诗
　　其七【感事】
　　万里西来过月氐初离故国思迟迟人情惭愧三须面世态梳糚半额眉田上野夫空叹鳯泽边渔父不伤时龙冈本具英雄眼防倩东风寄我诗
　　其八【读唐史有感】
　　林甫滔天圣不知三郎深恨识卿迟尘中妃子春罗袜钱上开元指甲眉七夕殿中祈巧夜三秋原上摘时长天忽见飞来鴈垂泪空吟李峤诗
　　其九
　　李杨相继领台司兵起渔阳祸已迟向昔正怜花解语而今空忆栁如眉心伤桃李初开夜肠断梧桐半落时试问宫中谁第一三郎犹记谪仙诗
　　其十
　　徃来寒暑暗推移下手修行犹太迟迷后徒劳常揑目悟来何必更扬眉宗门淘汰宜穷理道眼因缘贵识时秪为龙冈心猛利湛然刚写不言诗
　　又一首
　　龙冈医隐本知机薫莸同盘辨者稀廊庙虚名无意恋林泉夙愿与心违羡君绰绰有余裕笑我皇皇无所归尚忆当年垂钓处一江烟雨静霏霏
　　和王君玉韵
　　王孙防馈饭灵辄未扶轮自笑孤穷客谁怜衰病身黄沙万余里白发一孀亲肠断山城月徘徊照逺人
　　过东胜用先君文献公韵二首
　　荒城潇洒枕长河古寺碑文半灭磨青塜路遥人去少黒山寒重鴈来多正愁晓雪氷生砚不忿西风叶坠柯偶忆先君旧游处澘然不奈此情何
　　其二
　　依然千里旧山河事改时移随变磨巢许家风乌可少萧曹勲业未为多可伤陵变须耕海不待碁终巳烂柯翻手荣枯成底事不如归去入无何
　　过夏国新安县【时丁亥九月望也】
　　昔年今日渡松闗【西域隂山有松闗】车马﨑岖行路难瀚海潮喷千浪白【一作十里雪】天山风吼万林丹气当霜降十分爽月比中秋一倍寒回首三秋如一梦梦中不觉到新安
　　过青塜用先君文献公韵
　　汉室空成一土丘至今仍未雪前羞【一作可惜氷姿瘗古丘佳人犹自梦中羞】不禁出塞陟沙碛最恨临轩辞冕旒幽怨半和青塜月闲云常锁黒河秋滔滔天堑东流水不尽明妃万古愁
　　过青塜次贾抟霄韵
　　当年遗恨叹昭君玉貌氷肤染塞尘边塞未安嫔侮虏朝廷何事拜功臣朝云鴈唳天山外残日猿悲黒水濵十里东风青塜道落花犹似汉宫春
　　其二
　　延寿丹青本诳君和亲犹未敛边尘穹庐自恨嫔戎主泉壤相逢愧汉臣玉骨已消青塜底香魂犹绕黒河濵愁云暗锁天山路野草闲花也怨春
　　再用韵以美抟霄之德
　　去岁云川始见君澄澄胸次浄无尘斗南第一珪璋士冀北无双柱石臣【公领帅职故云】万顷云松斜谷外千竿水竹渭河濵他年归隐重相访无影林间别有春
　　再用韵自叹行藏
　　箕裘家世忝先君惭愧飘萧两鬓尘自古山河归圣主从今廊庙弃愚臣常思卧隐云乡外肯效行吟泽国濵驿使不来人巳老江南谁寄一枝春
　　再用前韵感古
　　宣尼名教本尊君贼子常干犯跸尘鹿失嬴秦无令主鼎分炎汉有能臣宋朝南渡尤天水辽室东倾罪海濵回首兴亡都莫问不如沈醉瓮头春
　　再用韵唱
　　重不惜说知君又恐重添眼里尘临济喝中分主客洞山言下辨君臣持铃普化摇空里垂钓华亭没水濵勘破这般闲伎俩铁林花发刼前春
　　过云川和刘正叔韵
　　西域风尘汗漫游十年辜负旧渔舟曽观八阵云奔速亲见三川席巻收烟锁居延苏子恨云埋青塜汉家羞深思篱下西风醉谁羡班超万里侯
　　过云中和张伯坚韵
　　一扫氐羌破吐浑羣雄悉入北朝吞自怜西域十年客谁识东丹八叶孙射虎将军皆建节龙飞天子未更元我惭才畧非良器封禅书成不敢言
　　过云中和张仲先韵
　　致主泽民本不难言轻无用愧偷安十年潦倒功何在三径荒凉盟已寒嵓下藏名思傅说林间谈道谒丰干挂冠神武当归去自有防龙辅可汗
　　过云中和王正夫韵
　　白雪阳春寡和音谁人解听没弦琴诗书事业真堪笑刀笔功名未可钦不信西天三步逺焉知东海一杯深元来佛法无多子何必嵩山谒少林
　　过白登和李正之韵
　　十年沦落困边城今日龙钟返帝京运拙不须求富贵时危何处取功名腾骧谁识孙阳骥俊逸深思支遁鹰客里逢君赠佳句知音相见眼偏明
　　过天城和靳泽民韵
　　西征扈从过龙庭误得东州浪播名琴阮因缘真有味诗书事业拙谋生咄嗟兴废悲三叹倐忽荣枯梦一惊何日解官归旧隐满园松菊小庵清
　　过武川赠仆散令人
　　班姬流落到而今闻道翻身入道林歌扇舞裙忘旧业药炉经巻半新吟闲眠白昼三杯醉静对青松一曲琴更看他年栖隐处蓬山楼阁五云深
　　过燕京和陈秀玉韵
　　回首亲朋半土丘嗟予十稔浪西游半生兵革慵开眼一纸功名暗防头下士笑予谋计拙至人知我谓心忧再行不惮风沙恶鹤迹云踪任去留
　　其二
　　君恩犹未报山丘自笑遐方汗漫游客过玉闗惊白发要游金谷覔苍头冷官待罪予为歉陋巷居贫君不忧犹望道行泽四海敢辞沙漠久淹留
　　其三
　　狐死曽闻尚首丘悲予去国十年游昆仑碧耸日落处渤澥西倾天尽头君子云亡真可恨斯文将丧是吾忧尚期晩节回天意隐忍龙庭且强留
　　其四
　　余生不得乐林丘犹忆丁年选胜游防帙残编聊快眼一张衲被且防头貔貅已报西门役柱石犹怀东顾忧自料荒疎成弃物菟裘归计乞封留
　　其五
　　空惊沧海变陵丘白昼分明梦里游除妄楔边重出楔求真头上更安头亨通富贵刚生喜苦恼悲愁强作忧斫断葛藤闲伎俩系驴橛子不须留
　　还燕京题披云楼和诸士大夫韵
　　闲上披云第一重离离禾黍汉家宫窗开青琐招晴色帘卷银钩揖晓风好梦安排诗句里闲愁分付酒杯中静思二十年间事聚散悲欢一梦同
　　和威宁珍上人韵
　　十载西游志已灰南征又自大梁回扶持佛日惭无力赞翊皇风愧不才旧约未能林下去新诗常寄日边来何时杖屦烟霞里一笑伸眉得共陪
　　和李德脩韵
　　明明圣主万邦君神武雕弓挽六钧时有逸人游阙下更无骚客吊江濵衣冠师古乗殷辂厯日随时建夏寅厚德深仁施万世巍然一代典谟新











　　湛然居士集巻三
　　钦定四库全书
　　湛然居士集巻四
　　元　耶律楚材　撰
　　和吕飞卿韵
　　旧説飞卿词翰全风神浑似晋名贤吟诗校子三十里押韵输君一着先笔迹查牙森似防词源浩汗注如川好诗好字独予得准备携将帝里传
　　再用韵赠国华
　　学道宗儒难两全湛然深许国华贤儒门已悟如心恕道藏能穷象帝先似海词源涵万水如鲸饮量吸长川而今一识君侯面始信清名不浪传
　　谢飞卿饭
　　一鞭羸马渡天山偶到云川暂解鞍独守空房方丈穏更无薄酒一杯残诗书半蠧絶来客釜甑生尘笑冷官赖有觉非【飞卿道号】怜野拙长须为我馈盘飡
　　再用韵纪西游事
　　河中【西域寻恩子城西辽目为河中府】花木蔽春山烂赏东风纵寳鞍留得晩瓜过腊半藏来秋果到春残亲尝杷榄寜论价自酿蒲萄不纳官常叹不才还有幸滞留遐域得佳飡
　　再用韵赠抟霄【以抟霄戒肉罢鹰犬故以是诗美之】
　　凛凛风神白玉山罢游鹰犬逞金鞍瑶琴髙挂幺絶牺易频翻断简残息念如僧还有发忘形见客似无官伽陀诵罢炉薰冷一鉢疏羹当晓飡
　　再用韵谢非熊召飰
　　行尽遐陬万里山十年飘泊困征鞍春风燕语归心切夜月猿啼客梦残圣世因时行夏正愚臣嗜数媿春官谁知贤帅开青眼扫洒西庵召我飡
　　再用韵唱
　　藤条击破铁围山倒跨白牛不鞴鞍讲疏僧归经巻乱坐禅人起佛灯残为学未必如为道选佛从教胜选官百事湛然都不念祗知渴饮与饥飡
　　再用韵
　　云山叠叠复云山瘦马芦鞭矮面鞍瀚海去程千驿远扬州归梦五更残尘縁淡处应忘世逸兴浓时好解官二顷良田何必覔春山笋蕨亦供飡
　　和抟霄韵代水陆疏文因其韵为十诗
　　资生无畏济人深便见能仁六度心尘世捐财矜苦厄寒林洒饭拔幽沉既临巨海钩神物试叩洪钟伺好音今日湛然攀旧例珠缨休惜挂祗林
　　其二
　　新朝威徳感人深渴望云霓四海心东夏再降烽火灭西门一战塞烟沉颙观颁朔施仁政竚待更元布徳音好放湛然云水去庙堂英俊政如林
　　其三
　　论道西庵爱慕深推诚片片露丹心瑶琴莫抚相如引宝鼎休焚韩夀沉花气浑如三角串松风全似五音清谈终日忘归思不觉昏鸦噪晚林
　　其四
　　五派分流道愈深尘中谁识本来心穿心土椀元无漏没底胶船却不沉山色水光呈妙相鸟啼猿啸露圆音云霞活计无求饱何事狂童作肉林【狂童一作独夫】
　　其五
　　前生未了妄縁深薄宦相萦负夙心只见渊明能印弃谁知居士解舟沉穷通荣辱皆真梦毁誉称讥尽假音中隠冷官闲况味归心无日不山林
　　其六
　　居士才微学未深静思宁不媿中心难忘北海千钟酒虚负西庵一炷沉绮语效颦赓险韵瑶琴学步鼔纯音此畨公案休拈出祗恐相传入笑林
　　其七
　　新诗欬玉起予深独有搏霄我许心真迹居尘聊俯仰高名与世任浮沉同成雅防清茶话共赏枯桐白雪音他日归休约何处燕山叅谒万松林
　　其八
　　贤帅文章蕴借深云川倾盖便同心掀髯谈道檠灯灺抵足论文塞月沉有眼句中君得意无琴上我知音沉舟误捉波中月莫学当年李翰林
　　其九
　　浪迹西游歳月深临风谁识湛然心斯文将防儒风歇真智难明佛日沉佳茗暂尝轰雪浪正声聊作鼔雷音年来逸兴十分切准备求真入道林
　　其十
　　渔矶旧隠荻花深尘世宁忘昔日心两岸清风单舸穏满江明月一钩沉饥来煮稻无兼味醉后鸣榔笑五音闲卧烟蓑春梦断不知潮起没青林
　　寄贾抟霄乞马乳
　　天马西来酿玉浆革囊倾处酒微香长沙莫吝西江水文举休空北海觞浅白痛思琼液冷微甘酷爱蔗浆凉茂陵要洒尘心渴愿得朝朝赐我尝
　　谢马乳复用韵二首
　　生涯箪食与壶浆空忆朝囘衣惹香笔去余才犹可赋酒来多病不能觞松窗雨细琴书润槐馆风微枕簟凉正与文君谋此渴长沙美湩送予尝
　　其二
　　肉食从容饮酪浆羞酸滑腻更甘香革囊旋造逡廵酒桦器频倾潋灔觞顿解老饥能饱满偏消烦渴变清凉长沙严令君知否只许诗人合得尝
　　赠抟霄笔
　　一札霜毫缀上枝管城家世出东涯【辽东笔】锋端有口能谈景纸上无声解写诗免向江淹求彩笔莫学班氏弃毛锥赠君聊助文房用赋就离骚寄我知
　　再用韵寄抟霄二首
　　玉立堂堂紫桂枝云川中隠寓天涯风神萧散能谈道格调清新解作诗鄙论我甘防酱瓿【予作辨邪论抟霄尝读之】雄才君已露囊锥澄澄胸次人谁识只有清风明月知
　　其二
　　斫倒霜筠节外枝谁言法界有边涯筌蹄意尽闲周易脂粉情忘束诂诗去歳生涯犹説劔今年活计更捐锥威音那畔真消息试问瞿昙也不知
　　再用韵别非熊
　　灵木垂芳桂两枝非熊佳誉动西涯倦听琴阮嫌狂客饱看经书厌小诗成徳羡君垂竹帛虚名嗟我类刀锥防难别易堪惆怅何日重来谁得知
　　爱子金柱索诗
　　文献隂功絶比伦昆虫草木尽承恩我为北阙十年客汝是东丹九世孙致主泽民宜务本读书学道好穷源他时辅翼英雄主珥笔承恩策万言
　　赠贾非熊抟霄一首
　　二陆尊贤擅美声月评难弟亦难兄西庵麾麈谈三界北观携琴论五行休道酒仙无太白须知诗伯有飞卿奇人辐辏君门下占断西州好士名
　　和李振之二首
　　半纸功名未可呈无心何处不安生十年沧海尘空起百歳黄粱梦乍惊旧迳既荒松菊在丹诚不变鬓髯更年来渐有升平望每恨栖鸡半夜鸣
　　其二
　　酷忆遥山寸碧呈归耕何日乐余生蝇营得失都无念狗茍荣枯总若惊客梦觉来家万里声诗吟罢月三更溟鹏本有冲天志直待三年再一鸣
　　非熊兄弟饯予之燕再用振之韵
　　艺逢知己敢相呈几夜论文喜气生笔阵我甘三舍退诗坛君使四筵惊公初倾盖冬将半予拟乘轺歳欲更特与幽人助行色一声寒角隔烟鸣
　　和连国华三首
　　歳月如流走兔乌求真可惜费功夫深源到底忘根柢至道元来贵拙愚真理不空宜具眼太虚无面莫添须直须穏坐长安好切忌途中认画图
　　其二
　　安得长绳系日乌天涯老却旧耕夫林泉放旷输君乐沙漠淹留笑我愚虎战每惊涉虎尾龙飞不得采龙须文章毕竟成何事富贵元知不可图
　　其三
　　月上南枝啼夜乌悲歌弹铗叹征夫愁边逐日看周易梦里随风谒太愚纵有征尘遮两眼却无惭色上三须真人已应千年运伫待河清再出图
　　连国华饯予出天山因用韵
　　十年不得舞衣班一忆江南胆欲寒黄犬候来秋自老白云望断信何难军中得句常横槊客里伤心每据鞍游子未归情几许天山风雪正漫漫
　　还燕和呉徳明一首
　　纷纷世态荣华静里乾坤本不哗琴阮生涯聊自适诗书事业更何加但期圣徳泽天下敢惜余生寄海涯可笑燕然旧游客倚楼悲我客程賖
　　又和橙子梅韵
　　可笑人心自短长谁知个事不囊藏化成橙子舌躭味幻作梅英鼻觉香金夘似真随变灭氷魂元假却芬芳唯心识破同根防何必临风再举觞
　　和竹林一禅师韵
　　富贵无心羡五侯随时俯仰浪西游断无事业流千古静看英雄混九州白雁纵传遐域信黄华却负故园秋苍生未济归何益一见吾山一度羞
　　西庵上人住夏禁足以诗戏之
　　触处无非选佛堂【一作都卢只是一禅牀】东风何处避春光郡人无足克千界大地絶尘塞四方举步踢翻沧海月转身踏破白云乡快须击碎闲家具説与西庵笑一场
　　送韩浩然用马朝卿韵
　　开怀樽俎笑谈倾未暇论文君已行富贵涂亨渠易致诗篇韵险我难赓已成倾盖金兰友安用沾襟儿女情准拟秋深迓归骑一尊浊酒远相迎
　　戊子喜雨用马朝卿韵二首
　　酷暑炎炎正不禁一声雷震酿轻阴救回南亩十分旱变作西郊三日霖遍野桑畴青幄宻连天麦垅緑云深王孙喜雨登楼宴贳酒黄垆解带金
　　其二
　　生死轮回苦莫禁不如学道惜分阴船乘没底聊相渡云出无心强作霖不死乡中灵草异长生劫外紫云深茅山道士真堪笑虚费工夫炼五金
　　戊子饯非熊仍以吕望磻溪图为赠
　　昨夜白麻降日边文章领袖远朝天遥思御座分香赐更想龙庭命席前白面书生酬夙志黒头边帅领新权非熊应笑非熊老八十犹然钓渭川
　　和宋子玉韵
　　勇将谋臣满玉京吾侪袖手待升平荆榛至道常嗟我柱石中原岂舍卿日下有人叨肉食云中高士振诗鸣思君兴味如梅渴海印【子玉道号也】那能识此情
　　和李邦瑞韵二首
　　陇石奇才冠士林万言良策起予深泽民致主倾丹恳邀利沽名匪素心我伴簿书无好思君陪风月有闲吟他年共约林泉下茅屋松窗品正音
　　其二
　　谢君千里远相寻倾盖交欢气义深笔砚生涯【一作书劔因縁又作铁石肝肠】无异志金兰气味本同心挥毫解赋登高句缓轸能弹对竹琴此去鳞鸿知有便临风无吝寄芳音
　　和邦瑞韵送奉使之江表
　　驲骑翩翩出玉京金符一挿照人明莫忘北阙龙飞志要识南陬鴂舌情布袖来朝无骑乘锦衣归去不徒行升仙桥畔増春色郡守传呼接长卿
　　和王正之韵
　　洪才硕徳两相宜雅操真堪据鳯池富贵未终随梦变功名何在值时危奇辞解吐万言策敏思能吟七步诗但倩东风轻着力摩天鹏翼若云垂
　　其二
　　自惭不解告嘉谋十载韬藏僻一隅巨海洪深容弃物新朝寛厚用愚夫亨时嘉防千年少圣主雄材万代无文物规模皆法古伫看明诏起真儒
　　其三
　　皇天辅徳本无亲乐道奚忧甑满尘道泰小人当屏斥时屯君子自经纶浮云富贵元千变昨梦繁华得几春遇不遇兮皆是命吾侪休羡锦衣新【楞严经云生死湼槃都如昨梦】
　　祝忘忧居士夀
　　酷似燕山窦十郎灵椿初老桂枝芳两朝厚遇垂千稔一日清名满四方玉佩丁东照兰省班衣摇曳悦萱堂他年参到平常处便是长生不老乡
　　蜡梅二首
　　越岭仙姿迥异常洞庭春染六铢裳枝横碧玉天然瘦蕾破黄金分外香反笑素英浑淡抹却嫌红艶太浓妆临风浥此蔷薇露醉墨淋漓寄渺茫
　　其二
　　氷姿梦里慕姚黄滴蜡凝酥别様妆生妬白红太浓淡懒施朱粉自芬芳寒英深染蔷薇露冷艶微薫笃耨香受用清絶恣吟绕惜花一念未全忘
　　谢禅师【阙】公寄闾山紫玉
　　方外闲人天一隅因风寄我紫云腴起予妙理欺欢伯涤我枯肠压酪奴琥珀精神浑髣髴葡萄滋味较锱铢禅师远弃桃源路日日寻山摘此无
　　和郑夀之韵
　　圣主龙飞日月新防才参预股肱臣民财已阜钱如水驿骑长闲塞不尘威镇西陲输定远宴开东阁慕平津何时收拾琴书去林下衣冠作舜民
　　寄沙井刘子春
　　寄语沙城老故人别来赢得鬓边尘马蹄踏破闗中月新句吟空河表春名利相萦余有歉琴书自乐子非贫何时策杖君家去再试渊明漉酒巾
　　和琴士苗兰韵
　　徒步南来爱陆机公余邂逅似相期高山韵吼千嵓木流水声号半夜陂圣徳宛如歌治化南风犹似抚疮痍曲终声散无人防撩我高吟一首诗
　　和人韵二首
　　西域诸蕃古未知来王远过禹封畿名山准拟金泥检古塞无劳羽檄飞世乐讵能敌静乐蓑衣到底胜朝衣年来痛忆闾山景月照茅亭水一围
　　其二
　　干戈未敛我伤神自恨虚名误此身否徳讵能师百辟微材安可步三辰箕裘漫叹青氊旧勲业空惊白髪新安得防龙立廊庙扶持尧舜济斯民
　　和武川严亚之见寄
　　当年西域未知名四海无人识晋卿扈从銮舆三万里谋谟鳯阙九重城衣冠异域真余志礼乐中原乃我荣何日功成归旧隠五湖烟浪乐余生
　　其二
　　亚之平水久驰名【亚之本绛阳人今寓居武川训童为生】壮歳题桥慕长卿厌世徳风如偃草惊人诗价比连城功名未立不为慊仁义能行亦足荣此理幽微人不识莫言儒道拙谋生
　　其三
　　今年又得亚之诗每叹风云防遇迟拙运且淹童子役雄材宜作帝王师羡君笔下挥千字知子胸中蕴六奇静对西风和新句凄然南望动深思
　　其四
　　误忝纶恩斗印悬乏才羞到玉墀前劾奸封事梦犹诤许国忠诚老益坚仁政发从天北畔捷音来自海西边从今率土霑王化礼乐车书共一天
　　其五
　　寥落龙沙寄此生情钟我辈岂无情参商管鲍贤朋友南北机云好弟兄莲叶飘香思晩浦梅花飞雪梦春城故园日夜归心切未济斯民不敢行
　　己丑过鸡鸣山
　　三年四度过鸡鸣我仆徘徊马倦登寂寞柴门空有舍萧条山寺静无僧残花溅泪千程别啼鸟伤心百感生今古兴亡都莫问穷庐高卧醉腾腾
　　寄天山周敬之
　　当年倾盖识君初烂饮天山驻使车秋去安仁空有赋雁来公瑾又无书林峦红叶如人老篱落黄华亦我疎为向天涯道岑寂强吟新句附双鱼
　　邦瑞乞访亲因用其韵
　　干戈扰扰战交侵一纸安书直万金兄子生还愁未解萱堂仙去恨尤深涕零倚木西风怨肠断闻铃夜雨淋养老送终真有憾号天如割望云心
　　和李邦瑞韵
　　赵老名言本两忘庭前空有栢苍苍西江吸尽慵开口北载添来亦括囊明月清风何所碍落花流水不相妨须知居士元无病底用千年旧药方














　　湛然居士集卷四
　　钦定四库全书
　　湛然居士集巻五
　　元　耶律楚材　撰
　　赠富察元帅七首
　　闲骑白马思无穷来访西城緑髪翁元老规模妙天下锦城风景压河中花开杷榄芙蕖淡酒泛葡萄琥珀浓痛饮且图容易醉欲凭春梦到卢龙
　　其二
　　积年飘泊困边尘闲过西隅谒故人忙唤贤姬寻器皿更呼辽客奏筝葡萄架底葡萄酒杷榄花前杷榄仁酒酽花繁正如许莫教辜负锦城春
　　其三
　　主人知我怯金觞特为先生一改堂细切黄橙调蜜煎重罗白饼糁糖霜几盘緑橘分金缕一碗清茶防玉香明日辞君向东去这些风味几时忘
　　其四
　　使君排饭宴南溪不枉从君鸟防西春雁旅浇浓鹿尾腊糟微浸软驼蹄丝丝鱼脍明如玉屑屑麋腥烂似泥白面书生知此味从今更不嗜黄虀
　　其五
　　筵前且尽主人心明烛厌厌饮夜深素袖佳人学汉舞碧髯官妓拨胡琴轻分茶浪飞香雪旋擘橙杯破软金五夜欢心犹未巳从教斜月下疎林
　　其六
　　主人开宴醉华胥一派丝篁沸九衢黯紫葡萄垂马乳轻黄杷榄灿牛酥金波泛蚁斟欢伯雪浪浮花防酪奴忙里偷闲谁若此西行万里亦良图
　　其七
　　闲来羸马过蒲华又到西阳太守家玛瑙瓶中簪乱锦琉璃钟里泛流霞品尝春色批金橘受用秋香割木此日幽欢非易得何妨终老住流沙
　　庚辰西域清明
　　清明时节过边城远客临风几许情野鸟间闗难解语山花烂漫不知名蒲萄酒熟愁肠乱玛瑙杯寒醉眼明遥想故园今好在梨花深院鹧鸪声
　　用盐政姚徳寛韵
　　乃祖开元柱石臣云孙髣髴玉麒麟从来徳炙舆人口此日恩霑圣世春欲艸荐书学北海未开东閤媿平津而今且试调羮手竚看沙堤继旧尘
　　用照禅师韵
　　银钩全似赵周臣诗比黄华格调新道眼防开言外句禅心説破劫前春山中跛挈无为客林下逍遥自在人不犯清波垂钓处卧龙随手出龙津
　　其二
　　圣徳洋洋雨露零虫鱼艸木总欢荣妖氛敛祸尧风扇外道消声佛日明
　　和薛正之见寄
　　贤臣圣主正时遭建策龙庭莫惮劳大壑波深翻巨鲤高空风顺遇鸿毛一畨制度新才术百代文章旧雅骚勉力自强宜不息功名何啻泰山高
　　乞扇
　　屈绚圆裁白玉盘幽人自剪素琅玕全胜织女绞绡帕高出湘妃玳瑁斑座上清风香细细怀中明月净团团愿祈数柄分居士颠倒阴阳九夏寒
　　壬午西域河中游春十首
　　幽人呼我出东城信马寻芳莫问程春色未如华藏富湖光不似道心明土牀设馔谈防石鼎烹茶唱道情世路崎岖太尖险随高逐下坦然平
　　其二
　　三年春色过边城萍迹东归未有程细细和风红杏落涓涓流水碧湖明花林啜茗添幽兴緑野观耕称野情何日要荒同入贡普天钟鼓乐清平
　　其三
　　春雁楼边三两声东天回首望归程山青水碧伤心切李白桃红照眼明几树緑杨揺客恨一川芳艸惹羇情天兵几日归东阙万国欢声贺太平
　　其四
　　河中二月好踏青且莫临风叹客程溪畔数枝繁杏浅墙头千防小桃明谁知西域逢佳景始信东君不世情圆沼方池三百所澄澄春水一时平
　　其五
　　二月河中艸木青芳菲次第有期程花藏径畔春泉碧云散林梢晚照明含笑山桃还似识相亲水鸟自忘情遐方且喜丰年兆万顷青青麦浪平
　　其六
　　异域春郊艸又青故围东望远千程临池嫩栁千丝碧倚槛妖桃几防明丹杏笑风真有意白云送雨太无情归来不识河中道春水潺潺满路平
　　其七
　　四海从来皆弟兄西行谁复叹行程既防倾盖心相许得遇知音眼便明金玉满堂违素志云霞千顷适高情庙堂自有防龙在安用微生措治平
　　其八
　　寓迹尘埃且乐生垂天六翮敛鹏程无縁未得风云防有幸能瞻日月明出处随时全道用穷通逐势叹人情凭谁为发丰城劔一扫妖氛四海平
　　其九
　　不如归去乐余龄百歳光阴有几程文史三冬轮曼倩田园二顷忆渊明宾朋冷落絶交分亲戚团圞説话情植杖耘耔聊自适笑观南亩緑云平
　　其十
　　襄翁老矣倦功名繁简行军笑李程牛粪火熟石坑暖蛾连纸破瓦窗明水中漉月消三毒火里生莲屏六情野老不知天子力讴歌鼔腹庆升平
　　游河中西园和王君玉韵四首
　　万里东皇不失期园林春老我来迟漫天栁絮将飞日遍地梨花半谢时异域风光特秀丽幽人佳句自清奇临风畅饮题语方信无为无不为
　　其二
　　清明出郭赴幽期千里江山丽日迟花叶不飞风定后香尘微敛雨余时雕镌氷玉诗尤健挥扫龙蛇字愈奇好字好诗我独得不来赓和拟胡为
　　其三
　　异域逢君本不期湛然深恨识君迟清诗厌世光千古逸笔惊人自一时字老本来遵雅淡吟成元不尚新奇出伦诗笔服君妙笑我区区亦强为
　　其四
　　风云佳遇未能期自是鱼龙上钓迟嵓穴潜藏难遯世尘嚣俯仰且随时百年富贵真堪叹半纸功名未足奇伴我琴书聊自适生涯此外更何为
　　河中游西园四首
　　河中春晚我邀宾诗满云牋酒满廵对景怕看红日暮临池羞照白头新栁添翠色侵凌艸花落余香着莫人且着新诗与芳酒西园佳处送残春
　　其二
　　河中风物出乎伦闲命金兰玉廵半笑梨花琼脸嫩轻颦杨栁翠眉新衔泥紫燕先迎客偷蘂黄蜂远趂人日日西园寻胜槩莫教辜负客城春
　　其三
　　几年萍梗困边城闲步西园试一廵圆沼印空明镜莹芳莎借地翠茵新幽禽有意如留客野卉多情解笑人屈指知音今有几与谁同享瓮头春
　　其四
　　金鼓銮舆出陇秦驱驰八骏又西廵千年际防风云合一代规模宇宙新西域兵来擒伪主东山诏下起幽人股肱元首明良世高拱垂衣夀万春
　　河中春游有感五首
　　西河【沁斯斡有西戎索哩单故宫在焉】构室未全终又见頽垣绕故墉绿苑连延花万树碧堤回曲水千重不图舌鼓谈非马甘分躬耕学卧龙粝食麄衣聊自足登高舒啸乐吾慵
　　其二
　　异域河中春欲终园林深宻锁頽墉东山雨过空青叠西苑花残乱翠重杷榄碧枝初着子葡萄绿架已纒龙等闲春晩芳菲歇叶底翩翩困蝶慵
　　其三
　　坎止流行以待终幽人射隼上高墉穷通世路元多事囏险机闗有几重百尺苍枝藏病鹤三冬蛰窟闭潜龙琴书更结忘言友治圃耘蔬自养慵
　　其四
　　西域渠魁运巳终天兵所指破金墉崇朝驲骑驰千里一夜捷书奏九重鞭策不须施犬马庙堂良筭足防龙北窗高卧薫风里尽任他人笑我慵
　　其五
　　重叩击数年终大道难窥万仭墉旧信不来青鸟远故山犹忆白云重自知勲业输雏鳯且学心神似老龙忙里偷闲谁似我兵戈横荡得疎慵
　　过闾居河四首
　　河氷春尽水无声靠岸钓鱼羡击氷乍远南州如梦蝶暂游北海若飞鹏随堤栁絮风何处越岭梅花信莫凭试暂停鞭望西北迎风羸马不堪乘
　　其二
　　北方寒凛古来称亲见阴山冻防氷战鬬檐楹翻铁马穷通碁势变金鹏五车经史都无用一鹗书章谁可凭安得冲天畅予志云舆六驭信风乘
　　其三
　　一圣龙飞徳足称其亡凛凛涉春冰千山风烈来从虎万里云垂看举鹏尧舜徽猷无阙失良平妙筭足依凭华夷一混非多日浮海长桴未可乘
　　其四
　　自愧声名无可称贤愚混世炭和冰窃盐仓防初成蝠喷浪溟鲲未化鹏卖劔学耕食粗遣买山归老价难凭秋江月满西风软何日扁舟独自乘
　　感事四首
　　富贵荣华若聚沤浮生浑如水东流仁人命短嗟颜氏君子怀疾叹伯牛未得鸣珂游帝阙何能骑鹤上扬州几时摆脱闲缰锁笑傲烟霞永自由
　　其二
　　当年元拟得封侯一误儒冠入士流赫赫鳯鸾捐腐防区区蛮触战蜗牛未能离欲超三界必用麾旄混九州致主泽民元素志陈书自荐我无由
　　其三
　　得不欣欣失不忧依然不改旧风流深藏鳯璧无投防好蓄龙泉候买牛山寺幽居思少室梅花归梦绕扬州萱堂温凊十年阙负米供亲愧仲由
　　其四
　　人不知予我不尤濯缨何必拣清流良材未试聊眈酒利器深藏俟割牛旧政欲传新令尹新朝不识旧荆州眉山云迈归商路痛恪新诗寄子由
　　壬午元日二首
　　西域风光换东方音问疎屠苏聊复饮郁垒不须书旧歳昨宵尽新年此日初客中今十载孀母信何如
　　其二
　　万里西征出玉闗诗无佳思酒瓶干萧条异域年初换坎轲穷途腊已残身过碧云游极乐手遮东日望长安年光迅速如流水不管诗人两鬓班
　　过沁园有感
　　昔年曽赏沁园春今日重来迹已陈水外无心修竹古雪中含恨瘦梅新垣頽月榭经兵火艸没诗碑覆劫尘羞对覃怀昔时月多情依旧照行人
　　用刘正叔韵
　　参叩松轩积有年光尘融泄一愚贤视民每羡如刍狗治国常思烹小鲜只道牛边休执杖谁知琴上亦忘湛然稍异香山老不学空门不学仙
　　西域家人辈酿酒戏书屋壁
　　西来万里尚骑驴旋借葡萄酿绿醑司马卷衣亲涤器文君挽袖自当垆元知沽酒业縁重何奈调羮手段无古昔英雄初未遇生涯或亦隠屠沽
　　西域从王君玉乞茶因其韵七首
　　积年不啜建溪茶心窍黄尘塞五车碧玉瓯中思雪浪黄金碾畔忆雷芽卢仝七碗诗难得谂老三瓯梦亦賖敢乞君侯分数饼暂教清兴绕烟霞
　　其二
　　厚意江洪絶品茶先生分出蒲轮车雪花灔灔浮金蘂玉屑纷纷碎白芽破梦一杯非易得捜肠三椀不能賖琼瓯啜罢酬平昔饱看西山挿翠霞
　　其三
　　高人惠我岭南茶烂赏飞花雪满车【是日作茶曽值雪】玉屑三瓯烹嫩蘂青旗一叶碾新芽顿令衰叟诗魂爽便觉红尘客梦賖两腋清风生坐榻幽欢远胜泛流霞
　　其四
　　酒仙飘逸不知茶可笑流涎见麯车玉杵和云舂素月金刀带雨剪黄芽试将绮语求茶饮特胜青衫把酒賖啜罢神清淡无寐尘嚣身世便云霞
　　其五
　　长笑刘伶不识茶胡为买锸漫随车萧萧暮雨云千顷隠隠春雷玉一芽建郡深瓯吴地远金山佳水楚江賖红炉石鼎烹团月一椀和香吸碧霞
　　其六
　　枯肠搜尽数杯茶千卷胸中到几车汤响松风三昧手雪香雷震一枪芽满囊垂赐情何厚万里携来路更賖清兴无涯腾八表骑鲸踏破赤城霞
　　其七
　　啜罢江南一椀茶枯肠歴歴走雷车黄金小碾飞琼屑碧玉深瓯防雪芽笔阵陈兵诗思勇睡魔卷甲梦魂賖精神爽逸无余事卧看残阳补断霞
　　和冲霄韵五首
　　垂亡圣道赖君鸣坎轲休嗟道不行须信诗魔降笔阵好将酒战破愁城滔滔秋水如人志薄薄闲云似世情一举冲霄知有日垂天万里看鹏程
　　其二
　　古今兴废不堪听宠辱都如梦一惊韬略欣然推后进琴书足以了余生既知物物头头是谁问朝朝暮暮情散尽迷云何所有一轮秋月普天明
　　其三
　　天涯索寞正穷秋衰艸寒烟无尽头叶底哀蛩空促织云间征雁祗供愁酪浆满引浇羊胛粝食随縁荐鹿脩试暂回光乐真觉人间万法一时收【祗供愁一作漫书愁】
　　其四
　　星星华髪镜中惊好赋归与接淅行位重宁贪高一品故园无惮远千程晴天花络春山色落日松和秋水声无恙闾峰三百寺遨游吟啸老余生
　　其五
　　古木残阳映矮冈雁行天际冩秋光霜蓑带雨添愁色晚菊和风送冷香浊酒三年浑未试黄粮九月得初尝龙沙且喜身强健南望幽人天一方
　　又一首
　　不见高阳旧酒徒临风惆怅几踟蹰无穷真味思焦尾有限浮生叹白驹徳望服人输二陆文章重世媿三苏散材潦倒浑无用空作昻藏一丈夫
　　和冲霄十月桃花韵二首
　　桃源仙子忆刘郎不惮严冬雨雪凉红雨巳先初夏落妖魂重对小春芳冷侵绛萼刚舒脸寒彻朱衣强喷香谁向荒园慰萧索数枝无语映斜阳
　　其二
　　春生秋杀乃天常来往推迁炎与凉晩节正当隂气塞穷冬忽见小桃芳岂知木枣能成实僭与江梅敢并香自媿备员调鼎鼐不知何事谬阴阳
　　用薛正之韵
　　无徳惭为天下先湖山归计好加鞭霜深尚有篱边菊风劲全无叶底蝉三弄瑶琴歌素月一尊浊酒醉苍烟鳯池分付防龙去万顷潇湘属湛然










　　湛然居士集卷五
　　钦定四库全书
　　湛然居士集巻六
　　元　耶律楚材　撰
　　和景贤见寄
　　龙冈参透后三三髣髴前人何所惭妙笔照人惊老字新诗入手想清谈尘中名利予难出梦里荣华君不躭准拟归时便归去闾山珍重旧禅庵【珍重一作好在】
　　用刘润之乞冠韵
　　隠逸养幽慵飘萧两鬓蓬角巾折暮雨醉帽落秋风避暑挂石上衔杯漉酒中忘机任真率露顶向王公
　　西域河中十咏
　　寂寞河中府连甍及万家葡萄亲酿酒杷榄看开花饱噉鸡舌肉分飡马首【土产大如马首】人生唯问腹何碍过流沙
　　其二
　　寂寞河中府临流结艸庐开尊倾美酒掷网得新鱼有客同联句无人独看书天涯获此乐终老又何如
　　其三
　　寂寞河中府遐荒僻一隅葡萄垂马乳杷榄灿牛酥酿酒无输课耕田不纳租西行万余里谁谓乃良图
　　其四
　　寂寞河中府生民屡有灾避兵开邃穴防水筑高台六月常无雨三冬却有雷偶思禅伯语不觉笑顔开
　　其五
　　寂寞河中府頽垣绕故城园林无尽处花木不知名南岸独垂钓西畴自省耕为人但知足何处不安生
　　其六
　　寂寞河中府西流緑水倾冲风磨旧麦【西人作磨风动机轴以磨麦】悬碓杵新粳【西人皆悬杵以舂】春月花浑谢冬天艸再生优游聊卒歳更不望归程
　　其七
　　寂寞河中府清欢且自寻麻牋聊冩字笔亦供吟伞柄学钻笛宫门自斵琴临风时适意不负昔年心【得故宫门坚木三尺许斵为琴有清声】
　　其八
　　寂寞河中府西来亦偶然毎春忘旧闰随月出新年强策浑心竹难穿无眼钱异同何定据俯仰且随縁【西人不计闰以十二月为歳有浑心竹其金铜芽钱无孔郭】
　　其九
　　寂寞河中府声名昔日闻城隍连畎亩市井半丘坟食饭秤斤卖金银用麦分生民怨来后箪食谒吾君
　　其十
　　寂寞河中府遗民自足粮黄橙调蜜煎白饼糁糖霜潄旱河为雨无衣垅种羊一从西到此更不忆吾乡
　　西域和王君玉诗二十首
　　年来深欲买湖山贫病难酬绢五千归去不从陶令请知音未遇孟尝贤排愁器具思欢伯送老生涯乏货泉惟有诗魂常伴我闲吟陶写个中
　　其二
　　一髪燕然晓日边寒云叠叠乱山千万里沙漠犹逢友十室荒村亦有贤留客芳尊思北海惊人奇语忆南泉思量万事都浑错勉力轮锤好叩
　　其三
　　君侯乘兴写佳篇找得琼琚价倍千妙笔一挥能草圣新诗独惠过称贤半缾浊酒斟琼斚七椀清茶泛玉泉万里西行真我幸逢君时复一谈
　　其四
　　健羡金鞍美少年盈门剑客列三千须知执徳元非徳况是无贤敢自贤不解弯弓射石虎谁能击剑跃飞泉黑头勲业今何在壮歳功成愧谢
　　其五
　　云龙相感本乎天防合君臣歳一千西伯已亡谁老老卜商何在肯贤贤鹓鶵未必轻飡防蚯蚓犹知下饮泉巧拙是非无定据到头谁解辨黄
　　其六
　　奔走红尘积有年深思雪涧竹竿千谁能世上全三乐好向林间伴七贤笔下风生诗似锦瓮头春涨酒如泉诗成酒罢寂无事静几明窗诵太
　　其七
　　竹径风来自破禅脩篁青剑叶垂干烂吟风月元无碍高卧烟霞未是贤迷处无由逃绊锁悟来何处不林泉纵横触目皆真理坐卧经行鸟路
　　其八
　　无灭无生不论年谁夸桃结歳三千休将真宰陪司命【星名】莫使明星动进贤【星名】有道不妨居閙市无心奚碍酌贪泉何能远遁尘嚣去且向人间养素
　　其九
　　从他豪俊领时权指顾貔貅数百千碌碌余生甘养拙明明圣代岂遗贤且图混世啜漓酒勿谓濯缨弃浊泉莫道无为云便了有为何处不逢
　　其十
　　浮生瞬息度流年唐汉兴亡不半千清洁采薇输二子英雄济世有三贤未能海上寻芝艸且向尘中泛醴泉醉兴陶陶略相似无何乡里亦通
　　十一
　　成败兴亡事可怜劳生攘攘几千千调心莫若先离欲治世无如不尚贤小楮岂能怀大器短绳那得汲深泉直须箭透威音外不用无为不用
　　十二
　　得得清欢乐自然不辞去国客程千翻腾旧案因君玉唱和新诗有景贤每遇开尊邀素月常因盟手掬寒泉襄翁自揣何多幸未死中间乐此
　　十三
　　惊囘午枕不成眠幽鸟闗闗近数千安世不知安世计隠居常慕隠居贤几行石榻围松径一簇茅斋绕涧泉挂起西轩风似水闲将牺易索幽
　　十四
　　农隠生涯乐自天药畦香垅仅盈千蝇营累世真堪美狗茍劳生未若贤带月扶犁耕暮野冲云荷插拨春泉耘耔余暇蓬窗底独抱遗经考至
　　十五
　　闲闲个事本明圆一念才兴路八千生死既知皆是幻功名犹恋岂能贤兴来畅饮斟晴月醉后高歌枕碧泉触处逢渠何所碍不处却
　　十六
　　物物头头总是禅观音应现化身千杜门宴坐无伤道遯世幽居也是贤祗为看山开翠竹偶因煎茗汲清泉灵云防检真堪笑不见桃花不悟
　　十七
　　蓑衣狂脱暮江边一醉宁论价十千老矣冯唐何所往归与陶令最为贤灵苗细细初盈圃春水涓涓渐满泉酒醒梦回无个事澄心忘虑醴三
　　十八
　　九重阊阖列羣官曳佩鸣珂及万千云水偷将属野叟功名逥施与时贤好凭定慧超三界不恋轮回没九泉迅速光阴莫虚度回光返照静参
　　十九
　　不学经书不説禅谁论芥子纳三千忘形诗句追先觉适意琴书慕昔贤白雪阳春吟雅调高山流水奏鸣泉于时受用元无尽参透真空未是
　　二十
　　鲰生诗僻慕诗仙【谓君玉也】乱缀狂吟数百千浅陋妄言嗤后哲清新绮语媿先贤摧残吟鬓星星髪倾倒词源浑浑泉韵险言穷无可説祗凭此句露深
　　和杨彦广韵
　　三台须要趂琵琶知己相逢两防家雕斵勿伤石内玉纵横须放火中花探浑似三杯酒清兴何消七椀茶谁识湛然端的处差徭随分纳些些
　　题平阳李君实此君轩
　　环榻森森荫好凉此君风味讵能忘虚心悄悄生来劲直节亭亭老更刚虽与蓬蒿均雨露本同松菊傲风霜主人雅志元堪尚物以羣分类以方
　　西域有感
　　落日城头鸦乱啼秋风原上马频嘶雁行南去潇湘北萍迹东来鸟防西百尺栋梁谁着价三春桃李自成蹊功名到底成何事烂饮玻璃醉似泥
　　早行
　　马驼残梦过寒塘低转银河夜已央雁迹印开沙岸月马蹄踏破板桥霜汤寒夘酒两三盏引睡新诗四五章古道迟迟四十里千山清晓日苍凉
　　自叙
　　信流乘坎过西天鉢里吞针亦偶然只道一花刚防额不知三子暗登肩既来此世难逃数且应前生未了縁俗眼见时难放过并赃陈首万松轩
　　西域元日
　　凌晨随分备樽罍辟瘟屠苏饮一杯迂叟不令书郁垒痴儿刚要画钟馗新愁又逐东风至旧信难随春日来又向边城添一歳天涯飘泊几时囘
　　西域寄中州禅老士大夫一十五首
　　恨离【阙】师太早淘汰未精起孺慕之念作是诗以寄之
　　吾师道化震清都奔逸絶尘我不如近日虚传三岛信几年不得万松书宗门淘汰犹嫌少习气薫蒸尚未除惆怅天涯沦落客临风不是忆鲈鱼
　　蒲华城梦万松老人
　　辛巳闰月蒲华城梦万松老人法语谆谆觉而犹见其髣髴作诗以寄
　　华亭髣髴旧时舟又见吾师钓直钩只道梦中重作梦不知愁底更添愁曽参活句垂青眼未得生侯已白头撇下尘嚣归去好谁能骑鹤上扬州
　　寄巨川宣抚
　　巨川宣抚文武兼资词翰俱妙隂阳厯数无所不通尝举法界观序云此宗门之捷径也今观瑞应鹤诗巨川首唱焉叹其多能作是诗以美之
　　厯数兴亡掌上看提兵一战领清官马前草诏珠玑润纸上挥毫风雨寒昔日谈禅明法界而今崇道倡香坛诸行百务君都占潦倒鲰生何处安
　　寄南塘老人张子真
　　张侯风味讵能忘黄米曾令我一尝【昔予驰驿至渔阳道过南塘子真召予一设黄饭】抵死解官违北阙达生遯世钓南塘知来何假灵兆【昔论气运颇知未来事】作赋能陈瑞鹤祥岂是西边无土物不知诗句寄东阳
　　观瑞鹤诗巻独子进治书无诗
　　丁年兰省识君初缓步鸣珂游帝都象简尝陪天仗立玉骢曽使禁臣趋只贪殢酒长安市不肯题诗瑞应图我念李侯端的意大都好事不如无
　　寄徳明
　　徳明【阙】寓燕作诗欲自絶且云但得为一饱死鬼足矣士大夫怜之其诗末句有云功名拍手笑杀人四十八年如一梦予每爱此两句近观弥勒下生赋徳明所作也因作诗以寄之
　　英雄志节未凌云尚自飘零故国尘有道且同麋鹿友谈能説虎狼仁幸然不作饱死鬼可惜空吟笑杀人弥勒下生何太早莫随邪见説无因【楞迦经第十巻云未来世有人噉糠愚痴种无因而非见破壊世间人故有是句】
　　才卿外郎五年止惠一书
　　五年只得一书题路远山长梦亦迷睡老黑甜酣顺北【公诗中自云躭睡老有燕南顺北之句】冷官清淡泊辽西【辽西故都之西也】羡人得志能如虎笑我乏材粗效鸡伫看天兵旋北阙从今不用玉闗泥
　　寄清谿居士秀玉
　　鹪鹩犹欠一枝栖不得燕山半土犁时复有琴歌碧玉年来无梦绕清谿数行文字聊遮眼半纸功名若噬脐囘首故人今健否余生甘老碧云西
　　戏秀玉
　　辱书闻秀玉油房萧索马溺卫死田亩水灾不胜感叹清谿达士岂芥蔕胸中邪因作诗以戏之
　　清谿掀到打油房五卫凋零三径荒未信塞翁嗟失马须知御冦覔亡羊东湖菡萏从君赏西域葡萄输我尝各在天涯防何日临风休忘老髯郎【清谿尝戏呼予为髯郎】
　　寄张子闻
　　忆昔携琴论太【渠通太经】湛然初识子闻贤回头葱岭仍千里分手松轩已五年【尝防万松老人丈室】东望卢龙倾玉表西来青鸟阙金牋几时重防燕山道一曲临风奏水仙【予弹水仙公尝学之】
　　寄用之侍郎
　　用之侍郎携书诫以无忘孔子之教予
　　谓穷理尽性莫尚佛乗济世安民无如
　　孔教用我则行宣尼之常道舍我则乐
　　释氏之真如何为不可也因作诗以见
　　意云
　　蓬莱怜我寄芳牋劝我无忘仁义先几句良言甜似蜜数行温语暖于绵从来谁识龟毛拂到底难调胶柱用我必行周孔教舍予不负万松轩
　　和正卿待制韵
　　布袖龙钟两眼尘丹诚如旧白头新暮云西畔犹懐汉晓日东边才是秦酒贱不妨连夜醉花緐长发四时春花緐酒贱无佳思谁念天涯万里人
　　寄仲文尚书
　　知仲文尚书役老而归叹其清髙作诗以寄
　　仲文曽作黑头公辅弼明时播美风治粟货泉流冀北提刑奸迹屏胶东笑观桃李新恩徧拜扫松楸老计终西域故人増喜色万全良策不谋同
　　雪轩老人邦杰久不惠书作诗怨之
　　当时倾盖便忘年别后春风五度迁万里西行愁似海千山东望远如天不闻旧信传梅岭试道新诗怨雪轩更上危楼一回首朝云深处是燕然
　　谢王清甫惠书
　　西征万里扈銮舆高阁文章束石渠只道昔年周梦蝶却疑今日我为鱼一簪华髪垂垂老两眼黄尘事事疎多谢贵人怜远客东风时有寄来书
　　思亲二首
　　孀母琴书老自娯吾山侧近结蘧庐鬓边尚结辟兵髪【昔予从征太夫人以髪少许赐予云俗传父母之发戴之可辟五兵今尚存焉】箧内犹存教子书幼稚已能学土梗老兄犹未忆鲈鱼谁知万里思归梦夜夜随风到故居
　　其二
　　昔年不肯卧茅庐赢得飘萧两鬓疎醉里莫知身似蝶梦中不觉我为鱼故园屈指八千里老母行年六十余何日挂冠辞富贵少陵佳处卜新居
　　思母用旧韵二首
　　前年驿骑过西陲闻道萱堂鬓巳丝琴断五弦忘旧谱菊荒三径负疎篱筵前戏笑知何日膝下嬉游看几时欲附一书无处寄愁边空咏满囊诗
　　其二
　　天涯唯仗梦魂归破梦春风透客帏灯下几时哦丽句【太夫人昔有诗云挑灯教子哦新句冷淡生涯乐有余】筵前何日舞斑衣垂垂塞北行人老得得江南远信稀囘首故园千万里倚楼空望白云飞
　　思亲有感
　　骨肉星分天一涯萱堂何处忆孤儿排愁正赖无声乐遣兴学吟有眼诗丽句日逐三上尔香胶时复一中之年前汉使来西域笑我星星两鬓丝
　　再过西域山城驿
　　庚辰之冬驰驿西域过山城驿中辛巳暮冬再过题其驿壁
　　去年驰传暮城东夜宿萧条古驿中别后尚存柴户棘重来犹有瓦窗蓬主人欢喜铺毛毯驿吏苍忙洗瓦钟但得微躯且强健天涯何处不相逢
　　辛巳闰月西域山城值雨
　　冷云携雨到山城未敢冲泥傍险行夜听窗声初变雪晓窥檐溜已垂氷泪凝孤枕三停湿花结残灯一半明又向茅亭留一宿行云行雨本无情
　　十七日早行始忆昨日立春
　　客中为客已浃旬歳杪西边访故人杷防花前风弄麦葡萄架底雨沾尘山城肠断得穷腊村馆魂销偶忘春今日唤囘十载梦一盘凉饼翠蒿新
　　是日驿中作穷春盘
　　昨朝春日偶然忘试作春盘我一尝木按切开银线乱砂瓶煮熟藕丝长匀和豌豆揉葱白【西人薫饼必投以豌豆】细剪蒌蒿防韭黄也与何曽同一饱区区何必待膏粱
　　西域蒲华城赠富察元帅
　　骚人歳杪到君家土物萧疎一饼茶相国传呼扶下马将军忙指买来车琉璃钟里葡萄酒琥珀瓶中杷防花万里遐荒获此乐不妨终老在天涯【将军乃元帅子也】
　　乞车
　　君家轮扁本多能碧轼朱辕照眼明居士此回无马坐郎官不可辄徒行陈遵投辖情何厚【将行又留连数日】灵辄扶输报敢轻别更不须寻土物载将春色去东城
　　戏作二首
　　苍顔太守领西阳招引诗人入醉乡屈眴轻衫裁鸭緑葡萄新酒泛鵞黄歌姝窈窕髯遮口舞妓轻盈眼放光野客乍来同见惯春风不足断人肠【一种白葡萄酒色如金波】
　　其二
　　太守多才民富强光风特不让苏杭葡萄酒熟红珠滴橄防花开紫雪香异域丝篁无律吕呉姬声调自宫商人生行乐无如此何必咨嗟忆故乡
　　过太原南阳镇题紫微观壁三首
　　廷臣侍从蔑前驱道侣忻奔迓使车县吏喜闻新号令村民争认旧中书累累山果盈磁鉢薄薄浊胶半瓦壶隠逸竞询新事迹几时迁洛卜新都
　　其二
　　吾皇巡狩用三驱万骑千官奉帝车北阙春颁劝农诏南陬夜奏报捷书士民安堵耕盈野老幼迎郊浆满壶伫看要荒归一统天兵不日破东都
　　其三
　　三教根源本自同愚人迷执强西东南阳笑倒知音士反改莲宫作道宫【紫微观旧佛寺也村人改佛像为道像故有是句】
　　和松月野衲海上人见寄二诗
　　游子痴愚莫识家牛车远弃爱羊车汪洋渤澥龙宫藏涓滴波澜坎井蛙迷后万言犹是少悟来千里不为賖丛林衲子空行脚绕徧天涯与海涯
　　其二
　　小隠山居何太错居大隠絶忧乐山林朝市笑呵呵为报禅人莫动着
　　梦中偶得
　　庚辰正月梦旃檀刹澄公托万松老人乞筭筹于予予以九十一茎赠之仍作颂一絶觉而犹忆遂録之为他日一笑云
　　昔年钩隠索幽奇只向纵横枝上覔而今拍手笑呵呵九九元来九十一【仍嘱咐颂者云若澄公道何不云八十一汝但应云果然果然拂防便出觉而自着语云几日昏沉梦中挫五】
　　贾非熊饯余用其韵
　　銮辔和鸣车指南廷臣自愧侍龙骖平生慷慨贞夫一万里别离益友三老子此行无酒债故人归计有禅庵白云野衲皆宗匠道眼因縁好细参
　　用李徳恒韵
　　吾子栖迟尚布衣挑灯弹铗壮歌悲阮生固已开青眼马氏元来有白眉运拙巢由真可慕时亨房杜不难为男儿用舍奚忧喜三径耕耘足自资
　　松月老人寄诗因用元韵
　　谈禅讲教不知家芳艸漫漫去路差杓卜虚声禾老鼓盘星错认洞山麻全无去就论空色谁有心情説照遮松月野僧须荐取钓鱼人是老沙








　　湛然居士集卷六
　　钦定四库全书
　　湛然居士集巻七
　　元　耶律楚材　撰
　　用李邦瑞韵
　　沉沉北海雪波深老眼増明寸碧岑未得一江活物水何酬四海望云心我生有遇千年防自愧难为三日霖吾子佞然虚讃徳临风羞继谪仙吟
　　寄平阳浄名润老
　　驲骑新从平水回知公无恙笑顔开出门不剪门庭艸退步从生古殿苔玉锁何须拴彩鳯金钩毋得钓黄能夜深织就无纹锦但有人来寄个来
　　和郑景贤韵
　　我爱龙冈老鸣琴自老成未弹白雪曲先爱水仙声但欲合纯古谁能媚世情林泉聊自适何必献承明
　　和李茂才寄景贤韵
　　醒时还醉醉还醒尚忆轮台饮兴清瀚海波涛君忍听天山风雪我难行好学慷慨英雄操毋效辛酸儿女情但得胸中空洒洒天涯何处不安生
　　除戎堂
　　王师西征贤帅贾公留后于云内筑除戎堂于城之西阿以练戎事御武折冲髙出前古予道过青冢公召予宴于是堂鸿笔大手题诗洒墨错落于楹栋间皆赞扬公之盛徳予因作二诗以陈其梗概云
　　除戎堂主震威名一扫妖氛消未萌不出户庭成庙筭折冲樽俎有奇兵何须公瑾长江险安用防恬万里城坐镇大河兵偃息居延不复塞尘惊
　　其二
　　除戎防事筑城阿烽火平安师旅和远胜长城欺李勣徒标铜柱笑伏波服心不用七擒策御侮何劳三箭歌高枕幽窗无一事西人不敢牧长河
　　寄武川摩诃院圆明老人
　　临行不暇别圆明禅客机闗百变生明月清风都不防落花流水两无情只知尝谒摩阿院谁道曽离归化城宾主相忘非聚散笑谈松竹自清声
　　其二
　　新诗入手眼増明老作机锋太峻生略序寒温闲礼数过承褒赏假人情羡君奋迅超真地笑我徘徊恋化城且喜武川归海若狂流万尽消声
　　其三
　　我爱圆明道眼明简书时复寄鲰生谈真辨忘输达士背正归邪笑世情且隠骊珠光万丈奚贪尺璧价连城穹庐高枕无余事静听潮轰北海声
　　其四
　　归与不得效渊明细碎功名误此生客里政如闲气味病来犹有好心情氷丝罢品昭君曲醉墨闲题苏武城受用观音法无尽悲笳风送两三声
　　其五
　　一扇儒风佛日明舍生从此乐余生高人编简寻长味衲子林泉称野情见道谷帛充廪藏喜闻流散集京城自惭无徳毗明主千里虚名浪播声
　　和李汉臣韵四首
　　梦中身世鬓垂斑方士从夸药驻顔性海一波含万象威音双箭透重闗圆融月水非生灭浩渺虚舟任往还便好灰心养愚拙须知大智本闲闲
　　其二
　　飞龙登九五厯数与天膺休运绵瓞功臣列土封但期酬子志奚虑枕吾肱千载圣人出休嗟见有恒
　　其三
　　云中栖隠养雄豪我爱先生一着高鼓腹诗鸣光圣世雄文端可继离骚
　　其四
　　龙庭十载不知疲自恨无才出六奇欲着涓埃裨海岳虚名闲誉畏人知
　　和北京张天佐见寄
　　寓迹龙庭积有年功名已后祖生鞭销金众口嫉居士好事独君慕湛然许远云山分别几时风雨对床眠琼华赠我将何报聊寄江南古様
　　戊子继武川刘抟霄韵
　　不得吾山卧翠霞西行行遍海之涯火风地水虽非我南北东西总是家驲骑亲驰涉弱水星轺躬驾过流沙唯期圣徳渐遐迩不惮龙庭万里賖
　　憩解州邵薛村洪福院
　　天兵南出武阳东暂解征鞍憩梵宫玉像巍巍红叶捧金容奕奕碧纱笼三秦繁盛如席卷两晋风流扫地空唯有真如元不坏青山依旧白云中
　　邵薛村道士陈公求诗
　　言圣祖五千言不説飞升不説仙烧药炼丹全是妄吞霞服气茍延年须知三教皆同道可信重也是禅趋破异端何足慕纷纷皆是野狐涎
　　过金山和人韵三絶
　　金山突屼翠霞高清赏浑如享太牢半夜穹庐伏枕卧乱云深处野猿号
　　其二
　　金山前畔水西流一片晴天万里秋萝月团团上东嶂翠屏高挂水晶毬
　　其三
　　金山万壑鬭声清山色空蒙弄晩晴我爱长天汉家月照人依旧一轮明
　　谢王巨川惠腊梅因用其韵
　　雪里氷枝破冷金前村篱落暗香侵令人多谢王公子分惠幽芳寄好音
　　和王巨川题武成王庙
　　商辛自底灭亡期堡障全空聚茧丝谁识华山归马日易于渭水钓鱼时
　　又用韵
　　不遇知音钟子期逢人未敢理氷丝年来忘尽悲风操空忆伤麟叹鳯时
　　又一首
　　今年扈从入西秦山色犹如昔日新诗思远随秦岭雁征衣全染灞桥尘含元殿坏荆榛古花萼楼空草木春千古兴亡同一梦梦中多少未归人
　　和景贤七絶
　　一曲悲风和子弹穹庐聊复助清欢自惭未尽桐君趣老境方知道愈难
　　其二
　　龙庭十载典南讹再品朱韵未和美湩千钟聊当酒纯音三弄且充歌
　　其三
　　今日边城又见君试弹流水热梅魂声和塞色金徽润香散穹庐玉鼎温
　　其四
　　雅操真堪坐庙堂积年仁义佐贤王鸣琴谈笑泽天下始信斯文天不亡
　　其五
　　桐孙元采峄阳林万里携来表素心聊尔赠君为土物也教人道有知音
　　其六
　　年来衰老四旬余愿与人间万事疎惟有琴魔降不得鸣球戛玉澈清虚【一作算来心地未清虚】
　　其七
　　知音重遇已忘忧况复边山七月秋联句歌清夜乐人生适意亦何羞
　　又四絶
　　年来世事已参商但有声尘尚未忘若向琴中定优劣龙冈错认老髯郎
　　其二
　　抚弄桐君乐自然寥寥古意讵能传伯牙防检真堪笑不遇知音便絶
　　其三
　　幽人寥落思无穷付与轩昻一曲中欲罢不能行且止泣麟嗟鳯鼓悲风
　　其四
　　接得新诗想咳谈奇才独步斗之南纵横风月输君手惟有枯禅不许参
　　和景贤二絶【尝许景贤黄华墨迹景贤寄诗督予因和其韵以戏之】
　　醉时还许醒时无谚有斯言正谓予未得素鹅白似雪等闲难与右军书
　　其二
　　龙冈才徳古来无敏捷新诗正起予词翰双全妙天下银钩深似鲁公书
　　和高冲霄二首
　　十里东风渭水春临风酧月吊英魂直须立事书麟阁何必题诗寄雁门
　　其二
　　翠华南渡济苍生垂老将观徳化成昨夜行宫传好语秦川艸木也忻荣
　　过天山和上人韵二絶
　　从征万里走风沙南北东西总是家落得胸中空索索凝然心似白莲花
　　其二
　　一入空门我畅哉浮云名利已忘怀无心对镜谁能识优鉢罗花火里开
　　过覃怀二絶
　　十年寥落隠穹庐驿使空来好信无再过覃怀覔陈迹氷魂无恙影扶疎
　　其二
　　信断江南望驿尘十年辜负岭头春而今重到覃怀地却与梅花作主人
　　王屋道中
　　雪岭风林渡古闗画图曽见晋名贤而今好倩丹青手添我龙钟一湛然
　　过天徳用迁上人韵
　　行尽中原二百州黄能往往不吞钩而今再出天山道収拾纶竿北海游
　　赠辽西李郡王
　　我本东丹八叶花先生贤祖相林牙而今四海归皇化明月青天却一家
　　题张道人扇二首
　　谁裁云扇缀春椶招引微凉枉费工何似踏开真境界普天匝地起清风
　　其二
　　真空境界本如如病眼生花认画图至道絶形刚着面太虚无面更添须
　　题古并覃公秀野园
　　流水潜穿屋下篱青山屋下数峰奇佳园已有温公句何必裘公更写诗
　　题昭上人松菊堂
　　晴烟苍节出墙青斜日黄华隔槛明松菊尚存归未得湛然真个太憨生
　　题平阳刘子宁珠堂
　　珠失却已多时纵使离娄枉用眉谁识这些闗捩子再三捞摝始应知
　　题志公图
　　昔传难貌志公真我道斯言尚未亲刹刹尘尘无处避丹青也是本来人
　　题黄山墨竹便面
　　黄山落笔露全机底个团圞太崛奇防破本来真面目何妨节外更生枝
　　请住东堂
　　云中豪俊构东堂便请禅师早发装自有东山铁馂馅不妨拈出大家尝
　　请倪公
　　倪公本是我同参道价峥嵘冠斗南千里云山旧游地何妨杖锡住西庵
　　请照老住华塔
　　华塔当年隠蛰龙轰雷掣电满云中而今却请还山去折脚铛边煮晓风
　　华塔照上人请为功徳主
　　晋阳名利仅千区华塔丛林冠一隅今日请予来领略他年乞我一禅庐
　　请嵓公禅师诣天徳作水陆大防
　　禅师久住贺兰山心与白云自在闲便好因风到人世化为甘露满人间
　　和贾抟霄韵二絶
　　举世昏昏似醉眠悲哉不肯救头然祖师防破新闗捩直指人心教外传
　　其二
　　西庵谈道顿忘眠今日相逢亦偶然欲问瞿昙端的处灯笼露柱却能传
　　和高丽使三首
　　神武有为元不杀寛仁常媿数兴戎仁绥武震诚无敌重驿来王四海同
　　其二
　　扬兵青海西凉灭渡马黄河南汴空百济称藩新内附驰駋来自海门东
　　其三
　　壮年吟啸巢由月晩节吹嘘尧舜风两鬓苍苍尘满眼东人犹未识髯公
　　梦中偶得
　　我爱湖山好茅斋绕涧泉道人闲受用不使半文钱
　　和武善夫韵二首
　　佐主焦劳力已殚微才安可济时艰开樽北海希文举携妓东山笑谢安雨露新恩君责重桑榆老境我年残何时致政闾山去三绕依然松菊寒
　　其二
　　秋霖初霁觉新凉午夜东山月吐光翠竹无心甘晩节黄花有意助年芳忠诚自许一心赤老境谁怜两鬓霜遥忆吾山归未得故人书简怨东阳
　　题寒江接舫图
　　一派潇湘万里山闲骑冻驲防江天风帆雪棹知多少认取华亭没底船
　　题黄梅出山图
　　祖佛不识山中主良材可惜遭斤斧肩担明月过前峰一时忘却曹溪语
　　梦中赠圣安澄老
　　一束三人作一团了无前后亦无偏几乎笑杀厐居士拟问如何便着拳
　　跋定僧嵓
　　玉嵓三尺碧玲珑入定僧迷一色功打入无明山鬼窟不知何日透真空
　　咏探春花用高冲霄韵
　　风拂新芳映短墙典刑依约类丁香梅花欲谢渠先坼消得东君为汝忙
　　寄休林老人【一禅客论洞山公案渠谓洞山果有吃棒分因作颂以寄之】
　　世上元无真是非丛林禅客自多疑此诗寄向并州去笑倒休林老古锥
　　过济源登裴公亭用闲老人韵四絶
　　一抱青山插碧空平湖春水碧溶溶裴公亭畔千竿竹撩我诗情得得浓
　　其二
　　珍玉参差照座寒闲闲佳句继香山【有乐天诗碑在焉】湛然不揆真堪笑也敢题诗列壁间
　　其三
　　绕垣乔木碧天参松竹萧萧翳镜潭他日携琴来隠此林间乞我一禅庵
　　其四
　　碧湖风定水痕平雪竹幽禽自好声我羡清源高隠士干戈人世不知兵
　　再用前韵
　　山接晴霄水浸空山光灔灔水溶溶风回一镜揉蓝浅雨过千峰泼黛浓
　　其二
　　掀髯坐语闲临水仰面徐行饱看山竹里忽闻春雪落天教着我画图间
　　其三
　　侍中庵底春山色裴老亭边秋水声修竹茂林真隠地但期天下早休兵
　　其四
　　劫外机好细参他年卜筑绕澄潭琴书活计无多子祗与龙冈共一庵
　　复用前韵
　　水影连天天渺渺山光和水水溶溶一林修竹揺云碧百亩凉阴蔽日浓
　　其二
　　门外囘环皆碧水亭中坐卧得青山凭栏昼日搜新句思入烟霞缥缈间
　　其三
　　几时投老谒同参拟向君王乞镜潭饭了遨游容膝处裴公亭与侍中庵【一作烂赏裴公亭畔竹归来容膝侍中庵】
　　其四
　　四海干戈尚未平不如归隠听歌声情知文武都无用罢读诗书不学兵
　　再和西庵上人韵
　　不在寻求不在参谁分西北与东南云川试入西庵去三圣元来共一庵
　　请真老住华塔
　　华塔丛林席久虚真公予请肯来无湛然拙偈呈君去便好携瓶倒上驴【一作笑倒当年十万夫】
　　请王公住太原开化
　　大愚不了戻儿孙开化重兴政赖君便请踏开闗捩子何妨地炙与天薰
　　和薛伯通韵四絶
　　黄花红叶满秋山月浸银河夜未阑寂寞梧桐深院落有人何处倚栏干
　　其二
　　碧山妆防塞天秋老尽黄花蝶也愁拌醉东篱颠倒舞人间富贵一何楼
　　其三
　　衰年且喜志微伸镜里惊看白髪新何日得游云水去秋江鸥鹭淡相亲
　　其四
　　虚名覉我未能归羞见防防一雁飞拜扫松楸定何日不堪双泪对君挥
　　和松菊堂主人昭老见寄三诗
　　松菊堂中老故人芝眉重谒我无因林松老节应依旧篱菊寒英又一新
　　其二
　　晋阳相遇亦前因分手归来迹已陈松菊幽堂应冷淡与君同话更何人
　　其三
　　俊老茶毗四十年前身是我误相传香山声价喧天下争似衰翁不防禅【来诗谓予香山俊老之后身故以此解嘲云】
　　洞山五位颂
　　正中偏
　　十月澄江彻底氷梅花江路破瑶英寒斋冷坐无人寐雪映书窗一夜明
　　偏中正
　　区区游子困风尘就路还家触处真芳艸满川桃李乱风光全是故园春
　　正中来
　　石女翩翻鸟道飞渊明琴上抚氷丝缓歌劫外阳春曲慢舞盘中白雪词
　　兼中至
　　泾渭同流无间断华夷一统太平秋而今水陆车舟混何碍氷人跨火牛
　　兼中到
　　水穷山尽悬崖外海角天涯云更遮撒手转身人不识回途随分纳些些
　　太阳十六题
　　识自宗
　　拈花老子徒饶舌面壁胡僧太赚人更着洞山行过水吾宗从此永沉沦
　　死中活
　　百尺竿头须进步无明鬼窟好抽身寒灰定爆真奇味枯木花开别是春
　　活中死
　　韶老须弥论过失卢陵米价认商量可怜一粒灵丹药咽下喉咙命巳亡
　　不落死活
　　白云深处有沧波半醉微醒哭更歌孤艇往来无系绊阴晴天气曝渔蓑
　　背舍
　　人亡家破更何依退步悬崖撒手时去歳生涯无寸土今年活计更忘锥
　　不背舍
　　通方大隠好居手段能如火里莲九陌香尘乌帽底一橰春水白鸥前
　　活分
　　垂衣端拱媿佳兵文化优游致太平昨夜蒙蒙春雨足松筠花艸一时荣
　　杀人剑
　　雪刃森森倚碧云佛魔凡圣总亡魂水干沧海鱼龙死火烈昆冈玉石焚
　　平常
　　寒来向火被添绵夏月临风使扇便渴饮饥飡随分过闲中打坐困时眠
　　利道拔生
　　个个既知迦叶富人人休怨释迦悭破铛煮得空华实甑里盛将铁汉飡
　　言无过失
　　元知舌上无横骨须信喉中有转闗唤鼈为人不肯直教迦叶也眉攅
　　透脱
　　潇湘一片芦花秋雪浪银涛无尽头何处渔歌发清响鹭鹚飞出白汀洲
　　透脱不透脱
　　重阳九日菊花新妙契忘言不犯春収得安南忧伐北不知何日得通津
　　称扬
　　从来个事不囊藏刹刹尘尘为举扬近日令严谁敢犯不教夺市与搀行
　　降句
　　鹫岭黙然全是影毗耶杜口本非真灯笼露柱呵呵笑误杀浮生多少人
　　又
　　疎山住住莫怱怱龙牙且无祖师意须信朴牛另有方不犯锋铓震天地
　　方又圎
　　破船折棹残蓑笠石女直钩波上月方士徒夸铁作金道人祗要金成铁
　　西域尝新
　　西征军旅未还家六月攻城汗滴沙自愧不才还有幸午风凉处割新
　　天徳海上人寄诗用元韵
　　知子无心谒五侯浮云富贵岂能留华亭夜静西风软万顷苍波浸月钩
　　寄白云上人用旧韵
　　上人别后未能参一首新诗自北南萧寺深沉香火冷白云闲鏁旧禅庵
　　武川摩诃院请为功徳主
　　昔日南游又五春马蹄踏遍武川尘而今却到经行处且与摩诃作主人
　　和房长老二絶
　　只识瓶盘不识金瓶盘钗钏本真金一从打破疑团后物物头头总是心
　　又
　　生死与湼槃都如昨梦耳觉后笑呵呵无彼亦无此
　　过平阳高庭英索诗强为一絶
　　一川秋色满东篱雁字行行自写悲试问省庵何所省黄花红叶总堪诗














　　湛然居士集巻七
　　钦定四库全书
　　湛然居士集卷八
　　元　耶律楚材　撰
　　醉义歌
　　辽朝寺公大师者一时豪俊也贤而能文尤长于歌诗其防趣髙逺不类世间语可与蘓黄并驱争先耳有醉义歌乃寺公之絶唱也昔先人文献公尝译之先人早逝予恨不得一见及大朝之西征也遇西辽前郡王李世昌于西域予学辽字于李公期嵗颇习不揆狂斐乃译是歌庶几形容其万一云
　　晓来雨霁日苍凉枕帏摇曳西风香困眠未足正展转儿童来报今重阳吟貌苍苍浑塞色客懐衮衮皆吾乡敛衾黙坐思徃事天涯三载空悲伤正是幽人叹幽独东隣携酒来茅屋怜予病窜伶仃愁自言新酿秋泉麯凌晨未盥三两巵旋酌连斟折栏菊我本清癯酒户低羇懐开拓何其速愁肠解结千万重髙谈几笑吟秋风遥望无何风色好飘飘渐逺尘寰中渊明笑问斥逐事谪仙遥指华胥宫华胥咫尺尚未及人间万事纷纷空一器才空开一器宿酲未解人先醉携樽挈榼近花前折花顾影聊相戏生平岂无同道徒海角天涯我遐弃我爱南村农丈人山溪幽隐潜脩真老病犹躭黒甜味古风清逺途犹迍喧嚣避遯岩麓僻幽闲放旷云泉滨旋舂新黍防香饭一尊浊酒呼予频欣然命驾怱怱去漠漠霜天行古路穿村迤逦入中门老防苍茫不宁处丈人迎立瓦杯寒老母自供山菓醋扶携齐唱雅声清酧酢温语如甘防谓予緑鬓犹可需谢渠黄髪勤相谕随分穷秋揺酒巵席边篱畔花无数巨觥深斚新词催闲诗古语关开开懐嘱酒谢予意村家不弃来相陪适遇今年东鄙阜黍稷馨香栖畎亩相邀斗酒不浃旬爱君萧散真良友我酧一语白丈人解释羇愁感黄耉请君举盏无言他与君却唱醉义歌风云不与世荣别石火又异人生何荣利傥来岂茍得穷通夙定徒奔波梁冀跋扈德何在仲尼削迹名终多古来此事元如是毕竟思量何怪此争如终日且开樽驾酒乘杯醉郷里醉中佳趣欲告君至乐无形难説似泰山载斵为深杯长河醸酒斟酌之迷人愁客世无数呼来掐耳充罚巵一杯愁思初消铄两盏迷魂成勿药尔后连浇三五巵千愁万恨风篷落胸中渐得春气和腮边不觉衰顔却四时为驭驰太虚二曜为轮辗空廓须臾从辔入无何自然汝我融真乐陶陶一任玉山頽借地为茵天作幕丈人我语真非真真兮此外何足云丈人我语君聴否听则利名何足有问君何事徒劬劳此何为卑彼岂髙蜃楼日出寻变灭云峰风起难坚牢芥纳须弥亦闲事谁知大海吞鸿毛梦里蝴蝶勿云假荘周觉亦非真者以指喻指指成虚马喻马兮马非马天地犹一马万物一指同胡为一指分彼此胡为一马奔西东人之富贵我富贵我之贫困非予穷三界唯心更无物世中物我成融通君不见千年之松化仙客节妇登山身变石木魂石质既我同有情于我何瑕隙自料吾身非我身电光兴废重相隔农丈人千头万绪几时休举觞酩酊忘形迹
　　题恒岳飞来石
　　无尽居士题恒岳之飞来石有偈云石落黄河北山衔白日西聪明厌血食悔不值元珪天下称颂之为人磨毁字文漫驳不复识矣有仁上人自恒山来请予复书是偈欲刋诸旧文之侧予应之曰无尽之妙言昭如日月与天地而齐终岂风霾之能掩哉然不能拒上人之请勉为之书巳丑清明日湛然居士漆水耶律楚材晋卿题
　　为庆夀寺作万僧疏
　　窃以栖心物外已知四大之空寓迹尘中且赖十方之供矧五常尤尊于博施而六度首重于檀那不求郡国之英豪谁飬林泉之跛挈芒鞋藜杖弗辞千里之勤粝食蔬羮好助万僧之化谨疏
　　太原开化寺革律为禅仍命予为功德主因作疏
　　窃惟昔年开化今日为禅巳防智老拈香又请湛然作主寻行数墨一蠲教院家门运水般柴便有丛林气息谨疏
　　为石壁寺请信公庵主开堂疏
　　窃以达摩昔年莽卤截鹤续鳬天宁今日颟顸证龟作鳖可怜弄巧成拙不免出丑放乖我信公庵主受洞下之宗风佩却波【天宁老人道号也】之心印参穷行説不到处踏开偏正未分前既已降尊就卑何愧压良为贱逢塲作戏请来閙里刺头借水献花便好稳处下脚谨疏玉山圆明禅院请予为功德主因作疏
　　玉山乃雪嵓之故刹湛然实万松之门人既是当家本非生客春风秋月长聨万叶之芳晨香夕灯永祝一人之寿
　　万卦山天宁万寿禅寺命予为功徳主因作疏
　　惟万卦之古刹实万松之旧逰有虚已【彦公道号】飞书请湛然作主勉为提领良慰殷勤山色水声永作道人活计渔歌樵唱偷传衲子家风谨疏
　　请某公庵主住竹林疏
　　狐死首丘是难忘于熟处心空及第何犹迷于故园我某公庵主三顿打不囬头一唱全无入耳吃竹林饭防竹林矢嗣竹林法传竹林禅打甑哄盆莫忘竹林之重德披毛带角好种竹林之道塲
　　请湛公禅师住红螺山寺疏
　　祖祢不了惭惶碧眼之老胡儿孙受殃架搆红螺之大刹既是将错就错不免拈空拄空我湛公禅师韶阳逺孙摩诃嫡子穿透三句语撃碎十法门便好住持更休推譲滔天岭上只图同看有毛龟絶顶山头且要共栽无影树谨疏
　　请容公和尚住竹林疏
　　庆寿慈悲拽摆犂而耕种竹林潇洒叹槽厰之空闲巳譲位而逃宜见机而作我容公禅师一条生铁脊两片防钢蜃叅透济下没巴鼻禅説得格外无滋味话呵佛骂祖且存半靣人情揭海掀山别有一般关捩试问孤峰顶上何如十字街头若是本色瞎驴好趂大队既号通方水牯何必芒防谨疏
　　请智公尼禅开堂疏
　　用管仲则安用竖刁则危贤愚政事防万松则谤叅延洪则讃冷暖人情行穷万里山川只是一天风月惟智公禅师本有丈夫志不学老婆禅拈却花冠弗装珍御可骇特牛生防便好出头勿谓牝鸡司晨不敢下嘴谨疏
　　代刘帅请智公尼禅住报先寺【刘公隣居报先】
　　洗垢无縁乏逺井之救渴卜隣有德故近寺而敬僧我智公禅师先礼报恩后叅奉福逺如旧总近似新深澁锁打开便请升堂啓户明灯剔起愿希凿壁偷光谨疏
　　请某庵主开堂疏
　　和尚拽砘子不离寺内老防拖胡卢只在仓中某公庵主先谒报恩再叅奉福升回斗转囤倒敖倾十方利不图半文一石禅独揽八斗莫学淘沙去来打破罗盆且来量土唱筹热谩敌将谨疏
　　为庆寿寺化万僧疏
　　隐迹林泉置死生于度外随身瓶鉢寄口腹于人间欲隆三寳之风强遣万僧之化何须异味唯求野菜淡黄不用多般只求山田脱粟饭谨疏
　　请亨公庵主开堂疏
　　亨公庵主乆防万松老人因縁不契再谒玉山大愚和尚不期月罢防予过大原玉山寺僧请予作疏
　　万松三顿不回头玉山一钓便吞钩大愚不似大愚老脇下三拳即便休
　　三学寺改名圆明仍请予为功德主因作疏
　　本无男女等相着甚名模强分禅教者流且图施设粤三学之巨刹冠四海之名蓝今改僧而舎尼遂从禅而革律邀印公为粥饭头请湛然为功徳主根深蒂固常聨万叶之芳地乆天长永祝一人之寿谨疏
　　平阳浄名院革律为禅请润公禅师住持疏
　　窃以不居这那院好个主人本无南北心悉为佛子谨请懐仁润老来住平阳净名翡翠帘前请看木人之舞琉璃殿上愿闻布鼔之音谨疏
　　太原五防寺请予为功徳主因作疏
　　镇三晋之雄藩有五防之古刹献花酌水改律为禅具疏殷勤请予领略谨命休林常祝寿结个好因縁为报文殊莫放光不打遮鼔笛谨疏
　　请定公庵主出世疏
　　少林九年打坐祗得半提曹溪五分开全没一滴虽是将无作有也要弄假像真我定公庵主洞下孙五防嫡子解造无米粥能抚没琴既巳炙地薰天须要掀天翻海正逢开化枉闲有力丛林便好出头莫恋无明鬼窟谨疏
　　大龙山永宁石壁禅寺请忘忧居士为功德主代为之疏
　　惟明月清风取之无禁者况龙岩石壁命予为主人烦我一心护持谢他两手分付千嵓好景半文不费买山钱数纸闲言一状便充商税契谨疏
　　代忘忧居士请琳公禅师住持寿宁禅寺疏
　　临汶水之故邑有寿宁之巨蓝歴代归依百年焕显乞忘忧为功徳主请琳公为粥饭人独掌不浪鸣单手岂成拍千年罕遇最难时节因縁一疏速来便是衲僧巴鼻谨疏
　　为大觉开堂疏三道
　　窃以门里安身巳早荆棘漫地嵓中宴坐更知过犯弥天请来借坐升堂便好倩人问话引得辘轳转也问甚千遭万遭快迭炉鏊热时盛搭一个两个
　　其二
　　窃以云门胡饼切忌咬嚼卢陵米价怎敢商量不甘公案错讹正要作家批判伏惟奥公和尚佩圣安之正印透韶阳之上关莫守命鬼窟中三弹不动快横身虎口里一勘便招
　　其三
　　窃以逢人不岀出则便为人傍观者哂逢人便出出则不为人当局者迷直须一箭透重围不得三心或二意自甘入室浑如豹胆熊心不肯陞堂却是虫头防尾
　　司天判官张居中六壬祛惑钤序
　　予故人张正之世掌羲和之职通经史百家之学尤长于三式与予参商且二十年矣癸巳之春既克汴梁渠入觐于朝形容变尽惟语音存耳乘闲因岀书一编曰六壬祛惑钤予四译之引式明例皆有所据或有隐奥人所未通者释以新説葢采诸经之所长无所矛盾者取其折衷为一家之书近代未之有也求传冩者既众其同列请刋行以广其传予忻然为引以题其端癸巳中秋日湛然居士漆水耶律楚材晋卿序
　　苖彦实琴谱序
　　古唐栖岩老人苖公秀实其名彦实其字博通古今尤长于易应进士举两入御闱而不防乃拂袖去之公善于琴事为当世第一葢尝游于京师士大夫间皆服其髙妙泰和中诏天下工于琴者侍郎乔君举之于朝公待诏于秘书监予防年刻意于琴初受指于待诏弭大用每得新谱必与栖嵓商确妙意然后弹之朝廷王公大人邀请栖嵓者无虚日予不得与渠对指传声每以为恨壬辰之冬王师济长河破潼闗涉京索围汴梁予奏之朝廷索栖嵓于南京得之达范阳而弃世其子兰挈遗谱而来凡四十余曲予按之果为絶声大率署令卫宗儒之所传也余令録之以授后世有知音博雅君子必不以余为徒説云壬辰仲秋后二日湛然居士漆水耶律楚材晋卿序
　　答杨行省书
　　某再拜复书于行省閤下辱书谕及辞位事请闻奏施行者惟圣代之深仁赏延于世伟闺门之内助贵繋于夫故行省李公虽稽北觐之期颇着南代之绩时不适愿夭弗假年伏惟閤下族出名家世传将种无儿女子之态有大丈夫所为吏民服心朝廷注意遂授东防之仕兾舒南顾之忧今也抑意陈书引年求退惧折鼎覆餗之患避牝鸡司晨之讥虽曰谦尊而光曷若随时之义分茅列土无忘北阙之恩秣马厉兵可报西门之役今因人囘谨复书以闻山川辽濶书简浮沈比获曕依更希调防不宣
　　进西征庚午元厯表
　　臣楚材言尧分仲叔春秋谨于四方舜在玑衡旦暮肃齐于七政所以钦承天象敬授民时典谟实六籍之大经首书其事尧舜为五帝之盛主先务厥猷皎如日星纪之方册由此言之有国家者律厯之书莫不先也是以三代而下若昔大猷遵而奉之星厯之官代有其人汉唐以来其书大备经元创法无虑百家其气候之早晏朔望之疾徐二曜之盈衰五星之伏见疎宻无定先后不同盖建立都国而各殊或涉歴嵗年之寖逺不得不差也既差则必当迁就使合天耳唐厯八徙宋厯九更者良以此夫金用大明百年才经一改此去中原万里不啻千程昔宻今疎东微西着以地遥而嵗乆故势异而时殊庚辰圣驾西征驻跸寻斯干城是嵗五月之望以大明太隂当亏二分食甚子正时在宵中是夜之未尽初更月巳食矣而又二月五月朔微月见于西南校之于厯悉为先天恭唯皇帝陛下徳符乾坤明并日月神武天锡圣智夙资迈唐虞之至仁追羲轩之淳化兾咸神而底义故奉天而谨时重勅行防旁求儒者臣鱼虫细物草芥微人初习周孔之遗书窃慕羲和之陈迹爼豆之事靡遑诸已箕裘之业敢忘于心恨无命世之大才误忝圣朝之明诏钦承皇防待罪清防五载有竒徒旷蓍之任万分之一聊陈犬马之劳既校厯而觉差窃效颦而改作今演纪穷元得积年二千二十七万五千二百七十嵗今庚辰臣愚以为中元嵗在庚午天启宸衷决志南伐辛未之春天兵南渡不五年而天下畧定此天授也非人力所能及也故上元庚午嵗天正十一月壬戌朔夜半冬至时甲子正日月合壁五星聨珠同防虚宿五度以应我皇帝陛下受命之符也臣又推节气之分减周天之杪去交终之率治月转之余课两曜之后先调五行之出没大明一失于是一新验之于天若合符契又以西域中原地里殊逺创立里差以增损之虽东西数万里不复差矣故题其名曰西征庚午元厯以继我圣朝受命之符及西域中原之异也所有厯书随表上进以闻伏乞颁降防以备行宫之用臣诚惶诚惧顿首顿首谨言
　　西防録序
　　古君子南逾大岭西出阳关壮夫志士不无销黯予奉诏西行数万里确乎不动心者无他术焉葢汪洋法海涵养之效也故述辨邪论以斥糠蘖少答佛恩戊子驰传来京里人问异域事虑烦应对遂着西逰録以见余志其间颇涉三圣人教正邪之辨有识予之好辨者予应之曰鲁语有云必也正名乎又云思无邪是正邪之辨不可废也夫杨朱墨翟田骈许行之术孔氏之邪也西域九十六种此方毗卢糠瓢白经香防之徒释氏之邪也全真大道混元太一三张左道之术老氏之邪也至于黄白金丹导引服饵之属是皆方技之异端亦非伯阳之正道畴昔禁断明着典常第以国家创业崇尚寛仁是致伪妄滋彰未及辨正耳古者嬴秦燔经坑儒唐之韩氏排斥释老辨之邪也孟子辟杨墨余之黜糠丘辨之正也余将刋行虽三圣人复生必不易此説矣巳丑元日湛然居士漆水耶律楚材晋卿序
　　辨邪论序
　　夫圣人设教立化虽权实不同防归其极莫不得中凡流下士惟务求竒好异以昡耳目噫中庸之为徳也民鲜乆矣者良以此夫吾夫子云中人以下不可以语上也老氏亦谓下士闻道大笑之释典云无为小乗人而説大乘法三圣之説不谋而同者何哉盖道者易知易行非掀天拆地翻海移山之诡诞也所以难信难行耳举世好乎异罔执厥中举世好乎难弗行厥易致使异端邪説乱雅夺朱而人莫能辨悲夫吾儒独知杨墨为儒者患辨之不巳而不知糠蘖为佛教之患甚矣不辨犹可而况从而和之或为碑以纪其事或为赋以防其恶噫天下之恶一也何为患于我而独能辨之为患于彼而不辨反且羽翼之使得遂其奸恶岂吾夫子忠恕之道哉党恶佑奸壊风伤教千载之下罪有所归彼数君子曾不扪心而静思及此也耶予旅食西域且十年矣中原动静寂然无闻迩有永安二三友以北京讲主所着糠糵教民十无益论见寄且嘱予为序予四译之辨而不怒论而不缦皆以圣教为据善则善矣然予辞而不序焉余以谓昔访万松老师以问糠糵邪正之道万松以余酷好属文因作糠禅赋见示余请广其传万松不可予强为序引以行之至今庸民俗士谤归于万松予甚悔之今更为此序则又将贻谤于讲主者也谨以万松讲主之余意借儒术以为比述辨邪论以行世有谤者予自当之安可使流言余谤污玷山林之士哉后世博雅君子有知我者必不以我为嗫嚅云乙酉日南至湛然居士漆水耶律楚材晋卿叙于西域瀚海军之髙昌城
　　寄赵元帅书
　　楚材顿首白君瑞元帅足下未审迩来起居何如昔承京城士大夫数书发扬清德言足下有安天下之志仍托仆为先容仆备员翰墨军国之事非所预议然行道泽民亦仆之素志也敢不鞭防驽钝以羽翼先生之万一乎仆未达行在而足下车从东旋仆甚怏怏夫端人取友必端矣京城楚卿子进秀玉軰此数君子皆端人也推扬足下谈不容口故知足下亦端人也然此仆于足下少有疑焉若夫吾夫子之道治天下老氏之道飬性释氏之道脩心此古今之通议也舎此以徃皆异端耳君之尊儒重道仆尚未见于行事独观君所着头陁赋序知君轻释教多矣夫糠糵乃释教之外道也此曹毁像谤法斥僧灭教弃布施之方杜懴悔之路不救疾苦败壊孝风实伤教化之甚者也昔刘纸衣扇伪説以惑众迨今百年未尝闻竒人异士羽翼其説者夫君子之择术也不可不慎今君首倡序引党防左道使后出陷邪岐坠恶趣皆君啓之也千古遗耻仆为君羞之糠糵异端也辄与佛教为比万松辨赋甘泉劝书反以孟浪巨蠧之言处之以此行巳化人仆不知其可也仆为足下轻释教者良以此也夫于所厚者薄无所不薄君既轻释教则儒道防可知矣君之于释教重糠糵于儒道则必归杨墨矣行路之人皆云足下吝啬故奉此曹图其省费故也昔诸士大夫书来咸谓足下以济生灵为心且吾夫子之道以博施济众为治道之急诚如路人所説则吾夫子之道亦不可行矣又将安济生灵乎又君序头陀赋云兾请宗师祈冥福以利斯民足下民之仪表也崇重糠糵毁斥宗师将一郡从风渐化断知斯民罪恶日增矣又将安以利斯民乎仆谨撰辨邪论以寄幸披览之更请习涉藏教稽考儒书反复参求其邪正之岐不足分矣仆素知君为邪教所惑亦未敢劝谕君不以仆不才转托诸士大夫万里相结为友故敢以区区忠告易曰方以类聚物以羣分经云士有争友故身不离于令名若知而不争安用友为若所尚不同安可为友或万一容纳鄙论便请杜絶此軰毁头陀赋板以雪前非如谓仆言未当则请于兹絶交夏暑比平安好更宜以逺业自重区区不宣
　　万松老人评唱天童觉和尚颂古从容庵録序
　　昔余在京师时禅伯甚多惟圣安澄公和尚神气严明言辞磊落予独重之故尝访以祖道屡以古昔尊宿语録中所得者叩之澄公间有许可者予亦自以为得及遭忧患以来功名之心束之髙阁求祖道愈亟遂以前事访诸圣安圣安翻案不然所见予甚惑焉圣安从容谓余曰昔公位居要地又儒者多不谛信佛书惟搜摘语録以资谈柄故余不敢苦加钳锤耳今揣君之心果为本分事以问予予岂得犹袭前愆不为苦口乎予老矣素不通儒不能教子有万松老人者儒释兼备宗説精通辨才无碍君可见之予既谒万松杜絶人迹屏斥家务虽祁寒大暑无日不叅焚膏继晷废寝忘餐者几三年误被法恩谬膺子印以湛然居士从源目之其参学之际机锋罔测变化无穷巍巍然若万仭峰莫可攀仰滔滔然若万顷波莫能涯际瞻之在前忽焉在后回视平昔所学皆磈砾耳噫登东山而小鲁登泰山而小天下者岂虚语哉其未入阃域者闻是语必谓予志本好异也惟屏山闲闲其相照乎尔后奉命赴行在扈从西征与师相隔不知其几千里也师平昔法语偈颂皆法隆公所収今不复得其藁吾宗有天童者颂古百篇号为絶唱余坚请万松评唱是颂开发后学前后九书间闗七年方防见寄予西域伶仃数载忽受是书如醉而醒如死而苏踊跃欢呼东望稽首再四披绎抚巻而叹曰万松来西域矣其片言只字咸有指归结欵出眼髙冠今古是为万世之楷模非师范人天权衡造化者孰能与于此哉予与行宫数友旦夕防泳于是书如登大寳山入华藏海巨珍竒物广大悉备左逢而右遇目富而心饫岂可以世间语言形容其万一邪予不敢独擅其美思与天下共之京城惟法弟从祥者与仆为忘年交谨致书请刋行于世以贻来者乃序之曰佛祖诸师埋根千丈机縁百则见世生苖天童不合抽枝万松那堪引蔓湛然向枝蔓上更添芒索穿过寻香逐气者鼻孔绊倒行体妙底脚根向去若要脚根防地鼻孔撩天却须向这葛藤里穿过始得甲申中元日漆水耶律楚材晋卿叙于西域阿里玛城
　　评唱天童拈古请益后録序
　　雪窦拈颂佛果评唱之撃节碧岩録在焉佛果颂古圆通善国师评唱之觉海轩録在焉是济宁云门互相发扬矣独洞下宗风未闻举唱岂曲髙和寡耶抑亦待其人耶必有通方明眼判断尚未晚也昔佛鉴拈八方珠玉集至及其半每至曺洞夹岭石霜三宗机縁留付佛果今佛鉴佛果拈八方珠玉集具在愈可疑焉三大老后果有天童觉和尚拈颂洞下宗风为古今絶唱迨今百年尚无评唱者予叅承余暇固请万松老师评唱之欲成三宗鼎峙之势忍拈覆餗贞吝之讥今评唱颂古从容庵録已大播诸方评唱拈古请益后录时老师年已六十有五矣循常首带佛事人情晷隙之间侍僧请益旋举旋录皆不思而对应笔成文凡二十七日百则详备神锋頴利于斯见矣若夫据令于临济棒喝以前发机于云门三句之外岂更与佛果圆通残馊争长哉俊快衲子举一明三瞥见全鼎则沩仰法眼双铉亦宛然矣但恐信不及徒劳话嵗寒也吁壬辰重阳日湛然居士漆水耶律楚材晋卿序于天山
　　燕京崇夀禅院故圆通大师朗公碑铭
　　师讳祖朗姓李氏蘓州渔阳人也九嵗出家礼燕京大圣安寺圆通国师为师大定十三年京西业寺受具至二十一年改业为大万安禅寺有司承制师充知事厥后拂衣驻锡圣安复为举充监寺崇夀禅院者实圆通国寺退老之旧居也以师为宿旧之最承安间坚请师为宗主住持一歴十稔又奉勅选香林禅寺开山提防凡三载勅赐总持大徳答其勤也既而崇夀复请住持载阅五春贞祐间奉勅改赐今号度门徒凡十有一人咸有肖父之风焉师前后辅翼丛林不惮艰苦譲功责已潜德宻行不可槩举师以壬午之仲冬十有四日示寂于崇夀僧腊五十三俗寿七十四师将顺世预召其属徒笑谓曰生縁我将尽矣属徒退而相谓曰师神色自若若无他疾安得遽有是事邪后七日师命侍僧执笔代书颂云咄这皮袋常为患害继祖无能念佛有赖来亦无来去亦无碍四大各离一时败壊且道还有不败还者麽良乆云浮云散尽月升空极乐光中常自在语竟乃闭目跏趺而寂于是遐迩缁素吊祭如云嘉声逺震愈光于生前矣其弟子軰瘗灵骨于师翁灵塔之左去京城之南可三里之许丁亥之冬予奉诏搜索经籍驰传来京有庵主志奥者师之受戒弟子也晚得法于圣安澄公圆照大禅师以仆素与朗师善嘱予求碑铭仆素爱师之纯古洒落与之逰者乆矣师尝云予晚节愈坚于持诵日念弥陀圣号数万声方止譬如抱河梁而浴又何害焉今闻师之寂也七日预知时至雅符龙猛祖师之证无乃持诵之验与噫圣人岂欺我哉岂欺我哉万松老人为宗门之大匠四海之所式范素慎许可尝賛师之真曰德誉燔沉灵骨铿金讷于言而敏于行璞其貌而玉其心勅选提封于国寺天资饱练于禅林子徒知寒蝉将脱尚嫋余吟吾以谓陞圆通之堂者稽古依然接武于方今云万松见许如是人可知矣仆闻师侍从圆通国师最乆而又临终之际超然自在疑必得法于国师或因縁未合或受国师宻训不令出世亦石霜素侍者之俦侣与崇寿禅院方丈法堂丛林制度一如圣安师乆据而不请禅伯住持者亦犹素侍者平欺老黄龙下视兜率悦之意欤予恐后世明眼人责备于贤者累师之重徳故雪之于此后之子孙当干父之蛊毋蹈前辙以玷师之髙名焉湛然居士拜而作铭曰
　　伟哉朗公　诞迹渔阳　师侍圆通　达奥穿堂肃然震命　屡提国寺　退巳譲人　举废脩坠儿孙众多　酷奉弥陀　心期极乐　迹厌娑婆摆手便行　预知时至　腊五十三　寿七十四奔丧赴祭　缁素骈阗　嘉声播遐　愈盛生前京南之原　荼毗灵骨　素塔凌空　朗师不殁佯痴放憨　素公同参　蔑视兜率　平欺匾南不邀宗匠　冷闲方丈　垂手无人　老残龙象予闻君子　责备乃贤　毋以微瑕　累乎大全云子云孙　干父之蛊　载震师名　永扬万古
　　庚寅年六月望日
　　贫乐庵记
　　三休道人税居于燕城之市傍其庵曰贫乐有湛然居士访而问之曰先生之乐可得闻欤曰布衣粝食任天之真或鼔琴以自娱或观书以自适咏圣人之道归夫子之门于是息交游絶宾客万虑泯灭无毫髪防翳于胸中其得失之倚伏兴亡之反覆初不知也吾之乐良以此耳曰先生亦有忧乎曰乐天知命吾复何忧居士进曰予闻之君子之处贫贱富贵也忧乐相半未敢独忧乐也夫君子之学道也非为巳也吾君尧舜之君吾民尧舜之民此其志也使一夫一妇不被尧舜之泽者君子耻诸是故君子之得志也位足以行道财足以博施不亦乐乎持盈守谦慎终如始若朽索之驭六马不亦忧乎其贫贱也巻而懐之独洁一巳无多财之祸絶髙位之危此其乐也嗟流俗之未化悲圣道之将頽举世寥寥无知我者此其忧也先生之乐知所谓矣先生之忧不其然乎道人瞪目而不答居士笑曰我知之矣夫子以谓处富贵也当隐诸乐而形诸忧处贫贱也必隠于忧而形诸乐何哉第恐不知我者以为洋洋于富贵戚戚于贫贱也道人曰他人有心予忖度之吾子之谓矣请以吾子之言以为记丙子日南至湛然居士漆水耶律楚材晋卿题
　　自賛
　　别来十年五嵗依旧一模一様髭髯垂到腰间眉毛俨然眼上毛稚子画虚空冩破湛然闲伎俩
　　其二
　　有髪禅僧无名居士人道甚似我道便是尘尘刹刹露全身纸上毫端何处避
　　燕京大觉禅寺刼建经藏记
　　辽重熈清宁间筑义井精舎于开阳门之郭傍有古井清凉滑甘因以名焉今朝天德三年展筑京城仍开阳之名为其里大定中寺僧善祖有因縁力道俗归向者众朝廷嘉之赐额大觉贞祐初天兵南伐京城既降兵火之余僧童絶迹官吏不为之恤寺舎悉为居民有之戊子之春宣差刘公从立与其僚佐髙从遇軰疏请奥公和尚为国焚脩因革律为禅奥公罄常住之所有赎换寮舎悉本寺稍成丛席可容千指瑞像殿之前无垢净光佛舎利塔在焉残缺几仆提控李德者素党于糠糵不信佛教至是改辙施财完葺其塔继有提控晋元者施蔬圃一区于寺之南以给众用糊口粗给庚寅之冬刘公以状闻朝廷招提院所贮余经一藏乞迁于本寺安置许之于是奥公转化檀越创建壁藏斗帐龙龛一周凡二十架饰之以金绘之以彩穷工极巧焕然一新计所费之直白金百笏能事告成累书请湛然居士为记余慨然曰昔者圣人之藏书也贮之以金匮冩之于琬琰重道尊书以示于将来也浮屠氏之建寳藏者亦犹是乎吾夫子删诗定书明礼賛易六经之下流为诸子春秋以降散为史书较其巻轴不为不多矣兵革以来率散落扵尘埃中吾儒得志扵时者曾无一人为之裒集置之净室安之寳架岂止今日也哉承平之世间有儒冠率集士民脩葺宣圣之庙貌者曾未卒功已为有司纠劾矣且以擅兴之罪罪之噫吾道衰而不振者良以此夫昔雪岩示寂扵玉山时万松老人方应诏住持仰峤讣问既至不俟驾而行遇完顔子玉诸涂子玉叹曰士人闻受业之师物故也虽相去信宿之地未闻躬与其祭者岂有千里奔丧者耶佛祖之教源逺流长者有自来矣子玉屡以此事语及士大夫今奥公禅师非为子孙计无取功名心汲汲皇皇丐乞于道路惟以佛宫秘藏为务可谓不忘本矣予己致书于诸道士大夫之居官守者各使营葺宣父之故宫亦由奥公激之也云癸巳中秋日记















　　湛然居士集卷八
　　钦定四库全书
　　湛然居士集卷九
　　元　耶律楚材　撰
　　和张敏之诗七十韵
　　敏之学士逺寄新诗七十韵捧读之余续貂以尾聊资一笑
　　壮年多轗轲晩节叹行藏故国頽纲秽新朝明徳香雄才能预算大略固难量迭出神兵速无敌我武扬本图服叛逆何止剪诪张西讨穷于阗东征过乐浪彗侵天垒壁光动太白铓整整车徒盛鳞鳞旗鼔望天皇深责重贤帅庙谟臧江左将禽楚河阳巳灭商英雄皆入彀强御敢跳梁采访轩车閙司农官吏忙轻徭常力足薄赋不财伤勲业超秦汉规模迈帝王流言无管蔡竒计有平良增葺脩文物耕耘古战塲蛟龙方奋迅雕鹗得翺翔偶遇风云防争依日月光永酧千古耻一怒四夷攘虎帐十年梦龙庭几度霜迎降初请命出郭逺相将久敌真宜死寛恩何敢当赦书民有幸歌咏寿无疆扶杖听黄诏称觞进白狼散财竭库藏拔将出戎行殷絶仁犹在周倾道不亡来诏燕郡内入觐大食傍戎服貂裘紫星轺駮马苍中春辞北望初夏过西凉瀚海汹而涌隂山彷且徨闲云迷去路疎雨润行装出处空兴叹风光自断肠典型陈故事利病上封章天下援深溺中州兾小康风俗承丧乱筹防要优长痼疾如神附逰魂笑鬼伥仁术能骨肉灵药起膏肓避祸冝缄口当言肯括囊遭谗心欲剖涉苦胆先甞北漠絶穷域西隅抵大洋诗书犹不废忠信未能忘氊补连腮帐防穿朽脚牀郊行长野兴人静若禅房回鹘交逰熟昆仑事迹详风烟多黯黯云水两茫茫灾变垂乾象妖氛翳太阳髯龙三岛去玉叶一枝芳明主初登极愚臣敢进狂九畴从帝锡五事合天常大乐陈金石朝服具冕裳降升分上下进退有低昻拓境时方急郊天且未遑应兵无血刃降虏自壶浆安堵无更肆因敌不愧粮宸心尊德义圣政济柔刚恩泽涵诸夏威灵震八荒势连西域重天助北方强举我陪三省求贤守四方锦衣捐毳褐肉食弃糟糠隐逸求新仕流亡絶故乡百官欣戴舜万国愿归唐耕钓咸生遂工商乐未央防将封泰岳行看建明堂每叹才雕篆长慙学靣墙君恩余乆负贤路我深妨覆餗恒忧惧持盈是恐惶故山松径碧旧隐菊花香太守方遗舄初平政牧羊厚顔居此位若已纳于隍吟啸须归去香山老侍郎
　　用张敏之韵
　　我爱张公子丁年宻退藏施为宜法则议论自馨香元气却不死深陂岂可量儿时供府荐壮嵗巳名扬汲汲尊尼父堂堂类子张迁居择隣里濯足拣沧浪作传编毛谈説劔芒竒才千古重令闻万民望气压四明客辞穷三耳臧典谟师我舜雅颂起予商绵蕞曾陈汉仁术屡説梁本非中酒困长为和诗忙道长茹连拔时衰心独伤篆文遒似李字楷如王青眼予能作白眉君最良万言陈国利一战防文塲出海防龙舞腾空翥鳯翔十全君子行一代士林光句法吾师范诗材我窃攘忠心常向日直节欲凌霜文没嵗云久道亡天未将狂澜时既倒木铎子冝当德业能纯粹学术靡理疆冲天憎燕雀当路恶豺狼绮语吟千韵宸章扫十行行藏闗治乱出处卜兴亡郡清河上家居杜曲傍登科年甫冠修史鬓初苍仙观甞新欠宫园醉晚凉朝天恭踧踖退食独徬徨得暇多休沐防山小治装一巵持竹叶左手把无肠官酒浇三斗宫词唾百章阮声师校尉琴诀受嵇康似玉风神异如兰气味长坦懐无戚戚明见笑伥伥草檄堪医疾鍼诗可治盲博闻敌武库身价重珠囊忧患经多故艰难已备甞悲歌声歴歴雅调韵洋洋造次必于是中心何日忘生涯两书箧香火一禅牀海上寻徐福壶中觅长房流传虽若此真伪甚难详水国波奔激仙郷路渺茫孤身朝北阙皓首叹东阳险韵嚼佳句残英嗅冷芳仁人今尚在箕子本佯狂洪范明皇极彛伦叙有常百王遗礼乐三代旧轩裳防补南极缺能令北斗昻无媒言嗫嚅失志思回遑秋老空悲扇天凉反卖浆却来频渭钓又絶在陈粮志道衰犹梦依仁老更刚故家三径逺薄土一防荒混混常无舍干干体自强率躬能省已行道不逾方宁耻身衣褐谁嗟日食糠起歌明月夜舒啸白云郷绮夏终辞汉巢由固避唐名极得三者柴立杌中央荣遇传金马题名刻玉堂未窥君所蕴徒见子之墙遣欲絶形累无贪不行妨一瓢渠乐逸陋巷我忧惶羲易韦编暗麟经古巻黄著述遵辅嗣去取笑公羊辨麟絶笔重笺城复隍焦桐人不识独有蔡中郎
　　读唐史有感复继张敏之韵颇有脂粉气息迁就声韵故也呵呵
　　唐室承平久遗贤不遁藏罗纨桑屋腻饼饵麦畴香马牧初蕃息民编莫校量边臣闲虎略卫士敛鹰扬禁苑晨钟动梨园锦障张披香风细细太液水浪浪河汉明方润长庚淡不铓羽旄仪两列冠盖道相望諌士陈休戚廷臣论否臧金石歌大雅琴瑟奏清商青鸟迷鸳瓦乌衣绕畵梁供张官府备殽馔太官忙共享清时乐殊无谤议伤含元朝百辟花萼宴诸王主上贞观圣官僚魏郑良嵗余开武讲春首辟文塲异寳浮淮水余粮朽鳯翔诸羌来入卫百济请观光闗塞沈烽火郷闾息冦攘三春常若雨六月不飞霜圣徳跻朝夕仁心本就将俯知人意顺仰视帝心当彍骑轻闗内精兵重北疆朝廷潜巨蠧方镇飬贪狼粉靣三千軰金钗十二行持盈当忌满居治不知亡相罢曲江去权移林甫傍华清髙屼屼骊峤碧苍苍金屋眠春晓温泉浴暮凉掖庭花烂漫阁道路彷徨宫监金犀饰妖姬珠玉装危惊醉耳哀调防柔肠灯烛辉鳷鹊丝篁沸建章奢淫几桀纣纯俭劣成康撃柝宫城邃传筹禁漏长谋懽长汲汲沉醉若伥伥未悟薪及爇谁知病已肓人擫碧玉笛腰佩绛香囊岭表千山逺荔枝三日甞仙衣吹莲舸泛洋洋力士权诚重杨钊宠不忘承恩趋寳座奏事近牙牀荧惑频侵斗秋阳弗集房人心咸怨怒天象不披详易水声呜咽燕山水郁茫盗贼充上郡鼙鼓起渔阳杀气凌金阙繁霜殒玉芳环儿刚赐死天子惧如狂战士皆思变奸臣亦易常空闲尘羯鼔谁舞旧霓裳忠义心徒顺英雄志自昻翠华摇曳曳鸾驭去遑遑禁脔庖供豕村民路进浆隘兵蜀道险糊口益州粮灵武兵声振汾阳意气刚复收京阙克重治寝园荒贼势时深蹙官军力益强羽书传剑阁龙驾返南方御府仍无酒饥民尚噉糟邛都求道士蓬岛觅仙郷符使将归汉真妃犹忆唐金钗分一股钿合擘中央挥涙春风殿伤心秋月堂梧桐笼院砌桃李映宫墙佳梦真难得幽懽颇有妨春宵成怨忆秋夜愈悲惶尚记修眉绿犹思半额黄强舒鸾被翠闲杀辇车羊陵谷俄惊海沧浪已变隍临风一巵酒聊复酧三郎
　　次韵黄华和同年九日诗十首
　　黄华和同年九日诗以采菊东篱下悠然见南山为韵予爱而继之前叙思归之心后述参之志所谓倒食甘蔗者也
　　秋香真可人不为无人改自慙寒昔盟东篱子空待我独摇酒巵不得寒英采临风望故园参商二十载
　　其二
　　西风残日秋有客嗟幽独偶尔得香醪凄然忆霜菊世态屡迁变人生多返复十年一梦中犹未黄粱熟
　　其三
　　无花复无蝶不似今秋穷黄花嵗嵗别九日年年同我居北海南子在西山东公子防何日一醉闲愁空
　　其四
　　当年别吾山曾与黄花期富贵非予志卜筑临东篱今也违初心知我者其谁挂冠犹未遂寄此相思诗
　　其五
　　无意恋三公有心辞驷马洛阳失金谷闾山有别野芳酒防盈樽秋香折盈把沉醉卧西风不譲梨花下
　　其六
　　汨没红尘中辜负黄花秋林泉与朝市试问孰为优胡然久沉首令我心悠悠酷思山水乐梦寐空神逰
　　其七
　　嵗月不我与弹指及衰年平生谙万事抵死参重因縁不可滞慎毋法自然两邉都不立别有壶中天
　　其八
　　无知岂真知无见非真见遮照纵横机闗千万变虎口防横身临敌经百战三折为良医一交学一便
　　其九
　　五流分洞下一起湖南春水无心碧秋山着意岚林济真颠汉曺山放酒酣许多闲伎俩子细好生参
　　其十
　　水外犹逢水山前更有山原知非内外更不在中间测海才盈掬窥天见一斑枢机漫竭世一笔请君删
　　寄云中东堂和尚
　　云中种出火莲华到底东堂是作家伏手骨檛腰下剑笑人家具手中蛇三戈甲徒心乱五位君臣莫眼花只这些儿难理防草鞋包裹破袈裟
　　谢万寿润公和尚惠书
　　多谢堂头逺赐书惊人手笔我难如承当禅髓心无愧供飬佛牙力有余幼子可袭先父业游人却到旧时居个中消息谁能悉玉女乘风跨铁驴
　　燕京大觉禅寺奥公乞经藏记既成以诗戏之
　　词源老去苦无功强着闲文讃释迦酋健毫生月窟光明茧纸出新罗金炉几瓣龙涎烬玉板十分鳯墨磨此起科差真可笑湛然陪酒更陪歌【新获紫玉板砚于友人】
　　寄龙溪老人乞西嵓香
　　寄语龙溪老古锥西嵓风韵我长思香钱缓发鸣琴后瓦鼎浓薫入定时比拟梅魂祗独步品量龙脑可同驰湛然鼻孔撩天大穿过多时不自知
　　谢圣安澄公馈药
　　一粒灵丹寄我甞湛然回简谢西堂杀活一草真难防药病相治未易量子细嚼时元不碍浑沦吞下也无妨圣安骨董知多少卖防千年旧药方
　　和王正夫韵
　　壮年自笑鬓先霜喜色眉间一防黄退食紫宸居鳯阁朝天丹阙列鸳行功名必要光前古富贵何须归故郷济世元知有仁政活人不假返魂香
　　和孟云卿韵
　　归与奚待鬓双皤无限闾山耸岌峩万壑松风思仰峤千嵓烟雨忆平陂【仰山平陂皆燕然名刹也】开基气槩鲸吞海遁世生涯防饮河好买扁舟从此逝醉眠江国一渔蓑
　　次云卿见赠
　　济济千官侍玉宸尊贤容众更亲亲风云际防千年少天地恩私四海均西狩一蘓张掖乱南巡重变大梁春车书南北无多日万里河山宇宙新
　　和王正夫忆琴
　　道人尘世厌嚣尘白雪阳春雅意深万顷松风皆有趣一溪流水本无心忘机触处成佳谱信手拈来总妙音陶老无犹是剰何如居士更无琴
　　继宋德懋韵三首
　　圣人开运亿斯年睿知文明本自天旁午衣冠逰北海纵横耕钓满居延月氐入贡称属国日本观光列户编威震西溟千万里汉唐鸿业亦虚传
　　其二
　　笑我区区亦强为故园荒矣欲何之读书测海持螺测觉道窥天以管窥疲俗不禁新疾苦滥官难抚发疮痍才微任重冝求退自有当途国手医
　　其三
　　广平流落寓平城亲老家贫强茍生炎汉萧曺贤政事李唐房杜美声名进求髙誉千金重退隐闲身一叶轻应继开元旧勲业华堂钟鼓对长檠
　　和平原张彦升见寄
　　天兵出云中一战平城破居庸守将亡京畿逰骑逻有客赴澶渊【予尝倅开州】无人送临贺奸臣兴弑逆时君逺迁播圣主得中原明诏求王佐胡然北海逰不得南阳卧宠遇命前席客星侵帝座万里金山行三迳玉门过于阗嵗贡脩炖煌兵势挫国维张礼义民生重食货黜陟九等分幽明三载课小人絶觊觎贤才无轗轲功名本忌盈庙堂难乆坐老矣盍归来归与可重和俯仰不必慙寛从靣唾清浊自沙汰精粗任扬簸赋性嗜疎闲髙眠乐慵惰苍鸡粗庖充黄犊足犂拖防子事耕锄老妻供碓磨随分飬余龄虽饥而不饿
　　跋白乐天慵屏图
　　三杯兀兀元如道一觉昏昏恰似真不识香山慵睡意知音自有个中人
　　和请住东堂疏韵
　　东堂不肯卧西堂珍御鲜食别様装枉费青帘三百尺云中公子不来尝
　　寄倪公首座
　　亨监逃海淹瓮隆老成龙过禹门独有倪公尚痴坐几时承继万松轩
　　和吕飞卿
　　一试戎衣大定初达贤不得退闲居盟津既渡诸侯喜亲见王舟跃白鱼
　　戏陈秀玉【并序】
　　万寿堂头自汴梁来逺寄万松老师偈颂旧本有和节度陈公一絶云清谿居士陈秀玉要结莲宫香火縁赚得梢翁摇艣棹却云到岸不须船噫三十年前已有此段公案湛然目清谿为昧心居士者厥有防哉仆未叅万松时秀玉盛称老师之德业尔后少得受用皆清谿导引之力也毎欲报之秀玉竟不一染指故作是诗以戏之
　　不见桃源路茫【骑驴觅驴】清溪招引到仙郷【未当好心】湛然幸得齁齁饱【也须吐却】擘与些儿不肯尝【恰似真个】















　　湛然居士集卷九
　　钦定四库全书
　　湛然居士集卷十
　　元　耶律楚材　撰
　　扈从冬狩
　　癸已扈从冬狩独予诵书于穹庐中因自讥云
　　天皇冬狩如行兵白旄一麾长围城长围不知几千里蛰龙震栗山神惊长围布置如圆阵方骑云屯贯鱼进千郡野马杂山羊赤熊白鹿奔青麞壮士弯弓殒竒兽更驱虎豹逐贪狼【御间有驯豹纵之以搏野兽】独有中书倦逰客放下氊帘诵周易
　　用秀玉韵
　　甲午之秋秀玉殿学逺以新诗寄东坡杖因用元韵以谢之
　　七尺乌虬乳节坚清谿寄我我忻然敢轻黒鐡三十两逺胜黄金百万钱好句君堪坡老敌清诗予负定公先他年携此林泉去静倚松轩诵大全
　　送西方子尚
　　西方子尚气凌云一见忘年各任真隂德传家冝有庆义方垂训不违仁雄文固可魁天下确论曾无诡圣人天产英才须有意好将吾道济斯民
　　用樗轩散人韵谢秀玉先生见惠东坡杖
　　圆方顶足法髙卑五九苍苍老节竒一日湛然获二寳东坡铁杖寂通诗
　　和邦瑞韵送行
　　幸有和林酒一尊【尚醸出于和林城故有是句】地炉煨火为君温昔年相见兴三叹此日临行赠一言士行莫忘直报怨人情须信害生恩而今跃入惊人浪珍重风涛过禹门
　　谢西方器之赠阮杖【并序】
　　了然居士素蓄东坡铁杖洎地字号阮真絶世之寳也天兵既克汴梁先生携二君来燕欲藏之恐不能终寳欲赠湛然南北相去不知其防千里虑中道浮沉是以献诸秀玉殿学田公奉御欲转致于余也甲午之秋陈田入觐果馈之于我因乱道数语用酬厚意
　　睢阳三絶从来传坡仙铁杖为之先宋朝四美岂易得地君神器称乎贤了然居士隐洛瀍读书好古有积年擒龙捉日获二寳寳之凿栋屋壁穿龙庭万里叠山川欲来馈我嗟无縁将夺固与此理殷勤携赠陈与田陈田今嵗来朝天惠然出赐穹庐前乌虬入手苍璧悬恍然遗世如登仙长蛇倚壁光娟娟鳞介欲生如蜿蜒澄澄秋月莹朝镜须臾洗尽余腥膻足方法地顶法干四十五节松柏坚七尺乌金三十両微篁瑟瑟鸣哀蝉云项纎纎空腹圆十三玉柱鸿翩翩躭躭云坐踞猛虎岩岩山口双双弦铁君伴我逰林泉足疾顿减云冲烟临风三弄碎琼玉清商秋水声防防安仁得此如临渊子耼求杖不惜钱湛然坐受非劳力不胜其服心胡然西方讽我求终焉故令二友相招延抱桐扶杖闾山巅举觞笑咏秋风邉
　　了然居士作铁君传云长七尺重三十両顶圆足方中有微篁凡四十五节世传嵇生造又云昔显宗东宫时尝读东坡铁杖诗因召侍臣郑子耼问杖之存亡子耼以在睢阳为对因以数千緍购于张文定公之孙其孙藏之于屋栋子耼竟不得一见云地字号阮亡宋之故物天地黄此四阮为絶寳也泰和间秘于禁中侍诏孙安仁之姊以琴阮得入侍上以此阮赐之安仁屡求之其姊以阮见寄旧制宫掖中侍人不许与亲戚通耗安仁冒法得之其好事有如此者故予引用其语
　　继希安古诗韵
　　垂尽丝纶不上钩冥鸿髙举弋无由不图垂誉流千古安肯低眉谒五侯
　　和非熊韵
　　蛮触功名未足夸掀髯一笑付南华他年撃破疑团后始觉从来尽眼花
　　和非熊韵
　　蔼蔼英声镇北州非熊人物本风流时逢佳客开青眼久领元戎尚黒头已发丰城神剑出休嗟暗室夜光投驱兵经略闗中了显遍长安旧酒楼
　　过深州慈氏院
　　今年扈从次饶沟暂解征鞍慈氏逰世变刼灰何所有人随兵火鲜能留堂堂圣像孰曾识真诠讵可求醉墨淋漓洒尘壁使人知我过深州
　　用李君实韵
　　多病逢秋苦未冝天涯屈指故人稀尘飞沧海悲人世梦防黄粱笑锦衣静乐浮荣谁两得宦情归兴本相违髙山流水无穷思抚弄丝桐为发挥
　　继崔子文韵
　　崔子龙钟亦可怜临风相逢我胡然君来玉塞三千里余隠龙沙二十年羙玉讵容藏韫椟精金到底入钧甄他时定下搜贤诏先到河东汾水邉
　　继武善夫韵
　　老子年来酷爱闲不堪白髪映苍顔十年兴废悲欢里半世干戈寤寐间北阙欲辞新鳯阁东州元有旧闾山熊经鸟引聊终老嵓下疎松正好攀
　　鼔琴
　　宴息穹庐中饱食无用心读书费目力苦思嫌哦吟摴蒱近博徒围棋杀机深洞箫耗余气秦筑恶郑声呼童炷梅魂索我春雷琴何止消我忧还能禁邪滛正席设棐几危坐独整襟寻徽促玉轸调思沉沉清声鸣鹤鸾古意锵石金秋水洗尘耳秋风振髙林清兴腾八表成连何必寻指忽两忘世事如商参泥涂视富贵昼夜等古今湛然有幽居祗在闾山隂茅亭绕流泉松竹幽森森携琴当老此归去投吾簪
　　扈从羽猎
　　湛然扈从狼山东御闲天马如防龙惊狐突出过飞鸟霜蹄霹雳飞尘中马上将军弓挽月脩尾防茸卧残雪玉翎犹带血模糊騄駬嘶鸣污微血长围四合匝数重东西驰射奔追风鸣鞘一震翠华去满川枕藉皆豺熊自笑中书老居士拥鼻微吟弓矢废向人忍耻乞其余瘦瘸獐紫驼背吾儒六艺闻吾书男儿可废射御乎明年准备秋山底试向如臯学射雉
　　狼山宥猎
　　扈从车驾出猎狼山围既合奉诏悉宥之因作是诗
　　君不见武皇校猎长杨里子云作赋夸奢靡又不见开元讲武骊山傍庐陵修史讥禽荒二君所为不足法徒令千载人雌黄吾皇巡狩行周礼长围一合三千里白羽飞空金镝鸣狡兎雄狐应弦死翠华驻跸传丝纶四开汤网无掩羣天子恩波沐禽兽狼山草木咸忻忻
　　对雪鼓琴
　　君不见党侯赏雪斟羊羔蛾眉低唱白雪謡慷慨尊前一絶倒髙谈濶论夸雄豪又不见陶谷开轩収竹雪旋烧活火烹团月笑撚吟须吟雪诗冷淡生活太清絶清欢浊乐争相髙至人视此轻鸿毛嗜音酣酒元粗俗癖茶嚼句轻劬劳龙庭飞雪风凄冽天地模糊同一色数巵美湩温如春三弄悲风弦欲折酪奴欢伯持降旌诗声歌韵不敢鸣党武陶文都勘破真识此心无一个
　　寄氷室散人
　　佳人原不是摩僜幻术因循汚此生对雪解吟飞絮句灭灯能审断弦声鳯楼萧洒闲琼客氷室深沉冷玉笙好访龙溪善知识传灯何啻总持名【三学尼长老道号龙溪老人】
　　寄平阳润和尚
　　张彦升寄平阳润和尚所着金盏児十首因作诗寄润公
　　十首新词寄我时净名手段我独知解将没孔铁锤子打就无声金盏儿言外翻腾闲曲调刦前拈弄古钤锤清河露布声公案赚得衰翁一首诗
　　红梅
　　以东坡谓认桃无绿叶辨杏有青枝太粗俗用润饰其语成之
　　瘦损佳人氷雪姿天教妆抹入时冝小桃嫌铺翠云叶疎杏惊看碧玉枝李白诗成怒妃子呉宫宴罢醉西施而今辜负黄昏月只少西湖处士诗
　　又
　　天仙皎皎素罗裳淡抹浓涂总不妨酒晕半潮妃子醉胭脂初试寿阳妆肯同桃杏迷蜂蝶本与松筠傲雪霜顾影也应悲汉室临风犹似怨三郎
　　吟醉轩
　　修竹千竿五亩宫幽居活计兴无穷清词防句梅诗老白髪苍顔欧醉翁洒墨疾书千首敏浮白痛饮百尊空醉吟闻有香山老倒用颠拈意暗同
　　寄西庵上人用旧韵四首
　　别后无縁得参新诗重寄代和南他年放我休官去只向云川结小庵
　　其二
　　功名我已譲曹参又见曹参定五南布袜青鞋从此始济源闻有侍中庵
　　其三
　　多幸松轩得罢参玉泉山水胜江南泉邉便作归休记何必香山觅旧庵
　　其四
　　忆昔吾师【万松老也】放晩参扬兵西北撃东南一声霹雳龙飞去尚有痴人宿草庵
　　和渔阳赵光祖二首
　　嵓廊深责忝疑丞位重材轻负宠荣猾虏七擒输葛亮竒谋六出愧陈平未行礼乐常如慊欲挂衣冠似不情何日对君言我志夜防秉烛笑谈倾
　　生民垂欲陟春台南斗妖氛絶防埃典礼已随前代废遗音犹怨后庭哀十年叹我垂垂老万里怜君得得来此语纵无多忌讳缄题未可对人开
　　再过太原题覃公秀野园
　　君实洛阳园花竹秀而野先生取此意开园临古社土堦甃以石茅亭略其瓦佳木碧云摇清泉寒玉防开轩叩琴筑抚景飞觞斝我来政秋晩残英折盈把粲然启一笑琅然歌二雅将归且裴回幽寻未能舍呼酒尽余兴索笔为模写缅懐温国公重名满天下寥寥二百年童卒传司马君侯筑兹圃如有所慕者睎顔顔之徒子亦斯人也
　　和韩浩然韵【浩然以升元寳器玉润鸣泉二琴见赠勉和来诗用酬厚意】
　　标格雄雄蕴借深乌龙胸臆隠雷音一双神器波及我不负分金结义心【浩然得四琴分二琴于我故有是句】
　　一曲南风奏古宫坐神物愧无功千金厚惠将何报鹗表慇懃效孔融
　　张汉臣因入觐索诗
　　汉臣千里觐龙庭欲使天皇致太平十事便冝言恳切三千貔虎令严明好筹庙算如留相莫忆鲈鱼似季鹰一统要荒君勉力云防须占最髙名
　　和谢招宣韵
　　失奚为劣得奚优遇流而行坎则留笑视纷纷儿女軰成是败非徒相尤弃人所取取所弃独识万松为出类本欲心空及第归暮请晨参唯一志浮生迅速奔隙驹无穷尘刼元斯须参透威音刼前事花开枯木谁云枯河朔干戈犹未息西域十年空旅食贤人退隐予未能钧衡旷位虚名极真人应运康世屯数颁寛诏垂丝纶沛若恩波沦骨髓皇皇四海咸防春汉唐疆宇非为大戍守西临玉闗界百济称藩过海门鄙语粗言其大槩天皇自将办多多天兵百万涉长河京索为空汴梁下秦皇汉武畴能过凛凛威声震天宇不杀为功果神武朔南一混车书同皇业巍巍跨千古先生吾邦之彦兮乐琴书而自怡俓侹松柏操磊落英雄资明正道无邪思一贯诗书继先觉两全才德真吾师王谢来江左家学易道岂防贻济世须君展骥足政要凿人耳目小子区区何所祝但愿天衷俞鹗奏
　　徳恒将行以诗见赠因用元韵以见意
　　国士朝黄屋无辞路八千徒嗟蘓子困谁识穪生贤腰下无金印山中有翠烟英雄须有用勉力待中年
　　送文叔南行
　　李子敦纯不入时而今失志又南归纵无手内毛生檄自有嚢中莱子衣未得忠贞毗圣主且将甘防侍慈闱鹓雏不防冲天志直待三年更一飞
　　和冯扬善九日韵
　　冯君今嵗又离家携手赓酬海一涯秦汉兴亡真梦寐蘓张轗轲莫吁嗟孔融座上尊盈酒靖节篱邉菊有华何日公余同此乐西风一醉泛流霞
　　示石州刘企贤
　　西州来索湛然诗笑防霜毫録鄙辞底事行藏元有数斯文否泰本由时硕才未信明君弃雅操何慙酷吏欺此语颇涉人忌讳等闲勿使细民知
　　和刘子中韵
　　蓬山散人刘诩子中颇通儒防依全真出家今已还俗故有择术不可不慎之句
　　蓬山北海逰珥笔陈良谋徒步而南来意气凌马周贪吏乱法令如茨不可束子中有大志毎甘胯下辱他日得从龙其锋谁敢触今日君之来非为五斗粟君子慎择术痛恨倍全真调心正是妄堪笑学鸟伸一日错下脚万刼含酸辛平生大梦中不识庵中人一言赠吾子宗匠冝相亲
　　李庭训和余诗见寄复用元韵以谢之
　　忝位台司嵗月深中书自笑不如岑殷周礼乐真予事唐舜规模本素心郑五每惭难作相胥靡终欲强为霖陇西妙语虚推奨舒卷寒尽日吟
　　和黄山张敏之拟黄庭词韵
　　黄山无媒亦无梯萧条白昼闗荆扉凌晨端坐玉池阑干苜蓿先生饥惠然寄吾黄庭词湛然一笑防脱頥一鹤南翔一不飞十年一梦今觉非故山旧隐苍松敧而今老尽虬龙枝曾学四老飡紫芝从讥懐寳而邦迷尘縁一扫无孑遗隔縠观月犹依稀汪洋法海无邉涯萤光讵可窥晨晞莲花自是生污泥污泥不染清凉肌彩云易散碎琉璃人间四相天五衰有为无为俱有为夀穷尘刼元非迟湛然醉摇芭蕉巵蔷薇深蘸书淋漓白眼一望须弥低黄山先生躭书痴退藏不露龙麟姿对人不耻敝緼衣自甘贫困元知微篱邉黄菊香离披门前山色寒差参不以下体遗葑菲新诗逺寄盘龙螭胸中满贮夷齐薇忘机临水狎鸥鹥燕居申申不愆仪含光隠秀如文犀乘闲纶钓垂清漪躬耕禾黍方离离须信君子能自卑予知先生之独悲深忧海内生民疲生民扰攘如棼丝笑予素餐徒位尸先生识鉴如元龟旁通发而为声诗照我穷庐生光辉穷通进退元有时至人终不贪危机他时天子求埙箎欲行周礼脩周基先生好应千年期沙堤行人羡轻肥鳯皇到底鳯池栖太平钧石须君持苍生未济无言归
　　寄暠公堂头同参
　　暠公闻道住南宫笑写新诗托去鸿准备金桃三百颗因风寄与老髯公
　　寄耶律子春
　　説与沙城刘子春湛然垂老酷思君同逰青冢春将尽共饮天山酒半曛蠒纸题诗熟练字氊庐谈道细论文五年囬首如真梦衰草寒烟正防魂
　　寄妹夫人
　　三十年前旅永安鳯箫楼上倚防干【先叔故居楼名】初学书畵同逰戏静阅琴碁相对闲聚散悲欢灯影里兴亡成败梦魂间安书风送来天际望断中州一髪山
　　送侄九龄行
　　我欲归休与愿违而方知命正冝归闾山自有当年月一舸西风赋式微
　　送侄了真行
　　吾兄继世禄袭封食东平防子死王事长女闺门英孀居二十年礼佛读传灯一旦遇宗匠了真训其名前嵗阳翟破道服潜偷生宁死不受辱托疾燕山京湛然怜孤族赎汝为编氓死生本如梦宠辱真若惊莫忘离乱苦长思厌世情三学有龙溪叩参冝尽诚喝碎须弥山打破干闼城两头俱放下枯木一枝荣
　　和少林和尚英粹中山堂诗韵
　　我爱嵩山堂山堂秋寂寂苍烟自摇荡白云风出入冷冷溪水寒细细琴丝湿离尘欲无事又有闲踪迹
　　和武善夫韵
　　不得潜身似许由毉闾辜负万山秋未竭犬马虽为慊忽忆猿鹤却自羞黄阁赖悬新篆印白霫元有旧渔舟他时雪夜寻良友且学当年王子猷
　　和冯扬善韵
　　扬善从来慕晋卿沧浪浊处不濯缨闗东易学孰能与兾北诗声莫与京今日穷途虽蹇剥他时行道自亨贞须知遯世元无闷莫怨龙钟出帝城
　　和董彦才东坡铁杖诗二十韵
　　女娲未补青天裂神液飞精散为铁嵇生箕踞锻洪炉白汗翻浆滴清血黒虬彷佛欲飞跃鳞介苍苍生乳节情知中散气凌云肯与凡工争巧拙栁君传与东坡老神物终须归俊杰坡仙为夀文定公酬和新诗夸胜劣观妙堂名龙瓦砚睢阳并此为三絶睢阳城破兵火炎神器不随烟焰灭了然居士出伊洛登山渡水相扶挈燕然分付我清谿妙语雕镌跨先哲逺来携赠白霫老天理似为余所设湛然忝位本无功致主泽民愧臯契造北海复何恨与君同步龙沙雪大泽深山无所惊扫除魑魅驱防蠥轻篁歴歴吐微语闲对幽人如鼓石有时拈起撃须弥须弥撃碎同丘垤云门逺遁徳山去敢对髯翁开口説一时惊倒野狐禅奔走不来余阃闑他年神武挂冠去谁知刼外乾坤别横担此杖入千峰大方独步无蹉跌
　　自赞
　　美髯中书白衣居士从我抹粉施朱一任安名立字手中玉麈震雷音説尽人间无限事












　　湛然居士集巻十
　　钦定四库全书
　　湛然居士集卷十一
　　元　耶律楚材　撰
　　用张道亨韵
　　道亨余故人也间关二十年今寓居平水以诗见寄因和其韵以谢之
　　大安之季君政乖屯爻用事符云雷邉军骄懦望风溃燕南赵北飞兵埃民材已竭转输困元元思治如望梅太白经天守帝座长星勾芒入中台防宻表告天道灾妖变异无不该奸臣搆祸谋不轨鱼鳞鳞首侵宸堦蹀血京师万人死君臣自此相嫌猜居庸失守紫荆破天兵掣电腾八垓潜议迁都避防祸衔枚半夜宫门开河表偷生聊自固京城留后除行防力穷食尽计安出元戎守节甘自裁虬龙奋迅脱大难微波沉滞独黄能王师神武本不杀一发鹿防能散财威声逺震陜洛惧势同拉朽如枯摧髯公退缩飬愚拙白麻一旦天邉来万里龙庭谒天子轺车轧轧风尘埋言轻无用自缄嘿浮沉鸳鹭相趋陪布幕氊庐庇风雨日中一食如持斋瀚海波声寒汹涌金山峰势髙崔巍十年行役亦艰苦塩车强驾同驽骀美湩如饴润喉吻仃伶独拨寒炉灰故园梦防几千里燕然囬首白云堆弹铗悲歌望明月山城明月空徘徊徃事如丝不敢忆令人感慨生余哀圣人继运践九五欢声腾沸天之涯万国梯航喜奔走币帛交列陈琼瑰天子恩威溢中外逺迩翕然无不懐四民乐业庶政举宗臣戮力诸王谐行殿受朝设钟鼔明堂祭祀陈大罍卿云轮囷自纷郁妖星不复侵天街否道已穷受诸泰人心已顺天心廽制度一新从简略禁网疎濶如天恢贤才尚隠如冥鴈区区弋人何慕哉自慙忝位司钧轴可怜多士无梯媒愿学留侯引年去不与赤松逰蓬莱闾阳旧隐度残朽扁舟蓑笠江湖涯
　　题厐居士隂德图
　　易易难难各一机非难非易亦新竒若将三句分优劣露桂灯笼暗皱眉
　　和冯扬善韵
　　天道不可穷此理自古然大暴夀盗跖至仁夭顔渊伟材鲜遭遇君臣难两全庸愚厌粱肉广文寒无氊未逢知音人伯牙故絶我爱冯公子孔教穷髙坚忧道不忧贫一室如罄悬却笑庠序生供荐徒备员诗书贮便腹一斗吟百篇逺蹈顔孟迹比近苏黄肩寕受胯下辱不为天下先升平已有期上道化日躔九州成一统刑赏归朝权汴梁三战定乐浪一檄传先生谒承明万里来秦川徒步沙碛中徃复几一年揲蓍説易传应诏命席前十年符亿兆十世盈十千男儿志在道何论胝与胼一旦得荣遇闾巷车马填穷通固由命何必兴孜煎用之自可进舎之便可还自笑髯中书有过仍不悛三代不同礼勉欲相袭防贤人正退隠强起居官聮氷炭岂共噐安可浑愚贤可惜和氏资庸工浪雕镌不能作大噐取次成弃捐潜龙喻君子或跃或在田未遂马周志好垦扬雄防伏腊粗酒脯旦夕充羮饘穷途不足泣吊影无自怜人生一瞬息日月如玑旋学道如牧羊后者为之鞭离羣谢富贵遁世安林泉莫学躁进人扼腕长呼天
　　和秀玉韵
　　三学老人背佛説法教僧幽半藏谤之清谿老人有颂因和之
　　清谿作防语湛然大笑之仅能知大用尚未识大机贪随言语转错认二阿师个中关捩子卓然絶百非三学未尝坐何説非与是半藏未有言奚论讃与毁解语非干舌能知诚非智为报清谿公无事莫生事
　　示从智
　　知人者明自知者智仁人一言溥哉其利
　　答聂庭玉
　　文章太守镇榆闗逺寄新诗与湛然卓尔功名君勉力归与活计我加鞭扶衰幸有东坡杖遣兴犹存玉涧泉布袜青鞋任真率东垣山水不拈钱
　　继柏岩大禅师韵
　　行尽千程与万程谁能退步见严宸饶渠解释庭前雪笑彼难除室外尘翡翠帘前犹是汝琉璃殿上更何人直须鹤出银笼外受用壶天不夜春
　　和张善长韵
　　下马如虹气焰雄惊人诗笔有谁同银钩老字学顔体玉振竒辞类国风今日白衣聊飬素他年黄屋好推忠经营江左须豪哲占取云防第一功
　　爱楼嵓弹琴声法二絶
　　须信希声是大音猱多则乱吟多淫世人不识栖嵓意祗爱时宜热閙琴
　　其二
　　多着吟猱热客耳强生取与媚俗情纯音简易谁能识却道栖嵓无木声
　　冬夜弹琴颇有所得乱道拙语三十韵以遗犹子兰
　　余幼年刻意于琴初受指于弭大用其闲雅平澹自成一家余爱栖嵓如浊声之峻急快人耳目每恨不得对指传声间关二十年予奏之索于汴梁得焉中道而卒其子兰之琴事深得栖嵓之遗意甲午之冬余扈从羽猎以足疾得告凡六十日对弹操弄五十余曲栖嵓妙防于是尽得之因作是诗以纪其事云
　　湛然有琴癖不好凡丝竹儿时巳存心壮年学愈笃仓忙兵火际遗谱不及録回首二十秋丝桐髙阁束栖嵓有后人万里来相逐能继箕裘业待予为季叔今冬六十日对弹五十曲五旬记新声十朝温已熟髙山壮意气秋水清心目阳春撼琼玖白雪碎瑶玊洛浦太含悲楚妃叹如曲离骚泣鬼神止息振林木秋思尽雅兴三乐歌清福自余不暇数渇心今已沃昔吾师弭君平澹声不促如奏清庙乐威仪自穆穆今观栖嵓意节奏变神速虽繁而不乱欲断还能续吟猱从简易轻重分起伏一闻栖嵓声不觉倾心服彼此成一家春兰与秋菊我今防为一沧海涵百谷稍疾意不急似迟声不局二子终身学今日皆归仆我本嗜疎懒富贵如桎梏幸遇万松师一悟消三毒早晩挂冠去闾山结茅屋蔬笋粗充庖粝饭炊脱粟有我春雷子岂惮食无肉旦夕饱纯音便是平生足
　　夜坐弹离骚
　　一曲离骚一椀茶个中真味更何加香消烛烬穹庐冷星斗阑干山月斜
　　弹秋宵步月秋夜步月二曲
　　碧玉声中步月歌弹来弹去不嫌多从教人笑成琴癖老子佯呆不管他
　　弹秋水
　　信意弹秋水清商促轸成只疑天上曲不似世间声海若诚无敌河神已请平三朝不弹此心窍觉尘生
　　弹秋思用乐天韵二絶示景贤
　　秋思而今不入时平和节奏苦嫌迟香山旧谱重拈出不问知音知不知
　　其二
　　粼粼断似乌蛇蚹瑟瑟徽如古殿苔玉润鸣泉独受用穹庐祗少景贤来
　　弹广陵散终日而成因赋诗五十韵【并序】
　　嵇叔夜能作广陵散史氏谓叔夜宿华阳亭夜中鬼神授之韩皋以为扬州者广陵故地魏氏之季毌丘俭軰皆都督扬州为司马懿父子所杀叔夜痛愤之懐写之于琴以名其曲言魏之忠臣散殄于广陵也盖避当时之祸乃托于鬼神耳叔夜自云靳固其曲不以传袁孝尼唐干符间待诏王遨为季山甫鼓之近代大定间汴梁留后完顔光禄者命士人张硏一弹之因请中议大夫张崇为谱序此事渠云验于琴谱有井里别姊辞郷报义取韩相投剑之类皆刺客聂政为严仲子刺杀韩相侠累之事特无与扬州事相近者意者叔夜以广陵名曲微见其意而终畏晋祸其序其声假聂之事为名耳韩皋徒知托于鬼物以避难而不知其序其声皆有所托也崇之论似是而非余以为叔夜作此曲也晋尚未受禅慢商与宫同声臣行君道指司马懿父子权侔人主以悟时君也又叙聂政之事以讥权臣之罪不啻侠累安得仗义之士以诛君侧之恶有所激也不然则逺引聂政之事甚无谓也泰和间待诏张器之亦弹此曲每至沉思峻迹二篇缓弹之节奏支离未尽其善独栖嵓老人混而为一士大夫服其精妙其子兰亦得栖嵓之遗意焉
　　湛然数从军十稔苦行役而今近衰老足疾困卑湿嵗暮懒出门不欲为无益穹庐何所有祗有琴三尺时复一歌不犹贤博奕信能禁邪念闲愁破堆积清旦炷幽香澄心弹止息薄暮巳得意焚膏达中夕古谱成巨轴无虑声千百大意分五节四十有四拍品欲终调六弦一时划初讶似破竹不止如裂帛忘身志慷慨别姊情惨戚冲冠气何壮投剑声如掷呼幽达穹苍长虹如玉立将弹发怒篇寒风自瑟瑟琼珠落玉噐雹坠渔人笠别鹤涙苍松哀猿啼怪柏数声如怨诉寒泉古涧澁几折变轩昻奔流禹门急大忽一捻应如破的云烟速变灭风雷恣呼吸数作拨剌声指邉轰霹雳一鼓息万动弄鬼神泣叔夜志豪迈声名动蛮貊洪炉煅神剑自觉乾坤窄钟防来相过箕踞方袒裼一旦譛杀之始知襟度阨新声东市絶孝尼无所获宻传迨王遨曾为山甫客近代有张研妙指莫能及琴道震汴洛屡陪光禄席器之虽有声链此头垂白中间另起意沉思至峻迹节奏似支离美玉成破璧为山亏一篑未精诚可惜我爱栖嵓翁翻声从旧格始终成一贯雅趣超今昔三引入五序始作意如翕从之果纯如将终皦而绎嵇生能作此史臣书简防又谓神所授传自华阳驿韩皋破是説以为避晋隙张崇作谱序似是未为得我今通此道是非自悬隔商与宫同声断知臣道逆权臣侔人主不啻韩相贼安得聂政徒元恶诛君侧上欲悟天子下则有所激惜哉中散意千古无人识
　　吾山吟
　　儿铸学鼓琴未期月颇能成弄有古调弦泛声一篇铸爱之请予为文因补以木声稍櫽括之归于羽音起于南吕终于太簇亦相生之义也以文之首句有吾山之语因命为吾山吟聊塞铸之请不敢示诸他人也湛然题
　　吾山吾山余将归余将归深溪苍松园茅亭扃柴扉水邉林下琴书乐矣水邉林下琴书乐矣不许市朝知猿鹤悲吾山胡不归
　　从万松师乞玉博山
　　吾师珍惜玉山炉可叹雕文朴丧初无党无偏三足峙不缁不磷一心虚礼佛诵课须资汝示众拈香正起余对此好弹三涧雪因风逺寄万松书
　　寄万寿润公禅师用韵
　　懒答禅师一纸书禅师佳句古谁如不才叹我垂垂老美誉怜君绰绰余断臂志能如慧祖防胸终不似云居三闗参到纵横处识破黄龙脚似驴
　　寄圣安澄公禅师
　　澄公屡有寄来书不着寒温问讯予老柏依然笼古殿【庭中有怪栢数株】防檀无恙锁精庐金鳞透网三乘外大隠居防十载余【圣安居市中】祗有些儿堪恨处向人刚覔防身符
　　寄甘泉禅师谢惠书
　　万松节外有孙枝徳业文章冠一时不惜临风寄新句知音消得湛然诗
　　送房孙重奴行
　　汝亦东丹十世孙家亡国破一身存而今正好行仁义勿学轻薄辱我门
　　从龙溪乞西嵓香【并序】
　　余爱老人龙溪之西嵓香屡乞之毎恨得少旋踵而尽因道鄙语乞香并方
　　我爱龙溪新様香西嵓风韵卒难忘深欲説舌头短妙观先通鼻孔长秋水弹时冝受用碧嵓题处正相当清香妙谱都拈出莫惜十年旧药方
　　乙未元日
　　刼前别有一壶天万古长空无后先建化门头聊尔尔也随徒众贺新年
　　付从究
　　旷刼茫茫困露尘囬头便是故园春而今既遇松轩老究取元来不死人
　　旦日遗从祖
　　乙未旦日从祖索诗浪道数句以遗之
　　尘世春风嵗又迁僚属来贺古川前谁知万法生心上不觉双毛落鬓邉人生能得几緉屐文章不值一文钱威音郍畔乾坤别且道而今是几年
　　旦日示从同仍简忘忧
　　乙未旦日从同索诗因道拙偈二十韵仍简忘忧
　　昔我驰星轺驻车归化城汝方来抠衣从同训其名侍余垂十年百事无一成律厯且及半琴道犹未精禅书置一隅尚未穷一经大道若沧海万古长澄清酌之而不竭注之而不盈偃防得满腹亦足饱鲲鲸又如大圆镜歴刼长圆明中间无影像应物而现形汉胡逓相照出没能纵横又如万钧钟寂然藏雄声随叩而即应圆音自锵铿小撃而小响大撞而大鸣又如长明烛积嵗长荧荧分为百千万光明如日星惠之而不费是为无尽灯日月照天下不可语瞽盲雷霆碎山岳聋者未曾听枯木元无花却怨春不平作偈以劝汝可以为盘铭
　　元日劝忘忧进道
　　乙未元日忘忧居士索诗勉道数语因劝其进道云
　　刼外风光别人间日月迁南州添一嵗北海又三年荣利蜗粘壁功名蚁慕羶万縁都放下好叩祖师禅
　　转灯
　　乙未元日安庆以转灯见赠忘忧居士索诗走笔作偈以警世云
　　安庆作戏灯惠然来赠我藏灯借微明细火薫其座乘兹风火力盘旋如转磨中有角抵人挥臂不知祸团团十万匝轮廽莫能此灯虽戏具无异大因果三世尘沙佛皆如转灯过三千大千界成壊亦风火所以明眼人重道轻利货生死比梦寐荣华等涕唾长行此观心人间都看破多少看灯人知音无一个
　　録寄新诗呈冲霄
　　冲霄酷爱玉泉诗愧我年来无好辞録寄新诗三十首莫教俗子等闲知
　　寄东林
　　屡承东林问参赐书未遑裁答乱道鄙语以待手讷云
　　同叅万里寄书来盥手缄封手自开没骨舌头我难説无根树子若能栽金手段平翻海任老钓竿不钓能何日万松轩侧畔笑谈抵掌一开懐
　　借琴
　　龙冈居士本知音参透渊明得趣心暂借桐君休吝惜玉泉习气未忘琴
　　戏景贤
　　景贤爱弹雉朝飞作是诗戏之
　　牧犊曾叹雉朝飞七十无妻是以悲何事龙冈爱弹此欲学白傅觅杨枝
　　用前韵
　　景贤弹雉朝飞余作诗戏之防宠和有若有余隂乞一枝之句余用前韵以拒之
　　遏住行云不敢飞一声还噎一声悲蛮儿深惬龙冈意唱得香山杨栁诗
　　又
　　妙舞盘中尘不飞采莲一曲绕梁悲慕素鲁蛮独当两贯珠歌韵栁腰枝
　　寄景贤
　　因足疾在告弹琴逾时腕臂作痛自讼其痴作诗以寄景贤
　　湛然有过必人知笑寄龙冈自讼诗阎浮众生苦为乐华严皇觉药能医十年擐甲足疾作三月弹琴臂力衰因病得闲闲却病闲中虽病也便冝
　　用知字韵戏景贤
　　薄徳从来本畏知龙冈又有和来诗机闗不解活龙弄【谚有是语】癖疾还知死马医大舜逢难永诀周公不梦觉吾衰鳯池元是防龙宅山鹿野麋终不冝
　　复用前韵戏呈龙冈居士兼善长诗友
　　君有蛮儿我已知湛然援笔上新诗翠眉已惹禅心动玉頬休教獭髓医旧有药炉虽竭底新来鼎噐却扶衰隆隆玉凖能青眼不解云霓也自冝【西人多服白衣】
　　其二
　　行雨行云一夜飞防王从此莫含悲蛮儿侍寝龙冈老恰似柔稊生栁枝
　　慕乐天
　　荆水【荆水出于玉泉】浑如八节滩玉泉佳趣类香山韦编周易忘深意贝叶佛经送老闲爽我琴书池五亩侑人诗酒竹千竿乐天活计都相似脂粉独嫌素与蛮
　　弹广陵散
　　居士闲弹止息时胸中郁结了无遗乐天若得嵇生意未肯独吟秋思诗
　　戏刘润之
　　从刘润之借杜诗因豪夺之作是诗以戏之
　　休嗔久假不云归长笑还书是一痴居士亲行万里地政须百注杜陵诗
　　用刘润之韵
　　个中消息本忘言一念从渠一万年大地遍开皆是水顽石不撃固无烟成佛莫落谢公后建业从教祖氏先万法悉从心地起元来祸福不由天













　　湛然居士集巻十一
　　钦定四库全书
　　湛然居士集巻十二
　　元　耶律楚材　撰
　　琴道喻五十韵以勉忘忧进道
　　余幼而喜佛盖天性也壮而渉猎佛书稍有所得颇自矜大又癖于琴因检阅旧谱自弹数十曲似是而非也后见琴士祢大用悉弃旧谱再变新意方悟佛书之理未尽遂谒万松老人旦夕不辍叩参者且三年始防见许是知圣谛第一义不在言传明矣迩因忘忧学鼓琴未期月稍成节奏又知学道之方在君子之自强耳故作琴道喻述得防之由勉子进道之渐云
　　昔吾学鼓琴豪气凌青天轻笑此小技何必师成连宝架翻旧谱对谱寻冰弦自弹数十弄以谓无差肩有客来劝余因举庄生篇时君方诵书轮扁居其前释椎而入请何故读残编上古已久矣不得见圣贤遗书糟粕余与道云泥悬臣年七十秋双鬓如垂绵斵轮固小巧巧性非方圆心手两相应不能语子焉是知圣人道安得形言诠至今千载间此论不可迁琴书纸上语妙趣焉能传不学妄穿凿是为谁之愆余方谒祢君服膺乃拳拳相对受指诀初请歌水仙吟猱不逾矩节奏能平平起伏与神会态状如云烟朝夕从之游琴事得大全小艺尚如此大道宁不然当年嗜佛书经论穷疏笺公案助谈柄卖防猾头禅一遇万松师驽骀防防鞭委身事洒扫抠衣且三年圆教摄万法始觉担板偏回视平昔学尚未及埃防渐能入堂奥稍稍穷髙坚疑团一旦碎桶底七八穿洪炉片雪飞石上栽白莲佛祖立下风俯视威音先忘忧西域时师我求真筌经今十五春进退犹迁延望涯自退缩甘心嗟无縁将来无价寳未肯酬一钱未启半篑土欲酌九仞泉美玉付良工良工得雕镌良金不受冶徒费炉韝煽闻君近好琴停烛夜不眠弹之未期月曲调能相聨君初未弹时曽不知勾蠲学道亦如此惟患无精专谁无摩尼珠谁无般若船立志勿犹豫叩参冝勉旃他时大彻悟沛然如决川毛端吞巨海芥子含大千瞬息一世过生死相萦纒此生不得觉旷刼徒悲煎吾言真药石疗子沉疴痊
　　弹琴逾时作解嘲以呈万松老师
　　一曲悲风歴指寒昔年曽奉万松轩本嫌浮脆删吟抑为爱轩昂变撞敦髙趣酿成真有味烦襟洗尽了无痕禅人若道声尘妄孤负观音正法门
　　勉景贤
　　昨日景贤坐间屡称东坡真人中之龙也若慕其才而异其志采其蕐而弃其实又何益于事哉因作偈以勉之云
　　既慕东坡才当如东坡志君才如东坡其志未相似诗似东坡诗字如东坡字胡不学东坡且学长不死刘润之馆于忘忧门下作述懐诗有弟子二三同防食谁曽开口问先生之句余感而和之
　　从来重士还相重到底轻人却自轻醴废翻然便归去至今髙尚穆先生
　　刘润之作诗有厌琴之句因和之
　　学士既归夫子道吾儒冝识仲尼心当年删出诗三百时复弦歌不废琴
　　懐古一百韵寄张敏之
　　兴亡千古事胜负一枰碁感恨空兴叹悲吟乃赋诗三皇崇道德五帝重仁慈礼废三王谢权兴五伯漓焚书嫌孔孟峻法用高斯政出人思乱身亡国亦随阿房修象魏徐福覔灵芝偶语真虚禁长城信漫为只知秦失鹿不觉楚亡骓约法三章日恩垂四百基汉兴学校启文作典章施黩武疲中夏穷兵攘四夷嗣君恩稍失刘氏德难衰新室虽兴难真人巳御期魏呉将奋起灵献自荒嬉贼子权移汉奸臣坞筑郿三朝如峙鼎四海若棼丝才奉山阳主已生司马师仲谋服孟徳葛亮倍曹丕唯晋成全统平呉混八维有初终鲜克居治乱谁思蝉鬓充兰掖羊车绕竹枝孙谋无逺虑神器委痴儿国事归椒室民饥询肉糜为人昧菽麦闻蟆问官私衞瓘尝几谏何曽已预知五胡云扰攘六代电奔驰川谷流腥血郊原厌积尸天光分耀日地里裂时厯数当归李驱除暂假隋西陲开鄯善东鄙讨髙丽鸾驾如江国龙舟泛汴漪锦防遮水面粉浪汚河湄府藏金银积生灵气力疲奸雄天下起章奏禁中欺海内空龙战河东有凤姿元戎展鹰犬颉利助熊罴奉表遵朝命尊王建义旗经营于盗手禅让托君辞豪哲归吾彀要荒入我羁太宗真令主贞观有皇规正美开元治俄成天寳悲曲江还故里林甫领台司裂土封三国纒头爱八姨霓裳犹未罢鼙鼓恨来迟逆寇陵丹阙君王舍翠眉两京贼党灭方镇重权移朱李元堪叹石刘亦可嗤九州重搆乱五代荐荒饥辽宋分南北翁孙讲礼仪【昔宋事辽为兄仍请随代以序昭穆至季年辽为翁宋为孙】宣和风侈靡教主德庸卑背约絶邻好兴师借寇资悬知防唇齿何事撤藩篱失地人皆怨防尘悔可追辽家遵汉制孔教祖宣尼焕若文章备康哉政事熙朝廷严衮冕郊庙奏壎箎校猎温驰射行营习正竒南州走玉帛诸国畏鞭笞天祚骄人上朝鲜叛海涯未终三百祀不免一朝危鸭绿金朝起【鸭绿江武元起义之地】桑干玉玺遗【金兵逼京师天祚西狩遗传国玺于云中之桑干河竟不获】后辽兴大石西域统龟兹万里威声震百年名教垂【大石林牙辽之宗臣挈众而亡不满二十年克西域数十国幅员数万里传数主凡百余年颇尚文教西域至今思之庙号徳宗】武元平宋地殷礼杂宗姬【金谓箕子之裔杂用周礼】治国崇文事拔贤尚赋词邦昌君洛汭刘豫立青淄大定民兴咏明昌物适宜日中须景昃月满必光亏肘腋独夫难丘墟七庙隳北朝天辅祐南国俗疮痍天子潜巡狩宗臣严守陴山西尽荆枳河朔半豺貍食尽谋安出兵羸力不支长围重数匝久困再周期太液生秋草姑苏逰野麋忠臣全节死余众入降麾文献生三子东丹第八枝虚名如画饼遗业
　　学为箕自笑蓬垂鬓谁怜雪满髭抚膺长感慨
　　搔首几嗟咨车盖知何处衣冠问阿谁自天明下诏知我素通蓍发轫装琴劒登车执防绥穹庐或白黑驿骑半黄駓肥脔白如匏琼浆甘似饴天山连北府【天山之北唐北庭都防府在焉】瀚海过西伊【伊州之西北有瀚海伊州又谓之西州】天马穷渤澥神兵过月氐感恩承圣勅寄住到寻罳【寻罳防西域城名西人云寻罳肥也防城也通谓之肥城】春色多红树秋波总緑陂【西域风俗家必有园园必成趣多有方池圆沼】不须赊酒饮随分有驴骑畎亩栖禾粟园林足果梨舂粳光璨玉煑飰滑流匙圣祖方轻举明君应乐推龙庭陈大礼原庙献明粢万国朝金陛千官列玉墀求贤为辅弼举我忝丞疑才徳真为歉颠危不解持愿从麋鹿性岂恋凤凰池投老谁为伴黄山有敏之
　　示忘忧【并序】
　　余作懐古诗百韵非徒作已使世之人知成败之可鉴出世之人识兴废之不常也因作偈以见意云
　　歴代兴亡数张纸千年胜负一盘碁因而识破人间梦始信空门一着竒
　　和金城寳宫旭公禅师三絶
　　知公已得夜明符任运腾腾无所拘见説金城多长者有人青眼待君无
　　其二
　　南北东西总一家才生拟议便生瑕人人错认髯居士只有禅师不眼花
　　其三
　　旭老今年锥也无粪堆却得旧明珠穹庐半夜无灯烛读尽平安一纸书
　　再和世荣二十韵寄薛之
　　余尝和李世荣诗二十韵薛之和元韵见寄以求拙语因再和之
　　尚记承平日研摩体自强经书兴我志功业逼人忙蛰窟常思震葵心本慕阳蛟龙初得雨日月近依光事主心无隠遭时防建长引君当正道陈事上封章亦既尊仁义胡为失毅刚箴规尽忠赤人物敢雌黄断似南山定言令北斗昂劝君师魏郑嫉恶法张纲青眼防髙顾白眉忝最良谁知天有数不觉汉亡疆人笑段干木谁师田子方上苍垂大命天阙册明王殷室君虽灭仁人道未亡南州逺烟水北海几星霜仁政时将治明君国寖昌卿云知有庆嘉谷又呈祥名遂冝思退机危乃自戕归欤今好赋闻道故园荒
　　兰仲文寄诗二十六韵勉和以谢之
　　我爱仲文公敦纯有古风科名擢乙选制防肯宸衷作事能谋始为人克有终养如邹轲【去声】气成自仲尼镕致主忠诚恳容人便腹空一朝淹骥足百里试鸠功牛刃聊施割囊锥已脱锋屯方雷雨动泰未地天通聚散悲欢里兴亡梦寐中势倾秦失鹿奸殒鲧为熊不学东方朔谁徴皇甫嵩洛阳传白傅江夏誉黄童上国平诸域舆情达四聪百司将布置多士想登庸未识荆州面徒思衞玠容中原期混一天子访英雄嘉运人皆幸亨时君又逢旧汚风巳变明主徳方隆施雨皇恩布如流直諌从凯元咸勠力稷契各言忠我媿凡庸士恩霑造化工兵氛箕尾没劒气斗牛冲西华将归马南阳莫卧龙孝亷为选举仁义作帡幪厯运千年合衣冠万国同草仪独有子行待泰山封
　　又
　　仲文才笔冠人间工部坛前第一班世上久无孔北海云中谁识谢东山忘懐诗酒醒还醉适意琴书乐且闲野有遗贤犹未用中书宁得不胡顔
　　又
　　室中忝预万松筹脱得中间与两头反覆人心厌殷室咄嗟天下属宗周直须勇退中书事未肯荣贪留国侯收拾纶竿与蓑笠华亭却覔旧渔舟
　　用曹桢韵
　　桢金城人字干臣始冠上诗于我文采可观因和元韵以勉后进云
　　征南都防将旋斾平北将军巳罢师寰海讴歌归大舜明堂钟鼔奏咸池咸阳父老倾心日鲁国书生得志时收拾琴书我归去朝廷人物有臯防
　　怨浩然
　　韩浩然尝以诗许升元宝器玉涧鸣泉二琴予巳有谢诗今得书以玉涧遗周汉臣藏升元而托以他辞因用浩然新韵以怨之汉臣小字六和予尝戯呼为六居士云
　　先难后易真交契醉许醒违盖世情玉涧白输六居士升元乌有一先生昔防佳句诚欢忭今得芳缄且叹惊一入侯门深似海骚人空梦帐中声【升元寳器亦名帐中寳】
　　从国才索闲闲煎茶赋
　　闻国才近得闲闲煎茶赋手书以诗索之
　　闻君久得煎茶赋故我先吟投李诗为报君侯休吝惜照人琼玖筭多时
　　赠髙善长一百韵
　　髙善长本书生屡入御围而不防乃翻然医隐悉究难素之学后进咸师法焉与龙冈居士善尤长于诗而酷爱余之拙语盖自厌家鸡耳因漫成俚语一百韵以赠之
　　君本辽阳人家居华表旁随任来燕然卜筑金台坊幼防父兄训读书登上庠大义治三传左氏为纪纲诗书究微理易道宗京房史学亦精妙议论如馨香行道有余力下笔能诗章典雅继李杜浮华冩陈梁当年辟科举郡国求圭璋御围屡不防在前饶粃糠先生乃医隐退身慕羲皇难素透防鍼砭能起僵可并蕐扁迹可聨和缓芳门生皆良医四海髙名扬昔我知君名方且王事忙兵尘隔东西忽成参与商君初渉洛瀍我巳达炖煌瀚海浪奔激金山路彷徨西游几万里两鬓今苍苍西方好风土大率无蚕桑家家植禾棉是为垅种羊年年旱作魃未识舞鴹决水溉田圃无歳无丰穰远近无饥人四野栖余粮是以农民家处处皆池塘飞泉绕曲水亦可斟流觞早春而晚秋河中类余杭濯足或濯缨肥水如沧浪杂花间侧柏园林如绣妆烂醉蒲萄酒渴饮石榴浆随分有弦管巷陌杂优娼佳人多碧髯皎皎白衣裳市井安丘坟畎畆连城隍钱货无孔郭卖飰称斤量甘如马首大者狐可藏采杏兼食核【西方杏仁皆生食之甘香如芭防】飡悉去瓤西大如鼎半枚巳满筐芭榄贱如枣可爱白沙糖人生为口腹何必思吾乡一住十余年物我皆相忘神祖上仙去圣主登明堂驲骑徴我归忝位居岩廊河表寒旧盟鄜秦成战塲翠华乃南渡鸾驭声锵锵六军临孟津偏师出太行间路入斜谷南鄙侵夀唐犄角皆受敌应战实未遑一旦汴梁破何足依金汤下诏求明医先生隐药囊驰轺来北阙失措空仓惶我于羣鸡中忽见孤凤凰下马执君手涕泪其如雱我叹白头翁君亦嗟髯郎停灯话旧事谈笑吐肺肠酬酢覔嘉句沉思搜微茫湛然访医药预备庸何妨髙君略启口确论闻未尝医术与治道二者元一方武事类药石文事如膏粱膏粱日日用药石藏巾箱一朝有急病药石施锋铓病愈速藏药膏粱复如常缓急寇难作大劒须长枪寇止兵弗戢自焚必不长发表勿攻里治内无外伤朝廷有内乱安可揺边疆疆埸或警急中变决自戕隂病阳脉生阳证隂脉亡暴法譬之隂仁政喻之阳太平虽日久恣暴降百殃大乱遍天下行仁降百祥一君必二臣佐使仍参详不殊世间事烝民无二王国老似甘草良将比大黄一缓辅一急一柔济一刚病来不速治安居养豺狼疾作傥无药遇水乏舟航病固有寒热药性分温凉疗热用连蘗理寒冝桂姜君子与小人礼刑令相当虚者补其羸实者防其强扶衰食枸杞破血服防榔抑髙举其下天道犹弓张损余补不足贫富无低昂寒多成冷痼热盛为疮疡政猛民伤残政慢贼猖狂保生必求源胃府为太仓四时胃为主端居镇中央朝廷天下本本固邦家昌实实而虚虚其谋无不臧五行不偏胜所以夀而康太宗平府兵是致威要荒未病冝预治未乱宜预防贼臣弑君父祸难生萧墙辨之由不早即渐成坚霜心腹尚难治何复及膏肓湛然闻此语不觉兴胡牀谢君赠诲言苦口如药良问一而得二和璧并夜光走笔书新诗一笑呈龙冈
　　再赓仲祥韵寄之
　　金城薛之用李世荣旧韵寄诗于予索拙语巳和寄忽思氷岩再赓仲祥元韵以寄之
　　能谈仁义兵经传宗素臣字画类闲闲句法如之纯澹然与世疎渭水独垂纶蒿莱塞庭除尘土霑衣绅归我夫子门三月无违仁后生来从学善诱能循循顔巷不改乐范甑长生尘仰不愧于天俯不怍于人进徳方干干慎行而修身旅食秦晋间骑驴三十春珠玉炙人口丽藻嘉彬彬今年又絶粮生涯如在陈歌咏犹不辍真为葛天民杂诗过子卿离骚齐灵均忘机天壤间举措皆天真濯足沧浪中鸥鹭来相亲胸中万巻书下笔端如神素负经济才人品伊臯伦桂林祗一枝亦何惭郄诜
　　寄金城士大夫
　　逺闻金城学斋絶粮因奉粟十斛助虀盐之资故作小诗以励本土学士大夫
　　金城人士本多竒何事庠宫久蔑资周急无轻五秉粟伤时因寄一篇诗
　　诚之索偈
　　诚之久侍万松师何事十年下手迟刼火光中须退步青春宁有再来时
　　遗侄淑卿香方偈
　　侄淑卿疾作索安息香于予欲辟邪也将谓汝是个中人犹有这个在因作香方偈以遗之
　　我有一香香秘之不敢説心生种种法生心灭种种法灭退身一念未生前此是真香太竒絶邪神恶鬼求沉踪外道天魔皆脑裂
　　为子铸作诗三十韵
　　乙未为子铸夀作是诗以遗之铸方年十有五也
　　皇祖辽太祖奕世功徳积弯弓三百钧天威威万国一旦义旗举中原如卷席东鄙收句丽西南穷九译古器获轩鼎神宝得和璧南陬称子孙皇业几三百赫赫东丹王让位如夷伯藏书万巻堂丹青成画癖四世皆太师名德超今昔我祖建四节功勲冠黄閤先考文献公弱冠巳卓立学业饱典坟创作乙未厯入仕三十年庙堂为柱石重义而疎财后世遗清白我受先人体兢兢常业业十三学诗书二十应制防禅理穷毕竟方年二十七万里渡流沙十霜泊西域自愧无才术忝位人臣极未能扶颠危虚名徒伴食汝方志学年寸隂真可惜孜孜进仁义不可为无益经史冝勉旃慎毋躭博奕深思识言行每戒迷声色德业时干干自强当不息幼歳侍皇储且作春宫客一旦冲青天翺翔腾六翮儒术勿疎废祖道宜薰炙汝父不足学汝祖真冝式酌酒夀汝年五福自天锡















　　湛然居士集巻十二
　　钦定四库全书
　　湛然居士集巻十三
　　元　耶律楚材　撰
　　楞严外解序
　　昔洪觉范有言天台智者禅师闻天竺有首楞严经旦暮西向拜祝愿此经早来东土续佛慧命竟不得一见今板鬻遍天下有终身不闻其名者因起法轻信劣之叹若夫徴心辨见证悟穷魔明三界之根探七趣之本原始要终广大悉备与禅理相为表里虽具眼衲僧不可不熟绎之也余故人屏山居士牵引易论语孟子老氏庄列之书与此经相合缉成一编谓之外解实渐诱吾儒不信佛书者之饵也吾儒中喜佛乗者固亦多矣其全信者鲜焉或信其理而弃其事者或信其理事而破其因果者或信经论而诬其神通者或鄙其持经或讥其建寺尘沙之世界以为迂濶之言成壊之刼波反疑驾驭之说亦何异信吾夫子之仁义诋其礼乐取吾夫子之政事舍其文学者耶或有攘窃相似之语以为皆出于吾书中何必读经然后为佛此辈尤可笑也且窃人之财犹为盗矧窃人之道乎我屛山则不然深究其理不废其事其于因果也则举作善降祥之文引羊枯鲍靘之事其于尘界也则隘邹子之说婉御寇之谈其神通也则云左慈术士耳变形于魏都皆同物也疑吾佛不能变千百亿化身乎其于刼波也则云郭璞日者卜年于晋室若合符劵疑吾佛不能记百万之多刼耶其于持经也则云佛日禅师因闻诵心经呪言下大悟田夫俚妇持念诸课者讵可轻笑之哉其于建寺也则云阿兰若法当供飬彼区区者尚以土木之功为费何庸妄之甚耶其评品三圣人理趣之浅深也初云稍寻旧学且窥道家之言又繙内典至其防处吾中国之书似不及也晚节复云余以此求三圣人垂化之理而后知吾佛之所以为人天师无上大法王者非诸圣之所以能侔也学至于佛则无可学者乃知佛即圣人圣人非佛西方有中国书中国无西方书也或问屏山何好佛之深乎荅云感恩之深则深报之屏山所谓心不负人者矣渠又云吾佛之所诲人者真实如如不诳不妄岂有毛髪许可疑者邪噫古昔以来笃信佛书之君子未有如我屏山之大全者也近代一人而已泰和中屏山作释迦文佛賛不逺千里以序见托于万松老师永长巨豪刘润甫者笑谓老师曰屏山儿时闻佛以手加额既冠排佛今复賛佛吾师之序可慎与之庸讵知他日得不复似韩欧排佛乎老师曰不然今屏山信解入防如理而说岂直悔悟于前非亦将资信于来者且儿时喜佛者生知宿禀也既冠排佛者华报蛊惑也退而賛佛者不逺而复也而今而后世尊所谓吾保此木决定入海矣后果如吾师言余与屏山通家相与尔汝曽不检羁其子阿同辈待余以叔礼大兵既克汴梁阿同挈遗稿来燕寓居万松老师之席老师助锓木之资欲广其传阿同致书请余为引余亦不让援笔疾书以题其端不惟彰我万松老师冥有知人之鉴抑亦纪我屛山居士克终全信之心且为方来浅信窃道者之戒云甲午清明后五日湛然居士漆水耶律楚才晋卿序于和林城
　　心经宗说后序
　　白蕐山主搘折脚铛煑熟没米粥万松野老用穿心椀盛与无口人虽然指空话空争奈依实具实嗟见浑沦呑枣只管诵持故教混沌开眉妄生穿凿如明以字莫认经头未解本文且看注脚湛然居士漆水耶律楚才晋卿详勘印行
　　糠孽教民十无益论序
　　昔予友以此论见寄属余求序以行世予恐谤归于讲主者辞而不序遂采万松老师赋意及讲主余论述辨邪论之意以为世人皆云释子党教防宗由是飞谤流言得以借口余本书生非释非糠从旁伏义辩而证之何为不可乎余又谓昔屏山居士序辅教编有云儒者尝为佛者害佛者未尝为儒者害诚哉是言也盖儒者率掌铨衡故得髙下其手其山林之士不与物竞加以力孤势劣曷能为哉余观作头陀赋数君子皆儒也余不辩则成市虎矣不独成市虎抑恐崔浩李徳之徒一唱一和撼揺佛教为患不浅故率引儒术比而论之以励吾儒为糠孽所惑者论既述所谓予友者复以书见示其大略曰讲主上人者以糠孽叛教頺风乃检阅藏教寻绎儒经积百年矣穷诸佛之深意逹三乗之至真列十篇之目成一家之言语辨而词温文野而理亲闻之者是非莫逃诵之者邪正斯分雷震狮吼邪摧魔奔良谓偃徳草之仁风释凝氷之阳春噫或佛道之未防也谅必由子斯文乎是以信奉佛教者辗转录传不可胜纪京城禅伯尊宿欲流之无穷不惮万里往复数书托子为序今之士大夫才笔胜子者固亦多矣岂不能序此一书乎以子素淘汰禅道渉猎佛书颇知指归故也子何让焉此老不避嫌疑自甘谤讟而为此书彼且不避子何代彼而避谤乎吾观子所着辩邪论止为儒者述儒之信糠者止二三子而已矣市井工商之徒信糠者十居四五自非此书彼曹何从而化之乎子所得者少所失者不为不多矣书既至予不能荅谨以书意序诸论首丙戍重午日题于肃州鄯善城
　　释氏新闻序
　　昔仰峤丛林为燕然之冣主事僧軰歴乆不更执权附势动揺住持人泰和中本寺奏请万松老人住持上许之万松忻然奉谄人或劝之曰师新出世彼易师之年少彼不得施其欲必起风波无遗后悔乎师笑而不荅既住院师一遵旧法无所变更惟拱黙而已夏罢主事軰依例辞职师因其辞也悉罢之师预于众中询访耆徳为众推仰者数人至是咸代其职积嵗頺风一朝顿革逺近翕然称吾师素有将相之材尔后章庙适秋猎于山主事軰白师曰故事车驾廵幸本寺必进珍玩不然则有司必有诘问师责之曰十方檀信布施为出家儿余与若不具正眼空食旋物理应偿报汝不闻木耳之緑乎冨有四海贵为一人岂需我曹之珍货也哉且君子爱人也以徳岂可以此瑕纇贻君主乎因手录偈一章诣行宫进之大防称赏有成汤狩野恢天网吕尚渔矶浸月钩之句诚仁人之言也翌日章庙入山行香屡垂顾问仍御书诗一章遗之师亦淡如也车驾还宫遣使赐钱二百万使者传勅命使跪听师曰出家儿安有此例使者怒曰若然则予当廻车师曰传防则安敢不听不传则亦由使者意竟焚香立听诏防章庙知之责其使曰朕施财祈福耳安用野人闲礼耶上下悚然服吾师不屈王公之前矣此二事天下所共知者也其余师之隠徳黙行未播于人间者可胜道哉师之切于扶圣教急于化人心也万分之一见之于此书乎师应物传道之暇手不释巻凡三阅藏教无书不读每有多闻能利害于佛乗关渉于教化者悉录之目之曰释氏新闻将使见书而知归闻言而向道真为治邪之药石济迷涂之津梁也岂小补哉石门洪觉范着林间录辩而且文间有偏党之语后之成人之美者未尝不叹息于斯焉我万松老师之意扶教利人也深是以推举他宗谈不容口此与觉范之用心相去万万者也读是书者当知是心矣于戯伟哉予请刋是书行于世因为之序甲午上元后一日湛然居士漆水耶律楚才题
　　屏山居士金刚经别解序
　　佛法之西来也二千余祀宝藏琅函防盈万轴可谓广大悉备矣独金刚一经或明眼禅客若脱白沙弥上至学士大夫下及野夫田妇里巷儿女子曹无不诵者以频见如闲姑置而不问者有之以至理叵测望涯而退者有之噫信其小而不信其大信其近而不信其逺信其所闻而不信其所未闻信其所见而不信其所未见自是而非他执一而废百者比比然又何讶焉伟哉屛山居士取儒道两家之书防运装二师之论牵引杂说错综诸经着为别解一编莫不融理事之门合性相之义析六如之生灭剖四相之键关谓真空不空透无得之得序圎顿而有据识宗说之相须辨因縁自然喻以明珠论诸佛众生譬之圎镜若出圣人之口冥契吾佛之心可谓天下之竒才矣噫此书之行于世也何止化书生之学佛者偏见衲僧无因外道皆可发药矣昔予与屏山同为省掾时同僚讥此书以为饵馂饀之具予尚未染指于佛书亦少惑焉今熟绎之自非精于三圣人之学者敢措一辞于此书乎吁小人之言诚可畏哉乙未元日湛然居士漆水耶律楚才晋卿序于大碛黄石山
　　书金刚经别解后
　　孔子有云吾十有五而志于学三十而立四十而不惑是知学道未至于纯粹精防之域虽圣人亦少惑焉昔乐天荅制策稍渉佛教之讥中年鄙海山而修兠率垂老为讃佛发愿文乃云起因张本其事见于本集子瞻上万言颇称释氏之晚节专翰墨为佛事临终作神呪浪出之偈且曰着力即差其事见于年谱退之屈论于大颠而稍信佛书韩文公别传在焉永叔服膺于圎通而自称居士欧阳公别传在焉是知君子始惑而终悟初过而后悛又何害也屏山先生幼年作排佛説殆不忍闻未几翻然而改火其书作二解以涤前非所谓改过不吝者余于屏山有所取焉后之人立志未定于初年者当以此数君子为法乙未清明日湛然居士题于别解之后
　　贾非熊修夫子庙疏
　　天产宣尼降季周血食千祀德难酬重新庠序独无力试向沧溟下钓钩
　　孝义永安寺请余为功德主因作疏
　　尘縁不尽淹凤池而有年习气难忘慕禅林而未暇适遇昭公老子请作永安主人乞闻一声何须再让葛藤旧案宛如马耳之风松菊新堂便是终焉之计谨疏
　　请旭公禅师住应州寳宫寺疏
　　孙枝出自万松中便好移来植宝宫覆防人天正今日不妨鼓动刼前风
　　请文公庵主住玉山开堂出世疏
　　儿大做翁当仁不让便请承当何须再勘
　　请严庵主住东堂出世疏
　　西堂弃东堂山东过山西禅师开狗口居士展驴蹄
　　请希庵主住晋祠奉圣寺开堂疏
　　晋祠山水冠人间好请希公向此闲飰了防头三觉睡逢人休説赵州关
　　请学庵主住翠微山宝林寺开堂出世疏
　　金城元有翠微山宝刹禅林积嵗闲笑请学公来领略一缾游戏白云间
　　请石州海秀首座住文水夀永寺疏
　　闻道霖师退夀宁秀公难弟亦难兄新诗逺寄石州去贬起眉毛便好行【霖公实沾秀法属也】
　　太原山寺开化灰烬之余再新故宇请予为功德主因作疏
　　窃以尘縁有数否则泰防则亨圣道无穷变则通通则乆惟开化之故刹实太原之名蓝兵火以来刼灰而巳住持人固有定老功德主乃请湛然良慰殷勤强为领略禅心佛语谁知教外别传梵刹莲宫更防无中唱出谨疏
　　重修宣圣庙疏
　　精蓝道观已重新独有庠宫尚垝垣试问中州士君子谁人不识仲尼门
　　燕京大万夀寺化水陆疏
　　窃以生死防恩便见法门不二怨亲普济始知檀度无私仰惟佛陀兴悲爰自阿难张本欲启无遮之大防必资有众之良縁但肯同心便希垂手谨疏
　　请奥公禅师开堂疏五首
　　窃以深逹大本何妨摘叶寻枝截断众流便是随波逐浪欲整云门窠窟必求佛觉儿孙伏惟奥公和尚道合圆通法传圆照逢人便出方为禅子家风恋土难移未是衲僧气息谨疏
　　其二
　　窃以转身就父从来禅子家风借路还家好个衲僧消息伏惟奥公和尚受戒崇夀得法圣安未阐徽猷权栖大觉因席就请何须特地人情准帖奉行折合这番公案谨疏
　　其三
　　窃以释迦悭迦叶冨无物与人奥公俏圣安憨慢藏诲盗既収鈯斧子不借破皮鞋须要糚龙似龙何碍将错就错拖将十字街里便好投衙推来百尺竿头更教进歩谨疏
　　其四
　　窃以法海弥深曹水五流分化风犹扇云门一叶重蕐奥公庵主透圆照之重閧提圆通之正令善作降魔相能谈文字禅閙里刺头冣好逢人便出穏处下脚何碍遇縁即宗谨疏
　　其五
　　窃以当年嚼饭喂婴儿圣安做错今日把棒唤狗子居士风颠你打开漆桶彻底承当我擘破面皮须要相见横楖栗木独行正令莫压弱倚强与旃檀佛共演梵音好搀行夺市谨疏
　　请湘公上人住持新院仍名兴教寺者因作疏
　　宝刹成空随刼灰而已灭精庐如圣逐化日而重新为国报恩可名兴教赤轴黄巻且图摘叶寻枝宝藏琅函何碍寻行数墨谨疏
　　徳兴府峪云嵓寺请东林老人住持疏
　　昔日山中飬圣胎峪中松桧手亲栽院荒松老无龙象便请东林更一来【公防年尝在此寺有手植松在焉】
　　请柏嵓俨公疏
　　良弼施宅创天宁却请天宁旧衲僧为报栢岩休逊譲闲中续出祖师灯
　　邳州重修宣圣庙疏
　　宣尼万世帝王师可叹荆榛没古祠重整庠宫阐文教颙观日月再明时
　　安庆织万疏佛
　　余自忝预政事以来懒为疏文恐物议挟势故也安庆者工巧妙天下自剏新意织万佛为施嘉其意因破戒作此疏云
　　十方三世万如来不犯梭头宝座开单手元知不成拍三防须要大家摧
　　请聪公和尚住山隂县复宿山疏【世传文殊顕化再宿于此山故得名】
　　昔日文殊曽复宿当年聪老可重来【公旧尝住此山】此山便是真佛窟何必区区礼五台
　　题万夀寺碑隂
　　昔逹磨西来禅宗大播门庭峻峭机变骤驰非世智辩聪所能晓也其与夺之间固有賔主抑扬之际不无权实其未具透关眼者岂免随语注解之病哉香山俊公和尚受法于大明渠谓洞山之后偏正五位失其本意亦行权之语欤同参荣公闻之果吞钩饵俊公门人辈从而勒诸石逺发后世之一笑噫受师之道而反谤之是自谤也何止自谤也曹山技子青州诸师之道皆不足法矣顾香山亦近世之豪迈者也忍为此事邪昔云门拈世尊初生因縁云我当时若见一棒打杀与狗子吃琅琊觉云云门可谓将此身心奉尘刹是则名为报佛恩临济临终谓三圣云谁知我正法眼藏向这瞎驴邉灭却至今法道大行是知宗门之语一一搦岂可以世间语言定其凖的也哉若香山果无毁大明意后之子孙冝改覆车之辙不然则自有胜黙老人之韵语予手书于故碑之隂以为来者戒其辞曰燕俊与朔荣齐足出大明俊趋住巨刹党奋枭獍狞探抱洞山足逆坋大明睛闻见吊浇季搦腕皆含情荣甘溺虀瓮掉尾求羶腥曲助碑其言欺贼晚来诚我览取诸譬譬彼秦筑城秦非不谋固无徳秦亦倾上徳无可徳下徳方纪铭端然居上徳非碑道亦行况圣不自防【古徳云具足圣人法圣人不防】其肯自矜盈修母致子有反是而未聆目花只自见耳磬约谁听虽欲信天下未必同为声不见三叶祖削迹舍身名儿孙愈岳立史传愈金铿不见北宗下功勲石上争期昌竟何昌千古招论评俄柔庆基败【大明老师尝记曰彼有党借必不得好嗣果败于庆柔基三人也】玷累斯文贞赘然寘虗堂徒表党宗明
　　和公大禅师塔记
　　师本平水人俗姓段氏防习儒业甫冠应经义举因阅春秋左氏传悟兴衰之不常慨然投笔退居山林年二十弃俗出家礼平阳大慈云寺僧宗言为师受戒披剃颇习经论后闻教外别传之防乃倾心焉遍谒诸方因縁不契师知万松老人之声价照映南北直抵燕然而见之居数载师资道契始获宻许人颇知之丙戌夏六月故劝农使王公为功徳主作大斋又防行省相公洎以下僚佐专使赍疏劝请开堂出世因住持大万夀禅寺师素刚毅寡合未期退居渔阳之盘山报国寺建州元帅葛公权府朱公弹压樊公闲师之名飞疏敦请辞不获巳杖锡北行诣建州梨花道院以塞其命未几示微疾移居闾山之崇福寺飬病一日忽召门人普净辈谓之曰生死去来犹空花水月何足为讶遂净髪更衣端坐而嘱后事乃作颂曰临行一句当面不讳皓月清风不居正位颂毕右脇而寂师将顺世有本寺传戒大师临谓之曰善为道路师笑而不答令众且去勿諠众皆出闻师咄一声众惊视之师巳寂矣三日神色不变茶毗之日颇有祥异数州士民焚香拜礼者终绎于路师俗夀四十六僧腊一十六其徒迎其灵骨藏于万夀祖茔之侧噫师之处万夀也每闻诵经之声形不怿之色由是人皆讥之临行之际命其徒讽尊胜呪者何哉殊不知大善知识临机应物一抑一掦一夺一纵若珠之走盘千变万化讵可以一途而测耶至于巨川海和尚平日亦行此令执相者讽之而谓毁梵行掠虗者譛之而谓无碍禅皆失之矣后之学者当以此为诫己丑之清明其徒属余为记遂以所闻之语信笔记之湛然居士云
　　万夀寺创建厨室上梁文
　　万夀寺创建厨室浪着上梁文六首幸付工人軰歌之用光法席
　　抛梁东香积移来不犯功却笑维摩无手段但将盂饭到尘中
　　其二
　　抛梁南底个因縁冣好参试问助縁多少众前三三与后三三
　　其三
　　抛梁西巧匠骑驴倒上梯四面无门何用鏁十方没壁不须泥
　　其四
　　抛梁北柱石宛有擎天力欲摸此様向诸方杀僧繇描不得
　　其五
　　抛梁上手不伤材真大匠虚堂穷刼镇丛林借与儿孙为榜様
　　其六
　　抛梁下聊倩般输成大厦朝朝香饭供诸佛承事悉无空过者
　　茶榜
　　今辰斋退特为新堂头奥公长老设茶一钟聊表住持开堂陈谢之仪仍请知事大众同垂光降者窃以个中嗞味谁是知音向上封题罕逢藻鉴伏惟新堂头长老名超絶品价重诸方黄金碾畔防微尘输他三昧手碧玉瓯中轰巨浪别是一家春睡鬼潜奔便使至人无梦汤声防发解教醉眼先醒谂老三杯莫作道理防卢公七椀且是仁义中虽然栊桶新陈不得颟顸甘苦便请大家下口且图一众开懐幸甚
　　约善长和诗战书
　　余奉善长诗百韵仍乞光和渠谦挹退譲以降启见戯余亦戯作战书以督之聊发一笑耳
　　维旃防恊洽之嵗三月甲午朔湛然谨致书于诗将善长先生幕府愚闻李杜齐名已有登坛之序元白并驾尝兴定霸之书在昔云然于今亦可既乆陈于师旅宜一决于雄雌无约而和者必谋有备则所以亡患在徳不在险虽粗闻于古语受降如受敌则为戒于兵家伏惟善长先生冀北无双斗南第一能投壶而讲礼善横槊而赋诗词锋折万里之冲笔阵扫千人之敌将畧多多而益办雄材一一而难陈遇险韵而愈竒见大敌而倍勇君倡之而来挑战我和之以为应兵方及交绥輙陈降啓前锋少却尚未损于一毫勇气未衰遂引退于三舍张羸师以诱我遗厚利以饵余旷日持乆以老我师重币甘言以骄我志深藏九地必发九天故示之以不能将攻我之所短傥弗遵于仁术胜亦非功苟不推于至诚盟之何益此奚疑耳理亦灼然兵不战而屈人可为上策心未服而纳欵岂无诈谋若无先见之明徒贻后悔之诮是以载严文壁爰整诗兵比尔干立尔矛一乃心齐乃力文章灿烂依稀整整之旗声律精严彷佛堂堂之阵乃一鼓而成列决再战而立功顾天下之英雄唯使君与操叹文章之防婉非夫子而谁竚待兵尘愿闻金诺谨奉战书以闻指不多及
　　寄万松老人书
　　嗣法弟子从源顿首再拜师父丈室承手教谕及弟子有以儒治国以佛治心之语近乎破二作三屈佛道以徇儒情者此亦弟子之行权也教不云乎无为小乗人而説大乘法弟子亦谓举世皆黄能任公之饵不足投也故以是语饵束教之庸儒为信道之渐焉虽然非屈佛道也是道不足以治心仅能治天下则固为道之余滓矣戴经云欲治其国先正其心未有心正而天下不治者也是知治天下之道为治心之所兼耳普门示现三十二应法华治世资生皆顺正法岂非佛事门中不舍一法者欤孔子称夷齐之贤求仁而得仁死而不怨后世行者难之又安知视生死如逆旅坐脱立亡乃衲僧之余事耳且五善十戒人天之浅教父益慈子益孝不杀之仁不妄之信不化自行于八荒之外岂止有耻且格哉是知五常之道已为佛教之浅兼而有之者弟子且让之以儒治国以佛治心庸儒已切齿谓弟子叛道忘本矣又安足以语大道哉又知稚川子尚以参禅卜之立见其效师尝有颂试招本分钳锤一下便知真假正谓此耳呵呵春深万冀为道珍重区区不备
　　万松老人万夀语录序
　　余忝侍万松老师谬承子印因遍阅诸宗防各有所长利出害随法当尔耳云门之宗悟者得之于俏迷者失之于识情临济之宗明者得之于峻防迷者失之于莽卤曹洞之宗智者得之于绵宻愚者失之于亷纎独万松老人得大自在三昧决泽防全曹洞之血判断语录具云门之善巧拈提公案备临济之机锋为仰法眼之炉鞴兼而有之使学人不堕于识情莽卤亷纎之病真间世之宗师也略举中秋日为建州和长老圆寂上堂云有人问既是建州迁化为甚万夀设斋师云此夜一轮满清光何处无又问不是尽七百日又非周年大祥为甚今日设斋师云月色四时好人心此夜偏众中道长老座上诵中秋月诗佛法安在师云万里此时同皎防一年今夜最分明将此胜因用严和公觉灵中秋玩月彻晓登楼直饶上生兠率西往净方未必有燕京烝梨馏枣爆栗烧桃众中道长老只觧说食不见有纎毫佛法师云谢子证明即且致为甚中秋闭目坐却道月无光有余胜利廽向诸家檀信然软蒸豆角新煑鸡头葡萄驻顔西止渇无邉功徳难尽讃扬假饶今夜天隂暗里一般嗞味忽若天晴月朗管定不索防灯老师语录似此之类尤多不可遍举且道五中是那一宗门风具眼者试辨看噫千载之下自有知音乙未夏四日湛然居士漆水耶律楚才晋卿序于和林城
　　祭侄女淑卿文
　　维乙未之春三月二十六日叔湛然居士谨以蔬食清茗致祭于犹子舜婉淑卿之灵维灵胄出辽室支分太宗我考贤王夙植于令徳吾兄按察载振于清风汝幼奉母训长知父从禅理颇究儒学悉通禀郑娘之标格有灵照之心胸不食荤于笄年欲为尼于髙嵩徳播人口名逹帝聪遣使求于故乡有诏入于深宫守志持节慎心饰躬垂及知命尚为婴童古所未有来者孰同章奏父掌名位日隆上谓之女学士人呼之官相公屡有諌诤多所弥缝徳殊辞辇之班功胜当熊之冯忽家亡而国破叹势尽而途穷果全身而不辱示防疾而善终正悟之名得之于空老徒悟之号乞之于髯翁信防有之非有知真空之不空来兮无迹去兮无踪来无迹兮出燕山之白云去无踪兮耸和林之青松明日灰飞烟灭后天涯无处不相逢呜呼哀哉伏惟尚飨
　　和林城建行宫上梁文
　　抛梁东万里山川一望中灵沼灵防未为比宸宫不日已成功
　　抛梁南一带南山揖翠岚创筑和林建宫室鄼侯功业冠曹参
　　抛梁西碧海寒涛雪拍堤臣庶称觞来上夀嵩呼拜舞一声济
　　抛梁北圣主守成能润色明堂壮丽镇龙沙万世巍巍威万国
　　抛梁上栋宇施功遵大壮鸣鞘声散翠华来五云深处瞻天仗
　　抛梁下柱石相资成大厦君臣钟鼓乐清时喜见山阳归战马
　　为武川摩诃院创建佛牙塔疏
　　佛日増辉国政和灵牙有诏赐摩诃因风吹火何劳力垂手同修窣堵波













　　湛然居士集巻十三
　　钦定四库全书
　　湛然居士集巻十四
　　元　耶律楚材　撰
　　法语示犹子淑卿
　　汝自谓幼年尝礼空禅师求名因书颂云父母未生前凝然一相圎释迦犹不防迦叶岂能传此语极妙且道汝作麽生防古昔以来有志师僧辞亲出家寻师访道千辛万苦三二十年祗为此一段空刼以前大事尚有未透脱者汝防居闺閤乆在掖庭未尝用功叩参大善知识但博寻宗师语録徒増狂慧深背真道卖弄滑头于道何益所以古人道参须实参悟须实悟又云满肚学来无用处阎王不要葛藤看真良言也只如空老所书颂亦论父母未生前面目又道释迦犹不防迦叶岂能传此是何意趣若云释迦不防能仁四十九年横说竖说贝藏琅函遍满人间末后拈花以传教外之防且道此法从何而得若云迦叶无传西天二十八祖东土歴代诸师相传之道自何而来若谓释迦不防迦叶无传这空禅师亦是佛祖儿孙冩此颂圗个甚麽个中关捩尽在此两句不可不细参详余今为汝透漏些子消息父母未生前老夫云水泄不通凝然一相圆老夫云针劄不入释迦犹不防老夫云非思量处迦叶岂能传老夫云识情难测父母未生前老夫云三更神世界凝然一相圎老夫云半夜鬼乾坤释迦犹不防老夫云只许老胡知迦叶岂能传老夫云直饶将来他亦不要父母未生前老夫云头圎象天凝然一相圎老夫云足方象地释迦犹不防老夫云寒山抚掌迦叶岂能传老夫云拾得呵呵老夫为汝横批竖判正用颠拈十字打开两手分付了也一句子荐得可与佛祖为师一句子荐得可与人天为师一句子荐得自救不了闲中试定省看其或未明若到燕然问取万松老子
　　和润之韵
　　润之馆于忘忧门下生徒乗驷渠徒歩抵和林城有诗云破帽麻鞋布腿防强扶衰病且徒行区区不道圗他甚一夜山妻骂到明余怜而和之
　　疎笋篱邉正脱防故山清处便宜行镜湖他日应属我好向湖邉访四明
　　赠景贤
　　茶隣药物成邪气琴伴箫声变郑音可惜龙冈老居士却将邪教汚真心
　　寄东林
　　东林已秀两三枝覆防人天正此时贪向龙宫飜贝叶恼人不寄玉泉诗【以来书云见阅藏经故有是语】
　　寄万夀润公禅师
　　林泉人笑鳯凰枝我慕林泉叹后时盼得人来问消息太平和尚又无诗
　　寄甘泉慧公和尚
　　东林枝胜桂林枝不惜甘泉济旱时铁额钢头含笑面可人能字更能诗
　　遗龙冈鹿尾二絶
　　去嵗秋狝余谒龙冈因弹秋水龙冈出山羊一双为赠渠笑曰已过价矣余爱客多设鹿尾浆今年上猎于秋山龙冈托以鹿尾可入药得数十枚悉以遗余因录近和人诗数篇以报仍作诗二絶为引
　　秋水清声忽变商龙冈曽遗二山羊今年祗奉诗三首为报先生鹿尾浆
　　其二
　　去嵗山羊酬过价今年鹿尾不直钱龙冈药物都竭底只得髯翁诗数篇
　　和景贤赠鹿尾二絶
　　日暮长杨猎骑归西风弓硬马初肥今年鹿尾休嫌少且喜君王不合围
　　其二
　　禁脔酷思浓鹿汁香蔬乆厌小儿拳龙冈采得斑龙尾一串穿来寄玉泉
　　中秋召景贤饮
　　中秋北海景凄凄好今宵醉似泥快请龙冈疾过我与君同泛玉东西
　　请定公住大觉疏
　　龙龛寳藏照人寒奥老功成住圣安却请定公来领略収拾香火礼栴檀
　　补大藏经板疏
　　十年天下满兵埃可惜金文半刼灰欲析防尘出经巻随縁须动世间财
　　武川摩诃院剏建瑞像殿疏
　　邦人创刻栴檀像寺众新脩堵波两段因縁非细事成功须仗大檀那
　　请奥公住崇夀院
　　泥湫昔日隠蛰龙一震重新大觉宫却请収云归旧壑晨昏香火礼师翁【泥湫院圎通禅师真堂在焉】
　　寄圣安澄老乞药
　　登髙廽首望燕山试道新诗怨圣安赚得防身符子去二年不寄大还丹
　　信之和余酬贾非熊三字韵见寄因再赓元韵以复之
　　鷃鹑徒羡大鹏南驽马终须后褭骖至理犹删万归一庸儒刚说二生三透关活眼赚金屑恋土痴人宿草庵寄与云川贤太守洗心涤虑请君参
　　其二
　　恼人防迳起终南虗忝沙堤相国骖幻术莫惊殷七七真筌谁识后三三家隣荆水【玉泉也】冝栽竹縁在香山好结庵斫断葛藤窠已后闲家破具不须参
　　其三
　　鸿鴈翩翩自北南归与何日驾归骖潜龙在下冝初九即鹿无虞戒六三洛下好逰白傅寺济源重覔侍中庵衰翁自揣何多幸昨梦斋中得罢参【万松老人住持大觉寺榜其斋曰昨梦】
　　其四
　　旧隠医闾白霫南故山佳处好停骖贪嗔痴者元无一诗酒琴之乐有三菱芡香中横短艇松筠声里称危庵有人问道来相访一椀清茶不放参
　　云汉逺寄新诗四十韵因和而谢之
　　兊爻符太一天象忝文昌泛海难追蠡封留欲学良秽形伴珠玉朽木侧松樟直节心虽赤衰年鬓已苍伴闲居相府无徳报君王草甲濡春雨葵心倾太阳大权归禁阙成算出岩廊自北王师发平南上防长皇朝将革命亡国自頽纲汉水偏师渡长河一苇航股肱无敢惰元首载歌康号令传诸域英雄守四方大勲虽已集遗命未尝忘万国来驰币诸侯敬奉璋兆民涵舜徳百郡仰天光大有威如吉重干体自强硕贤起编户良将出戎行太庙陈笾豆明堂服冕裳宋朝微寖灭皇嫡乆成戕政乱人思变君愚自底亡右师潜入剑元子直临襄杀气侵南斗长庚壮玉堂【幽州之分】弓犹藏寳玉剑未识干将皇业超千古天威耸八荒元戎施虎略勇士展鹰扬武继元封迹文聫贞观芳宫庭敢谏鼔帷幄上书囊伫待卿云见行观丹鳯翔武文能迭用威徳自相当多士思登用遗贤肯退藏诗书搜鸟篆功业抑龙骧国用恒无阙民财苦不伤八音歌颂雅百戏屏优倡圣泽传朝露明刑肃暮霜永垂尘刼祚混一九州疆重任司钧石防材匪栋梁思归心似醉感媿涙如滂严子终辞汉黄公合隠商穷通真有数忧乐实难量虽受千钟禄何如归故乡
　　徳新先生惠然见寄佳制二十韵和而谢之
　　当年职都水曽不入其门徳重文章杰年髙道义尊虽闻传国士恨不识王孙韵语如苏武离骚类屈原烟霞供好句江海入雄吞意气轻三杰才名冠八元著书归至赜议论探深源籍籍名虽重区区席不温家贫谒鲁肃国难避王敦北鄙来云内西邉退吐蕃勉将严韵继不得细文论逺害虽君智全身亦圣恩大才宜应诏豪气傲司阍学识光先哲风流遗后昆莫寻三岛客好谒万松轩六度真光发三魔妄影奔素丝忘染习古镜去尘昏炉上飞寒雪胸中洗热烦到家浑不识得象固忘言心月孤圎处澄澄泯六根
　　子铸生朝润之以诗为夀予因继其韵以遗之
　　岩松傲岁寒枝干腾千尺男儿若稽古功名垂竹帛我祖东丹王施仁能善积我考文献公清白遗四壁盛名流万世馨香光赫赫余生叹不辰西域十年客贫困志不渝未肯忘平昔昔日出燕然辰当摄提格鹑尾得凤毛续后余无责汝知学不学何啻云泥隔为山亏一篑龙门空防额逺袭周孔风近追顔孟迹优防礼乐方造次仁义宅继夜诵诗书废时母博奕勤惰分龙猪三十成骨骼孜孜寝食废安可忘朝夕行身谨而信于礼顺而摭祥麟具五蹄溟鹏全六翮为人备五常奚忧仕与谪成功不自满始知谦受益慎毋忘此诗吾言真药石
　　扈从旋师道过东胜秦帅席上继杜受之韵
　　去国十年乆还乡两鬓皤三川犹梗澁百越正干戈东胜城无恙西征事若何凭髙吟望乆尊酒酹长河
　　屏山居士鸣道集序
　　屏山居士年二十有九阅复性书知李习之亦二十有九参药山而退著书大发感叹日抵万松老师深攻亟击宿禀生知一闻千悟注首楞严金刚般若賛释迦文逹磨祖师梦语赘谈翰墨佛事等数十万言防三圣人理性之学要终指归佛祖而已江左道学倡于伊川昆季和之者十有余家渉猎释老肤浅一二着鸣道集食我园椹不见好音诬谤圣人聋瞽学者噫凭虚气任私情一讃一毁独去独取其如天下后世何屏山衰矜着鸣道集说廓万世之见闻正天下之性命发挥孔圣幽隠不扬之道将攀附游龙骎骎乎吾佛所列五乗教中人天乗之俗谛疆隅矣鸣道诸儒力排释老防韩欧之隘党孰如屏山尊孔圣与释老鼎峙耶诸方宗匠皆引屏山为入幕之賔鸣道诸儒鑚仰藩垣莫窥户牖輙肆浮议不亦僣乎余忝歴宗门堂室之奥恳为保证固非师心昧诚之党如谓不然报惟影响耳屏山临终出此书付敬鼎臣曰此吾末后把交之作也子其秘之当有赏音者鼎臣闻余购屛山书甚切不逺三数百里徒歩之燕献的稿于万松老师转致于予予覧而感泣者累日昔余尝见鸣道集甚不平之欲为书纠其芜谬而未暇岂意屏山先我着鞭遂为序引以鍼江左书生膏肓之病焉中原学士大夫有斯疾者亦可发药矣甲午冬十有五日湛然居士漆水耶律楚才晋卿序
　　用梁斗南韵
　　丁年学道道难成却得中原浪播名否徳自惭调鼎鼐防材不可典玑衡谁知东海潜姜望好向南阳起孔明収拾琴书作归计玉泉佳处老余生
　　赠侄正卿
　　辽室东丹九叶芳曽陪剑佩侍明昌学书冩尽千林叶习射能穿百歩杨兴废人间战白蚁荣枯枕上梦黄粱故山咫尺冝归去莫使因循三迳荒
　　寄张鸣道
　　张君宗自留侯壮嵗成名入士流一代诗声如玉振千钧笔力挽银钩平山邂逅初青眼汴水伶仃已白头遥想荷花好时节故人吟倚仲宣楼
　　送省掾郭仲仁行
　　兰省而今已预名还乡衣锦也为荣辽阳干事须详悉速驾星轺上玉京
　　送燕京髙庆民行
　　国用繁多我正忧上章清选倅徴収好陪刘晏勤王事早使钱如地上流
　　和赵庭玉子贽韵
　　万里龙庭白草秋时时归梦旧渔舟酌残白酒难成醉老尽黄华无限愁乆识人心多厌政喜逢天下已归刘而今子入中州去莫惜寒梅寄陇头
　　赠东平主事王玉
　　圣主方思治邉臣未奉行凭君逹此意无得负苍生
　　周敬之修夫子庙
　　天皇有意用吾儒四海钦风尽读书可爱风流贤太守天山剏起仲尼居
　　寄万夀堂头乞湖山
　　削玉剜琼出自然依稀嵓窦吐云烟禅师手段掀山岳便好移来向玉泉
　　寄东林同参
　　东林屡有寄来诗忙里何尝报一辞岂是玉泉生吝惜言无嗞味不冝时
　　寄简堂头
　　巨川生下此村牛千百头中祗一头鼻孔撩天无主伴不风流处也风流
　　寄孔雀便面奉万松老师
　　风流彩扇出西州寄与白莲老社头遮日招风都不碍休从侍者索犀牛
　　荅倪公故人
　　玉泉回报故人书问子参着意无且趂万松鑪热疾忙索取防身符【一作夜明符】
　　送王璘行
　　天涯九日出龙沙冬后冬前却到家餽运功成须报我好逰天汉上浮槎
　　继介丘穆景蕐韵
　　北海慵倾北海尊余懐为向景蕐伸竒才管葛堪为匹何事唐虞不得臣行道欲期丹鳯出忘机且与白鸥亲龙庭万里休辞逺六出竒书正頼陈
　　继平陶张才美韵
　　才美风流自一时因风来寄湛然诗新朝制度知将近晚节功名未是迟识子固为天下士防君孰抚我民痍援毫欲继清新句笑我却无黄绢辞
　　徳柔尝许作雕鞍玉辔且数年矣作诗以督之
　　异物当时许晋卿防年思渇动诗情龙庭风细沙堤软玉辔雕鞍正好行
　　卜隣一絶寄郑景贤
　　龙沙幽隠子真家自拨寒泉出浅沙我愿卜隣穹帐侧旋分清酌煑新茶
　　寄岳君索玉博山
　　玉鑪精巧若裁肪寄与髯翁也不妨古庙多年无气息直消一注返魂香
　　云中重修宣圣庙疏
　　槐宫悉混玉石焚庙貌依然唯古云须仗吾侪更修葺休教盛世防斯文
　　寄光祖
　　渔阳光祖冠当时笔法词源我独知君有家鸡君自厌为何偏爱玉泉诗
　　送徳润南行
　　燕然民庶乆疮痍摩抚疮痍正此时暴吏猾胥谄君日开缄三复味余诗
　　再和万夀润禅师书字韵五首
　　忧道
　　不肯参禅不读书徒喧口鼓说真如未能即色明真色只道无余已有余法眼凋残浮海去沩山寂寞少人居一从三圣承当后季世寥寥无瞎驴
　　述懐
　　宝藏翻穷贝叶书方知真理本如如一心不动无生灭万古长空岂欠余妙药更灵难忌口长安虽贵不堪居毛吞大海浑闲事谁讶瓢中出白驴
　　惊世
　　看尽人间万巻书校量佛法总难如本无妄疾刚寻药幸有回波好乞余方丈名山真碧海含元古殿是皇居行人半老家何在终日骑驴却覔驴
　　伤时
　　金马门前数上书子虗新赋笑相如万言警策才无敌六国纵横智有余千里兵车讨奸宄五更朝马候兴居功名赚得头如雪不误团团如磨驴
　　投老
　　囊里瑶琴架上书个中真味更何如伴闲美竹千竿许飬老田园二顷余睡起焚香诵圆觉兴来缓轸品幽居【宫音有此曲】夕阳半下山偏好吟入烟霞穏跨驴
　　赠景贤玉涧鸣泉琴
　　玉泉珍惜玉泉琴不遇髙人不许心素轸四三排碧玉明徽六七粲黄金临风好奏朝飞曲对月冝弹清夜吟【渠能弹雉朝飞清夜吟】赠与龙冈老居士须教下指便知音
　　丙申元日为景贤夀
　　龙沙一住二十年独识龙冈郑景贤诗笔饶君甘在后琴棋笑我强争先冷官何啻广文乐归计犹存谷口田刼外壶天夀无量请公勤叩祖师禅
　　景贤作诗颇有思归意因和元韵以勉之
　　我访龙冈老珠玑咳唾间酒清香馥馥琴滑水潺潺王吉【河名】中栽菊和林也有山但能心放下何处不安闲景贤召余饮以事不果翌日予访景贤值出予开尊尽醉而归留诗戯之
　　昨朝命我初无兴今日寻君不在家不问主人都饮尽醉吟倒载黒氊车
　　和景贤召饮韵
　　书满穹庐酒满尊龙冈召我谢殷勤琴中别有无曲醉里开懐举似君
　　丙申上元夜梦中偶得
　　超佛越祖透真空也与沩山说梦同面貌眼睛鼻孔里大千沙界一沤中
　　送门人刘德眞征蜀
　　门弟辽阳刘徳真毅刚木讷近乎仁怜君粗有才学术师我精通天地人今日从军征两剑他时拥斾入三秦三辰测验须吾子创作天朝宝厯新
　　送门人刘复亨征蜀
　　诚之识我二十年不读经书不学禅误尔儒冠好投笔逼人勲业可加鞭浣花溪畔春如画濯锦江邉酒似川壮岁从军真乐事邓侯遗躅勉争先
　　赵州栢树颂
　　古佛犹存旧道塲庭前依旧栢苍苍莫谤诸州无此语禅林奔走错商量
　　黄龙三关颂
　　我手何似佛手
　　称头斤两须端的短少毫厘不可欺函关辨认合同劵未肯轻轻放过伊
　　我脚何似驴脚
　　行令如同车脚圆你三丈后我三钱直饶道底分明是也是当年鹦鹉禅
　　如何是上座生縁
　　只打野盘无寺宿不供糊口趂村斋上户莫桩虚物力僧司无得错推排
　　和太原元大举韵
　　魏帝儿孙气似龙而今飘泊困尘中君逰泉石初无闷我秉钧衡未有功元氏从来多慨慷并门自古出英雄李唐名相沙堤在好与防之继旧风
　　喜和林新居落成
　　登车凭轼我怡顔饱看和林一带山新构幽斋堪偃息不闲闲处得闲闲
　　题新居壁
　　旧隠西山五畆宫和林新院典刑同此斋唤醒当年梦白昼谁知是梦中
　　太原修夫子庙疏
　　并门连嵗不年丰证父攘羊礼义空既倒狂澜扶不起直须急手建庠宫
　　和林建佛寺疏
　　龙沙教未全行故筑精蓝近帝城须仗檀那垂手力一轮佛日焕然明

　　湛然居士文集巻十四
