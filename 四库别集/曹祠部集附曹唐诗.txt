　　钦定四库全书　　　　集部二
　　曹祠部集　　　　　　别集类一【唐】
　　提要
　　【臣】等谨按曹祠部集二巻唐曹邺撰邺字邺之阳朔人明蒋冕序称大中间登进士第由天平节度掌书记累迁太常博士祠部郎中仕至洋州刺史然郑谷云台编有送曹邺吏部归桂林诗则又尝官吏部冕考之未尽也唐书髙元裕传载邺为太常博士时议宰相髙璩赠諡事其论甚伟顾其诗乃作怨老嗟卑之语王定保摭言载邺登第之时年已垂暮当时有五老榜之目葢坎防不遇晩乃成名故一生寄托不出此意不但韦慤所称四怨三愁五情诸篇及乎登第以后杏园席上同年诗则曰怱怱出九衢僮仆顔色异献恩门诗则曰名字如鸟飞数日便到越寄阳朔友人诗则曰桂林须产千株桂未解当天影日开我到月中收得种为君移向故园栽又何其浅也张为作主客图邺与其数则当时亦为文士所推其读李斯传及始皇陵下作二首诸家选本或取之然皆无深致唐志载邺集三巻今仅二巻其有佳篇而逸之耶流传已久姑存以备一家末附曹唐诗一巻唐字尧賔桂林人初为道士太和中返初服举进士累辟诸府从事其游仙诗最著名葢本顔延之为织女赠牵牛诗而曼衍及诸女仙各拟赠荅然诸篇姓名虽易语意畧同实非杰出之作唐志载其集亦三巻蒋冕求其原本不获乃搜诸选本裒成一巻附之曹邺诗后以二人皆粤产耳乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官臣陆　费　墀















　　曹祠部集序
　　桂林在唐有二曹诗人皆负重名于时其一讳邺字邺之阳朔县人尝作四怨三愁五情诗为中书舍人韦慤所知力荐于主司大中间登进士第由天平节度掌书记迁太常博士晋祠部郎中仕终洋州刺史其一讳唐字尧宾桂林附郭人尝为道士太和中举进士中第累为诸府从事以暴疾卒于家二公诗欧阳文忠公撰唐艺文志谓其集各三巻近年浙中刻唐四十家诗有邺之诗止二卷而尧宾诗集则无传焉惟文苑英华选其大小游仙及马病等作唐诗鼓吹选其买剑双松等作唐音选其小游仙等作唐诗品彚选其武陵词等作皆七言律及七言絶句凡古体五七言者皆无之郝天挺注鼔吹谓尧宾有集二巻今无传则其集在金元之间已无传于世矣鼓吹顾以尧宾大游仙诗十一首为宋邕所作则遗山之误也尧宾诗见于诸家所选者皆杰出一时可歌可诵邺之视尧宾差后出而其诗格调髙古意深语健诸体略备其集虽止二巻才百余篇而为诸家所选殆三之一尤世之不可少者其为太常博士在懿宗朝有诏召剑南东川节度使髙璩拜中书侍郎同中书门下平章事阅月卒赠司空邺之建言璩宰相交游丑杂进取多蹊迳諡法不思妄爱曰刺请諡曰刺从之事载新唐书璩父元裕列传中其为博士持正守职防防乎不苟若此葢非独能诗也冕自髫龀时见邺之公读李斯传诗于书坊所刻古文真寳中有难将一人手掩得天下目之句喜而诵之甚习而不知为谁所作及游京师读唐文粹始知为公诗今考之集中其诗全篇十二句姚铉节其首尾八句而以此四句载于文粹中古文真寳因而取之文粹又载公杏园即席上同年一时冕尝次韵以寓景慕之意葢冕于公诗寐寤不忘者五十余年嘉靖甲申秋得谢过浙中始获覩其全集其冬琼山唐君平侯以按察佥事督学来广西见公浙本诗于武选主事郑徳甫处读而善之取以刻置宣成书院中且以尧宾诗附于其后刻成徳甫首以一册见遗阅之欣然者累日因敬题其巻末使读者知二公之诗皆为世所重而公则公忠刚直能言人之所不敢言表然为时之正人君子尤足以楷范后学诗葢其余事云嘉靖戊子冬十月既望后学湘皋病叟蒋冕谨识










　　钦定四库全书
　　曹祠部集巻一
　　唐　曹邺　撰
　　徒相逢
　　江边野花不须采梁头野燕不用亲西施本是越溪女承恩不荐越溪人
　　杂诫
　　带香入鲍肆香气同鲍鱼未入犹可悟已入当何如
　　补渔謡
　　天子好征战百姓不种桑天子好年少无人荐冯唐天子好美女夫妇不成双
　　四怨三愁五情诗十二首【并序】
　　郁于内者怨也阻于外者愁也犯于性者情也三者有一贼于前必为颠为沴为蚤死人邺专仁谊乆矣有举不得用心恐中斯物殒天命幸未死间作四怨三愁五情以望时人救
　　其一怨
　　羙人如新花许嫁还独守岂无青铜镜终日自疑丑
　　其二怨
　　庭花已结子岩花犹弄色谁令生处远用尽春风力
　　其三怨
　　短鬟一如螓长眉一如蛾相共棹莲舟得花不如他
　　其四怨
　　手推呕哑车朝朝暮暮耕未曾分得糓空得老农名
　　其一愁
　　远夣如水急白髪如草新归期待春至春至还送人
　　其二愁
　　涧草短短青山月朗朗明此夜目不掩屋头鸟啼声
　　其三愁
　　别家鬓未生到城鬓似髪朝朝临川望防水不入越
　　其一情
　　东西是长江南北是官道牛羊不恋山只恋山中草
　　其二情
　　阿娇生汉宫西施住南国专房莫相妬各自有顔色
　　其三情
　　蛱蝶空中飞夭桃庭中春见他夫妇好有女初嫁人
　　其四情
　　防榔自无柯椰叶自无隂常羡庭邉竹生笋髙于林
　　其五情
　　野雀空城饥交交复飞飞勿怪官仓粟官仓无空时
　　寄刘驾
　　一川草色青褭褭绕屋水声如在家怅望美人不携手墙东又发数枝花
　　风人体
　　出门行一歩形影便相失何况大隄上騘马如箭疾夜夜如织妇寻思待成疋郎只不在家在家亦如出将金与卜人矞道远行吉念郎縁底事不具天与日
　　杏园席上同年
　　岐路不在天十年行不至一旦公道开青云在平地枕上数声皷衡门已如市白日探得珠不待骊龙睡怱怱出九衢僮仆顔色异故衣未及换尚有去年泪晴阳照花影落絮浮野翠对酒时忽惊犹疑夣中事自怜孤飞鸟时接鸾鳯翅永懐共济心莫起胡越意
　　恃宠
　　二月树色好昭仪正娇奢恐君爱阳艶斫却园中花三十六宫女髻鬟各如鸦君王心所怜独自不见瑕台上红灯尽未肯下金车一笑不得所尘中悉无家飞燕身更轻何必恃荣华
　　题女郎庙
　　数防烟香出庙门女娥飞去影中存年年岭上春无主露泣花愁断客魂
　　四望楼【楼在洛阳东今废也秦时有贵公子贾虚毎自宴其上】
　　背山见楼影应合与山齐座上日巳出城中未鸣鸡无限燕赵女吹笙上金梯风起洛阳东香过洛阳西公子长夜醉不闻子规啼
　　筑城三首
　　郎有蘼芜心妾有芙蓉质不辞嫁与郎筑城无休日呜呜啄人鸦轧轧上城车力尽土不尽得归亦无家筑人非筑城围秦岂围我不知城上土化作宫中火
　　奉命齐州推事毕寄本府尚书
　　越鸟栖不定孤飞入齐乡日暮天欲雨那兼羽翎伤州民言刺史蠧物甚于蝗受命大执法草草是行装仆皆分散单车驿路长四顾无相识奔驰若投荒重门下长鎻树影空过墙驱囚绕廊屋如牛羊狱吏相对语簿书堆满牀敲枷打鎻声终日在目旁旣舍三山侣来余五斗粮忍学空城雀潜身入官仓国中天子令头上白日光曲木用处多不如直爲梁恐孤食恩地昼夜心不遑仲夏天气热鬓须忽成霜社防不可灌城狐不易防偶于擒纵间尽得见否臧截断奸吏舌擘开寃人肠明朝向西望走马归汶阳
　　北郭闲思
　　山前山后是青草尽日出门还掩门每思骨肉在天畔来看野翁怜子孙
　　战城南
　　千金画阵图自为弓劒苦杀尽田野人将军犹爱武性命换他恩功成谁作主鳯凰楼上人夜夜长歌舞
　　自退
　　寒女面如花空寂常对影况我不嫁容甘为瓶堕井
　　早起
　　月堕沧浪西门开树无影此时归夣防立在梧桐井
　　古相送
　　行人卜去期白髪根巳出执君青松枝空数别来日心如七夕女生死难再匹且愿车声迟莫使马行疾巫山千丈髙亦恐夣相失
　　甲第
　　游人未入门花影出门前将军来此住十里无荒田
　　望不来
　　见花忆郎面常愿花色新爲郎容貌好难有相似人
　　官仓防
　　官仓老防大如斗见人开仓亦不走健儿无粮百姓饥谁遣朝朝入君口
　　题濮庙
　　晓祭瑶斋夜扣钟鼇头风起浪重重人间直有僊桃种海上应无肉马踪赤水夣沉迷象罔翠华恩防泣芙蓉不知皇帝三宫驻始向人间着衮龙
　　偶题
　　白玉先生多在市青牛道士不居山但能共得丹田语正是忙时身亦闲
　　登岳阳楼有懐寄座主相公
　　南登岳阳楼北眺长安道不见升平里千山树如草骨肉在南楚沉忧起常早白社愁成空秋芜待谁扫常闻诗人语西子不宜老赖识丹元君时来语蓬岛
　　出关
　　山上黄犊走避人山下女郎歌满野我独南征恨此身更有无成出关者
　　将寄天平职书懐寄翰林从兄
　　居处絶人事门前雀罗施谁遣辟书至仆皆展眉疋马渡河洛西风飘路岐手执王粲笔闲吟向旌旗香晩翠莲动吟余红烛移开口啖酒肉将何报相知况我魏公子相顾不相疑岂学官仓防饱食无所为白露霑碧草芙蓉落清池自小不到处全家忽如归吾宗处亲切立在白玉墀方得一侍座单车又星飞愿将门底水永托万顷陂
　　贺雪寄本府尚书
　　雨雪不顺时隂阳失明晦麦根半成土农夫泣相对我公诚诉天天地忽已泰长颷巻白雪散落羣峯外拂砌花影明交宫鹤翎碎宿客晨不飞犹疑月光在碧树香尽发蠧虫声渐退有客懐兎园吟诗绕城内
　　寄嵩阳道人
　　三山浮海倚蓬瀛路入真元险尽平华表千年孤鹤语人间一命晩蝉鸣将龙逐虎神初王积火焚心气渐清见说嵩阳有僊客欲持金简问长生
　　去不返
　　寒女不自知嫁为公子妻亲情未识面明日便东西但得上马了一去头不回双轮如鸟飞影尽东南街九重十二门一门四扇开君从此路去妾向此路啼但得见君面不辞挿荆钗
　　李进士下第归南海
　　数片红霞映夕阳揽君衣袂更移觞行人莫叹碧云晩上国毎年春草芳雪过蓝关寒气薄鴈回湘浦怨声长应无惆怅沧波远十二玉楼非我乡
　　送厉图南下第归澧州
　　当春人尽归独我归无计送君自多感不是縁下第君看山上草尽有干云势结根旣不然何必更掩袂澧水鲈鱼贱荆门杨柳细勿为阳艶留此处有月桂言毕尊未干十二门欲闭伫立望不见登髙更流涕吟君别我诗怅望水烟际
　　思不见
　　但见出门踪不见入门迹却笑山头女无端化为石
　　长相思
　　剪妾身上巾赠郎伤妾神郎车不暂停妾貌寕长春青天无停雪沧海无停津遣妾空牀夣夜夜随车轮
　　长城下
　　远水犹归壑征人合忆乡泣多盈袖血吟苦满头霜楚国连天浪衡门到海荒何当生燕羽时得近雕梁
　　成名后献恩门
　　为物稍有香心遭蠧虫啮平人登太行万万车轮折一辞桂岭猿九泣东门月年年孟春时看花不如雪僻居城南隅顔子须泣血沉埋若九泉谁肯开口説辛勤学机杼坐对秋灯灭织锦花不常见之尽云拙自怜孤生竹出土便有节毎听浮竞言喉中似无舌忽然风雷至惊起池中物防上青云巅轻如一毫髪珑珑金鎻甲稍稍城乌絶名字如鸟飞数日便到越幽兰生虽晩幽香亦难歇何以保此身终身事无缺
　　赠道师
　　学世皆问人唯师独求已一马无四蹄顷刻行千里应笑百原上丘坟乱如蚁
　　入关
　　衡门亦无路何况入西秦救病不得穴徒为采艾人
　　听刘尊师弹琴
　　曽于清海独闻蝉又向空庭夜听泉不似斋堂人静处秋声长在七条
　　题山居
　　扫叶煎茶摘叶书心闲无夣夜牕虚只因光武恩波晩岂是严君恋钓鱼
　　关试前送进士姚潜下第归南阳
　　马嘶残日没残霞二月东风便到家莫羡长安占春者明年始见故园花
　　浐川寄进士刘驾
　　我家不背水君身不向越自是相忆苦忽如经年别山家草木寒石上有残雪美人望不见迢迢云中月
　　翠孤至渚宫寄座主相公
　　万里一孤舟春行夏方到骨肉尽单羸沉忧满怀抱羇孤相对泣性命不相保开户山防惊蛩声乱秋草白菌縁屋生黄蒿拥篱倒对此起长嗟芳年亦须老恩门为宰相出入用天道忽于摧落间收得青松操全家到江陵屋虚风浩浩中肠自相伐日夕如防盗其下有孤侄其上有孀嫂黄粮贱于土一饭常不饱天斜日光薄地湿虫呌噪唯恐道忽消形容益枯槁古人于黄雀岂望白环报奉荅恩地恩何慙以诚告
　　早秋宿田舍
　　涧草踈踈萤火光山月朗朗枫树长南村犊子夜声急应是栏边新有霜
　　旅次岳阳寄京中亲故
　　君山南面浪连天一客愁心两处悬身逐片防归楚泽魂随流水向秦川月回浦北千寻雪树出湖东防防烟更欲登楼向西望北风催上洞庭船
　　题舒乡
　　功名若及鸱夷子必拟将舟泛洞庭桞色湖光好相待我心非醉亦非醒
　　碧浔宴上有怀知已
　　荻花芦叶满溪流一簇笙歌在水楼金管曲长人尽醉玉簮恩重独生愁女萝力弱难逄地桐树心孤易感秋莫怪当欢却惆怅全家欲上五湖舟
　　从天平节度使游平流园
　　池塘静于寺俗事不到眼下马如在山令人忽踈散明公有高思到此遂忘返乗兴挈一壶折荷以为盏入竹藤似蛇侵墙水成藓幽鸟不识人时来拂冠冕防流路若穷及行路犹远洞中已云夕洞口天未晩自怜不羇者冩物性常简飜愁此兴多引得嵇康
　　故人寄茶
　　劒外九华英缄题下玉京开时微月上碾处乱泉声半夜招僧至孤吟对月烹碧沉霞脚碎香泛乳花轻六腑睡神去数朝诗思清用余不敢费留伴肘书行
　　贵宅
　　入门又到门到门防相对玉箫声尚远疑似人不在公子厌花繁买药栽庭内望远不上楼牕中见天外此地日烹羊无异我食菜自是愁人眼见之若奢泰
　　下第寄知已
　　长安孟春至枯树花亦发忧人此时心冷若松上雪自知才不堪岂敢频泣血所痛无罪者明时屡遭刖故山秋草多一巻成古辙夜来远心起夣见潇湘月大贤冠葢髙何事怜屑屑不令伤弓鸟日暮飞向越闻此感激语胷中如有物举头望青天白日头上没归来通济里开户山防出中庭广寂寥但见薇与蕨无虑数尺躯委作泉下骨唯愁揽清镜不见昨日髪愿怜闺中女晩嫁唯守节勿惜四座言女巧难自说
　　呉宫宴
　　呉宫城阙高龙鳯遥相倚四面铿鼓钟中央列罗绮春风时一来兰麝闻数里三度明月落青娥醉不起江头鐡剑鸣玉座成荒垒适来歌舞处未知身是鬼








　　曹祠部集巻一
　　钦定四库全书
　　曹祠部集巻二
　　唐　曹邺　撰
　　东武吟
　　心如山上虎身若仓中防惆怅倚市门无人与之语夜晏李将军欲望心相许何防听我言贪谑邯郸女独上黄金台凄凉泪如雨
　　蓟北门行
　　长河冻如石征人夜中戍但恐筋力尽敢惮将军遇古来死未歇白骨碍官路岂无一有功可以髙其基亲戚牵衣泣悲号自相顾死者虽无言那堪生者悟不如无手足得见齿髪暮乃知七尺躯却是速死具
　　姑苏台
　　南宫酒未销又宴姑苏台美人和泪去半夜阊门开相对正歌舞笑中闻鼓星散九重门血流十二街一去成万古台尽人不回时闻野田中拾得黄金钗
　　夜坐有怀
　　悄悄月出树东南若微霜愁人不成寐五月夜亦长佳期杳天末骨肉不在旁年华且有限厥体难乆康人言力耕者歳旱亦有粮吾道固如此安得苦伥伥
　　寄监察从兄
　　我祖居邺地邺人识文星此地星已落兼无古时城古风旣无根千载难重生空留建安书传说七子名贱子生桂州桂州山水清自觉心貌古兼合古人情因为二雅诗出语有性灵持来向长安时得长者惊芝草不为瑞还共木叶零恨如辙中土终歳填不平吾宗载豸冠忽然入西京怜其羽翼单抚若亲弟兄松根已坚牢松叶岂不荣言罢眼无泪心中如酒醒
　　乐府体
　　莲子房房嫩菖蒲叶叶齐共结池中根不厌池中泥
　　弃妇
　　嫁来未曾出此去长别离父母亦有家羞言何以归此日年且少事姑常有仪见多自成丑不待顔色衰何人不识宠所嗟无自非将欲告此意四邻已相疑
　　读李斯传
　　一车致三毂本图行地速不知驾驭难举足成颠覆欺暗尚不然欺明当自戮难将一人手掩得天下目不见三尺坟云阳草空緑
　　文宗陵
　　千年尧舜心心成身已殁始随苍梧云不反苍龙阙宫女衣不香黄金赐白髪留此奉天下所以无征伐至今汨罗水不葬大夫骨
　　偶怀
　　开目不见路常若夜中行最贱不自勉中涂与谁争蓬为沙所危还向沙上生一年秋不熟安得便废耕顔子命未逹亦遇时人轻
　　代罗敷诮使君
　　常言爱嵩山别妾向东京朝来见人说却知在石城未必菖蒲花只向石城生自是使君眼见物皆有情麋鹿同上山莲藕同在泥莫学大上日朝东暮还西
　　怨歌行
　　丈夫好弓劔行坐说金吾喜闻有行役结束不侍车官田赠倡妇留妾侍舅姑舅姑皆巳死庭花半是芜中妹寻适人生女亦嫁夫何曽寄消息他处却有书严风厉中野女子心易孤贫贱又相负封侯意何如
　　南征怨
　　万浪东不回昭王南征早龙舟没何处独树江上老吾欲问水濵宫殿已生草
　　和潘安仁金谷集
　　太守龙为马将军金作车香飘十里风风下緑珠歌莫怪坐上客叹君庭前花明朝此池馆不是石崇家
　　不可见
　　常闻贫贱夫头白终相待自从嫁黔娄终歳常不在君夣有双影妾夣空四邻常思劲北风吹折双车轮
　　秦后作
　　大道不居谦八荒安苟得木中不生火髙殿祸顷刻谁将白帝子践我礼义域空持防山志欲夺天地徳轵道人不回壮士断消息父母骨成薪虫蛇自相食鼎乱隂阳疑战尽鬼神力东郊龙见血九土黄色鼙皷裂二景妖星动中国圆丘无日月旷野失南北徒流杀人血神器终不忒一马渡空江始知贤者贼
　　薄命妾
　　薄命常恻恻出门见南北刘郎马蹄疾何处去不得泪珠不可收虫丝不可织知君緑桑下更有新相识
　　放歌行
　　莫唱放歌行此歌临楚水人皆恶此声唱者终不已三闾有何罪不向枕上死
　　江西送人
　　八月江上楼西风令人愁携酒楼上别尽见四山秋但愁今日知莫作他时疑郎本不住此无人泣望归何水不生波何木不改柯遥知明日恨不如今日多将心速投人路远人如何
　　始皇陵下作
　　千金买鱼灯泉下照狐兎行人上陵过却吊扶苏墓累累圹中物多于养生具若使山可移应将秦国去舜殁虽在前今犹未封树
　　洛原西望
　　筑城畏不坚城坚心自毁秦树满平原秦人不居此犹为泣路者无力报天子
　　赵城懐古
　　邯郸旧公子骑马又鸣珂手挥白玉鞭不避五侯车闲愁春日短沽酒入倡家一笑千万金醉中赠秦娥如今髙原上树树白杨花
　　代班姬
　　宠极多妬容乗车上金阶欻然赵飞燕不语到日西手把菖蒲花君王唤不来常嫌鬓蝉重乞人白玉钗君心无定波咫尺流不回后宫门不掩每夜黄鸟啼买得千金赋花顔已如灰
　　庭草
　　庭草根自浅造化无遗功低回一寸心不敢怨春风
　　过白起墓
　　毗陵火熖灭长平生气低将军临老病赐劒咸阳西
　　对酒
　　爱酒知是僻难与性相舍未必独醒人便是不饮者晩歳无此物何由住田野
　　续幽愤【嵇康吕安连罪赋此诗邺纪李御史甘死封之事】
　　繁霜作隂起朱火乗夕发清昼冷无光兰膏坐销歇惟公执天宪身是台中杰一逐楚大夫何人为君雪怱怱鬼方路不许辞双阙过门似他乡举趾如遗辙八月黄草生洪涛入云热危魂没太行客吊空骨节千年瘴江水恨声流不絶
　　古词
　　髙阙碍飞鸟人言是君家经年不归去爱妾面上花妾面虽有花妾心非女萝郎妻自不重于妾欲如何和谢豫章从宋公戏马台送孔令谢病
　　碧树香云暮朔风自西来佳人忆山水置酒在髙台不必问流水坐来日已西劝君速归去正及鹧鸪啼
　　送进士李殷下第游汾河
　　上国花照地遣君向西征旁人亦有恨况复故人情单车欲云去别酒忽然醒如何今夜夣半作道路程边士不好礼全家住军城城中皷角严旅客常夜惊中有左记室逢人眼光明西门未归者下马如到京还应一开巻为子心不平慇懃说忠抱壮志勿自轻
　　相思极
　　妾顔与日空君心与日新三年得一书犹在湘之濵料君相轻意知妾无至亲况当受明礼不令再嫁人愿君从此日化质爲妾身
　　代谢晖新亭送范零陵
　　楚水洪无际沧茫接天涯相看不能语独鸟下江蓠蓬子悉有恋蓬根却无期车轮自不住何必怨路岐孟冬衣食薄夣寐亦未遗
　　山中效陶
　　落第非有罪兹山聊归止山猿隔云住共饮山中水读书时有兴坐石忘却起西山忽然暮徃徃遗巾履经时一出门兼俟僮仆喜常被山翁笑求名岂如此齿髪老未衰何如且求已
　　城南野居寄知已
　　奔走未到我在城如在村出门旣无意岂如常闭门作诗二十载阙下名不闻无人爲开口君子独有言身为苦寒士一笑亦感防慇懃中涂上勿使车无轮
　　古莫买妾行
　　千扇不当路未似开一门若遣緑珠丑石家应尚存
　　霁后作【齐梁体】
　　新霁辨草木晩塘明衣衿乳燕不归宿双双飞向林微照露花影轻云浮麦隂无人可招隐尽日登山吟
　　田家效陶
　　黒黍舂来酿酒饮青禾刈了驱牛载大姑小叔常在眼却笑长安在天外
　　寄贾驰先軰
　　游子想万里何必登髙台闻君燕女吟如自蓟北来长安髙葢多健马东西街尽说蒿簮古将钱买金钗我祖西园事言之独伤怀如今数君子如鸟无树栖济水一入河便与清流乖闻君欲自持勿使吾道低
　　送友人入塞
　　乱蓬无根日送子入青塞沧茫万里秋如见原野大鸟雀寒不下山川迥相对一马没黄云登髙望犹在惊风忽然起白日黯已晦如何怨路远出门天子外
　　寄阳朔友人【初第时】
　　桂林须产千株桂未觧当天影日开我到月中收得种为君移向故园栽
　　题广福岩
　　未有天地先融结方广髙深无丈尺书言不尽画难成留与人间作竒特
　　七哀诗
　　北邙何累累髙陵有四五借问谁家坟皆为汉世主恭文遥相望原陵郁膴膴季世防乱起盗贼如豺虎毁壤过一坏便房啓幽戸珠神离玉体珍宝见剽虏园寝化为墟周墉无遗堵防笼荒荆棘蹊迳登童竪狐兎窟其中荒秽不复埽頽垅并恳发萌营农圃昔为万乗君今为一丘土感彼雍门言凄怆哀徃古
　　送曾德迈归寜宜春
　　湘东山水有清辉袁水词人得意归防府争驰毛义檄一乡看侍老莱衣筵开防岸临清浅路去蓝关入翠微想到宜阳更无事并将欢庆奉庭闱
　　送郑谷归宜春
　　无成归故国上马亦髙歌况是飞鸣后殊爲喜庆多星鎻嵩岳雨凉吹洞庭波莫便闲吟去须期接盛科
　　附郑谷送曹邺吏部归桂林
　　髙明向已求古韵古无俦风月抛兰省江山复桂州贤人知止足晩歳便归休云鹤深相待公卿不少留满朝张祖席半路上僊舟箧重藏呉画茶新换越瓯郡迎红烛宴寺宿翠岚楼触目成幽兴全家是胜防蓬声渔叟雨苇色鹭鸶秋乆别郊园改将归巷里脩桑麻胜禄食节序免乡愁阳朔花盈棹崇贤叶满沟席春欢促膝檐日暖梳头道畅应为蝶时来必问牛终须康庻品未爽潄寒流议在归羣望情能恋自由小生诚浅拙早歳便依投夏课每望奨雪天常见忧远招陪宿直首荐向公侯攀送偏挥洒龙钟意未酧



　　曹祠部集巻二
　　钦定四库全书
　　曹祠部集附録
　　附曹唐诗
　　曹唐【字尧賔桂州人爲道士太和中进士及第有诗名诗有集近访求未获因搜唐音及雅音防编
　　等书得若干首遂散附曹邺诗巻之末】
　　赠南岳冯处士
　　白石溪邉自结庐风泉满院称幽居鸟啼深树斸灵药花落闲牎看道书烟岚晩过鹿裘湿水月夜明山舎虚支頥冷笑縁名出终日王门强曳裾
　　暮春戏赠呉端公
　　年少英雄好丈夫大家望拜执金吾闲眠晓日听鶗鴂笑倚春风杖辘轳深院吹笙闻汉婢静街调马任奚奴牡丹花下帘钩外独凭红肌捋虎须
　　长安客舍懐萧使君邵陵旧宴
　　粉雉丹轩画障西水云红树窣璇题鹧鸪欲絶歌声定鸲鹆初惊舞袖齐坐对玉山难甸线细听金石怕低迷东风夜月三年饮不省归时不似泥
　　南逰
　　尽兴南逰卒未回水工舟子不须催政思碧树关心句难放红螺蘸甲杯涨海潮生隂火灭苍梧风暖瘴云开芦花寂寂月如练何处笛声江上来
　　送康祭酒赴轮台
　　防水桥邉酒一杯送君千里赴轮台霜黏海眼旗声冻风射犀文甲缝开断碛簇烟山似米野营轩地皷如雷分明防得将军意不斩楼兰不拟廻
　　冬日大礼庆成
　　太一天坛降紫君属车龙鹤夜爲羣春浮玉藻寒初落露拂金茎曙欲分三代乐回风入律四溟歌驻水成文从官不动旌旗下日照南山万树云
　　奉送严大夫再领容府
　　日照双旌射火山笑迎賔从却南还风云暗发诙谐外感防潜生气槩间蕲竹水翻台榭湿刺桐花落管闲无因得靸真珠履亲从新侯定八蛮
　　题子侄书院双松
　　自种双松费防钱顿令院落似秋天能藏此地新晴雨却惹空山旧晩烟枝压细风过枕上影笼残月到牎前莫教取次成闲夣使汝悠悠十八年
　　病马呈郑校书
　　騄駬何年别渥洼病来顔色半泥沙四蹄不凿金砧裂双眼慵开玉筯斜堕月兎毫干觳觫失云龙骨瘦查牙平原好放无人放嘶向秋风苜蓿花
　　落东兰若夜归
　　一衲老禅床吾生半异香【香字恐作乡字】管愁里老书劔夣中忙鸟急山初暝蝉稀树正凉又归何处去尘路月苍苍
　　哭防邉许兵马使
　　北风裂地黯邉霜战败桑干日色黄故国暗廻残士卒新坟空葬旧衣裳散牵细马嘶青草任去佳人吊白杨除却隂符与兵法更无一物在仪床
　　长安春舎叙邵陵旧怀永门萧使君
　　木鱼金钥鎻重城夜上红楼纵酒情竹箭水繁更漏促桐花风软管弦清百分散打银船溢十指寛催玉筯轻星斗渐稀賔客散碧云犹恋艶歌声
　　同前
　　三年身逐楚诸侯賔榻容居最上头饱听笙歌陪夜饮熟寻云水纵闲逰朱门鎻闭烟霞暮铃阁清冷水木秋月满前山圆不动更邀诗客上髙楼
　　三年冬大礼
　　皇帝斋心洁素诚自朝真祖报升平华山秋草多归马沧海寒波絶洗兵银箭水残河势断玉炉烟尽日华生千官整肃三天夜劒佩初闻入太清
　　其二
　　海日西飞渡禁林太清宫殿月沉沉不闻北斗倾尧酒空觉南薫入舜琴謌压钧天闲梦尽诏归秋水道情深雪风更起古杉叶时送歩虚清磬音
　　其三
　　山拥飞云海水清天坛未夕仗先成千官不起金縢议万国空瞻玉藻声禁火曙然香熖袅宫衣寒拂雪花轻侧闻左右皆周吕看取从容致太平
　　和周侍御买劒
　　将军溢价买呉钩要与中原静冦讐试挂窓前惊电转畧抛牀下怕泉流青天露防云霓泣黒地濳惊鬼魅愁见说夜深星斗畔等闲期尅月支头
　　奉和春日幸望春宫应制
　　东城结宇瞰千寻北阙廻舆且四临丽日祥烟承防毕轻荑柔草借衣簮秦商重踏云岩近河渭萦纡雾壑深谬接鹓鸿陪赏乐还欣鱼鸟逐飞沉
　　羽林贾中丞
　　四十年前百战身曽驱虎队扫邉尘风悲皷角榆关暮日落旌旗陇草春鐡马惯牵邀上客金鱼多觧乞佳人胸中别有安邉计谁采髭须白似银
　　仙子送刘阮出洞
　　慇懃相送出天台仙境那能却再来云液旣归须强饮玉书无事莫频开花当洞口应长在水到人间定不回惆怅溪头从此别碧山明月照苍苔
　　刘阮再到天台不复见诸仙子
　　再到天台访玉真青苔白石巳成尘笙歌寂寞闲深洞云鹤萧条絶旧邻草树总非前度色烟霞不似徃年春桃花流水依然在不见当时劝酒人
　　仙子洞中有懐刘阮
　　不将清瑟理霓裳尘夣那知鹤夣长洞里有天春寂寂人间无路月茫茫玉沙瑶草连溪碧流水桃花满涧香晓露风灯易零落此生无处问刘郎
　　汉武帝候西王母下降
　　昆仑凝想最髙峯王母来乘五色龙謌听紫鸾犹缥缈语来青鸟许从容风廻水落三清月漏苦霜传五夜钟树影悠悠花悄悄若闻箫管是行踪
　　汉武帝于宫中燕西王母
　　鼇岫云低太一坛武皇斋洁不胜欢长生碧宇期亲署延寿丹泉许细看剑佩有声宫树静星河无影禁花寒秋风褭褭月朗朗玉女清謌一夜防
　　汉武帝思李夫人
　　惆怅朱顔不复归晩秋黄叶满天飞迎风细荇传香粉隔水残霞见画衣白玉帐寒鸳梦絶紫阳宫远鴈书稀夜深池上兰桡歇防续謌声彻太微
　　萼緑华将归九疑留别许真人
　　九防秋烟黛色空緑华归思颇无穷每悲驭鹤身难住长恨临霞语未终河影暗吹云梦月花声闲落洞庭风蓝丝重勒金条脱留与人间许侍中
　　送刘尊师祗诏阙庭
　　海风叶叶驾霓旌天路悠悠接上清锦诰凄凉遗去恨玉箫哀絶醉离情五湖夜月幡幢湿双阙清风劒佩轻莫道暂辞华表柱便应千载是归程
　　题武陵祠【三首】
　　此生终使此身闲不是秦时且要还努力桃花与流水莫辞相送到人间
　　桃花夹岸杳何之花满春山水去迟三宿武陵溪上月始知人世有秦时
　　溪口回舟日已昏却听鸡犬隔前村慇懃重与秦人别莫使桃花闭洞门
　　小游仙
　　方士飞轩驻碧霞酒香风冷月初斜不知谁唱春归曲落尽谿头白葛花
　　又
　　芝蕙开花烂熳春瑞香烟露湿衣巾玉童私地夸书信偷写虞謡暗赠人
　　又
　　偷来洞口等刘君缓歩轻緑绣裙旋擘桃花掷流水更无言语倚彤云
　　又
　　风动寒天青桂隂水精帘箔冷沉沉西妃少女春思乱斜倚彤云尽日吟
　　又
　　玉箫金瑟发商声桑叶干枯海水清浄扫蓬莱山上地畧邀王母话长生
　　又
　　紫龙停歩彩云飞共看真皇海上归千载桃花香破鼻玉盘盛出与金妃
　　又
　　白石山中自有天竹花藤叶满溪烟朝来洞里围碁了赌得青龙值几钱
　　又
　　酒灔春浓瑶草齐真公饮散醉如泥玉轮轧轧入云去行到半天闻马嘶
　　又
　　南斗防北斗稀茅君夜着紫霞衣独乘青鹿趂朝去鳯押笙歌随后飞
　　又
　　饥即飡霞闷即行一声长啸万山青穿花渡水能相访珍重多才阮歩兵
　　又
　　东妃闲着紫霞裙自领笙歌出五云清思宻谈谁第一不过邀取小茅君
　　又
　　朝廽相引看红泉不觉风吹鹤氅偏好见上清骑白鹄旋驱旌节旋升天
　　又
　　红草青林日半斜闲随小鳯出彤霞略寻旧路过西国因得冰园一颗
　　又
　　风满涂山玉叶稀赤龙闲卧鹤闲飞紫棃烂尽无人吃何事苏君去不归
　　送羽人王锡归罗浮
　　风前整顿紫荷巾常向罗浮报养神石磴倚天行带月鐡桥通海入无尘龙虵出洞闲邀雨犀象眠花不避人最爱葛洪寻药处露苖烟蘂满山春
　　刘晨阮肇游天台
　　树入天台石路新细云和雨动无尘烟霞不省生前事水木空疑夣后【亦作里】身徃徃鸡鸣岩下月时时犬吠洞中春不知何地归依处湏就桃源问主人
　　刘阮洞中遇仙子
　　天和树色霭苍苍霞重岚深路茫云窦满山无鸟雀水声沿涧有笙簧碧沙洞里乾坤别红树枝边日月长愿得花间有人出免令仙犬吠刘郎
　　织女怀牵牛
　　北斗佳人双泪流眼穿肠防爲牵牛封题锦字凝新恨抛掷金梭结旧愁桂树三天云漠漠银河一带水悠悠欲将心就仙郎说借问榆花早晩秋
　　玉女杜兰香下嫁于张硕
　　天上人间两茫不知谁识杜兰香来经玉树三山逺去隔银河一水长怨入清尘愁锦瑟酒倾露醉瑶觞遗情更说何珍重擘破云鬟金鳯凰
　　张硕重寄杜兰香
　　碧落香销兰露秋星河无夣夜悠悠灵妃不降三清驾仙鹤空成万古愁皓月隔花追叹别飞烟笼树省淹留人间何事堪惆怅海色西风十二楼
　　穆王宴王母于九光流霞馆
　　桑叶扶踈闭日华穆王邀命宴流霞霓旌委地云初驻金奏掀天月欲斜歌咽细风吹粉蘂饮酣清露湿瑶砂不知白马红缰觧偷吃东田碧玉花
　　紫河张休真
　　琪树扶踈压瑞烟玉皇朝客满花前山川到处成三月丝竹经时即万年树石冥茫初缩地杯盘狼籍未朝天东风小饮人皆醉从听黄龙枕水眠
　　萧史携弄玉上升
　　岂是丹台归路遥紫鸾烟驾不同飘一声洛水传幽咽万片宫花共寂寥红粉美人愁未散清华公子笑相邀缑山碧树青楼月肠断春风爲玉箫
　　黄初平将入金华山
　　莫道真游烟景賖潇湘有路入金华溪头鹤树春常在洞口人间日自斜一水暗廻闲绕涧五云长徃不还家白羊成队难收拾吃尽山中巨胜花
　　王远宴麻姑蔡经宅
　　好风吹树杏花香花下真人道姓王大篆龙虵随笔札小天星斗满衣裳闲抛南极归期晩笑指东溟饮兴长要唤麻姑同一醉使人沽酒下余杭
　　赠南岳冯处士
　　寂寥深木闭烟霞洞里相知有几家笑看潭鱼吹水沬醉嗔溪鹿吃蕉花穿厨歴歴泉声细绕屋悠悠树影斜夜静着灰封釡灶自添文武养丹砂
　　送刘尊师祗诏阙庭
　　五峯此别隔人间双阙何年许再还旣扫山川收地脉须留日月驻天顔霞觞共饮身虽在风驭难陪路未闲从此枕中唯有梦梦魂何处访三山
　　其二
　　仙老闲眠碧草堂帝书徴入白云乡龟防欲署长生籍鸾殿邀论不死方红露想倾延命酒素烟思爇降真香五千言外无文字更有何词赠武皇
　　奉送严大夫再领容府
　　海风卷树冻岚消忧国寜辞岭外遥自顾勤劳甘百战不将功业负三朝剑澄黒水曽芟虎箭劈黄云惯射雕代北天南尽成事肯将心许霍嫖姚
　　长安客舍怀邵陵宴寄永州萧使君
　　邵陵台榭碧葱茏河汉西流宴未终残露五更掀海月清笳三防掲天风香薫舞席云鬟緑光射骰盘蜡烛红今日却思行乐处两牀丝竹水楼中
　　又
　　不知何路学飞翻虚受贤侯郑重恩午夜清歌敲玉筯三年洪饮竭金罇招携每感双鱼远报答空思一劒存狼籍梨花满城月当时长醉信陵门
　　病马
　　垅上沙葱叶正齐腾黄犹自局羸蹄尾蟠夜雨红丝脆头捽秋风白练低力惫未思金络脑影寒空望锦障泥堦前莫怪双垂泪不遇孙阳不肯嘶
　　其二
　　不剪焦毛鬛半翻何人别是古龙孙风吹病骨无骄气土蚀葱花见卧痕未喷断云归汉苑曽追轻练过呉门一朝千里心犹在争肯潜忘防饲恩
　　其三
　　空被秋风吹病毛无因濯浪刷洪涛卧来总恠龙蹄跙瘦尽虽惊虎口髙追电有心犹欵叚逄人相骨强嘶号欲将鬃鬛重裁剪乞借新城利铰刀
　　其四
　　病乆无人着意看五花毛色欲凋残饮惊白露泉花冷吃怕清风豆叶寒长襜敢辞红锦重旧缰寜畏紫丝蟠王良若许相防千里追风也不难
　　朂剑
　　古物神光雪见羞未能擎出恐泉流暗临黒水蛟螭泣潜倚空山鬼魅愁生怕雷霆号涧底长闻风在床头垂情不用将闲气恼乱司空犯斗牛
　　题武陵洞
　　却恐重来路不通殷勤廽首谢春风白鸡黄犬不将去且寄桃花深洞中


　　曹祠部集附録
