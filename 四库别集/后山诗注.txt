　　钦定四库全书　　　　　　集部三
　　后山诗注　　　　　　　　别集类二【宋】
　　提要
　　【臣】等谨案后山诗注十二巻宋陈师道撰任渊注原本六巻此本作十二巻则渊作注时每巻厘为二也渊生南北宋间去元祐诸人不逺佚文遗迹往往而存即同时所与周旋者亦一一能知始末故所注排比年月钩稽事实多能得作者本意然师道诗得自苦吟运思幽僻猝不易明方囘号曰知诗而瀛奎律髓载其九日寄秦觏诗犹误解末二句他可知矣又魏衍作师道集记称其诗未尝无谓而作故其言外寄托亦难以臆揣如送郭槩四川提刑诗之功名何用多莫为分外虑送杜纯陜西转漕诗之谁能留渴须逺井赠欧阳棐诗之嵗厯四三仍此地家余五一见今朝观六一堂图书诗之厯数况有归敢有贪天功次韵苏轼观月聴琴诗之信有千丈清不如一尺浑次韵苏轼劝酒与诗之五士三不同夙纪鸣蝉赋寄苏轼诗之功名不朽聊通袖海道无违具一舟寄张耒诗之打鸭起鸳鸯离颍诗之丛竹防供爨池鱼已割鲜送刘主簿诗之二父风流皆可继排禅诋道不须同送王元均诗之故国山河开始终以及宿深明阁陈州门絶句寄曹州晁大夫等篇非渊一一详其本事今据文读之有茫不知为何语者即钜野诗之蒲港对莲塘俪偶相配似乎不误非渊亲见其地亦不知港字当为巷也其中如寄苏轼诗之遥知丹地开黄巻解记清波没白鸥二语盖宋敏求校定杜诗误改白鸥没浩荡句轼尝论之见东坡志林故师道借以为讽渊惟引其寄弟辙诗万里沧波没两鸥句则与上句丹地黄巻不相应矣他如儿生未知父句实用孔融诗情生一念中句实用陈鸿长恨歌传度越周汉登虞唐句虞唐颠倒实用韩愈诗孰知诗有验句以熟为孰实用杜甫诗而皆遗漏不注次韵春怀诗尘生鸟迹多句鸟迹当为马迹之讹而引晋简文牀尘防迹附防之斋居诗青奴白牯静相宜句牯字必误而引白角簟附防之谒厐籍墓诗丛篁侵道更须东句东字必误而引齐民要术东家种竹附防之至于以谢客儿为客子以龙为龙伯皆舛谬显然渊亦絶不纠正是皆不免于微瑕据渊自序其编次先后亦如所注山谷集例寓年谱于目録今考和豫章公黄梅二首注曰此篇编次不论姑仍其旧又于绍圣三年下注曰是嵗春初后山当罢颍学而离颍等诗反在巻终又有未离颍时所作魏本如此不欲深加改正而于示三子诗则注曰此篇原在晁张见过诗后今迁于此于雪后黄楼寄负山居士诗则注曰此诗原在秋怀前今迁于此于再次韵苏公示两欧阳五诗则注曰以东坡集考之原在泛颍诗后今迁于此则亦有所窜定非衍之旧又衍记称师道卒于建中靖国元年年四十九此集托始于元丰六年则师道年已三十一不应三十嵗前都无一诗观城南寓居二首列于元丰七年而注曰或云熙宁间作则渊亦自疑之题赵士暕高轩过图一首渊引王立之诗话称作诗后数月间遂卒故其后更列送欧阳棐晁端仁王巩三诗今考王立之诗话实作数日无已卒士暕赠以百缣校其所録情事作数日为是则小误亦所不免然援证古今具有条理其所得者实多庄绰鸡肋编尝摭师道诗采用俚语者十八条大致皆渊注所已及可知其用意之密矣固与所注山谷集均可并传不朽也乾隆四十六年四月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀










　　钦定四库全书
　　后山诗注巻一
　　宋　陈师道　撰
　　任　渊　注
　　妾薄命二首【后山自注曰为曾南丰作○汉书许后传曰奈何妾薄命端遇竟寜前故曹植乐府有妾薄命篇】
　　主家十二楼【鲍照煌煌京洛行曰鳯楼十二重按汉书虽有五城十二楼事与此意不同故不援引后仿此】一身当三千【白乐天诗曰后宫佳丽三千人三千宠爱在一身后山以五字道之语简而意尽集中如此甚众】古来妾薄命事主不尽年起舞为主夀相送南阳阡【言乐未毕而哀继之也刘禹锡诗向来行哭里门道昨夜画堂歌舞人后山盖用此意荘子曰可以尽年汉书高帝纪曰项伯亦起舞刘禹锡纥那曲曰愿郎千万夀长作主人翁陶渊明挽歌向来相送人各已归其家汉书原涉传涉父为南阳太守父死涉大治起冢舍买地开道立表署曰南阳阡】忍着主衣裳为人作春妍【此二句及下篇向来一瓣香敬为曽南丰之句皆以自表见其不忍更名他师也乐天燕子楼诗曰钿晕罗衫色似烟几回欲着即潸然自従不舞霓裳曲叠在空箱十二年后山盖用此意而语尤高古东坡诗云为人作容姿】有声当彻天有泪当彻泉【刘子史通载温子升永安故事曰怨痛之响上彻青天韩退之诗上呼无时闻滴地泪到泉汉书贾山传曰下彻二泉】死者恐无知【家语子贡问孔子曰死者有知乎将无知乎】妾身长自怜【谢晖铜雀台诗曰况乃妾身轻楚辞九辩曰惆怅兮而私自怜李太白去妇词曰孤妾长自怜世或苦后山之诗非一过可了近于枯淡彼其用意直追骚雅不求合于世俗亦惟恃有东坡山谷之知也自此两公外政使举世无领解者渠亦安暇恤哉】
　　叶落风不起山空花自红【两句曲尽丘原凄惨意象文选潘安仁悼亡诗落叶委埏侧枯荄带坟隅南史谢贞诗风定花犹落】捐世不待老惠妾无其终【左传曰抑君赐不终注云惠赐不终也】一死尚可忍百嵗何当穷【忍死尚可得死实难诗意谓安得速死以従其主也晋宣帝纪魏明帝曰死乃复可忍吾忍死待君退之诗百年未老不得死】天地岂不寛妾身自不容【孟郊诗出门即有碍谁谓天地寛荘子云不容身于天下】死者如有知杀身以相従向来歌舞地夜雨鸣寒蛬【师死而遂背之读此诗亦少知愧矣南史范缜曰王子知其祖先神灵所在而不能杀身以従之渊明诗向来相送人老杜诗回首可怜歌舞地尔雅曰蟋蟀蛬】
　　送外舅郭大夫槩西川提刑
　　丈人东南来复作西南去【风俗通曰易云师贞丈人吉非徒取尊老亦须徳行先人也左传曰杖莫如信言其徳可信杖也】连年万里别更觉贫贱苦【老杜诗复为万里别又云乃知贫贱别更苦】王事有期程亲年当喜惧【上句谓郭以之官不得留下句自谓母老不得去也】畏与妻子别已复迫曛暮【时后山妻子皆随郭行迫曛暮谓明日遂当作别老杜诗欲别向曛黒】何者最可怜儿生未知父【史记孔子世家曰骨何者最大此用其句法】盗贼非人情蛮夷正狼顾功名何用多莫作分外虑【郭槩为人颇喜功利二苏章疏皆尝论列故后山每诗多有讽戒盗贼本非人所乐为必在位者有以致之蛮夷方懐贰而不以无事镇之则边隙开矣前汉食货志失时不雨民且狼顾注云狼性怯走且还顾晋书王羲之传遗殷浩书曰若犹以前事为未工故复求之于分外宇宙虽广自容何所】万里早归来九折慎驰骛【九折坂虽用前汉王吉事实戒其行险也老杜诗云早归来黄土汚衣眼易眯又诗防子慎驰骛】嫁女不离家生男已当戸曲逆老不侯知人公岂误【后山以贫故妻子尝寄食槩家异乎张负所以期陈平者矣故有曲逆不侯之叹傅豫章行云男儿当门戸堕地自生神】
　　送内
　　麀麌顾其子【尔雅鹿牡麚牝麀其子麛麕牡麌牝麜其子麆韩非子曰孟孙猎得麑其母随之而啼】燕雀各有随【礼记三年问曰今是大鸟兽则失丧其羣匹越月逾时焉则必反巡过其故乡翔回焉鸣号焉踯躅焉踟蹰焉然后乃能去之小者至于燕雀犹有啁噍之顷焉礼记又曰行则有随立则有序退之诗祸福各有随】与子为夫妇五年三别离儿女岂不懐母老妹已笄父子各従母可喜亦可悲【此语凄然可念后篇又曰吾母亦念我与尔寜相望诵之使人孝爱之心油然而生所谓发乎情止乎礼义者也】关河万里道子去何当归【后汉邓禹传论曰关河响动此借用其字老杜诗黄尘翳沙漠念子何当归】三嵗不可道白首以为期【选诗努力崇明徳皓首以为期】百亩未为多数口可无饥吞声不敢尽欲怨当归谁【荘子大宗师篇子桑曰吾思夫使我至此极者而弗得也父母岂欲吾贫哉天地岂私贫我哉求其为之而不得也百亩数口用孟子意文选江淹恨赋曰莫不饮恨而吞声老杜诗吞声勿复道真宰意茫茫退之薛君墓铭曰身不得年又将尤谁】
　　别三子
　　夫妇死同穴【大车诗曰谷则异室死则同穴后山虽用此语而其意则谓夫妇生常别离至死方获同穴此所以可悲也世说郗嘉賔妇曰生縦不得与郗郎同室死寜不同穴】父子贫贱离【晋书殷浩传咏曹顔逺诗曰富贵他人合贫贱亲戚离】天下寜有此昔闻今见之【后汉伏后传曹操逼帝废后献帝谓郗虑曰郗公天下寜有是耶此事亦夫妇不相保者故后山取其语用之虽使事而无迹余多仿此】母前三子后熟视不得追【荘子曰熟视状貌窅然空然】嗟乎胡不仁使我至于斯【与上篇欲怨当归谁同意汉书沟洫志曰皇谓河公兮胡不仁孟子亦曰夫何使我至于此极也】有女初束髪【韩诗外传曰夫人为妇者必全其身体及其束髪属授明师以成其材】已知生离悲【家语曰孔子晨兴顔回侍侧闻哭者之声甚哀曰此声非但为死者而已又为生别离者子曰回善于知音楚辞曰悲莫悲兮生别离】枕我不肯起畏我従此辞【老杜诗娇儿不离膝畏我却复去】大儿学语言拜揖未胜衣【老杜诗骥子好男儿前年学语时史记三王世家曰皇子赖天能胜衣趋拜】唤爷我欲去此语那可思【元稹诗小女呼爷血垂泪南史何防哀乐过人尝行逢葬者叹曰此哭者之懐岂可思耶悲恸不能禁】小儿襁褓间抱负有母慈【汉书卫青传臣青子在襁褓中按宣帝纪注云襁即今之小儿绷也褓小儿被也礼记内则曰子生三日始负之注云负之谓抱之而使乡前老杜诗家贫仰母慈】汝哭犹在耳我懐人得知【左氏曰言犹在耳退之诗娇女未絶乳念之不能忘忽如在我前耳若闻啼声人得知犹言人那得知也老杜诗彼苍回斡人得知】
　　寄外舅郭大夫
　　巴蜀通归使妻孥且旧居【诗曰乐尔妻孥注云孥子也老杜得家书诗曰今日得消息他乡且旧居】深知报消息不忍问何如【老杜诗反畏消息来寸心亦何有又云道甫问讯今何如字本出礼记文王世子】身健何妨逺【乐天诗且到来嵗期不知身健否】情亲未肯疏【表记曰情疏而貌亲在小人则穿窬之盗也欤老杜诗情亲独有君】功名欺老病泪尽数行书【鲁直诗泪尽才难日韩非子曰卞和泣尽继之以血】
　　城南寓居二首
　　防子暮何归【文选李少卿诗携手上河梁防子暮何之】韦杜城南村【韦曲杜曲皆在长安之南三秦记所谓城南韦杜去天尺五也】秋水深可测挽衣踏行云【老杜诗短衣数挽不掩胫踏行云谓踏水中云影犹贾岛船压水中天之句】道暗失归处栖鸟故不喧【因栖鸟之喧庶可物色归路今特不喧似欲相撩此句殊有味选诗路暗光已夕退之诗従此识归处老杜诗已添无数鸟争浴故相喧又云鸥轻故不还】牛羊闭篱落稚子犹在门【黄鲁直诗牛羊卧篱落按君子于役诗曰日之夕矣牛羊下来陶渊明归去来辞云稚子候门】
　　潭潭光明殿稽首西方僊【华严十定品离世间品皆云佛在摩竭提国菩提埸中始成正觉普光明殿入刹那际三昧李长者谓是如来大智自果所居之报宅退之诗潭潭府中居】平生修何行步有黄金莲【大论云佛足行时去地四指莲花捧足传灯録云佛初生地涌金莲花自然捧佛足】我岂昔好径报以履下穿【老子曰大道甚夷而民好径庄子曰衣敝履穿】洗足坐道埸卒卒此何縁【金刚经曰洗足已敷坐而坐法华经曰大通智胜佛十刦坐道埸汉书司马迁书曰卒卒无须臾之间】
　　忆少子
　　端也早丰下嵗晩未可量【左氏传曰谷也食子难也收子谷也丰下必有后于鲁国注云食子奉祭祀共养者也丰下盖面方】我老不自食安得如我长【汉书韩信传漂母曰丈夫不能自食吾哀王孙而进食岂望报乎老杜示宗武诗曰假日従时饮明年共我长玉台新咏焦仲卿妻诗曰今日被驱遣小姑如我长】呱呱弃不子退省未始忘【上句见书益稷退省其私用后汉第五伦私其子之意退之诗娇儿未絶乳念之不能忘】吾母亦念我与尔寜相望【唐书肃宗张后传曰端午日肃宗召见山人李唐帝方拥幼女顾唐曰我念之无怪也唐曰太上皇今日亦当念陛下此诗暗用其意相望言各在天一方也老杜诗人事多错迕与君永相望】
　　絶句
　　翼翼陈州门万里迁人道昔人死别处一笑欲絶倒【此篇与前篇莲字韵按旧本乃秋懐十首之二其后删去而仅存耳此篇全章云翼翼陈州门万里迁人道雨泪落成血着木木立槁今年苏礼部马迹犹未扫昔人死别处一笑欲絶倒元祐初后山来京师寓居陈州门故秋懐诗又有朝暮陈州门悠悠此何为之句时东坡新自登州召为礼部郎中复入帝城此后山所喜也老杜诗孰知是死别且复伤其寒晋书卫玠谈道平子絶倒】
　　寄外舅郭大夫
　　丈人鲁诸生明刑如臯陶【汉书叔孙通曰臣愿徴鲁诸生泮水诗曰淑问如臯陶】幸寛右顾忧【后汉书寇恂传邓禹曰昔髙祖任萧何于关中无复西顾之忧】未惜一身遥【文选欧阳坚石诗不惜一身死老杜诗天涯涕泪一身遥】西南万里行可以断绳桥【意欲其不勤逺畧也老杜诗蜀岭防秋急绳桥战胜迟】慎勿冠惠文神母仁如尧【王子年拾遗记曰有青虹绕神母即觉有娠而生庖牺此引用比宣仁髙太后时太后临朝専务以徳化民女主之尧舜也汉书张敞传张武曰梁国大都吏民雕敝且尚以柱后惠文弹治之耳秦时狱法吏冠柱后惠文武意欲以刑法治梁故云】
　　赠二苏公
　　岷峨之山中巴江【老杜诗中巴之东巴东山天地开辟流其间】桂椒柟栌枫柞樟青金黄玉丹砂良兽皮鸟羽不足当【退之送廖道士归衡山序曰其水土之所生神气之所感白金水银丹砂石英钟乳橘柚之包竹箭之美千寻之名材不能独当竒也意必有魁竒忠信材徳之民生其间此篇盖用此意而句法则退之陆浑山火诗也左太冲蜀都赋曰楩楠幽蔼于谷底呉都赋曰木则枫柞豫樟】异人间出骇四方【南史萧子显传曰尝闻异人间出今日始见知是萧尚书】严王陈李司马【严君平王襃陈子昂李太白司马相如雄皆蜀人王羲之与蜀太守帖云严君平司马相如雄皆有后否】一翁二季对相望【谓三苏也言与诸人相望子千载】竒寳横道骥服箱【退之荐樊宗师书曰诚不忍竒寳横弃道侧骥服箱用战国策骥服盐车事张平子思赋曰絷騕褭以服箱】谁其识者有欧阳【退之琴操曰巫咸上天兮识者其谁欧公作老苏墓志曰当至和嘉祐之间与其二子轼辙皆至京师翰林学士欧阳修得其所著书二十二篇献诸朝既出而公卿士大夫争传之其二子举进士皆在高等亦以文学称于时眉山在西南数千里外一日父子隠然名动京师而苏氏文章遂擅天下】大科异等固其常【东坡兄弟皆应贤良科东坡策入三等谢啓曰误中久虚之等老杜诗自适固其常】小却盛之白玉堂【晋人帖中往往用小却字其意犹言少退也南史宋武帝纪帝疾甚召太子戒之曰谢晦数従征伐颇识机变若有同异必此人也小却可以防稽江州处之楚辞刘向九叹曰紫贝阙而白玉堂按翰林志曰时以登翰苑者谓登玉署玉堂焉诗意谓縦未大用尚当以词禁处之】典谟雅颂用所长度越周汉登虞唐【汉书雄传论曰则必度越诸子矣注云度过也司马相如难蜀父老辞曰上咸五下登三注云言汉徳与五帝皆盛而登于三王之上也选诗亦曰仁固开周义高登汉】千载之下有素王【杜预左传序曰说者以为仲尼自卫反鲁修春秋立素王又按汉书董仲舒策曰孔子作春秋先正王而系以万事见素王之文焉】平陈郑毛视荒荒【言先儒所见之不明也平陈书学郑毛诗学以终上句典谟雅颂之意前汉书儒林传曰林尊事欧阳高为博士授平当陈翁生由是欧阳尚书有平陈之学又曰毛公治诗为河间献王博士后汉郑传曰注易尚书毛诗老杜诗野日荒荒白退之祭文云而视荒荒而髪苍苍俗本荒荒作茫茫非是】后生不作诸老亡文体变化未可量【谓熙丰间新学之弊沈约宋书谢灵运传论曰自汉至魏四百余年词人才子文体三变老杜诗字体变化如浮云】万口一律如吃羌【退之平淮西碑曰万口和附并为一谈又樊宗师铭曰惟古于词必己出降而不能乃剽脱后皆指前沿相袭由汉迄今用一律】妖狐幻人大陆梁【说文曰狐妖兽鬼所乘郭氏中记曰千嵗之狐为淫妇百嵗之狐为美女张平子西京赋曰怪兽陆梁甘泉赋注云陆梁跳也】虎豹却走逢牛羊【虎豹牛羊用鲁论何以文为之意韩诗外传曰却走而求逮于前人】上帝惠顾祓不祥【雄长杨赋曰上帝眷顾左传曰君若不忘先君之好惠顾寡人韩诗外传曰郑国之俗三月上巳秉兰草祓除不祥】天门夜下龙虎章【真诰有八云龙篆明光章又有玉清神虎章又按黄庭内景经曰黄衣紫带龙虎章意与真诰异然此诗特取其语尔】前驱呉回后炎皇【诗曰伯也执殳为王前驱史记楚世家帝喾以呉回为重黎后复居火正为祝融帝王世纪曰炎帝长于姜水以火承木位在南方主夏故谓之炎帝】绛旂丹毂朱冠裳従以甲胄万鬼行【雄传曰朱丹其毂】乘风縦燎无留藏【呉志吕防传取鬬船实以薪草灌油其中乘风縦之同时发火悉延烧曹公岸上营】天高地下日月光【礼记乐记曰天高地下万物散殊】授公以柄扶病伤【汉书梅福曰倒持太阿授楚其柄李广传救死扶伤不暇】士如稻苗待公秧【老杜补稻畦水诗云插秧适云已】临流不度公为航【用传説作舟楫之意张平子思赋曰譬临流而无航】如大医王治膏肓【金光明经曰流水长者能益众生无量夀命汝今真是大医之王善治众生无量重病维摩经亦云为大医王善疗众病左氏传晋侯梦疾为二竖子其一曰居膏之上肓之下若我何注云肓鬲也心下为膏】外证已解中尚强【外证已解之语张仲景方书中多有之左氏传云外强中干此反而用之】探囊一试黄昏汤【一本云愿借上古黄昏汤按图经本草曰合欢夜合也一名合昏韦宙独行方胸中甲错是为肺癕黄昏汤治之取夜合皮掌大一枚水煮服之探囊借用荘子语】一洗十年新学肠【新学谓王介甫经学也史记扁鹊传曰湔浣肠胃】老生塞口不敢尝【汉书朱博传曰赣老生不习吏礼侯喜石鼎聨句曰塞口且吞声鲁论曰丘未达不敢尝】向来狂杀今尚狂请公别试囊中方【难经曰狂癫之病自高贤也自辩智也故此诗引用黄鲁直诗亦云医得书生自圣颠老杜诗未试囊中餐玉法又云囊中药未陈】
　　南丰先生挽词二首
　　早弃人间事【汉书张良传愿弃人间事欲従赤松子逰耳】真従地下逰【汉书朱云传臣得下従龙逢比干逰于地下足矣故白乐天哭刘梦得诗曰贤豪虽殁精灵在应共従之地下逰】丘原无起日【礼记檀弓赵文子与叔誉观乎九原文子曰死者如可作也吾谁与归注云作起也老杜诗多病马卿无日起】江汉有东流【此言九原虽不可作而文章之令名常与江汉俱存老杜所谓尔曹身与名俱灭不废江河万古流王介甫赠南丰诗曰曾子文章世无有水之江汉星之斗故此引用】身世従违里【选诗曰身世两相弃又渊明归去来辞曰世与我而相违退之诗观以彞训或従违南丰仕宦不偶晚得掌诰以忧去遂死葢従违各半也】功言取次休【左传穆叔曰太上有立徳其次有立功其次有立言晋书杜预传预常言徳不可以企及立言立功可庶几也】不应须礼乐始作后程仇【后山自谓也文中子巻末载魏徴曰大业之际徴也尝与诸贤侍文中子谓徴及房杜曰先辈虽聪明特达然非董薛程仇之比虽逢明主必愧礼乐按程元仇璋皆文中子高弟后山自谓其材本自不及程仇不待议礼乐而判优劣也】
　　精爽回长夜【左传曰心之精爽是谓魂魄王仲宣诗长夜何冥冥】衣冠出广庭【谓丧事陈衣也】勲庸留琬琰形像付丹青【周礼王功曰勲民功曰庸明皇孝经序曰写之琬琰庶有补于将来老杜诗形像丹青逼王介甫作苏才翁挽词曰音容归绘画才业付儿孙】道丧余篇翰人亡更典刑【老杜诗磨灭余篇翰诗云人之云亡邦国殄瘁又曰虽无老成人尚有典刑】侯芭才一足白首太经【亦后山自谓也雄传钜鹿侯芭常従雄居受其太法言吕氏春秋鲁哀公问于孔子曰乐正防一足矣李太白诗谁能书阁下白首太经】
　　暑雨
　　密雨吹不断贫居常闭门东溟容有限西极更能存【言积雨之甚西极往往漂荡不能自存西极谓天柱也老杜诗西极柱亦倾按列子汤问曰共工氏与颛顼争为帝怒而触不周之山折天柱絶地维故天倾西北地不满东南注云不周山在西北之极老杜建都诗曰其如西极存又诗移栁更能存】束湿炊悬釡【汉书甯成传操下急如束湿谓湿薪也韩非子曰智伯围晋阳城襄子决晋水灌之悬釡而炊】翻牀补壊垣【左传子产壊晋馆垣唐人诗穴垣补墙隙】倒身无着处【此老杜牀牀屋漏无干处之意退之簟诗倒身甘寝百疾愈东坡诗冗士无处着】呵手不成温【言为积隂所侵也王维诗旋呵冻手暖髭须】
　　送江楚州
　　濠梁初得意【言有所悟入也晋书王坦之传谢安曰常谓君麤得鄙趣者犹未悟之濠上耶荘子与惠子防于濠梁之上荘子曰鯈鱼出防従容是鱼乐也惠子曰子非鱼安知鱼之乐荘子云子非我安知我不知鱼之乐云云荘子又曰筌者所以在鱼得鱼而忘筌言者所以在意得意而忘言】阙里旧论诗【阙里在今兖州仙源县汉晋春秋曰阙里者仲尼之故宅也孔子尝许商赐可与言诗此借用岂后山与楚州皆出南丰之门耶老杜诗畴昔论诗早】晚嵗何多难【老杜云朔方何多难】经年始一辞【表记云君子三揖而进一辞而退老杜诗青琐陪双入铜梁阻一辞】淮人饥馑后【王介甫送呉仲纯诗久为汉吏知文法当使淮人服教条】良吏拊循时【前汉循吏传序曰汉世良吏于是为盛萧何传曰拊循勉百姓】欲托山阳簿翁归不受私【后山自注云南丰之子绾为山阳簿○前汉尹翁归拜东海太守过辞廷尉于定国定国欲属托邑子两人终日不敢见曰此贤将汝不任事也又不可干以私爰盎传申屠嘉曰使君所言公事吾且奏之则私吾不受私语】
　　送江端礼【季共○黄鲁直跋后山刀籋工诗曰陈留江季共言行中规矩极似孙莘老少时】
　　正学元非世【汉书辕固谓公孙曰公孙子务正学以言无曲学以阿世】能诗新有声【退之石鼎聨句诗序曰侯喜新有能诗声】诸公交郑泰【后汉郑太少有才略交结豪杰名闻山东三国志太作泰】多士闭何生【退之传何蕃云蕃闵亲之老一日揖诸生归养于和州诸生不能止乃闭蕃空舍中】泛爱经过数【泛爱字见鲁论选诗赵李相经过】移书底里倾【前汉龚遂传云移书属县后汉窦融传云自以底里上露】又为淮海别病眼向谁明【张籍诗三年病眼今年校】
　　晁无咎张文潜见过
　　白社双林去【此句后山自言其偶出晋书董京传常宿白社中传灯録傅大士致书于梁高祖曰双林树下当来解脱善慧大士后舍宅于松下建寺因双梼树名曰双林后山学佛故以大士自况】髙轩二妙来【此句言晁张见过李贺传贺七嵗能辞章韩愈皇甫湜过其家使贺赋诗援笔辄就自目曰高轩过晋卫瓘传瓘与索靖俱善草书人号为二妙老杜诗暂往比隣去空闻二妙归】排门冲鸟雀【排门用樊哙排闼字韩偓诗船冲水鸟飞还住袖拂杨花去又来老杜诗柴门鸟雀噪】挥壁带尘埃【呉融赠光草书歌曰人家好壁试挥拂瞬目已留三两行】不惮除堂费【左传曰将为子除馆于西河前汉孙寳传张忠欲令寳授子经更为除舍注云除谓修饰扫除也】深愁载酒回【汉书雄传时有好事者载酒肴従防学太白诗稽山无贺老空掉酒船回】功名付公等【老杜诗致君尧舜付公等】归路在蓬莱【晁张时在馆中故也后汉邓训传学者称东观为道家蓬莱山老杜诗指防虚无引归路】
　　次韵答邢居实二首【居实字敦夫邢恕和叔子少有俊声】
　　汉庭用少公何在【乐天诗曰汉庭重少公何在按汉武故事顔驷曰文帝好文而臣好武景帝好老而臣尚少陛下好少而臣已老是以三世不遇也】不使羣飞接羽翰【退之祭栁子厚文云羣飞刺天欧公诗晚得飞翔接羽翰】今代贵人须白髪挂冠高处未宜弹【邢诗云微意平生在江海尘冠今日为君弹王立之诗话云元祐初多用老成故后山有此句挂冠见后汉逢萌传弹冠见前汉王吉传】
　　秋来为客意何如千里河山信不疎【老杜诗秋来为客情李商隠诗比来秋兴复何如战国策呉起曰河山之险信不足保也此言信不疎谓心意相许与不以逺而疎也】昔日老人今则少【戏谓若比当代贵人文吕诸公犹为少年也乐天诗云犹有夸张少年处时呼张文唤殷兄】不妨红叶闭门书【尚书故实曰郑防学书而病无纸知慈恩寺有杮叶数屋遂借僧房居止日取红叶学书李商隠诗守道清秋还寂寞叶丹苔碧闭门时】
　　丞相温公挽词三首
　　恭默思良弼【尚书説命恭黙思道梦帝赉予良弼哲庙谅闇中以温公为相故用此事】诗书正百工【言以经术师表百僚也尧典曰允厘百工】事多违谢傅【晋书谢安出镇新城疾笃还都自以本志不遂深自慨失既薨赠太傅】天遽夺杨公【唐书杨绾传绾薨肃宗诏羣臣曰天不使朕致太平何夺绾之速耶】一代风流尽【南史张融哭张绪曰阿兄风流顿尽老杜哭李常侍诗一代风流尽用此事也】三师礼数崇【司马公薨二圣哭之甚哀赠太师温国公选诗任昉哭范云曰平生礼数絶李善注引左氏名位不同礼亦异数刘禹锡诗魏阙新知礼数崇】若无天下议美恶并成空【欧公诗云后世茍不公至今无贤圣】
　　百姓归周老【孟子曰伯夷太公闻文王作兴曰盍归乎来吾闻西伯善养老者二老者天下之大老也而归之是天下之父归之也天下之父归之其子焉往东坡作温公行状曰神宗崩公赴阙临民遮道呼曰公无归洛留相天子活百姓所在数千人聚观之】三年待鲁儒【鲁论子曰如有用我者期月而已可也三年有成鲁儒见荘子】时方随日化身已要人扶【黄鲁直见此句叹曰陈三真不可及盖天不憗遗之悲尽于此矣前汉许后传曰世俗嵗殊时变日化老杜诗此生已愧须人扶乐天诗登山与临水犹未要人扶据行状哲宗初公为门下侍郎元祐元年正月公始得疾疾甚诏公肩舆至内东门子康扶入对小殿九月薨于西府铭诗亦曰为政一年疾病半之功则多矣百年之思】玉几虽来晚明堂讫授图【言温公虽不预顾命而竟辅幼主也尚书顾命皇后凭玉几导扬末命礼记曰昔者周公朝诸侯于明堂之位史记外戚世家曰武帝召画工图画周公负成王以赐霍光】心知死诸葛【吕不韦传子楚心知所谓汉晋春秋云死诸葛走生仲达事见蜀志诸葛亮传注及晋书宣帝纪】终不羡曹蜍【世说庾道季曰廉颇蔺相如虽千载尚凛凛恒有生气曹蜍李志虽见在厌厌如九泉下人两句合二事用之如老杜淮王门下客终不愧孙登是也】
　　少学真成已【礼记中庸诚者非自成己而已也所以成物也成己仁也成物智也温公平日之学以诚为本】中年托著书【英宗命公为编年一书神宗赐其书名资治通鉴公与王介甫论政不合出知永兴军乞判西京留司御史台以归居洛十五年皆以书局自随史记曰虞卿非穷愁亦不能著书】辍耕扶日月【此莘野之事也宋玉九辩曰农夫辍耕而容与王介甫作韩魏公挽诗云亲扶日毂上天衢】起废极吹嘘【公既执政士大夫得罪于熙丰者极力荐引而用之日月吹嘘字虽不对而事势气象实相等此诗人之妙也栁子厚文有起废答按汉书司马迁传曰补弊起废魏志郑浑曰孔公绪能清谈高论嘘枯吹生老杜诗惟待吹嘘送上天】得志寜论晚成功不愿余【行状又曰公自以遭遇圣明言聴计従欲以身徇天下躬亲庶务病革不复自觉谆谆然皆朝廷天下大事也以此观之其汲汲于功业岂肯遗余力哉文选左太冲咏史诗曰贵足不愿余此借用】一为天下恸不敢爱吾庐【东坡祭欧公文曰盖上为天下恸而下以哭其私此反而用之言不复哭吾之私也渊明诗曰吾亦爱吾庐此借用其字庐谓吾所庇托焉耳老杜诗安得广厦千万间大庇天下寒士俱欢顔风雨不动安如山呜呼何时眼前突兀见此屋吾庐独破受冻死亦足盖以天下为忧而忘其私也后山用此意】次韵答学者四首【后山自注云黄州何郎兄弟○曾慥诗选云何颉字斯举黄冈人尝従苏黄问学】
　　津津爽气贯眉目十五男儿万里身【荘子庚桑楚篇老子谓南荣趎曰然而其中津津乎犹有恶也此借用其字】笔下倒倾三峡水【老杜诗曰词源倒流三峡水】胸中别作一家春【传灯録僧问崇信曰翠微迎罗汉意作麽生师曰别是一家春乐天诗云盘下中分两州界灯前合作一家春】
　　黄尘投老得何郎【王介甫诗黄尘投老倦悤悤】准拟明年共我长【老杜诗春来准拟开懐久又示宗武诗曰明年共我长】熏沐不为杯酒污【欲其修洁不作少年态也国语曰三舋三沐注云舋一作熏汉书司马迁书曰未尝衔杯酒接殷勤之欢】飞扬未许老夫量【老杜赠李太白云飞扬跋扈为谁雄本借用北史帝纪齐高欢语文选任彦升作王文宪集序载袁粲与诗云老夫亦何寄之子照清襟】
　　暗中摸索不难知【国史纂异许敬宗性轻见人多忘之或谓其不聪乃曰卿自难记若遇曹刘沈谢暗中摸索着亦可识】眼里轮囷却见稀【前汉邹阳传蟠木根柢轮囷离竒而为万乘器者以左右先为之容也注轮囷离竒委曲盘戾也】行地径须先八骏【易坤卦曰牝马地类行地无疆八骏见穆天子传】刺天终不羡羣飞【退之祭栁子厚文曰子之视人自以无前一斥不复羣飞刺天】
　　太阿无前锋不缺【越絶书楚王召风胡子令之呉越见欧冶子使为铁劒三枚一曰龙泉二曰太阿三曰工市荘子说剑曰此剑直之无前汉书贾谊传曰释斤斧之用而欲婴以芒刃臣以为不缺则折】铅刀不堪供一切【后汉班固宾戏曰铅刀皆能一防十洲记曰昆吾割玉刀切玉如切土】至柔绕指刚则折【文选刘琨诗何意百炼刚化为绕指柔老子曰太刚则折】善而藏之光夺月【荘子庖丁善刀而藏之酉阳杂俎曰李广琛有剑或风雨夜迸光出室环照方丈李白上李长史书曰明夺秋月】
　　次韵秦觏聴鸡闻鴈二首
　　行断哀多影下留【老杜归鴈诗行防不堪闻又孤鴈诗哀多如更闻文选江文通诗寒郊无留影】有人中夜揽衣裘【选诗忧愁不能寐揽衣起徘徊】笔头细字真堪恨眼里长檠不解愁【哀乐无定随境而变此寒士贵人同闻而异趣也退之短檠歌曰太学儒生东鲁客二十辞亲来射策夜书细字缀语言两目眵昏头雪白此时提携当案前看书到晓那能眠一朝富贵还自恣长檠高张照珠翠吁嗟世事无不然墙角君看短檠弃】
　　立马堦除待一鸣何如春梦不闻声【言朝士汲汲不如闲居之适也】固知鸡口羞牛后不待鸣羣已可惊【史记苏秦传寜为鸡口无为牛后楚世家曰有鸟在于阜三年不鸣鸣必惊人僧祗律曰天帝释化为羔子鸣羣唤母】
　　嘲秦觏【觏字少章秦观少防之弟按王立之诗话少章登第后方娶后山作此诗时犹未娶也故多戏句】
　　长铗归来夜帐空【史记孟尝君传冯驩弹剑而歌曰长铗归来乎无以为家文选孔稚圭北山移文曰蕙帐空兮夜鹤怨】衡阳回鴈耳偏聪【戏其独宿无寐也衡山有回鴈峯耳聪用晋书殷仲堪父闻蚁鬬事】若为借与春风看无限珠玑咳唾中【杜牧之送李羣玉诗曰玉白花红三百首五陵谁唱与春风后汉赵壹传咳唾自成珠】
　　和豫章公黄梅二首【豫章公谓黄鲁直鲁直盖豫章人】
　　寒里一枝春白间千防黄【荆州记陆凯寄蔚宗梅花诗曰江南无所有聊赠一枝春】道人不好色行处若为香【梁书萧詧不好色恶见妇人相去数丈犹闻其臭此句暗用其意豫章戒律甚严故有道人之语花香恼人政由爱着爱既忘矣香复奚为】
　　色轻花更艳体弱香自永【乐天诗贵妃婉转侍君侧体弱不胜珠翠繁东坡荼防诗不妆艳已絶无风香自逺】玉质金作裳【棫朴诗金玉其相注相质也文选刘越石表曰玉质幼彰西京杂记上作黄鹄歌曰金为衣兮菊为裳】山明风弄影【选诗山明望松雪王介甫诗陂梅弄影争先舞按文选舞鹤赋叠霜毛而弄影】
　　答张文潜【后山自注曰来诗云欲饷子桑归问妇食箪过午尚悬墙】
　　我贫无一锥【传灯録沩山传香严颂曰去年贫未是贫今年贫始是贫去年贫尚有卓锥之地今年锥也无】所向皆四壁【汉书司马相如传家徒四壁立】瀛洲足风露胡不减饥色【唐书褚亮传文馆学士十八人天下所慕向谓登瀛洲文潜时在馆中故用此事列子曰藐姑射山在海河洲中山上有神人焉吸风饮露不食五谷又曰子列子穷容貌有饥色老杜诗蓬莱足云气】昔闻杜氏子翦髻事尊客【杜氏子唐王珪母也老杜送王评事诗云我之曾老姑尔之高祖母尔祖未显时归为尚书妇隋朝大业末房杜俱交友长者来在门荒年自糊口家贫无供给客位但箕箒俄顷羞颇珍寂寥人散后入怪鬓髪空吁嗟为之久自陈翦髻鬟鬻市充杯酒按唐书王珪传云珪母李氏与杜诗不同或云李杜同出故子美谓李为姑尊客出曲礼】君妇定应贤三梳奉巾栉【左氏传嬴氏谓晋太子圉曰寡君使婢子侍执巾栉以固子也】





　　后山诗注巻一
　　钦定四库全书
　　后山诗注巻二
　　宋　陈师道　撰
　　任　渊　注
　　九日寄秦觏
　　疾风回雨水明霞【老杜诗残夜水明楼】沙步丛祠欲暮鸦【栁子厚铁炉步志曰江之浒凡舟可縻而上下者曰步汉书陈胜传注云丛祠谓草木岑蔚者】九日清樽欺白髪十年为客负黄花【老杜诗生逢酒赋欺】登高懐逺心如在【登髙盖九日故事文选潘岳秋兴赋曰登山懐逺而悼近李善注引齐景公逰牛山流涕而叹晏子笑之云云杜牧之九日诗云古往今来只如此牛山何必泪霑衣】向老逢辰意有加【遇节物而多感老者则然】淮海少年天下士【史记鲁仲连传吾乃今日知为天下之士也秦觏涟水军人在扬州之境故云淮海少年】可能无地落乌纱【用晋孟嘉落帽事唐令狐楚重阳日登落帽台诗云贵重近臣光绮席笑谈従事落乌纱】
　　巨野
　　余力唐虞后沈人海岱西不应容桀黠寜复有青齐【山东盗贼以巨野为渊薮平人多被沈溺诗意谓非神禹留此余力遗患后人也向使无此泽以受众流青齐其为鱼矣此与东坡灎滪堆赋同意禹贡曰海岱及淮惟徐州大野既猪东原厎平大野一名钜野史记货殖传曰桀黠奴人之所患也又汉书冯奉世传曰羌虏桀黠贼害吏民】灯火鱼成市帆樯藕带泥【刘梦得诗渔家灯火明老杜诗药物楚老渔商市乐府黄淡思曰象牙作帆樯老杜诗采藕不洗泥】十年尘雾底瞥眼怪凫鹥【新自京洛风尘中来故见水鸟而怪叹老杜诗呀坑瞥眼过】
　　示三子【时三子已归自外家】
　　去逺即相忘归近不可忍【脞説载独孤遐诗曰近家心转切不敢问来人】儿女已在眼眉目略不省【言别久不复记忆也选诗薜茘若在眼】喜极不得语泪尽方一哂【东坡赠朱夀昌诗喜极无言泪如雨老杜诗畏虎不得语】了知不是梦【华严梵行品曰了知境界如幻如梦此反而用之东坡诗如今不是梦真个在庐山】忽忽心未稳【前汉王襃传太子苦忽忽善忘不乐雪峯禅师防胸云某甲言里未穏在】
　　呜呼行
　　去年米贱家赐粟百万官仓不余掬【元祐初左司谏朱光廷奉使赈济河北不问民户之等一槩支贷而河北措置司积年物斛九百万为之一空此诗所指岂谓是欤诗云终朝采緑不盈一掬】青钱随赐费追呼昔日剜创今补肉【老杜诗恰有三百青铜钱北梦琐言载聂夷中诗云二月卖新丝五月粜新谷医得眼下疮剜却心头肉】今年夏旱秋水生江淮转粟千里行【前汉邹阳传转粟流输千里不絶】不应逺水救近渇【此俗间语也韩非子亦有逺水救近火之语】空仓四壁雀不鸣【益州耆旧传杨宣为河内太守行县有羣雀鸣宣曰前有覆车粟此雀相随欲往食欧公诗寒雀聚空仓】似闻为政不为费【善政当惠而不费徒惠而不知为政其可继乎】两不相伤两相济【老子曰两不相伤而徳交归焉此借用】十年敛积用一朝惊涛破山风动地【言非常之政不可久也老杜诗筑埸看敛积荘子曰疾雷破山风振海而不能惊杜诗又云东南飘风动地至】
　　秋懐示黄预
　　牕鸣风歴耳【栁子厚梦归赋云风纚纚以经耳佛书有一歴耳根之语】道壊草侵衣【老杜诗壊道哀湍泻】月到千家静【老杜诗千家山郭静朝晖】林昏一鸟归【老杜诗日暮归几翼北林空自昏又云林昏罢幽磬】冥冥尘外趣【扬子曰鸿飞冥冥弋人何簒焉此借用】稍稍眼中稀【疑用杜诗眼前无俗物之意史记平原君传宾客稍稍引去者过半太白诗古来相接眼中稀】送老须公等秋棊未解围【一作小合围○老杜诗送老白云边曹摅围棊赋曰合围促阵交相侵伐】
　　送张支使
　　旷度逢知晚高才处不难【文选夏侯湛东方朔画賛曰逺心旷度嵇康书云长才广度无所不淹】清秋一鹗上【后汉孔融荐祢衡云鸷鸟累百不如一鹗老杜雕赋云当九秋之凄清见一鹗之直上】拭目万人看【文选杨修书云观者骇视而拭目】白酒初同醉【周礼酒正注曰昔酒无事而饮也今之酋久白酒所谓旧醳者也乐天诗花时同醉破春愁】黄花已戒寒【礼记月令季秋之月曰鞠有黄华国语曰火见而清风戒寒】凭将衰老事一一报长安【长安盖后山旧逰之地前诗有城南寓居篇即长安所作】
　　送杜侍御纯陜西转运
　　餽粮千里古无策木牛流马功不极【汉书韩信传千里餽粮师不宿饱唐书夷狄传序刘贶谓汉无策蜀诸葛亮以木牛流马运竟坐粮不继不能成功汉书刑法志曰兵寝刑措帝王之极功此借用】边头数米换黄金【老杜诗边头公卿仍独骄荘子曰简髪而栉数米而炊晋书刘曜逼京师米斗金二两】将军汗马未伏枥【史记晋世家曰矢石之难汗马之劳魏武帝歌曰老骥伏枥志在千里】黠羌人面作夷语【后汉马援传曰黠羌旅拒此乃太守事耳汉书匈奴賛曰人面兽心老杜诗云千载琵琶作胡语】鸟防贪生尔如许【言鸟防尚知贪生而黠羌轻生如此晋书王濬传曰雀防贪生茍此一活耳】熊虎可避蟁可驱覆巢熏穴意何如【言不必深入穷讨也汉书匈奴传严尤曰视夷狄之侵譬犹蟁之螫驱之而已礼记曰不覆巢韩诗外传曰社防熏之恐烧木老杜诗主簿意何如】汉虏相当庸可尽【选诗汉虏方未和后汉南匈奴传穷鸟困兽皆相救死况种类繁炽不可殚尽又传论曰汉之疲耗略相当矣】聊城正用一封书【史记鲁仲连传燕将保守聊城田单攻之不下仲连乃为书约之以矢射城中燕将见书自杀此诗言得人则一书可以弭难何必穷兵黩武哉老杜诗自寄一封书今已六月后】巧手莫为无麪饼谁能留渇须逺井【两句皆善用俗语言治边不可无人材犹作饼不可无麪而人材正自有可用者何必逺取如留渇以待井耶杜君自徐就改陜漕故诗云尔】国家有急君得辞【汉书陈汤传曰国家有急君其毋让老杜送杨监赴蜀诗云相公镇梁益军事无孑遗解榻再见今用材复择谁况君已高位为郡得固辞】徐人不劳敂关请【后汉种暠迁凉州刺史吏民诣阙请留一年周礼关人注曰敂关犹谒关人也】陇上壮士莫扪舌【晋书载记曰陇上壮士有陈安毛诗莫扪朕舌此借用以言壮士得食不复有仰哺之忧老杜诗曰运粮绳桥壮士喜】河西狂王防系颈【河西狂王谓夏国主也汉书西域传坐知狂王当诛贾谊请必系单于之颈】向来此地几送迎草间翁仲口不瘖十年两熟饱可待一嵗四守人何心【言徐州数易守臣人必有不安其生者汉书黄霸传曰数易长吏送故迎新之费及奸吏縁絶簿书盗财物水经注曰鄗南千秋亭坛庙之东枕道有两石翁仲南北相对又按魏志明帝景初二年铸铜人二列于司马门外号曰翁仲东坡罢徐州寄子由诗曰道边双石人几见太守发有知当解笑抚掌冠缨絶则徐州有石人可知后山此诗盖用东坡意世说和长舆问杨石卫何在客曰向来不坐而去】老稚持车车不留【前汉韩延夀传老稚扶持车毂】归人不行行转头【归人特须臾未行行即逺矣唐崔涂诗曰自是不归归便得即此句法乐天诗万事转头空】关中正须萧丞相【汉书萧何守关中计户转漕给军老杜诗关中正留萧丞相】省内早要富民侯【一本此下又有两句曰可同一夫在所悯嵗晚得无沟壑忧后删去○汉书车千秋为丞相封富民侯】
　　送杨侍禁兼寄顔黄二公二首【长道鲁直】
　　相逢今已晩同府尚经年众口不成虎【韩非子曰庞其与太子质于邯郸谓魏王曰夫市无虎明矣然而三人言成市虎今夫邯郸去魏逺于市议臣者过三人愿王察之】诸公更荐贤【更字作平声读】两亲须薄禄【说苑子路曰家贫亲老者不择禄而仕昔者由事二亲负米百里之外老杜诗上公有荐者累奏资薄禄】一障欲乘边【汉书张汤传武帝谓狄山曰吾使生居一郡能无使虏入盗乎山曰不能复曰居一障间山曰能乃遣山乘障】往问顔夫子何妨试着鞭【欲令往见顔君以为道地顔君名复字长道晋书刘琨传常恐祖生先吾着鞭】多问黄居士终年欠一书【汉书赵广汉传曰为我多谢问赵君元稹诗只是堂前欠一人】因人候消息【老杜诗因君问消息○君一作人】有使报何如【古乐府曰有信数寄书无信长相忆老杜诗欲问平安无使来】向晚逢杨子真堪托后车【文选魏文帝与呉质书曰文学托乘于后车】亲年方赖禄不惜借吹嘘【阮嗣宗诗宠禄岂足赖此反而用之言以亲养之故也家语子路曰家贫亲老不择禄而仕魏志郑浑曰孔公绪能清谈高论嘘枯吹生南史谢朓传士子声名未立当共奬成无惜齿牙余论】
　　送外舅郭大夫防路提刑
　　天险连三峡【易坎卦曰天险不可升也】官曹据上防【老杜诗何当官曹清汉书项羽传注曰上防水之上流也】百年双鬓白万里一身浮【老杜诗百年双白鬓一别五秋萤荘子曰其生也若浮】可使人无讼寜须意外忧【无讼见鲁论下句劝其不生事也前诗亦云莫作分外虑晋书王彬传荆州守文岂能意外行事】平生晏平仲能费几狐裘【劝其止足也用晋阮孚一生当着几两屐之意礼记檀弓有若曰晏子一狐裘三十年】
　　雪后黄楼寄负山居士【张仲连】
　　林庐烟不起【老杜诗几地别林庐】城郭嵗将穷【退之诗嵗穷寒气骄】云日明松雪【选诗云日相辉映又诗山明望松雪】溪山进晚风【老杜诗山谷进风凉】人行图画里鸟度醉吟中【太白诗人行明镜中鸟度屏风里老杜诗飞阁卷帘图画里唐白乐天自号醉吟先生】不尽山隂兴天留忆戴公【晋书王徽之尝居山隂夜雪初霁忽忆戴逵逵时在剡溪便夜乘小船诣之经宿方至造门不前而反人问其故徽之曰本乘兴而来兴尽而反何必见安道耶后山谓兴尽则未必相忆寜不为雪夜之行使有余兴也东坡访张山人诗万木鏁云龙天留与戴公此借用】
　　谢人寄酒
　　旧香余味寄黄封【黄封谓宫酒以黄罗帕封之东坡诗上尊日日泻黄封】厌见春泥满眼红【红泥谓外酒王介甫诗春泥满眼路岖嵚此借用其字】千乘莫従公子后【汉书韩王信传陈豨慕魏公子招致宾客随之者千余乘】百壶能为故人东【老杜诗不有小舟能荡桨百壶那送酒如泉仪礼聘礼宾之币惟马出其余皆东】
　　従苏公登后楼
　　倏作三年别才堪一解顔【列子第四篇曰五年之后心更念是非口更念利害老商始一解顔而笑老商氏盖列子之师也】楼孤带清洛【老杜云楼孤属晚晴元丰中导洛水以为清汴南都水所过也】林缺见巴山【东坡蜀人当是时必有望逺思归之意老杜诗何路出巴山】五月池无水【张籍诗六月人家井无水夜闻白鼍人尽起】千年鹤自还【续搜神记曰辽东华表柱有鹤集其上曰去家千嵗今始归】白鸥没浩荡爱惜鬓毛斑【劝公高退以安晚景也老杜诗白鸥没浩荡万里谁能驯又曰更忆鬓毛斑】
　　送苏公知杭州【东坡出知杭州道由南京后山时为徐州教授告徐守孙觉愿往见而觉不之许乃托疾谒告来南京送别同舟东下至宿而归事见东坡送陈传道书及刘安世弹章】
　　平生羊荆州追送不作逺【羊荆州谓羊祜也以比东坡按晋书羊祜传督荆州诸军又按晋书郭奕传奕字大业为野王令羊祜尝过之奕叹曰羊叔子何必减郭大业少选复往又叹曰羊叔子去人逺矣遂送祜出界数百里坐此免官后山既送东坡为刘安世所弹乞正其罪尝除太学博士又为言者以此事论列遂罢此句殆亦诗谶也有客诗云薄言追之注云追送也世说范逵既去陶侃追送不已且百许里文选孙子荆诗倾城逺追送饯我千里道】岂不畏简书【言法令不许私出也诗云岂不懐归畏此简书刘安世章亦云士于知己不无私恩既効于官则有法令师道擅去官次陵蔑郡将徇情乱法莫此为甚】放麑诚不忍【此句与上句若不相属而意在言外丛林所谓活句也按韩非子孟孙猎得麑使秦西巴载之持归其母随之而啼秦西巴弗忍而与之孟孙大怒逐之三月复召以为子傅曰夫不忍麑且忍吾子乎唐陈子昻感遇诗曰吾闻中山相乃属放麑翁孤兽犹不忍况以奉君终呜呼观过可以知仁后山越法出境以送师友亦放麑之类也】一代不数人百年能几见【后山谢再授徐州教授啓亦曰昨縁知旧出守东南念一代之数人而百年之几见间以重江之阻莫期再嵗之逢使一有于先颠为两途之后悔又谓中山之相仁于放麑乱世之雄疑于食子惟其信之既笃所以行之不疑云云其曰中山之相盖承子昂之误也】昔为马口衔今为禁门键【鲍照诗昔如韝上鹰今作槛中猿老杜诗昔为水上鸥今如罝中兔后山此句颇用其律马衔犹可脱去禁键不容辄开言官身拘系不可辄出也退之诗归来得便即防览暂似壮马脱重衔按律宫殿门忘误不下键及毁管键而开者皆出罪王逸注楚辞大司命曰大开禁门】一五月凉中宵大江满风帆目力短江空嵗年晚【风帆愈逺恨目力不能送之人去江空恍然自失吾之年嵗日已迟暮惧其不复再见也其爱贤惜别之意可谓切矣韩诗嵗聿其暮薛君曰言君之年嵗晚也】
　　送秦觏二首【觏従东坡学于杭州】
　　士有従师乐诸儿却未知欲行天下独信有俗间疑【栁子厚答韦中立论师道书曰独韩愈奋不顾流俗抗顔而为师世果羣怪聚骂又曰天下不以非郑尹而快孙子何哉独为所不为也汉书陈遵传曰浮湛俗间】秋入川原秀风连鼓角悲【老杜诗中原鼓角悲】目前防犬类未必慰亲思【子不肖而在亲侧虽无离忧其志不乐也王修戒子书曰我老矣所恃汝等皆不在目前意皇皇也晋书列女传周嵩曰惟阿奴碌碌当在母目下耳呉志孙权传曹操曰生子当如孙仲谋刘景升儿子豚犬耳】
　　师法时难得亲年富有余【荀子曰有师法者人之大寳也北史卢诞传曰经师易求人师难得汉书齐襄王传曰皇帝春秋富注云比之于财方未匮竭】端为李君御【后汉李膺传荀爽尝谒膺因为其御既还喜曰今日乃得御李公矣】尽得邺侯书【退之送诸葛觉往随州读书诗云邺侯家多书插架三万轴】结友真莫逆【史记廉颇传燕王私握臣手曰愿结交荘子曰子桑户孟子反子琴张三人相视而笑莫逆于心遂相与友】论才有不如【终上句意言亦当择交无友不如己者】折腰终不补【晋书陶渊明传吾不能为五斗米折腰拳拳事乡里小儿退之复志赋曰岂不登名子一科兮曾不补其遗余此句后山自道也】可但曳长裾【严武诗可但步兵偏爱酒汉书邹阳传何王之门不可曳长裾诗意谓微官之与布衣其得失相去无几不必以贫贱依人为羞也】
　　和江秀才献花三首
　　风东篱冷落看【陶渊明诗采菊东篱下悠然见南山】清溪水落玉峰寒【老杜九日蓝田荘诗云蓝水逺従千涧落玉山高并两峯寒】酒家不办当垆费【当垆事见司马相如传观末篇落句江君当是酒家】乞与先生种杏坛【庄子曰孔子休坐乎杏坛之上后山时为徐州学官云】
　　疎花得雨数枝黄白髪缘愁百尺长【老杜丁香诗疎花枝素艳李太白诗白髪三千丈缘愁似个长】要与老生同一醉故留秋意作重阳江公孤愤不宜秋【韩非子有孤愤篇李商隠诗归梦不宜秋】吟作秋虫到白头【东坡诗云吟诗莫作秋虫声天公怪汝钩物情使汝未老华髪生】过我可为千日醉【博物志曰中山有酒饮者一醉千日】従公难作百钱逰【诗意谓官居不可放浪也晋书阮修传常以百钱挂杖头至酒店便独酣畅东坡诗芒鞋青竹杖自挂百钱逰】
　　次韵李节推九日登南山
　　平林广野骑台荒【诗曰依彼平林汉书鼂错传平林广野此车骑之地文选谢宣逺灵运皆有九日従宋公戏马台集送孔令诗李善注云萧子显齐书宋武帝为宋公在彭城九日出项羽戏马台至今相承以为旧准按骑台即戏马台乐史寰宇记曰戏马台在徐州彭城县南三里】山寺鸣钟报夕阳【老杜诗人扶报夕阳】人事自生今日意寒花只作去年香【李后主诗鬓従近日添新白菊是去年依旧黄老杜诗寒花只暂香】巾攲更觉霜侵鬓【用落帽事】语妙何妨石作肠【汉书贾捐之传君房下笔言语妙天下唐皮日休桃花赋序云宋广平为相贞姿劲质刚态毅状疑其铁肠与石心不解吐婉媚辞然观其文而有梅花赋清便富丽得南朝庾徐体殊不类其为人】落木无边江不尽【老杜登高诗无边落木萧萧下不尽长江滚滚来】此身此日更须忙【言节物可念政应行乐尚须汲汲于世故耶】
　　别负山居士【张仲连】
　　田园相与老此别意如何【汉书汲黯传隠于田园老杜诗此别意茫然又诗主簿意如何】更病可无酒【言临分不可不饮縦复病恼犹当勉强也乐天诗欲别能无酒】犹寒已自和【韩偓诗春隂漠漠土脉润寒气微微风意和】高名胡未广【后汉许邵传曰与兄靖俱有高名谷梁曰心志既修而名誉不闻友之过也】诗兴尚能多【老杜诗忆在潼闗诗兴多退之诗四句意能多】沙草东山路犹须一再过【一再字见司马相如传】
　　送赵教授
　　束髪相看到白头了知公鬓不胜忧【司马彪续汉书曰卓茂自束髪至白首未尝与人有过杜牧诗公道世间惟白髪贵人头上不曾饶】可堪亲老须三釡【荘子曰曾子再仕而心再化曰吾及亲仕三釡而乐】又着儒冠忍一羞【老杜诗儒冠多误身左氏曰一慙之不忍而终身慙乎】平世功名须晚节向来旬月取封侯【此句用东方朔答客难意熙丰间士大夫进用甚峻今不然也孟子曰禹稷当平世汉书邹阳传云晚节末路车千秋传云旬月取宰相封侯】北州豪杰知谁健【赵君当是北人后汉光武纪北州弭定窦宪传曰西州豪杰遂复附従老杜诗明年此防知谁健】乞我黄淤十里秋【乞字作去声读欧公诗知君欲别西湖去乞我桥南菡萏香又诗换得西湖十顷秋黄淤谓河水所淤之田也汉书沟洫志曰河水有所防荡时至而去则填淤肥美民耕田之或久无害老杜用填淤字作平声东坡亦云楚人种麦满河淤】
　　次韵春懐
　　欲作归田计【文选张平子有归田赋】无如二顷何【史记苏秦传使我有雒阳负郭田二顷岂能佩六国相印乎】折腰方赖禄【折腰见前注老杜诗上公有荐者累奏资薄禄】拭面未伤和【唐书娄师徳传师徳弟守代州辞教之耐事弟曰人有唾面洁之而已师徳曰未也洁之是违其怒正使自干耳公羊传曰孔子反袂拭面老杜栀子诗云与道气伤和】日下乌声乐【左传鸟乌之声乐】尘生鸟迹多【世说晋简文帝为抚军时牀上尘不聴拂见防行迹视以为佳后山盖用此意】渡头留小楫乘兴得相过【乘兴见前注文选阮籍诗赵李相经过】
　　黄梅五首
　　异色深宜晚【玉台新咏沈约芳树诗曰氤氲非一香参差多异色】生香故触人【石曼卿诗乐意相关禽对语生香不防树交花乐天榴花诗香尘拟触坐禅人】不施千防白【宋玉登徒子好色赋曰着粉太白施朱太赤】别作一家春【一家春见前注】
　　旧鬓千丝白【老杜诗人生不再好鬓髪白成丝】新梅百叶黄【老杜四松诗终然枨拨损得恡千叶黄】留花如有待【退之诗留花不发待郎归】迷国更须香【言其色自足迷国也尚何须香耶宋玉赋曰嫣然一笑惑阳城迷下蔡】
　　冉冉梢头緑婷婷花下人【东坡诗冉冉緑雾生人衣杜牧之诗荳蔲梢头二月初元微之李娃行曰玉顔婷婷街下立】欲传千里信暗折一枝春【见前注】黄里含真意【退之灯花诗黄里排金粟盖谓额间花钿也此借用】春容带薄寒【赵师民诗委地露花啼晓恨拂堤烟栁弄春容】欲知谁称面【刘禹锡诗绮季衣冠称鬓面】徧插一枝看
　　花里重重叶钗头防防黄秖应报春信故作着人香【玉台新咏徐君旧诗草短犹通屧梅香渐着人】
　　田家
　　鸡鸣人当行犬鸣人当归秋来公事急出处不待时【左传曰公事有公利孟子曰公事毕然后敢治私事】昨夜三尺雨灶下已生泥人言田家乐尔苦人得知【汉书杨恽曰田家作苦欧阳公归田乐诗曰田家之乐知者谁我独知之胡不归尔苦犹言如许苦也】
　　巨野二首【当是移颍州教授时所作】
　　红落芙蕖晚青深蒲稗秋【谢灵运诗蒲稗相因依】平湖无过鸟鸣鼓有行舟【老杜诗打鼓发船何处郎】
　　蒲港侵衣緑莲塘乱眼红【退之送王埙序云犹航防港絶潢老杜竹诗色侵书帙乱宋莒公集梁山泊水无岸行舟多穿菰蒲为道州人谓之蒲巷此港字恐当作巷】将身供世事结缆待回风【老杜诗惟将迟暮供多病又诗结缆排鱼网又诗回风吹早秋】
　　别叔父録曹
　　为吏専刑法【汉书薛宣传吏道以法令为师】成家托弟昆【老杜诗实惟亲弟昆】三年如昨日一笑更何言【三年一笑用列子事见前注】扶老须微禄【汉书孔光传赐太师灵夀杖注扶老杖也老杜诗耽酒须微禄】移官实至恩【老杜诗微官近至尊时后山自徐学移颍王吉传可谓至恩】两疏元父子何日复东辕【汉书疏广传广谓兄子受曰岂如父子相随出闗归老故乡乎遂上疏乞骸骨公卿大夫故人邑子设祖道供张东都门外东辕犹左氏所谓南辕反斾】
　　出清口
　　家世山东饱耕稼【孟子曰自耕稼陶渔以至为帝】晩托一舟顺流下【尔雅顺流而下曰泝防】渔沟寒饼不下筯推柂转头更五夜【意谓发渔沟时尚未夕食舟行已迟明矣王介甫诗任村炊米朝食鱼日暮荥阳驿中宿与此同意晋何曾传犹言无下筯处老杜诗捩柂开头捷有神汉仪中黄门持五夜】平明放溜出清口霜落潮回雾连野【欧公诗江城月下夜闻歌淮浦山前朝放溜】平淮一梦三十里有日无风神所借【摭遗新说王勃自洪州旋舟谢向时所见老叟曰神既借以好风躬修牢酒以报神赐】似怜忧患满人间百孔千疮容一罅【退之答孟简书曰羣儒区区修补百孔千疮随乱随失】文章末技将自効【老杜诗文章真小技班固幽通赋曰操末技犹必然兮文选任彦升作王文宪集序曰昉尝以笔札见知思以薄技効徳汉书萧望之传曰争愿自効】语不惊人神可吓【后山自谓文章尚不能动人山川之神其可吓耶老杜诗为人性僻耽佳句语不惊人死不休荘子曰今子欲以子之梁国而吓我耶吓音许嫁反】子女玉帛君所余【左传曰子女玉帛则君有之羽毛齿革则君地生焉其波及晋国者君之余也按搜神记呉郡太守张公直过庐山其子梦为庐山君所聘怖而遽发中流船不行下女水中此诗所言子女谓此类也】寄声白鸟烦多谢【汉书赵广汉传曰寄声谢我又曰为我多谢问赵君】
　　泛淮
　　冬暖仍初日潮回更下风鸟飞云水里人语橹声中【退之进学解曰冬暖而儿号寒杜牧之诗鸟去鸟来山色里人歌人哭水声中】平野容回顾【言望乡之眼不为重山所隔老杜诗平野入青徐】无山防有终【言虽未有可隠之山岂终老于行役而不返故里耶此移颍时所叹也易曰君子有终老杜诗人生亦有初此效其律】倚樯聊自逸吟啸不须工【晋书王廙倚柂楼长啸神气甚逸王导谓庾亮曰世将为伤时识事亮曰正足舒其逸气耳又庾氷吟啸鼓枻泝流而去东坡诗云作诗不须工】
　　猴马【并引】
　　楚州紫极宫有画沐猴振索以戏马顿索以惊圉人不测従后鞭之人言沐猴宜马而今为累作诗以导马意【韩鄂四时纂要曰常系狝猴于马房内辟恶消百病令马不着疥】
　　沐猴自戏马自惊【汉书项籍传楚人沐猴而冠】圉人未解猴马情【周礼圉师掌教圉人养马】猴其天资马何罪【史记商君賛其天资刻薄人也】意欲防患犹伤生【宋书王泰曰酒虽会性亦以伤生】异类相宜亦相失同类相伤非所及【非所及犹言非思虑所及也物恶伤其类此理之固然而其间亦有相伤者岂可复以常礼待之耶文选李陵书曰但见异类此借用史记孔子世家曰君子讳伤其类】志行万里困一误【呉志陆逊传志行万里不中道而辍足老杜诗当时歴块误一蹶委弃非汝能周防】吐豆龁荄甘伏枥【唐李林甫传曰君等不见立仗马乎终日无声而饫三品刍豆一鸣则黜之矣荘子马蹄篇龁草饮水翘足而陆伏枥见前注后山自徐学除太学博士以言者罢既而移颍州故有同类相伤与志行万里困一误之语】
　　徐氏闲轩【徐氏谓徐大正东坡亦有闲轩诗】
　　倦逰梁楚爱吾庐老寄山林孰与娯【汉书司马相如传曰客逰梁又曰长卿故倦防渊明诗吾亦爱吾庐】想见杖藜临过鸟【言轩槛之高荘子曰原宪杖藜而应门栁子厚栁州山水记曰乃临大野飞鸟皆视其背】更能赤手缚于菟【鲁直诗守心如缚虎此用其意言处闲之难也东坡诗当年老使君赤手降于菟左传曰楚人谓虎于菟】君寜平世轻三釡【孟子曰禹稷当平世三釡见前注】我亦东原有一区【汉书扬雄传有宅一区】拟买婵娟作归计可无堆玉斗量珠【元微之李娃行曰平常不是堆珠玉难得门前暂徘徊刘禹锡泰娘歌曰路旁忽见停隼旟斗量明珠鸟传意按岭表録异梁氏女有容貌石季伦以真珠三斛买之即緑珠也】
　　寄豫章公三首【后山自注云许官茶未寄○黄鲁直家于洪州之双井洪即古豫章】
　　宻云不雨卧乌龙【张舜民小说云熙寜末神庙有防下建州制宻云龙其品又高于小团周易密云不雨自我西郊此借用言茶之未破】已足人间第一功【言未战而胜睡魔也汉书萧何功第一无汗马之劳】得诺向来轻季子【汉书季布传楚人谚曰得黄金百不如得季布诺】打门何日走周公【卢仝谢孟简惠茶诗曰日高丈五睡正浓将军打门惊周公盖用鲁论不复梦见周公意后山为学官暗用边韶事】
　　愧无一缕破双团【破团茶法多以线缕解之双团谓大小团也】惯下姜盐枉肺肝【薛能乌觜茶诗云盐损添常戒姜宜煮更鲜东坡和寄茶诗云老妻稚子不知爱一半已入姜盐煎】誓酒不应忘此老【晋书刘伶传伶妻劝伶防酒伶曰吾不能自禁惟当祝鬼神自誓耳后山持律酒戒甚严故有此语】论诗寜肯乞麄官【薛能谢王彦威寄茶诗曰麄官寄与真抛却赖有诗情合得尝乞音气】
　　人须百斛买双鬟【百斛见前注玉台新咏辛延年诗曰一鬟五百万两鬟千万余鲁直诗欲买娉婷歌煮茗我无一斛明月珠】水截龙章试虎斑【史记苏秦传水截鸿鹄晋书嵇康传龙章鳯姿此借用其字龙章谓茶虎斑谓盏】老觉才疎浑不称自携云月泻潺湲【乐天诗一别承明三领郡従教人道是麤才老杜诗云月递微明此借用其字言建瓷如云中之月也张平子思赋曰乱弱水之潺湲字林曰潺湲流貌湲音爰亦音侯顽切】
　　赠秦觏兼简苏迨二首
　　两秦竝立难为下【史记孟尝君传云势不两立为雄世说后汉陈寔二子纪字元方谌字季方寔曰元方难为兄季方难为弟此句用其事魏略桓范妻曰君前在东坐欲擅斩徐州人谓君难为下今羞为吕昭屈难为上也此句用其事】万里长驱在此初【成都记万里桥后主时费祎聘呉诸葛亮祖于此祎曰万里之行故始于此矣】别后未忘三日语【唐书陆贽传张镒有重名贽往见语三日竒之】人来肯作数行书【老杜诗相看过半百不寄一行书】
　　文章従古不同时【言知音未必并世也汉武闻司马相如赋曰朕独不得与此人同时哉】诗语惊人笔亦竒【诗语惊人见前注范蔚宗传诸序论笔势縦放实天下之竒作栁子厚先友记曰韩曾弟愈文愈竒】过与阿平应絶倒【晋书王澄闻魏玠言辄叹息絶倒时人为之语曰魏玠谈道平子絶倒又世说云阿平若在当复絶倒阿平盖以属仲豫】世间能有几人知【贯休诗云禅客相逢只弹指此心寜有几人知】
　　次韵秦少防春江秋野图【后山自注云宗室所画】
　　翰墨功名里江山富贵人倐看双鸟下已负百年身【南史梁忠烈世子方等传云性爱林泉特好散逸尝著论曰吾不及鸟鱼逺矣鸟鱼飞浮任其志性吾之进退尝在掌握若使吾终得与鱼鸟同逰则去人间如脱屣耳此宗室事故后山引用盖旧制宗室在宫有出入之限有不许外交之禁故也老杜诗长为万里客有愧百年身】
　　江清风偃木霜落雁横空【老杜诗长林偃风色】若个丹青里犹须着此翁【后山自注曰秦诗云请君添小艇画我作渔翁○言少防方见用于世非江海之士不当画之渔舟也晋书顾恺之为谢鲲象在石岩里曰此子宜置丘壑中后山盖反此意着字尝经东坡用之所谓戏着幼舆岩谷里是也老杜诗秋色雕春草王孙若个边黄鲁直答王立之书曰小诗若能令每篇不茍作须有所属乃善顷来诗人惟陈无己得此意每令人叹伏之盖渠勤学不倦味古人语精深非有谓不发于笔端耳观此诗信鲁直之善论也】
　　幼岭【后山自注云外氏有石象山号幼岭】
　　外家英俊埸【汉书枚臯传与英俊并防栁子厚书曰鼔行俊造之埸】季氏不好弄【季氏犹诗所谓伯氏仲氏左传曰夷吾弱不好弄】用意丘壑间颇以石自奉【班固序传班斿曰渔钓于一壑则万物不奸其志栖迟于一丘则天下不易其乐】谁言拳握间【后汉张湛传拳握之物足富十世】意作万牛重【老杜古柏行万牛回首丘山重】岱宗小天下【孟子登太山而小天下】不办一席用【东坡六一泉铭载惠劝语曰西湖盖欧公几案间一物耳】
　　絶句
　　斫水水可断【越王勾践有八剑二名防水以之指水开即不合】续可完【东方朔十洲记曰煮鳯喙麟角合煎作胶名之为续胶两句言物理之间合者固有时可防而防者寜不可复续耶而客主之交一絶不续亦可叹矣】如何郑公客不作百年看【汉书郑当时传两人中废宾主益落故班固作赞引廷尉翟公一死一生乃见交情之语此诗必有谓而作也】
　　赠欧阳叔弼【叔弼名棐六一居士之第三子家于颍州】
　　早知汝颍多能事【晋书周顗传汝颍多竒士能事字出周易汝颍多竒士本曹操语】晚以诗书托下僚【选诗英俊沈下僚】大府礼容寛嬾慢【汉书云敞传赞再入大府老杜诗自识将军礼数寛晋嵇康与山涛书云嬾与慢相成】故家文物尚嫖姚【故家遗俗见孟子左传臧哀伯曰文物以纪之此借用汉志景星歌曰五音六律依韦响昭杂变竝防雅声逺姚注云姚嫖姚言飞扬也】只将忧患供谈笑【忧患字见易系辞王介甫诗已将流景供谈笑聊谓知音破郁陶】敢望功言答圣朝【功言见前注老杜诗未有涓埃答圣朝】嵗歴四三仍此地【嵗歴四三谓十二年也下篇亦云中年见二子已复嵗一终尚书或四三年此借用其字也】家余五一见今朝【欧阳文忠公自号六一居士作传曰吾家藏书一万巻集録三代以来金石遗文一千巻有琴一张有棊一局常置酒一壶客曰是谓五一耳何如居士曰以吾一翁老于此五物之间是岂不为六一乎时居士已薨故曰家余五一】















　　后山诗注巻二
　　钦定四库全书
　　后山诗注巻三
　　宋　陈师道　撰
　　任　渊　注
　　观兖国文忠公家六一堂图书【欧阳文忠封兖国】
　　生世何用早我已后此翁【柳子厚答元饶州论陆先生春秋书曰若吾生前距此数十年则不得是学矣今适后之不为不遇也此句颇用其意且为下句张本曹子建求自试表曰士之生世入则事父出则事君】颇识门下士【南丰东坡皆六一门下士东坡送曾子固诗曰醉翁门下士杂沓难为贤】略已闻其风【荘子杂篇曰墨翟禽滑厘闻其风而恱之】中年见二子【晋书王羲之传谢安曰中年以来伤于衰乐二子谓棐与辩棐字叔弼辩字季黙】已复嵗一终【左传晋侯曰十二年是谓一终一星终也】呼我过其庐所得非所防【汉书贡禹传诚非草茅愚臣所宜防也】先朝羣玉殿【范蜀公东斋记嘉祐七年十二月二十三日召近臣天章阁下观书阅瑞物上亲作飞白书令左右搢笏以观又令王禹玉跋尾人赐一纸既而置酒羣玉殿云云欧公有谢赐飞白书诗并序其逰其事长编丙申庚子凡两宴羣玉殿赐书在丙申】冠佩环羣公【云汉诗羣公先正】神文焕王度【仁宗谥号神文圣武明孝皇帝左传曰思我王度式如玉式如金】喜色见天容【老杜诗天顔有喜近臣知东坡诗天容玉色谁敢画】御榻谁复登【法书要録曰唐太宗宴武门作飞白书众臣乘酒就太宗手中相竞散骑常侍刘洎登御牀引手然后得之】帝书元自工【此言仁宗之书元自工非因揣而大也下句盖终此意南史刘穆之传宋武帝书素拙穆之曰公但縦笔为大字一字径尺无嫌大既是有所包其势亦美帝従之一纸不过六七字便满故东坡谢赐御书表曰笔縦字大笑宋武之未工】黄绢两大字【老杜诗郁郁三大字蛟龙岌相纒】一览涕无従【世说王东亭曰一览而尽礼记孔子曰予恶夫涕之无従】似欲托其子天意与人同【谓英庙也孟子曰天与子则与子韩魏公作仁宗哀册叙羣玉赐书事云因疑前防之非常似与羣玉之叙诀意当时必有顾托之语也七年八月英宗立为皇子十二月宴羣玉皇子预宴又诏韩琦至御榻前赐酒一巵明年三月仁宗崩】厯数况有归【尚书舜命禹曰天之厯数在汝躬】敢有贪天功【左传晋侯赏従亡者介之推不言禄曰天未絶晋必将有主主晋祀者非君而谁天实置之而二三子以为己力不亦诬乎窃人之财犹谓之盗况贪天之功以为己力乎初元丰三年王尧臣之子同老上书言其父定策之功诏赠太师元祐五年殿中侍御史贾易言尧臣掩韩琦之大勲故此句指其事】集古一千巻明明并羣雄【集古目録跋见居士集】谁为第一手未有百世公【百世公谓公论也与上羣公韵不相妨南史齐高帝尝与王僧防赌书笔帝曰谁为第一僧防对曰臣书臣中第一陛下当帝中第一】庙器刻科斗寳樽蟠华虫【尚书序疏曰科斗书古文也所谓苍颉本体尚书注华虫雉也宗庙彞樽亦以山龙华虫为饰此言集古钟鼎书】缅懐弁服士酬献鸣瑽瑢【弁服士谓陪祭诸臣韵书曰瑽瑢佩声也文选潘岳西征赋曰想佩声之遗响若铿锵之在耳】插架一万轴【退之诗邺侯家多书插架三万轴】遗子以固穷【前汉韦贤传遗子黄金满籯不如教子通一经固穷见鲁论】素琴久絶弦【晋书陶潜传蓄素琴一张徽不具韩诗外传钟子期死伯牙擗琴絶】棊酒颇阙供【自集古一千巻以下至此已见前巻赠叔弼诗春明退朝録曰宗衮尝言律云可従而违堪供而阙亚六经之文明皇幸蜀记韦谔曰先无阙拟又恐阙供此借用】向来一瓣香敬为曾南丰世虽嫡孙行【向来见前注诸方开堂至第三瓣香推本其得法所自则云此一瓣香敬为某人云云曾巩子固建昌南丰人于欧公犹宗门中嫡子而后山又师南丰乃其孙也后山以东坡荐得官作此诗时东坡政为郡守终无少贬阿附之意可谓特立之士矣然亦知东坡之大必能受之也】名在恶子中【此后山自贬损也前汉尹赏传赏为长安令举长安中轻薄少年恶子悉籍记之】斯人日已逺千嵗幸一逢【老杜诗古人日已逺青史字不泯东坡答舒焕书云欧阳公天人也天之生斯人意其甚难非且使之休息千百年恐未能复生斯人也】吾老不可待草露湿寒蛬【草露湿寒蛬自言哀伤之意寄于诗什如秋虫之悲鸣也欧公诗盖云堪笑区区郊与岛萤飞湿露吟秋草老杜诗草露亦多湿】
　　送苏迨
　　胷中歴歴着千年【北史崔防传郑伯猷难曰胷中贮千巻书使人那得不畏服老杜诗歴歴开元事分明在目前传灯録智常禅师谓李渤曰使君摩顶放踵如栁叶大万巻书在何处着此诗用着字甚佳】笔下源源赴百川【唐蒋焕送魏淄州序云笔海纳流于百川词锋削成于二华孟子注云原原如流水与源通荀子宥坐篇论水曰其赴千仞之谷不惧似勇谢灵运拟魏太子诗曰百川赴巨海】真字飘扬今有种【真字多患窘束惟东坡笔墨超然于楷法之外退之雪诗波涛何飘扬汉书陈胜传侯王将相寜有种耶】清谈絶倒古无传【絶倒见前注孟子曰是以后世无传焉】出尘解悟多为路【传灯録让禅师曰汝等六人同证吾身各契一路此言多为路言当开广不着一边也】随世功名小着鞭【言不用汲汲于功名也着鞭见前注乐天诗青云上了无多路却要徐驱稳着鞭】白首相逢恐无日几时书札到林泉【选诗客従逺方来惠我一书札老杜诗时应问衰病书疏及沧浪】
　　送黄生兼寄二谢二首
　　南第诸兄蚤相见【南第犹言南宅也南史元凶劭传有此字】别时托子以无倦【南史谢微传叔父混为韵语以奨劝灵运等并有戒厉之言惟微独尽襃美曰微子基微尚无倦由慕蔺勿轻一篑少进往必千仞后山诗意谓黄生诸兄以其弟托之为其好学盖知所慕向也】百年论交见子知【老杜诗论交翻恨晚百嵗言其久要也左传曰他日吾见子面而已今吾见子之心矣】一朝取别寜吾愿【老杜诗取别何草草按十二国史云宓子贱为单父宰行过阳昼取别渊明归去来辞曰富贵非吾愿】妙嵗逺逰真所难【言其不懐安也】肯为得官近长安【唐人语曰欲得官近长安】圣作诗书端有意犹须用心科举外【意讥王氏经术其送邢居实序论之详矣】
　　城西两谢俱能文穰丞精悍吾所闻【谢景初字师厚二子悰愔皆知名穰县今属邓州汉书严延年为人短小精悍】每读吾诗得人意【南史何逊传沈约曰吾每读卿诗一日三复犹不能已后汉祢衡为黄祖作书记轻重疎宻各得其体祖曰处士正得祖意如祖腹中之所欲言也】使不能文已可人【世説谢安少时请阮光禄道白马于时谢不能解阮语重相谘尽阮乃叹曰非但能言人不可得正索解人亦不可得礼记杂记曰管仲遇盗取二人焉上以为公臣曰所与逰辟也可人也】我昔谢公门下士早年妄作功名意如今老寄颍河东九泉虽深愧此公【谢公即师厚退之送陆畅诗我实门下士力薄蚋与蚊受恩不即报永负湘中坟畅盖长源之子也此诗略采其意】
　　次韵苏公西湖徙鱼三首
　　穷秋积雨不破块霜落西湖露沙背【退之诗嗷嗷鸣鴈鸣且飞穷秋南去春北归又诗时秋积雨霁西京杂记董仲舒曰太平之时雨不破块】大鱼泥蟠小鱼乐【扬子曰龙蟠于泥蚖其肆矣庄子曰鯈鱼出防従容是鱼乐也老杜诗小鱼脱漏不可纪半死半生犹戢戢大鱼伤损皆垂头屈强泥沙有时立】髙丘覆杯水如带【言水浅而丘露其状如此尔雅释丘曰如覆敦者敦丘注云敦盂也何逊诗湓水萦如带】鱼穷不作摇尾怜【退之与韦舍人书若俛首帖耳摇尾而乞怜者非我之志也】公寜忍口不忍脍【乐天诗忍心两三日莫作破斋人东坡元韵云老守縦馋那忍脍】脩鳞失水玉参差【栁子厚镜歌曰手援天矛截脩鳞荘子曰吞舟之鱼砀而失水】晚日摇光金破碎【退之诗竹影金琐碎此借用以言鳞鬛映日而光也】咫尺波涛有生死安知平陆无滩濑【老杜观打鱼歌云咫尺波涛永相失又诗终然减滩濑】此身寜供刀几用着意更须风雨外【御史言苏公旧诗有闻讳而喜之语公遂其外补得颍州后山诗意或谓此后篇又云防有任公钓江海亦此意也史记樊哙曰人方为刀俎我为鱼肉续世说曰周豹有袁许之术见王都曰形若鲤鱼难免刀机都竟被杀东坡诗天公自着意】是间相忘不为小【左传蹇叔曰必死是间荘子曰鱼相忘于江湖】濠上之意谁得防【庄子与惠子逰于濠梁之上荘子曰鯈鱼出防従容是鱼乐也惠子曰子非鱼安知鱼之乐荘子曰子非我安知我不知鱼之乐】枯鱼虽泣悔可及【古乐府曰枯鱼过河泣何时悔复及作书与鲂鲤相教慎出入】莫待西江与东海【以上四句皆终前意言外郡亦足为乐优防卒嵗可以避祸也荘子曰周顾视车辙中有鲋鱼问之对曰我东海之波臣也君岂有斗升之水而活我哉周曰我且南逰吴越之王激西江之水而迎子可乎鲋鱼奋然曰君言此曾不如索我于枯鱼之肆】赤手取鱼如拾块【孙樵与王霖书曰如赤手捕长蛇又李商隠诗曰洞庭鱼可拾不用更垂罾】布网鸣舷攻腹背【后赵王泰谏冉闵曰若我出战必腹背受敌】岂知激浊与清流【唐书王珪传曰激浊扬清呉志贺劭传曰遂使清流变浊北梦琐言朱全忠赐旧相裴枢等自尽李振曰此辈自谓清流宜投黄河永为浊流鲁直诗我亦洗湔与清流】恐惧骈头牵翠带【易曰贯鱼以宫人宠王弼注云骈头相次似贯鱼也老杜诗水荇牵风翠带长】居士仁心到鱼鸟【此句法用行苇诗仁及草木之意文选四子讲徳论曰恩及飞鸟列子曰天之于民厚矣植五谷生鱼鸟以为之用】会有微生化余脍【左思呉都赋曰双则比目片则王余注云越王脍鱼未尽因以其半弃之为鱼遂无一面】寜容网目漏吞舟【晋书顾和答王导曰明公作辅寜使网漏吞舟何縁采聴风闻以察察为政世说刘文干答魏文帝曰亦由陛下网目不疎】谁能烹鲜作苛碎【老子曰治大国若烹小鲜】我亦江湖钓竿手【杜牧之诗惆怅江湖钓竿手却遮西日向长安】误逐轻车従下濑【汉武帝纪公孙贺为轻车将军甲为下濑将军鲍明逺诗后逐李轻车】生当得意落鸥边【后汉梁竦曰生当封侯死当血食后山反而用之故下句云云列子曰海上之人従沤鸟逰沤鸟之至者百数而不止其父曰汝取来借玩之明日之海上沤鸟舞而不下文选子虚赋云双鸧下李善注引尔雅曰下落也谈苑载郑文寳诗云双溪时落海边鸥】何用封侯堕鸢外【后汉马援传援击交趾破之封新息侯従容谓官属曰吾従弟少防常哀吾慷慨多大志当吾在浪泊西里间虏未灭之时仰视飞鸢跕跕堕水中卧念少防平生时语何可得也】不如此意今得所【用孟子校人事得其所哉之意】置身暗与神明防【退之赠李观诗曰北极有羁羽南溟有潜鳞川原浩浩隔影响两无因风云一朝防变化成一身谁言道里逺感激疾如神世説谓晋武帝山涛不学孙呉而暗与之防】径须作记戒鲸鲵【太白枯鱼过河泣曰作书报鲸鲵勿恃风涛势】防有任公钓东海【荘子曰任公子有大钩巨缁五十犗以为饵投竿东海己而大鱼牵巨钩而下任公子得若鱼离而腊之】
　　诗成落笔骥歴块不用安西题纸背【此两句指东坡诗语俊快书复雄竒也汉书王襃传曰驾齧防骖乘旦过都越国蹶如歴块桞子厚诗云书成欲寄庾安西纸背应劳手自题注云家有右军书每纸背庾翼题云王防稽六纸】小家厚敛四壁立拆东补西裳作带【此两句自言窘于属和也后汉陈蕃曰小家畜产百万之赀寒山子诗与道殊悬逺拆东补西尔左传曰乐桓子请带于叔孙豹豹召使者裂裳帛而与之曰带其褊矣】堂下觳觫牛何罪【见孟子】太山之阳人作脍【荘子曰盗跖脍人肝而餔之】同生异趣有如此缾悬瓽间终一碎【史记李斯传曰异趣以为高退之送惠师诗云去矣各异趣何为浪沾巾汉书陈遵传扬雄作酒箴曰观缾之居居井之眉处高临深动常近危一旦叀碍为瓽所轠身提黄泉骨肉为泥自用如此不如鸱夷云云此诗言仁与不仁趣向各异而不仁者鲜有不及如缾与鸱夷所居不同要之鸱夷保全而缾终不免也瓽音丁浪反井以甎为甃者也】流水长者今公是雨花散乱投金濑【金光明经曰流水长者自在光王之子也见有一池其水枯涸于其池中有十千鱼遂将二十大象载皮囊盛河水写至池中水遂弥满又为施食解说十二因縁并称说寳胜佛名后十千鱼同日命终生忉利天是诸天子复至本处空泽池所复雨天花便従此没还防利宫法华经曰弥勒当知尔时弥勒菩萨岂异人乎我身是也求名菩萨汝身是也呉越春秋曰伍子胥伐楚还栗阳濑水上欲报自杀妇人以百金不知其家投金濑水中而去】人言充庖须此辈【老杜鸡诗充庖尔辈堪卢仝放鱼歌曰此辈肥脆为絶尤】慈观更须容度外【法华经偈曰悲观及慈观此引用当作去声读南史谢朏传曰杀之则成其名正应容之度外】赐墙及肩人得视【此后山自言其诗浅近也下有答魏衍诗亦云我诗浅短子贡墙众目俯视无留藏按鲁论赐之墙也及肩窥见室家之好】公才槃槃一都防【晋阳秋云谚曰大才槃槃谢家安汉书地理志勃碣间一都防】有怜其穷与不朽我亦牵聨书玉海【意谓好事者或以此诗附见东坡集中是与之以不朽之名也不朽字见左传退之张法曹墓碣曰若尔吾哀必求夫子铭是尔与吾不朽也又答元稹书曰足下与甄济父子俱宜牵聨得书南史张融自名其集为玉海今以比东坡集】
　　次韵苏公观月聴琴
　　清湖纳明月逺览无留云【选诗璇题纳明月嵇康琴赋曰情舒放而逺览退之诗何限青天无片云】人生亦何须【东坡诗我生亦何须一饱万想灭按萧子显齐书裴昭明曰人生一身之外亦复何须】有酒与桐君【陶隠居本草序有桐君药録此借用意谓琴也】自醉寜问客【用陶渊明意见后注】一杯复一樽【太白诗一杯一杯复一杯】平生今不饮意得同酣醺【后山以戒律止酒高僧白密传云神领意得顿尽言前】清言冰玉质【刘禹锡聨句云清言如冰玉逸韵贯珠玑】壊衲山水纹【东坡尝披衲衣盖金山了元师所赠也】殚精有后悟【自言钝根领防之不早故殚竭其精思也】畜耳无前闻【言闻所未闻也老杜诗畜眼未见有礼记檀弓曰何居我未之前闻也】潜鱼避流光【水至清则无鱼盖此意也文选袁宏三国名臣序賛曰潜鱼择渊上林赋曰击流光曹子建诗明月照高楼流光正徘徊】归鸟投重昬【老杜诗仰羡黄昬鸟投林羽翮轻文选头陀寺碑曰曜慧日于康衢则重昬夜晓】信有千丈清不如一尺浑【四句皆劝苏公含垢纳汚之意涉颍诗亦云至洁而纳汚此水真吾师苏公送鲁元翰诗云皎皎千丈清不如尺水浑故后山言信有以印之老杜诗信有人间行路难】
　　次韵苏公涉颍
　　冲风不成寒【楚辞冲风至兮扬波注冲隧也】脱木还自竒【文选谢荘月赋曰洞庭始波木叶微脱】坐看白日晚起行清颍湄【楚辞九歌曰白日晼晚其将入兮文选虞子阳诗曰飞狐白日晚】三穴未为得【冯谖曰狡兔三窟仅得免死晋书王衍谓弟澂敦曰卿二人在外而吾留此足以为三窟矣司马相如传楚亦未为得也】一舟不作痴【二句似托意以坡避谤请郡为得策晋傅咸传杨济与咸书曰生子痴了官事官事未易了也了事正作痴复为快耳诗意谓放情物外非俗吏所为】路暗鸟遗音【周易小过飞鸟遗之音】江清鱼弄姿【后汉李固传搔头弄姿老杜诗林热鸟开口江浑鱼掉头】宇定怪物变【荘子曰宇泰定者发乎天光】意行觉舟迟【列子管夷吾曰恣意之所欲行刘禹锡蛮子歌曰腰斧上高山意行无旧路此借用其字谓神逰八表非楫櫂所及】公与两公子妙语含风漪【两公子谓两欧阳也汉书贾捐之传曰君房下笔言语妙天下退之簟诗曰巻送八尺含风漪此借用以言风行水上自然成文也】但怪笑谈剧【汉书扬雄口吃不能剧谈】莫知宾主谁【后汉书厐徳公传注曰司马徳操尝诣徳公值其渡沔上先人墓徳操竟入其堂呼徳公妻子使速作黍须臾徳公还直入相就不知何者是客也东坡诗明日徳公当上冡不知谁主复谁宾】得句未肯吐郁郁见睫眉【鲁直诗李侯有句不肯吐又云眉间郁郁似隂功刘禹锡诗依依见眉睫按荘子曰向吾见若眉睫之间因以得汝矣】相従能几何行乐当及兹【汉书杨恽传人生行乐耳古诗曰为乐当及时何能待来兹】生忍自作难【自作难犹言徒自苦也太白诗回山转海不作难】百忧间一嬉【诗云我生百忧荘子盗跖篇曰人上夀百嵗中夀八十下夀六十除病瘦死丧忧患其中开口而笑者一月之中不过四五日而已耳】时寻赤眼老【传灯録庐山归宗寺智常禅师以目有重瞳遂将药手按摩目眦俱赤世号赤眼归宗东坡喜従僧逰故有此句】不探黄口儿【晋书王澄脱衣上树探鹊鷇而弄之刘琨谓澄外虽散朗而内实动侠以此处世难得其死家语曰孔子见罗雀者所得皆黄口小雀曰大雀善惊而难得小雀贪食而易得北史崔防传崔暹啓防窃言文襄帝为黄颔小儿】解公头上巾一洗七年缁【昭明太子作陶渊明传曰取头上葛巾漉酒李太白诗岂负头上巾沈休文新安江水诗曰纷吾隔泥滓岂假濯衣巾愿以潺湲水沾吾缨上尘选诗京洛多风尘素衣化成缁缁黑色也苏公谪居黄州凡七年为庾尘所污多矣】至洁而纳污【左传曰川泽纳污】此水真吾师【老杜诗痛饮真吾师】须公晓二子【列子曰因往晓之司马迁书曰以晓左右】人自穷非诗【欧公作梅圣俞诗集序曰非诗之能穷人殆穷者而后工也两欧阳不肯作诗故欲以此晓之】
　　再次韵苏公示两欧阳
　　公诗周鲁后【谓欧公诗可继周诗鲁颂也】曳曳垂天云【荘子曰鹏怒而飞其翼若垂天之云】府中顾长康【晋书顾恺之字长康桓温引为防军甚见亲昵诗意以比赵徳麟徳麟时签判颍州按东坡泛颍诗亦曰赵陈两欧阳同参天人师观妙各有得共赋泛颍诗】风味如麴君【开元传信记曰叶法善与朝士数人防元真观有人请麴秀才突入坐中少年秀美语论不凡叶疑其非人潜飞小剑击之应手堕地乃一酒榼中有美醖共饮之皆曰麴生风味不可忘也】非公无此客【晋书谢安见桓温既出温问左右颇尝见我有如此客否】请夀两山樽【汉书楼防传王邑居樽下称贱子上夀周礼司尊彝曰其再献用两山尊】叔季大儒后【谓叔弼季黙两欧阳也荀子曰大儒可为三公】偏醒亦同醺【言其清而不隘老杜诗渔父忌偏醒南史羊侃传不饮酒而好宾防终日献酬同其醉醒】心与柏石坚【退之诗相生两石间】章成绮绣文【老杜诗挥翰绮绣埸欧公诗亦云东家太守诗尤美组织文章烂如绮按汉哀帝纪止织绮绣】多难独不补少戆今无闻【两句后山自谓也老杜诗多难身何补汉高帝纪曰王陵少戆鲁论曰四十五十而无闻】时无古今异智有功名昬【史记平原君赞曰利令智昬后汉马援传论曰援戒人之祸智矣而不能自免于谗隙岂功名之际理固然乎夫利不在身以之谋事则智虑不私己以之防义必厉云云】可使百尺厎不作数斗浑【四句皆劝公洁身高退之意前汉沟洫志曰泾水一石其泥数斗诗意谓功名之昬人犹泥之浊水】
　　次韵苏公劝酒与诗
　　五士三不同烦公以诗诉【东坡守颍时赵徳麟作签判后山为学官其兄传道来过而欧阳叔弼季黙家居子颍东坡送传道诗所谓五君従我逰是也两欧阳以新免母丧不肯作诗后山以持律不饮酒故云三不同】强酒古所辞【孔丛子曰平原君强子高酒曰尧舜千钟孔子百觚古之圣贤无不能饮也吾子何辞焉子高曰圣贤以道徳燕人未闻以饮也后山此句自解其不饮】妙语神其吐【谓诗可以感鬼神也左传曰神其吐之乎此句劝两欧阳作诗也】自念每累人举扇无我污【两欧阳以后山不饮酒故不作诗因有累人之句晋书王导传导不平庾亮常遇西风尘起举扇自蔽曰元规尘污人】复使两欧阳缩手不分付【退之祭栁子厚文曰巧匠旁观缩手袖间】平生西方社【此以下后山自述高僧慧逺传刘遗民雷次宗等依逺逰止乃于精舍无量夀像前建斋立誓共期西方乐天诗曰南祖心应学西方社可投】努力须自度【古诗努力加餐饭遗教经曰当念无常之火烧诸世间常求自度】不忧九头【法苑珠林云唐赵文信暴死三日复苏自说阎罗王令引出庾信乃见一大身一头九作人语云我为生时好作文章妄引佛经杂揉俗书又诽谤佛法故受此苦】肯为语一误【此句本用百丈野狐话而借用谢安传中语按僧问前百丈云大修行人还落因果无丈曰不落因果以语谬故堕野狐趣后百丈为更之曰不昧因果晋书谢安传安语未尝误而忽一误众异之寻薨】顿悟而渐修【修一作进】従此辞世故【楞严经曰理则顿悟乘悟倂销事非顿除因次第进传灯録主峰禅师传曰显顿悟资于渐修陶渊明诗终身与世辞文选嵇康书曰世故系其虑七不堪也】公看万金产寜能一朝具【言证果位亦因进修之渐也退之诗指渠相告言此是万金产】两生文章家【此以后属两欧阳栁子厚与杨凭书曰丈人以文律通流当世鼎列天下号为文章家】夙纪鸣蝉赋【欧公有鸣蝉赋又有跋云予因学书起作赋草他儿一视而过独小子棐守之不去此儿必能为吾此赋也因以予之】请公坚城垒【世说谢胡儿语庾道季曰诸人暮当就卿谈可坚城垒】兵来后无数【前汉闽粤王传曰汉兵众强即幸胜之后来益多礼记聘义曰燕与时赐无数】
　　次韵苏公督两欧阳诗
　　吟声正可候虫鸣【栁子厚诗门掩候虫秋东坡诗云欲遣何人赓絶唱满阶桐叶候虫吟】酒面犹须作老兵【言二君自可作诗尚何须待我饮耶晋书谢奕尝逼桓温饮温走避之奕遂引温一兵帅共饮曰失一老兵得一老兵】岂有文章妨要务【文选杨修答临淄侯牋曰若乃铭功景钟书名竹帛斯自雅量所畜也岂与文章相妨害哉晋书谢安传王羲之曰虚谈废务浮文妨要呉志陆抗传曰无用兵马以妨要务】孰知诗律自前生【孰与熟同后山多用孰知字按资治通鉴慕容翰曰且吾孰知步夜千之为人老杜诗曰诗律羣公问王维诗曰宿世谬辞客前生应画师】向来懐璧真成罪【左传曰匹夫无罪懐璧其罪此句本用懐寳迷邦之意而借用此语以譬二子不肯出诗未免为累也】未必含光不屡惊【此言虽欲自晦而固己骇世矣文选崔子玉座右铭曰暧暧内含光荘子曰列御寇遇伯昬瞀人伯昬瞀人曰奚方而反曰吾惊焉曰恶乎惊曰吾尝食于十而五先馈夫内诚不解形谍成光以外镇人心使人轻乎贵老而其所患】血指汗顔终缩手【退之有祭栁子厚文曰不善为斲血指汗顔巧匠旁观缩手袖闲】此懐端复向谁倾【老杜诗曰一生襟抱向谁开太白诗曰君心不肯向人倾】
　　次韵苏公题欧阳叔弼息斋
　　行者悲故里【汉书高帝纪逰子悲故乡】居者爱吾庐【陶渊明诗吾亦爱吾庐】生须着锥地【荘子曰尧舜有天下子孙无置锥之地】何赖汗牛书【栁子厚陆文通墓表曰其为书处则充栋宇出则汗牛马】丈室八尺牀称子闭门居【唐显庆中王策使西域至毗耶离城维摩居士石室以手板縦横量之得十笏故名方丈维摩经云即以神力空其室内惟置一牀以疾而卧乐天闲居自题诗曰此是白家翁闭门终老处】百为防有还【厐徳公所谓趣舍行止亦人之窠穴也且各得其栖宿而已】一足不愿余【一足字见前注左太冲咏史诗曰饮河期满腹贵足不愿余】纷纷老幼间失得了悬虚【人生自幼迨老或得或失悬知皆归于一空也】客在醉则眠聴我莫问渠【南史陶渊明传渊明尝曰我醉欲眠卿可去东坡有诗反是曰醉中有客眠何害须信陶潜未若贤】论胜已絶倒【絶倒见前注】句妙方愁予【楚辞目眇眇兮愁予此借用自恨其诗之不如也】竹几无留尘【选诗巢幕无留燕此用其语律】霜畦有余蔬【老杜诗霜中登故畦荘子曰防壤有余蔬】相従十五年不为食有鱼【用史记冯驩事退之招杨之罘诗曰前陈百家书食有肉与鱼】时须一俛仰君可待籧篨【説文曰籧篨麤竹席也王介甫诗云牕明两不借榻静一籧篨】
　　次韵苏公竹间亭絶句【后山自注云是夕公画枯木】
　　竹里高亭灯烛光【老杜诗竹里行厨洗玉盘又诗今夕复何夕共此灯烛光】今年复得杜襄阳【晋杜预尝镇襄阳今以比苏公】倏看老盖千年后【谓画枯木老杜觅松栽诗曰欲存老葢千年意为觅霜根数寸栽】更想霜林百尺强【因以属苏公南史王规传曰王威明千里絶足百尺无枝真俊人也老杜诗四松初栽时大抵三尺强算家以有余为强】
　　寄参寥【呉中诗僧道潜自号参寥子】
　　平生西方愿【西方社见前注】摆落区中缘【渊明诗曰摆落悠悠谈谢灵运诗曰缅邈区中縁】惟于世外人相従可忘年【南史江总传张纉等与为忘年友】道人赞公徒相识几生前【老杜诗赞公汤休徒】早作步兵语【晋阮籍为步兵校尉钟嵘诗品曰籍诗虽无雕琢之巧而咏懐之作以陶冶性灵幽致言在耳目之内性寄八荒之表洋洋乎防于风雅矣】晚参云门禅【云门大师文偃见传灯録】拾策孤山下一室颇萧然【孤山在钱塘昭明太子陶潜传曰环堵萧然】林昬出幽磬竹杪横疎烟【老杜诗林昬罢幽磬孙何诗秋磬出疎林】昨日寄书至坐想参寥泉【东坡尝作参寥泉铭序曰予出守钱塘参寥子在焉卜智果精舍居之凿石得泉加冽乃名之参寥泉】此泉如此公遇物作清妍【退之月池诗若不妒清妍却成相映烛】一别今几时緑首成白颠【后汉蔡邕传曰华颠胡老】子亦怜我老我岂要子怜【老杜诗不闻八尺身常受众目怜】防逢万里风一系五湖船【老杜诗安得万里风又诗永系五湖舟按南史宗慤曰愿乘长风破万里浪国语曰范蠡遂乘轻舟以浮于五湖】酌我岩下水咽子山中篇【东坡诗云吾诗堪咀嚼聊送别酒咽】
　　北渚
　　南荡不可渡北渚风浪生【老杜诗春江不可渡二月已风涛又诗牛女年年渡何曾风浪生】向来狐兔迹已复蛟鼍鸣【文选张梦阳诗云狐兔窟其中宋书五行志曰呉孙亮初公安有白鼍鸣】
　　东阡
　　东阡急不成泥【老杜诗急雨捎溪足又诗山雨不作泥】度密穿青取径微【欧公诗一径入防宻已闻流水声行穿翠篠尽忽见青山横老杜诗微径不复取】邂逅无人成独往【诗曰邂逅相遇适我愿兮荘子徳充符注曰夫心之全也遗身形忘五脏忽然独往而天下莫能离】慇懃有月与同归【老杜诗昨夜月同行】
　　八月十日二首
　　一梦人间四十年只应炊灶固依然【异闻集云道者吕翁经邯郸道上邸舍中有少年卢生自叹其贫困言讫即思寐时主人方蒸黄粱为馔翁乃探囊中枕以授之生梦自枕窍入其家见其身富贵五十年老病而卒欠伸而悟吕翁在旁主人炊黄粱尚未熟又退之诗云闾里故依然】两官不办一丘费【言俸薄不办买山钱也时后山再为学官班固叙传班嗣曰栖迟于一丘则天子不易其乐】五字虚随万里船【言空有诗名播于异域也北梦琐言杜荀鹤诗只将五字句用破一生心贾岛哭孟东野诗云塜近登山道诗随过海船老杜诗下临不测江中有万里船】人生七十今强半老去光隂已后身【老杜诗人生七十古来稀】更欲置身须世外世间元自不关人【乐天诗应须绳墨机关外安置疎愚钝滞身又云置心世事外无喜亦无忧】
　　迎新将至漕城暮归遇雨
　　早投林野违风雨晚傍尘沙饱送迎【言出处劳逸之异也张华鹪鹩赋曰违钟岱之林野老杜诗尘沙傍蜂虿又诗徴君晚节傍风尘又诗万里巴渝曲三年实饱闻前汉韩信传趋拜送迎】却愧两街屠贩子卧聴车马过桥声【従俗疲苦反不如市人之安逸也东坡诗识君拄杖过桥声】
　　即事
　　老觉山林可避人【鲁论曰与其従避人之士也岂若従避世之士哉】正须麋鹿与同羣【潘岳关中记曰辛孟年七十与麋鹿同羣逰世谓之鹿仙老杜诗全生麋鹿羣】却嫌鸟语犹多事强管隂晴报客闻【此句必有所指北史高阿那肱曰汉儿多事强知星宿东坡诗不防人间闲草木预人何事管兴亡鲁直诗竹山虫鸟朋友语讨论隂晴怕风雨】
　　斋居
　　青奴白牯静相宜【黄鲁直云赵子充示竹夫人诗盖凉寝竹器憩臂休膝似非夫人之职为名曰青奴传灯録长沙岑和尚曰貍奴白牯却知有盖谓水牯牛也此诗借用似言白角簟】老罢形骸不自持【南史蔡兴宗传沈庆之曰加老罢私门兵力顿阙老杜诗白头老罢舞犹歌汉书杨王孙传愿进医药厚自持】一枕西牕深闭阁【汉书韩延夀传入卧传舍闭阁思过】卧聴丛竹来时【贾岛诗宿客未眠过半夜独闻山雨到来时】
　　中秋夜东刹赠仁公
　　盈盈秋月不余分【东坡乐府云三五盈盈还二八汉书律厯志曰商十二月甲申朔旦冬至无余分】叶露悬光可数尘【老杜对月诗此时瞻白兔直欲数秋毫】此地正须烦一笑要令排户问东邻【桞子厚曰填门排户】
　　十五夜月
　　向老逢清节归懐托素晖【文选乐府云昭昭素月明辉光烛我牀】飞萤元失照【老杜诗暗飞萤自照传灯録盐官和尚曰日下孤灯果然失照】重露已霑衣【老杜诗重露成涓滴谢庄月赋佳期可以还微霜霑人衣】稍稍孤光动沈沈万籁微【文选鴈诗单泛逐孤光此借用荘子顔成子游曰敢问天籁南郭子綦曰夫吹万不同而使其自已也】不应明白髪似欲劝人归【老杜月诗能添白髪明诗意谓头颅如许尚复俯仰世间为明月所照破也】
　　胡士彦挽词二首【元茂】
　　晚进违前辈【后汉孔融论盛孝章书曰今之少年喜谤前辈】平生阙异闻【鲁论曰子亦有异闻乎】吾犹识此老天岂丧斯文【鲁论曰天之将丧斯文也后死者不得与于斯文也】善学家传业【退之诗中郎有女能传业】英词世不羣【沈约宋书谢灵运传论曰英词动金石老杜诗白也诗无敌飘然思不羣】固应讥尚白官序见扬云【汉书扬雄传雄字子云或嘲雄以尚白而雄解之号曰解嘲注云黑色也言雄作不成其色犹白故无禄位也老杜诗官序潘生拙后山以扬子云为扬云犹老杜以司马长卿为马卿杜诗尝云多病马卿无日起】此地来何晚经年未见频【老杜诗此地生涯晚又云巻轴来何晚】荐贤仍赌命有道可辞贫【上句言其材虽为当世所知而达不达则系于命太白诗丈夫赌命报天子当斩敌人衣锦还列子曰客有言之郑子阳者曰列御寇有道之士也居君之国而穷君无乃为不好士乎】徒弟三千子【史记孔子世家教弟子盖三千焉】声名四十春【老杜诗才名四十年又诗龙飞四十春】襄阳耆旧内无复姓庞人【晋习凿齿作襄阳耆旧传老杜诗为于耆旧内试觅姓庞人谓庞徳公也】


　　后山诗注巻三
　　钦定四库全书
　　后山诗注巻四
　　宋　陈师道　撰
　　任　渊　注
　　送赵承议【令畤○令畤为颍州签判受代而去】
　　先王隠徳世难名晚见诸孙也自成【赵令畤字徳麟艺祖之后也故以呉泰伯比其先王晋书王湛有隠徳人莫能知】颍水向来须好句【东坡颍州谢上表曰文献相续有晏殊欧阳修之风】道山今日有宗英【后汉书学者谓东观为道家蓬莱山汉书景十三王叙传曰四国絶祀河间贤明礼乐是修为汉宗英】林湖更觉追随尽【曹子建诗清夜逰西园冠葢相追随老杜诗秋觉追随尽此引用言无复防従之侣】巾帽犹堪语笑倾【老杜诗羞将短髪还吹帽笑倩傍人为正冠此反而用之自言其尚未老也老杜集中李之芳诗数语攲纱帽】勤苦读书终不补未须墙角弃长檠【神仙传有年少与蓟子训邻居为太学生诸贵人作计共呼生谓曰子勤苦读书欲规富贵但召子训来可不劳而得矣长檠见前注徳麟盖王孙而有儒素风味云】
　　寄李学士【格非○格非字文叔】
　　眼看游旧半东都五嵗曾无一纸书【晋书刘传云得刘公一纸贤于十部従事老杜诗厚禄故人书防絶】平日齐名多蚤达暮年同国未情疎【老杜诗时来如宦达嵗晚莫情疎】稍寻东刹论兹事【东刹当在颍州前有东刹赠仁公诗兹事谓一大亊因縁】赖有西方托后车【托后车见前注李君当是西方社中人】说与杜郎须着便不应濠上始知鱼【劝其早归依佛祖也传灯録云门大师云触目承当得犹是不着便东坡观鱼台诗曰若信万殊归一理子今知我我知鱼晋书王坦之传谢安曰常谓君粗得鄙趣者犹未悟之濠上耶】
　　雪
　　初雪已覆地【老杜诗只应蹋初雪又诗茅檐花覆地】晚风仍积威【汉书司马迁书曰积威约之渐也】木鸣端自语鸟起不成飞【王介甫诗卧聴木鸣相挨乐府神歌道君曲曰中庭有树自语梧桐推枝布叶孙子曰鸟起者伏也文选鴈诗曰乱起未成行】寒巷闻惊犬邻家有夜归【王维与裴迪书曰寒山野火明灭林外深巷寒犬吠声如豹】不无慙败絮【陶渊明与子俨等疏曰余尝感仲孺贤妻之言败絮自拥何慙儿子按后汉列女传王霸字仲孺与同郡令狐子伯为友后子伯为楚相而其子为郡功曹令奉书于霸车马服従雍容如也霸子方耕于野闻客至投耒而归见令狐子沮怍不能仰视霸目之有愧容客去久卧不起霸妻曰君少修清节奈何忘宿心而慙儿女子乎】未易泣牛衣【言不为儿女悲也汉书王章传疾病无被卧牛衣中与妻决涕泣】
　　晚出
　　应俗敢辞疾冲风寜小驱【范氏后汉书王充等传论曰应俗适事难以常条退之诗不冲风雨即冲埃】聊为一日役不惮百金躯【鲍照行路难曰非我昔时千金躯】雪路无行迹【汝南先贤传曰时大雪洛阳令至袁安门无行路又逸史载皇甫湜尝因积雪门无行迹】冰枝有落乌【乐天乌夜啼曰霜滑有风枝】寒门闭萧瑟穷里聴嚱吁【寒门亦用袁安事汉书赵广汉传长安少年防穷里空舍】
　　寄晁载之兄弟
　　人言婚宦情欲本【后山自注古语曰人不婚宦情欲失半】我始求脱君已半【按列子云语有之曰人不婚宦情欲失半人不衣食君臣道息】孰知一世如一梦在梦而觉寜待旦【退之祭文曰人之生世如梦一觉】寒檐涷雨作秋声【涷音东暴雨也楚辞九歌曰使涷雨兮洒尘老杜诗南风作秋声】冷屋风灯挑不明【老杜诗风灯照夜欲三更】樽前已作十年语后防未期吾屡惊【孟浩然诗平生复能几一别十余春】一闻七字心已识钩章棘句天与力【退之记梦诗云壮非少者哦七言六字常语一字难又孟郊墓志云其为诗钩章棘句掐擢胃肾老杜诗溟涨与笔力】念子方壮我已衰不见参天二千尺【老杜古柏行黛色防天二千尺】季也亦有诗百篇叔子拟度骅骝前【曾慥诗选云晁仲之字叔用少受知于陈无己无己赠其兄诗云骎骎拟度骅骝前谓叔用也按善本骎骎作叔子当是叔与季兼指两人但未知叔用为叔为季而曾氏误以为一人遂改作骎骎非是南史王僧防曰弟书如骑骡骎骎常欲度骅骝前钟嵘诗品亦曰征虏卓卓殆欲度骅骝前】端能过我三冬学【汉书东方朔曰学三冬文史足用】可复参侬一味禅【劝其广学也广语有僧辞归宗云诸方学五味禅去宗云我这里有一味禅为甚不学僧云如何是一味禅宗便打】
　　寄答王直方
　　人情校往复屡勉终不近【晋嵇康絶交书曰不喜作书而人间多事堆案盈几不相酬答则犯教伤义欲自勉强则不能久东坡亦云人情重往返不报生祸根】新诗已经年知子不我怨【退之诗元日新诗已去年】生世余几何尺棰日取寸【荘子曰一尺之棰日取其半万世不竭】懐禄有遐心【汉书杨恽传曰懐禄贪势不能自退诗云母金玉尔音而有遐心】従俗无逺韵【楚辞曰将従俗富贵以偷生乎按曲礼曰礼従宜使従俗晋书庾凯雅有逺韵】时従府中归数过林下饭【汉书鲍宣传曰俱过宣一饭去后汉书第五伦传光武曰闻卿为吏不过従兄饭老杜诗僧饭屡过门云溪友议僧灵澈诗曰林下何曾见一人】平生功名意回作香火愿【北史陆法和曰但従空王佛所与主上有香火因縁】三年不举觞吻频烟火焮【左传曰郑火司马司寇列居火道行火所焮注炙也】岂无两苍龙霑我一雨润【苍龙谓团茶法华经言虽一地所生一雨所润而诸草木各有差别】官麄诗未工猛乞无小靳【官麄见前注后汉崔烈入钱为司徒及拜帝曰悔不小靳】人生如此耳文字已其闰【退之诗人生但如此朱紫安足僭闰谓余事也下句盖足此意】是身虽臭腐【维摩经曰是身不净秽恶充满荘子曰神竒化为臭腐】寜作青紫楦【朝野佥载唐杨炯尝呼朝士为麒麟楦或问之曰今假弄麒麟者修饰其形覆之驴上宛然异物及去其皮还是驴耳无徳而朱紫何以异是】永懐忘年友死矣余令闻【后山自注云忘年友邢居实也○南史江总传张缵等呼为忘年友诗云令闻令望邢居实死于元祐二三年间年二十七】念子颇似之老我何所恨【笔谈曰欧公诗老我倦鞌马谁能事吟哦王介甫诗老我孤主恩结草以为期此文章佳语也】
　　寄侍读苏尚书
　　六月西湖早得秋二年归思与迟留【老杜诗陂塘五月秋选诗迟留法岂轻】一时宾客余枚叟【枚叟谓枚乘后山取以自比也谢惠连雪赋曰梁王不悦逰于园乃置旨酒命宾友召邹生延枚叟老杜诗空余枚叟在应念早升堂】在处儿童説细侯【此句属苏公后汉郭伋字细侯为并州牧素结恩徳及后行部有儿童数百各骑竹马道次迎拜】经国向来须老手【晋书石苞传景帝曰苞有经国才猷东坡诗老手便剧郡】有懐何必到壶头【后汉马援击交趾军至浪泊上与贼战破之従容谓官属曰吾従弟少防尝哀吾慷慨多大志曰士生一世但取衣食裁足致求盈余但自苦耳当吾在浪泊西里间下潦上雾毒气重蒸仰视飞鸢跕跕堕水中卧念少防平生时语何可得也其后年六十二自请征五溪进营壶头暑甚中病卒】遥知丹地开黄巻【谓苏公在经筵也北史周纪曰椒房丹地有众如云老杜诗阁道通丹地按汉书梅福传注曰以丹掩泥涂殿上地晋书禇陶曰圣贤备在黄巻中】解记清波没白鸥【此篇又劝苏公高退苏公在颍和子由诗有明年兼与士龙去万顷沧波没两鸥之句】
　　寄亳州林待制【希】
　　湖海相望阙寄声云林过雨未全晴【刘禹锡竹枝词曰东边日出西边雨道是无晴却有晴后山反其意而用之言声问阙然近于寡情也文选枚乗七发曰防涉乎云林杜牧之诗自古云林逺市朝】青衫作吏非前日【晋书嵇康曰闻道士遗言饵术黄精令人久夀意甚信之防山泽观鱼鸟心甚乐之一行作吏此事便废】白首论文笑后生【言见笑于后生也老杜诗晚将末契托年少当面论心背面笑又云不觉前贤畏后生】似聴儿童迎五马【古乐府陌上桑曰使君従南来五马立踟蹰此五马本事所出也后人臆说妄矣儿童用后汉郭伋事】稍修书札问专城【书札见前注陌上桑又曰四十专城居】一闻苦李防荘句【史记老子楚苦县人荘子防人按亳州卫真县本苦县城东有赖乡祠老子所生之地亳州虽有防城县然荘子为防漆园吏当在今曹之宛朐云】不复人间世后名【晋书张翰传曰使我有身后名不如即时一杯酒】
　　卧疾絶句
　　老里何堪病再来愁边不复酒相开【老杜诗愁边有江水又云何以开我愁】一生也作千年调【此句未分其遂死也寒山子诗云人是黒头虫刚作千年调铸铁作门限鬼见拍手笑】两脚犹须万里回【老杜诗两脚但如旧开天传信记万回师之兄戍安西万回觐之朝往夕返以其万里而回故谓之万回也】
　　南轩絶句
　　少日书林颇着勲【扬雄长杨赋曰并苞书林退之复志赋朝驰骛乎书林鲁直诗四防有黄令学古着勲多按曹子建书曰岂徒以翰墨为勲绩哉风俗通曰盖严杨恽勲着王室蜀志杜微传曰着勲于竹帛】暮年贪佛替论文【老杜诗老夫贪佛日又诗故着浮查替入舟王介甫诗乞得胶胶扰扰身江湖波浪替埃尘】铜鑪瓦枕芒鞋里此外惟须对此君【老杜诗多病所须惟药物微躯此外更何求晋书王徽之指竹曰何可一日无此君】
　　独坐
　　文章平日事风竹暮年须【老杜诗文章千古事又诗嗜酒爱风竹】衰疾悬知此【老杜诗时应念衰疾悬谓遥度也退之诗后日悬知渐卤莽】霜毛不更除【退之诗斗觉霜毛一半加玉台新咏寳月诗曰情人为君除白发老杜诗红顔愁落尽白髪不能除】一丘吾欲往【一丘见前注】百畆有如无【言不足为养也鲁论曰有若无荀子曰有之不如无之】魑魅须逰子【老杜懐李白诗曰魑魅喜人过】乾坤着腐儒【老杜江汉诗乾坤一腐儒】叩门闻啄木【退之诗丁丁叩门疑啄木】唤酒有提壶【欧公诗独有花上提葫芦劝公沽酒花前倾盖鸟名也】门迳无行迹秋来不遣锄【逸史皇甫湜尝因积雪门无行迹三辅决録张仲蔚所居蓬蒿没人老杜诗草茅无径欲教锄此反而用之】
　　寄送定州苏尚书【元祐八年九月苏公知定州于时宣仁圣烈太后上升时事渐变故此诗意劝公省事髙退】
　　初闻简策侍前旒【简策谓作侍读时淮南子曰王者冕而前旒所以蔽明】又见衣冠送作州【世说罗友答桓温曰旦出门逢一鬼大揶揄云我只见汝送人作郡何以不见人送汝作郡】北府时清惟可饮【晋书郗愔在北府徐州人劲悍桓温云京口酒可饮兵可用深不欲愔居之此借用以言定武在河北也齐书谢朏为呉兴与弟瀹于征虏亭别指瀹口曰此中惟宜饮酒老杜诗时清犹茹芝】西山气爽更宜秋【晋书王徽之为桓冲骑兵参军冲曰卿在府日久比当相料理徽之不答直高视以手版拄颊云西山朝来致有爽气耳此借用以言太行李商隠诗故乡云水地归梦不宜秋】功名不朽聊通袖海道无违具一舟【此两句皆拈出东坡语以劝之意谓功成名遂自足不朽政可缩手袖间而遂湖海之本志也东坡沁园春词用舍有时行藏在我袖手何妨闲处看八声甘州词有云约他年东还海道愿谢公雅志莫相违按晋书谢安虽受朝寄东山之志始末不变及镇新城造泛海之装欲须经略麤定自江道还东遂遇疾笃自以本志不遂深自慨失老杜诗平生江海心宿昔具扁舟】枉读平生三万巻貂蝉当复自兜牟【退之诗邺侯家多书插架三万轴南史周盘龙为散骑常侍齐武帝戏之曰貂蝉何如兜牟对曰貂蝉出于兜牟】
　　寄答李方叔【豸】
　　平生经世策寄食不资身【言其谋策可以经纶当世而反不能资一身也荘子曰其不可经于世亦逺矣汉书韩信传寄食于漂母无资身之策】孰使文章着【老杜云名岂文章着】能辞辙迹频【意谓有文如此安能免栖栖旅人哉退之进学解云孟轲好辩孔道以明辙环天下卒老于行左传曰周行天下将皆必有车辙马迹焉】帝城分不入【汉书陈咸传咸滞于郡守时王音辅政信用陈汤咸数赂遗汤予书曰即防子公力得入帝城死不恨分谓隔絶也老杜诗阙廷分未到舟楫有光辉】书札诇何人【此句盖终上意汉书淮南王安传曰为中诇长安诇侦伺也】子未知吾懒吾寜觉子贫【此反濠上知鱼之意而用之文选嵇康书曰人之相知贵识其天性老杜诗近有峨眉客知予懒是真】
　　智寳院后楼怀胡元茂【前有胡士彦挽词即元茂也】
　　晚渡呼舟疾【杜牧之杜秋诗云却唤呉江渡】寒城着雾深【老杜野望诗孤城隠雾深】昬鵶明鸟道【老杜雨诗云白鸟去边明南中八志云交趾郡治龙编县自兴古鸟道四百里】风叶乱霜林【李商隠诗风叶共成喧】久客登楼目【文选王粲登楼赋曰情眷眷而懐归兮孰忧思之可任平原逺而目极兮蔽荆山之高岑老杜诗天畔登楼眼】中年懐旧心【晋书王羲之传谢安曰中年以来伤于哀乐与亲友别辄作数日恶文选向秀思旧赋序云经嵇康旧庐邻人有吹笛者发声寥亮追思曩昔逰宴之好感音而叹故作赋云】犹须一长笛领览自霑襟【终上句未尽之意谓本自悲怆尚何须闻笛耶老杜诗不须吹急管衰老易悲伤】
　　元日
　　老境难为节寒梢未得春【曲礼六十曰耆指使疏引贺玚云耆至也至老之境也又曰六十至老境而未全老老杜诗为冬不亦难杜牧之诗丁香闲结春梢】一官兼利害百虑孰疎亲【老杜诗时危闗百虑按易系辞曰一致而百虑老子曰名与身孰亲】积雪无归路扶行有醉人望乡仍受嵗回首望松筠【谢晖诗有情知望乡老杜诗望乡应未已李嘉祐诗白头空受嵗丹陛不朝天松筠犹松楸意谓丘墓也老杜诗穷秋正摇落回首望松筠此借用】
　　放懐
　　施食乌鸢喜【金光明经云施食之縁获长夀报长安志云兴善寺素和尚斋时乌鹊就掌中取食老杜诗得食阶除鸟雀驯】持经鸟防聴【戒杀文载郭氏新说曰柘臯永寜之雀立化于松枝东城郭氏之防坐化于莲叶岂非乘诵经功徳自有所解悟而然欤】杖藜矜矍铄【后汉马援自请击五溪蛮夷帝愍其老援据鞍顾盼以示可用帝笑曰矍铄哉是翁也】顾影怪伶俜【魏志何晏行步顾影文选潘岳寡妇赋曰少伶俜而偏孤注单孑貌】门静行随月牕虚卧见星拥衾眠未稳艰阻饱曾经【老杜诗平生耽胜事吁骇始曾经】
　　絶句
　　此生精力尽于诗末嵗心存力已疲【淮南子曰宋景公时造弓人九年乃成而进之弓人归家三日而卒盖匠者心力尽于此弓矣故温公通鉴序云臣之精力尽于此书】不共卢王争出手【卢王谓卢照隣王勃东坡诗云诗句对君难出手】却思陶谢与同时【陶谢谓渊明灵运老杜诗焉得思如陶谢手令渠述作与同逰又曰扬马宜同时】
　　送伯兄赴吏部改官
　　先子初增秩年侵鬓已皤【汉书循吏传序增秩赐金】念兄今善继此别喜如何【以其善继先子之志故以别为喜也】亲老家仍困门衰仕未多【家语子路曰家贫亲老不择禄而仕晋书李宻表云门衰祚薄】犹须教儿子早要中文科
　　寄张文潜舍人
　　今代张平子【后汉书张衡字平子善属文】雄深次子长【刘禹锡序栁子厚集曰韩退之评其文雄深雅健似司马子长】名高三俊上【翰林志曰李绅李徳裕元稹同在禁署时号三俊此借用以指苏公客黄秦晁也】官立右螭傍【唐书张次宗传文宗诏左右史立螭头下记宰相奏对按实録文潜元祐八年冬自著作佐郎除起居舍人即右史也绍圣元年四月以直龙图阁知润州此诗盖春时所作】车笠吾何恨【北户録载风土记越人结交盟曰卿乘车我戴笠后日相逢下车揖我步行卿乘马后日相逢卿当下】飞腾子莫量【老杜赠高适诗飞腾无那故人何】时平身早达未用梦凝香【后山自注曰来书云补郡之乐发于梦寐○晋书张载曰时平则才伏世乱则竒用退之诗太平时节身难遇此反其意而用之韦应物刺苏州有诗曰兵卫森画防燕寝凝清香】
　　后湖晚坐
　　水净偏明眼【老杜诗水净楼隂直又云吾与汝曹俱眼明】城荒可当山【乐天诗亭脊太高君莫拆东家留取当西山】青林无限意白鸟有余闲身致江湖上【王介甫与执政书曰及今愈思自致江湖之上又有诗曰委质山林如许国后山谓身致亦介甫委质之意】名成伯季间【伯季似指二苏门下诸君后山尝作佛指记曰予以文义名次四君盖谓此也魏文帝典论曰傅毅之于班固伯仲之间耳晋书王湛传王济对武帝曰臣叔殊不痴山涛以下魏舒以上湛曰欲处我于季孟之间乎】目随归鴈尽【嵇康诗曰手挥五目送归鸿】坐待暮鵶还【老杜诗有待至昬鵶】
　　春兴
　　东风作恶不成寒野水穿沙自作滩【王介甫诗睡过东风作恶时】细草无端留客卧【文选丘希范诗细草借龙骑老杜诗邂逅无端出饯迟郑谷曲江春草诗云香轮莫碾青青破留与逰人一醉眠】繁枝有意待人看【退之诗春风也是多才思故拣繁枝折赠君又云榴花不发待郎归老杜诗寒江流甚细有意待人归】
　　次韵回山人赠沈东老二首【前篇属囘山人后篇属沈东老】
　　一杯领意不须沽【老杜诗领客珍重意】六字持身已有余【导引有六字气谓嘻吁呬嘘呵呼也黄庭经曰至道不烦司马相如过宜春宫赋曰持身不谨按列子曰子知持后则可言持身矣】痴子未知天上乐【法华经曰痴子舍我五十余年库藏诸物当如之何神仙传彭祖问石生曰何不服药仙去对曰天上多有至尊相奉甚难更苦人耳李商隠作李贺小传曰贺将死有绯衣人持一板书召贺曰帝成白玉楼立召为记天上差乐不苦也】先生今解世间书【退之石鼎聨句诗序曰弥明谓刘师服曰吾不解世俗书子为书吾句】
　　随世功名非所望称家丰俭不求余【老杜诗称家随丰俭按礼记檀弓曰称家之有无后汉马援传曰士生一世但求衣食裁足致求盈余但自苦耳】青衫出指论竒字【汉书扬雄賛刘棻尝従雄学作竒字】白髪挑灯写细书【言其高年而眼能明也退之短檠歌曰夜书细字缀语言】
　　送孝忠二首【当是其兄传道之子】
　　老眼元多泪春风见此行又为贫贱别【老眼固自多泪况重以离别之感耶贫贱别见前注】更觉急难情【常棣诗脊令在原兄弟急难】斗食吾堪老【汉书百官表百石以下有斗食佐史之秩注云斗食月奉十一斛一说日食一斗二升】词场尔向荣【老杜诗词埸继国风陶渊明归去来辞木欣欣以向荣此借用】未须怜野鹜【法书苑曰庾翼善草隶少与王羲之齐名弟子皆效之羲之后进内外宗尚翼甚不平在荆州与都下人书云儿辈乃轻家鸡爱野鹜皆学逸少东坡诗野鹜家鸡定谁美】家法付宣城【齐书谢朓为宣城太守善诗家法谓灵运惠连皆朓之族父以诗知名后汉儒林传序各以家法教授】
　　经史三年学【扬子曰古之学者三年通一经】聪明一旦开【扬子曰天降生民倥侗颛防恣于情性聪明不开老杜诗大儿聪明到能添老树巅崖里小儿心孔开貌得山僧及童子】把文甘潦倒【老杜诗把文惊小陆此用小陆以比孝忠也晋嵇康与山涛书曰足下素知吾潦倒麄疎不切事情此借用以自况也】数日待归来【左传曰行则数日而反退之诗屈指数日怜婴孙数字作上声读】士患声名早【东坡和仲子迨诗曰养气勿吟哦声名忌太早】官今嵗月催【自言老于微官也】有亲须薄禄临路尚徘徊【言惜别眷眷之意以亲养故不能与之俱去也鲍照放歌行曰今君有何疾临路独迟回】
　　以拄杖供仁山主二首
　　错节孤根劲有余坐牀须按起须扶【后汉虞诩传不逢盘根错节何以知利器选诗石梁有余劲】一生用底令相赠更问林间有此无【赵州临迁化以拂子送与王镕曰此是老僧一生用不尽厎事见赵州语録】
　　洗足投笻只坐禅厌寻岐路费行纒【金刚经云洗足已敷坐而坐东坡诗已办布袜费行纒】老来不复人间事不用山公更削圆【桂苑丛谈曰润州甘露寺有僧道行孤高李徳裕廉问日以方竹杖一赠焉方竹出大宛国坚实而方正节根须牙四面对出及再镇浙右其僧尚存问曰前所奉竹杖无恙否僧喜对曰已规圆而漆之矣公嗟惋弥日前辈诗曰削圆方竹杖漆却断纹琴】
　　项城道中寄刘令使修溪桥【项城属陈州】
　　老怯危桥泥没膝【老杜诗虚疑皓首冲泥怯卢仝放鱼歌曰天雨曼陁罗花深泥没膝】喜闻吾党政如春【谢承后汉书李燮拜京兆民謡曰我府君道教举恩如春威如虎】须君不惜千金费【孙子曰兴师十万日费千金文选古诗曰愚者爱惜费但为后世嗤】此后寜无我辈人【言必有好事者继之晋书石苞传许允曰卿是我辈人】
　　碓磨寨【唐书黄巢围陈州人大饥倚死墙堑贼俘以食日数十人乃列百巨碓糜皮骨于臼并啖之】
　　以人为食杀为戏自昔无闻尔所先信有忘身一言尽独能遗臭万人传【东坡富公碑铭曰以杀为嬉汉书伍被传呉王曰男子之所死者一言耳刘原甫説云此言所死虽不同等是死耳晋书桓温传温曰既不能流芳后世不足复遗臭万载耶老杜诗将诗不必万人传】
　　寄张宣州【耒】
　　与世情将尽懐仁老未忘【书云懐于有仁此借用言独于仁贤未能忘情】故人今五马【见前注】高处谩三长【唐书孟郊传李观论其诗曰高处在古无上平处下顾二谢又刘子言作史有三长谓才学识】诗岂江山助【言宣州诗本天成不用借助唐书张説传説谪岳州而诗亦凄惋人谓江山助云】名成沈鲍行【老杜诗沈鲍得同行谓沈约鲍照】肯为文俗事【后汉陈忠上疏曰诸郎多文俗事又隗嚣传论曰徒以文俗自喜】打鸭起鸳鸯【此用宣州故事魏泰诗话吕士隆知宣州好笞官妓官妓皆欲逃去防杭州一妓到士隆喜之留不使去一日郡妓复犯小过士隆欲笞之妓诉曰某不敢辞罪但妓不能安也士隆愍而舍之梅圣俞作莫打鸭篇曰莫打鸭打鸭惊鸳鸯鸳鸯新向池西落不比孤洲老秃鸧秃鸧尚欲逺飞去又况鸳鸯羽翼长杜牧之诗惊梦起鸳鸯然此诗意不特为妓女发】
　　送伦化主
　　赤髭白足可怜生【高僧传佛陁耶舍为人赤髭善解毗婆沙时人号曰赤髭毗耶沙又云释昙始足白于面虽跣涉泥水未尝沾湿天下咸称白足和尚刘禹锡送僧序曰备将迎者皆赤髭白足之侣传灯録国忠师曰幸自可怜生须要个防身符子作麽】蹑蹻担囊壮此行【史记虞卿传蹑蹻担囊】要致雪峰千五百【传灯録雪峰义存禅师学者冬夏不减千五百人】不妨兼识谢宣城【以比张宣州也齐书谢朓为宣城郡太守杜诗云诗接谢宣城】
　　西湖
　　小径才容足【列子曰泰豆乃立木为涂仅可容足张湛注云才得安脚】寒花知自香【老杜诗寒花只暂香】官池下凫鴈【老杜有官池春鴈诗汉昭帝纪黄鹄下建章宫太液池中文选刘公干诗曰方塘含白水中有凫与鴈】荒塜上牛羊【古乐府曰今日牛羊上丘垅】有子吾甘老【东坡诗有子万事足老杜诗吾老甘贫病】无家去未量【老杜诗无家问消息作客信乾坤】三年哦五字草木借辉光【老杜诗拥别借辉光】
　　别月华严
　　寓世生同里随方去有情【汉书卢绾传与高祖同里生后山借用其意】来为百年别不惜片时程【老杜诗系帆何惜片时程】斋鉢须勤供经钟莫倦鸣【劝其接物利生也】当来第三防此界却逢迎【释氏书弥勒当来下生于龙华树下三防说法度人三水小牍云东都僧従练临终呼门人戒曰人生难得恶道易沦惟有归命释尊励精梵行龙华防上当复相逢战国策曰燕太子逢迎却行】
　　送呉先生谒惠州苏副使【呉先生当是呉逺防苏公尝有书与之】
　　闻名欣识面【言呉君欲识东坡也老杜诗李邕求识面传灯録夹山惟俨传李翺曰见面不如闻名此反而用之】异好有同功【呉君方外之士与后山异趣而好贤之意则同故云同功记曰与仁同功其仁未可知也此用其字】我亦慙吾子【后山不能往见苏公此所以有愧于呉君也】人谁恕此公【老杜寄李太白诗世人皆欲杀吾意独怜才东坡诗平生我亦轻余子晚嵗谁人念此公】百年双白鬓【时东坡年五十九老杜诗百年双白鬓一别五秋萤】万里一秋风【言神交心契与风无间也老杜诗瞿塘峡口曲江头万里风烟接素秋盖亦此意按通鉴秦使阎负谓张瓘曰晋王与君邻藩虽山河阻絶风通道防】为说任安在依然一秃翁【汉书霍去病传卫青日衰而去病日益贵故人门下多去事去病辄得官爵惟独任安不肯去又灌夫传与长孺共一秃翁注言无官位版绶也末句后山自谓不负苏公之门时亦坐党事废锢故云秃翁】
　　别圆澄禅师
　　法施老人卧不出呼我取别行问疾【十二国史曰鲁宓子贱为单父宰行过杨昼取别维摩经云汝行诣维摩诘问疾】磨盘拭筯劝一饱少待须臾莫仓卒【磨盘拭筯盖俗间语老杜诗低头拭小盘维摩经香积品云若欲食者且待须臾当令汝得未曾有食老杜诗忍待明年莫仓卒】早年着眼觑文字【退之诗不如觑文字丹铅事防勘】万巻初无一言契【传灯録香岩依潙山祐和尚和尚曰汝未出胞胎时本分事道将一句来师徧检所集诸方语句无一言可将醻对又五泄山灵黙禅师谒石头和尚先自约曰若一言相契我即住不然便去】多生绮语未经懴【乐天香山寺白氏洛中集记曰愿以今生世俗文字之业狂言绮语之过转为将来世世讃佛乘之因转法轮之縁按释氏书绮语盖口中四业之一谓绮饰文词过有増华也】半世虚名足为累【退之诗士生为名累】此去他来尚有縁头童齿豁恐无年【退之进学解头童齿豁竟死何裨世说王珣叹曰人固不可以无年】慇懃三请久住世【法华经曰世尊告舍利弗汝已慇懃三请岂得不説华严经普贤行愿品曰七者请佛住世】弊恶可念未可捐【华严经十回向品曰菩萨不以众生其性弊恶邪见瞠浊难可调伏便即弃舍不修回向】平生准拟西行计老着人间此何意【西行谓愿生极乐国高僧传慧持谓慧逺曰若滞情爱聚者本不应出家今既割欲求道正以西方为期耳】他年佛防见头陁知是当年老居士【传灯録傅大士传曰有天竺僧嵩头陁谓曰我与汝毗婆尸佛所发誓今兜率宫衣鉢现在因命临水观其影见大士圆光寳葢此诗以嵩头陁比圆澄以傅大士自况】
　　别观音山主
　　离合应生理【文选陆士衡诗离合非有常譬彼与括老杜诗人生有离合岂择衰老端文选袁宏三国名臣序赞曰生理不可不全李善注引鹪鹩赋曰生生之理足矣此借用言人生之常理】过逢岂近縁【老杜诗数为姻娅过逢地】情亲见今日语妙记当年【情亲语妙并见前注】闭户安禅主冲风逆水船【两句言行藏劳逸各异也法华经偈曰安禅合掌老杜诗潇洒共安禅又诗春多逆水风】不应清夜月故作别时圆【老杜宿赞公房诗云相逢成夜宿陇月向人圆而东坡水调词云不应有恨何事长向别时圆】
　　离颍
　　河市千人聚【长安万年县有千人聚闗中记曰宣帝以倡优杂伎千人乐思后园今所谓千人乡者是也此诗借用】寒江百丈牵【老杜诗寒江动夜扉又诗百丈牵江色】吾生能几日此地费三年【后周萧防劳歌曰百年能几许公事罢平生老杜诗为客费多年东坡诗人生不满百一别费三年】丛竹防供爨池鱼已割鲜【当是东坡去颍后代者韩川变其旧政向也徙鱼今乃割鲜行将及竹矣后山所叹意盖不止此也东坡有罢学士劄子曰及防擢为学士便为韩川等攻击不已以至罗织语言谓之诽谤西都赋曰割鲜野食】拙勤终不补他日愧无传【乐天诗救烦莫如静补拙莫如勤孟子曰是以后世无传焉】
　　湖上
　　湖上难为别梅梢已着春林喧鸟啄啄【退之诗剥剥啄啄有客至门】风过水鳞鳞【乐天诗小桥装鴈齿轻浪甃鱼鳞楚辞曰鱼鳞鳞兮媵予】缘有三年尽【释氏云诸法従縁生縁离法即灭】情无一日亲【言情之相亲生于久也此浮屠所以不三宿桑下】白头厌奔走何地与为邻【庄子曰吾谁与为邻】
　　舟中二首
　　恶风横江江巻浪黄流湍猛风用壮【退之感二鸟赋云窥黄流之奔猛老杜诗初闻龙用壮字本出易大壮卦】疾如万骑千里来【欧公秋声赋曰又如赴敌之兵衔枚疾走不闻号令但闻人马之行声】气压三江五湖上【东坡诗气压邺侯三万籖周礼曰其川三江其浸五湖】岸上空荒火夜明舟中坐起待残更【老杜诗空荒咆熊罴又诗江船火独明此借用以言燐火】少年行路今头白不尽还家去国情【言行藏进退皆有所迫非其本志也】
　　野火烧原雉昬雊【退之诗原头火烧静兀兀野雉畏鹰出复没诗云雉之朝雊】黄尘涨天牛乱鬬【蜀都赋曰黄尘涨天】江间无日不风波老去何时脱奔走【老杜诗江间虽炎瘴又云舟中无日不沙尘】诗书满腹不及口【后汉书赵壹诗云文籍虽满腹不如一囊钱东坡诗平生五千巻一字不救饥】遮日寜须钓竿手【言虽入帝城无益也杜牧之诗惆怅江湖钓竿手却遮西日向长安】愧尔茅檐炙背人【高适诗愧尔东西南北人嵇康书曰野人有快炙背而美芹子者欲献之至尊欧公玉堂集序云曝茅檐之朝日】仰目青天搔白首【言其縦适也老杜诗举觞白眼望青天又诗出门搔白首】
　　规禅停云斋
　　净居众天人宫殿随所适【欲界十天色界十八天无色界四天共三十二天初禅二禅三禅各三天四禅九天凡一十八天皆属色界而三禅有三天一净居天二无净居天三徧净居天此天无想无证思食则食至想衣则衣来宫殿随身如意而有事见正法念处经等盖皆持戒作福者生于此天因以比规禅也法华经亦曰尔时五百万亿国土诸梵天王与宫殿俱】少仕老不归重门闭榛棘【自叹其无净居之福縁也】道人秀丛林【大论云譬如大树丛聚是名为林二树不名为林如一一比丘不名僧僧聚处得名丛林】妙语出禅寂【老杜诗身犹缚禅寂】是身如浮云随处同建立【维摩经是身如浮云须臾变灭故老杜别赞上人云是身如浮云安可限南北华严经曰譬如三千大千世界建立一切处所】平生与二子嗜好用一律【二子必皆诗僧一律见前注】我此复助缘语绮已多责【语绮见前注】何年一把茅据坐孤崒嵂呵佛骂祖师【传灯録徳山宣鉴禅师扺潙山潙曰是伊将来有把茅葢头骂佛骂祖去在又龙潭曰可中有一个汉他时向孤峯顶上立吾道在老杜诗好鸟啼岩扃高岳前崒嵂】涂糊千五百【传灯録三圣答雪峰云一千五百善知识话头也不识古寺和尚曰净地上不要防污人家男女后山所谓涂糊盖此意也】











　　后山诗注巻四
　　钦定四库全书
　　后山诗注巻五
　　宋　陈师道　撰
　　任　渊　注
　　答晁以道
　　转走东南复帝城【帝城见前注后山尝防江浙元祐初来京师此句追记其事】故人相见眼偏明【退之诗相见眼偏明】十年作吏仍糊口【作吏见前注顔鲁公帖云一昨縁受朁北归中止金陵阖门百口防至糊口字本出左传】两地为邻阙寄声【退之诗两地无千里因风数寄声】冷眼尚堪看细字白头宁复要时名【老杜诗秋山眼冷常梦稀东坡诗问龙乞水归洗眼要看细字销残年】熟知范叔寒如此【熟知见前注又老杜诗熟知茅斋絶低小史记范雎传须贾曰范叔一寒如此哉】未觉严公有故情【唐书杜甫传甫依严武于剑南武以世旧待甫甚善北齐书赵彦深被沙汰袁聿修犹以故情存问往来按汉书陈胜传客出入愈益发舒言胜故情】
　　病起
　　今日秋风里何乡一病翁【老杜诗多病秋风落】力微须杖起【法灯禅师拟寒山子诗曰搘笻似力微礼记檀弓曰杖而后能起】心在与谁同【欧公诗老去自怜心尚在古乐府东飞伯劳歌曰空留可怜谁与同此借用】灾疾资千悟【孟子所谓人之有徳慧术知者恒存乎疢疾是也晋书天文志五星同色天下偃兵百姓安寜不见灾疾此借用传灯録仰山云若是宗门下上根大智一闻千悟得大总持】寃亲并一空【同乎大通无怨无徳也华严经云愿一切众生于怨于亲等心摄受皆令安乐智慧清浄传灯録昙藏禅师见大蟒不避曰毒无实性激发则强慈茍无縁寃亲一揆其蟒倐然不见】百年先得老【晋嵇康养生论曰从衰得白从白得老】三败未为穷【列子管仲叹曰吾尝三战三北鲍叔不以我为怯知我有老母也晋书陶侃谓庾亮曰古人三败君今始二此用老杜百年浑得醉一月不梳头之句法皆落句也】
　　九月九日魏衍见过
　　节里能相过谈间可解忧【汉书扬雄解嘲曰或立谈间而封侯解忧见孟子】致疎君未肯得此我何由【庄子渔父篇子路问孔子曰由得为役久矣未尝见夫子遇人如此其威也渔父何以得此乎】语到君房妙【见前注】诗同客子游【南史谢防传谢灵运小名客儿按灵运有九月九日从宋公戏马台集诗】一经从白首【扬子曰古之学耕且养三年通一经又曰童而习之白首纷如也李白诗白首太经】万里有封侯【后汉班超传相者曰祭酒布衣诸生耳而当封侯万里之外】
　　别黄徐州
　　姓名曾落荐书中【老杜诗名玷荐贤中元稹诗名落公卿口又王仲舒作李君房制词曰籍籍名字落人谈中】刻画无盐自不工【晋周颛传庾亮谓颛曰诸人咸以君方乐广颛曰何乃刻画无盐唐突西施】一日虚声满天下【李绰辇下嵗时记刘賔客贺王魏公知举诗曰一日声名徧天下满城桃李属春官东坡答刘泾书曰向在科埸时不得已作应用文不幸为人传写以此得虚名满天下】十年从事得途穷【晋书职官志州置诸曹从事等员后山以亳州司户为敎授故云尔晋阮籍传率意独驾不由径路车迹所穷辄恸哭而反文选顔延之五君咏曰途穷能无恸】白头未觉功名晩【以属徐州也老杜诗男儿功名遂亦在老大时】青眼常防今昔同【晋阮籍能为青白眼范讽诗云惟有南山与君眼相逢不改旧时青】衰疾又为今日别数行老泪洒西风【衰疾见前注】
　　次韵答晁无斁
　　女生愿有家名妾不以聘田里亦慕君又恶不由正【大率用孟子意礼记内则曰聘则为妻奔则为妾】欲行不问涂【用阮籍事见前注】已破宁顾甑【后汉郭泰传孟敏荷甑堕地不顾而去林宗见而问其意对曰甑已破矣视之何益时后山罢颍学】耕蚕无一廛【汉书扬雄传有田一廛】庖井要三径【晋书陶潜谓亲朋曰聊欲歌以为三径之资可乎老杜诗井灶任尘埃】还家忧患余【老杜诗斯文忧患余】挽须儿女竞【老杜诗生还对童稚似欲忘饥渇问事竞挽须谁能即嗔喝】十年宁有此一寒可无命【老杜诗不为困穷宁有此此借用言还家之乐十年所无一寒见前注诗意谓离合贫富盖皆有命】平生晁夫子得士公室庆【谓作诸侯客也公室见鲁论】稍无车马音复作賔客请【车马音见孟子】论文到韩李【谓韩愈李翺也似指东坡以下数句皆足此意老杜诗论文到崔苏】念旧説苏郑【谓苏源明郑防皆老杜故人也老杜尝有诗曰故旧谁怜我平生郑与苏又云早嵗与苏郑痛饮形相亲】长年断消息独语谁和应【意谓东坡在贬所也老杜诗中原消息断退之与孟郊书云余言之而聴者谁欤余唱之而和者谁欤东坡诗独唱无人和退之送郑权序曰撞搪号呼以相和应】此生恩未报他日目不瞑【退之诗秖縁恩未报岂谓生足借左传曰荀偃卒视不可含栾桓子抚之乃瞑受含】归卧无好怀叩门有佳聴诗来霜雪后更觉天宇净【老杜诗天宇清霜浄】少好老未工【扬子曰或问吾子少而好赋】持刃授子柄【汉书梅福传倒持太阿授楚其柄】
　　次韵无斁偶作二首
　　肩耸三峰峻【国朝杂记长孙无忌嘲欧阳询耸膊成山字埋肩不出头郭縁生述征记曰华山有三峰直上数千仭】眉庞八字横【退之诗夜阑纵捭阖哆口疎眉庞汉武故事官人画八字眉此借用】谈人絶倒【见前注】家法句新清【老杜诗更得新清否遥知对属忙】八俊先张子【后汉党锢传曰指天下名士为之称号三君八俊又曰张俭为党魁】诸公少贾生【汉书贾谊传天子议以谊任公卿之位绛灌东阳侯冯敬之属尽害之乃毁谊曰洛阳之人年少初学专欲擅权纷乱诸事于是天子后亦疎之】已传乌鹊喜欲聴鹡鸰声【鹡一作鹆○此句当属其兄无咎老杜云浪传乌鹊喜深负鹡鸰诗】
　　此老三年别何时万里回【亦似属东坡元祐壬申别于颍州至绍圣乙亥三年矣】更无南去鴈【鴈不过衡山无从寄声于岭外也】犹见北枝梅【言东坡过岭未归白氏六帖云大庾岭梅花南枝落北枝开】会有哀笼鸟【文选潘岳秋兴赋曰池鱼笼鸟有江湖山薮之思李畋献吕文靖生日诗曰此身若得西归去尤胜开笼放雀儿】宁须溺死灰【汉书韩安国传狱吏田甲辱安国安国曰死灰独不复然乎甲曰然则溺之】圣朝无弃物【老杜诗圣朝无弃物老病已成翁神宗于东坡尝有人材难得不忍终弃之诏故此诗引用】与子赋归哉【欲其来归之意也殷其靁诗振振君子归哉归哉此亦赋诗断章之意】
　　古墨行【并序】
　　晁无斁有李墨半丸云裕陵故物也往于秦少游家见李墨不为文理质如金石亦裕陵所赐王平甫所藏者潘谷见之再拜云真廷珪所作也世惟王四学士有之与此为二矣嗟乎世不乏竒乏识者耳敬为长句率无斁同作【永裕陵神宗所】
　　秦郎百好俱第一乌丸如漆姿如石【赵壹非草书曰十日一笔月数丸墨萧子良书曰仲将之墨一防如漆文房四谱云李超本易水人唐末居于歙造墨尤妙其坚如玉其文如犀】巧作松身与镜面借美于外非良质【文选琴赋曰良质美手】潘翁拜跪摩老眼一生再见三叹息【礼记曰一倡而三叹】了知至鉴无遁形【圆觉经云曽不了知如幻境界卫夫人帖云仰凭至鉴大不可言东坡诗道人胸中水镜清万象起灭无逃形】王家旧物秦家得【旧物借用王献之青毡事】君今所有亦其亚伯仲小低犹子侄【老杜诗天厩真龙此其亚魏志卫臻传注郭林宗论许兹与文生此二人非徒兄弟乃父子也】黄金白璧孰不有古锦句囊聊可敌【谓世人蓄金璧固多而未必可当此墨惟诗囊差可当之耳唐书李贺传每出从小奚奴背古锦囊遇所得投囊中】睿思殿里春夜半灯火阑残歌舞散【睿思盖神宗便殿在垂拱殿后】自书细字答边臣万里风尘入长算【元祐中苏辙等上所编神宗皇帝御制集内四十巻皆赐中书宻院及边臣手札言攻守秘计哲宗为之序曰其指授诸将应变制宜虽在千万里外而尽得其形势之要先后缓急之机皆如在目前而无遗画云又按光武纪一札十行细书成文退之诗夜书细字缀语言文选陆士衡吊魏武帝文曰长算屈于短日逺迹顿于促路】初闻桥山送弓剑【帝王世纪曰黄帝于上郡阳周之桥山汉书郊祀志黄帝铸鼎既成有龙下迎帝小臣持龙髯龙髯抜堕堕黄帝之弓老杜诗先帝弓剑逺】宁知玉盌人间见【南史沈炯行径汉武通天台为表奏之其略曰茂陵玉盌遂出人间此借用以比裕陵遗墨】夜光炎炎冲斗牛防有太史占星变【晋书张华传雷焕曰斗牛之问颇有异气史记天官书曰常星之变不见欧公仁宗御书飞白记曰今赐书之藏于子室也吾知将有望气者言荣光起而属天者必赐书之所在也】人生尤物不必有【左传曰夫有尤物足以移人苟非徳义则必有祸】时一过目惊老丑【文选张景阳诗忽如鸟过目南史昭明太子传曰读书过目皆忆栁子厚乞巧文独溺臣心使甘老丑】念子何忍遽磨研少待须臾图不朽【魏衍注曰少游之墨尝许先生为他日墓志润笔先生尝语衍作此时少游尚无恙然终先逝去衍谨书○少待须臾见前注文选蔡邕作郭有道碑曰乃相与推先生之德以谋不朽之事而退之马府君行状曰托立言之君子而图其不朽焉按左传穆叔曰其次有立言虽久不废此之谓不朽】明牕净几风日暖有愁万斛才八斗【晋书王羲之传曰棐几滑净庾信愁赋曰且将一寸心能容万斛愁谢灵运云天下才共有一石曹子建独得八斗】径须脱帽管城公【脱帽谓去其管弢也退之毛颖传秦始皇封诸管城号管城子后因进见上将有任使拂拭之因免冠谢云云】小试玉堂挥翰手【史记孙武传曰可以小试勒兵乎欧公诗收取玉堂挥翰手却来南亩把锄犂】
　　次韵晁无斁除日书怀
　　世学违从众【老杜诗困学违从众】名家最近天【老杜自注其诗曰俚语云城南韦杜去天尺五又诗阳闗已近天】感时犹壮志得句起衰年【老杜诗感时花溅涙乂诗汤休起我病微笑索题诗又诗为报各衰年】袁酒无何饮【史记袁盎传盎为吴相兄子种説以日饮无何】陶琴不具【陶琴见前注乐天诗周易休开卦陶琴不上】平生挥翰手防见絶韦编【史记孔子世家曰孔子读易韦编三絶】
　　次韵无斁雪后二首
　　闭閤春云薄开门夜雪深【闭閤见前注】江梅犹故意【故意事借用范雎事】湖鴈起归心【隋薛道衡诗曰人归落鴈后思发在花前】草润留余泽牕明度积阴【老杜诗轻鸟度层阴又云积阴带奔涛】慇懃报春信屋角有来禽【老杜诗百舌来何处重重只报春又诗红稠屋角花尚书故实云王内史有求来禽帖来禽言味甘来众禽俗作林禽此借用其字耳】
　　取性无通介随时有异同【魏志徐邈传或问卢钦徐公当武帝之时人以为通自在凉州及还京师人以为介何也钦答曰往者毛孝先崔季珪用事贵清素之士于时皆变易车服以求名髙而徐公不改其常故人以为通比来天下奢靡转相仿效而徐公雅尚自若不与俗同故前日之通乃今日之介也是世人之无常而徐公之有常也东坡诗亦云通介宁随薄俗移】雪余葢地白【退之诗榆荚车前葢地皮】春浅着梢红【乐天诗今年春浅游人少杜黙诗春着花梢犹半红】寄食虚长算【魏衍注云时先生寄妇翁郭防大夫曹州使宅晁时为州教官】论诗阙近功【上句用韩信事见前注长算亦见前注】相看不相弃赖有古人风【魏志毛玠传太祖赐以素屏风素凭儿曰君有古人风故赐君古人之服】
　　赠魏衍三首【当是自曹暂还徐所作】
　　妙年文墨秀儒林老眼今晨得再明【文选陈思王表曰终军以妙年使越汉书有儒林传】歴块过都聊可待【老杜诗歴块过都见尔曹事见前注】未须回首一长鸣【盐铁论曰骐骥负盐车垂头于太行之阪见伯乐则喷而长鸣退之咏马诗不知何故翻骧首牵过关门妄一鸣】
　　崔蔡论文不足过【刘禹锡序栁子厚集曰韩退之评其文雄深雅健似司马子长崔蔡不足多也案后汉崔瑗蔡邕皆能文】新诗平处到阴何【唐书孟郊传云李观论其诗曰髙处在古无上平处下顾二谢老杜诗颇学阴何苦用心按南史阴铿何逊皆能诗】宁须万户权轻重【杜牧之诗曰谁人得似张公子千首诗轻万户侯史记律书云世闇于大较不权轻重】不待千篇一已多【世説卫玠嘲阮宣子曰一言可辟何假于三宣子曰茍是天下之望亦可无言而辟复何假一南史陆琼传曰此儿必荷门基所谓一不为少此并用其意】
　　敏捷为文笔不休【老杜诗敏捷诗千首魏文帝典论云下笔不能自休】何妨缩手小迟留【缩手见前注】名驹已自思千里【宋书髙祖曰谢方明可谓名家驹鲁连子徐刦言于田巴曰刦弟子鲁温年十二然千里驹也】老子终当让一头【欧公与梅圣俞书云读苏轼书不觉汗出快哉快哉老夫当避路放出一头地也】
　　赠寇国寳三首
　　承家从昔如君少得士于今孰我先【易曰开国承家老杜诗承家节操尚不泯又云文章并我先】口拟説诗心已解世间快马不须鞭【传灯録外道问佛不问有言不问无言世尊良久外道赞叹云世尊大慈大悲开我迷云令我得入外道去后阿难问佛云外道有何所证而言得入佛云如世间良马见鞭影而行乐府梁朝歌曰快马不须鞭】
　　往嵗黄童今寇君髙文要学亦多闻【后汉黄香传京师号曰天下无双江夏黄童此借用以比黄预又寇恂传颍川百姓遮道曰愿从陛下复借寇君一年此借用以比国寳】留年看举天南翼【韩鄂四时纂要曰鹿骨酒久服长骨留年庄子曰鹏之背不知其防千里也怒而飞其翼若垂天之云是鸟也海运则将徙于南溟南溟者天池也】过目先空冀北羣【退之送温造序云伯乐一过冀北之野而马羣遂空】
　　虎子堕地气食牛【尸子曰虎豹之驹虽未成文已有食牛之气老杜诗小儿五嵗气食牛鲁直诗渥洼麒麟儿堕地志千里】雀儿浴处鱼何求【退之诗云虾蟆跳过雀儿浴此纵有鱼何足求】可奈我衰才亦尽【南史丘灵鞠传王俭曰丘公仕宦不进才亦退矣又江淹任昉人皆谓之才尽】正须二子与同游【谓黄寇二君】
　　次韵春怀
　　老形已具臂膝痛【此借用彭越传反形巳具之语林逋诗览照光巳具开樽人更稀】春事无多樱笋来【老杜诗溪边春事幽乐天诗百年夜分半一嵗春无多韩偓樱桃诗注曰秦中谓三月为樱笋时辇下嵗时记曰四月自堂防至百司防通谓之樱笋厨】败絮不温生虮虱【败絮见前注汉书严安曰介胄生虮虱】大杯覆酒着尘埃【晋元帝纪帝颇以酒废事王导以为言帝命酌引觞覆之于此遂絶陶渊明传曰尘爵耻虚罍】衰年此日长为客旧国当时只废台【老杜至日诗年年此日常为客又登髙诗万里悲秋常作客百年多病独登台后山所指谓徐州戏马台也】河岭尚堪供极目【文选王粲登楼赋平原逺而极目兮蔽荆山之髙岑】少年为句未须哀【王介甫诗意气未宜轻感慨文章尤忌数悲哀】
　　河上
　　背水连渔屋【背水借用韩信事老杜诗渔屋架泥涂】横河架石梁【唐人羊士谔诗行披烟杉入激澜横石梁】窥巢乌鹊竞【雀巢多为乌所窥夺】过雨艾蒿光【老杜诗庭幽过雨霑东坡乐府云日暖桑麻光似泼风来蒿艾气如薫】鸟语催春事牕明报夕阳【退之送孟郊序云以鸟鸣春南部烟花録陈后主诗夕阳如有意偏傍小牕明老杜诗人扶报夕阳】还家慰儿女归路不应长【时自徐还曹】
　　题柱二首【并序】
　　永安驿廊东柱有女子题诗云无人解妾心日夜长如醉妾不是琼奴意与琼奴类读而哀之作二絶句
　　桃李摧残风雨春【杨炯少姨庙记曰古木摧残尚辨三花之树】天孙河鼔隔天津【史记天官书织女天女孙也尔雅河鼔谓之牵牛晋志曰天汉起东方经尾箕之间谓之汉津古乐府华山防曰隔津叹牵牛语织女离泪溢河汉陆系有所思曰只看今夜里那似隔天津】主恩不与妍华尽【乐天后宫词曰红顔未老恩先断斜倚熏笼坐到明或作王建宫词】何限人间失意人【士不遇多矣何独女子哉刘禹锡咏古诗曰一朝复得幸应知失意人】
　　从昔婵娟多命薄【东坡诗自昔佳人多命薄】如今歌舞更能诗【丽情集元载宠姬薛瑶英能诗书善歌舞】孰知文雅河阳令【文选夏侯常侍诔曰俗疵文雅李善注引大戴礼曰天子不知文雅之辞晋书潘岳为河阳令】不削琼奴柱下题【青琐髙议载琼奴姓王氏王郎中幼女父死失身于赵奉常家为主母凌辱道出淮上书其事于驿壁见者哀之王平甫为作歌云】
　　蝇虎
　　物微趣下世不数【老杜诗物微世竞弃又诗人物世不数后山此篇盖有所指】随力捕生得称虎【唐书安禄山与史思明俱为捉生东坡诗牕间守宫称蝎虎】匿形注目摇两股【史记越世家曰鸷鸟之撃也必匿其形】卒然一击势莫御【卒然及莫御字皆见孟子】十中失一八九取【周礼医师十全为上十失一次之】吻间流血腹如鼔【元稹诗腹胀看成鼔】却行奋臂吾甚武【汉书犹却行而求及前人史记殷纪汤曰吾甚武故称武王】明日淮南作端午【言恃勇而不知及祸也世传淮南王安万毕术云以五月五日取蝇虎杵汁拌豆豆自踊跃可以击蝇】
　　陶朱公庙【史记曰范蠡变名姓适齐为鸱夷子皮之陶为朱公陶即定陶今曹州济阴县乃其地也】
　　千篇奏牍谩多知【史记东方朔至公车上书凡用三千奏牍老杜鹦鹉诗红觜谩多知】百战收功未出竒【孙子曰百战百胜非善之善也史记白起赞曰料敌合变出竒无穷此两句言陶朱公智勇虽多犹未足道要以身退为胜耳】名下难居身可辱【史记越世家范蠡以为大名之下难以久居乗舟浮海变姓名自为鸱夷子皮耕于海畔苦身戮力父子治产鲁论栁下恵少连降志辱身矣】却将湖海换西施【湖海当为越国分封之地国语范蠡反至五湖辞于王曰臣不复入越国矣王曰子聴吾言与子分国不聴吾言身死妻子为戮蠡曰君行制臣行意遂乘轻舟以浮于五湖杜牧之诗云西子下姑苏一舸逐鸱夷】
　　次韵晁无斁夏雨
　　咫尺隔山海【晋书王我传尝经黄公酒垆下曰今日视之虽近邈若山河乐天诗嬾慢不相访隔街如隔山】作书问如何【老杜诗道甫问讯今何如】蚁垤既畜粮蛙窟如鸣鼍【淮南子曰蚁知为垤鸣鼍见前注张籍诗天欲雨有东风南溪白鼍鸣窟中】积暑复一雨斧斫仍手摩【斧斫手摩本俗间语】钩牕欲悬麻【老杜诗雨脚如麻未断絶】出门已横河【晋傅雨诗曰湍深激墙隅门庭若决河】人言月离毕未必致滂沱【史记有若传孔子既没弟子思有若状似孔子立为师问曰孔子当行使弟子持雨具巳而果雨弟子问曰夫子何以知之夫子曰诗不云乎月离于毕俾滂沱矣昨暮月不宿毕乎他日月宿毕竟不雨有若不能对后山意亦谓今夏之雨非必以月离毕所致】东臯繁草木兰艾不同科【此亦法华经一雨所润而诸草木各有差别之意渊明归去来辞曰登东臯以舒啸南史鲍照曰丈夫岂可遂蕴智能使兰艾不辨老杜诗喧静不同科字本出鲁论】惊鱼畏宻罟【孟子注曰数罟宻网也】独鸟鸣南柯【何逊诗独鸟赴行查老杜诗独鸟怪人看异闻集载南柯梦事盖古槐南枝也】稍无虫飞喧复觉蝉语多因声作好恶与物殊未和【乐天闻早莺诗云鸟声信如一分别在人情】卧闻夜来雨归种故山禾【老杜诗不意逺山雨夜来复何如】百年须下泽【后汉马援传援谓官属曰吾弟少游尝哀吾慷慨多大志曰士生一世但取衣食裁足乘下泽车御款段马为郡掾吏守坟墓乡里称善人斯可矣】万里付长罗【汉书常恵防乌孙兵击匈奴克获封长罗侯】先生断百好尚以诗作魔【乐天诗惟有诗魔降未得每逢风月一闲吟传灯録兖州降魔禅师传秀师问曰汝翻作魔耶】缩子万言手聴渠七字哦【太白与韩荆州书云日试万言马可待缩手见前注退之诗夜梦神官与我言罗缕道妙角与根壮非少者哦七言六字常语一字难○语一作言】室迩人则逺【诗云其室则迩其人甚逺】燕黙劳者歌【文选谢叔源诗曰悟彼蟋蟀唱聴此劳者歌注韩诗曰伐木废则朋友之道缺劳者歌其事】思君得老瘦【文选古诗曰思君令人老嵗月忽已晚老杜诗所向泥活活思君令人瘦】触热生积疴【言思君欲往又畏暑而不能行也老杜诗触热生病根后汉窦融传曰是生积疴不能遂瘳】
　　寄无斁
　　敬问晁夫子官池防许深【文选夏侯湛东方朔画赞曰敬问墟坟长沙法帖有云王珉敬问官池见前注】已应飞鸟下【列子曰海上之人有好沤鸟者每旦之海上从沤鸟游沤鸟之至者数百而不止其父曰吾闻沤鸟皆从汝游汝取来吾玩之明日之海上沤鸟舞而不下此诗言飞鸟下以见无斁忘机之意汉昭帝纪黄鹄下建章宫太液池】复作卧龙吟【晋书习凿齿传曰西望隆中想卧龙之吟按蜀志诸葛亮传亮躬耕陇畆好为梁父吟徐庶谓先主曰诸葛孔明者卧龙也此诗借用以言无斁髙卧吟啸要非池中物也老杜诗风雨时时龙一吟】待我中疴愈【鲁直诗百疴从中来】同君把臂临【老杜诗临江把臂难再得】泥涂无去马【退之书云泥水马弱不敢出不果鞠射亲问而以书悚息尤深老杜诗去马来牛不复辨】夏木有来禽【唐王摩诘诗云阴阴夏木啭黄鹂此引用以寄莺鸣求友之意来禽见前注】
　　次韵别张芸叟
　　中年为别更堪频【中年别见前注】四海为家托一身【老杜诗有无家别】此别时须问生死孰知诗力解穷人【老杜诗此别还须各努力汉书蒯通传曰使人问其死生退之诗行当挂其冠生死一相访诗穷见前注】
　　宿深明阁二首
　　窈窕深明阁晴寒是去年老将灾疾至【乐天诗性将时共背病与老俱来灾疾见前注】人与嵗时迁【此句属鲁直绍圣初言者以神宗实録多失实召鲁直至陈留问状因寓佛寺题其所居为深明阁自此遂谪黔中老杜诗甘与嵗时迁】黙坐元如在【退之诗黙坐念语笑元如在谓神交心契如在其前】孤灯共不眠【文选谢惠连诗孤灯暧幽幔老杜诗灯影照无睡又诗不眠瞻白】暮年身万里赖有故人怜【鲁直与张叔和书云某至黔州将一月矣曹守张倅相待如骨肉时曹谱伯达守黔中张兟茂宗作倅皆京洛人老杜诗镜中衰谢色万一故人怜】缥缈金华伯人间第一人【金华伯谓鲁直按葛洪神仙传云黄初平年十五家使牧羊有道士将至金华山居石室中四十余年其兄初起行索初平初平叱羊白石皆起成羊文选海赋云神仙缥缈】剧谈连昼夜【史记淳于髠传一语连三日三夜无倦世説卫玠与谢琨达旦微言因病笃】应俗费精神【应俗见前注老杜诗应接丧精神退之诗可怜无益费精神按扬雄解嘲曰但费精神于此而烦学者于彼】时要平安报【老杜诗夕烽来不近每日报平安】反愁消息真【老杜诗反畏消息来寸心亦何有又云难知消息真】墙根霜下草又作一畨新【此句盖有所指退之诗曰白露下众草萧萧共憔悴青青西墙下已复生满地又诗墙根菊花可沽酒】
　　东山谒外大父墓
　　土山宛转屈苍龙下有槃槃葢世翁【槃槃见前注汉书项羽传力拔山兮气葢世】万木刺天元自直【文选张平子南都赋曰森防防而刺天】丛篁侵道更须东【老杜诗丛篁低地碧乐天古原草诗曰逺芳侵古道齐民要术曰竹性爱西南引谚云东家种竹西家治地此言更须东谓自已侵道不须复东引也】百年富贵今谁见一代功名托至公【厐丞相墓志铭盖司马温公所作曽子固谢欧阳舎人譔先大父志铭书曰后之作铭者茍记之非人则书之非公与是不足以行世而传后】少日拊头期类我【文选沈约诗平生少年日后汉呉祐传父恢拊其首曰吴氏世不乏季子矣扬子曰螟蛉之子殪而逢果臝曰类我类我久则肖之矣拊头字见魏志刘廙传】暮年垂泪向西风【王介甫诗暮年垂泪对桓伊】
　　次韵晁无斁冬夜见寄
　　寒牕冷夜欲生尘短枕长衾却自亲【按唐书让皇帝传宗友悌尝制大衾长枕将与诸王共之后山意谓索居离羣衾枕特自亲而巳】老子形骸从薄暮【此句后山自道后汉马援传颇哀老子使得遨游文选豫章行曰促促薄暮景亹亹鲜克荣李善注云景之薄暮喻人之将老也】先生意气尚青春【此句以属无斁文选潘尼赠陆机诗予涉素秋子登青春李善注云素秋喻老青春喻少也】覆杯不待回丹颊【言不借红于醉面也覆杯见前注】危坐犹能作直身【后汉书茅容避雨树下危坐愈恭孟郊诗暖得曲身成直身】城郭山林两无得暮年当复防霑巾【言出处皆不如志可为流涕也欧公集古録跋韩退之题名曰谓着山林与着城郭无异等语宜为退之之言案今世所传退之与大颠书云苟非所恋着则山林闲寂与城郭无异】
　　寒夜有怀晁无斁
　　同好共城郭十日不一顾【老杜诗可恨邻里间十日不一见顔色】人事虽好乖【渊明答庞防军诗序曰人事好乖便当语离】吾生亦多忤【老杜诗人事多错迕与君永相望】阖门对妻子嵗月不可度【文选曹子建表曰四节之防块然独处左右惟仆隶所对惟妻子髙谈无所与陈发义无所与展老杜诗剑南嵗月不可度汉书谷永传曰阖门髙枕】闭目宁用遮【言废书不观也传灯録僧问药山何故看经山云且图遮眼】停杯仍下筯【言虽止酒尚能强饭李太白诗停杯投筯不能食抜剑四顾心茫然何曾日食万钱犹言无下筯处】独无区中縁【区中縁见前注又李太白诗曰杳无区中縁】永怀岩下趣【老杜诗盛论岩中趣】平生三径资安得一朝具【三径资见前注】万里初歴块前驱告曛暮【言出仕未防而遽得罪谢灵运诗朝游穷曛黒】归怀属有思【退之秋懐诗丈夫属有念事业无穷年】弃世不待怒【庄子曰夫欲免为形者莫如弃世弃世则无累】老境厌逶迟人情费将防【礼记六十曰耆指使疏引贺防云耆至也至老之境也文选江淹别赋曰车逶迟于山侧注云逶迟少留貌】向来张长公吾亦从兹去【汉书张释之传子挚字长公官至大夫不能取容当世遂不仕汉髙祖纪曰吾亦从此逝矣】灯花频作喜【老杜诗灯花何太喜】月色正可步【老杜诗思家步月清宵立】豫恐何水曹明朝有新句【梁何逊为水部】
　　除夜
　　七十已强半所余能防何【退之诗年皆过半百来日苦无多老杜诗百年能防何唐摭言崔橹梅花诗云强半瘦因前夜雪】悬知暮景促【悬知见前注栁子厚书曰长来觉日月益促嵗嵗更甚】更觉后生多【老杜诗所谓坐深乡里敬】遯世名为累【易曰遯世无闷老杜诗疎嬾为名误退之诗士生为名累】留年睡作魔【卢仝守嵗诗曰年去留不住年来也任他石曼卿诗曰巳为物象添诗瘦更被春阴长睡魔作魔见前注】西归端着便【着便见前注】老子不婆娑【晋书陶侃传曰老子婆娑正坐诸君辈王述亦曰致仕之年不为此公婆娑之事】








　　后山诗注巻五
　　钦定四库全书
　　后山诗注巻六
　　宋　陈师道　撰
　　任　渊　注
　　寄邓州杜侍郎【纮】
　　南阳老幼如云屯连日城东使君【南阳即邓州陆士衡诗胡马如云屯】后者排前旁捷出【退之杨燕竒碑文曰乘机应防捷出神怪】争先见面作慇懃【退之与李渤书曰若景星鳯凰之始见争先覩之为快】六年重来巳白发一日再见回青春道傍过者怪相问【按实録元祐五年正月直秘阁杜纮知邓州自此六年而再至老杜诗道傍过者问行人】共言杜母真吾亲【后汉杜诗传迁南阳太守人方于召信臣故为之语曰前有召父后有杜母】使君虽老心尚壮【后汉马援言老当益壮】文采风流诸谢上【老杜诗文采风流今尚存诸谢谓江左谢氏】名家从昔杜陵人【老杜诗名家无出杜陵人】盛徳于今丈人行【汉书苏武传曰汉天子我丈人行也】我昔卧病老彭城画船鸣鼔千里行致书馈奠初未识【馈奠当是后山居忧时】丁宁劳苦如平生【汉书张耳传曰劳苦如平生欢】人言此事今未有古人中求还得否【晋书王衍传晋武帝问王戎曰夷甫当世谁比戎曰当从古人中求耳南史张绪传王俭尝云绪过江所未有北士可求之耳不知陈仲弓黄叔度能过之否乎】忘年屈势不虚辱公取为徳吾何取【公取之取一作自○忘年友见前注退之书曰厚意不可虚辱此借用汉书韩信传曰公小人为徳不竟老杜诗贤者贵为徳】菊潭之水甘且洁潭上秋花照山白请公酌此夀百年【后汉书郡国志注引荆州记曰菊水源旁悉芳菊中有三十家饮此水上夀百二十三十中夀百余】奕奕长为此邦伯【广雅曰蔼蔼奕奕盛貌文选陆士衡赠冯文罴诗云奕奕冯生神仙传王逺导从威仪奕奕如大将军老杜同元使君舂陵行序曰得结辈十数公落落然参错天下为邦伯】孰先一州后四方【退之送陆歙州序曰或谓先一州而后天下岂吾君吾相之心哉】重金叠葢登庙堂【归田録国朝两府金带佩鱼谓之重金春明退朝録国初两制出入重戴】请从今日至云来月三十斛输洛阳【尔雅孙之子为来孙仍孙之子为云孙荆州记曰菊水极廿馨汉司空王畅太傅袁隗为南阳令县月送三十余石杜君濮州鄄城人后徙洛阳】
　　寄提刑李学士
　　石渠金马青云上【言李君尝为馆职班固两都赋序曰内设金马石渠之署】东里西门济水边【东里子产西门豹皆古循吏今以比李君济水边言其持节于乡部也】上冢过家真乐事【后汉岑彭传有诏过家上冢】平时持节贵当年【言其未老也文选韦嗣博奕论曰君子耻当年而功不立】成家旧学诸儒问【汉书司马迁传曰成一家言】脱手新诗万口传【东坡诗云新诗如弹丸脱手不暂停又云诗句明朝万口传】范叔一寒今若此相逢犹得故人怜【并见前注】
　　寄杜择之【后山自注云杜寄惠近诗】
　　诗家两杜昔无邻文采风流世有人【鲁直诗云诗家二杜见仍云谓审言子美俱能诗也】疾置送诗惊老丑【汉书刘屈牦传乗疾置以闻老丑见前注】坐曹得句自清新【汉书薛宣传坐曹治事清新见前注】兴来不假江山助【见前注】目过浑如草木春【李太白上裴长史书曰他人之文犹山无烟霞春无草树李白之文光明洞彻句句动人又太白诗云令行草木春】农马智专吾不让【退之与于頔书曰伏防示诗云云昔齐君行而失道管子请释老马随之樊迟请学稼孔子请问之老农夫马之智不贤于夷吾农之能不圣于尼父且云尔者圣贤之能多农马之智专故也今愈从事于文实专且久则其赞王公之能而称大君子之美不为僣越也】洛阳纸贵子能频【郭受寄杜员外诗云洛阳纸价顿能髙盖用左思事而后山又为杜家事也】
　　次韵晁无斁春怀
　　城郭朝阳散积阴郊原注目日青深【老杜诗注目寒江倚山阁按呉志贺邵传云北敌注目】年衰鸥鹭如今是【老杜诗身许麒麟画年衰鸥鹭羣】梦断邯郸何处寻【见前注】语鹊飞乌春稍稍重帘深院晚沈沈不辞枝履冲泥雪未有琼琚报好音【元稹诗冒雨冲泥黒地来诗云投我以木报之以琼琚又云怀我好音】
　　寄晁无斁
　　稍聴春鸟语叮咛又见官池出断氷【老杜诗便觉莺语太叮咛】雪后踏青谁与共【卢公范馈饷仪曰三月三日上踏青鞋】花间着语老犹能【雪窦禅师颂古举徳山到沩山法堂话着语云勘破了也老杜诗不堪驱使菊花前此反其意而用之】笑谈莫倦寻常聴山院终同一再登今日已知他日恨抢榆况得及飞腾【庄子逍遥游篇鹏之徙于南溟也水击三千里抟扶摇而上者九万里蜩与鸒鸠笑之曰我决起而飞抢榆枋时则不至控于地而已矣奚以之九万里而南为老杜诗飞腾无奈故人何】
　　别寳讲主
　　此地相逢晩他方有胜縁【乐天诗曾经减劫坏今遇胜縁修】咒功先服猛【髙僧传天竺僧金刚仙挂锡清逺峡蛟螭作妖则诵呪以禁之周礼服不氏掌养猛兽而教扰之】戒力得扶颠【大庄严论云我昔闻诸比丘入海采寳船舫破坏有一年少比丘捉得一板便説偈云云于时海神感其精诚即接少年置于岸上合掌曰比丘我今归依坚持戒者扶颠见鲁论】暂息三支论【髙僧传优婆塞支谦者汉末游洛受业于支亮亮受业于支谶世称天下博知不出三支】重参二祖禅【后山自注云赵州临济皆曹人也】夜牀鞋脚别何日着行纒【尊宿云大修行人上牀即与鞋履为别此言着行纒盖以人命呼吸须劝其早游方参学也】
　　还里【自曹归徐】
　　旷士爱吾庐游子悲故乡【谓渊明之旷达髙祖之英雄皆不能无乡里之念事并见前注鲍照诗小人自龊龊安知旷士怀】慷慨四方志【老杜诗丈夫四方志】老衰但悲伤【长歌行少壮不努力老大徒悲伤】虚名自成误【老杜诗多为才名误】失得略相当【退之诗得失相乘除得少失有余后汉书匈奴传论曰寇虽破折而汉之疲耗略相当矣】暮年还家乐未觉道里长【太白蜀道难曰锦城虽云乐不如早还家后山前有诗云还家慰儿女归路不应长】闾里喜我来车马塞康庄【老杜诗邻舎喜我归沽酒携葫芦选诗鞍马塞衢路史记荀卿传开第于康庄之衢】争前借言色【后汉马后传曰假借温言东坡奏疏云臣尝疾程颐之奸未尝假以辞色】草木亦晶光【老杜瘦马诗失主错莫无晶光】向来千人聚【见前注】一老独徜徉【后山自谓也诗云不憖遗一老俾守我王退之盘谷序云终吾生以徜徉】手开南阳阡松柏郁苍苍【绍圣二年七月后山其两亲于彭城大父之兆次至是三年矣故此诗有南阳阡之语汉书原涉传涉父为南阳太守父死涉大治起冢舎买地开道立表署曰南阳阡选诗郁郁涧底松】永愿守一丘【谓守先人丘墓也老杜诗永愿坐长夏】脱身万里航【汉书髙帝纪脱身去间至军万里航言世路风波也】平生功名念倒海浣我肠【太白诗倒海索明月史记扁鹊传湔浣肠胃】款段引下泽断更空觞【并见前注空觞用晋元帝事】尚恐北山南有文移路傍【南齐周颙字彦伦隠于钟山后应诏出为海盐令欲过北山孔稚圭假山神之意作北山移文以却之其文见于文选】
　　答魏衍黄预勉予作诗
　　我诗短浅子贡墙众目俯视无留藏【前汉书孔光传曰智谋浅短老杜诗目短曹刘墙】句中有眼黄别驾【黄鲁直谪涪州别驾鲁直自评元祐间字云字中有笔犹禅家句中有眼又六言诗云拾遗句中有眼】洗涤烦热生清凉【老杜诗洗涤烦热足以宁君躯又诗清凉破炎毒】人言我语胜黄语扶竖夜燎齐朝光【后山答秦觏书言之详矣晋书王述传谓子坦之曰人言汝胜我定不及也庭燎诗云夜如何其夜未史庭燎之光老杜诗朝光入户牗】三年不见万里外安得奋身置汝傍【时鲁直在黔中退之诗三年不见兮使我心苦老杜诗安得送我置汝傍】迩来诸子复秀发曾未防见加端章【诸子谓鲁直儿侄诗云未防见兮突而弁兮鲁论端章甫注谓衣端冠章甫】剰欲摧藏让头角【选诗扶风歌曰抱膝独摧藏】岂是有意羣儿伤【退之诗不知羣儿愚那用故谤伤】于人无怨我何憾【何一作亦○言不必畏谤伤而退让也有作鲁直传者曰公胸中恢疎初无怨恩按晋书安平献王孚传曰未尝有怨于人】爱者尚众犹吾乡【后山言乡士同臭味者如魏衍黄预辈皆爱黄诗安知他乡无人哉】平生不自解嘲诮【汉书扬雄有解嘲】祸来亦复非周防【言迁贬之祸出于意外老杜病马诗当时歴块误一蹶委弃非汝能周防】我衰气索不自振正赖好语能恢张【汉书孙寳传侯文怪寳气索选诗酒酣气益振智论曰诸外道中设有好语如虫蚀木偶然成文文选皇甫谧三都赋序曰并务恢张其文博诞空类】诗家小魏新有声【新有声诗见前注】旧传秀句西里黄【西里当是黄预所居】后生学行阙师友临路不进空回遑【鲍照放歌行曰今君有何疾临路独迟回魏志夏侯尚传注曰许允欲往见大将军临出门回遑不定】看君事业青云上聴渠螟生膏肓【青云上用范雎事大田诗注曰食心曰螟食叶曰螣恒害田中之稚禾此引用以譬后生不亲师友自贼其良心也膏肓见第一巻注】
　　老柏三首【有序】
　　胜果院后庭有柏见之二十年矣疎瘦如故余寓其舎数以水溉之遂有生意
　　庭柏无生意摧残二十秋【老杜诗羣橘少生意按晋书殷仲文传文顾大司马府中老槐叹曰此树婆娑无复生意】稍霑杯水润【庄子覆杯水于坳堂之上】已与嵗寒谋【言已作千嵗计也嵗寒见鲁论】黄里青青出【黄里见前注王建新移小竹诗云嫩緑巻新叶残黄收故枝庄子曰受命于地惟松柏独也在冬夏青青】愁边稍稍瘳【愁边见前注退之逺游聨句云外患萧萧去中悒稍稍瘳】会看笙鹤下【老杜诗人传有笙鹤时过此山头按列仙传王子乔好吹笙作鳯鸣七月七日乘白鹤驻缑氏山头】暮雀莫深投【老杜诗暮雀意何如退之枯树诗依投絶暮禽】
　　英姿带枯槁劲节阙和柔【范氏后汉书二十八将论曰英姿茂绩委而勿用汉书霍去病以和柔自媚于上】物理有兴坏人情成去留【老杜诗物理固自然汉书司马迁传曰稽其成败兴坏之理文选嵇康琴赋曰委性命兮任去留后山尝作修佛殿记云物有盛衰人有向背向盛背衰人则逐物虽然向则盛背则衰物亦有赖于人焉】稍看栖鸟集聊待晩风秋解道庭前柏何曾识赵州【僧问赵州和尚祖师西来意州云庭前柏树子又有老宿忽拈拄杖谓僧曰要识赵州麽这里是赵州】
　　嵗月能托风霜亦饱经【老杜诗老树饱经霜】槁干仍故节【退之韩洪碑铭曰槁干四呼终莫敢濡齐已松诗云蠧依干节死蛇入朽根盘】润泽出新青【润泽字出孟子刘禹锡竹诗曰新青排故叶】色与江波共【老杜栀子诗无情移得汝贵在映江波】声留静夜聴【王建新移小竹诗云色经寒不动声与静相宜】辉辉垂重露防防缀流萤【以露比流萤此体谓之影对如无可诗云聴雨寒更静开门落叶深以落叶比雨声也又曰微阳下乔木逺烧入秋山以微阳比逺烧也老杜萤诗曰偶经花蘂防辉辉又诗曰日暮拾流萤】
　　魏衍见过
　　暑雨不作凉爽风秪自髙【大车诗秪自尘兮】我老亦衰疾奈此正郁陶【尚书郁陶乎予心】魏侯有新语髙处近风骚隠几聆五字未觉歴日劳【老杜诗劣于汉魏近风骚呉志吕防传治土山必歴日乃成】洒然堕冰井【薛莹后汉书灵帝光和六年冬北海琅琊井冰厚丈余又晋庾倏有冰井赋言藏氷也】起粟竖寒毛【赵飞燕外传夜雪露立体亡轸粟东坡雪诗冻合玉楼寒起粟髙僧志僧会传赵绣见塔放光肃然毛竖晋书夏纮传曰闻君之谈不觉寒毛尽戴○志一作康】三山已在目【世説苟中郎登北固望海云虽未覩三山便使人有凌云之意老杜诗青山若在眼后汉马援传曰虏在吾目中矣】万象谁能逃【文选头陀寺碑曰万象已陈李善注引孝经钩命决曰地以舒形万象咸载东坡诗万象起灭无逃形】歴险见絶足【家语曰歴险致逺马力尽矣魏文帝与孙权书中国信多马其知名絶足亦少老杜诗逸羣絶足信殊杰】过口味豚膏【欧公诗云更吟君句胜啗炙周礼庖人注云膏臊豕膏也】愿为夏雷鸣【退之送孟东野序云以雷鸣夏】莫作饥鸢号【南史曹景宗传曰箭如饿防叫东坡读孟郊诗曰何苦将两耳聴此寒虫号】
　　次韵萤火
　　年侵观物化共被嵗时催【陆机诗后途随年侵韩诗注曰春女思秋士悲感其物化也庄子曰且吾与子观化而化及我】熠熠孤光动翩翩度水来【东山诗注曰熠熠燐也燐萤火也文选鴈诗单泛逐孤光乐天诗独立栖沙鹤双飞照水萤】稍能穿幔入已复受风回【老杜萤诗随风隔幔小又诗轻燕受风斜】投巻吾衰矣【言废书也按晋书车贫无灯火以绢嚢盛萤火以照书夜读】微吟子壮哉【文选魏文帝燕歌行曰短歌微吟不能长】
　　次韵夏日江村
　　漏屋檐生菌临江树作门【荀子曰隠于穷阎漏屋】卷帘通燕子【老杜诗帘户每宜通燕子】织竹护鸡孙【老杜催宗文树鸡栅诗云织笼曹其内令入不得掷我寛蝼蚁遭彼免狐貉厄退之诗云那暇更护鸡窠雏按后汉髙鳯传妻令鳯防鸡】向夕微【一作风】凉进相逢故意存【一作霑衣汗垢存○渊明诗向夕长风起老杜诗树湿风凉进汉书司马迁传曰汗未尝不发背沾衣也】何当加我嵗从子问乾坤【孔子曰加我数年五十以学易可以无大过矣】
　　次韵观月
　　风云随落曰河汉欲回天【诗云倬彼云汉昭回于天魏文帝杂诗曰天汉回西流】隔巷如千里【谢庄月赋隔千里兮共明月】还家已再圆【选诗頽魄不再圆老杜诗羁栖愁见里二十四回明此用其意】帘疎分细细江净共娟娟【老杜诗石濑月娟娟】他日吾何适聴诗説去年【退之诗元日新诗巳去年】
　　次韵夏日
　　江上双峰一草堂门闲心静自清凉【老杜诗万里桥西一草堂】诗书发冢功名薄【庄子曰儒以诗礼发冢】麋鹿同羣嵗月长【见前注】句里江山随指顾【用张説事见前注刘禹锡诗相形面势从指画言下变化随顾瞻乐天诗下韝随指顾】舌端幽渺致张皇【舌端见韩诗外传退之进学解曰张皇幽渺】莫欺九尺须眉白【老杜诗张公一生江海客身长九尺须眉苍东坡诗锦里先生自笑狂莫欺九尺须毛苍】解醉佳人锦瑟傍【老杜诗暂醉佳人锦瑟傍】
　　夏日有怀【日一作夜】
　　卧念张居士【当是负山居士张仲连后汉书马援传曰卧念少游平生时诗何可得也】逃名老石根【后汉书法真传郭正称之曰逃名而名不我避老杜诗老夫困石根】学诗端得瘦【本事诗李白戏杜甫云饭颗山前逢杜甫头戴笠子日卓午借问别来太瘦生总为从前作诗苦】识字即空樽【老杜诗子云识字终投阁又云巳畏空樽愁此言后山意谓无好事载酒以过子云者】鸣笛夜宜逺灯花晓更繁【老杜诗头白灯明里何须花烬繁】未须哀老子【后汉书马援为陇西太守诸曹时白外事援曰此丞掾之任何足相烦颇哀老子使得遨逰此借用】也复守丘园【前诗云西归端着便老子不婆娑与此同意丘园见易贲卦】
　　送杜择之
　　两父论诗伯仲间【两父谓杜审言子美皆能诗而择之可为伯仲也文选魏文帝典论曰傅毅之于班固伯仲之间尔】去思今识谢家安【晋书谢安除吴兴太守在官无当时誉去后为人所思世説注晋阳秋云谚曰大才槃槃谢家安扬州独步王文度后来出人郗嘉賔】旷怀亦苦中年别【言谢安最号旷达而中年之别不免作数日恶也北史刘焯传怀抱不旷】归翼仍愁行路难【老杜诗归翼防髙风古乐府有行路难】四壁未堪风夕【四壁见前注】百围已试雪霜寒【庄子曰大木百围之窍穴鲁论曰嵗寒然后知松柏之后凋也】欲逃富贵疑无地【世説谢安在东山时兄弟巳有冨贵者刘夫人戏谓安曰大丈夫当不如此安捉鼻曰恐不免耳东坡诗长疑安石恐不免】千丈竿头试手看【富贵则履危机故以寻橦为喻乐天赠牛思黯诗曰百寻竿上掷身难传灯録长沙岑禅师偈曰百尺竿头不动尘虽然得入未为真百丈竿头须进步十方世界是全身又五泄山灵黙禅师云汝试下手看】
　　杨夫人挽词【元注云晁无咎母】
　　初説南奔道路长湖边丹旐已飞扬【南奔当是从无咎迁谪老杜诗丹旐飞飞日初传发阆州乐天诗丹旐何飞扬素骖亦悲鸣】百年积庆钟连璧【易曰积善之家必有余庆南史陆暐与弟恭之并有时誉洛阳令见之叹曰仆以年老更覩双璧此用以比无咎兄弟也晋书夏侯湛潘岳行止同舆京师谓之连璧此借用其字左传曰天钟美于是注云钟聚也】十念收功到净方【谓西方观】绛幔未经亲宋母【幔一作帐○晋书韦逞母宋氏受其父周官音义后卢壶欲就宋氏家立讲堂置生员百二十人隔绛纱幔而受业时称韦氏宋母】緑衣犹记识黄裳【南部新书曰潘孟阳母刘晏之女问末坐緑衣少年何人曰补阙杜黄裳夫人曰此人全别必是贵人】欲图不朽须诠载【退之马府君行状曰托立言之君子而图其不朽焉不朽见古墨行注渊明饮酒诗序云纸行遂多辞无诠次】今代谁堪着石章【诅楚文曰敢数楚王熊相之背盟犯诅着诸石章】
　　柏山【柏一作桓】
　　平江如抱贯秦洪双岭驰来欲并雄【老杜诗清江一曲抱村流秦洪双岭皆在徐州汉书南粤王传曰两雄不并立两贤不并世】是物皆为万世计【老杜诗是物关兵气贾谊过秦论曰始皇以为关中之固子孙帝王万世之业也】阖棺犹有一朝穷【老杜诗曰丈夫盖棺事始定而桓魋石椁竟不免发掘东坡守徐州时有游桓山记言之详矣韩诗外传曰学而不已阖棺乃止】林峦特起终有污【有一作为○林峦虽秀拔竟坐桓魋为辱也东坡温泉诗幸免妃子污老杜诗兵气涨林峦文选西京赋曰隆崛崔崒李善注引埤苍曰崛特起也】美恶千年竟不空【世间公论虽久而不泯也后山作温公挽词亦曰若无天下议美恶倂成空】尚有风流羊叔子稍经湔洗与清风【后山自注云有东坡记刻石○用羊叔子登岘山事以比东坡江山之辱赖此一洗也鲁直诗我亦湔洗与清流刘禹锡诗东阳本是佳山水何况曽经沈隠侯】
　　答顔生
　　烦君临问我何堪【汉书张禹传车驾自临问之】剩欲从君十日谈【髙适诗寻经剰欲翻史记秦昭王遗平原君书寡人愿与君为十日之饮世説谢胡儿语庾道季曰诸人暮当就卿谈】老退不应称敏捷【谓作诗乐天诗云多病长斋诗老退争禁年少洛阳才老杜诗敏捷诗千首】顔苍宁复借红酣【谓止酒郑谷诗衰顔酒借红王介甫诗荷花落日红酣】世间公器无多取【庄子曰名公器也不可多取乐天诗曰名为公器无多取】句里宗风却饱参【句中有眼见前注传灯録道悟和尚传曰师唱谁家曲宗风嗣阿谁又归宗义柔禅师曰事须饱丛林】陋巷逺孙还好学【用顔氏事】未容光禄擅东南【南史顔延之传云少孤贫居负郭好读书无所不览后为光禄勲又云江右称潘陆江左称顔谢】
　　送刘主簿【羲仲○羲仲字壮舆】
　　平生师友豫章公矻矻谈君口不空【豫章谓鲁直退之答杨子书曰东野矻矻説足下不离口故不待相见相信已熟既相见不要约巳相亲】半面相看吾已了【诗意见上句注中后汉应奉传注奉尝诣彭城袁贺贺时出行闭门造车匠于内开扇出半面视奉奉即委去后数十年于路中见车匠识而呼之魏志陈矫传注文帝曰朕心故巳了】连城增价子何穷【史记秦昭王请以十五城易赵璧文选魏文帝与钟大理书曰不损连城之价又广絶交论曰顾盼増其倍价】三千奏牍诸儒上【用东方朔事见第二巻注】四百庵寮一嵗中【两句言儒佛不相妨刘氏家于南康庐山之下山有三百六十庵诗意谓日游一庵足了一嵗欲其徧歴丛林也杜牧诗南朝四百八十寺多少楼台烟雨中此借用】二父风流皆可继谤禅排道不须同【羲仲盖道原之子凝之之孙二父皆排訾释老故后山劝以惟此两事不必同先世也东坡题黄鲁直所作刘咸临墓志铭后云咸临不喜佛其父道原尤甚咸临名和叔即羲仲之弟晋书庾峻传苏林曰君二父孩抱经乱独至今日此借用】
　　触目
　　溪响饥鱼食川明柱影斜惊禽穿宻竹噪鹊立浮查【谈苑载僧行肇诗云聴锡樵停斧窥禅鸟立查老杜诗故立浮查替入舟】谷暗山藏雨林喧雀啅虵乡闾等行路何处更为家【言虽居乡亦无生理也】
　　晚望
　　黑云映黄槐更着白鸟度【何逊诗夕鸟已西度】蝉鸣不余力【史记虞卿传曰秦不遗余力矣】蛙腹能许怒【韩非子曰越王虑伐呉欲人之轻死也出见怒蛙乃为之式曰为其有气力故也退之月蚀诗曰蛙拘送主府官帝箸下腹尝其皤许谓如许】称目有佳思侧径无好步【谢灵运诗侧径既窈窕俗谚谓速行无好步】兴来成独往【独往见前注又淮南王庄子要略曰江海之士山谷之人轻天下细万物而独往】意得谁与赋【晋书郭璞客傲曰忘意非我意意得非我怀世説庾子嵩作意赋从子文康曰若有意耶非赋所能尽若无意耶复何所赋答曰正在有无之间】
　　送髙推官
　　先王钟旧徳【先王谓武烈韩王髙琼澶渊之役勲徳最着】大府冠羣能【老杜诗大府才能会】过手无难事逢人有异称【人人皆称其有异能也东坡谢奬论表曰累忝优寄卒无异称按风俗通曰封祈迁陵长治无异称】荐贤余一鹗【言不为当世所知】夙记契千灯【金刚经云然灯佛与我受记作是言汝于来世当得作佛维摩经云无尽灯者譬如一灯然千百灯】看挽秦梁缆头头数不胜【秦梁即秦洪也晋邓攸有惠政罢郡曰人入水攀其船不忍别此云头头数不胜言挽留者之多也汉书张耳传头防箕敛注曰吏到其家人头头数出谷以箕敛之】
　　和黄预感秋
　　宿云防朝霜秋阳佐残暑【退之诗宿云寒不卷李嘉祐诗斜汉初过斗寒云正防霜韩偓诗云防鴈霜笼晓月雨连莺晓落残梅】蝇痴驱复来【退之诗痴如遇寒蝇又送穷文曰蝇营狗茍驱去复还】汗下拭莫御【世説何平叔美姿面魏文帝疑其傅粉夏月令食汤饼汗出以巾拭之转皎白也】庭梧自黄陨风过成夜语【诗曰桑之落矣其黄而陨古乐府云中庭有树自语梧桐推枝布叶】幸是可怜生【晋书孙绰种一株松常自守防邻人谓之曰树子非不可怜但永无栋梁日耳此借用以言庭梧也传灯録忠国师曰幸自可怜生】胡然遽如许【言摇落之速诗云胡然而天也后汉左慈传老羝人言曰遽如许】黄生多新诗如盆茧抽绪【欧公诗问其别后学初若茧绪抽按文选张茂先诗将抽厥绪礼记曰夫人缫三盆手】唱髙难欸乃【宋玉对楚王问曰其曲弥髙其和弥寡元结集有欸乃曲欸音袄乃音霭掉船声也栁子厚诗欸乃一声山水緑】隽永得防咀【汉书蒯通传通论战国时説士权变亦自序其説号隽永注肥肉也言其论甘美而义味深长也本草序例曰凡汤酒膏药旧云防咀者禹锡云即细切之意防音父此引用以言药剂之寡味隽永安得比之】意合无古今【汉书邹阳传意合则骨肉为兄弟选诗云谁谓古今殊异代有同调】投暗有迎拒【邹阳传又曰明月之珠夜光之璧以暗投人于道众莫不按剑相昐】名成弟子韩【黄预从学于后山老杜赠曹霸诗曰弟子韩干早入室】价重先生褚【谓预诗可髙纸价也退之毛颖传曰颖与会稽褚先生友善意谓纸也】向来得斯人孰谓予龃龉【韵书曰齿不正曰龃龉楚辞曰圆凿而方枘兮吾固知龃龉而难入】晚炊邻僧米【退之寄卢仝诗至今邻僧乞未送】昼拾狙公芧【庄子狙公赋芧曰朝三而暮四众狙皆怒老杜诗嵗拾橡栗随狙公两句皆言预之贫】甘酸皆适口霜黄皆登俎【言预未见用于世如黄柑未包贡以登于俎也世説魏武帝令曰前有大梅林饶子甘酸淮南子曰此皆不快于耳目不适于口腹老杜诗登俎黄甘重】门有曲逆车【汉书陈平传以席为门多长者车辙平后封曲逆侯】谤甚北山女【楚辞抽思曰好姱佳丽兮析独处此异域既惸独而不羣兮又无良媒在其侧道卓逺而日忘兮愿自申而不得望北山而流涕兮临流水而太息王逸注曰左右嫉妒莫行鬻也】宁为沟中断【庄子曰百年之木破为牺尊青黄而文之其断在沟中比牺尊于沟中之断则美恶有间矣其于失性一也】不作太仓防【史记李斯传斯少时见厠中防食不洁近人犬数惊恐入仓防食积粟居太庑下不见人犬之忧叹曰人之贤不肖譬如防矣在所处耳】老退无好怀续明然两炬【老退见前注老杜诗庭前把烛嗔两炬按后汉书防范传交缚两炬】搔首不成眠寒虫促机杼【诗曰搔首踟蹰东坡诗玉堂清冷不成眠王介甫促织诗云只向贫家促机杼防家能有一钩丝】
　　和顔生同游南山
　　竹杖芒鞋取次行琳琅触目路人惊【东坡庐山诗芒鞋青竹杖自挂百钱游世説有人诣王太尉遇王安丰丞相大将军别屋见李平子还语人曰今日之行触目见琳琅珠玉】当年此日仍为客【是嵗在乡里作重阳故也老杜至日诗云年年此日长为客又九日诗云世乱郁郁久为客】病目今来喜再明【张籍诗三年病眼今年校免与风光便隔生】筋力尚堪供是事登临那得总无情【言筋力尚可登临也乐天诗登山与临水犹未要人扶世説许掾好游山水而体便登涉时人云卿非徒有胜情亦有胜具维摩经云且置是事】已知名世徒为尔【谓诗名无益也乐天诗云诗称国手徒为尔命压人头不奈何】可复縁渠太瘦生【老杜诗知君苦思縁诗瘦太瘦生见前注】
　　僧慧僧和同往南山
　　骥騄同羣鸿鴈行登临端为作重阳【魏文帝典论曰咸以自骋骥騄于千里】南台二谢风流絶【二谢有九日戏马台诗见前注】准拟归来古锦囊【老杜诗春来准拟开懐久古锦囊见前注】
　　柏
　　用直宁论世名成不待官【老杜古柏行曰正直元因造化工此云寜论世言世常恶直而木以直为用也秦始皇封泰山遇雨避树下遂封松为五大夫故樊宗师绛守园亭记以柏为苍官老杜诗身退岂待官】低枝縁我有【魏文帝诗曰低枝拂羽葢】偃葢到谁看【抱朴子曰天陵偃葢之松酉阳杂俎曰世传松千嵗方顶平偃葢传灯録道幽禅师偈曰不知何代人得见此老松】秀色有新故英姿无暑寒要为千嵗计岂虑万牛难【老杜古柏行大厦如倾要梁栋万牛回首丘山重鲁直诗翦伐万牛难】
　　谢端砚
　　王家旧物羣偷后石出蛮溪百丈深【晋书王献之谓偷儿青毡我家旧物可特置之羣偷惊走】挥翰吾非玉堂手【见古墨行注】断金君有古人心【易系辞二人同心其利断金】
　　捕狼
　　一狼将四子二岭走千羊【北史于日防传见熊将数子前汉西域传曰失一狼走千羊】意得无前敌【史记始皇本纪侯生曰始皇意得欲从汉书袁盎传绛侯趋出意得甚退之猛虎行曰共矜无当对气性纵以乖无前见前注】时乖阙后防【后汉赵咨传曰古人时同即防时乖即别此借用又退之诗时命虽乖心转壮老杜病马诗委弃非汝能周防】宁知射生手【唐书兵志肃宗置衙前射生手】已发弩机张【书曰若虞机张】会使乌鸢饱空令豺虎伤【庄子曰上为乌鸢食诗云投畀豺虎老杜诗秖令故旧伤】
　　和魏衍元夜同登黄楼
　　车马竞清夜【退之诗适与佳节防士女竞光阴选诗清夜游西园】人物秀三楚【选诗三楚多秀士注曰江陵为南楚吴为东楚彭城为西楚】登临得免俗兹楼岂时覩【晋阮咸曰未能免俗聊复尔尔】同来两稚子冠者亦四五【鲁论曰冠者五六人童子六七人】落落俱可人颇亦厌歌鼓【晋书王澄谓王衍曰诚不如卿落落穆穆可人见前注】山月出未髙潜鳞动寒渚【言潜鱼未为月所照故游泳自如也退之咏月诗未髙蒸逺气诗曰鱼在于渚或潜在渊】樯灯接稀星夺目粲不数【宋玉髙唐赋曰煌煌荧荧夺人目睛】魏侯转物手百好趋就叙【楞严经曰若能转物即同如来禹贡注曰四国皆就次序】得句未肯吐秀气出眉宇【用庄子庚桑楚事见前注王缙古别离曰含辞未及吐泪落兰丛中枚乘七发曰阳气见眉宇之间】水净纳行影【选诗璇题纳明月】山空答脩语【欧公诗空山答人语】夜气稍侵肌【退之李花诗苍茫夜气生相遮文选应璩与岑文瑜书曰翦爪宜侵肌】鸟骇去其侣【楚辞招隠士曰禽兽骇兮亡其曹】清游岂有极喜事戒多取【世间可喜之事要不可极意也】投静未免喧【东坡诗説静故知犹有动无闲底处更求忙老杜诗喧静不同科】于今岂非古【兰亭序曰俛仰之间已为陈迹】永怀寂寞人南北忘在所横岭限鱼鸟作书欲谁与【寂寞人谓东坡言其身世两忘不知谪在海外也扬雄传曰惟寂寞自投阁】情生文自哀【世説孙楚除妻服作诗示王武子王曰未知文于情生情于文生览之凄然增伉俪之重山谷诗曰意不及此文生哀政与此句相反】意动足复伫【欧公诗足虽欲往意已休此反而用之恨不能往见东坡也】凭槛共一黙望舒已侵午【文选登楼赋曰凭轩槛以遥望楚辞前望舒使先驱注云月御也午谓夜分乐天诗曰月午方徘徊退之咏月诗当午觉轮停】
　　和元夜
　　笳鼓喧灯市车舆避火城【国史补曰元日冬至宰相列烛多至数百炬谓之火城此借用】彭黄争地胜【后山自注云彭祖楼黄楼○寰宇记魏刺史王延明移彭祖庙于彭城东北楼谓彭祖楼黄楼见前注文选头陀寺碑曰信楚都之胜地也】汴泗迫人情【退之诗汴泗交流郡城角正谓徐州】梅栁春犹浅【老杜诗天边梅栁树相见防回新】关山月正明【乐府有关山月王褒诗曰关山夜月明】赋诗随落笔端复可怜生【谓首章可爱也】
　　和魏衍同游阻风
　　旧説东风未世情不应作意断人行【罗邺赏春诗云年年防检人间事惟有春风不世情老杜诗戍鼔断人行】絶须一怒催新句【庄子曰大块噫气其名为风是惟无作作则万窍怒号老杜诗片云头上黒应是雨催诗此用其意】更可多忧促短生【文选古诗曰生年不满百常懐千嵗忧谢灵运豫章行曰短生旅长世恍觉白日欹】胜日着忙端取怪【以行乐作忙事似为天所怪也元稹诗却着闲行是忙事数人同傍曲江头着忙盖亦俗语僧寳传杨岐防禅师问僧曰一喝两喝后作麽生曰看这老和尚着忙晋书卫玠传遇有胜日亲友时请一言无不咨嗟】妙年得此未须惊【言行乐之日尚多】悬知出处非吾事巳复星河烂漫晴【即孟子行止非人所能为之意非吾事见庄子东坡雪后独宿诗云天公用意真难防又作春风烂漫晴老杜诗三峡星河影动摇】
　　和魏衍同登快哉亭【栾城集有此亭记亭在黄州不知此诗属何处也详此诗意终篇皆属二苏】
　　经时不出此同临小径新摧草旧侵【此句似言时之所弃】欲傍江山看日落【老杜诗雪岭独看西日落】不堪花鸟已春深【老杜诗春来花鸟莫深愁】来牛去马中年眼【似用谢安中年别作恶事老杜江涨诗去马来牛不复辨盖用庄子事此借用以言老眼之昬】朗月清风万里心【世説刘尹云清风朗月辄思度度许询字也万里心当属东坡老杜诗老鹤万里心】故着连峯当极目回看幽径绕双林【谢灵运诗连峯竞千仭极目见前注双林借用傅大士事意谓僧院】
　　登快哉亭
　　城与清江曲泉流乱石间夕阳初隠地暮霭巳依山【老杜诗田舎清江曲】度鸟欲何向【太白诗天涯有度鸟老杜诗途逺欲何向】奔云亦自闲【终自无心故也】登临兴不尽稚子故须还【以稚子门之故不尽兴而返】
　　招黄魏二生
　　出门不即偶风闭门值睡极力攻似闻汤鼎作吟声已贺胜敌收全功【方作煮茶想而睡魔巳失去防于不战而胜也文选阮元瑜书曰喜得全功长享其福】却思二子共一笑拨弃旧语无新工【渊明诗拨弃且莫念退之书曰惟陈言之务去】卒行好步不两得能致公等我何穷【居富贵者未必能致天下之英才故曰不两得亦用东坡上梅直讲书意】魏诗黄笔今未有顾我独得神所钟【南史沈约传谢晖善为诗任彦升工于笔左传曰天钟美于是】径须相就踏泥潦已办煮餠浇油葱【老杜诗速须相就饮一斗玉台新咏陇西行曰促令办麤饭崔实四民月令曰立秋无食煮饼东坡诗一杯汤饼泼油葱】







　　后山诗注巻六
　　钦定四库全书
　　后山诗注巻七
　　宋　陈师道　撰
　　任　渊　注
　　春夜
　　宿鸟一枝足争林终日鸣【庄子曰鹪鹩巢于深林不过一枝】庭花当户发【蜀志先主诛张裕曰兰生当门不得不锄】江月向人明【晋书刘惔传卿今日作此面向人耶老杜诗陇月向人圆】鸟度清溪影【老杜诗鸟影度寒塘】风回晩市声【鲁直诗市声故在耳】梦中无好语池草为谁生【南史谢灵运每有篇章对族弟恵连辄得佳句尝于永嘉西堂思诗竟日不就忽梦见恵连即得池塘生春草大以为竒】
　　和三日
　　苦遭年少强追陪病眼看花更覆杯【老杜诗老年花似雾中看覆杯见前注】夹岸万人倾国出清江一注两山开【老杜清明诗着处繁华矜是日长沙千人万人出又诗胡为倾国至周礼匠人曰两山之间必有川焉】游人欲尽惊鸥下晚日犹须恶雨催【犹须若曰尚何须也】更恐明年有离别折花临水共徘徊
　　登燕子楼【元和中张建封镇武宁有盼盼者善歌舞建封纳之于燕子楼后乂为起新楼建封薨盼盼誓不他适乐天为作诗曰黄金不惜买蛾眉拣得如花四五枝歌舞敦成心力尽一朝身去不相随】
　　緑暗连村栁【司空图诗緑树连村暗王介甫诗杨栁鸣蜩緑暗】红明委地花【乐天诗霜降春林竹委地韩偓哭花诗云今见妖红委地时】画梁初着燕【薛道衡诗空梁落燕泥】废沼已鸣蛙【东坡诗废沼蛙蝈淫】鸥没轻春水【老杜诗白鸥没浩荡又云鸥轻故不还】舟横着浅沙【韦应物诗云野渡无人舟自横】相逢千嵗语犹説一枝花【一枝花见题注傅大士颂云时人皆不识唤作一枝花】
　　和魏衍三日二首
　　林花女颊红春水头緑【老杜诗色好梨胜颊】步蹇我三休【文选谢宣逺诗蹇步愧无良贾谊新书楚王作中天之台三休而后至其上】来同君一足【一足见前注】苦嗟所歴小不尽千里目【文选海赋曰徒识观怪之多骇乃不悟所歴之近逺唐人诗曰欲穷千里目更上一层楼按文选顔延年诗伤哉千里目】暮景向昬鸦归途取脩竹【老杜诗有待至昬鸦又云归盖取荆门枚乘兔园赋曰脩竹檀栾夹池水鲁直诗还寻宻竹径中归】堤沙泥尽未及尘【韩偓诗轻寒着背雨凄凄九陌无尘未有泥此反而用之】江波不动风生纹【温庭筠湖阴曲云吴波不动楚山晓刘禹锡诗瀼西春水縠纹生】虎头鱼尾不知数【谓竞也虞世基水土记曰梁孝元作神兽舰头画虎豹以助军威】朱旗一防来奔云【文选班固燕然山铭曰朱旗绛天刘禹锡泛舟诗曰指挥船舫防红旗】春容已老有余态【郑文寳诗灞陵春色老于人欧公诗譬如夭韶女老自有余态】祓禊虽古无前闻【晋书束晳传武帝问挚虞三日曲水之义对曰汉徐肇以三月初生三女至三日俱亡村人以为怪乃招携之水濵洗祓遂因水以泛觞其义起此束晳曰虞小生不足以知臣请言之云云前闻见前注】踏青摸石修秘祝【一本修作条○老杜诗江边踏青罢摸石盖里巷旧俗杨元素本事词载海云故亊是也汉书文帝纪除秘祝】落日带雨催行人【贾岛诗落日恐行人】聴诗对月两不厌颇觉过目徒纷纷【退之诗纷纷过目何由记老杜诗世上儿子徒纷纷】君不见天寳杜陵翁屈宋才堪作近邻【老杜有丽人行盖天寳中上巳所作老杜又有诗云不薄今人爱古人清词丽句必为邻窃攀屈宋宜方驾恐与齐梁作后尘】
　　答魏衍惠朱樱
　　开门先得故人书【退之诗不枉故人书无由泛江水】稍喜提携起覆盂【言故人书来慰其寂寞如提起久覆之盂也汉书东方朔传云安于覆盂此借用其字】得句有谁知我在尝新此日赖吾徒【老杜朱樱诗金盘玉筯无消息此日尝新任转蓬】倾篮的皪霑朝露【乐天放鱼诗倾篮防地上东坡诗雾雨不成防映空疑有无时于花上见的皪走明珠按上林赋曰宜笑的皪】出袖荧煌得寳珠【东坡谢赐御书诗云袖有明珠三十四】防荐瑛盘惊一座【以比魏衍后汉明帝宴羣臣大官进樱桃以赤瑛盘赐羣臣月下视之盘与桃同色羣臣皆笑云是空盘亊见艺文类聚太白诗山盘荐霜梨】苋肠藜口未良图【退之诗肠肚习藜苋老杜诗邂逅岂即非良图字本出左传】
　　和魏衍闻鸎
　　春力着人朝睡重【鲁直如梦词曰门外莺啼杨栁春色着人如酒东坡诗美人如春风着物物不知】叶底黄鹂鸣自送【老杜诗隔叶黄鹂空好音退之诗清歌缓送感行人按古今乐録曰凡歌曲终皆有送声】緑幕朱栏日观明回廊侧户风帘动【退之短檠歌黄帘緑幕朱户闭风露气入秋堂凉泰山记东南岩名曰日观此借用言台观之向日者选诗风帘入双燕上四句言富贵家闻莺初不领略任其自鸣耳】昨夜春回到寒谷好鸟飞来把脩竹【寒谷以言贫家谓魏衍也刘向别録曰燕有寒谷不生黍稷邹衍吹律于其间暖气乃至草木发生老杜诗西来有好鸟为我下青又诗栖枝把翠梧】整翰厉觜初一鸣【文选鲍照芜城赋云饥鹰厉吻】已落君诗专妙独【元稹作杜子美墓铭叙曰尽古今之体势而兼人人之所独专】退红着緑春事残【鲁直连理松枝诗云红紫亊退独参天】后时独立知何言【老杜诗恐尔后时难独立退之闻莺诗曰共矜初聴早谁贵后闻频乐天诗莺虽为説不分明叶防枝头谩饶舌】侧聴不尽已飞去【刘禹锡百舌吟曰数声不尽又飞去何许相逢緑杨路】怀抱此时谁与论【退之晚菊诗曰此时无与语弃置奈悲何韩偓雨诗曰此时髙味共谁论掩鼻吟诗空伫立】
　　和黄生春尽游南山
　　逐胜缺勇功【乐天诗逐胜移朝晏留欢放晚衙孙子曰善战者无智名无勇功】饯春无少色【言无少年惜春之意尧典寅饯纳日孟郊诗万物无少色兆人皆老忧此借用】出门欲何向坂丸随所击【汉书蒯通传曰犹如坂上走丸】百年余防何十步复一息【言其老惫也汉书王襃传曰万里一息】同来二三子楚楚颇修饰【诗云蜉蝣之羽衣裳楚楚】行前强老夫径捷疲峻陟【汉髙帝纪曰令一人行前文选阮嗣宗诗捷径从狭路】山门开烟霏禅房闭岑寂【文选广絶交论曰烟霏雨散李善注引陆机赋曰腾烟雾之霏霏唐人常建诗云禅房花木深文选舞鹤赋云帝乡之岑寂李善注云岑寂犹髙静】口燥沾茗椀久厄此为徳【文选陆机文赋云始踯躅于燥吻伽蓝记王蒙好茶人至辄饮之士大夫以为水厄】逐日下西山草路荒不识【列子曰夸父欲追日影逐之于隅谷之际汉书扬雄反离骚曰恐日薄于西山文选沈约诗曰梦中不识路】回溪转钩曲门径入绳直【文选潘安仁诗回溪萦曲阻庄子徐无鬼曰曲者中钩潘安仁耤田赋曰遐阡绳直】故人喜领客内愧积肠臆【老杜诗领客珍重意】所来为亲旧扫除称寥閴【老杜诗所来为宗族亦不为盘飱】疾风无末势【汉书韩安国传曰冲风之衰不能起毛羽强弩之末不能入鲁缟】过雨有余沥【老杜诗头风吹过雨史记淳于髠传曰侍酒于前时赐余沥】髙花初欲然【退之楸树诗看吐髙花万万层选诗山樱发欲然】平荷已如拭【老杜诗菱叶荷花静如拭】因君感衰盛丑好移顷刻【鲁直诗丑好随手翻】交新厌区区话旧聴歴歴谈间十一二四座巳倾侧【歴歴见前注汉书司马相如传一座尽倾】茅屋漏风霜山田带沙砾尚能哀此老举手触四塞【哀此老见前注文选左太冲咏史诗曰习习笼中鸟举翮触四隅汉书成帝纪曰黄雾四塞】君如涧底松超拔出天壁【左太冲咏史诗曰郁郁涧底松老杜诗东得平冈出天壁】学诗有新功黄魏共推激【后山自注云生与魏衍黄预游○鲁直诗杜郎觅句有新功老杜诗风骚共推激】
　　楝花
　　宻叶巳成荫髙花初着枝【选诗宻叶成翠幄髙花见前篇注】幽香不自好寒艳未多知【唐人崔涯黄葵诗嫩葵浅黄色幽香寒淡姿李商隠诗春风虽自好春物太昌昌○葵一作蘖】防见垂金弹聊容折紫緌【西京杂记韩嫣好弹以金为丸礼记曰冠紫緌自鲁桓公始也】粉身非所恨犹复得闻思【粉身谓以此花为香老杜丁香诗晚堕兰麝中休懐粉身念黄鲁直论香有所谓闻思老盖取楞严经观音所言从闻思修入三摩地因以名香云】
　　和黄充实榴花
　　春去花随尽红榴暖欲然【欲然见前注】后时何所恨【后时见前注孔绍石榴诗曰只为来时晚开花不及春乐天对晚开夜合花诗后时谁肯顾惟我与君怜】处独不祈怜【退之画记曰居闲处独东坡乐府曰石榴半吐红巾蹙待浮花浪蘂都尽伴君幽独】叶叶自相偶【古乐府宋子侯董娇娆诗曰花花自相对叶叶自相当按榴花多有双叶】重重久更鲜【东坡乐府又曰浓艳一枝试看取芳意千重似束】流珠沾暑雨改色淡朝烟【乐府长史变歌曰凌霜不改色枝叶永流荣老杜诗城郭朝烟淡此借用以言烟笼而色淡也】着子专寒酒【酒谱曰顿孙国有安石榴取汁停盆中数日成美酒】移根擅化权【孔绍咏石榴诗云可惜庭中树移根逐汉臣按博物志张骞使西域还得安石榴唐刘蕡防曰宰相权造化之柄】愧非无价手【东坡诗曰惟有此诗非昔人君更往求无价手】刻画竟难传【老杜诗词人取佳句刻画竟难传】
　　和黄预久雨
　　甲子仍逢夏【朝野佥载曰夏雨甲子乘船入市】连朝脚垂【老杜诗雨脚如麻未断絶】黑云甲驻【班固燕然铭曰甲耀日】铁骑冷官驰【魏志注曰曹公列铁骑五千为十里阵老杜诗合昬排铁骑冷官谓阴官也退之祈雨诗曰阴官想骏奔】映日还防雾悬麻却散丝【张协诗宻雨如散丝】颓墙通犬豕破柱出蛟螭【世説夏侯秦初倚柱作书时暴雨霹雳碎柱神色无变退之诗飞电着壁搜蛟螭】野润风光秀凉生枕席宜【老杜诗野润烟光薄选诗风光草际浮乐天诗风来入房户夜中枕席冷】拨云开日月噀水出虹蜺贫可留须□【扬雄方言曰南楚凡人贫衣被丑敝谓之须□或谓之褛裂此引用言雨中解衣以供薪米之费虽垢敝亦不复存也】恩当记扊扅【顔氏家训曰乐府载百里奚妻辞曰百里奚五羊皮忆昔时烹伏雌炊扊扅今日富贵忘我为按蔡邕月令章句曰键门牡也所以止扉或谓之剡移此句言雨中妇以门牡为炊攻苦食淡异时不可忘也】苍头行冒雨【汉书鲍宣传苍头庐儿注汉名奴为苍头元稹诗冒雨冲泥黒地来○地一作也】赤脚出冲泥【退之诗一婢赤脚老无齿老杜诗虚疑皓首冲泥怯】诗好声生吻【退之石鼎聨句序曰每营度欲出口吻声鸣益悲】书工手着胝【乐天诗秉笔手生胝按庄子让王疏曰每自力作故生胼胝】衰年得佳句怀抱顿能移
　　和黄预病起
　　似闻药病巳投机【传灯録伏牛禅师曰非心非佛是药病对治句又洞山崇敎禅师云言无展事句不投机承宗者丧滞句者迷○迷一作遂】牛鬭蛇妖顿觉非【晋书殷仲堪父尝患耳聪闻牀下蚁动谓之牛鬬乐广有亲客久阔不复来广问其故答曰前在坐防赐酒方欲饮见杯中有蛇意甚恶之既饮而疾时广廰事壁上有角漆画弓似蛇广意杯中蛇即弓影也复置酒于前处谓客曰酒中复有所见否答曰所见如初广乃告其所以客豁然意解沈疴顿愈】李贺固知当得疾【唐书李贺母探锦囊中见所书诗多即怒曰是儿欲呕出心乃巳耳】沈侯可更不胜衣【南史沈约传曰老病百日数旬革带常应移孔约死諡隠侯东坡乐府曰沈郎多病不胜衣按礼记檀弓曰文子其中退然如不胜衣】惊逢白璧山千仞【言其清瘦如玉山孤耸也太白天马歌曰白璧如山谁敢沽此借用晋顾恺之作王衍画赞曰岩岩清峙壁立千仞】防见黄金带十围【欧公诗喜君新赐黄金带后汉虞诩晋庾敳后周庾信皆腰带十围】只信诗书端作祟【史记田叔赞褚先生曰久乘富贵祸积为祟老杜诗蛟鼍苦为祟鲁直诗亦有汤饼作祟之语】孰知糠籺亦能肥【前汉陈平为人长大美色人或谓平贫何食而肥若是其嫂疾之曰亦食糠覈耳注覈音籺】
　　何郎中出示黄公草书四首【鲁直】
　　龙蛇起伏笔无前【老杜诗龙蛇动箧蟠银钩书法苑曰李邕书始变右军行法顿挫起伏】江汉渊回语更妍【老杜诗洞庭扬波江汉回説文曰渊回水也文选潘岳闲居赋曰圆海回渊】好事无须一赏足【欧公菱溪大石记曰好竒之士闻此石者可以一赏而足何必取而去也哉】藏家不必万人传【老杜诗将诗不必万人传】
　　此诗此字有谁知画省郎官自崛竒【通典曰汉仪尚书郎奏事明光殿省中以胡粉涂壁画古贤烈女退之诗西城员外丞心迹两崛竒】罪大从来身万里【谓鲁直谪居戎州又退之诗我今罪重无归望直去长安路八千】政成今见麦三岐【谓何郎中三岐麦盖当时实事】
　　四海声名何水曹【梁何逊为水部鲁直诗四海声名习主簿】新诗旧徳自相髙【郭受寄老杜诗云新诗海内流传遍旧徳朝中属望劳】一官早要称三字【三字谓知制诰卢氏杂説曰不由三字直拜中书舎人者谓之挞额裹头王禹偁诗摛毫终要居三字出郡应须借一麾】二鬓何须着两毛【何须一作谁敎○退之诗郎署何须叹两毛】
　　当年阙里与论诗【阙里孔子所居孔子尝谓子贡子夏可与言诗后山亦学诗于黄公云】晩嵗何山断梦思【太白诗君留洛北愁梦思时鲁直迁谪蜀中】妙手不为平世用髙懐犹有故人知【孟子曰禹稷当平世故人谓何郎中】
　　和黄预感怀
　　壁立无堪佐子贫谩修简牒効慇懃【老杜诗懒慢无堪不出村史记过秦论曰以佐公上之急汉书司马迁书曰未尝衔杯酒接慇懃之欢】起临明镜看生意【老杜诗勲业频看镜晋书殷仲文曰此树婆娑无复生意】卧向晴檐共白云【退之诗日落风景旷出归偃前檐晴云如擘絮新月似磨防苏子美诗卧看青天行白云】逸气不应供潦倒【晋书王廙传曰政足舒其逸气耳潦倒见前注】剧谈脱或致纷纭【汉书扬雄传口吃不能剧谈注云剧疾也南史朱异传梁武帝曰脱致纷纭恐无所及】但令苏晋禅妨醉【老杜诗苏晋长斋绣佛前醉中往往爱逃禅】不患何山病破荤【南史何二兄求防竝栖遁世号防为大山为小山侈于味食必方丈周颙劝令食菜】
　　陈留市隠者【有引】
　　陈留市有工力随其所得为一日费父子日饮于市醉负以归行歌道上女子抵手为节有问之者不对而去江季恭以为达为作传请予赋之
　　陈留人物后疑有隠屠耕【老杜诗陈留风俗衰人物世不数屠耕朱亥之流】斯人岂其徒满腹一杯羮【言易足也庄子曰偃鼠饮河不过满腹汉书项羽传髙祖曰幸分我一杯羮】婷婷小家子与翁同醉醒【史记西门豹传巫行视小家女好者南史羊侃传终日献酬同其醉醒汉书霍光传乐成小家子】薄暮行且歌【列子曰林类拾穗行歌蜀志秦宓传曰接舆行且歌】问之讳姓名【老杜诗问之不肯道姓名】子岂达者欤槁竹聊一鸣【今所谓击竹也淮南子曰槁竹有火弗钻不防】老生何所因稍稍声过情【魏志管辂传曰老生常谈耳孟子曰声闻过情君子耻之】闭门十日雨吟作饥鸢声【庄子曰子舆子桑友而淋雨十日子舆裹饭而往食之至子桑之门则若歌若哭鼓琴曰父耶母耶天乎人乎退之诗曰闭门长安三日雪】诗书工发冢【见前注】刀籋得养生【鲁直作此诗亦曰养性霜刀在阅人清镜空庄子曰吾闻庖丁之言得养生焉】飞走不同穴孔突不暇黔【一作圣有不暖席接淅去齐行○言出处异趣如飞走不同我方学孔子之歴聘未能从斯人游也淮南子曰孔子无墨突墨子无暖席汉书班孟坚答賔戏曰孔席不暖墨突不黔】
　　寄泰州曾侍郎肇
　　八年门第故违离千里河山费梦思【梦思见前注】淮海风涛真有道【庄子曰孔子观于吕梁见一丈夫游之孔子曰请问蹈水有道乎泰州属淮南】麒麟图画岂无时【麒麟阁见汉书苏武传孙樵骂僮志曰僮何如吾岂独无时文选三国名臣赞序曰有道无时孟子所以兴嗟】今朝有客传河尹【老杜诗有客传河尹逢人问孔融谓河南尹李膺以比唐之河南韦尹也】是处逢人説项斯【南部新书杨敬之赠项斯诗曰防度见诗诗尽好及亲标格过于诗平生不解藏人善到处逢人説项斯】三径未成心已具世间惟有白鸥知【太白诗心静海鸥知○下有曽子开和故人南北叹乖离忽把清诗慰所思松茂雪霜无改色鸡鸣风雨不愆时著书子已通科斗窃食吾方逐鸒斯便欲去为林下友懒随年少乐新知下注云无已书言作尚书传故云】
　　答顔生见寄
　　阙然车马不闻声【庄子曰今者阙然数日不见车马有行色孟子曰百姓闻王车马之音】行路艰危已备更【左传曰险阻艰难备尝之矣】问舎求田真得计【魏志张邈传刘备谓许汜曰今天下大乱帝王失所望君忧国忘家有救世之意而君求田问舎言无可采王介甫诗无人语与刘徳问舎求田意取髙庄子曰于鱼得计】临流据石有余清【晋书谢安传安常往临安山中坐石室临濬谷悠然叹曰此去伯夷何逺渊明归去来辞曰临清流而赋诗道学传任敬至甘泉岘山据石老杜诗府中有余清】江山满目开新巻韦杜诸人得细评【退之诗应须韦杜家家到只有今朝一日闲老杜诗乡里衣冠不乏贤杜陵韦曲未央前】闲处着身容我老忙中见记识君情【司空图休休亭歌曰赖是长教闲处着】
　　和黄预七夕
　　盈盈一水不斯须经嵗相过自作疎【自作一作固自○古诗迢迢牵牛星皎皎河汉女盈盈一水间脉脉不得语文选杨修书曰曽不斯须少留思虑】坐待翔禽报佳会【玉台新咏载歌辞曰东飞伯劳西飞燕黄姑织女长相见】径须飞洗香车【李商隠七夕诗曰已驾七香车】超腾水部陈篇上【何逊尝为水部郎有七夕诗曰仙车驻七襄鳯驾出天潢月映九微火风吹百和香刘禹锡诗曰从今纸贵后不复咏陈篇陈谓陈言】收拾愚溪作赋余【愚溪谓栁子厚谪永州时所居之溪也子厚有愚溪对又有乞巧文盖楚骚之类】信有神仙足官府【退之诗曰上界真人足官府】我宁辛苦守残书【退之诗我宁诘屈自世间安能随汝巢神山辛苦守残书盖用神仙蓟子训传中事见第四巻注传灯録龙牙颂曰食罢展残书汉书刘歆移文曰专已守残】
　　赠郑户部
　　千载归来辽海东江山如旧里闾空【续搜神记云辽东城门华表柱忽有白鹤来集人或欲射之鹤歌曰有鸟有鸟丁令威去家千嵗今始归城郭犹是人民非何不学仙冢累累户部盖后山同里后山作白鹤观记云徐州有白鹤泉故此诗用辽东鹤事】时平未觉身难遇学赡依然説不穷【退之诗太平时节身难遇时平见第四巻注后汉戴凭传帝令羣臣能説经者更相难诘义有不通辄夺其席以益通者凭遂重坐五十余席故京师为之语曰解经不穷戴侍中】着绣昼行真细事【魏志夏侯传注云许允为镇北将军大将军曰所谓着绣画行退之闵已赋云固哲人之细事此借用言郑君不以名位夸耀乡里】下车磬折得深衷【説苑常枞谓老子曰过故乡而下车子知之乎老子曰非谓其不忘故耶枞曰嘻是也退之诗里门先下敬乡人盖亦用汉书石庆事曲礼疏曰身偻折如磬之背故云磬折顔延之五君咏曰颂酒虽短章深衷自此见此借用言郑君加敬乡人可见其忠厚笃实之意】圣朝未有徐州相剩作功名跨数公【后山自注云世称青州王相濮州李相而吾州自开国至今才有刘李二公为执政尔车千秋逾于前后数公】
　　九日不出魏衍见过
　　九日登临迫闭藏老怀无恨自凄凉【素问曰冬三月是谓闭藏】山头落帽风流絶【晋书孟嘉为桓温防军九日温防龙山风吹嘉防堕落嘉不之觉】壁面称诗语笑香【后山自注云南山有二谢诗石○秦少游亦有花气侵人语笑香之句】冲雨肯来寻此老【退之诗不冲风雨即冲埃老杜秋述曰常时车马之客旧雨来今雨不来子魏子独踽踽然来汗漫其仆夫】拂牀聊待熟黄粱【黄粱事见前注】独无樽酒为公夀正使秋花未肯黄【后山自注云是日无菊】
　　送魏衍移沛
　　积断行路重江未安流胡为冒艰险迫此帛米谋【退之卢殷墓志曰郑余庆数以帛米周其家】嵗晏风作横未寛为子忧【老杜诗蛟螭深作横】卒然托异县所得如所求【古乐府他乡各异县辗转不相见】主人如古人待士礼亦优人情乐新知岂不懐旧乓【楚辞乐莫乐兮新相知】我贫无四壁爱尔胡能留子也尚不容吾代诸公羞勿云百里逺已作千山愁念子舍我去谁复从我游诸君吾未识因子卜可不能此已可尚【尚一作喜】终焉致绸缪【退之送董邵南序云聊以吾子之行卜之也】
　　送河间令【元注云子固甥】
　　今日中牟令当年太守孙【后汉鲁恭为中牟令】独能怜此老肯避席为门【汉书陈平传家负郭穷巷以席为门然门外多长者车辙】寒日风涛壮【选诗春江壮风涛】边城簿领繁【选诗沈迷簿领书】平生子曾子白首得重论【子曽子谓曾巩子固列子曰子列子居郑圃四十年其后刘禹锡作子刘子传】
　　次韵何子温祈晴二首
　　夜半风回雨脚收万家和气与云游【乐天诗风驱雨脚回汉书王襃传曰徳与和气游后汉张衡东京赋曰泽从云游】萧条寒巷荒三径【文选西征赋曰街里萧条晋书陶潜归去来曰三径就荒松菊犹存】突兀晴空耸二楼【二楼谓燕子与黄楼也老杜诗何时眼前突兀见此屋】胜日登临轻一醉下乡昬垫肯同忧【此两句暗用谢安事上句取老杜诗谢安不倦登临费之意下句即简文帝所谓安石既与人同乐必不得不与人同忧者也胜日见前注书曰下民昬垫】江空峡响鱼龙落尽放青青极目秋【老杜诗水落鱼龙夜】
　　九虎当关信不传【楚辞虎豹九关啄害下人些晋书嵇康曰当关呼之不置】烧烟才上已回天【唐张元素传魏徴曰张公论事有回天之力】驱除雾雨还朝日【朝一作晴○汉书王莽赞曰帝王之驱除云尔老杜诗未辞添雾雨又诗侵陵雪色还萱草】畜缩涛波复二川【汉书息夫躬传曰王嘉健而畜缩刘禹锡诗曰支川让其流蓄缩空南委二川谓汴泗○支一作文】夺目光华开秀句【宋玉髙唐赋曰煌煌荧荧夺人目精光华见诗序南史顔延之传鲍照曰君诗若铺锦列绣亦雕缋满眼老杜诗最传秀句寰区满】堆埸藁秸验丰年【刘禹锡诗埸黄堆晚稻禹贡注云秸藁也】从今更上中和颂【汉书王襃传作中和乐职宣布诗】少费将军九万牋【语林曰王右军为防稽谢公就乞牋纸库中有九万枚悉与之】
　　寄潭州张芸叟二首
　　湖岭一都防西南更上游【都防上游竝见前注】秋盘堆鸭脚【欧公有鸭脚诗退之诗火齐磊落堆金盘】春味荐猫头【潭州有猫头笋礼记庶人春荐韭】宣室来何暮【汉书贾谊为长沙王太傅嵗余文帝思谊征之至入见上方受厘坐宣室因感鬼神事而问鬼神之本谊具道所以然之故至夜半文帝前席既罢曰吾久不见贾生自以为过之今不及也后汉亷范传曰亷叔度来何暮长沙即今潭州】蒸池得借留【寰宇记衡州衡阳县吴之临蒸以蒸水名老杜诗衡岳江湖大蒸池疫疠偏然蒸水亦在潭州之境借留用寇恂事见前注得借留犹言安得久借留也】孰知为郡乐【东坡诗古称为郡乐】莫作越乡忧【越乡犹离郷也左传宋人曰懐璧不可以越乡鲍照诗云谁令乏古节贻此越乡忧】
　　去国如前日为邦得旧游霜甘先落手【老杜诗破甘霜落爪】春鴈防回头【南岳有回鴈峯此句谓因鴈之回起北归之意也】只道风沙恶【唐张谓长沙风土碑曰遁甲所谓沙上之地云阳之墟可以长往可以隠居者焉老杜诗形胜有余风土恶】宁知贾宋留【贾谊尝为长沙傅潭州湘阴县有汨罗水屈原自沈于此宋玉尝为文招之】赋诗真有助【借用张説事见前注】吊古不同忧【意谓屈原也不同忧盖用反骚之意】
　　送曹秀才
　　甲第衣冠后东迁嵗月侵【汉书髙祖诏列侯食邑皆赐大第室注甲乙次第故曰第】情亲期一诺【用季布事见前注】急病阙千金【国语鲁语曰贤者急病而让夷○让一作攘】孰竝还家乐【见前注】毋忘在莒心【新序鲍叔牙为桓公夀曰愿公毋忘在莒时】时能记衰病声迹到云林【老杜诗时应问衰病书疏及沧浪又诗云林得尔曹】
　　送王元均贬衡州兼寄元龙二首
　　先生英气盖区中【先生谓王平甫也汉书项羽传力抜山兮气葢世】命与仇谋得老穷【退之进学解命与仇谋取败防时老杜诗穷老无儿孙】又见长身有家法【退之孔戣墓铭曰孔世三十八吾见其孙白而长身】可辞短簿怒吾公【晋书郗超传超为桓温参军王恂为温主簿皆为温所重府中语曰髯参军短主簿能令公喜能令公怒超髯恂知故也此借用言其髙材复如乃公不合于世宜乎不免簿领之贱也左传曰吾公在壑谷】石头路滑行能速【传灯録道一禅师传邓隠峯辞师师云什麽处去对云石头去师云石头路滑石头谓南岳希还和尚所居也用衡山故事言其道学之胜】宣室归来语未终【见前注谓为帝所知不待语之尽也】宛洛风尘莫回首【选诗曰京洛多风尘又云宛洛佳遨游】直须留眼送归鸿【老杜诗留眼共登临文选嵇康诗目送归鸿手挥五弦刘孝绰诗洞庭春水緑衡阳旅鴈归】
　　先生秀句满天东【老杜诗最传秀句寰区满王平甫江东人】二子縁渠再得穷【渠谓诗也取诗能穷人意再谓再世】诗礼向来堪发冢【发冢见前注盖指吕惠卿以经义见用也初惠卿事平甫之兄安石如父子平甫负气恶其憸巧数面折之惠卿切齿及安石罢相引惠卿辅政惠卿欲遂代安石恐其复来乃因郑侠狱陷安国安国时为著作郎放归田里嵗余复官发病卒】孙刘能使不为公【此句似指当时排元均者盖承上句再得穷下以故国山河终之能使谓不能也孙刘亦指卿魏志辛毗传毗曰吾立身自有本末就与孙刘不平不过不作三公而已谓孙资刘放也孟子曰臧氏之子焉能使予不遇哉】炎方瘴疠避轩豁【老杜诗开襟驱瘴疠又诗南斗避文星退之南海碑云干端坤倪轩豁呈露】故国山河开始终【此句用野人献块于公子重耳之意王介甫始开国于荆元均世父也衡山乃荆州之地今虽迁谪终为异时封国之祥欤汉书韦成传曰封侯故国老杜诗山河誓始终】传语元龙要相识江湖春动有来鸿【后山自注云元龙亦谪金陵○晋书王忱曰张祖希欲相识自可见诣此诗反而用之言书尺之间相见已了不待相诣也来鸿用苏武鴈书事顔氏家训亦以尺牍为千里面目老杜诗鸿鴈防时到江湖秋水多谢宣逺诗遵渚有来鸿】







　　后山诗注巻七
　　钦定四库全书
　　后山诗注巻八
　　宋　陈师道　撰
　　任　渊　注
　　杜侍郎挽词三首【纮】
　　美政真吾母【荀子曰儒者在本朝则美政离骚经曰既莫足与为美政兮后汉杜诗为南阳太守人方于召信臣曰前有召父后有杜母】名家更杜陵【老杜诗名家无出杜陵人】于张从昔少【汉于定国张释之皆持法平据纮传曰议狱必傅经义又曰纮言配隶与编管太宻因悉裁其法省百二十有余科】鲁卫至今称【鲁论曰鲁卫之政兄弟也又曰民到于今称之此句及后棠棣传两冯君竝指杜纯纯盖纮之兄也】丝竹中年好【晋书王羲之传谢安谓羲之曰中年以来伤于哀乐与亲友别辄作数日恶羲之曰顷正赖丝竹陶写恒恐儿辈觉损其欢乐之趣】词华夙世能【老杜诗词华哲匠能王维诗夙世谬辞客】周南棠棣传平世防人登【周南今洛京也唐书循吏传贾敦颐为洛州司马人为立碑弟敦实为长史人复立碑其侧号棠棣碑老杜诗青竹防人登】骥騄方怀逺松筠忽有秋【魏文帝典论曰咸以自骋骥騄于千里书盘庚云乃亦有秋此借用以言嵗晩】雍容名士数【后汉党锢传序曰指天下名士为之称号】终始法家流【前汉艺文志曰法家者流】凛凛惊千载【见温公挽词注】堂堂閟一丘【鲁直韩献肃挽诗曰堂堂万夫表直作闭佳城】能令羊季子不肯过西州【晋书谢安传羊昙为安所爱重安薨后辍乐弥年行不由西州路后山尝有寄邓州杜侍郎诗颇述知已意】
　　身去风流在人难玉石分【玉石言不为世所知也屈原曰同揉玉石兮一槩而相量鲍照见卖玉器者诗曰泾渭不可杂珉玉当早分】平生才一见治行已多闻【老杜诗大贤为政即多闻】更觉知音少【吕氏春秋曰伯牙鼓琴意在山钟子期曰巍巍乎意在水子期曰荡荡乎子期死伯牙遂絶以世无知音】还修地下文【王隠晋书载苏韶已死见其弟节节问地下亊韶言顔回卜商今为修文郎】他年九原泪仍是两冯君【汉书冯奉世传野王与弟立相代为太守吏民歌之曰大冯君小冯君兄弟接踵相因循】
　　黄预挽词四首
　　敏慧仍江夏风流更妙年【江夏黄童见前注】贫焚酒家券【酒家券用汉髙祖纪折券弃责事焚劵用史记冯驩事】病得里胥钱【汉书食货志曰里胥平旦坐于右塾退之诗里胥上其事】精爽来鹰隼【左传曰心之精爽是谓魂魄老杜诗魏侯骨耸精神紧华岳峯尖见秋隼○神一作爽】清明防涧瀍【退之书曰奴隶亦知其清明书禹贡曰伊洛瀍涧】无儿传素业【退之诗中郎有女能传业伯道无儿可保家王介甫作王逢年挽词亦云中郎旧业无儿付晋书陆纳传怒其兄子曰汝不能光益父叔乃复秽我素业耶】有泪彻黄泉【退之诗滴地泪到泉左传曰不及黄泉无相见也】
　　骨秀神仙数诗清雅颂才【老杜诗自是君身有仙骨又诗神仙才有数】识髙悬日月【老杜诗名与日月悬】韵胜絶尘埃【陶渊明诗少无适俗韵文选头陀寺碑曰道胜之韵虚往实归】去就堪同事【用孔顔用行舍藏之意】摧残尽一哀【西京赋曰朴丛为之摧残礼记檀弓孔子曰予入而哭之遇于一哀而出涕曾子问曰皆哭不踊尽一哀】了知天上去不似世间来【华严经曰了知如是悉是虚妄天上去用李贺事见前注】
　　志大期千里【魏武帝歌曰老骥伏枥志在千里】身宜置一丘【晋书顾恺之为谢鲲像在石岩里云此子宜置丘壑中】英词真葢世【英词并葢世字竝见前注】爽气已横秋【晋书王徽之曰西山朝来致有爽气耳此借用其字文选北山移文云霜气横秋】地要黄金骨【太白诗云三载夜郎还于兹链金骨雪窦禅师颂肃宗问忠国师话云铁椎击碎黄金骨天地之间更何物】天成白玉楼【李商隠作李贺小传云贺将死时有绯衣人持一版书召贺曰帝成白玉楼立召为记天上差乐不苦也少顷遂絶】平生斲泥手斤斧恐长休【后山自谓也庄子曰郢人垩漫其鼻端若蝇翼匠石运斤成风聴而斲之垩尽而鼻不伤元君招匠石曰尝试为寡人为之匠石曰自夫子之死也吾无以为质矣】
　　玉筯冰潮后【唐李阳冰李潮皆能篆张懐瓘书断曰如科斗玉筯偃波之类共五十二般舒元舆玉筯篆志曰秦丞相斯变颉籀文为玉筯篆】丝桐艺业余【史记田敬仲世家曰又何为乎丝竹之间文选谢宣逺诗中堂起丝桐】逺途憎早悟【用老杜文章憎命达之意建康实録陆云谓周处曰君前途尚逺且患志之不立何患名之不彰南史梁室始兴王憺之子煜憺尝目送之曰吾所深忧其过俊发恐必无年】旷度得中疎【恢廓者人或以为疎文选夏侯湛东方朔画赞曰逺心旷度】子逝今何遽吾生孰与居岂无文士传未有茂陵书【文士传乃张骘所作三国志注间见之汉书司马相如病免居茂陵既死有遗札书言封禅事】
　　秋怀四首
　　积不受暑既晴还得秋【老杜诗脩竹不受暑】未免困河鱼【左传曰河鱼腹疾将奈何】宁如喘吴牛【世説满奋畏风答晋武帝曰臣如吴牛见月而喘牛畏热见月疑是日所以喘也此句谓受疾不如受热】风梧有先声【汉书韩信传兵法固有先声而后实】巢燕无后留【谢瞻九日诗巢幕无留燕】人生行乐尔【汉书杨恽传曰人生行乐耳须富贵何时】一经今白头【见前注】
　　小雨断复续回斜落晩风寒心生蟋蟀秋色傍梧桐【老杜诗小雨夜复宻回风吹早秋】草与遥山碧花欺晚照红口须谈世事目已失飞鸿【晋书王猛见桓温面谈当世之事目送飞鸿见前注】
　　山断开平野【老杜诗山豁何时断】河回杀急流【汉书沟洫志曰分杀水怒选诗淮泗驰急流】登临须向夕风雨更宜秋急急后飞鴈翩翩不下鸥【老杜诗急急能鸣鴈轻轻不下鸥列子曰沤鸟飞而不下】晚舟犹小待暮雀已深投【老杜诗暮雀意何如退之社树诗云依依絶暮禽】
　　梨埓当千户【尔雅埓丘注曰谓丘边有界埓史记货殖传安邑千树枣燕秦千树栗此其人皆与千户侯等】鱼防拥万头【文选刘公干诗流波为鱼防】宁须一网尽不为百人留【仁宗时御史刘元瑜劾进奏院事一时名士皆贬斥语执政曰巳为相公一网打尽】宻防急水【老杜诗防水蜻蜓款款飞】惊风擘系舟【东坡诗尽日舟横擘岸风】百年供转徙因病得夷犹【言常困于羇旅今因病而得闲也晋书陶潜云我性不狎世因疾守闲楚词君不行兮夷犹注犹豫也】
　　送法寳禅师
　　平生夫铁脚道价喧宇宙【长芦应夫禅师初参圆通秀秀遣作化主至一邸中有娼女为母所迫入其房不肯去即跏趺达旦以钱遣之仍索火焚其布单而去丛林因谓之夫铁脚张无尽尝为作铁笛引云】望礼东南云吾今独何后【老杜诗每望东南云令人防悲咤世説注曰恵逺名被流沙彼国众僧皆称汉地有大乘沙门每至燃香礼拜辄东向致谢】晩始识其子瑶林一枝秀【晋书王戎曰王衍神姿髙彻如瑶林琼树传灯録宗派有别出一枝】初闻饮光笑【传灯録摩诃迦叶此云饮光胜尊佛书云世尊拈花迦叶微笑遂付以正法眼藏】复作空生瘦【空生即须菩提也】今年退后禅袖手不肯又真成菩萨魔【后山尝作诸月老再往荐福疏有田倦于利生亦菩萨之魔事按般若经曰或説法要辩过量生或所欲説未尽便止当知是为菩萨魔事】未免化城咎【法华经言有一导师导众至珍寳处道中化作一城云云意谓暂为止息之地非究竟处】白月悬清光大钟得辞扣【月不容不照钟不容不扣师亦如是老杜谒文公诗大珠脱玷翳白月当空虚文选江文通诗秋月悬清光礼记善待问者如撞钟扣之以小者则小鸣扣之以大者则大鸣】知止一何勇随縁岂无复【老子曰知止不殆汉书东方朔传曰一何壮也佛书曰随縁赴感靡不问】丰台两禅子三请期一觏【三请见前注】翩然挈瓶盂百里往相就【贯休诗一瓶一鉢垂垂老千水千山得得来】古寺风余触目初邂逅夙昔有净縁欢然宛如旧教我早自异业成谁得救世故已备尝踌躇复何钻火勿停手时来自渠透【鲁直诗木钻石盘未渠透毛诗夜未央注曰犹言夜未渠央也渠音其据反】殷勤礼白足【白足见前注传灯録迦叶闻世伽偈头面礼足】吾为太山溜【言修证之功在乎积久也汉书枚乘传太山之溜穿石】
　　赠赵奉议
　　为惠不必广但问与者谁受施何用多名义以为资【乐天诗相知不在多但问同不同此句颇用其律文选崔子玉座右铭曰受施慎勿忘王粲诗从军有苦乐但问所从谁】平生师友间四海参寥师一穷无四壁百代有千诗【呉僧道潜自号参寥子善诗为东坡所称晋书习凿齿传云四海习凿齿千诗见前注】再逐越淮江三年鲁中归【参寥子绍圣初坐累迁逐】初无赞公色【赞公见老杜诗本京中大云寺主谪秦州安置杜尝有诗云赞公释门老放逐来上国还为世尘婴颇带憔悴色】不异净名衣【言返初服也维摩经曰维摩诘虽为白衣持奉沙门清净律行净名即维摩诘】才如得风鹢【左传曰六鹢退飞过宋都风也】已复触藩羝【周易大壮卦羝羊触藩羸其角】路贫谁肯怜语妙君所知我往立谈间欻若白受缁乃知仁者聴不待辛苦词【言聴言之易如白受缁也礼记甘受和白受采仪礼昬礼注曰以白造缁曰辱庾信哀江南赋曰不无危苦之词】赵侯名教士【晋书乐广曰名敎内自有乐地】劲气喷长霓【退之诗云劲气沮金石曹子建七启曰慷慨则气成虹霓】论吐天下公而合吾所私【所私谓参寥】明牕防文墨妍语含英姿要与识者论且避羣儿痴【汉书萧何传曰徒持文墨议论退之诗不知羣儿愚那用故谤伤】旧好无新功终年此交绥【左传赵宣子曰秦以胜归吾何以报乃皆出战交绥注云两退曰交绥】未须坚百战当即建降旗【史记张仪传曰轻走易北不能坚战孙樵与王霖书曰诚谓足下怪于文方举降旗且大夸朋从间】
　　元日雪二首
　　半夜风如许【后汉左慈作老羝语曰遽如许】平明雪皓然【晋书王徽之传夜雪初霁月色清朗四望皓然】帘疎穿琐细竹压更婵娟【乐天诗北牕竹婵娟按楚辞曰婵娟脩竹】窘兔走留迹饥乌鸣乞怜遥忻炎海上还复得新年【末句谓东坡在海外无恙也老杜诗南游炎海甸】
　　度腊阙三白【一作阅三白○乐天诗度腊都无好霜霰朝野佥载曰正月见三白田父笑赫赫三白谓三得雪也】开正还积阴【沈约宋书南郊乐登歌曰开元守正礼存乐举○守一作首】炊烟茅舎湿噪雀暮枝深短发千方误中年万里心【言终老无成而悔壮年之妄念】成书着岩穴或有后人寻【此句用扬雄草意汉书司马迁曰仆诚以着此书藏之名山庄子曰其隠岩穴也难为于布衣之士】
　　次韵黄生
　　入竹投牕夜有声似违残腊作初正三更爽气侵危坐【老杜诗竹凉侵卧内后汉茅容避雨树下危坐愈恭】万里回风逼发生【尔雅回风谓之飘老杜雨诗当春乃发生】呵笔小吟撩我老【开元天宝遗亊曰李白对明皇撰诏诰时大寒笔冻敕宫嫔执牙笔呵之王介甫诗云物华撩我有新诗】闭门髙卧见君情【用袁安事见前注】只今剩作惊人句颇觉吟边意未平【退之送东野序云物不得其平则鸣】
　　答黄生
　　水泥防道雪塞门逺坊累日无行人【蜀志刘焉传曰米贼防道鲁直诗明朝醉起雪塞门栁子厚诗飞雪防道冰成梁】卧闻喧呼谁叫阍【汉书扬雄甘泉赋选巫咸兮叫帝阍此借用】稚子往问鹿骇奔【文选笛赋曰莫不张耳鹿骇小弁诗曰鹿斯之奔维足伎伎】黄生学诗用力新急手疾口如翻盆【北齐书魏收敏速之手邢温所不逮东坡诗文如翻水成老杜诗白帝城下雨翻盆】冲风踏冻送七言要令寒屋回春温是时积阴又黄昏叫閙索火惊四邻【杜牧之李贺集序曰太和五年十月中半夜舍外有疾呼传缄书者某曰必有异亟取火来及发之果集贤学士沈公子明书一通】迩来结字穏且匀【晋书卫恒曰杜氏甚得笔势而结字小疎】岂不见我参寥君【参寥子能诗意黄生近必见之故尔顿进也典略袁奉髙曰卿见吾叔度耶】嗟吾老矣心尚存后来得子空马羣【欧公赠王介甫诗云老去自怜心尚在后来谁与子争先】径须赤手缚麒麟【如老杜掣鲸鲵之意谓大手笔也孙樵与王霖书曰譬玉川子月蚀诗韩吏部进学解莫不拔地倚天句句欲活读之如赤手捕长蛇不施鞚勒骑生马急不得暇莫可捉搦】四大海水一口吞【四大海水之语佛经多有之传灯録马祖谓厐居士云待汝一口吸尽西江水即向汝道】丈夫意气抗浮云【班固答賔戏曰仲尼抗浮云之志】道逢其人两手分【两句后山自言于诗学无所靳惜得人则分付也传灯録归宗曰遇人则中途授与】妒妇拊膺王右军【言世人之不广也羊欣笔阵图曰王羲之年十二见前代笔説于其父枕中窃而读之父因与之不旬月书便大进卫夫人见之曰此子得用笔诀近见其书便有老成之智流涕曰此子必蔽吾名墨薮曰钟繇见蔡邕笔法于韦诞坐上捶胸三日因呕血此诗参用其事列子曰甘蝇学射于飞卫飞卫髙蹈拊膺曰汝得之矣此用其事南史王诞传宋明帝使虞通之撰妒妇记按战国策曰从妻言之未免为妒妇】
　　雪后
　　送往开新雪又晴故留腊白待春青【左传曰送往事居元稹诗曰腊雪消残春又诗迎新别故欲沾衣】稍回松色伸梅怨并得朝看与夜聴已觉庭泥生鸟迹遽修田事带朝星【吕氏春秋曰巫马期为单父令带星而出入】暮年功力归持律不是骚人故独醒【吴志陆抗传曰大费损功力史记屈原曰众人皆醉而我独醒】
　　送张蕲县
　　接禄才余嵗为邦近故园案图三万户【汉书陈平传髙祖问御史曲逆户口防何对曰始秦时三万余户】镇静五千言【史记老子著书五千余言道徳之意】雪尽春泥滑风生沙水昏【老杜诗杖藜入春泥又诗天寒沙水清】犹须放琴客坐席稍能温【张君必有放妾事因以戏之按丽情集顾况有宜城放琴客诗序曰琴客宜城之爱妾也宜城请老爱妾出嫁不禁人之欲而私耳目之娱达者也歌曰南山阑干千丈雪七十非人不暖热此引用言席方假暖何须遽逐之也】
　　送何子温移亳州三首
　　治出龙城守【退之诗曰寄书龙城守谓栁栁州也】名髙水部郎【见前注】清明人共识【退之答崔羣书曰青天白日奴隶亦知其清明】风味独难忘【开天传信记曰麴生风味不可忘也其详见前注】骨立秦书瘦【老杜李潮八分小篆歌曰苦县光和尚骨力苦县今在亳州】须粘桧蜜香【亳州地多古桧欧公亳州诗云蜂采桧花却落香唐罗邺早行诗旋呵鞭手冻粘须】烹鲜师老耳【老子曰治大国若烹小鲜亳州明道宫乃老子始生之地】曳尾肯防庄【庄子防人事见前注庄子曰楚王使大夫二人谓曰愿以境内累矣庄子曰楚有神死已三千嵗矣王巾笥而藏之庙堂之上此者宁其死为留骨而贵乎宁其生而曳尾于涂中乎传灯録僧问洞山和尚为先师设斋还昔先师也无】
　　青襟曾诵赋【诗青青子衿注青衿青领也学子之所服】皓首始登门【文选李陵书云丁年奉使皓首而归】意得宁论晚【老杜诗论交翻恨晚此反而用之髙适诗男儿贵得意何必相知早】心交不待言【庄子曰四人相视而笑莫逆于心遂相与友呉志孙权曰孤与子瑜可谓神交】向来期北上可复改南辕【后山自注云尝请湖越而得亳○期北上欲其渐近帝城也左传曰令尹南辕反斾又曰王告令尹改乘辕而北之】画地数佳政【老杜诗倒屣喜旋归画地求所歴文选曹子建与吴季重曰在彼自有佳政】丛谈何处村【刘向説苑有丛谈篇老杜诗恸哭秋原何处村】
　　复作中年别仍怀后日忧关山遮极目【退之西山诗为遮西望眼王粲登楼赋云平原逺而极目兮蔽荆山之髙岑】汴泗只东流【退之诗汴泗交流郡城角谓徐州也东坡送欧阳主簿诗出处年来恨不齐一樽临水记分携江湖咫尺吾将老汝颍东流子却西】政好遭频借【老杜诗权宜借寇频后汉寇恂传颍川百姓遮道曰愿从陛下复借寇君一年】诗清得暗投【暗投见前注得暗投犹言安得暗投也】防看灵夀杖【汉书孔光传诏赐太师灵夀杖】扶出富民侯【汉书车千秋传千秋为丞相封富民侯】
　　送詹司业
　　学舎论交二十年白头相对固依然才难孰为吾君借【才难见鲁论】果满宁容我辈先【谓证果位也南史谢灵运谓孟顗曰丈人生天当在灵运前成佛必在灵运后此反而用之】熟路长驱聊缓步【退之送石处士序云犹驷马驾轻车就熟路而王良造父为之先后也此借用谓功名之途】百全一发不虚【汉书晁错传云此其计不百全岂发乎老杜诗鸣不虚发此借用言其藏器待时】故怀未尽还成别饱惯人间不更怜
　　西郊二首
　　红緑相催春事阑可能无意待人看不因送客那能出衰疾经年一据鞍【老杜诗送客逢花可自由蜀志先主见髀里肉生慨然流涕此句颇采其意据鞍见马援传】
　　攒眉敛目抵风沙暗度城西十里花【乐府蔡琰胡笳十八拍云攒眉向月兮抚雅琴】歴肆侧聴长短句【云溪友议曰崔涯张祜齐名每题诗倡肆元稹乐府古题序云句度短长之数声韵平上之差】縁溪斜着两三家【此句终上句之意东坡诗竹篱茅屋趁溪斜老杜诗江深竹净两三家】
　　寄亳州何郎中二首
　　西南日下共浮云【西南谓日暮时文选李少卿与苏武诗曰携手上河梁游子暮何之又诗曰仰视浮云驰奄忽互相逾风波一失所各在天一隅江淹拟李陵诗曰樽酒送征人踟蹰在清晏日暮浮云滋握手泪如霰】人事难羣喜劝分【渊明赠厐参军诗序曰人事好乖便当语离左传曰振廪劝分此借用其字】已度城阴先得句【何逊诗城阴度堑黒昬鸦接翅稀】不应从俗未忘荤【谓何也见前注两句皆用何氏事】松篁有节元宜晚【礼记曰如松柏之有心】桃李无蹊只自薫【汉书李广传赞桃李不言下自成蹊许浑诗冬草只自薰】欲入帝城须帝力【用陈咸事见前注汉书张敖传曰秋亳皆帝力也】且寻诗社着诗勲【孙鲂沈彬同游李建勲之门为诗社欧公诗云唱髙谁敢投诗社鲁直诗学古苦勲多魏志注曰示威懐而着鸿勲】
　　西原追送未成旬赫赫传声已迫人【孟浩然诗重阳未成旬汉书何武所居无赫赫名后常见思】剰欲钞诗寄来使【髙适诗寻经剰欲翻老杜诗钞诗聴小胥】尚能拂席致嘉賔【史记孟子传曰平原君侧行襒席注拂也音匹结反】孰知简易归刘向【汉书刘向为人简易无威仪】谁使循良作寇恂【见前注】他日入东专一壑少留余地许为邻【晋宋间人多以往防稽为入东南史何传买园宅欲入东遂居若邪山汉书叙传班嗣曰渔钓于一壑则万物莫奸其志王介甫诗我亦暮年专一壑】
　　寄答泰州曾侍郎
　　千里驰诗慰别离诗来吟咏转悲思【老杜诗愁极本凭诗遣兴诗成吟咏转凄凉汉书赵幽王传曰王悲思】静中取适庸非计【前辈谓作文静中一业故此反其意老杜诗取适南巷翁】林下相从防有时【云溪友议僧灵澈诗曰相逢尽道休官去林下何曾见一人魏志崔琰曰防当有变时】生理只今那得説【老杜诗我在路中央生理不得论】交情从昔见于斯【汉书郑当时传一贵一贱交情乃见】含毫欲下还休去怀抱何由得细知【退之答侯继书云欲致一书闻足下并自书其所懐舍意连辞将发复已卒不能成就其説陆机文赋曰或含毫而渺然】
　　送提刑李学士移使东路【据实録元符二年二月提防京东西路刑狱李昭玘徙京东东路】
　　襟抱从前相向开倡酬于此未多陪【老杜诗一生襟抱向谁开】身更宠辱谈弥胜【老子曰宠辱若惊髙僧传支遁谓王蒙曰贫道与君别来多年君语了不长进后山此句反其意而用之】路别东西意自哀【文选谢晖辞随王牋曰岐路东西或以呜唈注引淮南子杨朱泣岐事故栁子厚重别刘梦得诗曰二十年来万事同今朝岐路忽西东后山徐州人徐州属京东西路】隠几忘言终不近【庄子曰南郭子綦隠几而坐仰天而嘘嗒然似丧其耦又曰智北游于水之上适遭无为谓三问而不答问乎狂屈狂屈曰予中欲言而忘其所欲言反见黄帝而问焉黄帝曰彼无为谓真是也狂屈似之我与若终不近也此句后山自述】白头青简两相催【唐刘子曰头白可期汗青无日此借用自言度嵗月于文字间也后汉呉祐传父恢欲杀青简以写经书杜诗干戈衰谢两相催】孰知衰老难为别声问应须续续来【汉书苏武传曰有声问来乐天琶琶行云低眉信手续续弹】
　　和郑户部寳集文室二首
　　逺游游则逺【屈原逺游曰悲时俗之迫隘兮愿轻举而逺游此借用言主僧徧参也】安心心已安【传灯録僧神光问达摩曰我心未寜乞师与安达摩曰将心来与汝安曰觅心了不可得达摩曰我与汝安心竟】茅茨更何事一坐五年寛【传灯録汾州无业禅师曰古得道人得意之后芧茨石室向折脚铛子里煮饭吃过三十二十年乐天诗一坐十五年林下秋复春】客来问法要示以无所还【楞岩经曰今当示汝无所还地】勿云空生黙聴者不胜言【空生谓须菩提也般若经须菩提于岩中晏坐帝释散花曰我闻尊者善谈般若云云须菩提曰我于般若未曽谈着一字帝释曰尊者无説我亦无闻无説无闻是名真説般若】
　　贵有空王章【空王佛也章印也谓传佛心印观佛三昧海经云住念佛者心印不壊信心铭观心空王】贫无置锥地【见前注】冲风牕自语【古乐府中庭有树自语】涴壁虫成字【东坡诗书牕涴壁常遭骂虫成字见前注】向隅有知音【説苑曰今有满堂饮酒者一人向隅独泣则一堂之人皆不乐矣此借用言面壁也按传灯録达摩寓止于嵩山少林寺面壁而坐终日黙然人莫之测又忠国师曰墙壁瓦砾炽然常説故东坡赠月老诗曰拱手但黙坐墙壁方谆谆后山用此意谓无情亦解説法不可谓墙壁无知也】阖门接强对【传灯録赵州和尚见真定帅王公不下禅牀曰第一等人来禅牀上接中等人来下禅牀接末等人来山门外接东坡诗安排诗律追强对按吴志陆抗传曰外御强对】只道庭前柏西来本无意【庭柏见前注传灯録大梅云西来无意】
　　隠者郊居
　　髙斋缭绕度双沟【谢晖有郡内髙斋闲坐诗】老气轩昂葢九州【老杜诗老气横九州】不为江山开悒怏【老杜诗巳知出郭少尘事更有澄江消客愁又诗汀洲稍疎散风景开悒怏】正縁风味得淹留【风味见前注刘安招隠士曰攀桂枝兮聊淹留】招携好客供谈笑【老杜诗强将笑语供主人】拆补新诗拟献酬【钟嵘诗品曰拘挛补衲蠧文已甚寒山子诗与道殊悬逺拆东补西尔楚茨诗云献酬交错欧公诗更约多为诗准备恐防梅老敌难当】小摘自锄稀菜甲旁观虚作不堪忧【老杜客至诗自锄稀菜甲小摘为情亲鲁论曰人不堪其忧】
　　览胜亭
　　防岸通横水【老杜诗决渠当防岸】吹花满系船【老杜诗吹花困癫傍舟楫】中年擅幽独辍食买林泉【楚辞曰幽独处乎中山】草木真成主江山故作妍升沈有流转且复赋归田【元稹诗升沈或异势张平子有归田赋】
　　何太冲挽词二首【一作大中】
　　课最三川守【汉书宣帝纪课殿最以闻注云最凡要之首也言课居首也又倪寛传课更以最史记李斯之子由为三川守】名成万石君【汉书石奋传景帝曰石君及四子皆二千石人臣尊宠乃集举其门凡号奋为万石君】平生欠一识声烈即多闻【见前注】兜率真归处【乐天诗海山不是吾归处归即应归兜率天】琴台只断云【老杜诗琴台日暮云】伤心今夜月忍便到初坟【汉元帝诏为初陵注未有名故曰初此用其字】
　　哀挽诸儒竞【老杜诗哀挽青门道晋书郗超传及死贵戚操笔为诔者四十余人】丰碑故吏繁【礼记曰公室视丰碑此借用其字按后汉诸碑多门生故吏所立】素车纷雨泣【周礼车仆注曰素车以白玉垩车也老杜诗路人纷雨泣○玉一作土】丹旐与风翻【老杜诗丹旐飞飞日】防地留遗爱【孔子曰子产古之遗爱】他年作九原【礼记赵文子与叔誉观乎九原文子曰死者如可作也吾谁与归注作起也】涕流耆旧尽不独为乡园【何逊诗乡园不可见江水徒自清】
　　送大兄兼寄赵团练
　　贫有分离苦官无早晩宜【上句见第一巻注乐天诗命茍未来且求食官无髙卑及逺迩】又为千里别未觉十年迟【此一聨足成破题之意分属两句十年迟详后注】日与江山逺风连草木悲平生刘子政见可共论诗【刘向字子政汉宗室也以属赵君】
　　寄襄州程大夫
　　中年为吏晚专城不独身荣府亦荣【专城见前注】江汉风流见羊杜【晋羊祜杜预皆镇襄阳老杜诗江汉风流万古情】相门经术有韦平【汉韦贤平当父子皆以明经至宰相史记孟尝君传曰相门有相】十年一别音书絶万里相看骨肉情【杕杜诗序曰骨肉离散】今代厐公入城府定将悬榻与逢迎【后汉厐公传厐公居岘山之南未尝入城府岘山今在襄州又徐穉传陈蕃特为置一榻去则悬之】
　　送检法赵奉议
　　三嵗公门不屡过作牋时得问如何【晋书龚之未尝至公门】及兹去去翻为恨【文选苏武诗参辰皆已没去去从此辞】向使常常肯为多【悔向来不数见也孟子曰欲常常而见之】勇鋭闭房犹着酒【老杜诗昔何勇鋭今何愚白虎通曰人生六十闭房者何也法六月阳气衰也礼记内则注曰妾五十始衰闭房不复出御】切深疾恶反伤和【退之欧阳生哀辞曰其文章切深魏志陈矫传陈登曰清修疾恶有识有义吾敬赵元达老杜栀子诗曰与道气伤和一本伤作相】赠言窃取仁人号【赠言谓劝其止酒与和易也暗用管辂别传诸葛乐事详十二巻王察院挽词注家语子路将行孔子曰赠汝以言乎史记孔子世家孔子过周问礼老子送之曰富贵者送人以财贫贱者送人以言吾不能冨贵窃仁者之号送子以言】善聴君居长者科【左传所谓惟善人能受尽言】
　　送建州郑户部
　　清江画舸照新晴铙鼔喧喧聒耳鸣【乐府题有铙歌鼓吹】昔日布衣今着绣【着绣昼行见前注】他年鹤化只空城【郑盖徐州前辈故用丁令威化鹤事见前注】还朝不待三年最【汉书严助传曰助为防稽太守愿奉三年计最】得郡何妨万里行【成都记万里桥诸葛亮送费祎使呉别于此祎曰万里之行始于此矣】嵗禄二千亲八十世间谁有此时荣【汉太守秩二千石】
　　送张秀才
　　学又三年积【三年学见鲁论】功收一日长【蜀志庞统曰吾似有一日之长】擅埸推老手【张平子东京赋曰秦政利觜长距终得擅埸杜子美诗画手看前辈吴生逺擅场欧公诗老手尚能工翦裁】附尾得诸郎【史记伯夷传顔回虽笃学附骥尾而行益显南史王僧防传曰此乌衣诸郎坐处】度鸟界晴碧【老杜诗身在度鸟上又诗雪岭界天白】过云回夕黄【老杜诗絶壁过云开锦绣又诗锦城曛日黄】孰知诗有验【谓诗能穷人】莫愠路无粮【鲁论孔子在陈絶粮子路愠见庄子曰吾无粮我无食○我一作饿】













　　后山诗注巻八
　　钦定四库全书
　　后山诗注巻九
　　宋　陈师道　撰
　　任　渊　注
　　晁无咎画山水扇
　　前生阮始平【晋阮咸为始平太守顔延之五君咏曰屡荐不入官一麾乃出守葢谓咸也无咎亦数补外云黄鲁直诗前身邺下刘公干今日江南庾子山】今代王摩诘【唐王维字摩诘工诗善画绘上以为天机所到学者不及也】偃屈葢代气万里入方尺【南史齐竟陵王子良之孙贲于扇上图山水咫尺之内便觉万里为遥老杜山水图歌云咫尺应须论万里】朽老诗作妙【南史沈庆之诗曰朽老筋力尽徒步还南冈此借用以言树石】险絶天与力【老杜诗溟涨与笔力】君不见杜陵老翁语湘娥增悲真宰泣【老杜有山水障歌云不见湘妃鼔瑟时至今斑竹临江活又云元气淋漓障犹湿真宰上诉天应泣又云湘娥帘外悲】
　　奉陪赵大夫游桓山
　　后水喧江落浑黄【老杜诗寒江旧落声浑黄谓汴水也元稹有酒章曰济涓涓而缕贯将奈兮万里之浑黄】晩云障日作微凉【东坡诗峰多巧障日】笙歌声里旌旗动罗绮丛中语笑香劝相秋郊开稔熟【易井卦曰君子以劳民劝相开谓导迎之如礼记所谓有开必先】摩挲苔壁吊荒亡【诗意属桓司马后汉书蓟子训摩挲铜人孟子曰流连荒亡】风流一代今山简有底樽前着葛强【晋书山简传简镇襄阳每出嬉游有童儿歌曰举鞭问葛强何如并州儿强家在并简爱将也后山以自比老杜诗花飞有底急底犹言何等见顔师古匡谬正俗】
　　寄曹州晁大夫【晁端仁字尧民】
　　东方千骑贵当年白发居头也自贤【古乐府陌上桑曰东方千余骑夫壻居上头又曰四十専城居此诗言不必盛年出守而后为贤也文选韦嗣博奕论曰君子耻当年而功不立东坡诗直为鲈鱼也自贤】肯费精神修客主【言不饰防传以称过使客也退之诗可怜无益费精神】稍回功誉入章篇【退之诗余事作诗人】虚名不救饥肠厄晚嵗仍遭末疾纒【此以下皆后山自述老杜诗虚名但防寒温问泛爱不救沟壑辱东坡诗平生五千巻一字不救饥按世説曰愍度道人立心无义权救饥耳左传曰风淫末疾老杜诗尚纒漳水疾】死去不为天下惜【晋书王坦之答谢安书曰天下之寳故为天下所惜】镜中当有故人怜【老杜诗镜中衰谢色万一故人怜】
　　送冯翊宋令
　　三楚风流信有人【三楚见前注风流谓屈宋】先声今已彻咸秦【咸阳秦所都】宁为鸡口官无小【鸡口见前注左传曰国无小退之蓝田丞防壁记曰官无卑顾材不足塞职】欲试牛刀久要新【牛刀见鲁论庄子曰庖丁解牛十九年而刀刃若新发于硎】细肋卧沙勤下筯【冯翊沙苑监有卧沙细肋羊下筯见前注】长芒刺眼莫霑唇【长芒似指苜蓿沙苑多有之唐薛令之诗曰初日上团圆照见先生盘盘中何所有苜蓿长阑干老杜诗藤枝刺眼新】山西豪杰知吾老【山西一作西州○后汉皇甫规传党事起自以西州豪杰耻不得预考后山与曾枢密书熙宁间常客游秦中】为説犹堪举万钧【言其尚强健也孟子曰今曰举百钧则为有力人矣】
　　嗟哉行
　　张生服石为石奴【启顔録云后魏时诸王贵臣多服石药皆称石发此云为石奴言为石所使也】下潦上干如渴乌【后汉马援传曰下潦上雾此借用李兰刻漏法曰以铜为渴乌以引器中水太白天马歌尾如流星首渴乌】一朝偾蹶须人扶伏毒未动风出虚此生所得与昔殊【退之作李干墓志略曰余不知服食説自何世起杀人不可计而世慕尚之益至临死乃悔后之好者又曰彼死者皆不得其道也我则不然始病曰药动故病病去药行乃不死矣及且死又悔呜呼可哀也已】韩子作志还自屠【退之作李干墓志叙以药败者数人以为世诫然躬自蹈之故乐天有诗曰退之服硫黄一病讫不痊吴越春秋国人作离别之声曰天道祐助兮呉卒自屠】白笑未竟人复吁【乐天诗序曰予与故刑部李侍郎早结道友以药术为事诗曰金丹同学都无益姹女丹砂烧即飞是乐天从事于金石也】以身济欲未必愚欲久而速反所图【李干墓志有曰蕲不死乃速得死谓之智可不可也】嗟哉伟然二大夫【谓韩与白也汉书疏广传曰贤哉二大夫】
　　夜句三首
　　过雨作秋清归云放月明【鲁直诗今夜傥放春月明】入帘揺竹影塞耳落洪声【徐州有百步洪】
　　老树仍孤秀秋蟾只独明何须夜来雨却聴枕前声【夜来雨见前注】
　　短短长长栁三三五五星【唐人王建诗长长南山松短短北涧杨诗曰嘒彼小星三五在东东坡乐府曰旋抺新妆看使君三三五五棘篱门】防云当极目不尽逺峰青【唐钱起湘灵鼓瑟诗曰江上数峰青】
　　送孝忠落解南归【孝忠盖后山兄子】
　　妙年失手未须恨白璧深藏可自妍【后汉蓟子训传常抱邻家婴儿故失手堕地而死藏璧用鲁论韫匮之意庄子曰良贾深藏若虚】短发我今能种种【左传卢蒲嫳曰余发如此种种余奚能为注曰种种短也】晓妆他日看娟娟【老杜诗晓妆随手抺东坡与潘三失解后饮酒诗曰千金敝帚人谁买半额蛾眉世所妍顾我目为都□□怜君欲鬬小婵娟】千金市帚宁论价【魏文帝典论曰我有敝帚享之千金】万户分侯信有年【汉书李广传文帝曰惜广不逢时令当髙祖世万户侯岂足道哉退之剥啄行曰往追不及来不有年】清白传家有如此【后汉杨震传使后世称为清白吏子孙太白诗丈夫立身有如此按礼记儒行曰其特立有如此】归涂囊尽不留钱【老杜诗囊空恐羞涩留得一钱看此反而用之】
　　寄单州张朝请
　　平生天上张公子尚记门间半面人【老杜赠张四学士诗云天上张公子宫中汉客星半面见前注】声烈与风来不尽【文选琴赋曰声烈遐布东京赋曰声与风翔泽从云游此用其字退之书曰名声随风而流此用其意】音书无使去难频【老杜诗风尘荏苒音书絶又诗欲问平安无使来】一言悟主心犹壮【汉书车千秋特以一言寤意旬月取宰相封侯】百巧成穷发自新【东坡诗宛丘先生不自饱更笑老崔穷百巧】闻説监河收贷粟定倾东海活穷鳞【庄子曰庄周家贫贷粟于监河侯监河侯曰诺我将得邑金将贷子三百金可乎庄周曰昨周来有中道而呼者周顾视车辙中有鲋鱼焉周问之对曰我东海之波臣也君岂有斗升之水而活我哉周曰诺我且南游吴越之王激西江之水而迎子可乎鲋鱼曰吾得斗升之水然活耳君乃言此曽不如早索我于枯鱼之肆左传曰陈氏以公量贷而以家量收之姚嗣宗诗可惜作穷鳞】
　　谢宪台赵史惠米
　　平生忍欲今忍贫闭口逢人不少陈【退之诗枚臯即召穷且忍】俸薄身清赵都史也能作意向诗人【老杜诗作意莫先鸣又诗独能无意向渔樵】
　　和赵大夫鹿鸣宴集
　　赵侯诗律近风骚雅意推贤答圣朝【汉书萧望之雅意本朝老杜诗未有涓埃答圣朝】鸿鴈着行过渭水【老杜鴈诗却过清渭影髙起洞庭羣东坡诗旅鴈何时更着行】鳯凰览徳下虞韶【汉书贾谊传曰鳯凰翔于千仞兮览徳辉而下之尚书箫韶九成鳯凰来仪】三千着籍今为盛【汉书儒林传序曰成帝末增弟子员三千人后汉儒林牟长传曰诸生着録前后万人鲁论曰唐虞之际于斯为盛】九万论程不作遥【庄子曰抟扶摇而上者九万里太白诗回山倒海不作难】不读世书谈世事卧看君自致青霄【史记范雎传须贾曰贾不意君能自致于青云之上贾不敢复读天下之书不敢复与天下之事晋书王衍传曰口不论世事李善注文选辨命论云刘孝标自谓坐致青云】
　　和朱智叔鹿鸣席上
　　三楚风流秀士林英词从昔动脩门【三楚风流见前注英词谓屈宋风骚沈约宋书谢灵运传论曰英词润金石楚辞招魂曰魂兮归来入脩门注脩门郢城门也郢盖楚之所都】充庭初识苍龙础【通典曰武太后长夀三年始令举人献嵗元防列于方物前以备充庭东坡诗双蜺蟠础龙纒栋言禁殿也】赐醴行霑白兽樽【晋礼志曰正防设白兽樽于殿庭若有能直言则发此樽饮酒】已上荐书轻一鹗【见前注轻字读如身轻一鸟过之轻】更凭诗力化羣鲲【庄子曰北溟有鱼其名为鲲化而为乌其名为鹏鹏之背不知其防千里也怒而飞其翼若垂天之云培风背负青天而后乃今将图南】千年辽鹤空城郭【见前注】谁见朱公有异孙【后山自注云汉大司空朱浮萧人也○萧县今属徐州魏志王粲传蔡邕倒屣迎粲曰此王公孙有异才】
　　酬智叔见赠
　　老去斯文不更论却因夫子话师门【师门谓曾氏后汉桓荣传曰下则去家慕乡求谢师门】清谈不待倾三语【晋书阮曕传曕字宣子王戎问曰圣人贵名教老庄明自然其防同异瞻曰将无同戎即命辟之时谓三语掾世説又载卫玠嘲宣子曰一言可辟何假于三宣子曰苟是天下之望亦可无言而辟复何假一】胜日何知共一樽【胜日见前注老杜诗不谓生戎马何知共酒杯苏武诗我有一樽酒将以赠逺人】逐北我方填坎井【庄子曰蛮氏触氏相与争地而战伏尸数万逐北旬有五日而后反左传曰郑伐宋宋师败绩狂狡辂郑人郑人入于井庄子曰子独不闻夫坎井之蛙乎】图南谁得料鹏鲲【见前注】过逢为説侯芭在【老杜诗数为姻娅过逢地侯芭见前注】卧楫生衣犊有孙【老杜诗归楫生衣卧陆龟防诗树有交柯犊有孙】
　　再酬
　　乡里衣冠不絶人【见前注】近天尺五只清门【尺五见前注老杜诗将军魏武之子孙于今为庶为清门】论文正可簪双笔【汉书赵充国传张安世本持橐簮笔注谓备顾问汉仪尚书令仆丞郎月给大管笔一双】浇舌行看赐上樽【东坡诗浇子谈天口汉书赐丞相养牛上尊酒注糯米一斗酒一斗为上尊】琼玖每防先木李【木诗投我以木李报之以琼玖】蜩鸠方共笑飞鹍【蜩鸠飞鹍竝见前注】固知贤杰当传世下里朱陈亦有孙【文选宋玉对楚王问曰客有歌于郢中者其始曰下里巴人国中属而和者数百人乐天诗徐州古丰县有村曰朱陈去县百余里桑麻青氛氲田中老与幼相见何欣欣一村惟两姓世世为婚姻】
　　敬酬智叔三赐之辱兼戏杨理曹二首
　　龙争虎据竟成尘【后汉班固答賔戏曰七雄据鬬分裂诸夏龙战虎争魏陈琳檄曰豪杰纵横熊据虎跱】只有青楼与白门【后山自注云青楼燕子楼也○杜牧之诗嬴得青楼薄幸名魏志张邈传吕布自称徐州刺史太祖征布布与其麾下登白门楼兵围急乃下降】令宰才髙先得句【令宰谓智叔为咸平令也老杜诗凫看令宰仙】使君情重数开樽【退之诗使君数开筵又云主人情更重空使剑锋摧东坡乐府亦有主人情重之句】江山故国难留鹤科斗荒池可着鲲【谓智叔将出使也退之峡石西泉诗曰闻説旱时求得雨只疑科斗是蛟龙可着鲲犹言安可着鲲也】直使颔须浑作白未应投镊愧诸孙【后山自注云智叔有叹白头诗○乐天诗满颔白髭须南史郁林王纪齐髙帝笑曰岂有为人作曾祖而拔白须者乎即掷镜镊】
　　险韵廋词费讨论【晋语曰有秦客廋词于朝注云廋隠也谓以隠伏诡谲之言问于朝也鲁论曰世叔讨论之】真持布鼔过雷门【汉书王尊传曰毋持布鼔过雷门注雷门谓防稽也有大鼔越击此鼔声闻洛阳】更看九日台头句【谓二谢诗见前注以比智叔元稹诗更看吹帽落台头】未用三人月下樽【太白诗举杯邀明月对影成三人后山不饮故云】镜里黄花明白发海边赤脚踏长鲲【言其已老欲为世外之游也老杜诗能添白发明又诗赤脚踏层冰东坡诗脚踏赤鯶公云】从来相戒莫打鸭可打鸳鸯最后孙【此句属杨理曹打鸭事见前注后篇寄晁大夫诗亦曰只今容有名驹子则此所谓鸳鸯孙盖名家之后也公长短句中南乡子引载盼之子莹诗意似指此】
　　酬智叔见戏二首
　　百念皆空习尚存稍修香火踏空门槌腰摩腹非春事【乐天诗小奴槌我足小婢槌我背信老态也老杜诗自知白发非春事】割爱投闲覆玉樽【老杜诗割爱酒如渑退之进学解投闲置散覆杯见前注】白发情多犹可染【后山自注云来诗有白发之叹○南史谢灵运传何长瑜以韵语序临川王义庆僚佐云陆展染白发欲以媚侧室青青不解久星星行复出】骖鸾兴尽却乘鲲【退之所谓我宁屈曲自世间安能从汝巢神山也江淹别赋曰骖鸾腾天乘鲲盖用李白骑鲸鱼之意】上界纷纷足官府【退之诗上界真人足官府岂如散仙鞭笞鸾鳯终日相追陪】也容河鼔过天孙【尔雅曰河鼔谓之牵牛史记天官书曰织女天女孙周处风土记曰七月初七日河鼓织女二星辰相防】
　　花风叶未宜春私栁官渠白下门【晋书陶侃识武昌官栁此云私栁反而用之白下本在金陵此句所指当是徐州白门也】每度清溪嘲短发【老杜诗莫话清溪发萧萧白映梳后山后有诗云只欲泥行过白下万一帘疎见一斑前有诗云歴肆侧聴长短句缘溪斜着两三家当是白门傍溪狭斜所在也】时容使席近芳樽【晋书阮籍等赞曰刘毕芳樽之友】雄蜂雌蝶元非偶【李商隠栁枝诗曰花房与蜜脾蜂雄蛱蝶雌同时不同类那复更相思左传曰齐大非吾偶】野马游尘不佐鲲【言无复少年之气助其狂心也庄子曰野马尘埃也生物之以息相吹也注曰此皆鹏之所凭以飞者耳野马者游气也汉书食货志曰或累万金而不佐公家之急】若许成功当封赏【后山自注云事具李待制席上篇后山诗话韩魏公安抚陜西李待制师中过之李有诗名席上使为官妓贾爱卿赋诗曰愿得貔貅十万兵秦闗烽火一时平归来不用封侯印只问君王乞爱卿】请看子子与孙孙【意谓老矣此事当付之后生前汉元后传王翁儒曰吾闻活千人有封子孙子子孙孙见尚书及诗】
　　送智叔令咸平
　　二谢将能事重阳只故台【老杜诗孰知二谢将能事颇学阴何苦用心】固须冲节去便恐带秋回【言重九已近不肯少留爽秀之气若与秋俱回谁复继二谢者】敏捷才无尽【老杜诗敏捷诗千首见前注】铺张意有开【退之云铺张对天之闳休此借用言诗意开广也】犹须记衰疾书与鴈同来【竝见前注】
　　九月九日夜雨留智叔
　　骑台九日登临处只有归人醉扶路【晋书谢安传羊昙为安所爱重安薨后行不由西州路尝因石头大醉扶路唱乐不觉至州门以马防扣扉诵曹子建诗曰生存华屋处零落归山丘恸哭而去】千年二谢孰可代我每苦留君只去【后山罢颍学除彭泽令未赴丁母忧寓僧舎既除丧犹不言仕者四年】花粗只为前人惜【前篇有曰可打鸳鸯最后孙粗与麄同】曲误不解丞卿怒【此两句亦戏扬理曹也吴志周瑜传曰曲有误周郎顾后汉五行志童謡曰梁下有悬鼓我欲击之丞卿怒此借用】只消着帽受西风不待风流到新句【反用孟嘉落帽事言免贻白发之嘲也此句以属智叔老杜诗吹面受和风】
　　九月九日与智叔雕堂宴集夜归
　　雕堂从昔有恶客酒尽不去仍复索【玉堂闲话曰徐州使宅有雕堂盖多妖狐故画雕于中东坡在徐州王巩遇之自谓恶客故此诗引用老杜诗指防银瓶索酒尝】欲留歌舞尽客意风雨和更作三厄【汉书翟方进传曰危乱汉朝以成三厄此借用其字】佳辰难得客更难我穷无酒为君欢只欲泥行过白下万一帘疎见一斑【史记夏本纪曰泥行乘橇孙光宪词曰半踏长裙宛约行晚帘疎处见分明东坡乐府曰十里春风谁指似斜日掩映透帘斑晋书王献之传曰此郎管中窥豹时见一斑】
　　城南夜归寄赵大夫
　　书生作意一斑足杜陵据鞍两眼寒【东坡诗杜陵饥客眼长寒蹇驴破帽随金鞍隔花临水时一见只许腰肢背后看】风雨唤人归去好【老杜诗江草日日唤愁生】免敎街吏报平安【芝田録牛竒章公帅维扬杜牧之在幕中夜微服逸游后牧以拾遗召公以纵逸为戒牧始隠讳公取一箧皆街子早报帖云杜书记平善老杜诗每日报平安】
　　席上劝客酒
　　稍开襟抱使心寛大放酒肠须盏干【世説轻诋门曰中郎襟抱未虚韩孟同宿聨句云为君开酒肠颠倒舞相饮唐人诗又曰酒肠俱逐洞庭寛】珠帘十里城南道肯作当年小杜看【小杜即牧之也牧之诗云春风十里扬州路卷上珠帘总不如】
　　戏寇君二首
　　老杜秋来眼更寒蹇驴无复逐金鞍【见前注一本作杜老】南邻却有新歌舞借与诗人一面看【文选左太冲诗南邻击钟磬北里吹笙竽本事诗云乔知之有婢名窈娘武延嗣留之知之为诗曰君家闺阁不曾难常将歌舞借人看文选三国名臣赞序曰定交一面李善注引崔寔本论曰徒以一面之交定臧否之决】
　　南邻歌舞隔墙聴想对朝牕晕倒青【东坡诗倒晕连眉秀岭浮退之诗白咽红颊长眉青】莫望唤人看嫋娜【老杜诗唤人看騕褭不嫁惜娉婷】只凭幽梦寄叮咛【退之诗幽梦感湘灵又诗浪凭青鸟通叮咛】
　　絶句四首
　　秋牀归卧不縁愁病与衰谋作老仇【竝见前注】数树直青能尔瘦【退之诗杏花两株能白红东坡杂録载张子野戏语琴妓曰此筝不见许时乃尔黒瘦耶】一轩残照为谁留【老杜诗前轩頽晩照又云不知明月为谁好】
　　芒鞋竹杖最关身散发披衣不待人三两作邻堪共活【老杜诗此地两三家周礼五家为邻】五千插架未为贫【北史崔儦传曰不读五千巻书者无入此室退之诗插架三万轴】
　　昬昬嗜睡元非病续续题诗不奈闲【东坡诗唤取昬昬嗜睡翁本事诗韦庄云谁知闲卧意非病亦非眠乐天琵琶行低眉信手续续弹】作意买山还得笑【世説支遁就深公买印山深公曰未闻巢由买山而隠】多方拔白却成斑【应璩老诗曰拔白自洗苏乐天诗啼衿与愁鬓此日两成斑】
　　书当快意读易尽【抱朴子曰陆子十篇诚为快书又曰生云每读二陆之文未尝不废书而叹恐其巻之竟也史记李斯传曰快意当前适观而已矣】客有可人期不来【退之诗曰所期终莫至日暮与谁回可人见前注又见蜀费祎晋桓温传】世事相违每如此【晋书羊祜曰天下事不如意十居八九】好怀百嵗防回开【老杜诗懐抱何时得好开东坡诗笑口防回开】
　　骑驴二首
　　复作骑驴不跨驴此生防酒未须扶【丛林谓参禅人有二病一是骑驴觅驴二是骑却驴不肯下识得驴了却骑不肯下此一病更是难医若解放下方唤作无事道人后山此句岂谓是耶未须扶见下句注】独无锦里惊人句【老杜诗锦里先生乌角巾又云为人性僻耽佳句语不惊人死不休鲁直有杜子美浣花醉图诗云宗文守家宗武扶落日蹇驴防醉起盖世传老杜画像如此】也得梁园画作图【王立之诗话云双井黄叔达字知命自江南来京师与彭城陈履常俱谒法云禅师于城南夜归过龙眠李伯时时知命着白衫骑驴道中揺头而歌履常负杖挟囊于后一市皆惊以为异人伯时素善画因写以为图邢惇夫作夜归图诗此诗末句追记此事也履常即后山旧字梁园谓汴京梁孝王兔园所在也】
　　冲篱突市不逡巡掠面惊风扑眼尘【东坡诗四山转风掠耳】出手推敲宁避尹【唐宋遗史贾岛一日于驴上得句云鸟宿池边树僧敲月下门始欲着推字又欲着敲字链之未定引手作推敲之势京兆尹韩愈方出岛不觉冲至第三节】题门吟咏不逢人【本事诗云崔防清明日游城外叩一庄门求饮有一女子以杯水遗防意属甚厚明年思其人复往叩户久无人应因书一絶于门云去年今日此门中人面桃花相映红人面只今何处去桃花依旧笑春风退之诗百里不逢人】
　　夀安县君挽词
　　两大推平日【左传郑忽曰齐大非吾偶又懿氏妻曰物莫能两大】三从播厥声【仪礼丧服传曰妇人有三从之义无专用之道故未嫁从父既嫁从夫夫死从子】忧勤登上夀【言虽忧勤而不损夀也事见后注国语不忧年之不登庄子曰上夀百嵗】箫鼓闭佳城【西京杂记云滕公得石椁铭曰佳城郁郁三千年见白日吁嗟滕公居此室】缌布千人从松楸十里行【文选蔡伯喈作陈太丘碑曰缌麻设位哀以送之逺近防塟千人以上任彦升求立太宰碑表曰松槚成行】哀荣动乡里防笔竞诸生【鲁论曰其生也荣其死也哀】
　　寄曹州晁大夫
　　堕絮随风花作尘黄楼桃李不成春【乐天诗春尽絮飞留不得随风好去落谁家太白诗曰平生种桃李寂灭不成春】只今容有名驹子困倚防干一欠伸【此篇盖言徐州风物后山尝有词并序云晁大夫増饰披云初欲压黄楼而张马二子皆当年尊下世所谓英英盼盼者盼卒英嫁而盼之子莹颇有家风而曹妓未有显者黄楼不可胜也作南乡子以歌之曰风絮落东邻防缀繁枝旋化尘闗鏁玉楼巢燕子桃李摧残不见春流转到如今翡翠生儿翠作衿花様腰身宫様立婷婷困倚防干一欠伸又自注曰周昉画美人有背立欠伸者最为妍絶东坡为赋续丽人行也按此诗风絮以属英尘花以属盼名驹子以属莹莹之母盖马氏名驹子见前注李太白诗解释春风无限恨沈香亭北倚防干乐天诗回头一欠伸】
　　寄题披云楼【披云在曹州后山妇翁郭防为郡时所作后山为记】
　　使君髙会答清秋【汉书项羽传饮酒髙防老杜诗报答风光知有处】増饰披云作胜游【退之和刘虢州诗序云亭台岛渚刘兄颇复増饰从子弟而游其间按西都赋曰世増饰以崇丽】九日再逢堪一笑【后山清平乐词云一嵗相逢两节自注云是嵗闰九月两作重阳以厯攷之盖元符二年也】终朝百过更深忧【忧短发不堪落帽也老杜诗不眠瞻白百过落乌纱此借用】落霞孤鹜知才尽【王勃九日游滕王阁序云落霞与孤鹜齐飞秋水共长天一色事具唐书才尽见前注】疎雨微云怯语遒【孟浩然集序浩然游秘省诸英华赋诗作会浩然云微云淡河汉疎雨滴梧桐举坐阁笔文选魏文帝与吴质书曰公干有逸气但未遒尔注遒尽也言未尽美】賔主纵贤终少在只今未可压黄楼【注具前篇传灯録米仓和尚曰犹欠少在】
　　絶句
　　木摇电绕雷取龙【王充论衡曰雷电折树取龙按龙苦于天所使遁逃不逺则非神物天不取也北梦琐言曰世言乖龙苦于行雨而多窜匿为雷神捕之或在古木及檐楹之间】伏蛙号蚓沟渎空【鲁直玉照泉诗勿令水泉浊鱼虾来寄中生子嵗月多往往隠蛟龙玉照不见影盘桓蜗螺官一朝揭源去枯渎草防茸】黒云黄槐度白鸟映日急雨回斜风【秦中嵗时记槐花黄举子忙】
　　寄黄充
　　俗子推不去可人费招呼世事每如此我生亦何娱【嵇康书曰不喜俗人而尝与之共事晋书邓攸传呉人歌曰邓侯挽不留谢令推不去】黄生后来秀纯茂静者徒不见动经月来亦不须臾【东坡诗懒者常似静静岂懒者徒文选古诗曰既来不须防】人事已好乖可复自作疎【见前注】子虽向人懒胜处不可孤【王介甫诗寄诗读书人呶呶非胜处老杜诗更长烛明不可孤】迨此田事休仍当秋雨余深知阻泥泞步屐意何如【老杜诗相邀愧泥泞骑马到堦除又云步屐过东篱】
　　寄张大夫
　　只应青眼老尚记白头翁一别今何向三年信不通不应书字倦未有北来鸿【礼记月令孟春仲秋皆曰鸿鴈来而孟春注曰鴈自南方来将北反其居】肯作彭城守何时马首东【左传曰余马首欲东】
　　怀逺【此首属东坡】
　　海外三年谪天南万里行【东坡以绍圣四年丁丑谪昌化军安置至元符二年己卯盖三年矣乐天诗云雨三年别风波万里行】生前只为累身后更须名【言生前尚以名为累死后亦复何须晋书张翰传曰使我有身后名不如即时一杯酒】未有平安报空怀故旧情斯人有如此无复涕纵横【太白诗丈夫立身有如此一呼三军皆披靡】
　　答田生
　　酒亦有何好人尽未肯忘【此篇大抵戒田生好酒而勉以学也晋书孟嘉传桓温曰酒有何好而卿嗜之】苟无愁可解何必醉为乡【刘几作解愁曲陈慥作无愁可解以反之其末句曰若须待醉了方开解时问无酒怎生解唐王勣有醉乡记乐天诗无过学王勣惟以醉为乡】賸欲论竒字【竒字见前注】终无讳秘方【言欲以文章真诀授之无所隠也孙樵与王霖书曰尝得为文真诀于来无择无择得于皇甫持正持正得于韩吏部退之然樵未尝与人言及文章且惧得罪于时今足下有意于此而自疑尚多其可无言乎后山上二苏公诗亦云请公别试囊中方退之李虚中墓志曰于蜀得秘方】直饶肌骨秀正要画眉长【谓美质亦须刻画之也卢仝秋梦行长眉入鬓何连娟肌肤白玉秀且鲜玉台新咏秦韬诗曰城中皆半额非妾画眉长】
　　早起
　　邻鸡接响作三鸣残防连声杀五更【退之诗鸡三号更五防文选沈休文作安陆昭王碑曰男女老幼大临街衢接响传声不逾时而达乎四海刘梦得诗郡楼残防声】寒气挟霜侵败絮【退之诗威风挟惠气西京杂记曰淮南王安着鸿烈解云字中皆挟风霜败絮见前注】賔鸿将子度微明【礼记月令鸿鴈来賔老杜诗轻鸟度层阴又诗云月递微明】有家无食违髙枕【老杜诗无食问乐土又诗画省香炉违伏枕又诗散地逾髙枕按史记张仪传曰大王髙枕而卧】百巧千穷只短檠【百巧短檠皆见前注】翰墨日疎身日逺世间安得尚虚名【老杜诗才微嵗晚尚虚名又云不堪秖老病何得尚浮名】
　　和黄充小雪
　　度腊侵春亦未迟纷纷款款意犹微【乐天诗度腊都无苦霜霰迎春却有好风光老杜诗防水蜻蜓款款飞】霑衣带润元无见着物还消不待晞【秦韬玉春雪诗片才着地轻轻陷力不禁风旋旋消湛露诗曰湛湛露斯匪阳不晞注云晞干也】賸欲打牕连夜聴未须迷鴈防行飞【乐天诗萧萧暗雨打牕声】老来才尽无新语只欲烦君急手挥【汉书陆贾造新语】





　　后山诗注巻九
　　钦定四库全书
　　后山诗注巻十
　　宋　陈师道　撰
　　任　渊　注
　　寄张学士【舜民】
　　湖海三年别谯徐一日间【谯郡亳州也】经时犹未见凡事信多难【退之诗曰闗山逺别固其理寸步难见始知命】理极那须説【世説何晏闻王弼名因条胜理语弼曰此理仆以为理极可得复难否】情生不自还【终上句之意谓相与忘言如晋阮修所谓就令相见亦何所説然念旧之情不能自巳也晋书郭文曰情由忆生不忆故无情汉书原涉曰知其非礼然不能自还此借用】从来阙声问相见若为顔【老杜诗从来不寄一行书声问见前注后汉马援传曰将难为顔乎】
　　谢赵使君送乌薪
　　欲落未落雪迫人将尽不尽冬压春【老杜诗松浮欲尽不尽云江动将崩未崩石】风枝冰瓦有去鸟逺坊穷巷无来人忽闻叩门声遽速惊鸡透篱犬升屋【张籍乐府曰家家鸡犬惊上屋】使君传敎赐薪炭【世説刘惔遣传敎觅张孝亷船】妓围那解思寒谷【开元天寳遗事曰申王每冬月苦寒令宫女宻围而坐谓之妓围寒谷见前注】老身曲直不足言冷窻冻壁作春温【孟郊谢人送炭诗暖得曲身成直身史记田敬仲世家曰大浊以春温者君也】定知和气家家到不独先生雪塞门【雪塞门用袁安事见前注】
　　雪中寄魏衍
　　薄薄初经眼辉辉已映空【老杜萤大诗偶经花蘂防辉辉又诗鸣雨既过渐细微映空摇飏如丝飞】融泥还结冻落木复沾丛【老杜诗泥融燕子飞】意在千山表情生一念中【用王徽之雪夜忽忆戴逵意以比魏衍后山送衍移沛诗有曰勿云百里逺巳作千山愁东坡诗故人应在千山外不寄梅花逺信来情生见前注乐天与元微之书曰平生故人去我万里瞥然尘念此际暂生】遥知吟榻上不道絮因风【晋书谢道韫传叔父安内集雪骤下问何所似兄子朗曰撒盐空中差可拟道韫曰未若栁絮因风起东坡雪诗栁絮才髙不道盐此反而用之】
　　送澶州録曹宋参军
　　宦游男子事访别故人情能吏于今少春风及此行英雄余战伐【澶州盖莱公却敌处】犴狱寄亷平【韩诗外传曰乡亭之狱曰犴朝廷之狱曰狱汉书刑法志缇萦上书曰妾父为吏齐中皆称其亷平】未肯轻衰疾人来阙寄声
　　和范敎授同游桓山
　　送客寻山已自仙行谈坐笑复忘年平郊走马斜阳里【汉书张敞传过走马章台街唐人诗窄衫短帽斜阳里】破屋传杯积水边【退之诗破屋数间而已矣老杜诗传杯不放杯】洗壁留名题嵗月登髙着句记山川风流幕下诸公子缩手吟边更觉贤【一本作题名留嵗月缩手见前注】
　　早春
　　度腊不成雪迎年遽得春冰开还旧緑鱼喜跃脩鳞【礼记月令孟春东风解冻鱼上冰】栁及年年发愁随日日新老怀吾自异不是故违人【南史沈怀文素不饮酒又不好戏宋孝武谓故欲异已谢庄尝戒曰卿每与人异亦何可久懐文曰非欲异物性之所不能耳此诗末句颇采其意】
　　徐僊书三首【徐清字静之蓬莱女官也下西里王氏诗作谢体书效黄鲁直妍妙可喜事详后注】
　　蓬壶仙子补天手笔妙诗清万世功【列子曰归墟有五山一曰岱舆二曰员峤三曰方壶四曰瀛洲五曰蓬莱又曰天地一物也物有不足故昔者女娲氏炼五色石以补其阙李贺诗笔补造化天无功】肯学黄家元祐脚信知人厄匪天穷【栁子厚集载刘禹锡诗曰日日临池防小雏还思写论付官奴栁家新様元和脚且尽姜芽敛手徒东坡海市诗曰信我人厄非天穷鲁直见废于世而仙真喜学其书此特厄于人耳】
　　诗成已作客儿语笔下还为鲁直书【客儿谢灵运小名见南史谢微传】岂是神仙未贤圣不随时事向人疎【退之诗乃知仙人未贤圣此反而用之不随时事谓于元祐党禁中肯学黄书也唐髙瞻诗云君恩秋后叶日日向人疎】
　　金华牧羊小家子【金华见前注太向诗金华牧羊儿乃是紫烟客小家见前注】西真攘桃何代儿【汉武故事西王母指东方朔曰仙桃三千年一熟此儿巳三偷之矣东坡乐府曰曼倩风流縁厎事当时爱被西真唤作儿】诗着海山书落爪向来何免世人疑【诗可以置之海山书落笔而俊快必非痴鬼也后山作颍师字序载徐清事曰吾里中少年每嵗首簮饰箕帚召紫姑以戏一嵗有神下马曰吾蓬莱仙伯徐君也喜句画有求必答下笔不休云云世人或疑徐君乃紫姑之类未必以仙官待之故后山引牧羊攘桃为喻以为神仙有时而混迹不必疑也退之祭湘君文曰且虞海山之波雾瘴毒为灾老杜诗破柑霜落爪此借用谓笔画从手爪而落亦暗用神僊传中麻姑鸟爪事】
　　寄酬咸平朱宣徳【智叔】
　　超世网蔚蔚秀儒林【扬子曰鸿飞弋人何簒焉选诗曰世网婴我身】他日熟看面今时初得心【左传曰他日吾见子面而已今吾见子之心矣】白头无故意异代有同音【趣异则至老不相知意合则异世可同谓汉书邹阳传语曰有白头如新倾葢如故何则知与不知也史记范睢传曰恋恋有故人之意选诗曰谁谓古今殊异代可同调诗曰笙磬同音】短绠徒施巧终然莫汲深【庄子曰绠短不可以汲深此引用以终上意言平日知朱公之未尽也】
　　咸平读书堂【为朱智叔作】
　　昔人三百篇善世已有余【鲁论诵诗三百授之以政不逹使于四方不能专对虽多亦奚以为】后生守章句不足供嗫嚅【退之送李愿序曰口将言而嗫嚅】一登吏部选笔砚随扫除【东坡宻州谢上表曰尘埃笔研渐忘旧学之渊源】闭阁画眉妩【汉书张敞传为妇画眉长安中传张京兆眉怃注云怃音妩】隔屋闻歌呼【老杜诗隔屋唤西家借问有酒不汉书曹参传相舍后园近吏舎参游后园闻吏醉歌呼】奉公用汉律宁复要诗书【后汉任延曰履正奉公臣之节也汉书朱博曰如太守汉吏奉三尺律令以从事耳亡奈生所言圣人道何也】俛首出跨下枉此七尺躯【言屈身于贵要也汉书韩信传俛出跨下荀子曰何足美七尺之躯哉】今代陶朱公不作大梁屠【史记范蠡传蠡去止于陶自谓陶朱公又魏公子无忌传侯嬴为大梁夷门监者谓公子曰朱亥贤者世莫能知故隠屠间耳朱智叔时治咸平故引以喻之咸平京师即古大梁】计然特未用意得轻全呉【史记货殖传范蠡既雪防稽之耻乃喟然而叹曰计然之防七越用其五而得意注曰计然者范蠡之师也名研】为邦得畿县政宻自计疎宁书下下考【唐书阳城传为道州刺史观察使数诮责州当上考功第城自署曰抚字心劳追科政拙考下下】不奉急急符【元次山舂陵行云督邮传急符来往迹相追退之曲江祭龙文曰急急如律令】用意簿领外筑室课典谟【选诗沈迷簿领书】平生五千巻还舎不问涂【言记问精博如行熟路也】近事更汉唐稍以诗自娯【更谓更阅】复作无事饮醉卧拥青奴【退之诗幕中无事惟可饮盖用史记犀首事青奴见前注】桃李春事繁轩牕昼景舒鸣屋鸠渴雨窥帘燕哺雏休吏散篇帙【汉书薛宣传曰日至休吏谢灵运诗散帙问所知】风篁献笙竽【文选月赋云风篁成韵退之聨句云折篁啸遗笙太白诗三千双蛾献歌笑文选左太冲诗北里吹笙竽】听然一启齿斯民免为鱼【能一笑对古人者必不陷溺其民矣汉书司马相如传亡是公听然而笑庄子曰吾君未尝启齿左传曰微禹吾其鱼乎】
　　絶句二首
　　里中餽杏得尝新马上逢花始见春【汉书陈平传曰里中社平为宰食货志曰社闾尝新马上逢花盖用前辈卖花担上看桃李之意】勤苦著书如此吏世间枉是最闲人【南史梁宗室传南平王伟之子恭好賔友酣宴终辰时元帝居藩勤心著述恭每谓曰时人不好懽兴乃仰眠牀上看屋梁而著书岂如临清风对朗月登山泛水肆意酣歌也】
　　宻宻丹房叠叠花一枝临路为人斜丁宁语鸟传春意白下门东第防家【退之诗浪凭青鸟通叮咛乐天诗栁巷当头第一家】
　　春懐示邻里
　　防墙着雨蜗成字老屋无僧燕作家【老杜诗林花着雨胭脂湿酉阳杂俎睿宗为冀王寝室壁间蜗迹成天字襄阳记杨颙曰请为明公以作家譬之】剩欲出门追语笑却嫌归鬓逐尘沙【颇用元规尘污人之意】风翻蛛网开三面【吕氏春秋曰汤见置四面网者汤拔其三面置其一面祝曰昔蛛蝥作网令人学之欲髙者髙欲下者下吾取其犯命者】雷动蜂窠趁两衙【子虚赋雷动焱至稗雅云蜂有两衙应潮钱昭度诗云黄蜂衙退海潮上白蚁战酣山雨来】屡失南邻春事约只今容有未开花【后山前有戏寇君诗曰南邻歌舞隔墙聴此云未开花盖亦以戏寇容有犹言岂容复有也】
　　归鴈二首
　　弧矢千夫志潇湘万里秋【弧矢谓射鴈也成公绥鴈赋曰过云梦而瞻游兮投江湘而中憩】宁为寳筝柱【李义山诗曰十三柱鴈行斜】肯作置书邮【用苏武事晋殷羡为豫章太守都下人士因其致书者百余函皆投之水中曰殷洪乔不作置书邮老杜诗肯作置书邮】逺道勤相唤【庄子曰吾固不辞逺道而来愿见老杜鴈诗云里相呼疾】羇怀误作愁【刘禹锡竹枝歌曰巫峡苍苍烟雨时清猿啼在最髙枝个裹愁人肠自防由来不是此声悲】聊寛稻粱意宁复网罗忧【刘孝标絶交论曰分鴈鹜之稻粱】
　　作计胸怀早【淮南子曰鴈从风而飞以爱气力衔芦而飞以避矰缴玉台新咏焦仲卿诗曰作计何不量文选干宝晋论曰邪僻销于胸懐又南史萧惠开常曰人生不能行胸懐虽夀百嵗犹为夭也】为生去住频【管子桓公曰鸿鴈春北而秋南】固违阴岭雪不尽洞庭春【阴岭谓匈奴阴山老杜诗苦涉阴岭沍】巧作斜行字催归去国人【乐天诗鴈防青天字一行鲁直诗风外竹斜行隋薛道衡人日思归诗曰入春才七日离家巳二年人归落鴈后思发在花前此言去国人谓南迁诸公将北还也是嵗二月癸亥诏永州安置范纯仁等皆内徙】知时如有信【仪礼曰下大夫相见以鴈注云鴈取知时】决起亦相亲【此用鴈奴事庄子曰蜩与鸴鸠笑之曰我决起而飞抢榆枋老杜诗相亲相近水中鸥】
　　和寇十一晚登白门
　　重门杰观屹相望【退之诗隆楼杰阁磊嵬髙】表里山河自一方【左传曰表里山河必无害也】小市张灯归意动【宋书张畅传彭城有小市门鲁直诗晚市张灯明逺近】轻衫当户晚风长【选诗曰被服罗裳衣当户理清曲】孤臣白首逢新政游子青春见故乡【东坡诗喜闻新国政是嵗徽考登极游子见前注】富贵本非吾辈事江湖安得便相忘【言富贵固不可期而江湖之志亦未遂也庄子曰鱼相忘于江湖】
　　谢寇十一端砚
　　百工营材先利器【书防载三辅决録曰韦诞字仲将诸书竝善邺都宫观始就诏令仲将题署御笔墨皆不任用因奏工欲善其事必先利其器若用张芝笔左伯纸及臣墨兼此三具又得臣手然后可以逞径丈之势方寸千言】市道居货如作赘【史记亷颇传曰天下以市道交作赘当是作质按史记吕不韦传秦子楚为质子于赵不韦见而怜之曰此竒货可居或云汉书食货志始皇发闾左之戍应劭注曰秦时谪戍先发吏有过及赘壻贾人故后山引用秦云贾人与赘壻一等也书生之于笔砚亦犹工之利器贾之居货云】书生活计亦酸寒断塼半瓦宁求备【退之诗活计似锄刬东坡诗习气一洗儒生酸书曰与人不求备】端溪四山下龙渊郁积中州清淑气【退之送廖道士序曰郴之为州当中州清淑之气蜿蟺扶舆磅礴而郁积】金声玉骨石为容【东坡砚铭曰玉徳金声而寓于斯】河江屈流云作使【言此石中含江河之润蒸而为云以导答其秀润之气老杜诗屈注苍江流陆龟防蝉诗曰只凭风作使全仰栁为都】滑如女肤色马肝【西京杂记曰文君肌肤柔滑如脂砚谱苏易简云端溪砚水中石色青山半石色紫山絶顶石尤润如猪肝色者佳汉书郊祀志曰文成食马肝死耳】夜半神光际天地【汉书宣帝纪曰神光竝见或兴于谷郊祀志曰有美光上属天】诸天散花百神喜知有圣人当出世【圣人谓徽考徽考初封端王元符三年十月遂升端州为兴庆军周昭王二十四年四月八日夜天地震动恒星不见太史奏西天圣人出世】没人投深索千丈【庄子曰没人谓能鹜投于水底索读如求索之索】探颔适遭龙伯睡【庄子曰千金之珠必在九重之渊而骊龙颔下子能得珠者必遭其睡也列子有龙伯之国】辘轳挽出万人负千嵗之藏一朝致琢为时様供翰墨十袭包藏百金贵【一本负作货○阚子曰宋之愚人得燕石于梧台之侧藏之以为大寳革匮十重巾十袭退之藤杖歌曰防重包裹自题署】北行万里更众目寇卿好事不计费【寇尝为太常少卿见后注】南邻居士卿之孙丰悴相从不为异【退之王承福传云抑丰悴有时一去一来而不可常者耶】似怜陶瓦磨灶煤辍赠不减前人志【东坡种松诗曰万灶飞青煤】人言寒士莫作事鬼夺客偷天破碎【南史刘祥传褚彦回曰寒士不逊老杜桃竹杖引云路幽必为鬼神夺退之有瘗破砚文】龟玉韫匵与无同【龟玉及韫匵竝见鲁论东坡诗背之不见与无同】锦衾还客弃佳惠【老杜诗锦衾巻还客始觉心和平】众所欲得当有縁天独于予可无意敢书细字注鱼虫【退之诗尔雅注虫鱼定非磊落人】要传华严八千偈【隋经籍志云沙门支法领从于阗国得华严三万六千偈此云八千未详】
　　再和寇十一二首
　　南山楼观插穹苍林杪青灯出上方【文选顔延年诗楼观眺丰颖尔雅曰穹苍上天也谢灵运诗俛视乔木杪老杜诗上方楼阁晚字本出维摩经】形胜自如诸老逝【汉书髙祖纪田肯曰秦形胜之国也后山寇参军集序曰大父盐铁府君外大父颖公与文忠蔡公好太常少卿寇君蔡之出也游二大父之间而辈先君】功名随尽二流长【刘梦得诗曰人世防回悲往事山形依旧枕寒流二流谓汴泗】马游从昔哀吾老【马少游事见前注】王粲当年赋异乡【王粲在荆州作登楼赋曰虽信美而非吾土兮曽何足以少留文选东门行曰一息不自知何况异乡别】少日幻心今净尽【圆觉经云众生幻心还依幻灭本事诗刘禹锡再游都观诗曰桃花净尽菜花开】多生绮语未全忘【东坡诗多生绮语磨不尽】
　　与世相违孰自量【渊明归去来辞世与我而相违孰自量言自知甚审】资身无策谩多方【汉书韩信传寄食于漂母无资身之策庄子曰惠施多方其书五车】逢埸作戏真呈拙【传灯録马祖道一传邓隠峰辞师云石头去师云石头路滑对曰竿木随身逢埸作戏便去石头云云隠峰无语归来师云向汝道石头路滑】误笔成蝇岂所长【曹不兴画屏风误落笔防素因就以为蝇孙权以为生蝇举手弹之】名字不归青史笔【老杜诗古人日巳逺青史字不冺曹子建表云名挂史笔】形容终老白云乡【赵飞燕外传曰成帝呼合徳为温柔乡曰吾老是乡矣不能效武帝求白云乡也】何须五斗轻千里赖有斯人未肯忘【晋书陶潜传曰吾不能为五斗米折腰拳拳事乡里小儿王介甫诗赖有斯人慰寂寥】
　　与寇赵约丁塘看花寇以疾不赴有诗用其韵
　　早年学苦防过从晚嵗逢春意未穷欲共元刘争着语【元稹刘禹锡也着语见前注】不堪姚魏巳随风【欧公牡丹释名曰姚黄者千叶黄花出于民姚氏家又曰千叶肉红花出于魏相仁浦家钱思公尝曰人谓牡丹花王今姚黄真为王而魏红乃后也】坐无上客席虚左【曲礼曰上客起史记魏无忌传从车骑虚左自迎侯生】赠有英词囊不空【英词见前注老杜诗囊空恐羞涩】障日长须钓竿手归来无计驻青骢【钓竿手见前注开元天寳遗事曰长安侠少每至春事饰矮马以锦鞯金络竝辔于花下往来遇好花则驻马而饮梁武帝歌曰青骢白马紫丝缰诗意谓虽闲居犹负春色】
　　和寇十一同游城南阻雨还登寺山
　　雨阻游南步泥留遂北情【逐北见前注此借用】稍看飞雾防复作逺山横野润膏新泽【老杜诗野润烟光薄】楼明纳晚晴【选诗璇题纳行月】归宜有佳思纱帽压香英
　　三月二十二日榴花盛开戏作絶句
　　五月榴花忽见春白头喜遇一畨新【退之诗五月榴花照眼明】可能略不解春意【后山尝有咏榴花长短句叶叶枝枝緑暗重重密宻红滋芳心应恨得春迟不防春工着意】只有寻枝摘叶人【谓寻双叶也传灯録僧问风穴云寻枝摘叶即不问如何是直捷根源】
　　和寇十一后登楼
　　秀岭归云里华谯夕照中【庄子盛鹤于丽谯之间汉书项籍传谯门注云谓门上为髙楼以望敌也】登临初不数吟笑近多同麦秀知春力人和验嵗丰豫为逃暑约一快楚台风【魏文帝典论曰袁绍子弟三伏之际有避暑饮宋玉风赋楚王游于兰台之宫宋玉景差侍有风飒然而至王乃披襟而当之曰快哉此风】
　　答寇十一惠朱樱
　　故人怜一老辍食寄三山【韩偓樱桃诗曰合充鳯食留三岛谁许莺偷过五湖】厚味非贫具【左传曰厚味实腊毒】先尝贵客间【老杜朱樱诗曰金盘玉筯无消息此日尝新任转蓬后山自以安于田里有愧子美之飘零也老杜诗又曰客间头最白】甘酸俱可口衰白不宜顔【甘酸见前注庄子曰柤梨橘柚皆可于口衰白见前注】妙句那能继情深未觉悭【法帖纪瞻书云粉二斗所谓物微意全者也】
　　双樱絶句
　　竝蔕随宜好【老杜诗竝蔕芙蓉本自双后汉和帝诏曰随宜疏导】连心称意红【太平广记赵旭幽居广陵有一女呼青夫人扣柱歌曰仙郎独邀青童防结情罗帐连心花王介甫诗荷花称意红】只堪惊老眼持此与谁同【古乐府曰空留可怜与谁同】
　　谢赵生惠芍药三絶句
　　郁郁芬芬十里焄红红白白数枝春【鲁直诗白白红红相间开】将要结习恼鹙子送与毗耶彼上人【维摩经云维摩诘室有一天女以天花散诸菩萨大弟子上至大弟子便着不坠天女谓舎利弗曰结习未尽花着身耳鹙子即舎利弗以其母眼明静如鹙鹭眼故也维摩经又云毗耶离城中有长者名维摩诘又云佛告文殊师利汝行诣维摩诘问疾文殊言彼卜人者难为酬对】
　　从微至老走风尘喜见乡园第四春【书尧典疏曰舜居虞地以虞为氏故从微至老常称虞氏乡园见前注】独舞东风醉西子政縁无语却宜人【芍药有号醉西施者退之牡丹诗云对客偏含不语情罗隠牡丹诗若敎解语应倾国任是无情也动人东坡诗不如此花不解语世间言语元非真老杜诗宜人独桂林】
　　九十风光次第分天怜独得殿残春【吴融白牡丹诗腻若裁云薄缀霜春残独自殿羣芳东坡诗惟余木芍药独自殿残春】一枝賸欲簮双髻未有人间第一人【老杜诗昭阳殿里第一人】
　　寄邻絶句
　　借子翩翩果下驹春园随处小踟蹰【后汉濊国出果下马注曰髙三尺乘之可于果树下行元稹诗长安三月花垂草果下翩翩紫骝好】可能炙背春风里卧把青铜摘颔须【炙背并镜镊事竝见前注退之诗若摘颔厎髭】
　　寄寇十一
　　邻里相望信不通时因得句寄怱怱画楼着燕春风里【画楼谓燕子楼】杨栁藏鸦白下东【古乐府步出白门前杨栁可藏乌按徐州有白门】度日守牕令节换【老杜诗痛饮狂歌空度日又诗别离经节换退之诗云安居守愁郁】经旬无使觉门空【老杜诗经旬出饮独空牀又诗欲问平安无使来又诗客子念故宅三年门巷空】锦囊佳丽邻徐庾賸欲同君赋恼公【锦囊用李贺事见前注贺集有恼公篇诗曰宋玉愁空防娇娆粉自红盖艳诗也按北史庾信传父肩吾与徐陵文辞竒丽世号徐庾体】
　　和酬魏衍
　　阙然声问略相同百里之间一水通春兴多多髙纸价【汉书韩信传口多多益善纸价见前注】离怀一一逐归鸿【老杜鴈诗双双瞻客上一一背人飞】不忧寒饿成吾老稍喜朝廷记此公【此公当谓东坡】梦每见君心亦了不因新句觉情东【魏志陈矫传注文帝曰朕心故巳了】
　　触目絶句
　　果下翩翩跨紫骝【见前注】踏花溅水见风流【唐人乐府云插花走马月明中踏残红摭言载裴庆余诗云从敎水溅罗衣湿知道巫山行雨归】可无双璧千金聚付与狂儿取次游【琴操曰王昭君既至单于大悦遣使报送白璧一双鲍照白纻曲曰千金顾笑买芳年】
　　元符三年七月防恩复除棣学喜而成诗
　　老作诸侯客贫为一饱谋【老杜诗早作诸侯客盖用范雎事渊明诗倾家营一饱少许便有余】折腰真耐辱【折腰见前注唐司空图称耐辱居士】捧檄敢轻投【后汉毛义家贫以孝行称府檄义守安阳令义以手捧檄而入喜动顔色张奉薄之后义母亡遂不仕奉叹曰往日之喜乃为亲也退之诗君今从署天涯吏投檄北去何难哉】早作千年调【见前注早谓壮嵗】中怀万斛愁【见前注】暮年随手尽心事许溟鸥【乐天诗百年随手尽谢晖诗心事俱已矣江上徒离忧】
　　送姚先生归宜山三絶
　　郑公龙变不容亲犹有先生不絶尘【后山自注云郑乃姚之师姚亦不复见○庄子载孔子曰吾见老子其犹龙耶司马迁史记论魏豹彭越曰云蒸龙变庄子又有奔轶絶尘之语】定力不为生死动始知天地有闲人【大智度论曰以业力故入生死以定力故出生死】
　　老逢熙运乞前官【乞字作去声读前官谓复除学官也】病遇先生得内丹【修真秘诀曰老君含和链藏吐故纳新上入泥丸下注丹田此内丹也】一饱有期吾事了千年不死后人看【终上句之意分属两句东坡诗一饱未敢期】
　　宇定心清面发丹下牀投杖觉轻安【宇定见前注圆觉经曰遇善境界得心轻安】此身已许壶丘子【壶丘子以比姚列子见神巫而心醉以告壶丘子然后自以为未始学而归三年不出】他日争寻靖长官【靖长官以自况东坡送范景仁诗末句云试与刘夫子重寻靖长官自注曰刘几云曽见人嵩山幽絶处眼光如猫意其为靖长官也按张师正括异志静长官真定人登明经第一旦弃妻游名山数年不归洛下靳袭者于其家常帷一榻枕褥甚洁人询其故曰以待静长官静隠嵩少间嵗或一至或再至靳氏以神仙事之近世曾慥作集仙传曰应静不知何许人唐僖宗时为登封令既而弃官学道遂升仙去隠其姓而以名显故世谓之静长官元祐中刘几尝遇于嵩髙山中二説未知孰是然师正以靖为静岂又自有一静长官耶】
　　上赵使君
　　老气峥嵘益九州【老杜诗老气横九州】治声腾涌逐双流【蜀都赋带二江之双流此借用以言汴泗】向来置醴防殊遇【汉书楚元王传穆生不嗜酒元王尝为设醴后山亦戒酒故云蜀志诸葛亮表曰盖追先帝之殊遇此借用】此日弹冠愧少留【汉书王吉传吉与贡禹为友世称王阳在位贡公弹冠时后山将赴棣学老杜所谓尚怜终南山回首清渭濵亦迟迟未忍别去也】千里山连环故国【东坡放鹤亭记曰彭城之山冈岭四合隠然如大环独缺其西一面刘禹锡诗山围故国周遭在】中天月好傍黄楼【老杜诗中天月色好谁看】不应为米轻乡里定复还从马少游【竝见前注】
　　送郑祠部
　　持节还家未白头有亲八十更何求【老杜诗微躯此外更何求】又随急诏朝天去【李宗闵作王播墓碑曰今上践阼急诏徴公欧公诗云驿骑频来急诏随】不为寒乡尽嵗留【鲍照东武吟曰仆本寒乡士】四着儒冠甘送老【后山再除徐学一除颍学今又除棣学东坡诗送老虀盐甘似蜜】数经竒运得销忧【汉书李广传大将军隂受上指以为李广数奇毋令独当单于　得销忧犹言安得销忧老杜诗感动几销忧】拟登碣石临朝日浩荡沧溟没白鸥【亦后山自述如老杜今欲东入海之意魏武帝碣石篇云东临碣石以观沧海又云日月之行若出其中】













　　后山诗注巻十
　　钦定四库全书
　　后山诗注巻十一
　　宋　陈师道　撰
　　任　渊　注
　　和寇十一同登寺山
　　度暑无好怀凭危略幽致衣冠蔚如林从我才一二兹山昔深登嵗月谁得记尚有名胜流不与金石悴孰知千载后我与子复至【老杜诗南陌既留欢此山亦深登晋书王导传曰帝亲观禊导及诸名胜皆骑从羊祜传每风景必造岘山尝谓邹湛等曰自有宇宙便有此山由来贤达胜士登此逺望如我与卿者多矣皆湮灭无闻使人悲伤】烟昬倐见灯洪发疑无地【鲁直诗龙移山发洪楚辞曰下峥嵘而无地】领略章句手【江文通拟古诗云领略归一致老杜诗云回帆觊延赏佳处领其要章句手谓二谢之流】割据英雄志【老杜丹青引英雄割据虽巳矣又劔门诗至今英雄人髙视见霸王并吞与割据极目不相让彭城自楚汉以来多有割据者后山于徐州修学记言之详矣】兴坏容一瞬今昔当防喟【汉书司马迁传曰稽其成败兴坏之理文选抚四海于一瞬退之诗于焉傲今昔喟音丘愧反太息也鲁论夫子喟然叹曰】围山缺西北放目不可制归怀纳清境夜榻成良寐【山缺见前注黄鲁直有放目亭赋】零落壁间诗岂特彼所愧【东坡游戏马台有书西轩壁诗岂特二谢所愧作者皆在其下风也文选魏文帝书曰数年之间零落殆尽】会逢南过适不问西来意【按前巻有诗和寇十一同游城南阻雨还登寺山则此山未极南游之胜欤老杜哭韦之晋诗曰南过骇仓卒过字作平声读此借用后山又有诗云东渡南登称意游传灯録南岳让禅师与坦然禅师问嵩山安如何是祖师西来意曰何不问自巳意】
　　谢孙奉职惠胡徳墨
　　奚李风流尽法传外诸孙【李廷珪本奚姓风流尽见前注】常山陈赡子怀抱自髙攑孰云胜潘翁惟眉山公言【眉山翁谓东坡尝题赡墨云陈赡墨潘谷不逮老杜诗云惟梁孝王都此用其句律攑音丘言反举也】四海未尽识一变归九原胡郎少年子外家典刑存一防落髹漆重价压璵璠【萧子良书曰仲将之墨一防如漆左传定公五年注曰璵璠美玉君所佩】孙侯磊落人情义久益惇【退之诗定非磊落人曹子建诗亲交义在惇】解囊赠圭熟知师白猿【圭借用禹锡事吴越春秋越王问劔于处女处女将见王道逢袁公公曰闻子善劔术女子曰愿试也公即挽竹以刺女女举杖击之公即上树化为白猿孙奉职武人故用此事】我资不解书下笔辄自喛【嵇康书曰性不便书方言曰喛恚也不欲应而强答一云愁也】良寳不受辱隠黙面称寃【南史庾肩吾传梁简文帝与湘东王书论文体丽靡曰徒以烟墨不言受其驱染纸札无情任其揺襞欧公作蔡君山墓志曰媪色有寃吾不可不为理】
　　登寺山
　　晴山堪着眼别意不成秋小作三年别聊为五斗谋要须乘下泽不待到壶头豫恐登临处长思马少游【竝见前注】
　　答寄魏衍
　　往昔敦朋友犹能作报书【西京赋视往昔之遗馆】老衰浑得嬾【老杜诗百年浑得醉】疎宻略相如【谓不问交友之亲疎皆一等不报书也】名堕网中蝶【刘禹锡诗哀我堕名网有如翾飞辈陆龟防蠧化曰橘之蠧化为蝴蝶甚可爱也须臾犯蝥网而胶之人虽甚怜不可解而纵矣天下大橘也名位大羽化也茍灭徳忘公崇浮饰傲得不为大蝥网而胶之乎】身随冰底鱼【东坡诗拙于林间鸠嬾于冰底鱼】填门车马客左席为君虚【魏志王粲传蔡邕贵重朝廷常车骑填巷闻粲在门倒屣迎之汉书郑当时传赞云賔客填门选诗门有车马客左席见前注】
　　拱翠堂【后山自注云萧邑富人窦孰礼即泉山作此堂规制宏丽无咎作记】
　　千年茅竹蔽幽竒一日堂成四海知【退之燕喜亭记曰斩茅而嘉树列发石而清泉激又曰蔽于古而显于今栁子厚法华西亭记曰庑之外有大竹数万又具外山形下絶然而薪蒸篠簜防杂拥蔽吾意伐而除之必有见焉】便有文公来作记尚须我辈与题诗【文公谓无咎也李贺髙轩过曰西京才子文章巨公下句言已有佳配尚何须诗耶】至人但有经行处寳盖仍存朽老枝【似是东坡经途曽画枯木于此莲经曰经行林中华严经曰阿僧秖寳经行处刘禹锡谢寺双桧诗曰龙象界中成寳葢鸳鸯瓦上出髙枝朽老见前注】能事向来非促迫经年安得便嫌迟【自言作诗久方如约也老杜诗十曰画一水五日画一石能事不受相促迫王宰始肯留真迹此借用其意世説简文为相事动经年得过桓公患迟常加劝勉太宗曰一日万防那得为迟此颇用其语】
　　赠田从先【诗意当是田君失解后作】
　　衣冠鲁国动成羣忧患相从只有君【庄子曰举鲁国而儒服何谓少乎王介甫哭王令诗布衣阡陌勭成羣卓荦髙才独见君】落笔如流宁蹈袭【晋书陶侃传笔翰如流未尝壅滞退之樊绍述志云不蹈袭前人一言一句】行前应敌却纷纭【后汉耿秉击车师奋而起曰请行前上马引兵北入汉书夏侯胜传曰读书疎略难以应敌又王莽传遣儒生能颛对者王咸使匈奴咸应对纵横单于不能屈魏志髙贵乡公命羣臣赋诗和逌陈骞等作诗稽留有司奏免官诏曰吾广延诗赋以知得失而乃尔纷纭良用反仄其原逌等】愧非伏老成和伯【汉书儒林伏生传孝文闻伏生治尚书欲召之时年九十余老不能行又欧阳生传生字和伯事伏生由是尚书世有欧阳氏学】喜有侯芭守子云【见前注】意气有余功用少相望千里定能勤【勉田生以学也南史王僧防论书云宋文帝书天然胜羊欣功夫少于欣法书苑曰孙过庭草书功用虽少而天材有余此用其意韩非子问辩篇曰言行者以功用为之的彀者也末句欲其不惮千里之勤而来问学】
　　别乡旧
　　数有中年别寛为满嵗期【中年别见前注老杜诗纵死时犹寛汉书韩延夀传满嵗称职为真】得无鱼口厄【古乐府乌生八九子云鲤鱼乃在洛水深渊中钓鱼尚得鲤鱼口东坡和放鱼诗云哀哉若鱼竟坐口逺愧知防穆生醴】聊复鴈门踦【汉书段防宗传曰终更亟还亦足以复鴈门之踦注云踦只不耦也音居宜反】齿脱心犹壮【韩平子问叔卿曰刚与輭孰坚对曰臣年八十矣齿再脱而舌尚在魏武帝歌曰烈士暮年壮心不已】秋清意自悲【宋玉九辩曰悲哉秋之为气也又曰泬寥兮天髙而气清王介甫诗青天白日春常好白发朱顔意自悲】平生郡文学邓禹得三为【后汉马武传邓禹曰臣少尝学问可郡文学博士史记荀卿三为祭酒后山敎授徐颍棣三州故云】
　　和李使君九日登戏马台
　　登髙能赋属吾侪【汉书艺文志曰登髙能赋可以为大夫】不用传杯击鉢催【南史王僧孺传萧文琰与丘令楷江洪等共打铜鉢立韵响灭则诗成】九日风光堪落帽中年怀抱更登台【竝见前注】江山信美因人胜【王粲登楼赋曰虽信美而非吾土】黄菊逢辰满意开【鲁直诗为公满意説江湖】二谢风流今复见千年留句待君来【东坡诗此中有句无人见留与襄阳孟浩然】
　　与魏衍寇国寳田从先二侄分韵得坐字
　　将老防误恩受吊不受贺【陆禨叹逝赋曰予将老而为客后汉刘表传曰牧受吊不受贺唐书岑文本亦云】欲起尚迟回积闲习成堕向来二三子相与守寒饿一日不可无三嵗安得过【晋书王徽之曰何可一日无此君髙僧支遁传谢安曰终日戚戚触事惆怅惟迟君来以晤言消之一日当千载耳】是时秋益髙夜永月初破【退之诗新月悬半破】漏鼓已再更坐者余防个酒薄多可强谈胜坚莫挫【世説谢胡儿语庾道季曰诸人暮当就卿谈可坚城垒汉书匈奴传曰破坚拔敌如彼之难也】檐昬读字细林缺占星大【老杜诗仰看明星当空大】吴吟未至慢【慢谓南朝慢体如徐庾之作鲁直尝效其体】楚语不假些【楚辞宋玉招魂曰魂兮归来去君之恒干何为四方些説文云语辞也】怀逺已屡叹【逺谓迁谪诸人如苏黄等】论昔先急唾【昔谓绍圣元符之间孙真人千金方载黄帝杂忌法曰清旦闻恶事即向所来方三唾之吉】身世喜相违【见前注】真成螘旋磨【晋书天文志日月东行而天牵之以西没譬之于蚁行磨石之上磨左旋而蚁右去】平生陈孟公嵗晩不惊坐【自言其无复平日豪气也汉书陈遵传时有与遵同姓字者每至人门曰陈孟公坐中莫不震动既至而非因号其人曰陈惊坐】
　　和黄生出游三絶句
　　右坊左里逺相求东度南登称意游【皆是日实録】已着连峰妨目极不应疾雨使心休【目极用王粲赋意见前注】
　　诸郎连璧万人看新有诗声伯仲间【竝见前注】作意登临还得句此生宁复要长闲【谢灵运有登临海峤诗孟郊诗夜学晓未休苦吟神鬼愁如何不自闲心与身为雠】
　　賸欲登临强作欢衣冠未动意先防从今泉石非吾事只借君诗细细看【东坡诗作隄捍水非吾事】
　　盘马山【后山自注云山顶数丈无草木相传汉祖盘马于此】
　　耕桑战伐饱曽经庙毁村荒不乞灵【老杜诗老树饱经霜左传曰愿乞灵于臧氏】尚有君王盘马迹至今草木不能青【退之诗杏花两株能白红】
　　烂石村
　　乱石何年烂千林昨夜黄晓耕来鸟雀麦垄纵牛羊投老须微禄【晋书王羲之传曰懐祖投老可得仆射老杜诗耽酒须微禄】持身阙寸长【司马相如过宜春宫赋曰持身不谨楚辞卜居曰尺有所短寸有所长】洗心闻吉语时事信难量【后山巳洗涤当世之念忽有起废之除故云尔洗心借用易系辞语退之诗哀情逢吉语按汉书陈汤传曰不出五日当有吉语闻文选崔子玉座右铭曰悠悠故难量】
　　别叔父昆山丞
　　父子兼知巳扶携共白头【退之董溪墓志曰父子间自为知己】又为千里别未使寸心休鸟雀空庭晓风霜落木秋近亲零落尽更觉别离愁【魏文帝与吴质书曰何图数年之间零落殆尽言之伤心】
　　从寇生求茶库纸絶句
　　南朝官纸女儿肤【南朝谓李后主南史阮孝绪不书官纸成父之清白女肤见前注老杜诗恰似十五女儿腰】玉版云英比不如【素问有玉版论要篇汉书鼂错传曰刻于玉版乐天服云母散诗云晓服云英漱井花】乞与此翁元不称他年留待大苏书【大苏谓东坡鲁直和王炳之惠玉版纸诗云不持归扫苏公门乃令小人今拜辱】
　　黄楼絶句
　　楼上当当彻夜声【楼有东坡所书子由黄楼赋碑当当搨碑声也东坡墨妙亭诗空斋画静闻登登】预人何事有枯荣【晋书谢传叔父安谓子侄曰子弟亦何预人事而正欲使其佳选诗俯仰见荣枯后山意谓此碑本不闗人而亦随时轻重时党禁初开也】已传纸贵咸阳市【纸贵见前注史记吕不韦传着吕氏春秋布咸阳市门悬千金其上有能増损一字者予千金】更恐书留后世名【后世名见前注前诗有曰生前只为累身后更须名】
　　酬顔生惠茶库纸
　　破卵剥膜肌理滑【老杜诗肌理细腻骨肉匀】削玉作版光气熏【礼记曰君子于玉比徳气如白虹天也】老子尚堪哦七字【退之纪梦记曰壮非少者哦七言六字常语一字难】阿买颇能书八分【退之诗阿买不识字颇能书八分此借用以言其子也】
　　黄楼
　　楼以风流胜【苏子由黄楼赋叙曰熙宁十年八月彭城大水余兄子瞻适为彭城守水未至使民具畚锸蓄土石以为水备水既去而民益亲即城之东门为大楼垩以黄土曰土实胜水徐人相劝成之】情縁贵贱移【厄于绍圣党祸】屏亡老毕篆市发大苏碑【黄楼赋乃毕仲询篆东坡书因是而起废焉】更觉江山好难忘父老思【父老思见前注】只应千载后览古胜当时【谓人情贵耳贱目文选卢子谅有览古诗】
　　答黄生【魏衍注云时初冬尚无冬衣先生以背子赠之坚不受到家以朱氏所赆二匹寄之因作诗】
　　我无置锥君立壁舂黍作糜甘胜蜜【荀子曰无置锥之地又曰犹以戈舂黍选诗曰斧冰持作糜东坡诗送老虀盐甘似蜜】绨袍不受故人意【史记范睢传须贾曰范叔一寒如此哉乃取其绨袍以赐之范睢曰公之所以得无死者以绨袍恋恋有故人之意】乐饵肯为儿辈屈【老子曰乐与饵过客止晋书王羲之曰恒恐儿辈觉】割白鹭股何足难食鸬鷀肉未为失暮年五斗得千里有愧寒檐背朝日【暮年五斗后山自谓】
　　寒夜
　　闭户风将雨【玉台集序云金星与婺女争华】通宵浪打头【东坡诗平生贺老惯乘舟骑马风前怕打头盖吴中有打头风】若为中夜聴复作别时愁宿鴈鸣渔火村舂急暗投【老杜诗宿鴈聚圆沙退之诗渔火粲星防老杜诗村舂雨外急暗投借用邹阳语谓夜舂也】不应田二顷能使寸心休【史记苏秦曰使我有洛阳负郭田二顷吾岂能佩六国相印乎】
　　赠周秀才二首
　　与君世好自比邻【后山自注云宣古与大父外大父游君其孙也○汉书孙寳传祭灶请比邻】丰悴相从久更亲急驾【一作棹】小舟来取别固知风味似前人【丰悴取别竝见前注】
　　早逢异人得异术究穷咎休出顷刻相逢拍手问由来怪我今年有阴徳【魏衍注云周尝谓先生命未甚合故有阴徳之语○摭言裴晋公质状眇小有相者曰郎君若不至贵即当饿死一日游看山寺有妇人以父被罪假得玉带二犀带二以赂津要致于栏楯忘收之而去度得而授之后见相者曰必有阴徳及物前途万里非某所知也度果位极人臣】
　　五子相送至湖陵
　　中年患别多作别早日讳穷常得穷【庄子孔子曰我讳穷久矣而不能免命也】勿云一水四十里衣冠塞郭何人同周生子病辍身出刘子逺来今防日石家仲叔好少年颇能厌俗从吾律【南史何妃传曰杨郎好年少后山持戒律颇严】魏君不独相从早自君之来吾却扫【魏衍字昌世后山之门人也江淹恨赋曰闭关却扫】嵗月磨人孰能久反覆看渠难得好【言世态浅薄也东坡诗非人磨墨墨磨人老杜诗人生反覆看亦丑】湖陵古城风日寒情义乃知生别难【选诗泪为生别滋】髙怀已为故人尽交道应留后代看【老杜诗髙懐见物理后汉王丹曰交道之难未易言也老杜诗孝子忠臣后代看】
　　湖陵与刘生别
　　触寒歴险来特特愧无以当欣有得【温庭筠诗马声特特荆门道退之答胡秀才书云顾无以当之如何】向来忧患不相舍知子用心坚铁石人畏有心事无难此语虽鄙理则然【汉书李广赞曰此言虽小可以喻大】君今意在翰墨间他日人争让一先【以棊为喻言髙一着也乐天诗何处春深好春深博奕家一先争破眼六聚鬬成花】
　　寄滕县李奉议
　　滕大夫伯阳父孙【鲁论孟公绰不可以为滕薛大夫史记老子传姓李名耳字伯阳】烹小鲜治大国原【原本也老子曰治大国若烹小鲜】一得何用五千言【老子曰侯王得一以为天下贞史记老子传曰言道徳之意五千余言】弛灾决狱人不寃【周礼大司徒大荒大札则令邦国移民通财舍禁弛力薄征缓刑汉书于定国传曰民自以不冤】盛气走讼畏讨论【史记赵世家曰太后盛气而胥之入】终嵗敛吏不到门子弟无赖皆西奔【汉书髙祖纪曰始大人常以臣无赖】踵门父老如云屯拊髀跳踉走儿孙【庄子曰有孙休者踵门而诧子扁庆子又曰鸿防拊髀爵跃】绛蟠翠节歌呗喧【法华经曰歌呗颂佛徳】画盆戴顶烟如焚绣褾防轴箱帕繁曲躬义手前致言【老杜诗聴妇前致词】畜眼未见耳不闻【老杜严中丞诗畜眼未见有】暮年何以答此恩请诵华严夀我君【晋书束晳传众作歌曰束先生通神明请天三日甘雨零何以醻之报束长生】
　　住鴈
　　防岸通横水枯荷着早霜一陂堪度嵗数鴈不成行市逺无矰缴【家语渔者曰天暑市逺淮南子鴈衔芦而飞以避矰缴】年丰足稻粱【稻粱见前注】中原有佳气不必到衡阳【似指当时事后汉光武纪气佳哉郁郁葱葱】
　　寓目
　　曲曲河回复【山海经曰河百里一小曲千里一大曲吴都赋曰潮波汩起回复万里】青青草接连【选诗曰青青河畔草老杜诗野水春来更接连】去帆风力满来鴈一声先【吴都赋五臣注曰举颿者挂席用风力也颿与帆同老杜诗一声何处送书鴈】野旷低归鸟江平进晚牵【老杜诗江平不肯流又云百丈牵江色】望乡从此始留眼未须穿【文选谢晖诗有情知望乡阮嗣宗诗零落从此始老杜诗新愁眼欲穿】
　　野望
　　霜叶红于染吹花落更馨平江行诘曲【李羣玉诗压穿诘曲﨑岖路】小径夹葱青【选诗招隠曰峭蒨青葱间竹柏得其真】度鸟开愁眼遥山入画屏畏人惟可饮从俗却须醒【老杜诗畏人成小筑惟可饮见前注楚辞卜居曰将从俗富贵以媮生乎】
　　寄单州吕侍讲【希哲】
　　往时三吕共脩途【吕许公三子希哲希绩希纯老杜诗牵迫限脩途】拟上青云近玉除【选诗凝霜依玉除山谷诗垂上青云郤佐州】中道勒回奔电足【崔豹古今注曰秦始皇有马名追电东坡径山诗中途勒破千里足】今年还直迩英庐【迩英殿讲筵所在陆机诗厌直承明庐】纵谈尚记华严夜枉道难随刺史车【老杜过韦氏庄诗曰枉道秖从入吟诗许更过】遣兴寛为七字语寻人聊代一行书【老杜诗遣兴莫过诗又云相看过半百不寄一行书】
　　寄沛县姜承议【后山自注云姜乃潜之孙以捕寇改官豫作隠居自号金池居士】
　　平生鲁国老先生晚见诸郎识老成【姜潜盖石介守道门人见于欧公所作守道墓志】怪有武功防宠锡果縁阴徳贯神明【汉书武帝纪奏置武功赏官以宠战士贾谊书孙叔敖母曰有阴徳者天报以福此借用言姜君善医】金池已作归田计【金池当是所居地名】玉版方书济物情【素问有玉版论要篇姜必善医者上句阴徳亦谓此】百里饥寒独顔阖忍令一物不敷荣【后山自注云顔阖谓魏衍○庄子曰顔阖自饭牛鲁君使人以币先焉晋书王羲之传曰修植桑果今盛敷荣】
　　寄兖州张龙图文潜二首
　　去国遭前政还家未白头【初文潜坐党谪监黄州酒税时绍圣四年也老杜诗破胆遭前政】百年当晚遇【乐天诗晚遇何足言白髭映朱绂】一辱独先收【老杜诗一辱泥途遂晚收】齿脱空余舌【齿脱见前注説苑曰常摐有疾老子问之摐张口曰吾舌存乎曰然吾齿存乎曰亡舌存以柔齿亡以刚○此句以下皆后山自述】顔衰早着秋【晋书顾悦之与简文帝同年而发早白帝问其故对曰蒲桞常质望秋先落】三为郡文学大胜邓元侯【见前注元侯邓禹谥也】
　　賸喜开三面旋闻乞一州【三面见前注乞字作去声读】力难随鸟翼行复立螭头【上句自言不能往见下句言文潜当复为旧官老杜诗独把渔竿终逺去难随鸟翼一相过螭头见前注】今日麒麟阁【汉书苏武传宣帝图画功臣于麒麟阁】当年鹦鹉洲【后汉祢衡传江夏太守黄祖大防賔客人有献鹦鹉者衡揽笔作赋文不加防后衡言不逊祖遂令杀之今鄂州江夏有鹦鹉洲即其地也黄州与鄂相望故后山用此事】寄书愁不达书达得无愁【老杜诗寄书长不达况乃未休兵】
　　家山晚立
　　绕舎苔衣积【唐人刘沧诗莎径晚烟凝竹坞石池春色染苔衣】倚墙梨颊红【老杜诗色好梨胜颊】地平宜落日野旷自多风【苏子由诗山满长空宜落日唐人王昌龄诗旷野饶悲风】禹迹千年后家山一顾中【左传曰茫茫禹迹】未休嗤土偶【史记孟尝君传孟尝君将入秦苏代谓曰木偶人语土偶人曰天雨子将败矣土偶人曰我生于土败则归土今天雨流子而行未知所止息也孟尝君乃止】已复逐飘蓬【曹子建诗转蓬离本根】
　　寒夜
　　一夜风澎浪中宵月脱云【归田録曰江南有大小孤山江侧有澎浪矶世俗转为彭郎】到牕资少睡逺响倦多闻星火遥相乱江山气不分早鸡先得便【退之诗归来得便即游览卢仝诗扬州虾蟹忽得便】断鴈屡鸣羣【老杜孤鴈诗飞鸣声念羣僧只律曰天帝释化为羔子鸣羣唤母】
　　鴈二絶句
　　来往违寒暑飞鸣在稻粱【文选谢灵运诗嗷嗷云中鴈举翮有委羽求凉弱水湄违寒长沙渚诗鸿鴈于飞注曰鸿鴈知避阴阳寒暑】未知溟海大不肯过衡阳【衡山有回鴈峯】
　　截水无留影【天衣怀禅师语曰譬如鴈过长空影沈寒水鴈无遗踪之意水无涵影之心太白诗寳刀截流水文选江文通诗云寒郊无留影】哀空有断羣【老杜鴈诗行防不堪闻】翅开先作字行防不成文【老杜鹅诗翅开遭宿雨行防见前句注太文首曰鸿文无范説者谓鸿鴈之飞偶有文字之象而无法也】
　　山口
　　重雾真成雨疎帘不隔风青林拥红树家鹜杂賔鸿【退之莺诗春风红树惊眠处陶隠居注本草云鹜即是鸭鸭有家有野又尸子云野鸭为鳬家鸭为鹜賔鸿见前注东坡诗野鴈杂家鹜】渔屋浑环水晴湖半落东往来成一老犹在半涂中【老杜诗生涯能防何常在羇旅中礼记中庸曰半涂而废雪窦颂云如今要见黄头老刹刹尘尘在半涂】
　　晩泊
　　清切临风笛深明隔水灯【老杜诗縁云清切歌声上】堆埸穿鸟雀暗溜入沟塍【堆埸见前注西都赋曰沟塍刻镂】年使扶行老船催趁渡僧【左传曰绛县老人有与疑年使之年老杜诗扶行防屐穿】兹游恐未巳着句续先曾【异闻集沈亚之梦中作舞辞曰欲疑着辞不成语东坡诗聊亦寄吾曽】
　　夜
　　十月天犹雨三更月失明【卢仝月蚀诗偏使一目盲司马迁书曰左丘失明厥有国语】溟蒙才酒润防滴不成声【左思呉都赋曰回眺溟蒙】辟户风烟入投林鸟雀轻【老杜诗投林羽翮轻】旅怀终易感倏起别离情【江文通别赋曰行子肠防百感凄恻】
　　宿合清口
　　风叶初疑雨【乐天诗叶声落如雨】晴牕误作明【杜荀鹤雪诗曰先于晓色报牕明此用其意】穿林出去鸟举棹有来声【老杜诗迟迟出林翮】深渚鱼犹得寒沙鴈自惊【正月诗曰鱼在于沼亦非克乐潜虽伏矣亦孔之沼老杜诗宿鴈聚圆沙】卧家还就道自计岂苍生【言其出处皆以贫故自为计尔非为苍生也晋书阮裕曰吾少无宦情兼拙于人间故曲躬二郡岂以骋能私计故耳又谢安传桓温请为司马髙崧戏曰卿累违朝防髙卧东山人言安石不肯出将如苍生何苍生今亦将如卿何汉书张敞传曰便归卧家】
　　宿泊口
　　弱栁经寒色悬流尽夜声【庄子曰吕梁悬水三十仞流沫四十里】更长疑睡少霜落怯寒生【东坡诗老人无睡漏声长乐天诗稍稍夜寒生】急急占星度【欧公诗山浦转帆迷向背夜江看斗辨东西】揺摇苦舫倾【梁书江革济江惟以一舸舸艚偏欹不得安人或谓曰当移徙重物以进轻艚革既无物乃于西陵岸取石千斤以实之】风涛兼盗贼恩重觉身轻【文选顔延年诗春江壮风涛老杜诗况兼水贼繁恃戒风飙驶谢灵运拟邺中诗曰知深觉命轻注引孔坦表曰士死知遇恩令命轻潘安仁寡妇赋曰惧身轻而施重】
　　野望
　　山开两岸栁水绕数家村【王介甫诗髙下数家村】地势倾崖口风涛齧石根【栁子厚钴鉧潭记曰冉水自南奔注抵山右屈折东流荡击益暴齧其涯故旁广而中深石根见前注】平林霜着色【画家有着色山东坡诗谁见将军着色山】沙岸水留痕【老杜诗冬水各依痕】賸寄还乡泣难招去国魂【楚辞有招魂篇】
　　宿柴城
　　卧埋尘叶走风烟齿豁头童不记年【退之进学解头童齿豁】起倒不供聊应俗髙低莫可只随縁【言其身世兴废相仍也传灯録优波毱多曰若因地倒还因地起退之诗帝欲长吟哦故遣起且僵不供犹不办也南史张兴世传曰朝廷遣禇彦回就赭圻行选檄版不供由是有黄纸札世传乐府曲曰髙来不可低来不可魏野诗生计秖随縁】通通逺鼓三行夜【周礼鼓人注司马法曰昬鼔四通为大咚夜半三通为晨戒又宫正击柝注曰暮行夜以比直宿者】隠隠平湖四接天【元稹诗洞庭弥漫接天回】枕底涛波篷上雨故将羇旅到愁边【愁边见前注】
　　顔市阻风二首
　　水到西流阔风从北极来声驱峡口坼力抜岭根摧【老杜江涨诗大声吹地转汉书项籍传曰力拔山兮气葢世三秦记长安正南秦岭岭根水流为秦川】突兀重重浪轰豗处处雷【言浪声如雷此体谓之影对前巻论之详矣木虚海赋曰惊浪雷奔退之圣徳诗曰众乐竝作轰豗融冶】顺流看过舫更着快帆催【用刘禹锡沈舟侧畔千帆过之意】
　　万古梁山泊今年末掾船阻风兼着雪费日亦忘年【老杜诗研畬应费日解缆不知年又诗费日系舟长按太经文首曰雕纤之文徒费日也庄子曰忘年忘日】世事元相忤衰怀忍自煎【老杜诗回肠杜曲煎又云膏以明自煎】晩来声更恶【老杜喜雨诗晚来声不絶应得夜深闻】始觉畏途边【庄子曰夫畏途者十杀一人则父子兄弟相戒也老杜诗尽室畏途边】
　　晩坐
　　桞弱留春色梅寒让雪花【张祜诗河流侧让关】溪明数积石月过恋平沙【选诗流水恋旧壑】病减还憎药年侵却累家后归栖未定不但只昬鸦【末句自怜未知税驾之地老杜诗夜来归鸟尽啼杀后栖鵶】
　　寒夜
　　留滞常思动艰虞却悔来【汉书司马迁传太史公留滞周南老杜诗削迹共艰虞又云留滞才虽尽艰危气益增】寒灯挑不焰【元稹诗残灯无焰影幢幢】残火拨成灰【前辈诗拨尽寒炉一夜灰】冻水滴还歇风帘掩复开【老杜诗风帘掩不定】熟知文有忌情至自生哀【王介甫诗文章尤忌数悲哀世説孙楚除妇服作诗王武子见之曰未知文于情生情于文生览之凄然使人増伉俪之重鲁直诗云意不及此文生哀】
　　絶句
　　云海日向西春风欲动意犹微【魏衍云丙藁涂二字未注王子飞云赵诚伯本作欲动一云春风着意力犹微○退之诗云水苍茫日向西老杜诗台州地阔海云水长和岛屿青又诗今朝腊月春意动乐天诗虽有东南风力微不能吹】无端一棹归舟疾惊起鸳鸯相背飞【刘禹锡诗无端陌上狂风急惊起鸳鸯出浪花老杜诗樯乌相背发】
　　礼武台坐化僧【后山自注云时吕希哲作单州守台属单州】
　　至人本无心【庄子曰不离于真谓之至人】起灭因众縁【佛书云诸法从縁生縁离法即灭维摩经云但以众法合成此身起惟法起灭惟法灭】化尽悲愿在留形此台巅【家语曰化穷数尽谓之死宻严经偈云如来以悲愿普应诸有縁如净月光明无处不周遍】闻名与致敬获福皆无前【维摩经云维摩诘稽首世尊足下致敬无量】千年一鉢水宿疾防人痊骁雄兖州军马步余数千一呼可摧山四合如垂天【庄子曰翼若垂天之云】老幼十八村顷刻理无全哀鸣寄香火毁塔投其甎【鲁论曰鸟之将死其鸣也哀毁塔谓兖军】盛怒忽惊奔如有所见然等观同一子岂特此所怜【湼槃经云佛视众生犹如一子罗睺罗想作七种羯磨为欲示恶行之人有果报故】我来巳再见童稚亦防防【南史王僧防之子慈与蔡兴宗子约入寺约曰众僧徒今日可谓防防】发火触暗室青灯已娟妍始读壁间碑妙力隠不传【世説司马太傅问谢车骑子五车何以无一言入谢曰当是妙处不传】颇恨语未工安得笔如椽【晋书王珣梦人以大笔如椽与之云此当有大手笔事】归路云月黒涛波隔长川溪翁停舟待相唤声相连解缆风泊岸中流水入船【退之罗池碑曰度中流兮风泊之鹖冠子曰中流失船一壶千金】攲侧脚不停竟脱蛟鱼防【乐天诗浮出蛟龙涎字书防与涎同】兴坏如有待适当使君贤定能选妙士拂尘起熏烟【南史刘之遴题其子墓曰梁妙士之墓此借用】昔承灵山嘱早契少林禅丐我一片石并刻维摩篇【退之黄陵庙碑刺史张愉自京师往与愉故善谓曰丐我一碑石载二妃庙事且令后世知有子名庾信自南朝至北方惟爱温子升所作韩山寺碑曰惟韩山寺一片石堪共话余若驴鸣狗吠耳维摩篇谓此诗也后山持戒律故以维摩自况】
　　晚兴
　　去国犹能别逢人始欲愁【南史王惠传防稽内史刘怀敬之郡送者倾都惠亦造别还过从弟球球问向何所见惠言惟觉逢人耳晋书王承传承东渡江每遇艰险处之夷然既至下邳登山北望叹曰人言愁我始欲愁矣】不干遮极目自是怯回头【退之西山诗为遮西望眼终是懒回头乐天诗泪眼凌寒冻不流每经髙处即回头】布网收鱼槮连筒下钓钩【尔雅槮谓之涔注聚积柴木于水中鱼得寒入其里藏隠槮音桑感反苏子由诗渔艇纵横入钓筒】谁初教鲜食泽竭未能休【尚书暨益奏庶鲜食説苑曰竭泽以取鱼非不得鱼为明年无鱼故也亦见吕氏春秋】
　　宿齐河
　　烛暗人初寂寒生夜向深潜鱼聚沙窟坠鸟滑霜林【乐天乌夜啼云霜滑有风枝】稍作他方计初回万里心【他方计意谓西方极乐国回心言无复四方之志汉书贾谊传曰使天下回心而乡道】还家只有梦更着晓寒侵【老杜诗天寒不成寐无梦有归魂】
　　别刘郎【魏衍注云宣义之壻六年之别先生丧母刘丧父故其诗哀甚】
　　一别已六载相逢有余哀公私两多事灾病百相催【真诰载杨羲手帖云公私怱怱灾病见前注】无酒与君别有怀向谁开【老杜诗一生懐抱向谁开】深知百里逺肯为老夫来
　　赵岩
　　一市万人聚四冲千里遥胡然不作邑兼自可成桥羣盗去无迹诸豪压不骄【老杜诗壮士惨不骄】由来天下事浮议易倾摇【必尝有欲置县于此以镇服豪杰盗贼而为异议所夺者盘庚曰而胥动以浮言】
　　鸡笼镇
　　河市新经集鸡笼旧得名初闻北人语【北史曰诏防北语一从正音】意作故乡声【其意但欲作乡声如庄舄不忘越吟也】客久艰难极情忘去就轻空虚仍废忘何以慰诸生【文选应休琏诗避席跪自陈贱子实空虚魏文帝纪评注曰人少好学则思专长则善忘乐天诗旧游多废忘】


　　后山诗注巻十一
　　钦定四库全书
　　后山诗注巻十二
　　宋　陈师道　撰
　　任　渊　注
　　除官【十一月除秘书省正字】
　　扶老趋严召徐行及圣时端能防字正【汉书地理志曰幼者扶老而代其任明皇杂録刘晏以神童为秘书正字上问曰为正字正得防字对曰余字皆正惟朋字未正】敢恨十年迟【乐天初除知制诰与三舎人中书同宿诗云莫怪不如君气味此中来校十年迟】肯着金根谬【尚书故实曰韩昶退之子也性闇劣为集贤校理史传有金根车昶以误悉改根为银字】宁辞乳媪讥【南史何承天除著作佐郎年已老而诸佐郎并名家年少荀伯子嘲之呼为嬭母此用其事金楼子曰梁人呼书巻为黄嬭言其怡神养性如乳媪也此借用其字】向来忧畏断不尽鹿门期【老杜诗鹿门携不遂又云空有鹿门期鹿门在襄阳杜乡里也后山此句言虽免党锢之忧而失其髙隠本趣】
　　题王平甫帖
　　早闻英气擅家声晩得诸郎识老成【汉书司马迁云李陵既生降隤其家声诸郎谓二子旊斿】可恨治朝无此老却嫌晚进不同生【晋书谢混传混为刘裕所诛宋受禅谢晦谓裕曰恨不得谢益夀奉玺绂裕曰吾亦恨之使后生不得见其风流】足知落笔千言疾【谓作文老杜诗集贤学士如堵墙观我落笔中书堂按曾子固祭平甫文云操纸为文落笔千字】尚想挥毫一坐倾【谓作字老杜诗张旭三杯草圣传挥毫落纸如云烟】未信哲人穷五字【谓诗不能穷人檀弓曰哲人其萎乎】二难还复以诗鸣【世説陈太丘论其二子曰元方难为兄季方难为弟退之送孟东野序曰东野始以其诗鸣】
　　和李文叔退朝
　　朝流骇汗蒸双猊【退之圣徳诗曰骇汗如雨此借用淮南子曰山云蒸柱础润东坡答西掖诸公诗曰双猊蟠础龙纒栋】风卷屯云散万蹄【陆机诗胡马如云屯此借用以言朝士之归】任使轻衫汚娇色可令纤手洗春泥【东坡诗分无纤手裁春胜王介甫诗春泥满眼路岖嵚】
　　和谢公定雨行逢卖花
　　逢花驻马尚多情天不违人旋作晴【开元天寳遗事曰长安侠少每至春时饰矮马于花下往来遇好花则驻马而饮王仲宣诗人欲天不违何惧不合并】不使近诗增纸价得知春入鳯凰城【郭受与老杜诗春兴不知凡防首洛阳纸价顿能髙刘禹锡诗南山宿雨晴春入鳯凰城】
　　酬王立之二首【王直方字立之名姓颇见于鲁直集中鲁直尝有寄立之问梅花诗】
　　顿有亭前玉色梅情知不肯破寒开【谢无逸溪堂集有题王立之顿有亭诗曰苏黄两玉人落笔传九州按南史谢晦传时谢混风流为江左第一宋武帝曰一时顿有两玉人耳王立之家有苏东坡黄豫章元祐中所题字因取宋武帝语以名亭云】似怜憔悴两公客独倚东风遣信来【两公谓苏黄也后山盖苏黄之客魏志曰马超遣信请和又世説林公诣谢东阳朗时新病起体未堪劳母王夫人在壁后遣信令还】
　　重梅双杏巧相将不为游人只自芳【家语曰兰生深林不以无人而不芳】应怪诗翁非老手相逢不作旧时香【诗翁后山自谓老手谓苏黄欧公诗老手尚能工翦裁范讽诗云惟有南山与君眼相逢不改旧时青】
　　送谢朝请赴苏幕
　　好合同黄巻【诗云妻子好合此借用文选陆士衡赠曹文熊亦云畴昔之游好合纒绵】情亲须白头【老杜诗童稚情亲四十年须白头谓不待白头而情巳亲】胡然落丹墨不坐致公侯【丹墨谓簿领北史苏绰始制文案程式朱出墨入及计帐户籍之法退之诗苻师防刀笔丹墨交横挥此借用】山合遮西顾【一作沙輭留徐步魏本云丙藁涂上四字不注】潮回趁急流平生湖海兴日夜逐行舟【老杜诗平生湖海心宿昔具扁舟】
　　和谢公定观秘阁文与可枯木
　　斯人不复有累世或可期每于丹青里一见如平时坏障尘得入惨淡令人悲墨色落欲尽严顔终不移【老杜诗惨淡壁飞动到今色未填又云画色久欲尽苍然犹出尘文选傅毅舞赋曰严顔和而怡怿世説桓公曰万石挠弱常才有何严顔难犯】朽老莫使年【朽老见前注左传曰绛县老人有与疑年使之年】石心乌铜皮【晋书夏綂传贾充曰此呉儿木人石心也】念此犹少作未尽冰霰姿【文选杨修答临淄王牋云修家子云老不晓事强着一书悔其少作】北枝把异鹊【老杜诗栖枝把翠梧庄子曰庄周游乎雕陵之樊覩一异鹊】意定了不疑【言无绕树未安之态东坡画鴈诗野鹜见人时未起意先改君于何处看得此无人态】惜哉不得语胸次防兴衰【用贾谊服不能言之意文选王仲宣诗惜哉空尔为其字本出史记宓不齐传庄子曰喜怒哀乐不入于胸次】一为要贵役可复辞画师【唐书阎立本传阁外传呼画师阎立本羞怅汗流】隠奥虽可惜涂抹复见遗【言与可不为要贵所役聊自寄其意尔画在秘阁世固不多见而亦免涂抹之汚文选七命曰吞响乎幽山之穷奥李善注曰奥隠处也卢仝示添丁曰忽来案上翻墨汁涂抹诗书如老鵶】谢侯名家子感慨形苦词【庾信哀江南赋云不无危苦之词】岂惟语画工劲特颇似之何当补谏列一吐胸中竒【退之代张籍书曰何由致其身于其人之侧一吐胸中之竒乎】
　　和饶节咏周昉画李白真
　　君不见浣花老翁醉骑驴熊儿捉辔骥子扶金华仙伯哦七字好事不复千金摹【成都浣花溪老杜入蜀所居熊骥杜之二子也尝有诗云熊儿幸无恙骥子最怜渠鲁直有老杜浣花醉图诗云浣花酒船散车骑野墙无主看桃李宗文捉辔宗武扶落日蹇驴防醉起后山谓鲁直诗语巳自写生不须捐金摹画也金华见前注老杜诗云诗公乃仙伯】青莲居士亦其亚斗酒百篇天所借【李太白答湖州迦叶司马问白是何人诗曰青莲居士谪仙人酒肆藏名三十春老杜诗李白一斗诗百篇乂诗天廐真龙此其亚】英姿秀骨尚可似逸气髙怀那得画【后汉二十八将论曰英姿茂绩老杜八哀诗曰复见秀骨清逸气见前注】周郎韵胜笔有神【画防云周昉穷丹青之妙画美人女子为古今冠絶张彦逺画记云张懐素每云呉道之画下笔有神】解衣槃礴未必真【庄子曰宋元君将画图众史皆至防笔和墨在外者半有一史后至者儃儃然不趋受揖不立因之舎公使人视之则解衣槃礴臝君曰可矣是真画者也】一朝写此英妙质似悔只识如花人【太白诗金屏笑坐如花人】醉色欲尽玉色起分明尚带金井水【摭言曰太白在翰林应诏草白莲花序及宫词十首时方大醉中贵人以水沃之稍醒白于御前索笔一挥文不加防玉色见礼记玉藻老杜诗研寒金井水按荆州记益阳有金井】乌纱白纻真天人不用更着山岩里【晋书顾恺之为谢鲲像在石岩里云此子宜置丘壑中】平生潦倒饱丘园禁省不识将军尊袖手犹怀脱鞾气岂是从来骨相屯【文选东征赋曰禁省鞠于茂草唐书李白传曰白尝侍帝醉使髙力士脱鞾力士素耻之摘其诗以激杨贵妃帝欲官白妃辄沮止退之诗自叹虞翻骨相屯】仰视云空鸿鹄举眼前纷纷那得顾【用嵇康诗目送归鸿之意韩诗外传曰黄鹄一举千里老杜诗纷纷轻薄何须数】是非荣辱不到处正恐朝来有新句【鲁直浣花醉图诗曰儿呼不苏驴失脚犹恐朝来有新作】勿言身后不要名尚得吴侯费百金【身后名见前注晋书谢安传曰肴馔亦屡费百金】江西胜士与长吟【饶节字徳操江西人后为僧名如璧法嗣颍州荐福寺晋书羊祜登岘山曰由来贤达胜士登此多矣】后来不忧身陆沈【庄子曰方且与世违而心不屑与之俱是陆沈者也是其市南宜僚耶注云人中隠者是无水而沈也】
　　谢王立之送花
　　过雨生泥风作尘马蹄声里度芳辰城南居士风流在时送名花与报春【时送一作尤遣一作时遣○老杜诗头风吹过雨又诗百舌来何处重重只报春此借用李白诗名花倾国两相欢】
　　和参寥明发觅邻家花二首
　　短墙春色过邻家行不逢人只见花【唐人王驾诗曰蛱蝶飞来过墙去应疑春色在邻家下句用崔防事见前注】新緑葱葱红蔌蔌【鲁直诗黄鹂惟见緑葱葱元稹连昌宫词曰风动落花红蔌防】却成妆面映青纱【太白乌夜啼曰机中织锦秦川女碧纱如烟隔窻语】
　　满城桃李一番新深院繁枝别得春从此诗翁有新语不须红湿少城闉【老杜诗晓看红湿处花重锦官城又云更歴少城闉】
　　和张奉议赠舅氏庞大夫
　　朝下公门不曳裾【晋书龚延之未曾至公门曳裾见前注】身寛心逺等林居【渊明诗心逺地自偏】传家声烈三公后【三公谓庞相国籍退之诗不见三公后】贮腹平生万巻余【北史崔防传胸中贮千巻书老杜诗年少方开万巻余】藤架倚春听语鸟【老杜诗露裛思藤架顾况悲歌云临春风聴春鸟别时多见时少】石池迎日数游鱼【桞子厚石潭记曰潭中鱼可百许头皆若空游无所依日光下彻影布石上王介甫诗行数鱼鯈賔共乐】人言酷类牢之舅【晋书何无忌传桓曰何无忌刘牢之甥酷似其舅】未有新诗锦不如【老杜诗白发丝难理新诗锦不如】
　　和舅氏公退言怀
　　追陪强韵愧难过应接前闻觉未多【南史王筠传能用强韵前闻见前注老杜诗衰慙应接多】盛礼每虚摩诘席【唐书王维字摩诘名盛于开元间豪英贵人虚左以迎】旧词犹可雪儿歌【北梦琐言韩定辞诗云丽词堪与雪儿歌马彧问其事对曰雪儿李宻爱姬每賔朋文章有竒丽者付雪儿协律歌之】手开新径延徐步眼趁髙梧上碧萝风雨入怀泥满眼时须好语涤烦疴【王介甫诗春泥满眼路岖嵚】
　　钦圣宪肃皇后挽词二首【神宗后向氏建中靖国元年正月崩三月加諡五月葬永裕陵】
　　二妃端协帝【神宗在颍邸治平三年纳后为妃魏收后魏书曰二妃嫔妫虞道克昌任姒配周周室用光二妃谓尧女娥皇女英也协帝借用舜典字】三后共兴周【三后谓太姜太任太姒以比国朝慈圣曹后宣仁髙后及钦圣皆尝临朝有圣徳】决防天同力收功语不流【元符三年正月哲宗上僊太后夜半定防翼日召徽考自端邸入立廷臣皆不预焉苏子由作宣仁諡册文曰大防中定与天为谋罗隠诗曰时来天地皆同力语不流谓大臣帖服无敢流言如诬谤宣仁时也】权宜从杀礼【太后不敢当山陵之礼止称山园诗序曰杀礼而多昬此借用老杜诗权宜借寇频】末命尚深忧【书曰皇后凭玉几导扬末命深忧谓以天下为忧】郁郁佳城闭终天配夀丘【佳城见前注文选顔延年宋元后哀防文曰夷体夀原注汉景帝作夀陵云云此借用以指裕陵】复辟先元约【元符三年正月太后权同处分军国事祔庙礼毕还政至七月一日手书可不祔庙止俟灵驾发引罢同聴防书曰朕复子明辟】长年损积忧【文选陆士衡叹逝赋曰嗟人生之短期孰长年之能执礼记文王世子注云文王以忧勤而损夀此借用传曰积忧薰心】春移柏城仗【乐天陵园妾诗曰柏城尽日风萧瑟】仙去帝乡游【庄子曰乘彼白云至于帝乡】徳并涂莘敏【退之王用志铭曰蜀涂莘挚正妃之门谢承三夫人箴曰涂山翼夏有莘翼殷荩谓禹娶涂山氏女汤娶有莘氏女老杜诗学并卢王敏】功临马邓优【后汉明徳马后肃宗尊为太后常与帝旦夕言道政事和熹邓后迎立殇帝太后临朝又定策立安帝】千秋修故事车马戒如流【后汉马后纪太后诏曰前过濯龙门上见外家问起居者车如流水马如游龙但絶嵗用以黙愧其心文选乐府曰车马若川流】
　　钦慈皇后挽词二首【钦慈皇后陈氏徽宗之母元祐四年六月崩建中靖国元年正月追尊为皇太后三月諡曰钦慈五月陪永裕陵祔太庙神宗室奉安神御于景灵西宫坤元殿】
　　二祧从孝祀【礼记注二祧谓文武庙也文武俱在应迁之例特为功徳而留此借用以比神宗】五典载虞嫔【尧典曰厘降二女于妫汭嫔于虞尧典即五典之一】显号追先志【建中靖国元年正月钦圣太后崩遗诏追尊皇太妃陈氏为皇太后】阴功见后人【后盖京兆人赠太保祁王懐徳之女怀徳沈勇有功于国后汉邓后传曰叔父隲言常闻活千人者子孙有封兄训修石臼河嵗活数千人天道可信家必防福】承顔亲不待【鲁论色难注曰承顺父母顔色为难韩诗外传曽子曰子欲养而亲不待】罔极痛如新【诗曰欲报之徳昊天罔极】未有如椽笔光容可得陈【晋书王珣梦人以大笔如椽与之云此当有大手笔事俄而孝武崩哀册諡议皆珣所草】灵岳占佳气琳宫閟寳衣膺期符寳厯锡号焕皇扉【灵岳谓嵩山事具徽宗御制西京崇福宫记大抵谓后被遇神宗有祷于嵩山崇福遂生徽宗乃诏洛师侈宫楹而大之真诰协昌期日登玉霄琳房皇扉谓尧母门】日月尧同数【后以元丰五年十月十日诞生徽宗皇帝汉书武帝钩弋夫人传任身十四月生昭帝上曰昔尧十四月而生命其门曰尧母门】讴歌启与归【事见孟子】伤心五云去不见六龙飞【孝经援神契曰徳至山陵则景云出景云五色云也老杜重经昭陵诗云再窥松柏路还见五云飞六龙见易乾卦谓徽宗登极】
　　大行皇太后挽词二首【代人作○钦圣太后】
　　徳名三后并【曹后髙后并后为三皆有圣徳】母道两朝尊【两朝谓哲庙徽庙】勇决髙千古危疑定一言【谓定防之谋出于独断章惇异议竟不得行老杜诗勇决冠垂成文选王元长防秀才文曰余烈千古】先期还政事隆礼改山园【并见前注】哀挽西郊道云愁昼亦昬【西郊道谓往西京祔葬周以洛为东郊于宋朝则国西】扶日行黄道【扶日见前注晋志云黄道日之所行也鲁直王文恭挽诗云賔日行黄道】乘云上紫微【庄子曰乘彼白云至于帝乡晋志云紫微大帝之坐天子之常居也】忧劳形末命【末命见前注】恭俭见陈衣【周礼春官司服曰大丧廞衣服注廞陈也礼记丧大记曰凡陈衣者实之箧】布徳开刑网【礼记月令曰命相布徳和令汉书刑法志云禁网疎阔】和戎戢武威【左传魏绛谓和戎有五利老杜诗丕承戢武威】要知怀惠处行路涕交挥【懐惠见鲁论家语敬姜曰二三子无挥涕】
　　追尊皇太后挽词二首【代人作○钦慈太后】
　　彤管书阴敎【静女诗传云古者后夫人必有女史彤管之法笺云彤管笔赤管也礼记曰后修女顺母道也注云母者施阴敎于妇】黄图载徳容【黄图天子之图籍如三辅黄图是也周礼九嫔掌敎九御妇徳妇言妇容妇功】汉宫先梦日【汉书景帝王后传武帝方在身时后梦日入其怀】代邸近乘龙【谓徽宗自端邸即位汉书薄姬传髙祖召欲幸之对曰昨暮梦龙据妾胸上曰是贵征也吾为汝成之遂生文帝初封代王文帝纪曰奉天子法驾迎代邸易乾卦曰时乘六龙以御天也】乔岳藏遗服【谓嵩山崇福宫见前注】青门启故封【后以元祐九年葬于开封县多庆院之东至是改老杜诗哀挽青门去按三辅黄图曰长安城东出南头第一门曰霸城门或曰青门此借用退之大行皇后挽词曰因山托故封】从今祠百世【东坡髙太后挽诗云原庙故应祠百世先王何止活千人】清庙配商宗【周颂注曰清庙者祭有清明者之徳之宫也商宗谓神宗商颂曰烈文祀中宗鸟祀髙宗】
　　典册尊徽号钦慈焕徳名【徽号字见礼记后人借用扬子曰君子徳名为防】终身闻舜慕【孟子曰大孝终身慕父母五十而慕者予于大舜见之】歴月见尧生【见前注世説外国贡竒香一着人则数月不歇】兵卫严天仗车舆转帝城故奁脂泽在哀感倍皇情【后汉光烈阴后纪明帝梦先帝太后如平生欢明旦上探视太后镜奁中物感动悲涕令易脂泽装具左右皆泣莫能仰视】
　　王察院挽词二首【监察御史王回也】
　　施报终何在穷通共一空【史记伯夷传曰天之报施善人其何如哉】两言成益友【左传郑子太叔卒晋赵简子哭甚哀曰黄父之防夫子语我九言云云此用其意管辂别传曰诸葛乐与辂别戒以二事言卿性乐酒虽温克然不可保宁当节之卿有水镜之才所见者妙祸如膏火不可不慎此借用其事史记平原君传毛遂曰从之利害两言而决鲁论曰益者三友】百代仰髙风【孟子曰百世之下闻者莫不兴起文选陆机汉功臣赞曰悠悠遐风千载是仰夏侯湛东方朔画赞曰想先生之髙风】终始无遗恨【老杜诗毫发无遗恨】恩荣托至公【建中靖国元年正月王觌曽肇等奏故监察御史王回学术深醇气守刚毅台官言回交结邹浩遂除名勒停送本乡居住陛下嗣位命为监察御史方始供职得病而亡不得摅发素蕴以报陛下眷遇之恩云云诏补一子太庙斋郎老杜诗恩荣同拜手】不应埋直气曽见吐长虹【曹子建七启曰慷慨则气成虹蜺】
　　良贵官何与【孟子曰人之所贵者非良贵也赵孟之所贵赵孟能贱之】长年死不亡【老子曰死而不亡曰夀】身须御魑魅【左传投之四裔以御魑魅老杜诗从来御魑魅多为才名误】气已摄豺狼【后汉张纲传豺狼当道安问狐狸】不尽胸中蕴犹堪地下郎【地下郎见前注】岂惟吾道庆编简亦辉光【编简谓史防】
　　赠吴氏兄弟三首
　　一长未可众人师【桞子厚答韦中立书曰假令有取为众人师且不敢况敢为吾子师乎】万马元随八马蹄【列子曰周穆王肆意逺游命驾八骏之乗升昆仑之丘賔子西王母老杜诗昆仑虞泉八马蹄】不解征西诸子弟却怜野鹜厌家鸡【南史王僧防传庾征西翼书少时与王右军齐名右军后进庾犹不分在荆州与都下人书云小儿辈贱家鸡皆学逸少书野鹜见前注】
　　才随年尽不重竒每愧诸郎索近诗旋作七言供一笑自痴那得使人痴【才尽见前注欧公诗云诗篇自觉随年老玉台新咏明月篇曰秀色随年衰】
　　得失媸妍只自知略容千载有心期【老杜诗文章千古事得失寸心知文选陆机文赋序曰妍媸好恶可得而言退之诗开巻读且想千载若相期选诗中道遇心期后山此意谓世无知音特与古人相期于千载之上耳】恨君不见金华伯【金华伯谓鲁直见前注东坡诗恨君不识顔平原】何处如今更有诗【退之诗风霜满面无人识何处如今更有诗】
　　和吴子副智海斋集
　　法筵应供赖三车【文殊云法筵龙象众三车谓羊鹿牛以比三乘事见莲经】堆案抽身辍算沙【嵇康书曰人间多事堆案盈几乐天诗抽身去得无东坡诗笙歌丛里抽身出永嘉证道歌云入海算沙徒自因】度暑好风开乐国【渊明诗微雨从东来好风与之俱乐国谓西方极乐国】脱尘新句散余霞【谢晖诗余霞散成绮】僧奁手汗空留迹佛几堆红拂委花【莲经曰香风时来吹去委花更雨新者赵师民诗委地露花啼晓恨】客舎黄粱应未熟且容秋蝶觉南华【黄粱见前注庄子曰昔者庄周梦为蝴蝶栩栩然蝴蝶也按通典唐天寳元年封庄子号南华真人】
　　舅氏新斋
　　堂因竹柏有花与嵗时阑欲作中年计长留别眼看【管子曰百年之计种之以木别眼谓不以凡花视之也】色侵杯酒重【老杜竹诗色侵书帙晚又诗重碧拈春酒】子熟落声干【李商隠诗霜野物声干】只有林园主相期耐嵗寒【退之诗山翁自是园林主】
　　上晁主客【后山自注云时与无咎对酒及门而阍者辞焉】
　　两疏父子共含香不独家荣国有光【两疏见前注应劭汉官仪曰尚书郎含鸡舌香】賸欲展怀因问疾【老杜诗展怀诗诵鲁问疾见前注】孰知相对只衔觞【此句盖用竹林阮籍阮咸事以比二晁晋书阮咸传云诸阮皆能饮太白诗无由共衔觞】年侵身要兼人健节近花须满意黄【老杜诗年侵腰脚衰汉书韩信传身辱于跨下无兼人之勇】从昔竹林须小阮只今未可弃山王【小阮谓阮咸籍之兄子以比无咎山王谓山涛王戎后山以自比沈约宋书曰顔延之作五君咏以述竹林七贤山涛王戎以贵显被黜东坡诗他年五君咏山王一时数】
　　和鲜于大受崇先观别曾元忠
　　此别未为逺两都东西州情亲有乖隔江湖成阻脩【两都谓东汴西洛班固有两都赋退之序曰人之于南海者若东西州焉诗云道阻且脩后山意谓相去虽近而别意则逺世説袁彦伯为谢安南司马既自凄惘叹曰江山辽落居然有万里之势】脱尘度翠宻徐行当寻幽各有惜别怀共此一日留【退之诗此日足可惜此酒不可尝舍酒去相语共分一日光】意合岂待约酒尽不更求阙词固未可忍手亦何犹【后山自注云是日题壁】坐有黄冠师未解逍遥游【退之送张道士诗云臣非黄冠师南史刘歊年十二读庄子逍遥篇曰此可解耳客问之随问而答皆有条理】兴来我与共醉罢君当休【南史陶潜传若先醉便语客我醉欲眠卿可去】僧房火可亲此乐行且谋【老杜诗随意宿僧房退之诗灯火稍可亲】万事自纠纷髙怀元一丘【老杜诗万事纠纷犹絶粒】
　　答王立之
　　每逢无可语暂阻即相求【前辈诗相见又无事不来还忆君晋书阮修意有所思率尔褰裳不避晨夕至或无言但欣然相对】解巻初増气开懐得写忧【诗云以写我忧】昬烟宜带雨风树更添秋絶唱犹多和先衰却后酬【文选宋玉对楚王问曰客有歌于郢中者其曲弥髙其和弥寡】
　　又和过田承君
　　寺古专宜僻居深自作幽【退之诗僻寺境还幽】兴来宁惮逺句苦不縁愁【太白诗白发三千丈縁愁似个长】逸气无前足【此以马为喻老杜马诗云所向无空阔无前见前注】虚怀不系舟【老杜诗虚懐任屈伸庄子曰泛若不系之舟虚而遨游者也】逢人难晤语冒雨亦相求
　　赠石先生
　　多方作计老如期【鲁直诗万端作计身愁苦刘禹锡诗与老无期约到来如等闲】百疾交攻遽得衰【嵇叔夜养生论曰积损成衰从衰得白】晚有胜縁逢异士【胜縁见前注后汉种暠传山泽不必有异士异士不必在山泽】生须快意阙前知【谓丈夫生当快意恨知之晩也晋书周勰曰人生防时但当快意耳】迫人鬓颔纷纷白【乐天诗满颔白髭须】临事回迂种种迟【汉书翟方进号迟顿不及事】分我刀圭容不死【退之诗金丹别后知传得乞取刀圭救病身】他年鹤驭得追随【江文通别赋曰驾鹤上汉骖鸾腾天】
　　送晁无咎守蒲中
　　一麾出守自多竒【顔延之五君咏阮咸诗云屡荐不入官一麾乃出守】四十专城古亦稀【古乐府曰四十专城居老杜诗人生七十古来稀】解榻坐谈无我辈【用徐穉事见前注老杜诗髙人屡解陈蕃榻魏志郭嘉説太祖曰刘表坐谈客耳晋书刘惔传桓温问惔会稽王谈更进耶惔曰极进然第三流耳温曰第一复谁惔曰故在我辈】铺筵踏舞欠崔徽【元稹崔徽歌序曰蒲女崔徽善舞有容艳裴敬中尝使蒲徽一见为动敬中使罢言旋徽不得从狂累月乐天诗妓筵勉力为君铺又曰只是堂前欠一人退之诗艳姬踏筵舞】的桃作剧聊同俗【的桃当是河中故事乐天诗吴儿多白晳好为荡舟剧】遇事当前莫后防【定命録魏元忠有善相者谓之曰公当位极人臣然命多蹇剥时有忧惧不足为虞但可当事便行闻言则应元忠累遭谴责忆相者之言言事未尝屈其志文选嵇康书曰遇事便发魏志荀彧传曰袁绍失在后机无咎起于谪籍自吏部郎中出守故以魏元忠事劝之】圣世急才常患少【后山自云神宗御笔曰治世常患难得人才】栈羊筛酒待公归【栈羊本俗间语东京记曰普宁坊有栈羊务毛诗酾酒有藇注以筐曰酾以薮曰湑】
　　题明发髙轩过图【髙轩过李贺所作见前注宗室士暕字明发】
　　滕王蛱蝶江都马【王建宫词曰内中数日无呼唤传得滕王蛱蝶图按画防云嗣滕王湛然画蛱蝶雀儿曲尽精理欧公归田録以为滕王元婴误矣老杜诗国朝以来画鞍马神妙独数江都王按名画记江都王绪霍王元轨之子善书画鞍马擅名】一纸千金不当价【老杜诗未觉千金满髙价尹文子曰魏王得玉召玉工问其价玉工曰此无价以当之】异才天纵非力能画工不是甘为下【南史王僧防论书曰孔琳之书天然纵放唐书王维善画绘上以为天机所到学者不及也老杜诗画师不是无心学】今代风流数大年含毫落笔开山川【米芾画史曰宗室令穰字大年作小轴甚清丽文选陆士衡文赋曰或含毫而邈然】忽忘朽老压尘底却怪凫鸿堕目前【朽老谓木石见前注老杜画障歌堂上不合生枫树怪底江山起烟雾此用其意】尔来八二复秀出【八二当是明发行第李渉诗云唐氏一门今五龙声华殷殷皆如钟就中十一最年少别有后气横心胸后山云八二亦十一之比也】万里河山才咫尺【见前注】眼前安得有突兀复似天地初开辟【老杜画鹘行初惊无拘挛何得立突兀尚书考灵耀曰天地开辟耀满舒光】明牕写出髙轩过便逐愈湜闻吟哦晚知书画真有益却悔嵗月来无多【世説戴安道好画范宣以为无用戴为范画南都赋图范看毕咨嗟甚以为有益始重画退之诗来日苦无多】官禁脩严断过访时于僻寺逢税鞅【周礼士师之职二曰官禁李商隠诗严城清夜防经过僻寺见前注老杜诗野税林下鞅】秀润如行琮璧间【世説曰裴叔则如玉山上行光映照人周礼大宗伯以苍璧礼天以黄琮礼地】清明似引星辰上【礼记曰清明在躬曽南丰作老苏哀辞曰其辉光明白若引星辰而上也按法言曰明星皓皓者已也引而髙之者天也】忧悲愉怢百不平【退之送髙闲序曰往时张旭善草书不治他技喜怒窘穷忧悲愉怢怨恨思慕酣醉无聊不平有动于心必于草书发之】河擘太华东南倾【此句言摅写之俊快也郭縁生述征记曰华山与首阳本同一山河神巨灵擘开太华以通河流】平生秀句寰区满掇拾余弃成丹青【王立之诗话载张嘉甫晁无咎髙轩过图题跋颇言明发兼诗画之工老杜作王维诗云最传秀句寰区满】平湖逺岭开精神斗觉文字生清新【退之诗斗觉霜毛一半加机云别传曰云善属文清新不及机】未许二豪今角立【二豪谓滕王江都刘伶酒徳颂曰二豪在侧焉如蜾臝之与螟蛉后汉徐穉传曰角立杰出】要知旁有卫夫人【卫夫人盖尚书郎李充母以夫姓自称李卫王羲之尝从学书或云明发之妻亦能画故以卫夫人比之二豪谓大年明发】
　　送欧阳叔弼知蔡州
　　颍阴为别悔怱怱十载相望信不通【老杜诗所思碍行潦九里信不通】晚遇圣朝收放逸旋遭官禁限西东【法华经曰汝是放逸之人此借用其字官禁见前注老杜诗岸髙瀼滑限西东】又为太守专淮右賸喜郎君类若翁【若翁犹言乃翁谓六一居士亦尝知蔡州蔡州在淮西】梅栁作新诗兴动【老杜诗天边梅栁树相见防回新又云东阁官梅动诗兴】可令千里不同风【语林曰陈元方云周公孔子异代而出周旋动静万里同风传灯録沙传雪峯曰君子千里同风】
　　送晁尧民守徐
　　中年为别不堪忧束发登门到白头南省望郎仍国士【汉建尚书百官府名曰南宫盖取天上南宫太微之象退之孔戣墓志曰臣与孔戣同在南省李商隠诗望郎临古郡孙樵髙郎中志铭曰鸳行望郎锦川星使史记豫让传曰智伯以国士待我】东方千骑更吾州【古乐府日出东南隅行曰东方千余骑夫壻居上头东坡守徐和范祖禹诗云吾州下邑生刘季谁数区区张与李后山徐人故云吾州】彭翁老寿终遗骨【徐州彭城县故大彭国彭祖所封也彭门记曰殷之贤臣彭祖颛顼之孙至殷末夀及七百嵗今墓犹存】燕子飞来只故楼【燕子楼见前注】知已难逢身易老颂公置醴我归休【置醴见前注庄子许由曰归休乎君予无所用天下为】
　　送王定国通判河南
　　孤身十载客都城【退之诗孤身无所赍此句后山自述言十年前未得官时】白社双林讳姓名【白社双林见前注讳姓名用汉书韩伯休意】授馆不为他日计【国语曰司里授馆此借用退之郑羣墓志曰俸禄入门与其所过逢饮酒舞歌连日夜不厌或分挈以去一无所爱惜不为后日毫发计留也】解衣真出故人情【用须贾绨袍事见前注韩信曰汉王解衣衣我】翘材必定延枚叟【言为相君所知西京杂记公孙开东阁分三馆一曰钦贤次曰翘材次曰接士文选谢惠连雪赋曰召邹生延枚叟】宣室终须记贾生【言为人主所知事见前注】万里归来发如漆【定国编置全州元符三年得归老杜诗汝伯何由发如漆】了知句画更新清【年顔不衰诗句字画当亦称是老杜诗更得新清否还知对属忙】

　　后山诗注巻十二
