白石道人诗集

提要
原序
巻上
巻下
集外诗
诗说
 
 

提要

　　《白石道人诗集》二巻，宋姜夔撰。夔有《绛帖平》，已著录。罗大经《鹤林玉露》称夔学诗于萧■〈奭斗〉。而巻首有夔自序二篇。其一篇称：“三熏三沐，师黄太史氏，居数年，一语噤不敢吐。始大悟学即病，不若无所学者之为得。”其一篇称：“作诗求与古人合，不如求与古人异。求与古人异，不如不求与古人合，而不能不合；不求与古人异而不能不异。”其学盖以精思独造为宗。故序中又述千岩、诚斋、石湖咸以为与已合，而已不欲与合。其自命亦不凡矣。今观其诗，运思精宻，而风格髙秀，诚有拔于宋人之外者。傲视诸家，有以也。《宋史•艺文志》载夔《白石丛稿》十巻。陈振孙《书录解题》载《白石道人集》三巻。今止二巻，殆非完本。考《武陵旧事》载夔诗四首，《咸淳临安志》载夔诗三首，《研北杂志》亦载夔诗一首，皆此本所无。知在所佚一巻之内矣。

　　夔又有《诗说》一卷，仅二十七则，不能自成卷帙，旧附刻词集之首。然既有诗集，则附之词集为不伦，今移附此集之末，俾从其类。观其所论，亦可以见夔于斯事所得深也。  
　 
原序

　　诗本无体，三百篇皆天籁自鸣。下逮黄初迄于今人异韫，故所出亦异。或者弗省，遂艶其各有体也。近过梁溪见尤延之先生，问余诗自谁氏。余对以异时泛阅众作，已而病其驳如也。三薫三沐，师黄太史氏，居数年，一语噤不敢吐。始大悟学即病，顾不若无所学之为得。虽黄诗亦偃然髙阁矣。先生因为余言：近世人士喜宗江西，温润有如范致能者乎？痛快有如杨廷秀者乎？髙古如萧东夫，俊逸如陆务观，是皆自出机轴，亶有可观者。又奚以江西为？余曰：诚斋之说政尔，昔闻其歴数作者，亦无出诸公右，特不肯自屈一指耳。虽然，诸公之作，殆方圆曲直之不相似，则其所许可亦可知矣。余识千岩于潇湘之上，东来识诚斋、石湖，尝试论兹事，而诸公咸谓其与我合也。岂见其合者而遗其不合者耶？抑不合乃所以为合耶？抑亦欲俎豆余于作者之间而姑谓其合耶？不然，何其合者众也。余又自唶曰：余之诗，余之诗耳。穷居而野处，用是陶写寂寞则可，必欲其步武作者，以钓能诗声，不惟不可，亦不敢。【一】

　　作者求与古人合，不若求与古人异。求与古人异，不若求与古人合。不求与古人合，而不能不合。不求与古人异，而不能不异。彼惟有见乎诗也。故向也，求与古人合，今也求与古人异，及其无见乎诗已，故不求与古人合，而不能不合。不求与古人异，而不能不异。其来如风，其止如雨。如印印泥，如水在器。其苏子所谓不能不为者乎。余之诗，葢未能进乎此也。未进乎此则不当自附于作者之列，悉取旧作，秉畀炎火，俟其庶几于不能不为而后録之。或曰不可，物以蜕而化，不以蜕而累，以其有蜕，是以有化。君于诗将化矣，其可以旧作自为累乎。姑存之以俟他日。【二】  
　 
巻上

　　○五言古诗

　　以长歌意无极好为老夫聴为韵奉别沔鄂亲友

　　滔滔沔鄂留，有腼三宿桑。持钵了白日，事贱丸蛣蜣。念当去石友，烟席凌江湘。为君试歌商，歌短意则长。

　　佳人鲁山下，【谓杨大昌正之】日弄清汉波。促弦调寳瑟，哀思感人多。咬哇秦缶击，冷落郢客歌。知音良不易，如此粲者何。

　　英英白龙孙，【郑仁举次皋】眉目古人气。拮据营数椽，下帘草生砌。文章作径庭，功用见造次。无庸垂罄嗟，遗安鹿门意。

　　诗人辛国士，【辛泌克清】句法似阿驹。别墅沧浪曲，緑阴禽鸟呼。颇参金粟眼，渐造文字无。儿辈例学语，屋壁祝蒲卢。

　　山阴千载人，挥洒照八极。只今定武刻，犹带龙虎笔。单侯出机杼，【单炜炳文】岂是剑舞得。余波入竹石，絶叹咄咄逼。

　　异时之罘君，在湼守白颢。黄锺欠牛铎，淋漓吊遗稿。有子殊可人，【蔡迨坚吾子字武伯】特未见此老。客来请论文，但道曲肱好。

　　中郎游千霜，曲髙复谁为。龎翁趣无弦，郑伯功斲鼻。春风桃花溪，寒渌绕苍翠。何当从两君，放浪计幽事。

　　宦达羞故妻，贫贱厌丘嫂。上书云雨迥，还舍笋蕨老。江皋鉏带经，决计恨不早。士无五羖皮，没世抱枯槁。

　　伐木响虚牝，吾愿友褐夫。九关呀虎豹，何时内髙袪。黄鹄眇云树，鹦鹉澹烟芜。倚杖得清赏，洗心观本初。

　　孤鸿度关山，风霜催翅翎。影低白云暮，哀噭那忍聴。士生有如此，储粟不满瓶。著书穷愁滨，可续离骚经。

　　赤松图

　　山东隆凖公，未语心已解。按剑堂下人，成事汝应退。非无带砺约，政尔有恩害。平生三寸舌，松间潄寒濑。

　　虞美人草

　　夜阑浩歌起，玉帐生悲风。江东可千里，弃妾蓬蒿中。化石那解语，作草犹可舞。陌上望骓来，翻愁不相顾。

　　华藏寺云海亭望具区【寺为张循王功徳院】

　　茫茫复茫茫，中有山苍苍。大哉夫差国，坐占天一方。夫差醉莲宫，巨浪摇不醒。越师何从来，夺我玉万顷。年年亭上秋，一笛千古愁。谁能知许事，飞下双白鸥。

　　夏日寄朴翁朴翁时在灵隠

　　风吹松树枝，懐我松间友。云从北山来，令我屡回首。山云夜夜起，山雨侵人衣。遥知竹窗里，自吟新雨诗。

　　春日书懐四首

　　九真何苍苍，乃在清汉尾。衡茅依草木，念逺独伯姊。春来众芳滋，春去众芳萎。兄弟各天涯，啼鴂见料理。汉江出巨鱼，风雷入驱使。安得挟我辀，西征二千里。

　　春云驿路暗，游子眇归程。永懐故山下，风雨悲柏庭。翁仲不解语，幽鸟时时鸣。人家插垂柳，客里又清明。

　　垂杨大别寺，春草郎官湖。家巷有石友，合并不待呼。瘦藤倚花树，花片藉玉壶。老郑谈絶妙，辛杨句敷腴。平生子姚子，貌古心甚儒。时邀野僧语，间与琴工俱。酒阑兴未了，左转城南隅。大江围楚碧，烟水入元虚。流落不自恨，惟嗟故人疎。一月三见梦，梦中相与娱。日日潮风起，怅望武昌鱼。

　　武昌十万家，落日紫烟低。亭亭头陀塔，髙处白鸟栖。白鸟忽飞去，春山空四围。南楼有佳人，再召且再辞。闭门课文事，撄物深天机。斯人不可致，白鸟会来归。

　　箜篌引

　　箜篌且勿弹，老夫不可聴。河邉风浪起，亦作箜篌声。古人抱恨死，今人抱恨生。南邻卖妻者，秋夜难为情。长安买歌舞，半是良家妇。主人虽爱怜，贱妾那久住。缘贫来卖身，不缘触夫怒。日日登髙楼，怅望宫南树。

　　待千岩

　　褰裳望洞庭，眼过天一角。初别未甚愁，别久今始觉。作笺非无笔，寒雁不肯落。芦花待挐音，怪底北风恶。

　　若人金石心，试命洞庭浪。传闻下巴陵，沥酒喜无恙。我行丹枫林，屡骋白苹望。乌鹊不可嗔，论功当坐上。

　　古乐府

　　裁衣赠所欢，曲领再三安。欢出无人试，闺中自着看。

　　甚欲逐郎行，畏人笑无媒。日日东风起，西家桃李开。

　　令我歌一曲，曲终郎见留。万一不当意，翻作平生羞。

　　雪中访石湖

　　雪■〈石千〉如玉城，偏师敢轻犯。黄芦阵野鹜，我自将十万。三战渠未降，北面石湖范。先生霸越手，定自一笑粲。

　　次韵尧章雪中见赠　　范成大【致能】

　　玉龙阵长空，皋比忽先犯。鳞甲塞天飞，战退三百万。当时访戴舟，却访一寒范。新诗如美人，蓬荜愧三粲。

　　赋千岩曲水

　　红雨洒溪流，下濑仍小驻。鱼队猎残香，故故作吞吐。老子把一盏，微风忽吹去。

　　李陵台

　　李陵归不得，髙筑望郷台。长安一万里，鸿雁来年回。望望虽不见，时时一上来。

　　呈徐通仲兼简仲锡。通仲与诚斋为乡人，近来赴调，而诚斋去国。又通仲久与千岩有苕霅之约而未至，余挽通仲，欲与同归千岩，故末章及之。

　　斯文凖乾坤，作者难屈指。我从李郭游，知有徐孺子。春风橘洲前，白月太湖尾。懐哉来无期，玉唾炯在纸。去年识仲氏，何啻空谷喜。合并忽自天，颠倒见底里。维君天下士，竹箭东南美。胡不在石渠，诸公当料理。千岩今林宗，泉石助风轨。示疾不下堂，有句髙八米。此老笔砚交，诚斋古元礼。毫端洒秋露，去国词愈伟。属闻都门别，回首即桑梓。独怜苕溪上，垂榻俟行李。烟波肯寻盟，归棹为君舣。

　　和转庵丹桂韵

　　野人复何知，自谓山泽好。来裨奉常议，识笳鼓羽葆。谁怜老垂垂，却入闹浩浩。营巢犹是寓，学圃何不早。淮桂手所植，汉瓮躬自抱。花开不忍出，花落不忍扫。佳客夜深来，清尊月中倒。一禅两居士，更约践幽讨。

　　昔游诗

　　夔蚤岁孤贫，奔走川陆，数年以来，始获宁处。秋日无谓，追述旧逰，可喜可愕者，吟为五字古句。时欲展阅自省，生平不足以为诗也。

　　洞庭八百里，玉盘盛水银。长虹忽照影，大哉五色轮。我舟度其中，晃晃惊我神。朝发黄陵祠，暮至赤沙曲。借问此何处，沧湾三十六。青芦望不尽，明月耿如烛。湾湾无人家，只就芦邉宿。

　　放舟龙阳县，洞庭包五河。汹汹不得道，茫茫将奈何。篙师请小泊，石矴沈泥沙。是中大无岸，强指苇与莎。滞留三四晨，大浪山嵯峩。同舟总下泪，自谓餧鼋鼍。白水日以长，仅存青草芽。转眄又已没，但见千顷波。此时羡白鸟，飞入青山阿。

　　九山如马首一一奔洞庭，小舟过其下。幸哉波浪平，大澧沅澬湘。大江风忽怒，起我舟如叶。轻或升千丈，坡或落千丈。坑回望九马，山政与大浪。争如飞鹅车，礟打雎阳城。又如白狮子，山下跳鬇鬡。须臾入别浦，万死得一生。始知茵席湿，尽覆杯中羮。【鬇鬡一作狰狞】

　　萧萧湘阴县，寂寂黄陵祠。乔木荫楼殿，画壁半倾攲。芦洲雨中淡，渔网烟外归。重华不可见，但见江鸥飞。假令无恨事，过此亦依依。

　　我乘五板船，将入沌河口。大江风浪起，夜黒不见手。同行子周子，渠胆大如斗。长竿插芦席，船作野马走。不知何所诣，生死付之偶。忽闻入草声，灯火亦稍有。划船遂登岸，亟买野家酒。

　　天寒白马渡，【汉川县界】落日山阳村。是时无霜雪，万里风奔奔。外旃吹已透，内纩冰不温。吹马马欲倒，吹笠任飞翻。不见行路人，但见草木蕃。忽看野焼起，大焰焼乾坤。声如震雷震，势若江湖吞。虎豹走散乱，麋鹿不足言。夜投野店宿，无壁亦无门。此行值三厄，幸得躯命存。明发见老姊，斗酒为招魂。

　　扬舲下大江，日日风雨雪。留滞鳌背洲，十日不得发。岸冰一尺厚，刀剑触舟楫。岸雪一丈深，屹如玉城堞。同舟二三士，颇壮不恐慑。蒙毡闭篷卧，波里任倾侧。晨兴视毡上，积雪何皎洁。欲上不得梯，欲留岸频裂。扳援始得上，幸有人见接。荒村两三家，寒苦衣食缺。买猪祭波神，入市路已絶。如今得安坐，闲对妻儿说。

　　青草长沙境，洞庭渺相连。洞庭西北角，云梦更无邉。后有白湖沌，渺莽里数千。岂惟大盗窟，神龙所盘旋。白湖辛已岁，忽堕死蜿蜒。一鳞大如箕，一髥大如椽。白身青鬐鬛，两角上捎天。半体卧沙上，半体犹沈渊。里正闻之官，官使吏致虔。作斋为禳祓，观者足阗阗。敛席覆其体，数里闻腥膻。一夕雷雨过，此物忽已迁。遗迹陷成川，中可行大船。是年完颜至，送死江之壖。或云祖龙谶，诡异非偶然。近日山阳人，采菱不知还。望见三龙浮，目若电火然。见龙多见尾，少见四体全。一龙已为异，三者亦罕传。又因渔湖侧，水中忽生烟。烟中一驴出，绕身歩蹁蹮。俄随霹雳去，欲语无由缘。我闻语此事，乘舟往观焉。径往枯葭浦，白鹭争相先。湖有刘备庙，实司浩渺权。徘徊无所见，归棹月明前。

　　昔逰桃源山，先次白马渡。渡头何清深，鸿鹄在髙树。白马亦洞天，昔人有竒遇。洞门不可见，但闻水声怒。瞻彼羽人宅，乃乘方船渡。修廊夹五殿，重阁映千树。规模象魏壮，回合緑阴护。山椒望五溪，壶头入指顾。故宫在其北，屋瓦带松雾。古杉晋时物，中空野人住。外围四十尺，内可十客聚。我逰瞿仙馆，坛上表遗歩。却下八迭坡，一亭众妙具。两山抱澄潭，老木枝干互。瞻前秀而迥，坐久凛难驻。桃源独不见，僻在宫南路。山行转深邃，狙猿纷上下。石窦出微涓，令我意犹豫。昔闻渔舟子，水际见洞户。今看去溪逺，定自后人误。惆怅却归来，此游不得屡。于今二十年，歴歴经行处。

　　昔游衡山下，看水入朱陵。【桃源县界】半空扫积雪，万万玉花凝。或如生绡挂，或如薄雾横。纷纷虎豹吼，往往蛟龙惊。人语不相闻，溅雹漂风缨。有鱼缘峭壁，上上终不停。此中有神物，雷雨周八纮。

　　昔逰衡山上，未暁入幽谷。欲识所坐舆，横板挂两竹。状如秋千垂，髙下不倾覆。登山九千丈，中道多佛屋。一峯髙一峯，峯峯秀林木。仰看同来客，木末见冠服。髙台石桥路，寻常云所宿。下方雷雨时，此上自晴旭。紫葢何突兀，万里在一目。余峯六七十，仅如翠浪矗。北有懒瓒岩，大石庇樵牧。下窥半厓花，杯盂琢红玉。飞云身畔遇，揽之不盈掬。祝融最髙絶，紫葢不足録。俯视同仰观，苍苍万形伏。惟余岣嵝峯，南睇半空緑。髣髴认潇湘，向岳流屈曲。髙处惊我魂，翻思宅平陆。其东有雷穴，灵异谨勿触。云来绵世界，云去一峯独。僧窗或留罅，云入不可逐。絶顶横石梁，仙人有遗躅。山多金光草，夜半如列烛。灵药不可寻，吁嗟归太速。

　　濠梁四无山，坡陁亘长野。吾披紫茸毡，纵饮面无赭。自矜意气豪，敢骑雪中马。行行逆风去，初亦略沾洒。疾风吹大片，忽若乱飘瓦。侧身当其冲，丝鞚袖中把。重围万箭急，驰突更叱咤。酒力不支吾，数里进一斚。燎茅烘湿衣，客有见留者。徘徊望神州，沈叹英雄寡。

　　既离湖口县，未至落星湾。舟中两三程，程程见庐山。庐山遮半天，五老云为冠。朝看金叠叠，暮看紫巉巉。瀑布在山半，髣髴认一斑。庐山忽不见，云雨满人间。

　　雪霁下扬子，闲望江上山。山山如白玉，日照金孱颜。是时江水净，影落清镜寒。潮催庾信老，云送佛狸还。万古感心事，惆怅垂杨湾。

　　衡山为真宫，道士饮我酒。共坐有何人，山中白衣叟。问叟家何在，近住山洞口。殷勤起见邀，徐歩入林薮。云深险径黒，石乱湍水吼。寻源行渐逺，茅屋剪如帚。老烹茶味苦，野琢琴形丑。叟云司马迁，学道此居久。屋东大盘石，棊画今尚有。古木庇覆之，清泉石根走。因悲百年内，汲汲成白首。仙人固难值，隠者亦可偶。追惟恍如梦，欲画无好手。

　　书昔游诗后　　潘柽【徳久】

　　我行半天下，未能到潇湘。君诗如画图，歴歴记所尝。起我逺逰兴，其如鬓毛霜。何以舒此懐，转轸弹清商。

　　又　　韩淲【仲止】

　　平生未踏洞庭野，亦不曽登南岳峯。因君谈旧逰，恍如常相从。江淮歴歴转湘浦，裘马意气传邉烽。吾尝泛大江，只见匡庐松。乘风醉卧帆影底，髙浪直溅岚光浓。日暮泊船时，是夜方严冬。雪花压船船背重，缆摇柂鼓声如钟。当年意浅语不到，无句可写波涛舂。君诗乃如许，景物不易供。尽归一毫端，状□□□□。人间胜处贵着眼，虽有此兴无由逢。钱唐山水亦自好，奈何薄宦难从容。南髙北髙一千丈，潮头日夜鸣灵踪。应有隠者为识赏，青鞵布韈扶杖笻。君无诧彼我愧此，急还诗巻心徒忪。

　　○七言古诗

　　送王孟玉归山阴

　　淮南雪落云绕戍，王郎鸣鞭猎狐兎。问君本是山阴人，何不扁舟剡溪去。人生乐事将无同，知君此心如太空。只今去踏龙尾道，也似寒江蓑笠翁。鉴湖一曲荷花浦，君不归来花有语。旧宅应添竹几竿，到家不觉秋如许。十年雪里看淮南，聚米能作淮南山。筹边妙处须急吐，政是不容修竹闲。人道长江无六月，日光正射青芦叶。何以赠君濯炎热，雪即是诗诗是雪。

　　乌夜啼

　　老乌栖栖飞且号，晨来枝上啄楮桃。楮桃已空楮叶死，犹啄枯枝觅虫蚁。老乌赋分何其贫，未啼已被邻公嗔。吁嗟老乌不自知，墙头屋上纷成羣。吴中贵逰重鹦鹉，千金逺致能言语。花底红绦郑袖擎，盘中碧果秦宫取。天生灵物得人怜，过者须来鹦鹉边。老乌事事无足録，人间犹传夜啼曲。

　　余居苕溪上，与白石洞天为邻。潘徳久字予曰：白石道人且以诗见畀。其词曰：“人间官爵似摴蒱，采到枯松亦大夫。白石道人新拜号，断无缴驳任称呼。”予以长句报贶。

　　南山仙人何所食，夜夜山中煮白石。世人唤作白石仙，一生费齿不费钱。仙人食罢腹便便，七十二峯生肺肝。真祖只在南山南，我欲从之不惮逺。无方煮石何由软，佳名锡我何敢辞。但愁自此长苦饥，囊中只有转庵诗。便当掬水三咽之。【转庵徳久自号云】

　　丁已七月望湖上书事

　　白天碎碎如拆绵，黒天昧昧如陈玄。白黒破处青天出，海月飞来光尚湿。是夜太史奏月蚀，三家各自矜算术。或云七分或食既，或云食昼不在夕。上令御史登吴山，下视海门监月出。年来歴失无人修，三家之说谁为优。乍如破镜光炯炯，渐若小儿初食饼。时方下令严禁铜，破镜何为来海东。天邉有饼不可食，闻说饥民满淮北。是镜是饼且勿论，须臾还我黄金盆。金盆当空四山静，平波倒浸云天影。下连八表共此光，上接银河通一冷。御史归家太史眠，人间不闻钟鼓传。白石道人呼钓船，一瓢欲酌湖中天。荷叶摆头君睡去，西风急送敲窗句。

　　送陈敬甫

　　十年所闻溢吾耳，去年诵君书一纸。古人三语得竒士，况此磊落数百字。相逢千岩万壑里，有客如君请兄事。才髙自古人所忌，论髙不售反惊世。好诗取客如劵■〈契，大代廾〉，我无三者犹至是。如君之贫不可避，如君之贫不可避，呼舟径度寒潮外。

　　生云轩

　　在山长与云同斋，出山忆云云不来。千金买得太湖石，数峯相对寒崔嵬。朝来忽觉青苔湿，叆叆如炊石间出。白云何处不相逢，却怪年年枉相忆。王郎胸中横一丘，在山出山云与游。更呼白石老居士，来倚云根吟七字。

　　送项平甫倅池阳

　　项君声名天宇窄，与君俱是荆湖客。向来相闻不相值，长安城中乃相识。论文要得文中天，邯郸学步终不然。如君笔墨与性合，妙处特过苏李前。我如切切秋虫语，自诡平生用心苦。神凝或与元气接，屡举似君君亦许。西湖一曲古墙阴，清坐论诗夜向深。见谓人间有公等，不知来者不如今。乾坤虽大知者少，君不见，古人拙处今人巧。我徂山林口挂壁，如君合救狂澜倒。石渠春水緑泱泱，阁下无人白日长。万里江湖入归梦，子云不愿校书郎。九华山色梅根渡，半日风帆即秋浦。六条察吏安用许，幸有千岩作诗侣。

　　书乞米帖后

　　银钩铁画太师字，从人乞米亦可怜。五仓空虚胃神哭，竟日悄悄无炊烟。仙人留书说服气，道士辟榖期引年。人生不食浪自苦，独不见，子桑鼓琴十日雨。

　　契丹歌【都下闻萧总管自说其风土如此】

　　契丹家住云沙中，耆车如水马若龙。春来草色一万里，芍药牡丹相间红。大儿牵车小儿舞，弹弄琵琶调美女。一春浪荡不归家，自有穹庐障风雨。平沙软草天鹅肥，健儿千骑暁打围。皁旗低昂围渐急，惊作羊角凌空飞。海东健鹘健如许，鞴上风生看一举。万里追奔未可知，划见纷纷落毛羽。平章俊味天下无，年年海上驱羣胡。一鹅先得金百两，天使走送贤王庐。天鹅之飞铁为翼，射生小儿空看得。腹中惊怪有新姜，元是江南经宿食。

　　禽言如曰哥哥

　　君不见，苕溪西南石鼓山，鸟如鸜鹆啼其间。一人相传是阿弟，千呼万唤去复还。身为独雁失俦侣，所愧鹡翎图急难。绕林哀哀诉明月，夜阑月落声渐咽。天地阔逺兄不闻，苍厓下泪山竹裂。岂无鸦舅与鹁姑，人各有心非友于。陟冈四顾空欷歔，君不见，江南望夫谁家子，登山化石不得语。

　　次韵诚斋送仆往见石湖长句

　　客来读赋作雌蜺，平生未闻衡说诗。省中诗人官事了，狎鸥入梦心无机。韵髙落落悬清月，铿锵妙语春冰裂。一自长安识子云，三叹郢中无白雪。范公萧爽思出尘，有客如此渠不贫。堂堂五字作城守，平章劲敌君在口。二公句法妙万夫，西来囊中藏鲁玙。只今击节乌栖曲，不愧当年贺鉴湖。

　　送姜尭章谒石湖先生　　杨万里【廷秀】

　　钓璜英气横白蜺，咳唾珠玉皆新诗。江山愁诉莺为泣，鬼神露索天泄机。彭蠡波心弄明月，诗星入肠肺肝裂。吐作春风百种花，吹散濒湖数峯雪。青鞵布袜软红尘，千诗只博一字贫。吾友彛陵萧太守，逢人说项不离口。袖诗东来谒老夫，惭无髙价索璠玙。翻然欲买松江艇，径去苏州参石湖。  
　 
巻下

　　○五言律诗

　　题华亭钱参园池

　　花里藏仙宅，帘边驻客舟。浦涵沧海润，云接洞庭秋。草木山山秀，阑干处处幽。机云韬世业，暇日此夷犹。

　　同朴翁登卧龙山

　　龙尾回平野，檐牙出翠微。望山怜緑逺，坐树觉春归。草合平吴路，鸥忘霸越机。午凉松影乱，白羽对禅衣。

　　坐上和约斋

　　句入冰轮冷，愁因玉宇开。可无如此客，犹恨不能杯。好句长城立，寒鸦结阵来。箜篌莫停手，■〈扌弃〉却断肠回。

　　出北关

　　吴儿临水宅，四面见行舟。蒲叶侵鹅项，杨枝蘸马头。年年人去国，夜夜月窥楼。传语城中客，功名半是愁。

　　答沈器之二首

　　江汉乘流客，乾坤不系舟。玉琴虚素月，金剑落清秋。野鹿知随草，饥鹰故上鞲。风流大堤曲，一唱使人愁。

　　涉逺身良苦，登髙望欲迷。试吟青玉案，不是白铜鞮。露下秋虫怨，风髙北马嘶。槎头有新味，人在太湖西。

　　悼石湖三首

　　身退诗仍健，官髙病已侵。江山平日眼，花鸟暮年心。九转终无助，三高竟欲寻。尚留巾垫角，异国有知音。

　　未作龙蛇梦，惊闻露电身。百年无此老，千首属何人。安得公长健，那知事转新。酸风忧国泪，髙塜卧麒麟。

　　未定情锺痛，何堪更悼亡。遗书知伏枕，来吊只空堂。雪里评诗句，梅边按乐章。沈思酒杯落，天阔意【一作正】茫茫。

　　○七言律诗

　　送朝天续集归诚斋时在金陵

　　翰墨场中老斲轮，真能一笔扫千军。年年花月无闲日，处处山川怕见君。箭在的中非尔力，风行水上自成文。先生只可三千首，回首江东日暮云。

　　寄上张参政

　　姑苏台下梅花树，应为调羮故早开。燕寝休夸香雾重，鸳行却望衮衣来。前时甲第仍垂栁，今度沙堤已种槐。应念无枝夜飞鹊，月寒风劲羽毛摧。

　　京口留别张思顺

　　伯劳飞燕若为忙，还忆东斋夜共床。别后无书非弃我，春前会面却他郷。连宵为说经忧患，异日相逢各老苍。更欲少留天不许，暁风吹艇入垂杨。

　　次朴翁逰兰亭韵

　　亚字桥亭面面风，六人同坐树阴中。松交归路如留客，石碍流杯故恼公。山色最怜秦望緑，野花只作晋时红。夕阳啼鸟人将散，俯仰兴懐自昔同。【右军祠堂有杜鹃花两株极照灼】

　　次韵胡仲方因杨伯子见寄

　　此去庐陵定几程，向来卭杖未经行。悬知征棹云边集，大有吟情雪里生。楚渡食萍应甚美，舜祠吹玉直能清。二君即日青冥上，惟我春山带雨耕。【仲方得萍乡宰伯子得营道倅】

　　贺张肖翁参政

　　太乙图书客屡谈，已知上相出淮南。银台日月非虚过，金鼎功名得细参。从此与人为雨露，应怜有客卧云岚。明朝起为苍生贺，旋着藤冠紫竹簪。

　　陈君玉以小集见归用余还诚斋朝天续集韵作七字夔报贶

　　笔阵无功汗左轮，而今老去不能军。水邉白鸟闲于我，窗外梅花疑是君。欲向江湖行此语，可无朋友托斯文。新篇大是相料理，因忆西山扬子云。

　　寄田郎

　　楚楚田郎亦大竒，少年风味我曽知。春城寒食谁相伴，夜月梨花有所思。剪烛屡呼金凿落，倚窗闲品玉参差。含情不拟逢人说，鹦鹉能歌自作词。

　　送王徳和提举淮东

　　京尘吹帽汗淋衣，相见频年只道归。省里移文那得了，家边持节未为非。煮干碧海知谁用，割尽黄云尚告饥。可得不为根本计，秋风还见鴈南飞。

　　寄时父

　　迟君日日数归程，到得君归我已行。一路好山思共看，半年有酒不同倾。吾侪正坐清贫累，各自而今白髪生。人物渺然须强饭，天工应不负才名。

　　送李万顷

　　猛相思里得君来，正喜欢时却便回。别路恐无青栁折，到家应有小桃开。起居五马兼堂上，问信千岩及阿灰。【张祎侄张曙，小字阿灰。】儿女痴顽夫妇健，漂零何日共尊罍。

　　次韵千岩杂謡

　　中散平生七不堪，鳯麈时时伴燕谈。道士有神传火枣，故人无字入云蓝。雨凉竹叶宜三酌，日落荷花倚半酣。极欲扁舟南荡去，冷鸥轻燕略相谙。

　　寄上郑郎中

　　梅根东望九华云，中有风流衣绣人。名下一生劳梦想，尊前数语倍情亲。节旄在道催归汉，花鸟留君且作春。见说祥风挟时雨，故园松菊亦精神。

　　送左真州还长沙

　　吴儿牵挽醉莼鲈，今日西归略自如。别路冷云随驿马，望乡乔木记吾庐。湘中花月偏怜酒，淮左儿童待拥车。凡我旧逰君更歴，橘洲相见讶无书。

　　乍凉寄朴翁

　　前日松间歩屧归，更将荷叶障秋晖。如今城里抛团扇，应是山中试夹衣。水有秋容莲渐少，树含凉气鸟慵飞。炎天既懒趋城市，从此尤须恋翠微。

　　张平甫哀挽

　　将军家世出臞儒，合上青云作计疎。吴下宅成花未种，湖邉地吉草新鉏。空嗟过隙催人世，赖有提孩读父书。他日石羊芳草路，弟兄来此一沾裾。

　　○五言絶句

　　同潘徳久作明妃诗

　　明妃未嫁时，满宫妬娥眉。一朝辞玉陛，人人泪双垂。

　　年年心随雁，日日穹庐中。遥见沙上月，忽忆建章宫。

　　身同汉使来，不同汉使归。虽为塞外妇，只着汉家衣。

　　东堂聫句

　　金风凉夜深，吹我萧萧髪。【赵雍和仲】起折丹桂枝，惊落花上月。【白石】

　　与和甫时甫分题画巻夔得剡溪图

　　枯槎啅干鹊，交臂失夫君。奈此一尊酒，凭髙空水云。

　　○六言絶句

　　金神夜猎图二首

　　夜半金神羽猎，奔走山川百灵。云气旍旗来下，飒然已入青冥。

　　后宫婵娟玉女，自鞚八尺飞龙。两两鸣鞭争导，緑云斜坠春风。

　　次韵鸳鸯梅二首

　　晴日小溪沙暖，春梦怜渠颈交。只怕笛声惊散，费人月咏风嘲。

　　漠漠江南烟雨，于飞似报初春。折过女郎山下，料应愁杀佳人。

　　马上值牧儿

　　马背何如牛背，短衣落日空山。只么身归盘谷，未须名满人间。

　　○七言絶句

　　过湘阴寄千岩

　　渺渺临风思美人，荻花枫叶带离声。夜深吹笛移船去，三十六湾秋月明。

　　雁图

　　万里晴沙夕照西，此心唯有断云知。年年数尽秋风字，想见江南摇落时。

　　除夜自石湖归苕溪【此诗録寄诚斋，得报云：所寄十诗有裁云缝雾之妙，思敲金戞玉之竒声。】

　　细草穿沙雪半销，吴宫烟冷水迢迢。梅花竹里无人见，一夜吹香过石桥。

　　美人台上昔欢娱，今日空台望五湖。残雪未融青草死，苦无麋鹿过姑苏。

　　黄帽传呼睡不成，投篙细细激【一作击】流冰。分明旧泊江南岸，舟尾春风飐客灯。

　　千门列炬散林鸦，儿女相思未到家。应是不眠非守岁，小窗春色入灯花。

　　三生定是陆天随，又向吴松作客归。已拚新年舟上过，倩人和雪洗征衣。

　　沙尾风回一棹寒，椒花今夕不登盘。百年草草都如此，自琢春词剪烛看。

　　笠泽茫茫雁影微，玉峯重疉护云衣。长桥寂寞春寒夜，只有诗人一舸归。

　　桑间篝火却宜蚕，风土相传我未谙。但得明年少行役，只裁白纻作春衫。

　　少小知名翰墨场，十年心事只凄凉。旧时曽作梅花赋，研墨扵今亦自香。

　　环玦随波冷未销，古苔留雪卧墙腰。谁家玉笛吹春怨，看见鹅黄上栁条。

　　临安旅邸答苏虞叟

　　垂杨风雨小楼寒，宋玉秋词不忍看。万里青山无处隠，可怜投老客长安。

　　姑苏懐古

　　夜暗归云绕柁牙，江涵星影鹭眠沙。行人怅望苏台栁，曽与吴王扫落花。

　　次韵徳久

　　篱落青青花倒垂，避人黄鸟雨中飞。西郊寂寞无车马，时有溪童卖菜归。

　　次石湖书扇韵

　　桥西一曲水通村，岸阁浮萍緑有痕。家住石湖人不到，藕花多处别开门。

　　竹友为徐南卿作

　　髪已星星带已寛，徐卿犹自客长安。家山竹好无由看，漫种庭心一两竿。

　　世路苍黄总是愁，暮年须得小优游。如今渐觉知心少，剩种青青伴白头。

　　寿朴翁

　　与师同月不同年，归墨归儒各自缘。想得山中无寿酒，但携茶到菊花前。

　　湖上寓居杂咏

　　荷叶披披一浦凉，青芦奕奕夜吟商。平生最识江湖味，聴得秋声忆故乡。

　　湖上风恬月澹时，卧看云影入玻瓈。轻舟忽向窗边过，摇动青芦一两枝。

　　秋风低结乱山愁，千顷银波凝不流。堤畔画船堤上马，緑杨风里两悠悠。

　　处处虚堂望眼寛，荷花荷叶过阑干。逰人去后无歌鼓，白水青山生晚寒。

　　辇路垂杨两行栽，苑门秋水欲平阶。朝朝南望宫云起，白鸟一双山下来。

　　微波冲得緑萍开，数点青青黏石阶。緑葑自来还自去，来时须载白鸥来。

　　布衣何用揖王公，归向芦根濯软红。自觉此心无一事，小鱼跳出緑萍中。

　　囊封万字总空言，露滴桐枝欲断弦。时事悠悠吾亦懒，卧看秋水浸山烟。

　　苑墙曲曲栁冥冥，人静山空见一灯。荷叶似云香不断，小船摇曵入西陵。

　　处士风流不并时，移家相近若依依。夜凉一舸孤山下，林黒草深萤火飞。

　　卧榻看山緑涨天，角门长泊钓鱼船。而今渐欲抛尘事，未了菟裘一怅然。

　　钩窗不忍见南山，下有三雏骨未寒。惆怅古今同此味，二陵风雨晋师还。

　　栁下轩窗枕水开，画船忽载故人来。与君同过西城路，却指烟波独自回。

　　指点移舟着栁堤，美人相顾复相携。上桥更觉秋香重，花在西陵小苑西。

　　平甫见招不欲往

　　老去无心聴管弦，病来杯酒不相便。人生难得秋前雨，乞我虚堂自在眠。

　　楼阁万重秋雨里，峯峦四合暮潮邉。鳯城今夕凉如水，多少人家试管弦。

　　三髙祠

　　越国霸来头已白，洛京归后梦犹惊。沈思只羡天随子，蓑笠寒江过一生。

　　过桐庐

　　横看山色仰看云，十幅风帆不藉人。记取合江江畔树，他年此处好垂纶。

　　登乌石寺观张魏公刘安成岳武穆留题刘云侍儿意真奉命题记

　　诸老凋零极可哀，尚留名字压崔嵬。刘郎可是疎文墨，几点胭脂污緑苔。

　　过垂虹

　　自作新词韵最娇，小红低唱我吹箫。曲终过尽松陵路，回首烟波十四桥。

　　访费山人

　　稻丛茁茁欲齐肩，杨栁僛僛不蔽蝉。忽忆石头城下路，槿花斜压钓鱼船。

　　牛渚

　　牛渚矶邉渺渺秋，笛声吹月下中流。西风不识张京兆，画得蛾眉如许愁。

　　武康丞宅同朴翁咏牵牛

　　青花緑叶上疎篱，别有长条竹尾垂。老觉淡妆差有味，满身秋露立多时。

　　朴翁悼牵牛甚竒余亦作

　　不见青青绕竹生，西风篱落抱枯藤。道人一任空花过，愁杀山阴觅句僧。

　　过徳清

　　木末谁家缥缈亭，画堂临水更虚明。经过此处无相识，塔下秋云为我生。

　　溪上佳人看客舟，舟中行客思悠悠。烟波渐逺桥东去，犹见阑干一点愁。

　　项里

　　项里，项王之里也。在山阴西南二十余里，地多杨梅苔梅，皆妙天下。王性之赋项里杨梅云：“只今枝头万颗红，犹似咸阳三月火。”予近得苔梅一株，古怪特甚，为作七言：

　　旧国婆娑几树梅，将军逐鹿未归来。江东父老空相忆，枝上年年长緑苔。

　　雪中六解

　　塞草汀云护玉鞍，连天花落路漫漫。如今却忆当时健，下马题诗不怕寒。

　　黄鹤矶邉晚渡时，栁花风急片帆飞。一声长笛鱼龙舞，白浪如山不肯归。

　　万马行空转屋檐，髙寒屡索酒杯添。故人家住吴山上，借得西湖自卷帘。

　　曽泛扁舟访石湖，恍然坐我范寛图。天寒逺挂一行雁，三十六峯生玉壶。

　　万壑千岩一様寒，城中别有玉龙蟠。旧人乘兴扁舟处，今日诗仙戴笠看。

　　沈香火里笙箫合，暖玉鞍邉雉兔空。办得煎茶有骄色，先生只合作诗穷。

　　越中士女春游

　　秦山越树两依依，闲倚阑干看落晖。杨栁梢头春又暗，玉箫声里夜逰归。

　　送范仲讷往合肥三首

　　壮志只便鞍马上，客梦长在江淮间。谁能辛苦运河里，夜与商人争徃还。

　　我家曽住赤阑桥，邻里相过不寂寥。君若到时秋已半，西风门巷栁萧萧。

　　小帘灯火屡题诗，回首青山失后期。未老刘郎定重到，烦君说与故人知。

　　下菰城

　　人家多在竹篱中，杨栁疎疎尚带风。记得下菰城下路，白云依旧两三峯。

　　平甫放三十六鸥扵吴松余不及与盟

　　桥下松陵緑浪横，来迟不与白鸥盟。知君久对青山立，飞尽梨花好句成。

　　萧山

　　归心已逐晚云轻，又见越中长短亭。十里水边山下路，桃花无数麦青青。

　　戊午春帖子

　　晴窗日日拟雕虫，惆怅明时不易逢。二十五弦人不识，淡黄杨栁舞春风。

　　偶题

　　阿八宫中酒未醒，天风吹髪夜泠泠。归来只怕扶桑晚，赤脚横骑太乙鲸。

　　陈日华侍儿读书

　　绎句寻章久未休，花房日晏不梳头。谁教郎主能多事，乞与冥冥千古愁。

　　女郎山【汉阳县西二十里】

　　不见郢中能赋客，可怜负此女郎山。冰魂寂寞无归处，独宿鸳鸯沙水寒。

　　钓雪亭

　　阑干风冷雪漫漫，惆怅无人把钓竿。时有官船桥畔过，白鸥飞去落前滩。

　　緑蕚梅

　　黄云承韈知何处，招得冰魂付北枝。金谷楼髙愁欲堕，断肠谁把玉龙吹。

　　次韵武伯

　　杨栁风微约暮寒，野禽容与只波间。道人心性如天马，可爱青丝十二闲。

　　观灯口号十首

　　世间形象尽成灯，烘火旋纱巧思生。列肆又多看不遍，逰人一一把灯行。

　　市楼歌吹太喧哗，灯若连珠照万家。太守令严君莫舞，逰人空带玉梅花。

　　逰人总戴孟家蝉，争托星球万眼圆。闹里传呼大官过，后车多少尽婵娟。

　　花帽笼头几岁儿，女儿学着内人衣。灯前月下无归路，不到天明亦不归。

　　好灯须买不论钱，别有琉璃价百千。都下贵人多预赏，买时长在一阳前。

　　珠络琉璃到地垂，鳯头衔带玉交枝。君王不赏无人进，天竺堂深夜雨时。

　　纷纷铁马小回旋，幻出曹公大战年。若使英雄知□事，不教儿女戏灯前。

　　贵客钩帘看御街，市中珍品一时来。帘前花架无行路，不得金钱不肯回。

　　修内司人编戏鼓，辇宫营里独焼灯。春风到处皆君赐，金栁丝丝满鳯城。

　　正好嬉逰天作魔，翠帬无奈雨沾何。御街暗里无灯火，处处但闻楼上歌。

　　陪张平甫逰禹庙

　　镜里山林緑到天，春风只在禹祠前。一声何处提壶鸟，猛省红尘二十年。

　　寄俞子二首

　　此郎都无子弟气，夜对黄妳笼青灯。君今落脚堕鸢外，欲往从之叹未能。

　　郎罢才名今白髪，佐州亦复坐穷邉。甚欲出手相料理，东南风髙难寄笺。  
　 
集外诗

　　灯词【见武林旧事】

　　南陌东城尽舞儿，画金刺绣满罗衣。也知爱惜春逰夜，舞落银蟾不肯归。

　　灯已阑珊月气寒，舞儿往往夜深还。只因不尽婆娑意，更向阶心弄影看。

　　沙河云合无行处，惆怅来逰路已迷。却入静坊灯火空，门门相似列蛾眉。

　　逰人归后天街静，坊陌人家未闭门。帘里垂灯照尊俎，坐中嬉笑觉春温。

　　春词【见武林旧事】

　　六军文武浩如云，花簇头冠様様新。惟有至尊浑不戴，尽将春色赐羣臣。

　　万数簪花满御街，圣人先自景灵回。不知后面花多少，但见红云冉冉来。

　　同朴翁过浄林广福院【见咸淳临安志】

　　四人松下共盘桓，笔砚花壶石上安。今日兴懐同此味，老仙留字在孱颜。

　　嘉泰壬戌上元日访全老扵浄林广福院观沈傅师碑隆茂宗画赠诗【见咸淳临安志】

　　深衣跨羸骖，杳杳春山路。入寺君未知，闲看移桂树。

　　沈碑含秀润，隆画出神竒。道人那得此，老子乃躭之。

　　龙井【见咸淳临安志】

　　年时六月海扬尘，遥见青山起白云。闻有髙僧来诵咒，岩前抛珓问龙君。

　　自题画像【见砚北杂志】

　　鹤氅如烟羽扇风，寄情芳草緑阴中。黒头办了人间事，来看凌霜数点红。

　　句

　　小山不能云，大山半为天。【见归田诗话】

　　屋角红梅树，花前白石生。【见爱日斋丛钞】

　　○附録诸贤酬赠诗

　　进退格寄张功甫姜尧章　　杨万里【廷秀】

　　尤萧范陆四诗翁，此后谁当第一功。新拜南湖为上将，更推白石作先锋。可怜公等俱痴絶，不见词人到老穷。谢遣管城侬已晚，酒泉端欲乞移封。

　　题尧章新成草堂　　周文璞【晋仙】

　　早将心事付渔樵，若被幽人苦见招。多种竹将挑笋吃，旋栽松待斫柴烧。壁间古画身都碎，架上枯琴尾半焦。犹有住山穷活计，仙经盈卷一村瓢。

　　姜尧章金涂佛塔歌　　又

　　白石招我入书斋，使我速礼金涂塔。我疑此塔非世有，白石云是钱王禁中物。上作如来舍身相，饥鹰饿虎纷相向。拈起灵山受记时，龙天帝释应惆怅。形模逺自流沙至，铸出今回更精致。钱王纳土归京师，流落多在西湖寺。钱王本是英雄人，白莲花现国主身。蛇乡虎落狗脚朕，何如红袍玉带称功臣。天封坼开即退聴，两浙不闻笳鼓竞。归来佛子作护持。太师尚父尚书令，一枚传到白石生。生今但有能诗声，同袍秦外铦师兄。哦诗礼塔作佛事，同吃地垆山芋羮。何曽薫陆绮床供，但见相轮铜緑明。哦诗礼塔犹未毕，芦叶低飞山雨湿。

　　吊尧章　　又

　　相逢萧寺已累然，自咏离骚讲太玄。极目旧逰惟白石，伤心孤塜只苍烟。儿从外舍收残稿，客向空山泣断弦。帝所修文与张乐，魂兮应是到钧天。

　　和尧章九日送菊二首　　王炎【晦叔】

　　对花懒举玉东西，孤负金钱满緑枝。短鬓不堪重落帽，枯肠何可强捜诗。

　　花品若将人品较，此花风味似吾儒。秋英餐罢含清思，曽有离骚续笔无。

　　题尧章旧逰诗巻　　又

　　出郭栽花渉小园，归调琴谱辑诗编。少年豪健今揫敛，休羡骑鲸李谪仙。

　　腊中得雪快晴成古风呈尧章铦老　　又

　　苍头熟睡唤不应，光射纸窗疑月明。更筹可数夜方半，杙上一鸡先误鸣。暁起飞花堆戸外，幻出人间无色界。九街车马不知寒，蹴蹋银杯翻缟带。杲杲日升东海东，须臾光彩蒸霞红。不忧桂玉顿増价，人在冲融和气中。贝阙珠宫五云际，遥知天上龙颜喜。麦畦白白覆青青，农事年来定丰美。

　　清明日访白石不值　　葛天民【无懐】

　　花荠悬灯栁拂檐，老懐那得似饧甜。画船已载先生去，燕子无人自入帘。

　　重访白石　　又

　　长安惟白石，与我最相关。每到难逢面，翻思懒下山。欲归愁路永，小住待君还。尽日看幽桂，无人似我闲。

　　六月一日与尧章泛湖　　又

　　六月西湖带雨山，小舟终日傍鸥闲。风烟如许闗情甚，宾主相推下语难。几点送君归大雅，一凉今夜满长安。江湖逺思知多少，归去风前各倚阑。  
诗说

　　大凡诗，自有气象、体面、血脉、韵度。气象欲其浑厚，其失也俗；体面欲其宏大，其失也狂；血脉欲其贯穿，其失也露；韵度欲其飘逸，其失也轻。作大篇，尤当布置：首尾匀停，腰腹肥满。多见人前面有余，后面不足；前面极工，后面草草。不可不知也。

　　诗之不工，只是不精思耳。不思而作，虽多亦奚为？

　　雕刻伤气，敷衍露骨。若鄙而不精巧，是不雕刻之过；拙而无委曲，是不敷衍之过。

　　人所易言，我寡言之，人所难言，我易言之，自不俗。

　　花必用柳对，是儿曹语。若其不切，亦病也。

　　难说处一语而尽，易说处莫便放过；僻事实用，熟事虚用；说理要简切，说事要圆活，说景要微妙。多看自知，多作自好矣。

　　小诗精深，短章蕴藉，大篇有开阖，乃妙。

　　喜词锐，怒词戾，哀词伤，乐词荒，爱词结，恶词绝，欲词屑。乐而不淫，哀而不伤，其惟《关雎》乎！

　　学有余而约以用之，善用事者也；意有余而约以尽之，善措辞者也；乍叙事而间以理言，得活法者也。

　　不知诗病，何由能诗？不观诗法，何由知病？名家者各有一病，大醇小疵，差可耳。

　　篇终出人意表，或反终篇之意，皆妙。

　　守法度曰诗，载始末曰引，体如行书曰行，放情曰歌，兼之曰歌行。悲如蛩螀曰吟，通乎俚俗曰谣，委曲尽情曰曲。

　　诗有出于《风》者，出于《雅》者，出于《颂》者。屈、宋之文，《风》出也；韩、柳之诗，《雅》出也；杜子美独能兼之。

　　《三百篇》美刺箴怨皆无迹，当以心会心。

　　陶渊明天资既高，趣诣又远，故其诗散而庄、澹而腴，断不容作邯郸步也。

　　语贵含蓄。东坡云：“言有尽而意无穷者，天下之至言也。”山谷尤谨于此。清庙之瑟，一唱三叹，远矣哉！后之学诗者，可不务乎？若句中无余字，篇中无长语，非善之善者也；句中有余味，篇中有余意，善之善者也。

　　体物不欲寒乞。

　　意中有景，景中有意。

　　思有窒碍，涵养未至也，当益以学。

　　岁寒知松柏，难处见作者。

　　波澜开阖，如在江湖中，一波未平，一波已作。如兵家之阵，方以为正，又复是奇；方以为奇，忽复是正。出入变化，不可纪极，而法度不可乱。

　　文以文而工，不以文而妙，然舍文无妙，胜处要自悟。

　　意出于格，先得格也；格出于意，先得意也。吟咏情性，如印印泥，止乎礼义，贵涵养也。

　　沉着痛快，天也。自然学到，其为天一也。

　　意格欲高，句法欲响，只求工于句、字，亦末矣。故始于意格，成于句、字。句意欲深、欲远，句调欲清、欲古、欲和，是为作者。

　　诗有四种高妙：一曰理高妙，二曰意高妙，三曰想高妙，四曰自然高妙。碍而实通，曰理高妙；出自意外，曰意高妙；写出幽微，如清潭见底，曰想高妙；非奇非怪，剥落文采，知其妙而不知其所以妙，曰自然高妙。

　　一篇全在尾句，如截奔马。词意俱尽，如临水送将归是已；意尽词不尽，如抟扶摇是已；词尽意不尽，剡溪归棹是已；词意俱不尽，温伯雪子是已。所谓词意俱尽者，急流中截后语，非谓词穷理尽者也。所谓意尽词不尽者，意尽于未当尽处，则词可以不尽矣，非以长语益之者也。至如词尽意不尽者，非遗意也，辞中已彷佛可见矣。词意俱不尽者，不尽之中，固已深尽之矣。

　　一家之语，自有一家之风味。如乐之二十四调，各有韵声，乃是归宿处。模仿者语虽似之，韵亦无矣。鸡林其可欺哉！

　　《诗说》之作，非为能诗者作也，为不能诗者作，而使之能诗；能诗而后能尽我之说，是亦为能诗者作也。虽然，以我之说为尽，而不造乎自得，是足以为能诗哉？后之贤者，有如以水投水者乎？有如得兔忘筌者乎？噫！我之说已得罪于古之诗人，后之人其勿重罪余乎！  
　
