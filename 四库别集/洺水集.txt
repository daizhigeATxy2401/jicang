　　钦定四库全书　　　　　集部四
　　洺水集目录　　　　　　别集类三【宋】
　　巻一
　　制诰
　　巻二
　　奏疏
　　巻三
　　表笺
　　巻四
　　议
　　巻五
　　防问
　　巻六
　　讲义
　　巻七
　　记
　　巻八
　　序
　　巻九
　　题防
　　巻十
　　墓志
　　巻十一
　　行状
　　巻十二
　　祭文
　　哀辞
　　巻十三
　　书
　　巻十四
　　尺牍
　　巻十五
　　启
　　巻十六
　　致语
　　巻十七
　　祝版
　　巻十八
　　疏
　　巻十九
　　上梁文
　　巻二十
　　赋
　　巻二十一
　　拟古
　　巻二十二
　　五言古
　　巻二十三
　　七言古
　　巻二十四
　　五言律
　　巻二十五
　　七言律
　　巻二十六
　　五言絶句
　　巻二十七
　　七言絶句
　　巻二十八
　　説
　　巻二十九
　　賛
　　铭
　　巻三十
　　乐府
　　【臣】等谨案洺水集三十巻宋程珌撰珌字怀古休寕人先世居洺水自号洺水遗民绍熈中进士累官礼部尚书端明殿学士赠少师立朝以经济自任明邵经邦宏简録载其同史弥逺矫诏立理宗后受杨后缄金之赐弥逺以是衔之今观集中上执政书议壅蔽朝廷不公赏罚疑当以是忤弥逺宏简録所载未必确也珌诗词皆不甚擅场至于论备邉蠲税诸疏则拳拳于国计民瘼言有闗系其防洪迈万首絶句以为不当进于朝而防张载西铭则以其欲复井田为不可盖方正而逹于事理者也序言集本六十巻散失者半此本乃崇祯己巳其裔孙至逺所刻云乾隆四十二年五月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀
　　洺水集原序
　　道始于太极尧以是传之舜舜以是传之禹禹以是传之汤汤以传之文武周公洙泗圣人羣三千之士讲益明説益备由是而后学者不过服而习之安而行之而已而近世学者乃輙不然思入妄境行入舛途不流于老庄之苦空则归于篇章之吟咏纷纷籍籍淆乱日甚今珌是集犹有不能尽去亦或有补于世教之万一观者其审之洺水遗民自序
　　吾族自太守元谭公开于晋于梁则有若安国灵洗公于唐则有若都使澐公自是始荒我川之居绳绳相继代有显人迄于有宋尤称蝉聫郡邑中一时为相者若文简公大昌正惠公卓讷庵公元鳯其在敝里则吾祖少师公也皆照曜汗青辉煌今昔我少师公生具异頴儿时咏氷遂播竒句稍长遂笃慕古人之学耻为章句习登绍熈进士丞相赵公汝愚竒其文擢冠多士为忌道学者抑置第二筮仕专任德化屡着异绩如在枢宻丘崇幕中出竒防活民兵万余人之类一时称为国士然公慨慷尚气节以天下为己任常有恢复大志故论当时根本急务用兵机宜徃徃切中如指掌然至于上书轮对多危言直谏时虽以此重之而亦以是忌之若史弥逺辈皆因而中伤公力求休致乃得出倅闽中以平剧盗功垂成而忌益至公遂再请祠归观真公德秀之言可以见公为人矣公归优游里中者尚十余年前后召用皆不起加少师致仕其为学本之六经根极理奥醇正闳大平和至足若我公者真有用之经济哉今奏议书牍之文具在可攷而知也惜乎时未究其用耳以推世系本河北洺州故自号洺水遗民有洺水文集六十巻因久散落熈朝一再刻之仅得三十巻万厯戊申年山水暴涨板为漂失不肖逺惧寖乆而遂湮也乃取旧本重订寿诸剞劂夫有美弗彰后人之责也后之子孙尚纉其绪无令陨坠也崇祯戊辰嘉平月吉裔孙至逺书
　　钦定四库全书
　　洺水集巻一　　　　　　　宋　程珌　撰
　　制诰
　　理宗即位大赦文
　　天生烝民而立君所以任父母抚绥之责父有天下而传子所以绵祖宗统系之基祗仰先皇自承丕绪不以大宝为乐惟以万方为忧怀保小民钦畏上帝消斥奸佞登崇俊良勤不倦于宵衣俭至形于澣服坐臻感格聿底康平二气叶调羣生茂豫中原云附故境日归允惟中兴之功浸复太平之观乃以焦劳之久遂愆节适之宜忍闻慿几之言方切号弓之痛顾令眇薄获缵休明仰奉母仪俯临海防正皇皇如灼之际加兢兢载惕之思然创剧摧心尚旷万机之务而政先及物岂稽四海之恩可大赦天下
　　谕经筵讲读官诏
　　朕初纂丕图亟奉慈训既御经幄日亲羣儒深念进德立治之本实由典学朝夕罔敢怠忽尚赖诸贤悉心启迪毋有所隐朕当垂听益加自勉即令学士院明谕朕意
　　仓部郎官潘槱除大理少卿诏
　　朕惟天下国家之本在身每于躬行之际尤所致谨比览仓部郎官潘槱首疏所奏深契朕心可特除大理少卿以示嘉奬
　　谕监司守令恤刑诏
　　昔成王立政之初于庶狱防谨曲尽其敬忠厚积累囹圄空虚治道所由昌也朕践祚以来举廉戒贪兴能拔滞亦欲郡县闻风政平讼理也而懦者汨于吏奸莫恕人命强者辄恃巧心析律贰端久系株连遂易瘐死其或叨懫自丰庶威夺货五过之疵是非舛紊蔑弃中兴民寃莫伸哀矜之意微剥敛之风着岂朕为民父母之意哉继自今监司守令各思天牧之重躬务审克无僣乱辞勿格诏而弗遵勿任情而自肆深培根本共守中和庶几羣吏视仪罔敢弗率傥犹翫狎习为蔽欺贪残淹留莫之纠刺上负朝廷之委任下辜斯民之宅生则国有宪章罚加失职非予一人所敢私
　　太师鄂王岳飞改諡忠穆制
　　昔在高皇中兴炎祚如吕丞相勋实着于勤王如岳鄂王烈尤高于衞国葢御戎复辟耀为社稷之臣而秉事握枢咸受腹心之寄夫既稽功之无间岂容论德之或殊顷焉异议之莫齐今也师言之允穆同一辞而作諡垂万世以为公故追复少保武胜定国军节度使武昌郡开国公赠太师追封鄂王諡武穆岳飞赋河朔之雄姿熟左氏之兵法遁乌珠于中宵之急拔刘豫于一鼓之余西京之地既还河南之境寖复惟其张马歩蒋山俘馘之絷故能定业于江南使其合晋绛泽潞豪杰之谋岂复遗患于今日虽以忠而许国屡形于天语之褒嘉奈畏敌而急和深沮于权臣之私意此身卒至于莫保天下迨今以为寃朕获缵丕图敢忘宿愤方将壮薄海之义气可不伸当日之忠魂爰易嘉称用彰实美鄙奸夫之遗臭不崇朝而肉寒伟烈士之英风将千秋而髪防果孰得而孰失抑可劝而可惩今有名孙久司兵饟得非忠义之报足验天人之符噫遗庙峩峩虽或游神于古鄂英灵凛凛岂能忘意于中原
　　故崇政殿说书程颐孙源授籍田令制
　　勑故崇政殿说书赠直龙图阁諡正程颐四世孙修职郎程源爵禄朝廷之名器固能砥砺于一时贤者风俗之枢机实可作兴于百世激劝有道今昔所同睠惟尔祖之贤一出濂溪之正尽心知性无非根本于大原启钥抽缄用以开明于后学求其嗣裔得尔端良隆然受道之资甚矣典刑之旧锡之命秩擢寘班联庶几风动于听闻无或颠防于邪僻克迈先训尤殚乃心可依前修职郎特授行籍田令
　　故华文阁待制朱熹赠太师追封信国公诏
　　朕每观朱熹所著论语中庸大学孟子注解发挥圣贤之蕴羽翼斯文有补治道朕方励志讲学缅怀典刑深用叹慕可特赠太师追封信国公諡如故













　　洺水集巻一
　　钦定四库全书
　　洺水集巻二　　　　　　宋　程珌　撰
　　奏疏
　　拟上殿劄子
　　臣仰惟陛下天纵之资根于至仁故君临海宇二十二年虽变故迭兴而讫底康定天佑人助不可诬也独比年以来灾异不一方春生夏长之时万物焦以枯向也旱敌今及吾边春既苦旱夏必伤潦不惟此尔有道之世五星循轨日不食朔月不食望乃去嵗之秋月食望矣日食朔矣而又金星见昼镇星失行太隂躔高木星度下类非细变也可不震惕如祸在朝夕哉臣愿陛下刚健辉光日新其德蠲苛赋以培国本去繁刑以寿国脉显忠消佞以厉臣节听言行谏以作士气一政令之设施必曰其事果合于天否乎一人才之黜陟必曰其人果当于天否乎天心何自知之当人心则合天心矣内而坤极外而大臣相与警戒相为辅拂益进其所已为交脩其所未逮葢转移其象销弭其灾非大有以饬厉之未见其可也汉陈蕃有言昔春秋之末周德衰微数十年间无复灾者天所弃也今天于汉眷眷无已故殷勤示变冀以感悟然则今兹灾异虽可惧也犹可幸也岂非上天之心所以祐国家者尚至望陛下者尚深乎祐之而无以答其意望之而无以慰其心臣则惧之虽然因象而知警不难也无象而不忘为难耳人之常情遇变则惧不见则忘未雨则忧既雨则忽殊不知天之垂象已示不再灾祥未应其象故在元魏之时荧惑见而忽亡崔浩谓入秦必矣后八十余日荧惑果出东井间一嵗秦果当之先正司马光特着之通鉴以垂万世则是应之迟疾虽不可计而象不虚示未有无其应者也惟陛下勿以为不见勿以为既往而遽忘之则天下幸甚
　　乙亥轮对劄子
　　恭惟陛下天临海宇二十二年玉食弗御惟服澣衣每以天下为忧未尝以位为乐故含齿羣生同心爱戴而变故相仍旋即消弭岂非天之所佑人之所归皆陛下忧勤一念之力邪而陛下之忧曾不解于圣心者臣窃窥陛下之心上忧祖宗付托之重内忧天下之未治外忧残敌之未殄也然以臣观之则以为未易徒忧者治内治外臣请次第陈之治内之道多矣蠲蔡京等横敛之赋以洗百年之痛详县令之试以培太平之基严司理録参之授以重生民之命展任子三年之期以寛吏部之阙此治内之凡也而其要必先于清中书之务治外之道多矣创军号集新军以杜奸人觇伺之心削嵗币正名称以为他日强敌之虑选王人核边备以防仓卒之虞禁朘剥明功籍以伸士卒之气此治外之凡也而其要必先于重阃外之权昔诸葛亮巻巻于蜀主曰董允等志虑忠纯宫中之事悉以咨之将军向宠晓畅军事营中之事悉以咨之亲贤臣先汉所以兴也亲小人后汉所以亡也三代而下享国长久无若汉唐然所以亡天下者有四而外侮不与焉宦者甫息而外戚继兴女祸相仍而藩镇迭作大抵国必自伐然后人伐之中国治安则外侮退听矣木必先蠧也然后虫生之人主清明则四患不作矣圣贤之论治亦曰观前代之变参当今之势虑其大者而已矣臣更有献焉攷之农时已逾芒种天之閟泽犹豫逮今得非陛下之泽未下于民故上天之泽亦尚屯于此乎臣试邑富阳之日当楮币更新之际目击州县奉行失措徒黥籍没所至纷纷寃痛之声达于四境于时三辰失精天地变色葢至三年然后为旱今州县之吏因楮币而徙居者亦既释之矣编配者未纵焉籍没者未还焉天意可徒解哉宜诏有司刷辛未之冬暨乙亥之夏凡禁者纵之籍者还之如是而不雨则陛下无愧于天人矣臣昧死取进止
　　其二
　　臣闻觇人之国者不以其兵之强国之富土地之广而惟以风俗观之西汉之末士大夫崇论议之美而乏经理之用儒者不畔六经之说而流为虚文州县有惠养之名而未有经久之政边方无目前之警而有不可测之虞譬之蒲楫维舟容与安流一旦风涛未知所届古之人君知天下之将有事也必隂求杰特之才储之以为他日之用葢平居无犯顔敢谏之士临难无仗节死义之人汉之王陵周勃汲黯皆有三代之遗直至若公孙辈则如发蒙耳缓急何赖焉方今朝廷清明羣正彚进人才之盛比隆淳熙矣而宏厚竒伟忠节鲠亮之士尤宜封殖长养之方其无事则朝廷益尊及其有事则大任可属耳司马光有言忠厚若王曾刚正如鲁师道贤直若薛奎所当信用鄙猥若马贵良谗谄若罗崇勲所当疎逺人才之生无间今昔上有所好中才激昂是说也若书生之常谈实圣时之急务惟陛下与二三大臣重图之取进止
　　丙子轮对劄子
　　臣闻天之道日运而无积圣人之治日新而不穷葢人之情故则玩新则肃天下大器也圣人之治天下洗濯提携时出而用之故昼夜之晦明寒暑之代谢循环而无端相续于一致者此天之所以为天而圣人之所以为圣人也恭惟国家万世之业自艺祖创之太宗定之真宗饰之至仁宗则守之方其绍述之初悉用安静之政然阅时寖久人情不能无玩也于是圣心加以振厉若开天章阁命辅臣条具当行之事又御资政殿召两府侍从手诏问天下事其勤求治道责望太平若不可以一日安者而又擢端鲠以增谏员则言路通而士气伸矣出内帑以广边储则财用公而国力裕矣命范仲淹主西事富弼主北事则折冲制胜有其人矣因问边事而责臣下之不能对则所以豫备不虞者严其事矣取臣寮奏疏及其进对凡可采者付中书密院施行则献计陈谟不为无用矣凡此数条其神断天运无非兴起人心于弛玩之余而四十二年之治所以光明浑厚始终如一日也恭惟陛下更化之初固尝登正士以革奸庸伸谠言以破谀佞以祖宗之法而塞徼幸之门严责实之政以变欺诞之习天清日明风行雷动固已月异而嵗不同矣然物以久而故人以久而玩诚能因已定之规模而稍加作新之功则黜陟所形而天下悚其好恶赏罚所及而天下震其威明搜遗拔异以收徯属之心听言行谏以昭容受之实辟功名之涂而使人人有欣欣不自已之意示信必之权而使天下不敢萌茍且之风则治日新又日新虽至万世而无弊可也古之善图治者亦惟于安静不扰之中而每有振厉作为之志故寛不至于弛柔不至于懦平居暇日不动声色而风采奋扬精神运动自足以鼓舞一世夫茍一切安于逸豫则强者必弱智者必晦敢言者必缄黙有志者必退缩天下之治葢未知其所终矣舜尝歌曰股肱喜哉元首起哉百工熙哉臯陶又歌曰元首丛脞哉股肱惰哉万事堕哉然则治之汚隆亦惟陛下与二三大臣加之意而已臣识昏学陋岂足语治巻卷愚衷姑塞明制惟陛下财幸
　　其二
　　臣闻自天地肇分以来有中国则有外国也而惟四方云扰割据中原则紊天地之常经失中外之大分未有甚于此时者然考其始兴稽其灭亡率不过数十年石勒慕容隽各十余年苻健姚秦三十余年元魏东西虽百余年而不能全有中原之地故自元魏而后奄地之广传世之多未有若女真者肆我祖宗得请于上帝假手蒙古连嵗屏除岌岌之势千钧一髪矣然一敌亡一敌生而又中原英豪与夫乘时奸夫变出须臾患生盘纠风尘翕忽平定难期葢中原腹心也吴蜀荆襄四肢也腹心受病未有四肢独安者其可不重勤圣虑哉甲子之夏辛弃疾尝为臣言中国之兵不战自溃者葢自李显忠符离之役始百年以来父以诏子子以授孙虽尽僇之不为衰止惟当以禁旅列屯江上以壮国威至若渡淮迎敌左右应援则非防边土丁断不可用目今镇江所造红衲万领且欲先招万人正为是也葢防边之人防则走马臂弓长则骑河为盗其眎敌人素所狎易若夫通泰真扬舒蕲濡须之人则手便犁鉏胆惊钲皷与吴人一耳其可例以为边丁哉招之得其地矣又当各分其屯无杂官军葢一与之杂则日渐月染尽成弃甲之人不幸有警则彼此相持莫肯先进一有微功则彼此交夺反戈自戕岂暇向敌哉虽然既知屯之不可不分矣又当知军势之不可不壮也淮之东西分为二屯每屯必得二万人乃能成军淮东则于山阳淮西则于安丰择依山或阻水之地而为之屯令其老幼悉归其中使无反顾之虑然后新其将帅严其教阅使势合而气震固将有不战而自屈者又言谍者师之耳目也兵之胜负与夫国之安危悉系焉而比年有司以银数两布数匹给之而欲使之捐躯深入刺取敌之动息岂理也哉于是出方尺之锦以示臣其上皆敌人兵骑之数屯戍之地与夫将帅之姓名且指其锦而言曰此已废四千缗矣又言弃疾之遣谍也必钩之以旁证使不得而欺如已至幽燕矣又令至中山至济南中山之为州也或背水或负山官寺帑廪位置之方左右之所归当悉数之其往济南也亦然又曰北方之地皆弃疾少年所经行者彼皆不得而欺也又指其锦而言曰敌之士马尚若是其可易乎葢方是时朝廷有其意而未有其事也明年乙丑弃疾免归又明年丙寅始出师一出涂地不可收拾百年教养之兵一日而溃百年葺治之器一日而散百年公私之葢藏一日而空百年中原之人心一日而失邓友龙败朝廷以邱崇代之臣从邱崇至于淮甸目击横溃为之推寻其由无一而非弃疾预言于二年之先者所集民兵皆鉏犁之人拘留维扬物故几半臣言之崇一日而纵去者不啻万人此葢犯招兵不择之忌也禁旅民兵混而不分争泗攻寿相戕殆尽此葢犯兵屯不分之忌也兵数单寡分布不敷人心既寒望风争窜此葢犯军势不张之忌也十月晦夜敌人以筏济兵已满南岸而刘世显等熟卧不知遽报寖急仓皇授甲晨未及食饥而接战一皷大溃至若烽亭近在路隅一闻边声燧卒先遁所至烽烟不举敌猝至前率不能办此又犯谍候不明之忌也邱崇经理曾未三月而敌骑已渡淮矣夫往者之辙来者之鉴也覆而不鉴则又前辙耳今日之事固与前日大异向也一于谋人今焉专于自治九重之所宵旰庙堂之所经理将帅之所举行无一日而或忘也而来自边方者犹以为兵屯未分焉兵势未张焉所招之兵未皆壮勇焉又言城筑之事春夏非时则土气融液板干促迫则工力茍简异时恐不坚密焉而臣区区之愚窃谓边方事宜诚难遥度伏愿陛下申诏诸将使之相度山川形势览观丙寅覆辙某城当筑某壕当浚某堡当脩某寨当葺上而川蜀中而襄汉下而两淮凡彼之所必攻而我之所当备其所可设伏也某所当控扼也某所可邀击也某地可持守也酌其轻重量其缓急某所当屯若干也某屯当增若干也大纲细目俾各以所见条具来上而朝廷为之斟酌而行之如其所欲为而责其成功不及今无事之时使之得以尽其所欲言一旦有故彼将曰某城朝廷所筑也某兵朝廷所屯也某寨朝廷所脩也某池朝廷所浚也力尽于不当为之所而功遗于所当用之地非吾所与知也于是得以有辞矣昔之英主驾驭将帅或面诘或疏问使之空臆尽言因得以第其才能而占其成否皆若是也虽然凡若是者皆边将事耳若关宗社之大计图不世之伟功则固有李德裕处回鹘之事而可以弭后患种世衡自任边方之责而不以累朝廷此则未敢遽言也葢礼乐征伐自天子出惟至神独断之李德裕有言述疎而言亲者危地卑而意忠者忤臣不量其贱而冒昧及是惟陛下幸赦之
　　初开讲筵劄子
　　臣闻人主之学与儒生异与储君亦异儒生之学在于释训诂储君之学在于通大义至于人主之学则不然贵乎力行而已傅说之告高宗曰非知之艰行之惟艰又曰王人求多闻时惟建事夫知而必贵于行闻而必见于事是岂徒知徒闻哉三代而来英君谊辟知以讲学为务者必以功业见于天下至若叔季之世岂无聪明之君惟其不务君人之大德而好文章之小技至与臣下较工拙于一章一咏之间而纪纲陵迟政刑败坏生民涂炭则未尝一过而问焉夫如是则又何取于学哉我宋龙兴圣圣相继观尧舜之用刑而深惩近代之密网我艺祖岂徒学乎观周公之无逸而重戒人主之自豫我仁皇岂徒学乎观大禹俭勤而力非人主之贪心我孝宗岂徒学乎先皇嗣统仰法明谟推其所学而见之躬行则敬天而爱民进贤而斥佞堲谗说容直言恤兵而省刑轻徭而减赋严将帅之选谨符节之择用能三十一年之间方内乂安旧疆浸复卓然有中兴复古之渐是皆学形于治而治本于学也恭惟皇帝陛下仰膺厯数丕绍基图飞龙在天万物咸覩既能以讲学为先必能以躬行为急凡经训之垂史册之载事之渉于事亲者必反覆讲明而躬行于宁神养志之间事之渉于进贤斥佞者必反覆讲明而见于观人察事之际事之渉于严监司牧守将帅之选者必反覆讲明而见于博采公言之时凡事之关于治体言之渉于教条必辨明审是而力行之若夫多闻以为博多记以为富无益也徒以惑圣志而烦圣听耳夫如是则志虑坚定聪明益开措之政事功业日隆上有以称先皇付托之意下有以报慈帏拥佑之恩上天眷休与宋无极宗社幸甚生灵幸甚
　　甲申上殿劄子
　　臣闻天下犹一身也元气充腹心安手足便然后一身强元气索腹心病手足不举则其身危士者国之元气也民者国之腹心也兵者国之手足也公议明于上则朝廷尊民心安于下则邦本固兵威振于外则国势强葢柄此公议者士大夫也维此人心者监司守令也总此兵政者将帅也士习不竞则公议晦而朝廷卑贪吏不革则民力困而邦本摇将非其人则军政坏而国势弱昔鲍宣有言今朝臣未有骨鲠魁垒之士论议通古今忧国如饥渴此汉人之所深虑者而比年以来熟烂委靡风采消磨庸缪若贤便佞若忠高者荒唐卑者蹇陋陛下褒表忠烈奬异儒先固以名谊风天下矣而士习若是且汉儒傅防之说虽不足録然縁物求类变不虚生其言隂雨以为百姓困乏无以应吏之诛求故愁悲怨怒遂为水灾而比岁多雨虽曰隂盛然民众为鱼怨气蟠结今州朘县剥虎暴螟残杼轴尽空不异冦至慿城依社顽不畏人监司不诃州牧不问至若边守选择甚严然犹有假备御之名肆溪壑之欲者陛下一念恻怛亿兆爱戴而州县之间贪酷若是唐之名将郭子仪自言受恩塞下制敌行间东西十年前后百战天寒拆刃溅血霑衣野宿魂惊饮冰伤骨出入生死所仗惟天今之怯将能若是乎君赐不入私家蓐食不安军幙胜则归功士卒败则自罪节制今之庸将又能若是乎比岁以来兵日瘠将日肥忧髀生肉者虽不乏人而蛊溺自戕者辄当柄任盗至则拥城自全冦退则寛期蹑后列营万灶羸若鸢形坐甲戍边率多冻毙阅圃不辟而私产连阡战骑不肥而耕牛被野偏佐不陞骁勇不别陛下竭民之力以养兵假将之权以固圉而贪庸若是臣愿陛下奬切直之言崇靖退之风厉廉隅之节开功名之门养其誉望作其锐气风操端耸者拔之以起頽俗道德醇茂者隆之以正羣心志虑深长者使之赞筹帷器畧沉雄者使之断国论穆穆其良谔谔其昌则谋国若元重国若大吕矣在外则严监牧之选行贪籍之法宣之命令使天下洗心而易虑寓之黜陟使天下知避而识趋至若贪令则责之牧守贪守则责之监司监牧不发则坐以党奸如是则民生其庶有瘳乎又能时焉仿先朝欧阳脩分使之意择公正之士纯实之彦按行边徼抚劳士卒则诸将之贪廉功状之是非关隘之隳脩舟车之美恶城壁之摧壮边民之疾苦举得以周知而列屯诸将人知所畏不敢肆欺于其上矣夫使朝多鸿硕野无怨民边无怨兵则根本坚厚精神折冲以之西取灵武北取燕蓟将无施而不可者而况区区二敌及流民乎惟陛下审思而力行之天下幸甚取进止
　　其二
　　臣窃闻新敌遣介求通而朝廷止其介于山阳不许其辄至阙下处之固得其宜矣昔汉建武中西域求内附而光武惟闭关以谢之突厥求通于唐而太宗直谓彼我辽絶缓急不可仗二君之识微矣然以臣度之彼决无能为也葢崛起小戎初非积累连兵嵗久宁不伤残持金许年竟不能灭其力可知也如辽如夏如回纥如女真环列其旁彼岂无反顾之虑是以敌人块坐穷沙亦既许年不敢一日辄离其穴其势可想也夫力不能支势不可出而乃连岁以夹攻邀我者岂非敌人之诈谓中国为可以虚辞恐喝邪彼匹介之来又岂非意在于窥觇中国邪伏望朝廷下之制梱力折其萌晓之以国初入贡之分临之以天地华夏之威破其盗贼包藏之奸使之震慑而退至计也如其不然稍示以弱彼谓其计可行则亡厌凭陵当自此始他日虽食边臣之肉何益于事哉似闻金主新立愤其侵扰方将振厉与之决一旦之命宁肯复与之和哉而又穷沙之与中国东西相距不啻万里行者去来不啻周星彼亦何敢置辽夏反顾之忧渉金敌未亡之境行师万里与中国为敌哉又况山东诸郡夏焚之金弃之中国亦置之度外矣彼之攻邪否邪守邪弃邪何预中国事哉以臣观之此决不足虑所虑者蜀耳若淮与襄兵雄地近阃外得人独蜀去朝廷万里去二敌特近惟选诸蜀产之英仁垕而威断沉毅而广博者必数人焉列置名藩以备一旦之须此则蜀之至计耳惟陛下加圣意焉
　　轮对劄子
　　臣窃谓当今之务莫急于备边而备边之防莫先于择将葢疗疾十年无医可使用兵十年无将可用信乎愈久则愈知其难也唐之名将李光弼尝有言曰直而能虑勇而能鬬此千人之将也外貌茫茫中情烈烈知人艰劳恤人饥渴此万人之将也临事无惧好谋而成近贤亲能日谨一日此十万人之将也温良恭逊用心无二见贤进之行法不枉此百万之将也诚信缓大闲于理乱隐隐轸轸邻国皆知上达天文下知地势中察人情四海之内视如室家此天下之雄将不可敌也嗟乎古人之论将其品级固如此至后世之所谓将者果何如人哉愚而忌偏禆贪而猎士卒守边则婴城以自保赴援则迂道以避锋勇不足以倡三军智不足以料十里公不足以服众威不足以御下小战则衂大敌则犇实败而言胜无功而希赏此葢百年之弊有未易以遽革者然则终不可革乎亦惟曰得人而已百年以来臣工之所建明朝廷之所施行亦既不一矣而人才终未见焉且汉之创业韩信之功也唐之再造李光弼之力也而是二人者皆得于荐者之口荐其可已乎然古之取人初无定说或取于将家或取于卒伍或取于科目或取于盗贼或取于外国孙武所谓为将之道无出信仁勇数者诚使外而监司郡守内而卿监郎曹皆得以所知举之不拘资格不限员数或仁能恤下或智能料敌勇能鼓众廉能散财义能损躯严能御下明疏其所长而不求其全然后或以一面或以一军试之则将才见矣虽然择将不难御将为难昔周世宗承五季之衰将士习为骄惰河东之败一日而斩大将樊爱能等七十余人然后东征西讨无不如志白起于秦可谓有功矣一不受命赐死杜邮汉高帝之待诸将也欲王则王之可诛则诛之葢御之有道则中人可上纵而不治则上驷斯下矣未用之才有法以举之已用之人有法以御之则残敌之殱可期矣由古以来中原有故极乱生治非久不定惟陛下洪其规模广揽英杰严将帅以待之天下幸甚
　　其二
　　臣闻两税之重莫甚于今日而州县之间又从而折纳之其为厉民也益惨矣夏税之有本色绢又有和买绢除折帛之外其二色绢止纳本色此旧法也去岁户部以其有岁弊之积姑令折纳一年已即检举复纳本色矣今闻近甸州郡复抑纳钱却差官买绢以发上供其格诏防困民力孰甚焉此折纳夏税之为民害也昔庆厯中诸道转运多求加耗之米谓之润官甚至盗臣加耗之外复增一斗仁皇谓聚敛过于盗贼遂命止之今州县斛量非法高大往往以石之七八方输一石输未及半常额已足则俾之纳穤以为酒本穤或充溢则又俾之纳钱易秔而为穤易穤而为钱此折纳秋税之为民害也陛下虑深根本子视元元蠲减之诏无岁不下而州县之吏壅泽不流椎剥日急近畿且尔况于千万里之外者哉臣愚欲望陛下严饬监司时加体访合输本色不许折钱斗斛耗米一遵常制稍有违戾按发以闻监司故纵则御史劾奏庶几横敛少戢民瘼少瘳天下幸甚
　　其三
　　臣闻太平之原起于田里县令之职于民为亲故任必三年所以久其职也授必京秩所以重其选也汉室以郎而出宰唐人亲试于殿庭凡所以谨之重之者要以为民而已民为邦本本固邦宁其可一日不加之意乎而比岁以来士习不美人起幸心领印未几即求速化两税之入率取其赢椎剥之征专于抄籍以之营求上下要誉当涂间出他岐廉耻道丧幸者一人效者皆是心无固志政无定经职所当为一不暇问民之休戚漠然不闻叔季之世凡贵游之不更事者选人之昬眊无手笔者皆注县而去鱼肉斯民恣其借躏民怨盗起朝廷不知多事之际所宜深察臣愚欲望陛下赫然下令严祖宗三考之法禁椎剥之惨崇寛大之化抑侥幸之徒旌靖退之士则恩交义结不特使民可贫而不可乱而尊君亲上固将可使制梃以挞利兵此久安长治之防也惟陛下幸听之
　　其四
　　臣近侍经幄两防陛下谕及边鄙之事臣窃思兵非易事不敢轻对然不容终嘿谨条其所闻淮东之冦举国皆以为难而臣以为不足虑或者以臣为好异臣非敢为异也葢臣计之熟矣要当原其初而观之彼其初不过苦于北方饥馑及畏敌人杀僇故相率而来丐一饱以逃生耳岂复有长志宏畧可以角逐中原哉然聚则为乱饱则思奋此葢古今物情之常也先正司马光尝论西戎名山之人以谓余众尚多还北不可入南不受彼将安归必将据边城以茍活是亦即人情而论之也夫入人国都而为谋人之事此兵家大忌彼岂不知委身孤城岌岌乎釜鱼幕燕哉而犹撞搪呌号于假息之顷者葢北方之路既絶势必求营朝暮以延岁月之命也今将一举而殱之邪则一日而僇数万人古无是也将使之分屯邪彼决不敢信朝廷之不我僇也然观其一再自戕其徒冀以自赎自新者其心亦可谓显白矣今朝廷察其心纳其善而弃其过不过赏其首犒其徒则彼必俯心怀恩俛首听命矣夫谁敢后邪何以言之葢彼亦人也安得暴露奔迸十年于此而不思安定休息哉而朝廷于此更能择老将以一军令益战士以壮军容垕犒赏以作士气使吾之根本益壮精神益强然后明降勑命许以不杀彼亦安得不畏其威感其仁相与变骄悍而为善良耻背叛而慕名义哉此臣所以谓之不足虑者非异论也而臣之所虑者比岁以来风雨失节水潦为菑葢雨与水隂类也外而强敌内而盗贼咸所当备焉实德脩于念虑之微实政行于日用之际察守令之贪酷者而屏削之取将帅之朘剥者而簿録之使民和于野士快于壁则易歉而为丰化菑而为祥特反掌耳而又何强敌冦盗之足虑邪且昬垫之菑未有甚于尧之九年者而尧廷之上大纲小纪日事整饬焦烈之害未有过于汤之七年者而有商君臣脩明政刑惟日不给古人之畏天一日为一日之功一岁计一岁之効君则断断行之天则断断应之天人相与之际甚可畏也惟宸衷加念焉
　　其五
　　臣闻庸主之可忧未若明主之当忧乱世之可虑未若治世之当虑葢自三代而后人主无大失德者皆谓之明主虽未有失德也然未见其进德之彊天下无大乱也然未睹夫致治之实夫如是安得而不忧且虑邪臣尝攷天之运矣十五日而一气应五日而一候至寒暑之代谢日月之往来毫髪不爽千古一期未始一日而不然也至于圣人之法天亦曷尝一日而不然哉舜之屡省不以一省而遂已也汤之又日新不以既新而或怠也文王之不已成王之缉熙皆未始有自足之心而萌怠忽之念也然当时诸臣所以防闲而规警之者犹无所不至焉象箸之作若未过也而谏者已二十五人以为用象不已必用金玉至禹之进谏则又曰毋若丹朱傲惟慢游是好舜岂有是哉盘盂有铭几杖有箴汤之所以自厉其心者可谓至矣而伊尹一德之书犹深寓其规拂之意坐则铭几卧则铭席成王之所以自防其心者亦可谓切矣而羣臣敬之之诗周公无若商王受之诫益致其严葢尧舜三代之君臣无一日不以警戒为事也汉之武皇唐之太宗天资英伟始初清明今年召申公明年防仲舒凡土木之事神仙边功之事俱未萌也而申公已戒之曰为治不在多言顾力行何如耳仲舒亦戒之曰正心以正朝廷而汲黯又曰内多欲而外施仁义武皇惟不能谨其终也卒也轮台之悔晩矣太宗辟封伦之言是魏徴之说力行仁义躬致太平亦可谓至明不惑矣而蕴古大宝之箴已上之即位之初年其辞尤为挺切如曰惟辟作福为君实难主普天之下处王公之上任土贡其所求具僚陈其所倡是故恐惧之心日弛邪僻之情转放岂知事起乎所忽祸生乎无妄大明无私照至公无私亲礼以禁其奢乐以防其佚勿谓无知居高听卑勿谓何害积小成大乐不可极乐极生哀欲不可纵纵欲成灾勿内荒于色勿外荒于禽勿贵难得货勿听亡国音内荒伐人性外荒荡人心难得之货侈亡国之音淫勿谓我尊而傲贤慢士勿谓我智而拒谏矜已巍巍荡荡恢汉高大度战战栗栗用周文小心一彼此于胸臆捐好恶于心想如衡如石如水如镜勿浑浑而浊勿皎皎而清勿汶汶而闇勿察察而明我皇抚运扇以淳风民怀其始未保其终使人以心应言以行天下为公一人有庆又曰以一人治天下不以天下奉一人壮九重于内所居不过容膝彼昏不知瑶其台而琼其室罗八珍于前所食不过适口惟狂罔念丘其糟而池其酒而魏徴之在当时亦有十思之疏见可欲则思知足将营缮则思知止处高位则思谦降防满盈则思抑损遇逸乐则思撙节在宴安则思后患防壅闭则思延纳嫉谗邪则思正已行爵赏则思因喜而僭施刑罚则思因怒而滥此十思也又有十渐之谏其词曰陛下贞观初清净寡欲今访怪珍此渐不终一也陛下贞观初重于役民今渐奢肆轻用民力此渐不终二也陛下贞观初役已以利人今也虽有忧人之言乃为乐身之事此渐不终三也贞观初亲君子斥小人今也虽重君子敬而远之虽轻小人狎而近之此渐不终四也以至始朴素而终奢靡始信贤而终听谗始礼士而终傲忽始深居而终驰骋始自治而终好兵始爱民而终不恤如是者凡十焉呜呼人之一心如六马一心之御如朽索一日失闲万里犇逸而况人主之心宗庙社稷之重土宇民物之众皆关乎一念之微者可不知所以养之乎心本静也物诱之则揺心本明也欲汨之则昏昔之圣人保之防之操之守之明四目以广其见达四聪以公其听声色不迩货利不殖谗说之必堲迩言之必察使一心清明万里昭澈政之所当施令之所当发人之贤与否言之忠与慝莫不坐而烛之如辨白黑虽欲不治可得乎臣望清光之日久矣仰识陛下之心纯一而有守清明而无累推此以施可以为尧舜可以为汤文而臣区区之愚犹愿陛下守此纯一保此清明始终如一勿移勿怠法盘铭之日新戒无逸之荒溺上焉有以继列圣传心之统下焉有以慰四海望治之心则天下幸甚
　　代上殿劄子
　　臣闻天下郡县土疆既殊风俗亦异然而其间莫不有百年之利因循而未兴者亦莫不有百年之害因循而未除者民有欲而莫与之聚有恶而莫与之去以臣耳目所接无郡无之惟为守臣者惮于建明难于改作上下相蒙率归茍且或一岁而他迁或二年而代去故往往前后因循无肯留意者不然则分千里之寄厯二年之久其势足以奔走提封其权足以统临属县筑一台营一观意所欲为千里响应安有为斯民兴利除害而有不可为者哉又况国家裂土置守固将使之问民疾苦分国顾忧也庸可使之乘朱幡佩银符一无所建明嘿然而来嘿然而罢哉彼汉唐间号为循吏者攷其所厯莫不显然皆有可纪之迹如治屯田兴水利正田赋建学校其成效实绩照耀简编而非后世之所谓政绩者徒空言也臣愚欲明诏大臣自今守臣之郡必使延见邦人博采舆议以咨访一郡之利病而又迟之半年使之习熟其风土周知其疾苦然后以其一二大者条具来上勿拘以名件某利可兴某害可除某弊可革某事当建明某法当申严必皆灼然合民情行之而必效传之而可久者无卤莽以塞责无诞妄以生事无讳其难而言其易无利于独而害于众朝廷以其条奏付之后省择其可行者下之责其成效于二年之间而朝廷则又加少寛假信之专任之笃不以人言而夺其谋不以旦暮而急其效二年之间郡秩未满则亦不以召不以迁断断然必责其成而后已至于诞谩无功诬罔不实生事扰民无补于国凡若此类者悉重寘典宪以正欺罔之罪而其言可行行可绩量其劳能以示旌擢如此则海宇之大无利不兴无害不除其为明时治道之助实非小补
　　其二
　　臣闻赦过宥罪圣人之格言而数赦有罪非先王之令典昔之贤君深识治体者莫如唐太宗其语侍臣曰赦者小人之幸君子之不幸朕即位以来不欲数赦恐小人恃之轻犯宪章故也昔之贤臣深厯世故者莫如诸葛亮其曰治世以大德不以小惠然则赦之为害自古明君贤相未有不知之者惟其末世陵迟王政不纲事从姑息故频年数赦长恶惠奸以为斯民之大害曾不思圣人之所谓赦过者葢为过误者耳至于故犯无小乃圣人之所必刑者而亦用赦焉几何不使之肆其奸暴以戕贼夫民哉是故赦不欲数亦不欲先定今三岁一赦大霈渥泽至于每岁虑囚雨旸决遣不过恐狱讼之淹延与刑罚之寃滥耳而有司不悟亦遂以为赦焉且当郊之岁又有疎决则是一岁再赦矣夫顽恶之民逆数赦期赦前为奸赦至无罪此赦之所以不欲先定也一岁再赦则奸暴公行而善良无遗类矣此赦之所以不可数也且夫国有大庆疏恩海宇亦不过减租蠲赋赐人之爵及高年酒帛耳而今之为州县者好行姑息之小惠不知为政之大体往往有杀人而不死为盗而不刑者以是为隂德焉不知善良之被其害者之为何辜哉且福善祸淫天之道也王政之纲也一夫之屈可以致六月之霜一妇之寃可以致三年之旱逆天道而惠奸民亦岂圣人配天其泽之意哉晋武帝尝曰近世立太子必有赦今世运将平当示之以好恶曲惠小人朕无取焉遂不赦武帝此言亦不可谓不知理者臣愚欲乞明诏攸司如盛暑虑囚雨旸决遣但令刑罚中理不当妄有蠲贷至于虽遇郊恩与非常之赦凡杀人为盗情理蠧害者亦当遵守祖宗故事并取奏裁无复有过恩宥滋长奸恶葢去狼可以牧羊去莠可以殖禾去恶可以全善所忍者一人所全者不知其几人也实天下幸甚
　　其三
　　臣治郡亡状日惧黜幽既窃寛恩更洿郎选惭无毫髪自效明时而臣所领属县有公私困弊臣所目击者其敢嫌不以闻臣窃惟松阳为县实在畿甸而官司图籍尺寸不存是致赋租失陷词诉纠纷役使不均科配不等富者田连阡陌而匿赋贫者产去税存而代输令或精明尚莫穷其根柢一或庸谬悉受命于乡胥由是讼滞赋稽劾去相望臣领郡之始知其被害为深故于本县赋租则每为之寛期人户陈词则必为之穷究由是一邑赖以小安然为悠久计则未也臣愚巻巻欲乞圣慈特颁睿防令本州及漕臣公共选辟京官之公廉强敏者以为令许以便宜寛其文法监司守臣无受妄诉无惑浮言听其措置根刷版图或令人户手实自陈或令都保互相推纠取见阖县产土之数无失经界高下之则一新图籍以均一县两税之额如坍落涨塞许令核实去除庶几赋役均平公私安便实千万世不穷之利也异时籍图既定一无词诉则乞朝廷别行旌赏仍乞下吏部将松阳知县永差京官免注选人尤为幸甚
　　其四
　　臣仰惟国家以民养兵以兵衞民两者各安其所而不相病今夫内而禁旅外而屯戍又下而厢军土军及配之徒各有统属莫敢侵轶惟比年放停之兵犇溃之卒朝廷虽已招收其在都邑者应募无余而山谷田野之间以臣耳目所接尚多有之昼则行乞夜则狗偷甚则三五为羣公肆喝取方此岁恶而朝廷垕于赈防民赖以安独此害未除民犹以为病又况小盗不戢大盗之招已事昭然不容不监臣窃见诸州禁军厢军防城铺兵往往皆有额阙臣愚欲望圣慈行下诸州如放停及犇溃之兵在其管下即随阙额收填不惟田里获安抑亦缓急足用天下幸甚
　　高宗皇帝宝训彻章乞宣付史馆劄子
　　臣等仰惟高宗皇帝中兴炎祚盛德大业具见于宝训一书葢嘉定六年今丞相所进而先皇经幄尝诵读一周也陛下践祚之始咨命儒臣且诵且讲祁寒盛暑靡彻靡懈渉厯四载遂彻瑶篇夫脩已以恭奉亲以孝事天以实用贤惟公去佞惟断寛征以厚田里之生信赏以作士卒之气惜财用抑滥恩四九载之宏谟七十篇之奥防陛下皆已遍观而熟识之矣惟能留圣心而勿坠谨终始以力行上以扬烈祖之耿光下以垂万世之丕榘臣等深惭固陋获际休明虽愧尽规之忠敢忘称美之义欲望圣慈若稽彛典以今终篇宣付史馆取进止
　　辞免除秘书丞兼权右司
　　宠灵逮下骇惧并中伏念臣备数日畿行周岁籥虽敛粟粗登于常籍而牢盆一洗于羣奸至论激扬蔑闻风采方图朝夕自力涓尘适防千秋来称万寿方帝城之甫入曾天陛之未瞻乃拜荣光俾还旧列既贰书林之事载参省掾之联允惟埏埴之新罙觉恩施之重若为戴荷祗速颠隮仰望公朝特赐敷奏无嫌易命使讫外庸别选英髦增重班着
　　辞免除起居舍人
　　臣伏听风雷如临渊谷窃惟柱下之史寔应极东之星葢自有唐已号清华之选至于我宋乃参严近之联因是揆量岂容冒昧伏念某自还使节屡玷除书寘彼周行尚堪防厉擢之峻切则谓徼逾仰思孝庙之朝尝可侍臣之奏立之近侧许其直前夫岂徒然必有为者属令蹔摄犹惧弗胜今使为真益章非据又况紫薇借笔丹陛飞毫儒生至荣明时盛选云胡二者乃得兼之伏望公朝特赐敷奏必别求于茂异或姑俾于摄承务得良材有光记载所有恩命某未敢祗受
　　辞免兼侍读皇太后
　　涣汗四发履薄一忱窃以丽日新明咸仰尊临于慈极震雷初号首令趣啓于经帏班行竦听于徽言绵宇豫占其泰治然念仰禆于帝学莫先遴简于儒英必德望颙昂乃可潜孚于心术必见闻该洽乃能增益于聪明如臣至愚于道何有傥使承问而无对曷如先事而控辞伏望皇太后陛下亟寝误恩别求硕彦上不虚太后属望之志下以承圣主时敏之功所有恩命臣未敢祗受
　　皇帝
　　联翩有命媿惧交衷窃以天子御厯膺图莫先闻道儒者怀才抱术务在致君矧当绍祚之初尤为进德之始上欲继百王之正统下欲垂万世之丕谟肇开讲读之筵宜得鸿硕之彦岂容亡具滥使充员如臣颛防今复荒落旧习但知于占毕大原莫识于指归使徒诵其口耳之闻何以补于圣明之学伏望皇帝陛下收囘误渥别简耆英庶几大阐于微言可以增光于初政所有恩命臣未敢祗受
　　辞免除刑部尚书
　　恳辞恩命未拜俞音情激于中谊不容已窃以班联八座非他有司得其人则朝廷尊非其人则累盛代况飞龙在天万物咸覩一黜一陟一诏一令八方为之风靡四表于焉具瞻一当人心天下自服如臣才术无一逾人甫尔仪曹曾未闻其俎豆俄然宪部何以习其条章又况史馆经帏玉堂词掖极一时之清切兼五组之光华取名过优席宠太甚反观内省惕若靡宁伏望皇帝陛下初肃皇纲首严宗祀姑令典礼仰奉明禋至若进读代言嗣容控免误恩宪部先乞收还干冒天威殒越俟命
　　皇太后
　　维天葢高听或未下惟人有欲必彻为期选用之间人主未尝不审辞受之际人臣必贵自量伏念臣夙揆迂疎不求闻达始焉干粟惟以养亲讵意遭时寖尘法从廪然知惧甚矣逾涯至若六卿尤为华近必也道德足以范世名节足以表时识虑足以决几词章足以华国人与位称不怍不疑如臣至愚一无足算容台充数阅日几何玉帛皷钟犹未知其名物制诏法令乃遽总于条章伏望皇太后陛下容覆如天贷其方命照临若日察其愚衷章睿哲于能官畧小嫌于反令姑令习礼仰奉严禋至若史馆经帏玉堂词掖尽公朝之清贯极儒生之至荣深虞一纪之微莫胜五组之重尚容嗣控未敢并陈干冒天威陨越俟命
　　辞免除翰林学士
　　仰承威命俯震愚衷窃以设官本虚得人则重一不当任何往非轻是用竞危期于拱辟伏念臣少渉艺圃晩荒墨池自忝摄承久惭荒陋方赋曰归之请并还所假之官讵意出缗竟令刻印且三王训诰之作编为六经而两都制诏之词雄称八代是后员充于六押亦须才擅于三长惟蟠万卷于层胸业兼马郑故吐万言于累牍词最班扬葢非学则无以周千古之废兴非识则无以辨万微之关系然必也笔扛鸿鼎斯能道一人之心则辞落丹霄乃可鼓四方之动载稽唐室尤重词臣且自武德以至开元粲然文体葢因顔侍以暨苏颋典我制书既深忌于淹迟尤贵明于体统伏望皇仁俯垂天照亟敛风雷之号无孤雨露之施别简竒才往当严任庶使鸿笔丽藻或能振昭代之文风抑令鲠论宏谟有以赞中书之政本所有恩命臣未敢祗受
　　戊子乞祠劄子
　　臣不避显诛辄申危款伏念臣学膏荒落天质迃愚甘从州县之曹姑窃斗升之养公朝误渥骤防清班宁皇特达之知由庶僚而尘法从陛下殊尤之宠自常伯而洿词林几载于兹一毫莫効分量既溢神理弗容比侍经筵忽得疾赐汤液赐糜粥曲示恩私给鬵炭给掖扶幸逃颠踣由是而后终失其经食饮既亏举履渐弱右臂麻木两目昏花一滑为常百药弗固虽时趋于帝幙亦日覩于天墀自顾孱羸咸出勉彊窃虑因仍不息气血日虚讫底疾颠仰孤大造伏望皇帝陛下鉴临若日容覆如天念微臣之病侵实陛下之亲见察臣非伪赐臣归休傥稽沟壑之填尚期汤火之蹈
　　戊子内引劄子
　　臣至愚极陋躐冒清华执简金銮谭经虎观日侍清燕初未五年儒臣之荣何以逾此所当力鞭驽缓仰答鸿私而臣频岁以及今春忧患沓至恳祈闲退期弭余菑而天灾流行至于四五臣俯私计仰负隆恩则又峻直尧奎须符舜履且特御便殿引令内辞顾遇始终何以称塞臣山林之影虽移而畎畆之忠故在固尝攷圣经之纪载参往哲之讲明其道不难知其事不难举然自三代而后时君世主或委之而不为或为之而不竟者非不能也是不为也使其涂辙既正行之而不舛规模既定持之而不息则何治不成何古不复哉臣匆匆去国无以自效也惟以典学养心二言献之是说也陈之于口者屡矣今始奏之于牍焉虽然虚辞盛而真积少其弊在乎下听言多而躬行少其弊在乎上此葢今昔之所同患者惟陛下加之意焉取进止
　　辞免除敷文阁学士与宫观
　　赋禄祠庭已铭大造陞华奎阁难冒叠恩去少还多感深泣继伏念臣独抱孤节谓了一生畴意憸人凿空造穽讫堕大僇几絶明时迨孽雾之一空乃青天之再睹方作新于圣政示更始于愚臣瓶粟久虚敢不重拜云章进直所当控辞提举玉隆万寿宫恩命臣已于当日望阙谢恩祗受讫所有敷文阁学士省劄未敢祗受谨寄徽州军资库恭望皇慈曲轸天光下临收还北阙之恩免洿西厢之缀庶安分守永答生成
　　辞免除寳文阁学士依旧宫观
　　纶言诞布奎直躐陞闻命以还震心不已窃念臣蚤尘华近晩试蕃宣盗起邻封令其招捕是时羣冦出没三州不啻十万殿步官兵虽发三千两月不至臣亟行招刺骁勇鼓率土豪昭武南剑之间多行剪僇由是羣贼相率纳款十已八九夫何仇曹忌其成功凿空造谤被毒十年而某杜门省愆不殊一日敢意天高日照特畀隆恩欲望公朝曲赐敷奏收还成命免累公言实拜生始成终之赐
　　乞休致劄子
　　臣仰恃隆寛辄伸贱欵伏念某孤忠朴学幸际休明被遇宁皇延登法从继逢上圣获睹龙飞两制八年再司贡举讵止宣勤于翰墨固尝毕力于事功岂虞设穽之深迄中含沙之毒掩众长于一已驾已说于他人况大明方揭于中天岂厚雾能霾于终日天听甚迩国论不摇今既及年所当纳禄伏望公朝特赐敷奏许令致仕庶遂初心天地成终之功糜陨不足论报干冒等威俯伏俟命
　　缴进耕织图劄子
　　臣近因进读三朝寳训内农穑门一段云太宗朝有同州民李元真者献养蚕经太宗留其书于宫中赐钱一万臣读毕奏云绍兴间有于濳令楼璹尝进耕织图耕则自初浸谷以至舂入廪织则自初浴蚕以至机杼剪帛各有图画纎悉备具如在郊野目击田家高宗嘉奬宣示后宫擢寘六院绍兴帅臣汪纲近开板于郡治臣旦夕当缴进一本以备宴览玉音嘉纳之臣今已装背成帙谨以进呈伏望陛下置之坐隅时赐睿览一则知稼穑之艰难而崇节俭之化二则念民生之不易而轻租赋之敛则高宗称赏其图之意迨今犹一日也天下幸甚
　　再乞祠劄子
　　臣不避严诛洊申愚悃臣近者两表吁天一状申省乞从闲退或畀丛祠蕲以少弭菑咎伏防圣慈一降答制两降不允指挥臣不敢久留威命期以一趂朝参然后再陈欵愊今既易月而忧患熏心终不容已伏望陛下哀矜而垂听焉窃念臣去冬一疾气血未复甫及春初又失长子四岁之呱尽室之号行道之人所不忍闻臣复何心尚此安坐重念臣庚辰之冬纳节归班九阅岁华而防女童孙摧者五人三子偕来又失其二累累旅木尽寄郊坰日俟乞骸相与俱返岁复一岁因循至今宁期一朝又复有此四十之子待以传家日薄崦嵫仅余防息身既焦灼尚无望于生全心益荒迷岂能脩于职业伏望皇帝陛下矜其困苦拯其阽危俾备祠宫获访归路挈此数柩复于故山庶几少逭于余殃或可尚延于残喘实拜天地生全之赐
　　其二
　　臣累具奏状乞畀丛祠伏准省劄备奉圣防依屡降指挥不允不得更有陈请者叠干睿听实冒严诛臣非不知仰体陛下之隆恩退服陛下之威命然臣积岁亡补久合投闲巨罚洊罹尚复固位则是臣下不知人道恶盈之理上不察天运消息之机矧臣少时粗为闻道岂其既老乃辄防行重念臣受宁皇之知不为不深蒙陛下之恩不为不垕岂不愿殚尺寸期报万分而臣分量已盈菑害日甚前者乞从闲退惟以宿恙未平今兹竒祸侵陵岂非天孽难逭凡臣困苦之状迫切之词具载前章不敢烦渎伏望皇帝陛下察臣唯戆与拙一言不敢为欺念臣讳祸贪荣必将益召隂谴又况明良千载英俊若林如臣等伦去来孰计所冀干旋日转天高听卑特降恩言俯从哀请俾殁者获全于正首而存者或保于余生衘载恩施何所纪极
　　再辞免知福州
　　某昨拜恩纶亟腾免牍继班诏命未赐俞音感惧交怀不容自己某窃念闽为重镇福实大州内揆衰残其敢冒昧重念某窃无事之粟已十二年晓夕以思如芒在背所以连岁巻巻所恳纳禄又况漏尽未休神理所忌老不作蠒垂戒前编更望公朝重赐敷奏特寝八州之命仍恭万寿之祠庶几上穆师虞下安愚分戴天履地没齿何忘臣下情不任战栗俟命之至
　　辞免知赣州
　　闻命以还措躬无所伏念某学徒泥古用不适宜六经之间有全谟岂皆空说两汉而下无长防何取逺功奈何百未一施老已迫后今者尚蒙轸録俾効驱驰而臣已乞垂车岂堪展辔恭望皇帝陛下矜其告惫赐以归休凡其未殒之年悉是报恩之日干冒天威臣下情不任陨越俟命之至
　　辞免陞修国史实録院修撰
　　臣闻善作史者必具三长葢非学则无以周千古之变非识则无以悉当世之事非才则无以扬一代之徽如臣至愚三者无一向也充员备数或可滥竽今焉因职陞名岂容专笔伏望皇帝陛下念金匮之重察驽技之庸特寝今恩俾仍旧贯当与同列各勉濡毫庶几袭六艺之经足为垂万世之寳臣不胜幸甚所有恩命臣未敢祗受
　　洺水集巻二
　　钦定四库全书
　　洺水集巻三　　　　　　　宋　程珌　撰表笺
　　天基圣节贺皇太后表
　　愿寿圣人方沸八荒之颂介福王母实均四表之心应皇家始命之时侈慈极同天之庆中贺恭惟皇太后陛下道参元化德合太初惟其功在宗祧而不居所以燕及天心而无已臣日詹南极星拱东朝虽七秩题期曾莫伸于虎拜然万龄纪录尚益衍于鸿图
　　贺皇帝表
　　天地泰初丕应造基之始宗祧大庆于昭绍统之祥驩浃两宫春和八极中贺恭惟皇帝陛下纂圣祖神宗之服传明王盛帝之心唯其一视以同仁所以万年而受禄臣考先天之易知膺命之符望九色之霞若隔层霄之雾效三呼之岳长倾下土之葵
　　浙西谢表
　　毕三年之制仅窃余生司八郡之储遽防误渥方起家而拜命俄入境以观风望近云天临深渊谷伏念臣嗜古虽力施今则胶初无康济之才徒抱经纶之志平生疎朴旣懒趋骠骑之门咫尺寒温亦罕至长安之第曶叨简防滥簉周行四阅年华五朌勑目甚惭质叠洿淸资覆载难名防埃莫效乃因积衅今偶未亡敢期一节之华顿下九霄之峻控辞不获亟赴所司兹葢恭遇吁咈羣言照临百辟采新田之芑已急储才乐在藻之鱼尤令当位肆如谫腐亦效驰驱臣敢不爱日程功饮氷率属体政和兼领之意务在丰财思淳化设官之原尤先平籴期殚尺寸仰答万分
　　读髙宗皇帝寳训彻章缴进经筵官诗表
　　尧书竟秩端由时敏之勤镐宴疏恩辄玷罔功之赐省循所被惕靡任窃以辙改东都系隆南渡祖宗基绪复之于艰难险阻之余朝廷纪纲正之于板荡陵迟之后士气悉摧而获振道统几絶而幸传顾三十六载之伟烈宏模实亿千万世之重规叠矩爰曁嘉定之六载始成圣宋之一经故凡更化之集勲莫匪诒谋之有典皇帝陛下初承寳祚首读瑶编四阅年华仅周篇帙仰惟祖训咸在圣心葢高明自得于精防而诵説仅分其章句今焉霈泽乃尔滥沾纶綍辉煌宠灵赫奕饱八珍于舜甑沃三酒于尧尊华鞯饰洼水之竒紫璞范端溪之产香分仙木茗畀灵芽顾此便蕃若为称塞臣等唯有俯陈篇什仰賛恩徽申述丹衷少酬洪造愿如成汤之好学铭盘盂而德日新窃比元和之献诗奉太后而天齐寿
　　谢除吏部侍郎表
　　纂言西省满嵗偷安賛事左铨一朝误宠更陞华于史馆仍申命于词垣控避莫回凌兢以拜中谢窃以周立冢宰实统官常唐以中书兼领吏部故能区别流品进退贤愚不以格拘是谓道揆驯至后世分为列曹旣曰有司但当守法奈何持者不力撼者无涯挟故者私干恃权者公夺条叙旣废吏谩益纷至若代言尤当遴简郑畋动无滞思管阁同僚陆扆漠不经心毫飞长纸或九制立挥于退朝之顷或数词已占于对客之时至若遣子代为斵牕求本或掩关而谢谒或闭户以抽书贻笑当年遗羞往牒敢图久假竟俾为真伏念臣自量迂愚不求闻达悠然半世漫尔防官但安寂蔑之濵忽玷招徕之数更厯华贯防洿淸班方终陟屺之篇又赋登畿之节未周嵗籥复觐天威日月几何风雷翕忽超贰中曹之事重防右掖之联允谓徼逾若为称塞皇帝陛下寛仁尧舜勤俭禹汤坐观世故之推迁洞见人才之忠佞遂令寒逖顿冒华腴臣敢不深思所防惟当自力铨综一遵于成宪敷纶必戒于甘辞才虽乏于三长虑尚几于一得壮行幼学敢少负于明时厉节为忠窃自期于他日
　　谢除礼部侍郎兼直学士院
　　选部分曹再周亡补容台贰事一旦为眞合两制以维新纂二经而仍旧恩隆莫荷责重难酬伏念臣为学甚迂受资益戆管萧往矣分非当世之才箕頴悠然但作故山之想忽叨抽擢浸服淸华言语侍从之臣昔为盛选内外书命之事兼者几人岂以凡庸有此超躐皇帝陛下与天同量立贤无方勇者百钧毎量材而惟称躄而千里乃至臣而輙差臣敢不驽者鞭之少展平生之力月几望矣终期暮景之全
　　代浙东提刑谢表
　　司庾东郊甫终荒政出函西掖就畀祥刑不移旧封恍惊新命伏念臣愚闇而不逮事行能无以瘉人开黄巻对圣贤力希前轨向赤霄问岐路絶意荣涂偶被荐扬浸叨简防五年趋阙毫髪无所建明一节渡江筋力不敢自爱拊摩饥馑苏醒札瘥谨谨自劳往往无补偶逃深议力诡后图冬隙浚波讲求水利年丰积廪务欲籴平以次施行未见经绪少迟旦莫庶露涓尘忽下恩言俾专臬事方君行仁政务臻三面之寛欲下无寃民尤谨庶狱之任仰思至意俯揆非才恭惟穆王详明虞帝钦恤上慕衣冠之画先期囹圄之空谓祖宗家法之传以仁立国故中外监刑之事奚择非人矧列王畿尤关天虑谓臣当一旱再涝之嵗粗知爱人付臣以二议三谳之权必无滥法因加推择亦免将迎臣敢不小大尽情出入以理尝闻诸夫子当求无讼之源庶几如臯陶仰賛好生之治
　　代岳州到任谢表
　　分桂水之符曶纒巨痛付巴邱之印洊拜明恩辞轩陛之崇严宣诏条之寛大伏念臣有济物之志无过人之才慨念先臣辅皇朝殆逾十稔不肖后嗣望清尘如隔三生尝洿中除旋从外补甫毕素冠之制又叨黄纸之书唯有糜捐或能称塞恭惟濬尧帝能官之哲深武王恤逺之仁谓是偏州均为共理念臣已试一垒当谙田里之隐防察臣乆侍上都素识朝家之德意责之来効或有可观惟此岳阳实惟湘会厯考晋人之遗迹犹存杜预之壮图拱防武昌要识辅车之势凿开杨口实为襟带之区方当闲暇之时不废封畧之志臣敢不激昂自奋平易相安斋公府之心当益守窦庠之拙戆固长江之险或能寻陶侃之规模
　　贺明堂大礼告成表
　　躬三嵗之祠一奉祖宗之典涓九秋之吉又新神圣之仪馨徳昭闻休祺狎至中贺恭惟皇帝陛下道隆顾諟敬迪灵承合乾造之太和体皇穹之佑命厯祼清庙精一意以肃将升禋紫旻格三灵而叶应懽声所暨际海惟均臣玉馆祈天竹宫望日奉璋文庙阻陪显相之庭奏赋太淸愿继词臣之颂
　　贺元正节表
　　端平美号已表新元泰和有初当在今日旣尽继志之事必慰在天之灵皇帝陛下尧圣尽伦舜称絶德纉绍已逾于十稔俭勤常若于一朝月之防月之端载蒇一王之制孝之终孝之始永垂万世之规
　　慰皇帝表
　　厯年主器素系人心一日乗云难知天道九重悲动四海哀深恭愿寛无益之思观不穷之数丕承眷命方开祖烈之光茂建元良永笃宗祧之庆
　　谢厯日表
　　右掖左冯独望尧云之近东賔西饯首颁汉厯之新恭惟象日钦天用贤事帝惟不紊羲和之命故能推虚昴之星朔同禀于海隅春先回于日出臣敢不式遵干度载饬人时正防有仪万寿叨陪于虎拜嵗收不散三农长庆于鱼占
　　谢敷文阁学士提举隆兴府玉隆万寿宫表
　　江湖地逈六年深丹阙之思阊阖天开一日疏紫宸之渥惟簮履俯怜于旧物故緑缗逺抵于空山戴荷莫胜感惧何已中谢伏念臣学无他术守但朴忠被遇寜皇延登法从亲覩时乗六龙之日首擢秋官八座之班末自北门叨守南服虽一发不惭于俯仰而百谪顿生于满盈傥或为议者之言当畀狗猪而不食如其为谗人之妄则投魑魅以何辞固知嗾犬以弃人唯欲饭牛而待旦果上圣啓端平之运致敷天絶衘茹之寃六合光芒一洗沉滓皇帝陛下体大易柔刚之义行春秋生杀之权顷焉龙徳正中布汤后优优之政今也庙谟独断昭文王赫赫之明虽弛张已合时措之宜必沉潜以养髙明之克是以上而二气之叶序下而羣品之昭苏顾若防臣尤涵大育下祥光于防昧之谷回阳和于凝沍之时进之奎直以华其名赋之祠粟以赡其乏光荣特被报称难图臣谨当不负幼闻益坚晚节服尧舜无为之化咏羲黄有道之年今幸遇昌辰其忧以天下乐以天下敢不严眞奉多男祝圣人寿祝圣人
　　代贺太皇太后还南内牋
　　神仙别殿顷从文祖之逰阊阖连宫今答神孙之请许年移御此日重还恭惟福备三朝道隆太姒定宗社之大计抚国家之盛时四海之老皆安一人之孝无极臣肃将明防欣际熈辰玉关峩峩长享安寜之养璿源衮衮永观绍述之休
　　代贺皇帝表
　　驾肃东朝几载极文孙之孝仗还南内一朝开太母之心家国仪刑神明感格恭惟道稽三圣法垂百王谓方鸣跸淸道五日而一朝孰若歩辇乗茵终朝而三至恳祈旣力精诚遂孚臣将命奚堪逢辰斯幸宁亲神而欢四表聿观风化之原混天下而为一家行睹规恢之业
　　代贺皇后牋
　　望长乐之宫常懐定省接椒房之殿今奉晨昏仰体圣衷深谐孝徳恭惟道参干极徳配坤元届亲蚕茧观之辰躬问寝龙楼之节賛谋中禁成典外朝臣身阻班庭分严进牍事光前代薄唐朝西内之凄凉化格敷天动李宻表中之恳恻
　　代贺平蜀表
　　残敌浸平方讲内脩之政狂童忽横辄干自殄之诛宗社叶休人神共快臣仰思列圣积累之盛实基万世延洪之休率土承有截之风含生知面内之义畴谓元恶敢包祸心忘公朝亭育之恩陨私门忠孝之绪三灵愤怒九牧嚣腾果在须臾悉就摧剪兹盖圣武不杀至仁好生虽神戈不至于坤维而皇灵如赫于天际仍俾胁从之类咸沾荡涤之恩洒然汚染之区熈若淸寜之地臣肃将明指幸防熈辰此日藁街已正鲸鲵之戮他年渭上更来毡毳之朝
　　代母舅黄寺丞处州谢表
　　晋丞卿寺莫称使令退守侯邦又烦推择经年须戍揆日合符德意恢洪恪心宣布臣某中谢伏念臣奋身寒远遭时休明蚤窃儒科浮湛州县晚登荐剡防汚班行薄正大农参联外府备殚绵薄亡补丝毫自请牧人乃叨乗障睠言古栝允谓辅藩山深水幽夙名简静民贫土瘠今号穷空何取虚庸恐难称塞皇帝陛下体干立德秉巽行权固本寜邦先于垕下分符置守要在择人知臣悃愊无华务行实政谓臣筋力未惫可备前驱况臣顷获陛辞尝伸奏牍兴利除害守法奉公凡所建言肯如空説力图一得少报万分牧羊去其败羣烹鲜期于不扰上以体朝廷共理之意下以遂田里举安之心
　　代总领到任谢表
　　始承威命甫任将输旋拜恩言就移给饟仍陞郎选増重使华沛然天泽之温凛若渊氷之薄臣窃以环师仰食固自平时厚稍増屯莫难今日居者行者之皆餽所谓以十人之食而食五人新籍旧籍之浸多大约以两月之粮而支一月既属供调浩防之际复承术意详尽之余优于昔则将奚以加减于前则滋所不可要必变通而无滞庶几左右之俱宜乃以乏人竟令充位如臣者受资不頴遇事多迃谓幼欲学而壮欲行虽抱巻巻之志然济时务必须时胜终无荦荦之才方奉诏以飞刍洊更书而总赋初谓朝昏而代匮宁期俄顷以为眞方大计之仰成岂薄能之足倚此葢伏遇持兵槃水措国泰山歌采薇戍役之诗奚忧玁狁壮淮甸藩篱之势渐向关河欲于多事之时责以难能之效臣敢不念深扞圉顾厚本根无横赋而有赢赀敢不体昔贤之意卧连营而皆宿饱庶令知天子之恩
　　谢除礼部尚书表
　　国有司冦奚补摄承汝作秩宗遽叨眞受秪服龙章之渥滥陪鸳序之升中谢窃惟政化之机无越礼刑之具礼既明则刑可措刑虽用而教寔行盖先王秉德以相须至后世失经而偏废将欲复盛时之治必先求当世之才如臣者为学甚迂受资尤薄蚤嵗颇期于自见中年益困于无闻仰被先皇特达之知擢寘法从论思之列金匮石室之秘既许濡毫銮坡鳯掖之间更容兼笔逮皇明之继作又天宠之频加首令进诵于金华亟使超司于玉贯荣垂五印报蔑一毫方俟黜幽反防奬异丹书尚着未能虚周圄之囚绵蕞空存宁复识商台之礼初承明命寔震愚衷皇帝陛下禀尧舜之聪明而守之以谦躬禹汤之俭勤而持之不息犹欲急闻忠谠博覧英竒以光先帝之传以茂中天之业遂形一札徧及羣工且元勋犹未覩于加恩而臣等乃例叨于晋列至如史馆尝备阙员今以迁官又侥陞次外拜华渥内抱兢惶而臣敢不惟直以清由夙而夜乐同和礼同节尚当求理义之源经三百曲三千庸敢泥威仪之末
　　建宁府到任谢表
　　祈闲五表冀弭余菑疏渥九重辄叨异数控辞莫遂拜命知荣中谢窃以南渡宸奎莫峻尧储之直东瓯节镇独高舜履之封唯乆班常伯之联始克称公朝之宠如臣者虚庸特甚忝冒尤多嵗月因循称効寂蔑分量既溢菑害日侵所冀归休庶几弭咎幸防从欲又拜腴恩皇帝陛下盛徳图终至仁惠下既垕经筵之侍尤优词禁之臣遂使孤踪亦冒殊宠臣敢不江湖望阙畎畆戴君付以菟符当开万井三登之乐畀之祠舘尤防两宫万寿之祈















　　洺水集卷三
　　钦定四库全书
　　洺水集巻四　　　　　　　宋　程珌　撰议【附进故事】
　　仁文哲武恭孝皇帝諡议庙号
　　议曰臣闻皇坟帝典咸述于徽谟玉鑎金函悉储于美号然史记五帝之寿于古独高而商称三后之年厯书有永盖履位既乆则膏润之被也必深而享国既长则治功之凝也必盛唯功徳之兼茂宜名号之益章恭以熈朝上承尧运仁皇御厯四十二年高宗中兴三十六载伟淳熈之继体亦四七以承休逮我光皇垂及三纪羲昊而上莫可订详诗书所编于斯爲盛昭徳作諡宜鉴在兹恭惟大行皇帝梦日开祥神光阐瑞万善众美天授神钟迹其登贤聘逸消庸斥回放勋之明也欢奉两宫善述前志重华之孝也食不御珍衣常屡澣大禹之俭也隂燠小愆露祷淸禁文王之畏天也未昕眎朝暑寒不变宣王之勤也眎民若伤念兵若已敬大臣恤小民察迩言而莫惑堲防说而不行郊庙迭举以隆报本之心亲幸儒宫以示右文之化日惟一讲肇始再临録宣圣之后赐诸儒之諡奥学上窥于轩昊飞毫俯烂于云章既书说命以赐辅臣复翰无逸以置座右蠲两浙丁钱之困减江东折帛之重建学以垕宗枝锡庙以表忠节苑囿不脩游幸絶迹禁令特严于金翠仁心下逮于肖翘闻民食之稍艰即发丰储之廪念民生之不易数捐内帑之金凡帝轨王涂圣言哲行若脩身之三徳暨爲治之九经无不躬蹈而力行积乆而不懈用是纯徳上格寔意下孚五雨十风羣生茂豫冰天桂海爱戴同心重译强敌连嵗输忱四世金讐絶币不与粤自南渡块土未还今也名若魏梁大若齐鲁畧河以北循山而东奉图职方请印少府而又中土人心影从风动豪士则挈州送欵黔民则襁褓归仁列处邉亭凡数百里万艘余粟沾及伧荒矧其传国古玺元祐宝章与夫荐天之璧祀庙之器爵尊珂钟律铿锵列玉大圭尽归广内邉吏不絶受史馆不絶书履徳于践阼之始收功于真积之余巍巍煌煌光洗六合如淸风戒暁而白日升如蛰雷起春而应龙奋良由徳盛于身故功显于世本末有第非幸而致仰惟玩志穆淸观道昭旷宜千亿嵗比算三皇顾以求衣中宵忘食过旰焦勤圣体寖爽天和既愆豫于逾旬尚临朝于一日若与臣子永诀仙凡自是广庭不再清跸三灵爲之色变万宇为之心摧初玉几甫凭亟命圣子丕承大綂盛徳日新谋惟先帝之诒孝极慈帏之奉而又首遵母后之训必行三年之丧付托得人海邦胥慰体天议諡亟命末臣臣是用循列圣之规刺六经之制阐章天之藻德酌希代之隽功合为徽称用昭亿世谨按諡法功施于人曰仁圣徳广运曰文知人能官曰哲辟土斥疆曰武接下不骄曰恭继志成事曰孝夫泽流方夏余被北方非功施于人乎道统既明邪说自殄非圣德广运乎信贤逐佞至明不惑非知人能官乎北方舆版日衍月増非辟土斥疆乎羣臣谒奏竦躬危坐非接下不骄乎愤解百年功光列庙非继志成事乎夫贤起有尧之野万国咸安舜躬天德之全出宁四海或遗大之宝亦取安邦或惟武功之图亦贵能敉然则宁之爲义大矣哉夫植显号建鸿名必也稽之事业考之佥舆关诸百圣而不疑质诸鬼神而无媿故荐于天而天心受陈于庙而帝意愉韦昭曰王者无上故于南郊称天以諡大行皇帝尊諡宜天锡之曰仁文哲武恭孝皇帝庙号宁宗
　　祧庙议
　　谨按商书曰七世之庙可以观德疏云王者祖有功宗有徳虽七世之外其庙不毁故七庙之外犹有不毁者可以观知其明徳也夫三昭三穆与太祖之庙此商之七庙也至于商之三宗宗其徳而存其庙此则出于七庙之外而不在乎七庙之数也是以晋元帝议立太庙而太常礼官以为殷世有二祖三宗若拘七室则当祭祢而已由是言之凡宗有徳而不迁者皆在七庙之外也明矣自商有七世之庙由周而来未之或改至唐开元増为九室是为九世国朝效唐立九庙故太祖太宗爲一世庙真宗爲二世庙仁宗爲三世庙英宗爲四世庙神宗爲五世庙哲宗徽宗为六世庙钦宗高宗爲七世庙孝宗爲八世庙光宗爲九世庙然以前代考之太祖皇帝爲帝者太祖之庙太宗皇帝为帝者太宗之庙盖万世不祧正所谓与太祖之庙而七固在于九庙之数也至于嘉祐制书以真宗爲帝者宗百世不迁元符制书以仁宗神宗配商之三宗永祀不祧绍熈制书复尊高宗爲不祧之庙夫仁宗真宗神宗高宗亲尽则当祧非若太祖太宗之比今俱以功徳而诏以勿迁勿祧此正书之所谓七世之庙可以观徳与商之三宗宗其徳而存其庙固当在于九庙之外可也夫真宗仁宗神宗高宗既在九庙之外则自太祖以至于光宗实爲五庙而已光宗爲五世庙则大行皇帝始爲六世庙如是则于祖固无所祧于庙亦无所増质之于经而爲当参之于礼而爲宜固无一而可议者若曰真宗仁宗神宗虽不可祧而实在九庙之内防而下之当以次而祧然太祖太宗既万世而不祧真宗仁宗神宗高宗复百世而不迁则九庙之内已存此四庙此外惟五庙而已他日或又以功徳诏曰勿祧则不祧之庙将不止于四而五庙当杀而爲四爲三势将至于祭祢而已其可哉区区之愚质之经传谓大行皇帝始爲六世庙无可祧亦无可议者惟増展一室以祔大行皇帝谨议
　　明堂中辛议
　　近者伏睹制书易郊而宫区画之善万口一词但今嵗季秋上辛乃九月八日初五日合致斋乃适系显肃皇后忌日考之国史事有相类者如绍兴元年明堂初用九月八日后改用十八日得非以忌日不可致斋乎四年明堂初以九月五日后改用十五日其避显肃之忌明矣而当时乃以未得九月节爲言然祭用辛日惟取新洁之义而已曽不计其气也今嵗九月十八日爲中辛而十六日已立冬窃虑或者又以冬爲疑然隆兴二年初以十一月二十九日南郊后以晦日改来年正月上辛然则易冬而春其不拘节气也审矣区区管见合用中辛于义爲称伏乞朝廷更下礼官参酌施行
　　邉币议
　　残敌不道杀僇邉民然其辞则以币言也贪暴之性人进则退人退则进彼固谓我可以恐喝也得则取积年之币否亦茍数月之食吾力虽未爲全而在彼则甚惫非丙寅丁卯比也法当悉锐以挫其锋使所至失利敛兵而遁截其归路只轮不返然后使可遣币可议尔许国之说不爲无理姑令条画何人可将度用几人赍几日粮几日而成功彼之居守者何人守兵若干其领兵而出者何人战兵若干强敌已与之和否乎大盗已与之爲一否乎知彼度我纎悉条上其行与否又在庙谟耳虽然功业见乎变而守常蹈故乃自昔中国之患强敌所当结豪杰所当檄边将自爲之朝廷无与焉成则享大利否亦无损于毫毛用力寡而成功倍否则边事一开将不止一残敌而已管窥无长然不能自嘿唯朝廷择焉
　　进故事
　　周显王十四年齐威王魏惠王防田于郊惠王曰齐亦有宝乎威王曰无有惠王曰寡人国虽小尚有径寸之珠照车前后各十二乘者十枚岂以齐大国而无寳乎威王曰寡人之所以爲寳者与王异吾臣有檀子者使守南城则楚人不敢爲冦泗上十二诸侯皆来朝吾臣有盼子者使守高唐则赵人不敢东渔于河吾吏有黔夫者使守徐州则燕人祭北门赵人祭西门徙而从者七千余家吾臣有种首者使备盗贼则道不拾遗此四臣者将照千里岂特十二乗哉
　　甚哉贤者之有益于人之国也盖尧舜之肇立人治三代之享国乆长莫不以得贤爲基故春秋战国以来凡数百年余泽未泯当时列国争以得士爲重然则齐威王之言非春秋诸侯之言唐虞三代之流风遗法也虽然当是时岂惟齐哉楚以得臣重郑以子产重晋以叔向重魏以田子方重燕以乐毅重自是而后汉唐开基之君守成之主皇皇汲汲求若弗及葢亦习见三代战国之遗而深监亡秦贱士之失也炎绪六叶至于武皇雄材大畧运动一世罢黜百家表章六经兴大学脩郊礼改正朔定厯数恊音律作诗乐建封禅服匈奴平氐羌荡南粤绍周后国势尊彊治効彪炳亦既同风三代矣而帝也方且今年求茂异明年举将相既招独行之贤复思跅弛之士若一时不足于用者何哉唐之初造四方未一干戈未收乃开馆宫西延置英杰异时所与基三百载之业成贞观之盛若杜如晦若房龄若虞世南若禇亮若姚思亷若于志宁之徒皆极一时选毕萃天台亦若不可一朝缓者葢高祖太宗知夫翊扶昌运垂宪后昆非若是不可也下而偏隅闰统之立国亦必以人不然元魏之据有中土胡爲而独乆哉外国之窥中国也亦以人而爲叛服不然何以彼人相戒愿勿以晋爲图哉然则是道也外国犹知之其可以堂堂中国而无可惮可畏之人乎矧今也新附未一外扞未严将贪且陋而不足以鼓英豪兵怯且贫而不足以应缓急人心未奋士习未淸羔羊之操防骨鲠之风熄管仲有言一嵗之计在植谷十年之计在植木百年之计在植人葢人才之盛非一朝一夕之功也涵养数世封殖百年然后可以足一代之用夫茍长育之功不加焉则前者浸没后者未成世变不齐人才中乏识者葢深忧之故臣区区之愚谓已成者当晋擢之未成者当长育之不唯可以供一世之求抑亦可以遗子孙之用虽然竒才不世出中人满天下必得夫文武兼资望闻葢世者而用之则其在朝也可以尊中国之威在外也可以壮长城之势虽中外有故仓卒变兴而国势自重于九鼎人心亦安于泰山矣方晋南渡士大夫有见王导者曰吾今日见管仲无复忧矣然则无有如导者安得而不忧邪导不足言也尧舜之智不徧物也亲贤之爲急唯圣心加之意焉
　　隆兴初北方归附日众宰执建议请于唐邓海泗诸州置立关隘凡关之外有以全城送欵者用周人封建之法以其地之广陿而王侯之赐之鐡券许其世袭土地贡赋悉资用度刑赏生杀并照勑令施行更不奏审每嵗正旦朝郊祀即令陪位遇有警急更相应援义同一体以图乆远之利
　　恭惟艺祖受天明命奄有方夏几二百年矣乃奸谀误国外裔乱华赤县神州沦于瓯脱今天人効顺尺刃不烦循山而东畧河以北请命下吏愿更印绶此千载一日之逢也然经理区画招徕还定使复爲全壤者非一手一足之力一朝一夕之功也葢防度寛者可以集众智货利薄者足以得人心必能运动于英豪乃可并包于阃外深观诸将未见其人又况气偏东南地裂西北懐近安者遗后患图乆逸者先暂劳审势度宜莫如分建助其不给永作屏藩二敌于是而窥觇羣盗于焉而叛服设施一中孰不慑心三边有休息之期四海遂安平之望否则藩篱既撤内动牵联财匮力殚孰知底止嵗月缅邈蚌鹬相持几不再来者古今事变之常覆防痈疽者自昔中国之患傥今日之事眎仅同于肤髪则他日之疾决不至于腹心千载良谟定于俄顷大抵功贵能立尤贵能收汉高英明亟定诸将之赏唐宗犹豫倒持藩镇之权传曰日中必熭操刀必割唯陛下亟图之
　　绍兴十五年三月高宗谓辅臣曰朕观五十年前人才皆是仁宗涵养所致以此知人才正在作成也苏轼亦言窃观仁宗四十余年之间左右前后之人其大者固已光明隽伟深厚雄杰不可窥较而其小者犹能淳朴恺悌靖恭持重号称长者
　　至哉高宗之言乎真万世帝王之鉴也天之于人才无代不生也至于培之则成作之则起沮之则销落委之则断絶此又系乎人君之责焉尔昔董仲舒之告武帝亦曰陛下思往古以求贤此尧舜之用心也然而未云获者士不素厉也夫不素养士而欲求贤譬犹不琢玉而求文采也然则人才之成亦岂一朝一夕之力哉百年养之一日用之平居无慷慨之士则临事无激烈之人臣尝泛观士大夫之间矣人心未奋士习未淸羔羊之操防骨鲠之风熄夫茍长育之功不加焉则前者浸没后者未成世变不齐人才中乏识者葢深忧之虽然竒才不世出中人满天下故臣区区之愚谓已成者当封防之未成者当养育之不惟可以供一世之求抑亦可以爲万世之计昔者齐威王谓魏惠王曰吾臣有檀子者使守南城则楚人不敢爲冦十二诸侯皆来朝吾吏有黔夫者使守徐州则燕人祭北门赵人祭西门吾臣有种首者使备盗贼则道不拾遗夫以蕞尔之齐而其国中可恃之才其盛犹若是矧今日抚中兴之机图中兴之业可不以是爲急务哉惟圣心加意焉则宗社幸甚
　　唐大厯十二年秋大霖京兆尹黎干奏秋霖损稼韩滉奏干不实命御史按视还奏所损凡三万余顷渭南令刘澡称县境苖独不损上曰霖雨溥博岂得渭南独无更命御史朱敖视之损三千余顷上叹息乆之曰县令字人之官不损犹应言损乃不仁如是乎贬澡南浦尉窃闻积雨害稼虽三代盛时间所不免惟圣帝明王不以爲天数而必以爲天戒故侧身脩行上之所以畏天者爲甚至蠲租已赋下之所以恤民者爲甚深故水旱虽出于天者也而使之不能爲害者是又君之所以为天也若乃庸昏之主非归之于定数则诿之于适然是故告之而不知警之而不惧而祸败乃至矣虽然代天者君也析地裂壤而与君共理者守令也不幸一方有水旱之异往往掩覆率不以闻其或言之不曰旱不爲虐则曰水不爲灾此风相仍千载一日唐大厯十二年秋霖爲害黎干言之而韩滉沮之御史核之而刘澡又欺之向非代宗英明则上下防蔽何由明白善乎帝之言曰秋霖溥博岂得渭南独无又曰县令字人之官不损犹当言损何不仁若是乎至哉斯言万世人君之轨范也惜乎代宗明足以烛奸而罚不足以惩恶欺君害民有爲刘澡者诛之以警其余可也乃仅自令降而尉焉使爲臣子者何惮而不爲欺哉恭惟陛下盛徳格天嵗书大有然一气嘿运升降靡常乃者五月之霖几于太过迩日之雨亦近于霖浙右诸州地势卑下所伤已多他郡积雨之余螟盛生戕贼禾黍而福建诸郡又复有苦旱者臣愚窃虑郡县壅不上闻欲望陛下仰思天戒俯念民生亟下明缗申饬守令凡有损伤速以实奏如隠而不奏与奏而不实命台臣监司觉察重寘于宪大则勒停小则镌黜庶几上答天变下慰人心抑臣犹有愚忠敢毕其说往者梅霖未爲太过而江淮城郭间有頽圮甚至都城西隅亦复坍落数丈质之古史稽之前代水隂象也亦兵象也已事前闻了然可鍳惟陛下内则益加圣心外则益脩政事使菑害日去福禄日来宗社幸甚天下幸甚取进止
　　孝宗皇帝圣政淳熈八年六月丙寅枢宻院进呈昨得防令宻问淮西总领叶宏郭刚军中刻剥军人虚实据叶宏回报郭刚别无刻剥止是旧有军须库俵布搭息一事上曰卿等可谕都承防传防宣谕郭刚令日下住罢并本息蠲放仍令责问本人号曰老将犹有此等事卿等可更切责叶宏既职事是报发御前军马文字此等事如何不早以闻必待询问然后方报此后应诸军凡有刻剥等事须即以实奏闻
　　臣窃惟国务莫大于备边边备莫急于养兵军中委往往人所难知臣得之营垒者颇悉试陈一二焉诸军调发或回栅拆洗所支发遣钱总所支降未到即借兊于军中备急库比总所钱至自合正还今乃暗收总所之钱用作欠眼按旬克除又于支给之际或二分或三分折支铁钱交子军人安得不困邪此其一也诸军每旬券钱元降指挥防子七分铁交三分今防子一贯市换鐡钱三贯四百乃止以铁交三贯一二百凖会子一贯与之减克于锱铢军中又安得不困邪此其二也诸军赤防并已勘同然后出给今粮审院率以小节不员追逮军司合干人千里往来络绎于道得赂即释动数百缗被追之人无非裒率军人又安得不困邪此其三也朝廷淸明赏功不吝今乃每上功状必行箕敛赏功未下已困饥寒此其四也箭手临阵施过箭凿军司已即申报消破元数而三军回营之日不分施用及委弃之人并勒买纳却以其纳过之数作添置入帐支破官钱此其五也诸军摆铺专传羽书今乃令其担擎笼伏甚于军期山溪水涨殒于非命或稍沾水湿则惧罪而逃此其不恤者六也阵亡之卒其妻与女法当措置嫁遣军中乃今不恤使之流落失所军人见之莫不寒心此其不恤者七也一壶之醪可醉三军片言所临温若挟纩平时不恤其困苦临阵乃欲其授命古今无是理伏愿陛下疏其贪状示以显僇仍戒饷臣随事奏发使诸将股栗咸畏陛下之明三军听制咸知陛下之恩则战守攻取何患其不如意邪唯陛下财幸取进止
　　高宗建炎元年诏曰比来州县受纳秋苖务加槩量以规出剰可行禁止三年御笔朕累下寛恤之诏而迫于经费未能悉如所懐今闻东南和预买绢其弊尤甚可于江浙减四分之一以寛民力
　　臣窃惟两税之重莫甚今日而州县洿吏又从而取赢焉夏税有绢秋税有米以今凖古可谓重矣绢有本色以物力取也又有和买以钱盐易之也今皆无焉白取耳然亦各有法则焉比年以来州县受纳每疋之重至十三四两其幅之濶至于二尺二三寸以直计之不下六七千绢不及等则又从而拘没之夫本色绢取之既重而和买绢官又白取况上供之绢不过以之给官与兵耳何至过重与濶徒以困民若是邪至若秋苖则州县斛量尤爲非法升几于斗斗几于斛斛则加倍大约二石方输一石输及其半则廪庾已溢于是或折楮以便奸或易秫而爲酿秫之直髙于秔也民何以堪恭惟九重恻怛之仁朝廷寛恤之书无日不下郡国而民之憔悴于虐政者如此且比年三边戍兵未撤而内郡常赋朝廷未尝铢两増焉今也内地之民反不若边民之犹被优泽者良以贪狠之守饿乌之令剥啄生民无有纪极所至田野十室九空凡以爲此臣愚欲望陛下仰法高皇俯念邦本特班明制严饬监司绢之重轻各仍本州之旧无増无过其不中度者随即给还使之别输无辄干没仍勑户部无轻退庶几州县不得并縁爲奸爲蠧秋米斛量止取常耗无创私斛以沃贪饕傥稍格诏防按发以闻监司故纵则御史劾奏庶几横敛少戢民力稍寛元气充盈至和感格宗社幸甚生民幸甚取进止










　　洺水集巻四
　　钦定四库全书
　　洺水集巻五　　　　　　　宋　程珌　撰策问
　　癸未知贡举【诗赋场】
　　问正月元日上御路朝发德音下明制加宠儒先恩施甚备既越日又以张公载节惠之典未举复命赐之夫元者天运之新也王治之始也乾坤阖辟原于意端朝发九重夕孚四海学士大夫可不仰体明指深探大原而以躬行自勉哉虽然道非异物也由开辟以迄于今天地以合日月以行星辰以明草木以蕃山岳以峙江河以流民生以遂人极以立皆道也揭之则光委之则晦至若流行于宇宙间则未始一日而或熄不爲尧而存不爲桀而亡也是故欲与诸君议其凡焉盖自太极一判伏羲神农黄帝首发其秘者而后之言正统乃始于尧舜何邪三圣而后自成汤文武以至于洙泗见之易着之书亦可谓深切着明矣而当时犹以爲文章可闻性天不可闻又何邪诸儒迭兴同尊孔氏同信六艺宜若无异焉者至其备仁义忠信之道具礼乐刑政之纪上祖尧舜下法周孔敷陈往古掎挈当世不知荀卿子之书果能羽翼增光邪又若上酌天时盈缩之数下推人事成败之端天人始终之理君臣上下之分陶冶大炉旁薄群生不知扬雄氏之学果皆渊源洙泗邪王通氏防而显曲而当旁通大义洪阐教源上不荡于虚无下不局于器用唯义所在果足以接获麟之统绪邪韩愈氏隄障横流矫拂媮末拨衰反正洞视千古果足以表里轲雄佐佑六经邪虽然得于心者精闻于耳者末繄欲动而爲天下道言而爲天下则立天下之大本知天地之化育道统主于上则关百圣而不惭道学传于下则垂千古而不敝诗曰追琢其章金玉其相又曰薄言采芑于彼新田有如发育之仁陶成之化鱼跃鸢飞其盛若此诸君其何以称之邪其以平时陶育大醇躬行自得者详着于篇庶以仰承圣天子崇儒重道之意
　　癸未知贡举【经义场】
　　问古今一天下耳善审其势者定其衡变其权使首不轩尾不轾则天下可以长治而无乱久安而无危而世之言治者则以爲运匪胥庭俗乖巢穴上圣御厯则极与天同中代以还则因时施事不知大法大经之际果有差别否邪夫成天下之大顺致天下之大利者制而用之谓之法变而通之谓之神审什伍以相持明版籍以相阅限夫田以絶兼并定五刑以折奸暴急农桑以丰委积去末作以厚本业崇教化以陶性情表德行以厉风俗覈材艺以别官品择精悍以习师田修武备以严战守申禁令以防僣差信赏罚以验劝惩察苛刻以絶烦暴然则唐虞之所谓泰和三代之所谓长久而汉唐之所谓纪纲制度其先后缓急亦复有取于此数条者邪先汉初年意度洪阔涵之如海育之如春蠲租减赋岁无虚时家给人足充然富庶乗防牡者摈街逵守闾阎者厌粱肉有若郡不贡士坐以蔽贤进得其人加之上赏谄谀成俗防见厥初砥厉清风益严再造一时之士鸿毛禄位泰山名谊奸夫纎萌望风摧落抑何士习之易变若是邪诗书所载戎狄是膺荆舒是惩齐威越燕伐山戎赵武灵王服单于秦缪用百里奚霸西戎呉楚之君以诸侯役百粤故司马太史公有言今中国一统席卷四海内辑亿万之众岂终晏然不爲征伐哉后遂北讨强敌南诛劲越大抵中国盛则外国防外国强则中国弱攷之古而然质之今而否乾坤之策阴阳之数离合之机消息之理将以渐取之耶抑一举而覆之邪抑亦待其自亡邪彼汉人所以固天命系人心维国势其意深矣未易诿曰不足论也诸君抱负英竒咸欲自见于斯世者其根柢六经追风三五运宇宙于寸心彻几防于一指攷人才盛衰之故察天人因成之机行之后王者或不胶于古施之前代者或有取于今勿迃勿迫科别而条析之以备明时之采择
　　丙戌知贡举【诗赋场】
　　昔者圣人之作春秋也上揆之天道下质之人纪年不名一也而曰元月不徒正也而加王説者谓人君即位必改元常事耳不以爲重然则果常事乎抑重事乎又曰文王即位已改元年矣而中间又改武王即位宜改元也而乃不改比其受商命也又宜改也乃又不改然则书元亦旧矣奚独重于春秋乎或者又言元宜以天瑞然则建元元光之义亦有得于圣人之意否乎虽然一者天之所爲而元者圣人之所爲盖道生一一生二二生三三生万物自三以往则巧厯不能筭矣顾变而爲元则毋乃有所执邪及反而求之于易则卦六十四也以干爲首干六爻也以健爲德彖曰大哉乾元万物资始乃统天推而至于时成六位保合太和则元之用大矣至象则曰天行健君子以自强不息然又曰天德不可爲首何邪夫道始乎伏羲用于黄帝成于帝舜上下数千载间皆一元之功用也然伏羲之易机神义宻非文王夫子孰能明之至神农黄帝三坟之书所谓象形气之宜原阴阳之化与夫二圣传心之妙则巍乎天地不足爲大纎乎尘埃不足爲细果皆合乎一元之运耶否则华胥之俗泰和之风将何道以致之耶唐虞之廷天同神比都俞一堂之上三代贤佐当其君践阼之初陈谟进戒编之书纪之诗灿灿有序不知孰爲澄源正本之论耶仰惟皇上躬承慈训嗣纂炎图收聪蔽明急先纳问凡危言之罔咈正论之开明固已山积而渊涵矣不知其先后缓急亦可得而言之否耶人谓祈招之诗缓而未切引裾之谏迫而不舒不知司马温公三言之要凡献三朝然则万言十事未免支离而德本化枢果皆不越乎是耶唐人大宝之箴先朝唐鉴之作皆献于继统之初其言凛凛其目绳绳不知孰可行于今日乎人谓一元之义不明千载无书法正始之道不着百世无善治其稽三坟之易以参乎春秋之元究唐虞三代之陈谟以合乎有唐之鉴使后圣之心一乎前圣之心而伏羲之治不絶于三代之后矧惟有司恭承御札奎画煌煌垂训明白曰文辞浮靡者必非伟厚之器议论诡激者必无正平之用又曰场屋私弊售僞乱眞法令具存所当申饬毋使侥幸者滥进而忠朴者见遗大哉圣谟昭掲轨范诸生何幸获逢初政之辰悉吐平时之学有司将得以观其抱负而援之以上应务得实才之意毋冗毋畧
　　丙戌知贡举【经义场】
　　皇上睿性聪明圣学超诣日御经幄时发玉音凡于讲学事亲畏天爱民求贤纳谏分别忠佞之事莫不该贯古今通达伦类片言所加悉中机要而乃盛德谦冲不居其圣乐善忘势好问弗倦者何耶盖昔者总章之访君畴之学盘有铭席有戒暨夫询八虞咨二虢度于闳夭谋于南宫诹于蔡原而求于莘尹凡所以巻巻若是焉者以爲非若是固不可耶抑亦姑示其忘势耶然当时之所咨所学者亦可得而闻耶虽然帝德之运备乎圣神文武之体而皇极之畴亦取乎沈潜高明之用夫明而不苛断而不愎仁而不失之姑息刚而不流于暴虐好生之德洽于民心非仁乎四罪而天下咸服则又非徒仁也勇智以表万邦一怒而安天下非义乎克寛克仁惠鲜鳏寡则又非徒义也夫性具一德德具万善立我烝民莫匪尔极至于拔萃之才则独称上智矣乃有皇王帝伯之辩岂天之降才尔殊耶抑学力之至与否耶夫天也日月星辰也东西之行各不相谋而周天之期古今不爽得非其行不息其度有常哉不知若昼夜之有经若四时之代行何独至于舜而然耶汉之武皇即大位年未二十崇信至道师则先王五六年间号胜文景唐三百年首称文皇年几弱冠济世安民二君非三代之后英主乎而末年所就迄歉其初彼尧之兢兢舜之业业汤之日跻文之不已所谓继天而立道与时而偕行者果皆至圣能之而成康已降举不足与是耶人谓自后世天德之论不明蹈中庸者或不能极乎高明体博厚者或不能配乎悠久夫是以醇风缅邈古道阔疎使生民耳目不复见雍熈之盛其信然耶繄欲振三皇之纲纽五帝之维昉乎一念而被乎八荒等乎百王之上而流乎万世之下其论爲孰笃其指爲孰归耶其究天人之原融古今之极明乎乾坤不倚之德以参乎天地常久之道是果六经之所垂宪而百王之所共守者耶诸君何幸亲遇初政之辰来应求贤之诏御札丁宁务得忠朴正平之士上意渥矣毋忘纳言之义益殚归美之忠有司将拔其尤以献焉
　　试阁职
　　【阙】












　　其二
　　问经国莫重于边备边莫急于将然今昔异时离合异势攻守异宜虽无常胜之规亦岂无不可败之法讵容不讲之于平时邪晋人有言大丈夫当功济四海讵老一儒哉故晋败楚于城濮晋侯犹有忧色曰得臣犹在忧未歇也楚之甲士百万不以爲惧子玉一将则晋之君臣侧席而坐爲国者其可无人邪被甲请行一饭米斗固取乎更事之多者然官爵高年齿迈或不免于败而少年官轻者乃卒成隽功何邪佩弓四石纒矟二丈固取于万人之勇者而射不穿札战不乗马亦爲当时名将何邪定荆之役必六十万三万之敌必用六万兵固贵乎多也然提众三万而天下莫当领骑三千而敌人蹀血或多或寡何所用不同邪自古立国东南者以江爲重所谓五十余里之间仅屯数四则兵力固忌乎分矣然所统七千人筑垒十一烽火相望凡三十所亦未尝败事然则或分或聚果孰便邪抚纳新附声薄河南而灵武河中之事一以爲使一以爲敌何邪平泽潞征太原讨重进火李筠禁旅十万威震六合官军岂不可用邪其谓禁旅不若土人契丹不畏官军不知二者果孰足恃邪上党之役当时善兵者以谓当发忠武武宁两军青州精甲五千宣润弩手二千不过数日必覆其巢然则官军土兵亦可杂用邪虽然呉起兵家者流意其非兵不谈也魏文侯一日问以陈必定守必固战必胜之道起曰君能使贤者在上不肖者处下则陈已定矣民安其田里亲其有司则守已固矣百姓皆是吾君而非邻国则战已胜矣夫谨黜陟培邦本定国是此唐虞三代所以纪纲治本者而兵无与焉顾起乃以爲言何邪由前而论则其事详由后而论则其説简将孰从而折衷邪方今残敌未殱久戍未撤其稽今昔之异同考筹畧之得失孰缓孰急孰后孰先酌其宜于今者而言之以备庙朝之采择
　　试上舍
　　问频岁金穰余粮栖畆年谷一侵农辄告病何耶圣人成天下之大顺致天下之大利虽干溢靡常而民无菜色奚术而然耶郊野县都咸有委积以之赈乏随在而足后世常平义仓得其意之遗矣何古人行之则收实效后世用之则皆虚文耶发廪弛租一毫不靳者君也然推君之惠而致之民则非君之所能自爲也独不观汉事乎汉人之言曰方春和时羣生滋茂而吾农甚苦其议除田租则是丰年犹除之也又曰吏以货赂爲市渔夺百姓侵牟万民名之曰盗则是丰年犹禁之也汉人之顾念邦本整饬吏治使天下晓然知朝廷好恶之意可谓深切较着矣然郡国之间饥民至相食而固保仓廪不敢辄发不知佩符共理乗传观察抑爲何事耶夫事迫切者乏宏规骛荒唐者鲜实用由是书生不达时宜之诮渐发于流俗之口曾不思当世之务不问之儒者将孰问耶是故愿相与商畧之且移民就粟与夫载谷免传令民植芜菁与夫入粟拜爵或许畱岁储余悉发粜或郡敢遏籴坐以违制是皆先代之所已行者也或请籍丁壮以爲兵或欲蠲征税以通贾或请借他道常平之粟或欲复官田广惠之仓是皆先正之所建明者也然今昔异时五方异俗智若流水日动不穷亦岂容胶柱哉伊欲上泽旁流无所壅阂使要荒如畿甸畿甸如堂皇吏称其职民乐其生充然如五凤黄龙之间岂无言之必可行行之必可绩者邪其以平时泽物之规模勿迂勿迫着之于简有司因得以占焉
　　御戎
　　仰惟国家德歆于天诞受天命列圣重光卜厯万祀而维彼强敌干迷天纪兵氛烛于欃枪怨气昏于河洛乾坤爲之坱轧海岳爲之震荡翠龙鸾旂偪仄东吴日月缅邈骎骎百年间者神矛灵旗飇驰电举匪天命威力是凭惟人心忠愤可保固宜布和成将帅植髪成干橹指麾而虎兕作威感激而风云变色俘名王灭强敌献之先庙使巢山驾海之徒狼纛乌章之长顿颡虎帐请命悔罪然后宣畅皇灵洒平宿愤汛扫宫室修谒园陵陟华盖于太防反雄都于古汴使华风扇于黒水和气塞乎堪舆凡戴髪含齿爲中国臣者畴不愿之而乃事乖本图重丧王畧卒徒倒戈不战自奔邉方千里披攘狼藉父子兄弟肝脑川流呜呼岂繄天爲良由人谋谋之不臧既往何悔伊欲国威寖伸扞圉雄固以雷雨洗川泽以清泠释寃胾务靖近患徐议后图策将安出耶区区宇文泰于师旅劳动吏民困弊之时犹能命所司度宜制二十四条以便目前然则以今准昔所谓因时适治者固当诿之勿问耶虽然天下未尝有不可爲之时士大夫而不懐鄙夫失得之念则事几了然矣不然则周之宣王与其一时依乗风云之佐由今望之岂眞若神人者孰爲巨孰爲细孰爲当先孰爲可后诸君有思济之心而无失得之累者其勿迂勿迫言之将上之人或有取焉
　　学校
　　问四代之盛塾庠序学之制达之天下作人之效可知已先汉有太常有太学而游学之路受业之地未详也后汉有辟廱有鸿都学而学官之课程生员之选试未闻也唐人于太学之外有国子学又有四门学文馆学保桑梓者乡里举焉在流寓者庠序推焉然则里选之与学校判而爲二矣天下之学既不尽兴而取士又不尽出于教育后世望太平之治宜其寥寥也国家肇造之初首谒先圣以风海内于是老生彦士兴起于深山穷谷之中故州郡未立学而先有四书院大学之制未备而先有湖学庆厯盛时始诏天下皆建学又取湖学之法行之太学自嘉祐至于熈宁公卿大夫彬彬多四科之秀论者归功于湖学之作成而不及庆厯之建学何也湖学之教人经义有斋治事有斋习之以盛服危坐逸之以习射投壶容止进退望者不问而可知独其爲法则无传焉当时既取以爲太学之式必不至于阔疏不识熈丰之学法果出于湖学之规而不变欤自三舍之行日绳学者于规绳之内而学官受金之讼至兴大狱爲衣冠之深耻昔者条约之疏而风俗自淳今也防闲之周而士习益薄何耶元祐诸贤看详贡举条制其间有欲改试爲课以变月书季攷之旧谓礼义之地不当使之争者其説果可行邪大观再更学法用事之人自以爲一道德同风俗而西蜀之贤者宁出于元祐党籍之门而不愿就八行之举又何耶自京师郡县莫不置学前日之书院既已荒芜不治近世名卿大儒乃稍访求葺理以复承平之遗风使不以课试爲累而得专心于讲习既爲之规以示讲学修身之要又爲之记以开游学向方之涂其意甚厚原远末分居者未免植门戸之私游者未免流餔餟之习岂书院之设特爲学者自便之地又何以甚异于郡县之学耶今又因诸老之讲明以仿湖学之规模推湖学之教育以还书院之旧贯与夫庆厯熈丰之人才何爲而盛衰元祐熈宁崇观之学制何爲而得失庶几于科举课试之外有所作兴以洗汉唐之陋而髣髴鸢飞鱼跃之遗其必有道矣愿从诸君共图之
　　监司郡守
　　问防内提封万里势不能周故岳牧侯伯之制使内外相维统体不乱而后要荒如王畿王畿如堂陛上无不流之泽下无或壅之情圣人虑事周察治审万世不能易也然炎汉初年责成郡国存问长老举察廉孝悉以属之未闻乏事也乃元封以后使指旁午威震州郡守相轻贱至饥民相食而郡保仓廪不敢辄发不知所谓循行观察抑何事耶孝宣兴自闾阎深鉴前弊郡国岁上囚系诏丞相御史课其殿最计簿具文诏御史案其不实部使者之职废之否耶乃治行尤异增秩赐金便宜从事毋拘文法颍川渤海吏治彬彬不知其何以致此耶于赫我宋稽古建官阅班簿以择监司置审官院以择长吏监司责以廉按长吏责以牧养治体联属吏功较明卓乎三代之盛非偶然者而比岁頽风漫无法守燕集赂遗不禁行部之日时节互馈络绎道途之间揆以人情宁复刺劾闲一飞表莫匪褒章风宪当若是耶身佩左符驾以朱轓视公帑若私储谓燕饮爲政事以督赋属县爲劳能民寃莫言吏奸成市饥馑流离一不知问牧养当若是耶先正有言路择一监司天下自治而或谓前古危亡之朝监司不察州州不防县县不防民故民怨于下相与爲盗而上不知卒以基祸然五凤黄龙之间不烦部使者亦足以爲治何耶其稽往古岳牧之制考汉人废置之由酌先朝班簿审官之意条近世革弊之宜悉着于简或有资于观风者
　　任相
　　问代天惟君助君惟相宣天縡穆皇猷陶民极繄相责也顾不重欤故方论之也稽众叶下上合下符以示其不敢轻比得之也延置左右礼絶百僚以示其不敢慢既任之也披心腹一休戚都俞唯诺纎芥亡嫌以示其不敢疑盖以爲不若是非所以重宗祧隆国体也是以道尊禹臯勋华用昌德崇説旦殷周用显华辰丕祚有自来者独怪秦汉而下登进多途则选拔轻名称不一则位望损宴见不冠则名节壊甚者请苑方闻而辄下廷尉者不恕责以吏事而灾异防免者不伦成王畏相亡具甚矣而其间随世以成功名史不乏书何耶唐祀三百谓非明君良弼扶持之力可乎而稽厥任人则慊然千载箴规朕失不可或离其相与之眞似矣而退朝未几怒形于色画指书空愤语罙甚何亟予亟夺若是邪进见大臣官而不名其待遇之盛似矣而奸佞得志忠直见疎抑何文至实衰若是邪欲与宰相参决大事不欲以烦碎爲言若知大体者至奏除郎吏辄他顾不答傥进退黜陟一不与闻则何者爲君相职业耶在君者姑置勿言而在臣者抑当自厉耳朝廷有政传经以对言多法义上以爲任公卿则择之不爲不审而奸人用事不时白奏附下罔上无大臣辅政之义辄与平生论议相反何邪彼起自流人一岁至宰相者诚不足言顾乃有意诛宦官复河湟举贤望翕然慰人心絶不类往进何邪论相以道德次之人望次之而近代以还或由文艺或因劳功皆得以坐庙堂而号丞弼公餗既覆身名摈落其何能弼成主德震慑奸心上弭天变下鎭物望哉虽然代未尝乏才也天未尝不欲平治也展经世之闳谟扶中天之景运蹑前贤之轨范还盛古之流风则将何以邪唐人有言开元初辅相率三考辄去虽姚崇宋璟不能逾至李林甫秉权乃十九年遂及祸败乃知亟进数罢诚治本也信斯言也则任房龄十六年魏征十五年非邪果贤邪患其不久非人邪一日已甚然则久速之论孰从邪人主虚衿以求贤海防饥渴而望治繇古然也盍相与茂明之
　　六经疑难
　　问太史公有言学者载籍极博犹考信于六艺而六艺固有未易考者姑言其大较焉晋太康初有得古书者惟易爲备而无彖象文言杜预以爲圣人造之于鲁犹未播之逺国然汉世固已爲十二篇矣何耶古人之易卦彖象爻各不相杂然则以彖象爻辞杂之卦中使古易不复见者何耶书之所存五十八篇孰爲伏生之传孰爲定之书秦誓一篇伏生书乎壁中书乎史迁是之孔氏非之宜各有见书有十体益稷以谟名可也多士以诰名可也如旅獒君陈等篇命乎诰乎抑训乎十五国风之叙由来逺矣季札观乐之时孔子尚幼然则叙果谁定乎即其国风之善否本其国亡之先后其説孰是序于诗大矣如江有汜殷武以爲非卫宏之所能及至于言风雅之有变正与夫以关雎鹊巢而系之二南则又以爲非卜商之见然则序果谁作乎周官一书已亡其一刘氏以考工足之儒者咸以爲非然则成王在丰作周官果其书乎今考其书建官之制耳而乃列于礼经至于明堂一篇正周公制礼作乐颁度量于天下者乃不见之书又何邪礼记一书或谓成于孔门之诸子又以爲戴圣杂取家语及子思孟轲荀卿之书不知果今之礼记邪中庸一篇似非礼经刘向得乐记宜自爲书而又礼乐合爲一经何也圣人作春秋一用周典而啖助以爲用夏爲本左氏亲见笔削公谷皆出子夏而论议不同乃如异师公谷既盛而左氏尚防凤龚诸人极力扶持犹不一振今左氏乃益显而二家仅不絶何邪或谓公孙固韩非摭文著书而铎椒虞卿亦采取删拾不知果有得于圣人之意邪无曰六籍烂然家传人诵疑六籍固疑吾心也又无曰吾惟道而已他非所泥则又几于稊稗嘉谷者试相与防绎而根证之有司得以祛宿疑焉
　　理财
　　问食货之政前牒讲之备矣唐虞而上姑置勿论三代以来固有可攷者汉人意度宏厚纲目濶疏七十年间廪庾尽满充溢露积京师之钱累百钜万夫赐租发爵使农愈劝若可以得粟耳顾钱亦至于不可校者何邪夫均输平准各有令丞都官干官并属大农是固生财之道然其官乃不建于初年何邪有唐之兴经常简易之法烂然有叙方其盛时民物蕃息马牛被野米斗之直至三四钱原其所自是固力本之余功然不闻有钱少物轻之患何邪良法既坏理财之説寖兴所谓盐铁转运铸钱括苗利借商之事扰扰并起乃愈烦而愈弊何邪自是而降调度益繁规模日迫矣天厌昏代开我国家列圣相承比隆三代凡数百年来﨑岖苛细掊克聚敛之政悉弛而不用至于三司使之置虽因旧制而其间深意所寓固有三焉造作军器与夫土木之工河防之役尽得而主之且国家经费之大无过此三者而必命三司总之岂非使之得以制其出入而爲制度者乎分天下之路设转运使副判官付以按察之权使督集财赋之三司凡经费羡余悉献之夫三司虽尊位亚执政而无宰相黜陟之权故诸道使者有羡则献无则已果可以不事损下而益上邪左藏内藏之储人主不得知其数宰相不得侵其事惟三司实专之得非不见其储积之广则侈心无自而生邪自王安石当国持冢宰制国用之説分三司之权立劝沮之法置旁通之簿凡前日祖宗微意一切不存不知安石之变更果何所见而然邪理财王者善政也无事则借以制作无一日而可缓者其稽汉唐先后之由本朝沿革之故与夫今日之所宜行者爲有司言之以备庙堂之采择
　　弭盗救荒
　　问兵危事也毒民于一时者未足计贻祸于亡穷者爲甚惨葢风尘一开狼子动心于是盗贼之变起怨气干和岁事凶啬于是饥馑之忧形是故君子于兵不敢易言之虽然鼠窃狗盗古所不免惟为政者必有消弭之术旱干水溢天有定数而爲政者必当操其丰凶之权尹翁归之爲右扶风也推迹盗贼无有遗脱而京师肃然畏其威严至龚遂则罢其捕逐惟务安之渤海之盗亦爲之止若猛若寛皆足以成功何耶天之所生地之所养以之足斯民之用有余也特有偏而不均之患耳富者庾满则贫者甑空势也于是均平之政生焉曰常平曰劝分曰由狭徙寛凡所以使之有丰而无凶损有余以补不足皆王政之纲也乃者奸臣昏庸轻于称兵洞丁边民乗时嘄謼区区几一饱耳而风起四野檄书狎至懦夫愦眊不知所爲荼毒黔黎空虚杼柚曽未闻有窥左足而先应论片语而投兵者何邪旱暵螟蝗频年继作濒江人相噬而依山之人则煑草根啖之富民闭籴饥殍盈野思昔淳熈壬寅民未甚病也而州县讲求荒政若不暇给今不知几倍壬寅矣而有司莫之问焉比谕富民以时发粟直则无损也乃阳均其数阴肆奸谩以罔其上曰某所置场也曰爲米若干也曰已粜若干也曰官吏巡视已至某所也则皆空牍也场未始置也粒米未始至其地也官吏未始识其面也州乌乎知之部使者又乌乎知之爲富民者乃且因时射取要厚直损衡量民方急食惟贾是听所谓丰凶之权至是在富民而不在公上矣伊欲广公朝厚下之恩寿元气灵长之脉非州牧监司责乎酌寛猛之宜以平奸核赈防之实以活流殍宁无长术乎盍究言之抑以观通达世务之学
　　江淮形势
　　问邓艾见高山大泽辄指画军营李德裕筹边楼之图山川尤爲详备甚哉形势险阻不可不宿讲也立国于东南无百二山河唯曰长江爲戸庭两淮爲藩篱尔世之熟于形势者曰无淮则江单无江则淮寒唇齿相资灼然不诬方鼎峙三分时吴奄江表魏据淮甸吴之君臣不敢目望中原者无淮也南唐跨据江左尤重淮甸岁当水浅戍守浸严今独有淮东西尔可不垂意乎至于大江之南地势延袤可挠之地不胜其多扞御之计不胜其力备多则力分力分则势弱有如大江之上流所以援两淮而固长江者又岂可不重垂意乎淮宜守也江宜保也上流之势尤不容忽也然则宜如之何曰昔周世宗征淮甸诸将争欲据险以邀之然则淮未尝无险也不知所以爲险者果安在邪吴人聘魏魏问戍备几何曰五千七百里又曰道逺何以爲固曰封疆逺而险要必争之地不过数四然则长江亦未尝无险也不知所以爲险者又果安在邪今江淮重鎭宿元戎屯万幕分疆画守首尾相应宜无余算然时异事殊难以泥古风雨飘忽震迅不可齐恐未易以故迹防也彼六朝遗论泛焉而未详江淮表里之篇详焉而未精诸君慷慨功名且家于形势上游平时倚剑天外弯弧江上凡江淮数千里尽在指顾中取其便于时而切于事断断然可以日月计功者约其辞明其指爲有司言之勿徒以纸上陈迹爲对
　　厯代文章
　　问人文之盛宣贲国章譬诸五色祥云与天爲瑞故攷世厯论治体毎于一代之文得之若昔封禅之君厥有文字褒表盛观崆峒诵尧衡山纪禹皇乎唐乎莫可载已六籍遗文不登圣人之笔者珉雕雕玉章章间出于史传间令人动目独恨遗逸三事悉出天汉而闲编脱简离其眞于时诸儒固已闵惜今之所传顾皆旧书邪有如石鼓之歌千代杰作夫子西行果不到秦彼岐阳之搜乃成王尔今所传七篇自防车既攻讫于天求又是固张生所持者耶汉初最爲近古李陵一书气干颇高类非近体而或者以爲齐梁之士所拟果何见而云然耶当是时歌与乐章已有七言至五言特未也而苏武之作人以爲僞今所传李诗自有鸟西南飞而下凡七篇苏诗自童童孤生竹而下凡二篇与萧统所编絶不相似然则以何爲是耶世有梁父吟一篇五言也爲三士而作彼诸葛孔明抱膝而吟者是邪人言栢梁体者七言也有似乎聨句彼汉武皇与一时廷臣登台而更倡者是邪宋玉讽钓二赋靡而能谏贾谊之赋早云董仲舒之对郊祀对雨雹帅有深致乃不见于二史何邪班固载扬雄之作备矣至雄自叙以爲平生爲文不解五经之训惟得于輶轩之使奏籍之书于君平翁孺尔如成都四堣铭龙骨诗三章乃雄少年立声名者而皆不录何邪至于州箴如所谓世虽安平无敢逸豫与其官箴所谓内不可以不省外不可以不清其词藻典丽意存规正眞足以警一时而诏万世者方之古作孰可比肩乎唐韩文公古之人也其文古之文也而或者犹病李汉不知其不当录者爲何篇邪栁子厚欲兴西汉文章因吴武陵来爲出书数十篇不知所出者爲何书邪李卫公谋议援古文章尔雅而卒不大明于世陶渊明平生洒落自出天机闲情一赋人以比国风而萧统复律以扬雄讽一之义何所取据耶夫文以气爲主以意爲辅以词爲卫彼所谓笼天地于形内挫万物于笔端特其凡尔近时文具见廷申之奏则科举之习殆将一洗诸君汪洋学海搴翔翰林暇日评古借筯于前数子必有取焉毋薄有司以爲不足语古
　　士风吏治国用民力
　　问古今之时不同而国体政条民生日用凡明君哲后之所访咨忠臣谋士之所献纳要之一日可行则百世可守青编烂然何所不备举而措之存乎其人安用耻于祖袭而务爲新竒乎士贵乎博学也然则甲乙防试开五十难与夫天子命题畀之有司不知昔人所以作新文体者尚可行乎吏贵乎趋事也然则一县合治上下相司与夫中书宣指察其对义不知昔人所以严于攷课者尚可用乎沿边屯田讲之熟矣特未有及乎内地者然则州郡之间都督之府军非临敌且田且守不知昔人建明规画者亦可言乎以至士气患乎未振也近则有伸敢言之请彼慕古逺者高其论赡文辞者去其华比之委赂纳説荷担吐竒由壶关以上言自南宫而讽刺是则昔之人所以旁求直言者至矣应之者爲何人国用患乎未通也近则有重缗钱之请彼贝既寝缗镪专用充都内之金绍圜府之职深功学之患难轻重之权是则昔之人所以讲明钱币者至矣对之者爲何策夫终畆不税则国用靡须百姓不足则恻隐深虑不知昔之人所以博访兼足者亦有良法乎深汰圭符妙简铜墨而春雉未驯秋螟不散不知昔之人所以讲求择吏者亦有高论乎士风也吏治也国用也民力也经国之务要不出此数者诸君行且充庭入奉大对可不及此闲暇讲明古人之问答以备圣时之采择乎况乎诵先圣之典闲庠序之训比及三年可以小成则挥翰流离称述世务使班扬韬笔仲舒结舌如晋人所以告语庠序者愿毋多逊
　　人才
　　问学者取友不足今世又将旁及千古故尚论古人学者所先班孟坚人表之作规模闳深后之秉史笔者莫能踵武世之君子葢尝病之彼其采摭百家网罗见闻栢皇陆栗之君緑图大塡之佐登彚无余其用力亦厪矣然自明由晓升级至于陨丘受延禧此燧人四佐也自金提主化俗至于阳侯爲江海此伏羲六臣也胡爲遗而不录耶皇帝诸臣如风后力牧伶伦岐伯之俦纪载尤备然如天老掌教知命正俗地典受州五圣主道与夫燧人之四佐伏羲之六臣者皆尤有功于斯世也乃不得与封钜诸公比何耶帝虞盛时分置八伯若伯若弃若咎繇暨垂各主四时而羲和之后各以一人爲之贰焉今所存者七伯而已冬伯之后实缺其一何耶昔者厯山雷泽之游有友七人焉自雄陶以至灵甫凡与爲七然尸子止载雄陶不载灵甫然则以何爲是邪天下之士从吾夫子游者大半然亦有四友焉有六侍焉其亦出于四科否汉高之兴羣龙云附卓卓然绚绘简编动人观听者曰三杰曰十八侯而乃以三十一人悉爲功臣何其盛邪三国鼎立争致英豪而一时之士多归心焉今之所载者魏九人蜀四人吴七人而已抑何其少耶世祖功臣三十二人而云台所图仅取四七以应列宿世之君子独无一言何耶嗟乎功臣之士道德之士悠悠千古浩如烟海不可枚数请复于洙泗终焉史称鲁有八儒如子张氏爲讽谏之儒孟氏爲疏通之儒仲梁氏爲移风易俗之儒以至乐正氏爲属辞比事之儒公孙氏爲传易之儒不知所谓八儒者果洙泗从防之士乎愿悉数之且以观平日尊贤取友之志
　　史
　　问丘明既往班马嗣兴奋鸿笔于西京骋直词于东观卓乎无以议爲也后汉之书成于范晔不知与汉纪三十篇同乎异乎三国有志成于陈寿不知与魏氏春秋优乎劣乎东西二晋植国规模与其人物风流岂无可书彼生长东南不知中朝典故者固不胜其任而闻见华戎成败者又复过自退避故虽着晋纪者号爲简眞而作阳秋者称爲良史今之所述亦有取于此耶由魏迄隋其间六代之史不满人意迨至有唐尝诏修撰而涉厯累年讫无铨次彼陈叔达诸人各居权要无所禀承要当求有以一之可也乃奏停后魏而独修五代何邪诸史来上多所损益既爲序论又爲总论亦可谓全书矣不知所谓时称良史者果皆简正邪唐三百年属笔非人逮欧阳文忠诸公积二十年之力乃成百六十万之言其不茍甚矣然八者之失二十条之疑犹未免议者之云云何耶日者史臣有请欲使涉笔史馆者帅爲近程以速汗青之效是也窃谓史各有才难乎其选而昔人又谓应仲逺作风俗通崔子眞作政论蔡伯喈作劝学篇史游作急就章皆足以耀当年而垂后世然则甘泉从臣悉兼论譔家家果皆董狐人人果皆荀朂耶毋曰非吾事也不敢僣
　　洺水集巻五
　　钦定四库全书
　　洺水集巻六　　　　　　　宋　程珌撰
　　讲义
　　易议【三篇】
　　易有君子之道四焉以言者尚其辞以动者尚其变以制器者尚其象以卜筮者尚其占凡十三卦之制器如神农之耒耜黄帝尧舜氏之衣裳无非以象而制之者也若夫生蓍立兴神物以前民用者皆占也然则器也占也万世之用备矣毋俟乎有言也惟言与动则君子之言行有国之政令枢机之所关理乱之所由天道日新世变无穷悉寓于三百八十四爻之中所以先哲之言易者独于言动加详焉盖爲人君而不知易则太平何自而可致爲人臣而不知易则德业何由而可成呜呼作易之圣人岂徒以知易望天下哉正以用易期来世耳曰乾元用九曰王用三驱曰公用射隼于高墉之上曰利用建侯行师曰利用渉大川谆谆然无非以用诏天下万世虽然是特发凡耳书不尽言言不尽意读者又当知触类之学也夫
　　易之爲书一名而三义具焉曰简易以言其德也曰变易以言其气也曰不易以言其位也曰德曰气曰位名虽不同要皆所以爲道也若昔圣人阐先天之学而成后天之书凡所以斡旋元化昭融天理纪纲人事罔不僃具使爲人君者得之则可以宰制宇宙酬酢神明天地以之时叙民物以之顺成爲人臣者得之则可以辅相弥缝弼成万化进则尽忠正之节退则全廉靖之风修身者得之则尽心养性不流于虚无遯世者得之则乐天知命不沮于忧患是故载之于简编则无非实理施之于日用则皆有成效而后世学者乃率以空虚恍惚言之流之极至于沦爲异端嘻可惧也故不思龙岀于河而八卦宣其象麟伤于泽而十翼覃其用繇三皇厯五帝至于夏商周而后其书始克大备商瞿子木实受吾夫子之传其后浸大以至于西都之王服京田【王同服生京房田王孙】东都之荀刘马郑【荀爽刘表马融郑】更相祖述源流不絶至于魏之王弼集诸家之善得圣人之意故其注至于今不废是以江右诸儒并传其学河北学者莫能及之惜乎江南义疏十有余家舛其本眞流爲释氏所以重发贞观间孔頴达之叹也虽然易之爲道吾既闻之矣易作于伏羲也而乃以周言之何哉尝观易赞以爲夏曰连山商曰归藏周曰周易连山以艮爲首象山之岀云连而不絶也归藏以坤爲首象地之包藏万物也周易以干爲首言其道之周普无所不备也兹一説也而世谱等书则又曰神农之号一曰连山氏亦曰列山氏黄帝之号一曰归藏氏然则连山归藏并以代名则周易以周称岂非易成于文王故题周以别商耶此易纬所以亦言因代以题周也欤虽然易之名吾得而闻之矣然则易果孰作又果孰成之耶尝观礼纬含文嘉曰伏羲德合上下故天应以鸟兽草木地应以河图洛书伏羲则而象之乃作八卦孔安国马融姚信王肃皆以爲然无复异説至于重易之人则诸儒之説不胜其异王辅嗣之徒以爲伏羲郑之徒以爲神农孙盛以爲夏禹史迁以爲文王其言夏禹文王重卦者孔颖达以爲考诸系辞神农之时已有盖取诸益取诸噬嗑之事由是言之其説不攻而自破至于言神农重卦者亦未爲得何者易之下系又曰上古结绳而治后世圣人易之以书契盖取诸夬孔安国尚书序曰伏羲造书契则是伏羲固已象夬而作书契矣又安得神农重卦而后有夬哉故重卦之人王弼以爲伏羲而孔颖达亦以王弼之説爲是然则伏羲制卦文王系辞夫子翼易所谓人更三圣其爲灼灼无疑矣至于由三画而八卦自八卦而六位隂阳刚柔之理上下承乗之象所以广大精微与天地并而三圣人之所以尽心垂世者俟入经随卦言之此不悉具姑陈大端若是以与诸君共讲明焉
　　易何爲而作乎曰有忧也何忧乎忧是道之不明也易何爲而重且翼乎曰有忧也何忧乎忧是道之不行也然则于何而见之曰虑是道之不明者其辞简而严忧是道之不行者其辞详而尽学者平其心定其虑取圣人之辞而玩之则圣人之心了然矣易曰伏羲氏始作八卦以通神明之德以类万物之情非伏羲氏之心主于明道乎是故三画之学寂寥简短而天人之蕴悉僃无遗此明道之体当然也至于文王夫子之时则夏商贤圣之君乆矣不作礼废乐壊道孤无主文王忧之故与闳夭太顚太公望散宜生之徒讲明体察断然取易而重之其后文武成康之君相继而作而又相之以周公召公毕公君陈然后世变风移道洽政治斯道得以大明至夫子之时则王迹浸熄诗声日微而是道又絶而不行矣夫子环眎当世之士如长沮桀溺傲世絶物既不可与共斯道独得一老耼彭祖而与之周旋蓝田吕氏谓老耼彭祖皆殷周之老成人计其得于殷周盛时耳目所接渊源所渐所谓见而知之者固甚不浅而吾夫子亦曰我老彭所以见其尊且信之意尤爲拳拳也独夫子犹以爲未也于是周流列国萃天下之士而与之游凡天理人情事物之变故悉以身体之至晩年而后十翼岀焉故曰加我数年五十以学易有如十三卦之説厯叙神农氏之所以用益用噬嗑黄帝尧舜氏之所以用乾坤用涣用随此言人君之用易而在上者又言箕子之用晦顔子之用复此君子之用易而在下者曰神而明之存乎其人曰茍非其人道不虚行其辞详其指深所以望当时至矣而当世之君未有能用之者徒能私淑其徒而已矣按前史商瞿子木亲受易于圣人自是而后传授不絶至于东西都之士然后以至于王弼弼不得其眞也而亦以注显虽然商瞿子木以后所谓传授不絶者易之辞尔至于当时高弟如曽顔冉雍子思孟轲之后所谓得之于心行之于身今其遗书如曽子十篇如中庸如孟轲之书卓然足以爲易之羽翼者非史臣之所知也自秦而后更汉厯唐千百余年间不惟上之人无有用此易者然自王弼以后以至于唐下之人亦莫有传此易者江南义疏祖尚虚无盖至于唐仅得一孔颖达辨析音义颇爲当时所宗然至于圣贤用心斯道大统彼固未之深及也宋兴百年名儒辈岀胡安定得其用也邵康节得其数也程明道伊川得其理也周濂溪得其体也张横渠得其用也然后易之道遂大明于天下善乎孔颖达之论曰圣人仰观俯察象天地而育羣生雨施云行效四时而生万物若行之而顺则两仪序而百物和若行之以逆则六位倾而五行乱详味斯言则易果将有用乎抑亦徒作之而已乎圣人于干发明爲君之德者惟在刚健中正自强不息于坤发明爲臣之义者惟在于直方正大至明九卦之序则上至天子下至庶人凡以之尽心养性修身齐家之道无所不僃焉使人君而用干之义则天德行刚健威权不至于下移纪纲不至于废壊使爲人臣而用坤之义则敬以直内决无有所谓谀説而欺君者义以方外决无有所谓嗜进而茍得者爲士君子而用九卦之义则履以和行谦以制礼损以窒欲困以处穷益以裕德必如是然后可以谓之用易而易之道行矣国家开设学校建立儒官凡月之朔必使之登席讲书岂徒爲文具哉讲之而不明弗措也明之而不行弗措也如其讲之而不求其知知之而不求其行则又何以讲爲哉吾侪小人眇然其形蠢蠢林林杂在万类之中饥而欲食渴而欲饮亦何以异于凡百有生之类哉而其所以师友千载陶冶万物卓然自离于林林蠢蠢之中者惟曰礼义廉耻而已耳名节风操而已耳不然一日舍是则孟子所谓异于庶物者几希矣可不畏哉可不谨哉朋友有志于易者幸相与讲明而体察自夫用九卦之义以尽士君子之操他时推之事君则必能尽坤之义以爲名世之臣亦在勉之而已识者将于此乎观焉
　　尚书序
　　书记言古右史之防也昔管仲有云古之登封者皆刻石纪号字有雕毁孔子睹而不识至记其登封之君则以无怀氏爲首然则伏羲以前固有字画特未以之教民尔伏羲氏岀书契始作文字浸兴是故三皇之书谓之三坟五帝之书谓之五典坟言大也典言常也周官小史掌三皇五帝之书楚灵王谓倚相能读坟典然则皇坟帝典固已粲然吾夫子笃生晚周得古书三千余篇于是悉力整彚删除繁冗如班固谓于古今书外又有周书七十一篇刘向亦云此周时号令也以至先儒谓许行所指神农之言与夫隂阳医方所称黄帝之説凡若是类悉删不录以定爲百篇盖勲华揖逊而典谟兴汤武革命而誓诰作此盖世道纲维而吾夫子定书所执以爲依据者秦法日急仇视圣经孔安国之祖子襄收其家书藏之屋壁汉至孝文有意复古诏求治尚书者闻济南有伏生胜故秦时爲博士召不能起亟遣晁错受业焉才得秦誓以前二十余篇尔鲁有共王闻遗音于升堂之顷乃尽得科斗书焉科斗苍颉古文体也周用之至秦更爲八体其一曰以科斗之体而定今文之于是爲二十九篇然犹未有传也自安国作训诂而义以明书既成会有巫蛊事隋唐以来其传浸显贞观中孔颖达爲之作正义而后书之义益无余蕴矣书之源委大略如此虽然学者诚能知天道人治立于帝尧故圣人以尧典爲始悔过用贤治道根本故圣人以秦誓爲终以其大纲大领者推爲致君济民之用则古文训诂传授如区区前所陈者皆筌蹄刍狗也观书者必有考于斯
　　尧典
　　三皇逺矣少昊高辛之世生人未滋帝业未钜风俗简陋制度濶疏朴而未雕伉而未文故其书无大可录者天右斯人笃生有尧尧继帝挚之后纪纲三才恢张万化立人治明天道以爲天下后世法程者粲然有伦此夫子定书所以断自尧始而扬雄亦曰法始乎伏羲而成乎尧匪宓匪尧礼义哨哨非虚言也今取尧典一篇读之始终相维纲目具举次一曰放勲钦明文思安安允恭克让光被四表此尧所以开万世进德之法也次二曰亲睦九族平章百姓协和万邦此尧所以开万世立人治之端也次三曰乃命羲和钦若昊天分命仲叔使司四时此尧所以开万世明天道之本也次四曰畴咨若时登庸畴咨若予采咨四岳汤汤洪水方割有能俾乂此尧所以开万世用贤之法也次五曰咨四岳朕在位七十载有能庸命逊朕位按史记尧爲帝喾之子帝挚之弟继兄则禅代之事未之前闻至尧乃慨然以天下而授之舜此尧所以开万世揖逊之法也次六曰厘降二女于潙汭嫔于虞此尧所以开万世王姬下嫁之法也若修身若齐家若治国平天下大纲大目罔不毕举惟天爲大惟尧则之夫子序书断自尧始其以此欤学者穷经要须先观一篇终始大概则篇中章句自可迎刃而解此愚所以略其章句而首叙一篇大防也若夫所谓昔在帝尧聪明文思光宅天下将逊于位让于虞舜作尧典此一篇之序也马融王肃以爲孔子所作而孔安国正义亦以爲然盖惟圣人足以论圣人非孔子笔力孰能序此自若稽古以下则史官之辞也虽然此尧书也而谓之虞或者以之咎安国至比三国志以曹操爲魏始晋史以司马懿爲晋始非也盖尧典一书虽尧之事而秉笔记录则舜时史官也故谓之虞尧舜一体夫亦安所嫌哉説者又谓尧爲名放勲爲号亦非也考之諡法翼善传圣曰尧至于释名则又以爲尊高峣峣然则尧固美名矣又何号焉上古之世生死同称死而諡周道也人君之有尊号则又始于汉哀帝耳尧舜之时安得有是哉此亦不可以不辨
　　舜典
　　天下大物也尧无故而予之舜舜无故而受之尧人顾不震且骇哉今观舜典一篇载舜之事亦多矣孔子叙书不言其他而以厯试诸难一语断之吁若孔子足以察尧之心矣且尧非不知四岳之不足禅也而逊之岳非不知舜之可举也而隐之何也盖以天下而与庶人古无是事也故尧之逊必自四岳始岳必不敢当也尧始示其意曰明明扬侧陋四岳知尧之意不间乎庶人也故始言有鳏在下曰舜然则尧之属意于舜也乆矣而岂在师锡之后哉然犹以诸难试之所以暴舜之德于天下使人人见之人人知之而后天下可以无一人之异议谓夫治道之本莫先乎人伦也故首命之徽典百官之任莫重于宰相也故次命之宅揆礼典之行莫始乎朝廷也故次命之宾四门天地百神莫难于主祭也故又纳之于大麓凡天下之所谓难者悉以授舜舜亦以身任之徽典而人从居揆而事叙宾四门而穆穆是人受之也纳于大麓而烈风雷雨弗迷是天受之也天受之人受之然后在尧可以无虑在舜可以无愧矣舜自即政之后齐七政类上帝巡四岳以观风朝羣牧以考政制车服以劝功明典刑以威恶命伯以典礼命防以典乐以至百工之事治水之事川泽林衡之官各有纪叙森然不可乱凡尧之有所待而未及爲者舜悉爲之尧之已爲而未备者舜则备之刑赏既立礼乐既彰然后益信尧爲天下得人矣舜之施设虽不止此要其岀治之本原则不过乎此毋庸多论至于始终大概则有不可不言者请因先儒之论而发明之夫子序舜典曰虞舜侧微尧闻之聪明孟子又曰舜居深山之中与木石居与鹿豕游又曰饭糗茹草若将终身则知舜之在当时一匹夫尔而帝系等书以爲颛帝生穷蝉穷蝉生敬康敬康生句芒句芒生蟜牛蟜牛生瞽瞍瞽瞍生舜史迁亦以爲尧爲黄帝之孙舜爲黄帝八世之孙孔颖达引左氏之言以爲至瞽瞍其国乃除信斯言也则自瞽瞍而上皆有国邑以相传袭何可谓之侧微不然左氏所记梼杌饕餮之徒亦必纪其爲帝王之系何独瞽瞍莫有记其所自来者哉孔孟之言信而有证则舜之始可以无疑者矣説者又谓舜巡守南方至苍梧而不返自唐韩愈固以爲不然然未有以孟子之言爲证者孟子之言曰舜生于诸冯迁于负夏卒于鸣条鸣条在河北而苍梧在岭南地理辽絶如此此不然一也且舜既禅位则禹爲君矣巡守之事于舜何预此不然二也使舜而果南巡则至于霍山之去苍梧尚千余里胡爲巡守讫事乃复徧厯遐陬乎此不然三也先儒之论明白如此学者尚何疑焉
　　大禹谟
　　禹以功臯陶以谟此当时之所同知至于禹之谟臯陶之功人所未知故舜时申重发明之而又进禹以昌言也然则禹何言哉曰后克艰厥后臣克艰厥臣此吾夫子所谓爲君难爲臣不易一言而兴邦者寂寥简短两语而止故帝既俞之伯益又都之则又曰惠迪吉从逆凶亦非有丰余闳博之论者益又从而伸衍之此外则言六府三事颇爲详备又其次则一再称臯陶之功而已攷禹一书所言絶少大抵禹之言简洁明白无有繁缛言之必可行行之必可效诚所谓予何言予思日孜孜者也而岂若后世进言之士长篇累牍多爲辞説文采而不适于用者乎是故言虽少不害其爲善言嘉谟也虽然岂惟言哉观其平生处事无非忧深思逺不爲一时之美观而求爲后世可遵可守之法者传子作贡二事是也尧舜传贤禹独传子可谓犯天下不美之名然可以杜天下万世争夺之祸商人之助周人之彻夫岂不善而禹之贡法卒至于今不废何也盖昔者洪水之变禹伤先人之功不成慷慨受命八年于外计其渉厯患难周旋世故亦熟矣故其晚年立言简当处事精确类皆如此且天下之知禹莫如舜者至禅位之际不言其他唯曰克勤于邦克俭于家不矜不伐而已盖勤俭谦退乃禹之得于天而主于内者故其见于立言则简当处事则精确影必肖形末必类本实大而声宏行峻而言厉表里源流断然不诬也先儒谓后世小夫智不足效一官则自以爲能无尺寸可以及民则自粥以罔上禹之功德如此而退然自托于不见不闻之地此昔圣贤独禹以大称也与人能常以此説置之胷中时一玩绎则渐渍开明一切骄矜不期消而自消矣学者尤不可以不察
　　臯陶谟
　　君之道得以用臣之道得以言尧舜攷古而行故谓之典禹臯陶攷古而言故谓之谟君臣之分不同故典谟之名亦异要其足以爲万世法程则一而已禹之谟首言克艰臯陶之谟首言迪德二臣之言虽若不同而其君臣之间相勉以躬行相规以自尽亦一而已古今以谟显者莫如臯陶意其陈言之际必有高论则亦不过曰谨厥身叙九族迩可逺在兹夫自修身而睦族由睦族而推逺此盖古今之正理圣贤之格言虽臯陶莫得而易也知人安民亦爲治之大纲者臯陶又继言之然禹闻修身之説则拜而受之如知人安民之言则吁而难之何也盖修身在我可得而勉而知人安民事端闳大非可以易言也不惟禹难之在尧舜固以爲难也然于二者差择言之则知人爲尤难此臯陶所以反覆开陈三德六德九德之人所以攷德者如何所以用德者又如何而于安民之事则置而不言亦言官得其人则民无不安信哉知人之尤切于其道也而又终之以无教逸欲政事懋哉所以勉舜之躬行不倦者累累不置以至典礼刑罚悉归诸天以言非君之所可专聪明明威悉归之民以言非君之所可私大纲小纪秩然具备此臯陶之谟所以独详于禹之言也虽然臯陶岂徒言哉曰朕言惠可底行又曰思日赞赞襄哉是则臯陶不独以陈谟自任固将以躬行辅禹也而岂若后世之臣以空言自逸而以躬行强其君哉然则臯陶之谟固万世进言者之法而臯陶之爱君后世之辅治者尤不可以不知
　　益稷
　　益稷一篇皆舜与臯陶胥训告之辞尔而以益稷名篇何哉盖伏生之书以益稷合于臯陶谟至孔安国得壁中之藏始厘而爲二耳观臯陶之篇曰思日赞赞襄哉实与此篇予思日孜孜之文文势相接然孔氏所以厘而爲二者先儒以爲竹编之简不能多容故断而爲二茍其文之接也则亦不害其爲一如曰臯陶曰俞如何盖臯陶方陈谟禹也则曰吁如何至于此篇禹方言功也臯陶亦曰俞如何大帅昔之圣贤推善逊美更相后先故禹以如何之问而发臯陶之谟臯陶亦以如何之问而明禹之功而岂若后世同列于王朝者忌相克哉如曰濬畎浍距川者盖一亩之间广尺深尺者曰畎广深二尺者曰遂九夫爲井井间广深四尺者曰沟十井爲成成间广八尺曰洫百里爲同同间广一寻深二仞者曰浍然则畎遂沟洫浍皆水之所自行者吾夫子谓禹卑宫室而尽力乎沟洫然则观禹之所以纵横经理之遗迹信乎其用力也如禹之告舜曰安汝止舜之命其臣曰汝翼汝爲又有以见当时君臣之间情文简易上下无嫌而非后世君臣之间君日益尊臣日益谀也如曰予欲观古人之象以作服者盖自日月以至华虫凡此六者则绘之于衣自宗彛以至黼黻凡此六者则绣之于裳郑康成以爲天子之服得以备十二章至于公则自山龙而下侯伯则自华虫而下子男则自藻大而下卿大夫则自粉米而下要其説必有所据也系易者曰黄帝尧舜垂衣裳而天下治则观象作服固始于黄帝至于具此采章先儒以爲不知始于何时舜言观古则知在舜之前无疑矣如曰闻六律八音在治忽者盖六律六吕当言十二而惟言六律者先儒以爲举其阳则其隂可知也如曰州十有二师外薄四海咸建五长盖要服之内则爲九州于九州之间择诸侯之贤者十二人以爲师以率州牧以纠羣后至于外薄四海则荒服也亦使五国以爲属属有长焉其曰咸建者以言不惟内而九州爲之立师至于外而四海亦爲之建长则是禹之功岂止于平水患而已而其经纶当世使之内外相维而总摄治体者其纎悉周密爲如何哉如曰迪朕德时乃功惟叙臯陶方只厥叙方施象刑惟明者若随文生意本无难见者但先儒以爲观此一段上下不相贯或者舜欲禅天下于禹而禹逊臯陶时语也详观文意宁不信然如曰合止柷敔者盖柷敔皆木音也正义引郭璞以爲柷如漆桶敔如伏虎柷以合乐敔以止乐至于终篇君臣作歌更相警告不以既治既安之爲可恃而常若大危大乱之在其后后世有如齐之君臣于饮酒欢乐之时而不忘乎射中在莒之事嘻尚庶几焉
　　禹贡
　　禹贡一书记禹治水本末区画九州任土作贡之事也然禹之治水当在尧倦勤之时舜厯试之际宜谓之唐书而叙于舜典之上今乃叙于此而谓之夏书者何邪以其书乃夏史官所录耳説者谓禹敷土随山刋木奠高山大川此史官之辞也禹锡圭告厥成功亦史官之辞也若夫自冀州既载壶口以至讫于四海皆禹自述经行天下与夫用功先后山川主名草木之生遂土色之黑白田赋之高下山之首尾水之源纎悉登载奏之于尧藏之史官史官畧加删润以成万世之信书此説诚有理盖冀爲尧都而所都近河故禹于每州之下必言浮于水达于河者诚以每州规模方畧经理既定必自河还冀以白于帝也冀州帝所都居水之下流而河之患爲甚故禹之用力先焉而九州之次亦以所治爲先后水性下注故治之之道当自下始是故自冀而兖兖而青青而徐徐而扬又从扬以西而荆荆而豫豫而梁梁而雍雍地最高也故最后于雍焉当时之水爲患最甚者河爲最江次之淮次之而河之所行多在冀兖青徐亦下流也被害爲惨故禹之功先施于四州而河患衰矣雍与豫虽近河然下流既治水亦渐消可以稍缓也故次于扬次于荆以治江与淮江淮治而水患平然后次于豫次于梁次于雍以治江淮上流之余患此禹功之次序而治水之本末也禹于每州必陈其治水登山从下而上可谓详矣然以其州境隔絶山之脉络水之源委或绵亘于两州之间者其足迹之所厯与夫施功之次第或未得以着见故于九州之后又复以其山之势水之源而备言之自导岍及岐以至于敷浅原此皆不言水而直以山言之所谓随山濬川导山之涧谷而纳之川也自导弱水至于东北入河此又不言山而直以水言之所谓决九州距四海盖导川之流行而归之海也然经言导山独记雍梁冀豫荆扬之山而已而兖青徐之山不记焉何哉盖三州之山絶在东河之东不与西属各于其州见之矣故不复赘言之然九川之水有不因山而导之者水岀于平原也如弱水黑水沇水是已有因山而导之者水岀于山谷间也如嶓冢导漾岷山导江是已有其源甚逺而导之不及其源者导河自积石是也有其源甚迩直由其源而导之者导淮自桐栢导渭自鸟防同穴导洛自熊耳是也河在北故先言河汉入于江故先汉后江济水发源河北越河而南与淮俱爲四渎故次济与淮渭与洛俱入于河故又后言之天下之水多矣而此举其大者言之耳至于三江之説不胜异同顔师古以爲中江与南北爲三郭景纯以爲岷江浙水松江韦昭以爲浙江松江蒲阳江而王安石以爲一江自义兴一江自毘陵一江自吴县各据所见而言莫知孰是但东坡以爲自豫章而下会于彭蠡以入于海是爲南江自蜀岷山过九江防于彭蠡以入于海是爲中江自嶓冢导漾东流爲汉过三澨至于大别以入于江东滙泽爲彭蠡以入于海是爲北江此説最爲有据盖尝纵观于彭蠡之口今豫章之江所谓西江而岷山之流爲蜀江导漾之水爲汉江论江之大无过此三江者三江既皆入海则震泽之区安得不定乎至于九江之论尤爲不一独九江图谓九江随水势而分其间有洲或长或短别于鄂陵终于江口其论爲不诬盖尝自九江望之直枝分派别爲九江尔非必有本原也此浔阳记所以有乌江蚌江等九号也欤然其名号则起于近代计禹时未有也亦犹河有徒骇马颊之名耳河自积石至于大伾率依山而行自大陆以北则岀于平地禹惧其冲突也于是因地之形而逆设爲九河凡河之道则不建都邑不爲聚落不耕不牧以防其决故谓之逆河非谓九江同时并流也虽然攷之禹贡其间山冈之连属水势之流演有不可以简编求者甚多如当时之水势自江入海自海入淮自淮入泗然后由淮泗以达于河至吴王夫差掘沟通水与晋防于黄池而江淮始通禹之时则未有此道也孟子谓禹疏九河瀹济漯而注诸海决汝汉排淮泗而注之江而説者以爲孟子误指夫差所通之水以爲禹迹夫孟子去禹未乆也而犹不可攷乃欲以今日耳目之所闻见而求合禹之书岂不大悖与学者反覆禹贡之所载参之以诸儒之所发明而又详之以耳目之所接疑则阙之而无凿以臆度之説斯可也禹贡山川之势亦既畧言之矣至于九州禹初别之所以画其封圻而察其土俗者极爲详备释尔雅者以爲两河间其民气习情性大抵相近故曰冀冀者近也济河之间其气专质体性信谦故曰兖兖者信也淮海间其气寛舒其性安徐故曰徐徐者舒也江南之民其气躁劲其性轻扬故曰扬扬者轻也荆州之民其气刚悍厥性彊梁故曰梁梁者彊也河南之民其气安舒厥性寛豫故曰豫豫者舒也河西之民其气蔽壅受性多急故曰雍雍者壅也然冀之北与边境接傥不正其封疆则将有猾夏之患舜于是分冀之东北爲营州正北爲幽州西北爲并州方禹治水冀之北境未有定域故独于冀不言封界者其以此欤至于商之时则无青并青于徐也周之时则无徐并徐于青也名号更革虽若不同要皆不岀于九州之域而已水患既平土性复故人得稼穑于是始作贡赋之法攷之于书九州之田雍徐青爲上豫冀兖爲中梁荆扬爲下九州之赋则冀豫荆当其上青徐雍当其中扬梁兖当其下何田与赋参差如此哉盖赋岀于田而又参以土焉曰咸则三壤成赋中邦此赋之岀于田也曰庶土交正底愼财赋此赋之岀于土也赋岀于田参之以土而又以其灌溉之利否与人力之勤惰而加审焉此其所以错杂不同而一归于当也虽然赋非天子所有也诸侯用之以守邦国以承王命以讨不庭圣人特爲之差别尔至于贡则四方之入于王者赋有常经贡无定制必曰锡命而后贡后世举天下之赋悉输于大农而所谓岁贡亦有一定之法矣至于五服之説亦不胜异同贾逵马融以爲甸服千里其外四服则二千里相距爲六千里郑氏以爲服五百里乃尧之定制至禹辟之每服増五百里四方相距爲万里盖禹之治水其功在于平治山川而已未尝用力于广拓封疆也正使广拓土地三倍于尧而诗书皆无述焉何哉况周之九服大司马明言王畿千里其外八服皆五百里相距爲九千里合王畿爲万里自国畿之外以至于卫悉以封侯其外三服则爲蛮夷是则周之土疆凡万里也汉之土境东西九千三百二里南北一万三千三百六十八里验其山川不岀禹贡之域而里数不同者盖禹贡据其空虚鸟道直而计之而汉则以人迹所至而言之故王肃以爲方五千里者直方之数若回邪委曲动有倍加者正其意也然则汉之土疆岂非亦万里乎孰谓尧之土疆而止于五千里也孔氏正义以爲尧凡五服服各五百里爲二千五百里二方相距爲五千里以四面言之则爲万里王肃马迁俱以爲然盖禹贡封域厯三代至汉初一无所变更则万里之数不应不同也是皆先儒之説故表而出之庶几览者得其要云尔
　　甘誓
　　甘誓一篇盖啓与扈战誓师之辞也甘者扈郊之名而誓者与将士设约以明赏罚之信也如汤誓秦誓或举其爲王之号或未战而立爲之名至于甘誓牧誓费誓则各以其战之地而言之其爲戒厉师徒宣明号令则一而已大抵师直爲壮曲爲老王者之兵论曲直不论彊弱故啓之誓师必先数扈之罪五行者天之所生人之所恃以养古先圣王所爲兢兢然致惧于汨陈者也而扈乃威侮之则将有火不炎上水不润下木不曲直金不从革土不稼穯者矣三正者道之大原人之所恃以立古先圣王所爲建皇极而厚彛伦者也而扈乃怠弃之则将有变天之道絶地之统乱人之纪者矣计扈之罪未易悉数啓特举其尤大者言之扈罪如此师出有名三军之气乌得而不壮邪三代以来师用车战所谓歩卒者坐作进退皆听之车故起于戒车之际独加详焉曰左不攻左右不攻右御非其正此三人同在一车之上也春秋之世鲁与齐战孟氏之军则孟孺子爲左顔羽御邴泄爲右季氏之军则冉求爲左管周父御樊迟爲右又左氏记乐伯之言曰吾闻致师者左射以菆摄叔曰吾闻致师者右入垒折馘执俘而还则是古者车战有左有右左则主射右则主击刺而御则居其中此甲士之车大畧如此耳至于将之兵车则御者在左勇力之士在右将居中央主击鼔与三军爲进退节度者也因并言之古者天子亲征必载迁庙之祖以行故士之有功则赏之于祖主之前明不敢专也又曰君以军行袚社衅鼓祝奉以从是天子亲征又载社主以行也故士之不用命者则戮之于社盖社则有幽隂肃杀之谊也虽然扈禹之后也国语谓尧有丹朱舜有商均夏有观扈周有管蔡然则亦兄弟之国欤説者谓有扈之罪经无明文窃意其有归益之心无君啓之志故启从而讨之而正义又以爲盖自尧舜以来皆以传贤至啓乃以子而受禹故扈不服二者之説宜皆不然然舜之承尧禹之继舜受禅之际天下晏然至于啓方即位扈乃不服啓独无以致之者乎圣人序书不明君臣之分而直言战于甘之野其非王者有征无战之意乎噫啓之德衰矣

　　洺水集卷六
　　钦定四库全书
　　洺水集卷七　　　　　　　宋　程珌　撰记
　　行在重建大宗正司记
　　唯天降衷彛伦攸叙唯圣建极人道为先夫人道昉乎夫妇严乎父子明乎兄弟衍而族之一而宗之皆天之彛而人之极也故盛帝哲王揭道统范人心如川之流如风之靡而无一毫与吾扞格之意者盖敬其亲所以教天下之孝长其兄所以兴天下之悌睦其族所以作天下之顺其事简而易行其理融而罔咈万化之权舆百王之轨则未有一日而能舍是者宋受天命徳歆于天天实祚之子孙千亿盖不止乎鲁卫毛郜雍曹滕毕原酆郇邘晋邢茅而已也而吾祖宗之意虑其散而不合合而无以教之也扵是法尧则周设为宗正以统之南渡以来益加宻焉既设南外扵温陵矣又设西外于三山西南既皆设矣又于行在置大司以继二外焉岂非绪裔日繁经务日滋故规置日详邪初在所之司建于众安桥之南嘉泰改元埃于融风乃徙而建扵开元宫之左迨嘉定十有七年嵗益乆屋壊丞相遂言于上曰宗故无学也今学矣而宗正一司所以出政令而辅教化与学相为表里者矧其所治乃潜宫之故址可弗治乎上曰俞乃予缗钱万有奇俾亟新之扵是重门耽耽隆堂屹屹碧瓦鳞鳞朱门奕奕地与屋称屋与事称都人耸观万词一伟已而知大宗事与知大宗丞联车来访曰愿有以记之予闻官寺古人必葺非直为是美观也非广居而移体也凡以重其职故严其屋严其屋则敬其事耳然则大宗之所以为事者何以哉曰谨生始以防其伪重婚族以垕其别时衣廪以恤其困隆道谊以明其教严宪罚以禁其恶则麟趾之化陶然大醇于以磐周石而重汉鼎亿千万年与宋无极其职顾不系于大宗邪惟宗正世有贤徳为天族表必能上称大君擢任之重下慰宗支瞻望之切矣宗正赵氏名师贡盖崇宪靖王之子今官检校少保奉国军节度使云丞名范盖端明殿学士讳方之子也
　　检正都司重建直庐记
　　四佐七辅光賛皇图他未具僚也唐虞官百一相百揆夏商官倍伊虺并登方是时事犹鲜也至周则繁矣既立冡宰又立公孤然亦鲜也至汉唐则又繁矣故汉唐命相寖不一焉得非世益变事益繁故官益备邪天监宋徳大命集于艺祖首相赵韩王举天下之事一归中书而后相之名始正其后立三公之官以宰相领之而后相之职始尊盖宰相者以总万防统百官为职而公孤者以论道经邦燮理隂阳为事宰相公孤固道与法之所由以出者然则为之属者其可専以法言哉上承下覈亦贵乎知道而已一谋议焉期以宣朝廷之教化一赏罚焉期以示朝廷之劝惩一士之伸期以兴天下之英茂一夫之汰期以沮天下之庸回运动期以折遐冲惠利期以洽微细夫如是则虽法也亦道也非法之外他有道也虽然由汉而来丞相设两长史而三公则又各设其属至隋唐扵尚书则置左右司郎中及员外郎我朝于中书则又置检正诸房公事属亦众矣然则未有以勋名事业大显扵世者果才难邪抑用之不尽耶稽之国史王蕃建言都司于省事无所不预今宰相入省诸房填委径禀请笔但以草检赍赴郎官寄日押字而已请依元丰崇宁旧法诸房各具签贴先都事次检防次郎官押讫然后请笔以行今丞相之宅揆也一用故制未始辄变然智烛亡形亦莫敢以铢两欺者暇日复命其掾曰都曹之庐敝矣乃捐金使新之于是庚辰蒇功辛己巳役治事之舍敞洁清明且结亭以合议疏沼以澄心耽耽间间志虑不烦盍思古人所谓助和鼎味者固不止摘防隐于簿书校寡多扵钱谷而已也虽然天之生才参差不齐或相倍蓰或相什百或相千万大者闲扵大而毋忽于小小者安扵小而毋媢于大各务罄竭相为师师惟知有国罔知其他人主无为也而论一相于上宰相不亲细务也而列羣掾扵下羣掾之职举则中书之务可清中书之务清则垂衣之化可凝然则都曹之繁大矣可不思所以答吾君吾相者哉某尝叨列掾且尝豫营筑之役者故同列以纪事为属辞之不获辄附所闻者如右
　　行在重建进奏院记
　　古者诸侯述职于王所必有馆焉周立邑汉设邸周而上可推也唐中不竞藩置益舛我国家天临海镜东至于海西达扵关南淮北冀万里一堠制为大中下都督府又路为都督府又路为安抚司镇府州军凡余四百上之施令布教雷行雨沛朝发九天莫周万宇下之执秩拱稽归时事脩常职凡郡条之宜民情之隐奉章而上谒稽疑于太宰质政于有司川流环运道不虚足使要荒如畿甸畿甸如堂陛不知有天关九重之隔者皆于邸而咽喉焉又域外羁縻之州五十有三咸凛声教又其外曰海滨海滨之国以百数若安南髙丽等嵗时入贡又若鼠岛麟洲腾风踏浪译言贾寳自达于舶司亦有请于朝者然则是邸顾不甚重矣乎六龙御东志在北还往往百司庻府仅取茍具故邸亦草缮中更融风尝再缮之草又甚焉嵗老益摧扵事弗称矧今也齐鲁魏博之间连城数十奉图请命皇仁天覆懐来方兴执玉万国日月可冀邸顾若是将焉攸赖乃典邸朱君王君请之朝朝颁万缗遂更新之丰栋厚梁平庭壮楗宿直之庐书檄之储胥史之居洗陋掲庳具曰伟哉比成也乃落之甘泉之从臣宰枢之列掾咸在焉二君谓予曰古者官脩其方故物不坻伏方之为言书也书其设官之由职治之事朝夕以自厉焉周官三百六十官各为书其典适四方者则又物为一书多或至五书后世弗奠厥官其书亡故其职因之废放所由来乆矣今院再建书未遑也记其可已乎某谓二君知邸之为重也而作新之才能集事智能役物故费半而功倍之皆可书也至若知邸之当建而又知职之当为且欲记之以庻几古人之脩方是尤不可不书也然古者官无崇卑皆得以其职谏焉夫上宣下纳邸之职也因出纳以寓箴规非古人脩方之意与然则由唐迨今凡领斯邸者率至大用岂无为邪由其号者观其实后其职者继其事二君之意深矣朱君名藻王君名与权
　　淮东提举司门楼记
　　窃尝慨叹防内之事有当为而不为者有已为辄废而莫有继为者要皆有时焉时至矣而未得其人得人矣而无其志皆不能以有为也朔风烈而耒耜闲春雨濡而桔橰卧时未应也晨已秣而病驹难驾漏已残而雌伏无声非无其时也无其才也负庆忌之勇而一羽莫任具飞廉之足而跬步弗前非无其才也无其志也当其时矣而又得其人有其人矣而又厉其志则泰山可挟北海可超华胥之俗可还而结绳之治可追也而况有司营缮之事哉由汉唐而来兵赋所出渊薮江淮而向也淮东常平茶盐使者则又兼淮西领之其任可谓重其权可谓尊矣而其建台布治之所则前直津亭左迫州宅右底废营偪仄荒苍来者欲迷然则开拓之振起之非其所当为邪乃其司自扬徙泰自绍兴以及于今百年而未有为之者嘉定壬午今使者来始克为之蒇事于癸未之季秋迄工于是年之清祀扵是崇门耽耽飞楼屹屹东西对峙神工天力隆若泰华深若沧溟其气足以吞海涛其势足以镇淮服然则非时邪非才至而心亦至邪然楼之中拱凡三十尺结雾薄云上侵赤霄得无大过邪使者曰不然吾尝读易而有得于大壮焉盖大壮之为卦干下震上四阳并进之象也而圣人系易从而推眀之曰上古穴居而野处后世圣人易之以宫室上栋下宇以待风雨盖取诸大壮然则作室而必取大壮非大壮则奚以自别于营巢邪虽然抑有虑焉昔人有惩营筑之事者曰工不使鬼必在役人财非天来终须地出今役也縻金之缗逾四万役民之日将二万民顾不病邪然予又闻之使者其嬴取公上而敛不及下工优禄直而民不告劳则又何慊乎是哉而或者则又曰公台不筑而王侯锦木民乏环堵而公府雕墙毋乃不可乎曰不然今昔殊时损益异制茅茨不剪莫再虞朝臯门仞堂具存周典至其野则田莱辟入其邑则室庐整户有田家有宅庐环有桑菜茹有畦先斯人而忧后斯人而乐是道也兼举而不相悖并行而不偏废则又安得谓之厉民以自奉哉楼防筑台眎听益广公余暇日登楼坐台干端坤倪一瞬八荒近而闾阎之戚欣官吏之贪廉阡陌之荒治耕耨之早晏户口之登耗禾黍之啬穰了然在目因得以脩吾令而行吾政至若凭虚极眺则齐鲁鳞鳞闗河苍苍忠愤所激风云入懐纾百年之壮志振万世之长防际斯时用斯才充斯志其又可量邪使者杨氏名恕自丞大宗正授少府节而来
　　行在重建都督府记
　　象垂天缺联络勾陈势宻羽林环拱丹宸汉分南北以居重唐设府卫以御轻犬牙足以相制内外岂容适均兹厯代之深意逮我朝而作新龙蛇防兕隐隐谹谹其屯如云其动如霆犀甲熊旂金节嶙峋一麾万趍统扵将军将军之居宜阜宜潭傥陋弗闳曷壮国观顾若步官防陋为甚住去代来畴不思振才力束之百年一瞬仆兴有时今侯乃来嵗月几何已一新之惟工惟材匪役匪征廪垕直丰兵民欣欣用能崇门硉兀隆堂岌嶪烟浮瓦碧雾笼牕湿登髙眺明意气八荒右湖澄鲜三军解装左江澎湃万骑奔场疏沼沚垕垣廧耽耽沈沈不啻百楹捐缗三万糜斛五百悉取于节抑之余曽不为毫发之敛始扵寳元之冬迄于丙戌之春罔愆于经人若不闻昔之笳皷讙壮旗帜精明对垒觇之犹曰能军然则今举也改百年之陋辙建一旦之宏模不足以观人乎曰未也方其将畧心传灵机圯授濡湏振迹固始知名虬腾周戍之间鹗立汉坛之上弓鸣辟厯剑跃龙阿指防而川陆回形叱咤而风云变色馘首斩将破整摧坚稽功校劳剖竹分蕃泱泱淮水暴暴淮山且不宁是也能贵而不能贱能丰而不能约偃息华榱之下甘卧重裀之上鲜醲足以败其真歌舞足以蛊其心强筋顿輭扵习闲髀肉复生于乆佚此盖自昔建功业者之所同患也今也轻暖不被体腴甘不入腹手甓日运腰弓夜鸣一寒暑等渇饥忠精义气始末不渝唐人郭中令有言受恩塞下制敌行间东西十年前后百战天寒折剑溅血霑衣野宿惊心饮冰伤骨防涉险阻出入死生所仗惟天以至今日噫嘻其殆庶几乎盖由其性然惟其性也则居此爽垲也吾知必能曰壁垒之众宁无杂蛙蛭之湿居者乎眎此华好也吾知必又曰列亭之戍宁无引芦苇以自障者乎每饭则思日昃未炊之士方衣则念天寒不褐之家且奚以知其然哉观其严汤液以起病垕嫁聘以恤孤保封田以衍饷明功籍以振滞偏裨无困役符籍絶苛征士旅归心连营一词推此以旃决知其有此居而不乐其居也不然则综核之朝黜陟之公胡为乎山未靡旃畀之金鑎之符而使之总牙璋之律哉虽然是亦未为可安之地也闻之西北有故都焉泰山黄河之灵望云就日之人延颈以俟翠华之还者不知几春秋矣今也阊阖风生灵旗影髙思绍兴草创之意愤东南王业之偏拥天授之神矛落搀抢之妖祲振霜飇而扫败叶鼓天浪以洗危巢然后警跸骖乘奉六龙而还上都大开眀堂汛扫陵庙幸丹鳯门大赦天下谋臣猛将以次论功赐第帝城永藩王室斯时也吾居其庶几可奠乎然则是役也姑书始焉侯王氏名虎云
　　赐名清湘书院记
　　真宗朝张公景状柳公开之行云公少诵经籍天水赵生老儒也持韩退之文百篇授公曰质而不丽意若难晓子其详之公一览不舍叹曰广有斯文哉因为文直以韩为宗且名肩愈字绍先又曰公生扵晋末长于宋初扶百圣之大教续韩孟而助周孔又兵部侍郎王公祐得公书曰子之文出扵今真古之文也兵部尚书杨公昭俭亦曰子之文章世无知者已二百年矣然则公之道韩公之道也公在先朝一时羣贤尊慕如此按公以开寳六年登进士第张公作行状乃咸平三年而公序韩公集有曰予读先生之文年十七今凡七年然则在国初固已得韩集去穆公脩时已数十年矣欧公脩苏公轼更出其后而欧公畧不及之乃以为天下未有道韩文者何也范公仲淹作尹公洙集序亦云五代文体薄弱皇朝柳仲涂起而麾之时人専事藻饰谓古道不适扵用废而弗学者乆之师鲁与伯长欧阳永叔从而振之由是天下之文一变而古读范公此序则韩之道始发扵公而尹公穆公欧阳公皆继公之绪亡疑也夫如是则洗西昆之陋而上承六艺之统使我宋文体陶育大醇公之功实在诸儒之先初公刺史全州也作堂湖山迩来学亲为指授迨今全人师慕如新前牧守监司授白鹿故事乞名书院亡虑十数史君杨侯苦请尤切率尼未下寳庆改元程侯榆典州事显述颠末复请扵朝朝廷下仪曹某时待罪春官与尚书郎刘致一合词于朝曰三代盛时天下之学不一家有塾党有庠术有序盖不止天子诸侯之国有学而已所以本朝庆厯既令天下州军咸立学又令天下大小县皆得立学此正三代多设学校之意况道以文而后名文以道而为古柳公古文之倡实有功于斯道今若效濂溪东湖令本州掲牓仍拨州学一等教养扵理为顺丞相是之曰此郡所当言而朝廷所当行者亟言之即日报可名以清湘书院且俾郡博士兼领之成命初传儒绅欣跃斯文所系油然有光虽然韩之道更四百余年至公始振公之学又二百余年迨今始彰然道无古今人无先后而显晦则有时焉天也今全之士既喜公之教行扵时则当推公之道垂于后必也顺彛则察纪叙哜嚅道真经纬谟雅则公之泽庶乎亡涯而上之赐庶乎不虚矧尔贤侯崇其庐丰其租俾尔多士休佚以养其气餍沃以垕其学发之而为词章充之而为气节大之而为功业其又可量邪侯以纪事书扁为属亡何持宪节广右扁已掲记镌未遑也嗣守赵侯必愿忠定丞相之孙学与行世其家故下车首锓之又前守林侯岊亦尝即其地作新书堂是皆有志斯文者呜呼是事更数守厯数十年乃克备岂惟全士之幸哉上下湘江儒馆相望尧舜周孔之道浸昌矣
　　富春道院记
　　朝廷张官置吏凡以为民而已今州县之官方其未至也人畏其来既来也人望其去不特望其去而已至有以三不肯书其门者怨之怒之之深也亦固有未至也人徯之既至也人安之既满也人留之留之不可而去也虽乆而犹思之不止思之而已且复祠之祝之子孙世世不忘之抑何顽友之俗不同若是邪及攷其所以然则俗无顽友也吏有不同耳夫所谓良吏者无赫赫之功无皦皦之誉唯奉法循理而已矣法者朝廷之公也理者吾心之天也率而循之不过廉以饬已寛以爱民严以戢吏勤以集事四者具矣而又风之以教化渐之以礼义使诗书礼乐之泽浃洽乎平川广谷之间则斯人也岂惟徯之安之思之祠之祝之而已一有所为民驩趋之筑一台营一观率欣欣然有喜色而相告曰吾邦君庶几无疾病与何以能营筑若是也至若一游一豫一觞一集见其羽旄之美闻其笙竽之声则又曰吾邦君庶几无疾病与何以能鼓乐燕游若是也此无他与民同乐也至若贪且酷者凡有为焉民疾视之一台榭之筑一亭观之脩举疾首蹙頞而相告曰吾邦君之好台观与夫何使我至此极也一觞豆之设一管籥之陈则又疾首蹙頞而相告曰吾邦君之好宴逰与夫何使我至此极也此无他厉民以自养也然则何以为厉民哉曰赋敛有经也或取赢焉或再输焉或先期而督迫焉或豫贷而不偿焉寃抑所望以伸理也乃一以金为断焉有则胜否则负多则胜少则负是非贸贸黑白防防商校寡多白昼为市民不幸小有过差则讥伺之搏执之僇辱之得金而后已虽不尽焉而其徒抑何繁哉曽子曰戒之戒之出乎尔者反乎尔者也民今而后得反之矣君无尤焉吁可惧也壬申癸酉之嵗予之为春江也尝欲筑堂名以道院已而再期来尘班列迫不暇也而亦不敢焉不敢者何也惧斯民之或疾首蹙頞也后十有一年今令君竟为之予未知斯民之情也已而询之邑人则皆曰可也民以为可则令君之啸咏其中皆邦人之和气也笙歌其中皆邦人之颂声也夫所谓道者即理与法之所聚也曰院者即理与法之所由以出而覃乎百里之封者也夫如是则春江之人熈熈然如登春台如饮醇酎栖鹤白升二十八乡之间皆道院也岂止数楹之屋而已哉令君行且秩谢翺翔天朝予亦将乞身西还鼓櫂春江登道院之堂采遗爱之诗而为令君无穷之贺将不止今日区区纪笔而已也令君姓李氏名弥髙家永嘉
　　札溪书院记
　　古者天子之国都下暨庶人之党术咸设之学以淑斯人故凡父兄之教告师友之讲磨观聴之所及言行之所形无非诗书礼乐之文孝悌忠信之事靡一夫之犯义有比屋之可封至和所薫旪气嘉生三光全而寒暑平五谷熟而人民育被之声歌纪之典册上下数千百载间非一朝一夕之效者三代衰学校废子衿刺兴専门习盛甚则倚席不讲芜地为蔬学存道亡民罔用劝汉唐盛际已不足观矧厥昏庸其胡能淑我宋秉箓文治猬兴聚学为海挥词成林海隅出日罔不同之比年东南尤为特盛逾徽而严山深水幽乱云横坞是为札溪吴氏世居诗书传家有讳尧臣者蚤游成均晚纡青绶餐霞噏烟不粒人间或传以为仙云犹子舜申益力于学嵗在甲戌其子应酉果奉大对然则稽古之功亦既畧见方且考卜竒胜肇造书宇讲堂其中扁以达善前有涌泉疏池涤研两庑防翼为东西斋斋上为阁左曰明经经史子集之书藏焉右曰见贤古先贤哲之像列焉门之外垒土为坛环植以杏结亭曰风雩伯仲子姓肃肃雍雍蚤夕其间以脩以游防有老桐莫知其年一日震雷不烦斧斤乃以其材象洙泗圣人而事之用瞻仪刑以肃朝夕虽然岂无所自哉康庐洪氏合朞功之族筑舘共之太宗皇帝赐宸翰命之官资其子卒登巍科圣朝劝学其盛若此士生斯时曷以仰承休徳哉必也遡古圣人所以设学之意考昔贤所以躬行之实思夫古之所谓士者养扵家渐于乡然后举扵州而用于天子此自源徂流者也又念夫古之已仕而归者则坐之里门之堂使里中子弟得以朝夕质疑而问义故曰仕而优则又学焉此自叶流根者也始而终终而又始学乌有已邪若夫诵尧之言行跖之行而徒曰富贵利达云者此则世俗之学而非先王之学也某之为旸谷书院也欲记而未暇而吴君以札溪之记为属吴君于先君中表也其可以词荒解乎然学无异事也是说也不惟记札溪也所以记旸谷者亦不异是也吾党小子其识之
　　富春驿记
　　杜工部月明泊舟对驿云更深不假烛月朗自眀船金刹青枫外朱楼白水边城乌啼野鹭宿姢姢皓首江湖客钩帘独未眠富春据钱塘上游千车辚辚百防隐隐日过其前而征舍才数椽客至无所馆往往躏老子之宫践浮屠之室其来尘轶其去水空公私交病不知几春秋予弹丝稍间筑驿江渚至者如归越山如画金刹差参其防絶类草堂所诗旦夕代去系舟驿下收吴烟越雨尽入毫端继公之诗扵数百年后亦一快也癸酉冬记
　　徽州贡院记
　　新安贡宇灺扵宣和嗣建未遑也嵗宾兴则假诸宣庙州庠盖是时试艺者少绍兴浸盛庙学无以受乾道戊子邦君郏侯升卿始规庙东闲地及増市扵民者凡六百二十丈为屋百楹今六十年士五倍门迸入躏践屡惊屋不足芘盖以芦苇上下交病者三十年扵此矣更十数守咸睥睨莫就今侯来首垂意焉乡校献议谓前地可拓侯乃偕别驾洪君侃博士王君日新率履相攸果可焉于是括余闲平阻险因髙下且徙教官之舍而他之前日之湫蔽者一旦地辟天开改皃易眎是断是防功成不愆昉事于丙戌之冬休徒扵丁亥之夏新者以间计一百二十有七旧者百楹亦再缮之潭潭沈沈林郁云屯五门洞开东西径可入中坐万士裕如也自是父兄之遣子弟者无争门叠趾之忧而羣试之吐英竒者有畅目爽心之助侯之惠多士为如何邪且是役也亦有数焉初郏侯之始创也嵗为戊子是秋即试士眀年南宫占鼎魁聨翩上第者两倍他时今侯之増广也来年又为戊子则己丑胪传之盛亦当増广扵乾道矣虽然数者天也成之者人也今侯之来固天所以佑此邦而成此数邪初议者以地褊欲迁之城外某驰书于侯曰徙非便也役艰大必堕因循且潮阳可监也嵗在甲戌潮之士尝首南宫矣已而以选陋迁之其后凡再举寂无奏名者今又复故焉侯信其说乃躬行度之议乃定兹大役也非仁且勇安得不摇扵异议盖新安为畿辅凡分左契者皆朝廷推择而来故多得良牧彼怠而荒政刻而苛敛才一二计今侯之贤也冰雪其操襁褓其民堂皇其属邑符移不繁财用自裕而又振丙戌之水代秋苗之输新川驿之桥建休宁之寨凡可以便斯民者靡不力焉可不牵聨书之以告后之为政者乎新天子明徳日升垂意吏治每临遣守臣丁宁戒饬用是陛辞而退者莫不震竦知所趋向先朝苏公洵之论曰近之守令贤邪民誉之歌之必传传则必达扵朝廷若夫遐陬僻壤虽使盗跖为守梼杌饕餮为令郡县之民羣嘲而聚骂者虽千百辈而朝廷不知也顾新安在国门之西三百里有此良牧岂不上彻眀目达聪之朝邪虽然侯之所以望于多士者不惟计偕而已道之所在始扵脩身事亲终于致主矧吾邦碧嶂峭立水清石凿厯数先贤皆卓然以忠义风节名世盖其毓于山川者然也唯多士勉之以无负贤侯兴起之意侯天胄名希齐诗书传家父子兄弟十余人踵取儒科其行治为金华公族标表故其见之政事者若此
　　休宁县脩学记
　　绍兴中锡山先生陈公之茂来尉休宁迁学于南门之左今六十八年屋侵壊邑大夫毘陵张侯抃脩之不异新宫尉吴门吴侯大渊克涖是役书三来诡以纪事某邑民也不学是惧安能纪辟不获辄诵昔闻古者自六嵗学数与方至十五入大学如击石火如导谷泉不击不导火泉固存击之导之火泉乃出人有成性道体具备学问一施徳业日广非昔无今有也至若过时乃学则已跳跃逐物矣揉之维之刻之琢之俾还性初乃顺帝则夫时而学与过时而学皆可达诸圣贤神道显徳坦然亡壅呜呼先王为之设学不可一日缓已国家昭徳恢儒今二百五十年声容文眀匹休三代自移跸吴会新安在甸服三百里教化所渐益近且先故休宁百年来比屋诗书衣冠鼎盛士之繇学致身者踵武相属呜呼锡山建学眀道所以期惠吾邑人者独致身云哉今大夫以廉敏称知先教后政首加葺焉士之峩冠曳履入于其间俯仰以思曰吾之学知一性之本原者乎学而仕者曰吾之仕知名谊风节如吾邦之先达者乎学者不徒记问词章而思其本原仕者不徒簿书期防而思所谓大节使吾邑隐然为多士乡此锡山意也亦今大夫意也某亡状庶与吾邑人日新厥图益奋不解且系以歌用昭无忘松萝苕荛兮屏其虚东溪纡余兮带其郛有学宫兮屋渠渠峩新冠兮衣裾裾春薄莫兮风舞雩秋尔霁兮凉生墟服仁食义兮力菑畬圆规方矩兮行琼琚霭霭阊阖兮论云衢名节崔嵬兮照史书于勉于于勉于玉此诗歌坚不渝
　　休宁先达续题名记
　　寳庆丁亥冬海宁令君与乡校之秀以书来曰邑之进士题名植石校宫今五十年字溢矣将伐石嗣之而未有以叙其繇且新安试士之宫乾道戊子贤守郏公升卿实新之次年己丑士之试礼部者方公恬为南省第一汪公义端为廷对第三与夫联翩上第者是嵗特盛近史君赵公希齐再新之又适当戊子秋赋己丑春官之嵗愿牵联书之以章明厥证予谓天道之行率有常数六十年而一还数之常也然题名之设劝戒并着古人抑亦有深意焉皇上膺图受箓于今五年而来嵗始亲防士士之抱英竒怀经济者得簉龙墀从容竟日悉吐所欲言上焉有补扵国下焉有利于民非士之荣乎然其姓名一登此石则昭昭乎示的于无穷矣异时人将指之曰此名臣也是以道徳闻者或曰是以功业显者否则又曰是以名节著者凡若是者皆足以大吾乡邦矣一或不然则人将指其名而言曰是败吾名教者是为吾乡邦之累者凛然清议千古不磨夫惟用其所可荣去其所可戒则斯石者非石也夫子之木铎也其亦令君宣化之意乎令君应氏名塾天台人
　　昌化县学门记
　　县为畿赤文学宜林海乃由唐武徳而来逾六百载士不名一第至比嵗乃寖盛何邪顾所养奚若耳学校养才地也璧水泮宫类置官邑校才所出也乃无焉唯令耳令垂意则学否则閴屋耳甚则园蔬耳然学术有浅深意向有实否故计效有大小胡可诬哉乃嘉定癸酉嵗邑之士章荐贻书春渚曰吾邑之学凡五迁淳熈已亥令钱公孜于县之东卜今址作新宫冈地平衍溪山纡环然前栉氓防无地可径寄门东偏防蹊弗正山川若障瞆莫可睹吾邑人欿然未快者厯今三纪乃今令君赵公始捐金钱尽得其地载辟载除乃峙伉门乃翼崇墉乃辟端逵言言闲闲宫墙益尊东南诸峯罗立献状秀气益发如抉坏云如剖前屛端闳洞直天造神划学故宫也而改貌易眎斩若更新人无贤愚莫不用快则又曰吾邑之学作于钱公而阐敎崇文昉于卞公圜由卞而后令时得贤故学頼不废才日以成今令也尊道术厚敎化父母我民师式我徒且前有贤令创尊经阁于讲堂后横云截蜺非不甚丽而前涂未开弗显弗明维学肇造将四十稔乃底于今始克大备顾不伟诸而又嵗延秀隽阐厥政事益市图史博我见闻学徒所资悉给于公民歌其爱士洽其敎夫治学宫推学道书可后乎愿为吾邑书勿疑呜呼学乎学乎记诵云乎哉士乎士乎爵禄云乎哉根本六艺出入百氏脩诸家而放诸国穷则安而达则毅不离乎道一也虽然是学之成宁止成淳熈之绪哉自庆厯四年诏郡县立学而是邑之学乃至今日而备顾不甚难欤思其难则由是路出入是门可不研诸虑勉诸行乎此则令君之望焉耳不徒断石纪载而已也某庆元间勾稽县版尝有意扵此门与涂而未惬者今闻竟成之不为邦人喜邪乃引笔不复辞
　　翰苑续题名记
　　谨按中兴翰苑题名记云唐寳应中学士官族皆刻石屋壁皇朝景徳初赵安仁晁迥李宗谔始复置壁记由承旨陶谷而下至直院率以除授嵗月次第之继者咸得踵列中遭变故今不复存故绍兴题名特自中兴始而东都旧记则未有讨论者暇日同寮相与言之未防焉乃取洪氏翰苑羣书所编名氏其自王安石以后编所来未及者复根据他书足之由建隆至靖康凡一百九十二人写之翠珉刋寘玉堂之侧以补一代典献之缺恭惟天啓炎图挺生真主当五季战争之后复见唐虞揖逊之风圣子神孙奕叶相授而其间元勲重辅硕望鸿儒率皆步武禁林柱石当代乃扵此独无传焉则何以増辉映扵金坡起人心于方来乎虽然士欣遇于一日论常定于百年考人才之盛衰等虚名于荣宠有如欧阳修所云者吾侪因得以自警焉
　　江东提举司湖山楼记
　　某前年奉檄校进士试繇江宁上当涂涉芜湖厯青阳以达于秋浦凡五百里皆江东部所至有洿池池有楬凡池广陿水浅深溉田若干悉书于楬植之池因诘老氓氓曰无问也意甚美行者病之县旦暮遣吏来度丈尺吾扰矣都鄙因缘为渔小不如式又疵焉扵吾池则如故也今常平使者行一纸文书氓自浚自筑了无落事又能严饬属县催科有省限不得先期督迫逃亡当核赋不得抑令代输凡我父子浸得休息言已又曰使者嵗行部旧也今出则人徒少无一征道吾墟落如不闻氓不知他若田野则防惠利实多某聆其言因念公防蜀产任东南使事民情风土疑鉏铻不相值者今发则合节约束不繁人自得扵湖山之外得非五方号异宜治理本无二邪尧舜之治天下禹之治水子贱之治邑黄覇之治郡顔阖之御马梓庆之削鐻皆此道也世之多事以病人者抑亦病矣既二年事益清官益暇乃扵治所之偏作堂曰秋浦浦横其下也堂上结楼曰湖山九华诸峯罗立其前也惟池山水州翠微镇子诸山固名清絶然九芙蓉参差碧霄环视他阜自觉迤逦有如吞吐大江沈涵乾坤则秋浦实如巨池之山水尽在是矣而又规裁端闳意象突兀翔太虚而纳千里与山水称其季兵部侍郎为作扁字径二尺与堂楼称已又书戒某曰为我纪始焉某每病世之纪事者率以颂如前所述得无自病邪曰不然以口誉人曰盗没人之实曰媢盗固耻之媢其安乎念无与扵吏事莫知他政独得扵田野者如此而以病自嫌欺也矧楼未足纪作于政和人洽当代入觐之际是可纪也畧其钜而书其细书法乎虽然公生于靖康忠义宇文公之家貌甚温心特毅临事挺挺不可摇夺平日施置罢行一毫不妄楼岂徒作哉盖吾夫子尝登髙诸子侍夫子四望喟然叹曰于此致思无所不至矣盖髙则静静则安安而后能虑虑而后能得故晋人有言玩芝兰则恱徳行之士睹松竹则思正操之人临清湍则贵廉洁之行览蔓草则贱贪秽之吏然则登斯楼坐斯堂者挹九华之髙饮秋浦之绿又当若为其思耶抑公以此乐贻方来则固以此思贻亡穷邪若乃千岩滴翠十顷澄秋虚檐纳出洞之云飞栱动涵波之月夜奕而神仙集朝吟而烟霏生他年傥遂寄目则追今日手玉斧事而为公赋之未晚也至纪工程之先后商靡用之伙细殆非所急宜无书公名绍彭字信臣蜀之成都人开禧丙寅仲春五日记
　　胜静楼记
　　己丑进士故溧阳尉詹公之仲子廷坚贻书于仆曰先人之庐负山靣溪溪上平旷羣峰罗立予作楼于右庑以延览溪山之竒楼之左右绿水红蕖杂以他葩楼下为室以贮图史上则虚之以为休燕之地盖区区之志在于息隂而辟影栖寂而辟喧居髙而辟尘者也前将作监王公炎为取老氏之说扁以静胜幸不鄙为我记之庶知所以用力之地焉予闻大学之道知止而后能定定而后能静静而后能虑虑而后能得傥静而不虑则頽然昧然而已耳何物之能胜邪荀因夜虚寸扄暇皇试一思之孰非外假岂惟吾身之微哉凡两仪之大万类之繁古今之相仍寒暑之更禅咸若是而已矣至若隂阳之本动静之萌一动一静互为其体曷不于日用之间而观之人必定也然后能应非动生于静乎至于过者日化神者固存非静出扵动乎夫如是则动与静一物与我一而又乌用乎胜之邪故曰听扵故能闻未极眎于新故能见未形思扵睿故能知未始孰谓战国之论议而非源流扵洙泗者哉虽然心固御形而形亦役心今夫蹶者趋者形也而心顾动焉闻君频年征尘满衣今也倦翼还栖游云返壑宴坐斯楼静观羣动大而山川之流峙细而蒲荷之枯荣上而烟霭之卷舒下而鳬鸥之出没壶中天永金乌影迟如老坡所谓一日可当二日百嵗可当二百嵗矣此君之体其静者也然闻君有子甚才读斯楼之书出而为当世用得非动又生扵静乎虽然亦岂惟君之父子哉将君家之子孙凡老者则用其静而壮者则用其动动静之理无穷则斯楼之用亦无穷也夫岂徒为一时登览而止哉
　　于潜县重建县衙记
　　潜旧为州今为天子玉县眎扶风诸邑甲焉然令所居燬于火六年矣而莫之或治者何哉得非疆衍事防赋之供上者广非窘扵力之不裕则困于才之不优夫是以因循迨今今令之来始克营度自堂徂庑自门徂基咸作新之夫令所以长乎民也傥其所治左仆右摧上濡下涂则何以肃观瞻便听断防大抵身安而后心乃佚心佚而后理乃眀非不急之务也天下本无事也激之则事生州县未尝无财也竭之则源涸今令也一年而事简二年而财裕三年而役兴优游暇豫事半功倍盖僝功扵寳庆之元而即工扵丁亥之嵗也昔班孟坚之传循吏也所谓震俗之名殊常之治咸无焉惟曰奉法循理而已矣使夫人也而能奉朝廷之法顺吾心之理则又乌有生事以扰民伤财以害人者防独怪乎州县之间沾沾自好之士屋无不营之日亭无不筑之时他山之石困扵凿牛山之木残扵伐百工疲于犇命齐民苦于百役污者以是而囊金健者以是而钓名至所谓屋成而民劳车泽而人悴元气所关彼固未尝过而问焉春秋侯国作一台营一门圣人必谨书之其垂戒万世之意深矣若潜之役非可已而不已也财取于节抑之余而不病乎民民役于农工之隙而不夺其时是皆可书也不宁是也颁诏有亭严更有楼圜扉帑藏征司宾舍靡一不作庠序教化之所自出也抑又首新之于是邑之能事毕矣初民以令居之未肃也相与于于而来合力作之不日成之而令也则又省刑薄敛吏不至门使百里之间得以安卧月明而无吠犬之声此又令之所以报民之力也仆旧官防邑且屡以事至潜喜其俗醇事简又幸其今得良令之不烦也故并书之使后之因俗为政者有攷焉
　　潭州湘潭县新建堂宇记
　　四方士大夫之论谓官辙之难莫难于为邑诘其故则曰赋有定籍而上征无艺入有定期而督迫常先故吏益媮民益慢由是益不可为呜呼盍亦反其本而已矣独不见洙泗之诸子乎治蒲治莒为单父为武城道路平篱落整田畴无荒茹有行细犹若是他容有不治之事防下而汉唐循吏亦复班班史简然则今之人何遽不古若哉无亦始勤而终怠始眀而终闇始廉而终墨始谨而终肆者有以害之乎湘潭之从予也乆矣予见其敏而恪防而不懈盖期其必有立也今也初为古县猺人信之今为湘潭百姓歌舞之又能以其余力而新其所治之堂百里之人若曰吾之所以安扵室庐者令君之赐也令君之居岂容不相与叶力以治之乎于是不日而成人不知役呜呼堂未足记也以佚道使民虽劳不怨圣贤之言至是而验者容可不记乎使世之儋爵析圭者人人知服洙泗之教则唐虞太平其不自田里始乎其不自州县始乎然则食君之粟牧君之民可不思所以勉之
　　御史星记【代寿冷御史】
　　太始之后圆清定位日月星辰丽焉其中为宫泰一常居是为天极四方各有经星以领别宿是为天纲衡之防有三星一曰执法是为御史方火徳用事熛炬推毂一出虞渊则天下喘息莫敢仰望是故执法之星实奠厥所英芒正色不舒不晦夜午光寒夺人精爽他星伏见蚤莫居躔行次肃然不得乱者时惟执法之功王人清明则天象地众建臣工森布班武是以有御史之官太守冷公禀炎精正气执法殿陛间御史星也然执法之南有匡卫星是曰藩臣以象诸侯执法之东有斗魁星是曰上相以象三公其星开霁和眀怡然莹然以宁民物以符太平繇端门之次以厯藩臣又繇藩臣之次以位斗魁安知执法之星不为上相之星乎若夫上台舍其左黄道经其西角亢见而寿考少微显而文眀老人出而治安是又与执法端门并眀千古者不必尽书姑按甘石经以为御史星记
　　西湖禊事记
　　寳庆三年上已京尹户部尚书袁公招从班十三人脩禊事于西湖仆因言上已之集自兰亭之后惟裴白洛濵之游为盛盖唐开成三年河南尹李待价召留守裴晋公太子少傅白公太子宾客李仍叔萧籍刘禹锡中书舍人郑居中等十五人合燕舟中自晨及莫前水嬉后音乐左笔研右壶觞望之若仙观者如堵晋公赋诗四座皆和而白公又为十二韵当时人物之盛防观之乐至今想之令人羡慕佥曰古今上已之游多矣独晋永和唐开成然至今者皆由当时有以纪之不然几何不埃灭邪且今日之游羣贤毕至举觞张圃之池舣棹苏堤之柳谒先贤之祠仰千载之风羽衣蹁蹮抱琴而来弹有虞南薰之歌弄空山白云之操已而聨辔孤山之馆引满海棠之下是日也晓烟空蒙昼景澄豁覩物情之咸畅喜春意之日新却弦断管一尘不侵越嶂吴山尽入清赏凡贩夫所粥毕售于公左右游桡不令亦舞此京尹之仁都民之和而太平之观也扵是乐甚献酬交举或哦坡仙之什或论晩唐之诗頽然西景放舟中流九日清明且期再集顾唐人上已命改十三矧九日又如清明乎是集也傥有以纪之宁能多逊兰亭洛滨邪虽然吾侪亦岂燕安扵是防他日舆图尽版防跸上京则追洛水之游寻曲江之胜未央也尚当续纪之
　　游金华三洞记
　　出兰溪门行可十余里至上中下三洞下洞石壁卓立水深三尺人仰卧舟中羣仆岸立用竹竿箭入丈余乃登岸仰视石门去人靣仅四五寸举火烛四壁壁有题名皆五代国初人不见风日墨迹如新中有捣药臼臼可濶三尺有泉正滴其中终嵗不满防有仙人田邱陌井井有耕犂迹又有仙人衣如折叠罗帛洞中有蝙蝠大如鵶白如玉正类坡仙所记碧落洞中蝙蝠观已乃出洞约濶十丈许此下洞也中洞有水帘飞涎溅沫有石壶深不可测足稍不谨则堕其中幸有石天窓光烛其处此中洞也上洞亦有石天其石如乱云如堆卵石崩裂欲落人皆不敢仰视然亦亘古至今终不落也中有洞房侧身乃可入上有玊女端坐如观音缨络具备观音之前有泉蜜甘能愈疾人既饮复筥挈以归时偕行者八人其七不敢登畏其险也聊记之以示来游者
　　逰龙井记
　　余旧读秦太虚笔记谓元丰二年中秋后一日自吴兴过杭还防稽龙井辨才法师以书招其入山出郭日已夕航湖至普宁遇参寥道人相与杖防并湖而行出雷峰度南屏濯足于惠因涧入灵石坞得支径上风篁岭憇龙井亭酌泉据石而饮之自普宁凡经佛寺十数寂不闻人声防庐舍或灯火隐显草木深郁流水激激悲鸣殆非人间也行二鼓至寿圣院谒辨才于潮音堂眀日乃还予读其辞想其事甚欲一追故步者不记几年矣乃辛巳嵗立春出清辉门经浄慈寺过白莲院上风篁岭谒龙祠酌龙井遂至辨才塔饭于月林月林辨才所庐也主僧出范文正东坡栾城参寥辨才遗像及坡遗辨才水墨罗汉八轴轴皆二象仁皇飞帛四字与南唐草字四纸已而酌泉瀹茗复汲二盎以归径防佛舍多不知名独白莲为近晩不暇入四山多怪石如乱云如虎豹下眎西湖如盘狭处仅若带防路居民眎昔不加宻炊烟断续相望涧泉则防防如故但太虚乃宵征所不见者怪石与西湖及炊烟耳元丰讵今百三十七年矣人事几变而景物则宛然当时可为太息辨才结庐今为广福寺一山屹然内向故备录以告来游者若水若曽若愚侍东家周叔向俱
　　世忠庙碑记
　　仰惟忠壮挺生梁朝建宗社之殊勲配朝廷之大享威灵动荡宇宙辉煌当今古歙之民咸被神功之赐方进士之肇新祠宇罗鄂州之备述碑辞是皆协顺扵人心犹未仰干扵天徳珌实惧焉今者里社相与合词扵县县白之州州上于漕漕臣以亟闻防赐庙号世忠念程氏得姓凡十四世而生忠翼疆济公由忠翼而来三十二世而为新安太守越自太守始居新安更十三世而为忠壮公又十四世而生都使岩将昔忠翼有大功于王室今忠壮降嘉徳于生民世笃忠劳锡为美号爰卜湖滨之胜聿严庙貌之新山川英竒再发灵于此日神明福祉永垂佑于方来绍定戊子孟春中沐裔孙翰林学士通政大夫知制诰玉牒官兼侍读珌谨记
　　代作三贤堂记
　　仰稽乾象俯括坤维观日月之所交参隂阳之所极凡曰帝王之邑必扵天地之中理固宜然势常异是自三皇之曲阜暨五季之大梁其间迭迁曽不一数或据冀河之胜或都太华之竒或因瀍涧之滨或取崤函之险天啓我宋古汴作京代无定都地大则一盖地大则物众人多则事繁是以尧先流化于平阳舜亦躬率于蒲坂以其难治施化特先迨至西京俗盖非古土木被锦绣倡优僣后服小盗依大盗白昼显行于逵路阎闾饰子女丝竹遨逰于侯宫浇风川流靡弊胶底知一尹之莫任析三辅以分司二百年间能尹十数前称张赵后美三王攷其设施率先弹压不曰发奸摘伏则曰枹皷不鸣至云宣化扵京师则未始或书于往牒商邑翼翼四方所观彼岂不知力莫能逮炎图再造驻跸钱塘睠言吴越之中宿号东南之盛矧今也鸾旗豹尾星拱天临宫阙崔嵬江山吞吐云横雉堞侵汉连霄鳞比坊衢飞尘踏雾千族之所聚万货之所犇卖绘涤器之流懐材抱略昌脯卖浆之辈并骛分镳木槻金鈲南阛北阓轴接则香车镂鳯鞍联则寳骑游龙剖决既繁储须益广左酬右接昕夕不休比嵗以来滋病不治粤唯今尹被命四年令修不倾风行如偃万户安眠于皎月羣奸侧立于层氷防爝不惊寸枹息警靡废不起靡敝不新至若苏堤浸就頽圮筑桥翼岸十轨并驰加以危亭参差对峙芙蓉杨柳图画初开百年流风一朝顿复尹曰未也政而不化河汾惧焉乃益学田乃垕学饩学徒肃雍上侪璧宫既而则又曰今化既施古训未白扵是又移祀三贤用昭榘则呜呼得非弹压之外固有甚大者邪厥初孤山有寺曰广化寺有竹阁以奉香山莫知何年侑以二贤已而广化化而为观迁寺北山阁亦随焉有守周侯淙恶其嚣喧乃迁三贤附于水仙水仙坐堂三贤在庑过者悲之睨而不顾今尹曰噫吾责可辞规度逾年得之堤防稍西百步宿号花坞后垅如屏众木摇天前如幙晴岚涨烟十里湖光一碧澄鲜乃请扵朝朝命曰然于是诹日程材平干授工千杵筑堤万斧治宫栽花莳竹石梁卧虹昔有酒亭徙之桥北一径窈然与人世隔如宫水精如屋琉璃乃奉三贤祠而祝之呜呼三贤相望禹稷顔回同道异用不同者时髙风直节凛凛巍巍是举也簿书期防云乎防狱讼财赋云乎防虽然为政不难知所后先天之降才有能不能朝廷以为劳且乆也擢之地卿复领京邑非才之难而识之难僝工于壬午之腊竣役扵癸未之春都人和豫四方来观咸曰休防宣教化于我人暴风烈于昔贤非能行其所学而不汨于俗吏者能若是邪修茅焦之庐葺仲舒之墓孠此意于无穷慰我都人之思者非来者之望而谁邪呜呼而知三贤欣欣而相语于于而偕来挹山之清饮湖之绿千亿其年统湖山风月之盟无疑也都人以尹之意而谒记扵予既书其凡矣于是又为昔盐乐章使都人歌而祀之
　　有唐御厯畯乂海林香山之靖圣徒之清善扵僧孺兮而不党于僧孺姻扵虞卿兮而不累于虞卿六十少二翩然濯缨雍容人间十九周星异日元稹黜文饶嫉僧孺宗闵交仇罔极眎斯人兮孰失而孰得邪皇宋四叶丙子嵗成峨眉之下乃生异人新法之议烈烈如冰惠州之厄熈熈如春泰山名节兮鸿毛禄位藜藿鼎食兮岭海朝廷彼美一人兮君复孤山兮结屋冥鸿呌月兮谩罗布地之罝天驷超河兮不入金羁之束呜呼捍湖涤井想长庆之良规西菩双涧裒熈宁之新题梅影横斜兮宁须封禅之无辞彼士之有可而无否者骨鲠之风衰知进而不止者亷耻之道微三贤之风百世之师嗟乎庐千载之败阁兮今新钓石借百年之堤姓兮于今返璧招二鹤以重归兮去来扵孤山之侧噫嘻有新我祠之贤尹兮宁须和璞之重逢有十三之可鼓兮当还虞氏之遗风玩吉祥之花观南屏之鱼兮未多羡乎修菊之倘来者之能必葺兮期分尔席之西东
　　沈御史生祠记
　　繇钱塘西行二百里烟霭林薄间丛百余家是为昌化土壤荒落中产絶少乃县有酒征毒民甚亟酿方熟髙下抑配举不得免度时取直急扵经赋逃空追逋公私骚然庆元二年冬天子擢校书郎沈公为监察御史一登文石陛慷慨激昻为民请命藐兹赤子困于州县帅壅上闻四聪既达风涣雷行三年闰六月府牒至县凡月为钱二千二百余缗悉蠲无余初民月输府仅五百缗聴自酿前有令纳媚扵府于月输外创増二千二百缗夺为县务已乃课出无所剥民滋惨今悉蠲俾为旧惟公家富川每趍临安必道昌化悉民斯害乆寘于懐一旦明目张胆勇言不迟讫使三十年之害二百万之课一语去之凡民宿逋县令刘君亦贷而不取以称公盛徳且合邦人之愿绘象校宫以祈公寿谓是颠末某所亲见盍记诸某尝窃读公之奏章蠲湖北之盗赏去兴国之淮衣均湖北之田赋昌化酒征凡与为四然则图公之象自东极西讵止昌化矧若四事系人心厚邦本国有无穷之休公亦有无穷之闻然则蔼迹扬芬可殿他部十月既望植石学宫雪颠秀眉扶携来观驩言不图获见今日酒不复配吏不索钱酒价既平醉舞蹮蹮散为恩波双溪之泉拜手廌冠摩娑翠珉雪霜皓皓无侵公貌日月翩翩莫计公年愿托颂词长言于无穷天子万年兮公秉钧金章紫绶兮照青春丹青粉泽兮上麒麟
　　徽州谢守生祠记
　　休宁之士吴君绍成以歙之乡贡进士许君森等书来谓吾邦使君有善政有美功凡我六邑之人父兄子弟儿童走卒皆欲象事之愿得一言以信今而垂后发其书读之则曰使君剖符而来阅嵗已再而惠利流行绩用章灼夫所谓善政者听断之敏不与焉狱讼之清不与焉右庠序以崇儒化増兵库以严武备折绢直以便民输亦皆不与焉然则何以为善政防吾州山多田陿雨旸小愆农末皆病比年饥馑相仍烟青色悴使君精意感通每祷辄应是以连嵗咸得中熟朝廷省赈赉之费田里销愁叹之声而又吾州山谷阻深恶兽所萃比年虎豹遁迹民莫逢旃非政之善者乎新安衢严接壤前嵗盗发常山使君献言于朝调精兵遏冲要贼竟不敢离穴至若吾州四境则悉发禁卒益以寨兵弓手激犒优腴士心鼓勇宵柝日钲响震山谷贼巢虽近不敢辄望新安遂使提封晏然民不知盗非功之尤大者乎由是士颂扵学工歌于市农咏于野而行旅賛扵途皆曰贤使君之赐也兹特掇其大者耳余则更仆不能悉数读其书玩其辞核其事信矣不诬也是又安得以词荒为解防抑又窃闻其先正相国之司江东常平也嵗适大侵而视饥视溺之仁赈贷备至全活一百六十万八千人施之一路者且若是其后相天子赫然为一代良防则其所以施扵天下者又可知已宜其有子今又临吾州防紫阳巉巉练溪泚泚山髙水清百世兴起
　　新城折纳秋苗记
　　自先王宜民之政不传而后之施于民者始强矣民惟吏是命其奚敢差池然父母斯民者固当赤子体眎之毋以小不便而不加省也新城土不宜秔水不通舟民籴于防郡而输于府嵗以为病者不知几百年乃御史刘公始以折价为请上知其便也亟报曰可数百年之病一朝去之大川广谷之间和气充塞抃蹈布野初县令赵君希益以议赈贷诣府因谒御史御史访以民瘼赵君首以是告京尹王公柟奉宣唯谨命甫下即日檄县嵗所输价如昌化于潜嗟乎利兴害除固有时耶然时不能以自为亦人为之耳不惟此也广州东莞之米旧输之县比年以来涉溟渤而输之州民亦苦之今奏也并复之新城之人欲象而祠焉御史不许然二邑之人所以心祈而辞祝者御史又恶得而御之赵君以邑人之意而求为之记记不可已也然言谏之泽将薄海均被史不胜书顾止二邑而已邪赵君为县再嵗而赢劝耕桑崇学校微而桥梁靡不经虑今复以民之所甚病者告于当路而去之而思其所以为民者未已也邑人其拱以俟御史名堂莆田人
　　开化张氏义役田记
　　义者天命之公人道之达由羲黄尧舜氏以迄于今莫之或改也后世讲学寖微义利之说不明然后始相刃相劘迭负更胜扵一世呜呼此里所以贵乎有仁人而乡所以贵乎多善士也三代衰役民之制紊秦极矣汉更之亦厐杂而不纲自是益紊矣我宋刬五季之陋追三代之遗以催科责户长以追胥责里正明白简易法非不善也而官昏吏贪横征亡艺与夫裕屋强宗侵陵贫弱扵是役讼日繁矣今张君震龙与叶君谦而下相与为义役因其赀产之髙下裒金市田储粟西坡以募出力当公者凡十八户其名氏悉题于石之隂自是户不知役可为永图矣呜呼张君之心仁乎防仁与义具推而行之扵其乡放而推之于州又放而达扵天下则大道之行天下为公讲信修睦比屋可封于是乎可期矣予归自闽过其乡目其事嘉其志故乐为道之
　　徽州平籴仓记
　　王者受天明命以抚方夏然不能以自治也乃列土建侯使之大小相维而众治之凡以为民而已顾人才不能齐也而污者朘之酷者戕之昏者纵吏而害之彼知以爱民为心者而又政术不足以及之故王泽所以常壅而民生所以日艰也歙为州其山峭壁其水清激雨终朝则万壑迸流晴再旬则平畴已拆故干与溢特易旁郡又其地十为山七八田仅一二虽嵗上熟所敛无几一不登则细民持钱谒籴亡所往往懐金而道莩顾某之家曽不足扵嵗廪者然目击田野为之防然伤之乃辍常产二百亩别储其入率以夏秋之交损常直发之然所及数里间尔思所以广之未能焉乃一日邦侯遗书大抵亦谓新安易水旱地陿而收薄虽常平有粟然请于朝告于部使者率坐阻絶赈防不时今也裁冗费得羡缗市米五千石为屋十三楹以廪之民告籴则唯眎元直使市价莫増嵗饥不害呜呼仁防且新安环万山一溪如带往常得米扵朝矣陆运既艰舟漕复岨吏奸米腐防然亡补嗟乎有米而莫致之民亡米而使之有备才固不同若是邪然人未始无才也顾用之奚若耳用之扵公则及人用之于私则害政然才至矣而心复至焉则不徒为爱民之名者矣得若人焉森布宇内万物吐气则太平恶乎亡期防且歙之城一靣负山三靣临流狃扵地利城圮不治今侯也城则筑之门则作之且复缭城为堤植以杨柳芙蓉为邦人行乐之地使深溪叠障之间粉堞云齐丹楼霞烂山川城郭一朝改观夫有廪以饱其腹又有城以卫其居非才至而心亦至焉者安能周宻若是哉然后益信夫春雉之驯秋螟之散昔人必归之圭符铜墨者非诬也虽然智者作之明者述焉作者固所以开其后述者尤所以永其前孠是而有志扵民者严其发敛使是米也常存焉其或才足以有为者又从而益之使是米也有加焉则今侯之仁固将与天都之峰练溪之流同其深长矣然则邦人之有望于方来与今人之有望于后人者其有终穷邪纪事者固将又得而书之侯宋氏名济天台中书舍人之子学与政皆世其传者也
　　富阳县创建丰本仓记
　　古者下有常产上无横征故虽旱干水溢至于累嵗而民不告病者积之平时也中古之民贫富不能皆齐也于是上之经理者益宻使都鄙田野咸有委积以待荒瘠至于后世用度日繁力不能及民也则籴之丰年粜之歉嵗命曰常平租赋之外别取扵民者以为民备命之曰义仓其意犹委积也奈之何菟符墨绶不能人龚黄家卓鲁也陈新不易而腐败之省察不时而吏蠧之甚者他用不足潜易而空之于是民无所赖矣比嵗守牧之贤者市粟筑仓储之别地盖虑异时侵易如常平义仓也至县则未闻有为之者力不足也孰知有为富春者独表表扵畿甸间乎丰其屋髙其廪储楮六千缗平则籴之贵则眎元直发之发而复籴并书于籍佐贰掌之而六十万之储则常在也其仓则以丰本名之非念深细防而虑周亡穷者其能若是邪令君张氏名脩故参知政事岩之犹子学与政咸有绪承故见扵行事者若是且今之州县亦间有为之者然察其所由不敛诸富民即罚诸束矢不取赢扵夏赋即掠羡于秋租披民之心腴已之名虽不曰繁亦不谓无也今富春之储廪也节抑于百度之间累积于三年之乆一毫而上于民亡预焉贤矣哉传曰田野县鄙财之本也垣窌仓廪者财之末也百姓时和事业得叙货之源也等赋府库者货之流也故明主必谨养其和节其流开其源而时斟酌焉此非县所能也来者谨其出纳时其敛散毋失其循环之本又能随其方力而増益之则已幸矣虽然本末源流之论谁不能也使吾能加之念而庶几其万一焉则又乌知其不能哉亦惟来者勉之
　　吉水县创建居养院记
　　某之母舅故外府丞黄公讳何为县为州所至多遗爱嵗方饥疠气纷薄虽舆夫率惮莫前公必徒行户至使缗粟药物人被乃已平生全活殆千万计盖其天资然也今其次子闶为吉水丞一日书来告曰庐陵八邑其七皆有居养院吉水独无之凡鳏寡孤独者老者疾者率栖寄浮屠氏结草为庐风日不蔽且浮屠氏亦厌苦之相与请于闶闶葺常平廪偶有羡材又有屋之籍于官者亟白之令令黄君闻而乐之共白于常平使者乃度地于县之南为屋十楹日赡二十人而使者又嵗给常平五十斛以备溢额之病而无归者别为屋以居之名安乐院自是生有以养疾有以药没有以藏矣愿有以记之呜呼此其为吾舅之子乎其渐源有自来矣虽然赤子匍匐入井悍夫知救之此固人心之天不可泯灭者不特三代圣人为治之大经也顾予每见州县间惠利之事不难扵为而难于乆往往为者代去来者不孠则一切影灭矣不特居养一事而已也傥继其自今屋则増缮之租则増入之自二十人而百人焉千人焉又由一县而之州焉之天下焉则斯人也固将陶陶自遂养生送死而无憾于天地间有不待屋之而自安食之而自饱者亦皆由是而推之也来者其勉之
　　武宁桥记
　　嘉定十年夏四月大理评事知武宁县赵君某遗书扵某曰某莅事再期行且代去县南之水行六百里汇于彭蠡以入于海旧有浮梁人迹所集千车万夫日憧憧不止废不治者今七十年邑人屡请扵有司而力未能然不敢一日忘也铢节粒稽日累月积乃量期度材规事授工凡为梁舟五十二个籍版八十四丈冶铁为防二千尺有竒役始仲春徒休孟夏行者便负者安而不知其费若干工若干咸曰其析木天江乎抑精卫填海乎吾氓不知也虽然桥成易也然不保其不壊壊而脩脩而久久而又壊又脩吾置田八十八畮营屋十有一楹课其所入为脩具所以望于后之人者无穷也子其为我记之使来者有攷焉予方困扵埃未暇也适同年倪君瑀见过曰吾将为县也予尝治剧矣其何以赠我予曰得非代赵君乎倪曰然予曰赵君方以记桥见属请因附一言可乎倪莞尔笑曰赵君明敏有守豪宗辟易监司郡守皆贤其政而予继之惧弗能也予曰不然厥今吏道之难莫难于治邑然奉法而循理鉏强而拥穉则治之之道也得其道斯易矣且子之才隽而敏子之志宏而平民之望子与夫监司郡守之待子决不异于赵君也异时以余力而眎其桥俾勿壊皆子所优为者赵君得其代矣宁止为此邦喜邪予又窃闻之古之圣人刳木为舟剡木为楫以济道路之不通是亦可矣而智又生焉于是而又有桥故津梁道路皆古人为政之经徒杠舆梁月有定令今之为政者唯急赋租簿书而以是为不急先王之政荒矣而况于孟轲氏有志扵援天下之溺其不以为迃者乎虽然民宅生于令令亦宅生于守尔寛则令可以及民急则欲措而无所世之不因寛而立不随急而攷者几何人哉吾故因是桥之建而窃有感焉亦惟君推是惠而大之将不止一桥可书而已也是年五月十日记
　　昌化吴安阡记
　　成周蜡氏掌凡骴禁置楬县衣昭防示信书其日月来者可证委曲丁宁不轻造命我宋膺图天临海镜惠浃萌生恩覃翔泳防内州县有圃曰殣保合太和人全形性昭天漏泉布濩九卿赵公擢秀天枝皇皇玉节周观八维利事便条兴植无遗起自吴门防曹王畿犹虑殣圃狭不足支又命州县别阡异埼以处良族以收遗刘君大成时令昌化奉檄载驰载詹载暇古县之南平川之埧乃垦乃基乃垣乃阡曰吴安名以地借佛宫道庐未藏之悉瘗其间毋复狼籍消胔游魂昭沐光价耋稚扶携且观且诧曰公仁哉及于枯谢初公漕淮行之淮堧刘君在滁为仁义阡今命淛部曰淮实然惟公爱民无东西偏十年一日亦无后先三代辟王视民赤子保养生息各安所止王道灵长闿端演迤粤惟我公经纶方起充此以旃莫可量只防成泰和措民安理皡皡陶陶养生送死民之望公奚时而已爰法唐碑因韵以纪俾民伐石拱手以俟
　　梅山浚河接山记
　　世谓东晋不竞皆士大夫不知名检致之然窃观当时不急仕不附炎瓦砾阿堵至蹴以足士无贤愚付百年于杯酒凡若是数者后世亦复有之乎颖叔之为人盖庶防乎晋人之风度者幅巾藜杖目视八荒翛然不类食烟火人嵗晩卜梅山有清湍竒石苍松翠竹之胜一台一室标以佳称曰梅隐曰虚舟曰无边春曰闲世界至其自号则曰尘外人其胷次可知矣然亦有不可晓者平时读狐首锦囊诸书率语人以富贵利达之事谆谆然作家则以诒子孙市田租以永烝尝至去年冬复捐万钱于梅山之阳浚河一带为山九阜曰吾以此为此方居民千万年之利且曰坤土也干金也坎水也土生金金生水生生化化循环不穷是虽合乎物理者然竟未能忘情斯世何邪颖叔神气清明未老也予期旦莫乞身西还当招颖叔于寂蔑之乡授颖叔以出世之法俾若前数者冰融羽化毫发不留然后相学浮空泛景以逰乎无倪使颖叔乐之不厌视人世如尘观故迹如蜕而又何有于羲黄源大梦之境哉颖叔姓邱氏名士龙家世建溪然予区区书其名氏州里亦蜕矣
　　富昨寺记
　　海宁之南里名太清溪山虚旷川源衍沃其民秀醇其姓皆平阳氏有名渐字进之者急义乐予里中号长者其奉慈氏教罙笃古招提有名齐祈名富昨者皆进之立焉初富昨为寺甚古燬于腊寇绍兴七年旱进之率里人祷于遗址雨不旋踵嵗以稔告扵是进之饰宫造像命沙门以奉之今骎骎百禩矣而有祈辄应嵗不知水旱遂为此方垂福之地故进之之孙与曽森森秀发诗书之泽礼义之风蔼然于平川广谷之间其曽孙曰三镇者献名天府曰瑀者待补太学弟子员曰大信者登癸未进士科曰雄飞者亦将以武功入仕余皆颖茂方兴未涯非进之一念之造耶然寺介山间施与不时炊烟频冷主席屡旷屋且老将弗支进之之孙曰防倡而新之其曽孙瑀施十亩其孙如松施五亩彼眎仪听倡洋洋动心者又将不一而足则寺之盛亡疑也然则瑀之是举也岂惟续佛灯实能孠祖意此寺无穷则进之之此意亦与之为亡穷也然则瑀也岂不贤防质之旧牍进之之再造也有顽弗良诉之州者州下之县县证以绍圣石刻乃信其为古而又备坐崇宁之法寺院之无额者为民存之以便祈祷至绍兴三十年又有妄词者时右丞相洪公遵实守新安为故府将妄词者挞而屏之自是外障悉降僧徒乃安绍兴间寺方成进之以宻多院僧炤灯主之灯既老进之之子名子才字文徳又度徳惠继之是后去来不常也至庆元乙卯进之诸孙始以方兴正乙主之正一化智嵩又继之今瑀与如松又将度程普润以后之则正一之派将永有传矣呜呼百年之间祖孙四世一意所传绵绵弗坠尝观世变之推迁验人事之兴废而后益叹瑀之善述也虽然岂惟四世哉将进之之家若闻若来与其云仍此意承承千载一日则如来氏所谓因缘果报使其子孙繁衍昌硕者又乌有终穷邪余非佞佛者即事而纪之不敢没其实焉耳其视世之人狃囊钱囷谷之资以并吞愚弱慿凌里闬者则进之与其曽孙瑀岂不尤为可书邪
　　齐祈寺释迦大殿记
　　顷予记富昨寺尝并及齐祈矣然未详也盖齐祈作于唐武宗防昌之时阅九十余年后晋天福间程玗复新之宣和火于方寇绍兴间汪进之再筑焉然址于平地形势弗称有老禅浄昙者徙而置之夹山之半虽山实平林壑幽胜甚宜其为瞿昙家也若门若堂以及轮藏皆昙倾槖然大雄殿则未也于是里有孙居士讳蕴字茂达者倡而具之费以巨万独任十之二三焉惟五天竺诸佛所聚为众说法初无定所山林江河人天鬼国七寳池中大千刹土凡属法界非法界三十二恒河沙界无所不说何必殿邪曰不然入度千年垂敎万刼不假庄严妙胜安能感发羣心所以香满六天殿开千柱波罗奈国犹施万寳之筵佗化天宫尚啓千莲之座乃知寳殿尤重法门所以老昙欲为居士证明殊果垂诸方来而居士恳辞不矜已力今其孙祖印逺绍昙心作为集善之堂胪列布金之士居士冡子曰持闻之欣喜既施缗以讫其役复殖产以奉其祠父所欲为子则不可不为君子谓是举也其善述志也夫抑能显亲也夫虽然金仙氏之说予所不知然或知所向焉则其人之不可为恶也审矣居士疏明博雅推重儒绅于浮屠书亦复旁畅唯能了十二因故能满四十八愿顾此大雄师丈六黄金色巍巍忉利宫神光照夹山具此三禅絶风水火此方士庶永作福田持以书来谒记扵予予之从姑实归居士持子中表也而持之弟中立又予同举进士也其得而辞乎然持欲记堂予则记殿焉堂生于殿者也记殿则堂见矣初相殿之役也凡七人皆贤而乐施者程雱孙颢孙文瑞孙作孚孙士清洪俦吴文思而昙亦居其一焉寺之比隣有汪泽民者贤士也三子皆亡予悯其乏嗣也市田入寺以祠之又虑乆而奉之不防也故附书于此使后世并有攷焉
　　重建方兴寺记
　　有唐贞观十三载寺实始建于孙祈龙纪纪元水荡之咸通十四迁今地施其地者程从约经界绍兴官牍具乃至淳熈嵗丁酉融风扇火夜生光有一长者作钟楼岿然独在余埃灭自是偏叩布金人若门若殿若千佛工绪相仍三十年始复庄严还旧观住山永庆老比丘领众作礼来请记我闻万法本来空世间无物非虚假而况楼台诸殿阁以及黄金兼绀碧是故如来一弹指以大圆觉为伽蓝汝今要见黄金屋在汝一念起灭间善财当日出胎时七寳楼台谁所造顾我又闻金刚剑断除障法无量极或为刼水或刼火种种变相壊津梁而我一切等观之化魔入法成大道汝今须认白莲花猛火焰中元自在向来刼水与刼火自然化作清凉池卓哉此寺建千年现在方衣三十众人人各修菩提坊此屋万刼永不壊此屋既不壊更念彼众生颠倒是非出没烦恼海一切贪求心一切屠杀心现业上薰天华屋如露坐念昔天帝释一镜照四洲月转寅午戌当照南赡部众生业深故了不知怖畏愿燃大智烛破彼昏暗衢更调甘露浆消彼热恼病令彼得安居此屋徧大千我亦懴悔者师归刋之石
　　歙县黄坑院记
　　我闻西方有智人甚仁且刚拓防自立欲敺六合内外皆一信善其説茫洋濶大而卒不可泯絶者吾儒之道实行乎其中也若夫累亢重郎藻棁画楹元堦堤塘千步十钟百步两鱼大约江左又不若淛河之盛郡之南五十里曰黄坑环黄坑十里仅一刹唐太和建也皇朝大观间僧特盛屋不足容析三小院居之迨腊寇咸燬焉今独黄坑院耳绍兴戊寅以次经理至淳熈乙未乃得智愚主之始有说法之堂然犹未备也智愚寂法文孠之文才干通敏若三门若方丈若钟台若大士阁若华光祠暨夫香积之林食息之舍伽蓝祖师之奉靡一不备南溪如带北垅若屏岚霭纡环已占名胜而又楼观突兀金碧辉暎周旁鲜俪焉予乐其地之旷幽且嘉文之起仆也为之纪厥由来且市田施之他日乞身而还岸巾横策嵗一游焉如来以遂众生愿欲为法者使子亟还归田亦岂无法防自今当朝夕以俟
　　饶州明教禅寺重建应真阁记
　　予与阿罗汉若有大因缘念昔己未嵗尝梦入松林深处有精庐金碧交辉焕五百阿罗汉环坐各自如或耳挂金镮或手持玉印或容开防萏或眉散雪毫或猛服狞龙或安乘驯象或金刀裁剪或药臼摩挲或天女献花或龙王贡瑞千态复万貌种种徳难量其中虚一席意若俟予来慇懃叙间阔挹予使即席子既即席已相顾若慰喜久之梦乃觉追记絶了了所以辛酉嵗方兴像罗汉予乃为庄严持轴山尊者已而题其扁具言前梦因今有慧沧禅书来自明敎谓我住道场一切皆作新再睹应真阁隤败亦已久因发勇猛心今幸得员满上可摩星汉中住五百尊硉矹如乔岳弹压此山川亦如紫云阁崔嵬圣居愿得公提笔此阁永不壊予以因缘故亟诺不复辞往闻能仁师徧满无常住时住人天海亦住彼虚空而我阿罗汉亲授正法眼故住水晶宫亦住烟萝树应供阎浮提亦复住此阁又如布金园无在无不在稽首山中人勿作此阁观如在石窟山亲见宻多罗如在旃檀林亲见摩犀那复念阿罗汉曽受佛嘱付常令在世间如醍醐甘露我今与罗汉本不隔防尘一念若到时五百人増一师传佛照衣醒处不待晓安知他罗后最后无度者今我请与师及与番阳人及与天地众精进无退转四大海水融但均一湿性山林及江河月光常充足此心如此阁无壊亦无新他时至番阳更当问阁讯
　　浄慈山重建报恩光孝禅寺记
　　西方有异域宫殿皆天化鹫岭布金园则以人力故惟以人力故则有易与艰然而愿力坚虽艰亦能就崔嵬浄慈山东南推甲乙鉏荒不计年吴越号慧日道潜与延寿相仍坐敎席皇皇太宗更号寿宁绍兴有制追严佑陵载易今名厄度中更佛智道容再堂应真昙宻法进寳殿经营孝皇御厯赐金趣成既成临幸震动山林嘉泰之四埃于郁攸退谷义云载吼龙蚪杰阁层空天画云浮河沙真谛辄赐龙楼唯是罗汉之林大雄之殿费大莫兴吴霜防换嘉定庚午起禅老崧一顾慨然孰振祖风尔议择材尔谦程工防置坚定一朝屹立都人骇叹谓出神力无碍广脩尤奉尊者五百钜人耽耽广厦功绪方延合而未全乃以小嫌引去翩然自尔八年住牒四传丹漆金碧迄未之员辛巳有命以崧再至至不期年始克竣事扵是湿红映地飞翠侵霄檐转鸾翎堦排雁齿星垂珠寳殿洞扵琉璃日耀璇题金椽耸乎玳瑁良由千秋纪节召入阙庭赐号赐衣殊渥亡伦椒殿邃严天赉亦均风动八表欢喜见闻施以金缯川委云蒸佛行有槖亦复自倾嗟此突兀其工匪易凡二十年始终乃备睠言佛行传佛照衣有行有法声倾一时昔去今来了无滞碍以未了故故复重来今既了故所说未了一日杖锡求我説之顾惟天赋寂蔑兴堕清幽往来钱塘诸山渺然不记嵗月凡刘道真之所记顾野王之所书鸿渐之所经坤元之所志莫不披宿岚而挹爽玩夕照以含和或偕释子道人俱度风篁之岭或与髙人胜士同登月桂之峯或忘归而屡宿石桥或乘舆而独瓢冷涧或遇葛翁扵北坞或逢仙许于南泉或赓遵式之留题或聴智僧之长笑或近见法真之张寳帐或遥瞻释遇之上骊峯盖因前世曽逰所媿今生失脚已而又循赤岭过慈云乃见寳盖法幢威仪队仗云行雨施再生弥勒之峯势就形全双踞石龙之首更分余脉复过穿珠一结雷峯穹窿寳塔耸熏炉扵前应防一气以中三阜横陈双龙后伏勿轻加于营筑庶永閟于灵竒虽然六一居士更有偈言东南地秀絶山水澄清光余杭几万家日夕焚清香烟飞四靣起云雾杂芬芳其俗事宫室佛屋儗侯王五采莹丹漆四壁金焜煌上垂百寳盖宴坐以方床南方精饮食玉粒甘露浆晨兴未饭僧日昃不敢尝惟今浄慈林壑之幽宫室之盛羣心之归眎此偈言了无一异但未知云堂千众坐卧食息何所解入三世诸佛数千罗汉受此供养果报云何若能以了义度无边以圆敎垂无穷证无生忍造不二门则食息自如坐卧何歉至若诸佛以及罗汉能坚初誓化度众生消一切声利断一切疾苦满一切愿欲昆虫水旱永絶灾异山河大地悉得安宁则持荅国王大臣是名果报虽然如上庄严如上功役犹为有底禅未是离世法须于光明藏中化出白银地现七寳楼阁如光明如来方为实相咄一弹指顷徧满十方如山巍巍永刼不壊以此功徳是为浄慈邻峯唤起辩才今日同闻知见禅师俗姓徐氏名妙崧赐号佛行禅师云
　　临安府五丈观音胜相寺记
　　予比年焚绮研不复作羡语今寿来千里门之不去者逾月勉即其录而次第之其录云寺负钱塘龙山唐开成四年建曰隆兴千佛寺后有西竺僧曰智冰炎一楮袍人呼纸衣道者走海南诸国至日本适吴忠懿王用五金铸千万塔以五百遣使者颁日本使者还智附舶归风鸣海汹舟且倾智诵如意轮呪俄见如意珠王相十首八臂度髙十丈风息遂济智谋掲髙梁可容十丈胜相以荅佛施时千佛寺乃僧光主之有阁髙八丈光请扵忠懿以阁为殿立五丈之像者二合为十丈皇朝治平中改赐今额建炎间灰扵腊寇唯胜相一阁屹然云际不堕刼火绍兴初光之孠孙曰清中兴之清有子琦珍珍之子性奕世经理乃克大备乾道间光尧皇帝圣子神孙三殿临幸朌赉甚渥由是声益振今师寿者性之法子也清峻自厉壮耄一日【阙】　　　宿仆尽起金碧辉煌増光畴昔至防东朝出内帑赐之风迩遐舍予日至且有施田以惠亡穷者嗟乎现十丈无影之形而夺海航之人于鱼龙之腹要为竒事至于动三殿之临幸感东朝之恩锡尤偶然防自是此山当为钱塘胜境福被民生当与长江为量数矣备末之功等乎开山然则寿也实屹立乎三百九十四载之下来者勉诸
　　静江府英烈庙碑
　　有国所重唯民暨神民之司命惟神与吏干溢札瘥率为民戚吏政弗良乃祠乃祝吏不惟神政思良防政不自良单厥心哉古邑贝山公实生焉曰于曰何公氏名之少防乡校威望已伟有獠尝畔公鲸僇之邦人徳公嵗时奉之繇唐抵今千年弗怠庙貌弗显曷慰氓心民李太初有祠于县今令史渭亟白使者转而上闻锡名英烈千嵗灵休一旦暴白邦人驩迎用荣上赐洪惟国家明徳防祀凡以民请必表异之岂徒表之还以祐民予守潜藩并命剪盗悉力惫甚愿得少休上恩可之行次建阳介来乞铭俾刻庙庭铭曰
　　公生有英姿礼义为干橹畴昔獠负固磔之如磔鼠比日鼠跳昼公神在帝所霆击风其驱笑谈清广防桂浆烈兮荔子黄东瓯闽兮西衡湘功成敛威兮归故乡流惠我民兮湘江长











　　洺水集卷七
　　钦定四库全书
　　洺水集巻八　　　　　　　宋　程珌　撰序
　　胡鲁川中庸大学序
　　胡君説要之书取太极中庸大学而一之此圣人之心而未见之于言者也而胡君发之至论隂阳之中而及于春秋之分至要皆非口耳之学也子思子之言曰道之不明也我知之矣贤者过之不肖者不及也此为论道者言之也又曰道之不行也我知之矣智者过之愚者不及也此又为行道者言之也夫论道而过之则为荒不及则为陋非中也行道而过之则为矫不及则为污亦非中也唯言之而顺则道自明履之而安则道自行后世以来其在天下国家则谋议日多而事功不立其在学士大夫则讲学日盛而践履缺然识者固忧之胡君之为桐庐也民安其仁士服其教见之政事而反之躬行无一而非中非世之徒事空言者其徒徐君既取其书刋之且巻巻然以序为请至于再三不置焉即是以占其心之所存则于其行也必力是又当秉笔以俟
　　四明髙氏春秋解后序
　　王者以道治天下则春秋之道隠不以道治天下而恶其书之着则王临川是也先儒谓圣人谨四时之春正天地之经也谨一王之书振君臣之纲也谨日月之书顺方物之宜也谨人名之书辩君子小人之道也谨中国外戎之书正华戎之分也谨父子兄弟夫妇之书序人道之正也礼乐征伐之权朝觐防同之节凡大经大法粲然靡所不备用之则王舍之则亡杂之则霸方周之衰王道寖微圣人忧之此书所为作也若曰道虽不行于一时书则可垂于万世有王者兴犹可稽之以为验操之以为决故曰王道之权衡也先儒尝病丘明昧于经意汨乱纲常若天王于卿士而言贰与叛上公下临侯国而言拜成王室讨诸侯而言背盟君臣三纲之首也而悖谬若是则改而正之寜无望于后人乎公之学盖欲防伊川之书以求圣人之心者如言平王在位日久恬于頺靡无复振起之畧诸侯专肆变法壊纪乱臣贼子接迹海内荆楚强暴凭陵中国平王不可望矣故托始于隠公及二百四十年之后则齐晋又衰政出大夫呉楚横行中国不复知有周矣故终于越入呉其志虑可谓深长而防模可谓正大惜乎排摈沮抑不使其身获安于朝廷之上书虽不废于当时而道则不行于天下盖临川欲灭其书是犹畏春秋之存也金陵之秦则眎书存亡皆以为不足计矣王黜圣经实基戎祸秦害忠良益稔戎骄流毒千古吾不知何时而已邪愚是以读公之书悲公之心为之掩巻三叹然犹幸其书之存也庶防有望于后之君子焉
　　定逺寨战守纪实序
　　昔之善兵者谓战易而守难名言也盖战者惟角一日之长守者必修旬月之备守之为难固也然上下一心兵力雄彊城池髙深储峙充斥则旬月之备又何难邪今王侯之事则固有甚难者连率以为不可守则上下之心不一矣城甫筑而未甓则藩篱不足恃矣敌众号二十万而萃于一邑之下则兵力不敌矣矧间嵗是邦尝经躏蹂则人心益不自固矣至若六千之粮饷道不继则又未暇论也然则言守于斯时顾不甚难耶而二敌以方张之势再薄郛闉卒能使之丧气禠魄扶伤曳惫而归者何哉今观其当日规模诚有足书者盖将毎患其怯也今也分地而守则将先登城出闗而战则将首跃骑慷慨白众以死自誓一将敢先万旅争奋非勇乎将亦恶其刻也今也时其寒燠恤其疾苦恩既浃于营屯野外入保排议毕纳爱复孚于田里非仁乎将尤病其也今也有谋则佥毎断则独分事授任各当其才非智乎合是三者而又以忠为主则何守不固何战不克哉古之人有行之者方叔召虎而后不知其防人不幸而不济则亦不失为张许辈然则当日之功岂偶然而集哉夫使为之将者耎怯而自沮则何以倡三军掊刻而不仁则何以一众志狭隘而自用则何以合羣才三者既乖则又何足以言忠哉且兵法云攻坚则瑕者坚乗瑕则坚者瑕二敌犯边而首攻一邑非彼之深谋乎今也一城不下百城坚守瑕者犹坚敌谋始夺由是所至失利卒以狼狈则是以一城之金汤而为两淮之砥柱所系岂不甚大哉虽然未有能守而不能战者也人谓敌无他长唯有进无退者能吞之使世之将兵者皆能以是而自厉焉则汉北无兵患矣顾其所以详着于篇者非为当日耀为来者之法耳览者当自得之
　　李文昌表笺集序
　　文以气为主学充之辞縁之至梁昭明以体为的而后其论大备盖真宰散淋漓清潏之气人得之则能吐英竒陶物象而为文然则有体也不以体焉夫人可能也体以为的则驽车不得后騋龙不敢先矣怡轩先生生亡他嗜独与书为神交根本六经贯穿百氏牛医马经亡所不窥发而为文则汪洋渍聨绵缥缈若太虚霏霏而不结明河澹澹而流光乃若见之章奏则又明白整严纯正恳恻与他文辄不类盖章奏之体当然也公自言少日过庭闻其先正少师之言谓表疏输诚君父务在平正无为艰深噫渊源所渐深长哉其季合淝帅大东雅好其文萃撷弗遗乃以公厯官岁月次其表疏系以答诏锓梓百篇以昭伯氏逢辰之盛以示后学告君之体然公之伯仲与季俱以文鸣诸儒号为文章家异时当偕传不朽者俾浅学牵聨其间何邪避不获命则引而列之右简使学者有攷焉
　　金陵校官録序
　　学旧在冶城景祐中徙今所大凡山川清淑之气惟水所钟今清溪般薄其左而秦淮源不啻二百里茫洋瀁漭带横其前与清溪相照映泻而为回澜放而为犇涛蹙而为竒文涵而为太虚而学峙其中故建立以来衿佩日盛毎三嵗一大比则举乡书选春官多繇弟子员而比年特盛惟其盛也故舍讲説课试之外师生之相见也日常少某不学谬当讲席日因檄文至宛陵有两生道旁眡其刺曰学生挹其人则不识徐叩之则言游泮且朞矣因念朝夕与居至于三年亦非偶然者顾涣然若是岂人情哉且甚愧不能朝夕见相观而善重愧不能强识一至于此乃归而为巨编属学録韦君悉记其名氏然去来无常惟其所值当以代去之日为断他时征涂官辙邂逅相遇咸得以有攷并序其所昉而列之右简庻防来者知所昉焉虽然在邦在家必闻者不闗诸富贵利达而在吾名教中人能务自植立卓然有以表见一世则暗中摸索之语固为陋甚然果若是则亦何借此编以备遗忘邪是説也不惟规诸友也抑以自警焉呜呼倚席三载无所发明乃强聒于代去之日得无重愧乎在某固以为愧也抑诸友则无以为强聒也幸甚
　　新安续志序
　　方有志古也志而不续则中旷矣城筑之修徙户口之登耗租赋之增损人物之盛衰吏治之得失世变亡穷则方志亦当与之为亡穷也今新安之不续周一甲子矣不识六十年之间凡所当纪载者将安所托乎后来者枊将安所考乎吏治以为不急儒者以为当务盖吏治茍目前儒者之虑常逺也今史君四明刘公炳行当代去郡纲毕举而尤于是巻巻焉乃得郡博士李君理掾荘君与乡之秀士考订而论譔之于是郡无余事矣昔之仕外而入觐者山川户口条奏靡遗古诸侯述职之意也然则公之进对华林也近在朝夕其于是书必将有取焉
　　呉安抚竹洲集序
　　云汉昭回日星光洁天之华也川岳之融峙草木之纎秾地之华也天秩天叙之彞皇坟帝典之经人之华也然皆一本于自然耳元气霏霏而不结明河澹澹以流光天何意于华哉山泽悉付于髙平万象自为于容色地何意于华哉赤图马负于灵河緑字龟呈于温洛圣人亦何心于华哉大抵乾坤列而道阐圣贤出而道鸣噐巨者其声厐量浅者其词薄才隽而言卓德垕而言醇气馁而言卑道长而言逺表里符华实贯断断不诬其可揠而长之哉竹洲抱负不羣志气激烈思欲提精兵十万直入穹庐系降王而献阙下盖一饭不忘也迨其见之词章则峭直而纡余严洁而平澹质而不俚华而非雕穆乎郁乎有正笏垂绅雍容廊庙之风平生湖海之气抑何不类若是邪盖公太学十年交当世士所以渉厯者为甚深而又与其兄俯受徒棣华旁午数州之士从之游者嵗常数百所以陶育大醇者为尤至晚而湘南又得南轩鍼砭而切磋之至是盖无遗憾矣然则学者读公之言必当观公之所养则本末源流庶乎其有攷也虽然由唐而来数百年间风人才士大编长轴欲以自见于斯世者殆海藏山委而世或厌观之今观公之集大而国家之务细而州县之政又微而民生日用之则亹亹巻巻不絶于口举而措之天下谓之事业又岂止词章而已然储垕而施狭曾不得尽见于世天也公昔上殿论事磊落竒伟孝皇一见竒之畀以海陵之符而言者惊异卒踬其行呜呼呉江赋鹦鹉落笔超羣英鸷鹗啄孤凤千春伤我情自昔固然也而又何有伯休元瑜辈哉千载之下悲公何穷然诗巻长留天地间钓竿欲拂瑚树而公固不穷也某生也晚视公盖前辈而公之子坰将梓公之集欲某一言于篇末盖累年于此矣而公之孙铉又复申言之谊不得以晚学辞也乃敬书而归之
　　汪叔耕方壶集序
　　太史公发愤作史记百三十篇而列传首孤竹者之子乃复续之以力防山之项羽何哉比其叙屈原贾谊亦复抑扬词防且自言发诗书之隠约葛稚川谓述往者以思来者又谓其为一代之伟才不其然乎叔耕蕴霞牋玉滴之竒思出天表蓄而不试忧深思逺未易遽班之贺白也峄山积石三十二里孤桐琴瑟而邹鲁地接古称多儒休寜防崖鹅石之秀江南鲜比君始一竒乎仆顷为史官不能取君传之逸民今一念之歉然未巳然犹有期于来者姑以此编寘之方壶脩菊寒泉振我清风子心往矣子夀何辞
　　柴史君德政诗集序
　　昔之善守边者周之南仲汉之周亚夫晋之羊祜至唐则称李勣本朝则称李汉超辈然攷其所以为善者不过安百姓恤士卒与夫忘已用人而已矣夫所谓安百姓者均其徭役而无幸优偏困之人寛其赋敛而无苛取叠征之害量其军事所须而无旁縁诛求之苦夫如是则百姓安矣百姓安则何守不固邪所谓恤士卒者察其艰乏矜其疾病明其赏罚惩朘削之蔽戒喜怒之私则士卒感矣士卒感则何战不胜邪人之有技若已有之目眎茫茫心纬八荒合谋并智无敌四方此百万人之将也古之所谓守边之善者不越是三者而已矣予从弟日章为尉宿松犹子若畴为理羣舒各以书致巨编曰此安庆史君德政诗也且合其乡之大夫赵君路分陈君通守而下凡十六人之词来言曰愿有以序之予适困多事未遑也阅半嵗又请焉予嘉史君之有善政又嘉其乡之大夫之有公言也夜半秉烛取其编阅之霭然烟云锵然宫商其声洋洋充满淮壖大抵皆前之三説信乎其可诗也其余增浚城池创造楼橹招勇士利噐械严教阅脩学校靡一不举且龙舒之人不特歌之颂之而已士象于学而祝之民庙于逵而祠之夫古之人植大勋于天下者无他焉惟曰得人心而已矣果若是则讵止保一城守四境而已哉虽以之长驱中原克复神京可也既以为邦人贺复为史君勉
　　鄱阳董仲光诗集序
　　诗与乐皆所以宣天地之和者也是故以美颂为贵次则风刺焉次则讥切焉又次则怨怒焉降是则风云显晦草木英瘁而已耳亡补也与为亡补也寜怨怒焉寜讥切焉然方之风刺则劣矣若夫治世之音既安且乐使天下之口皆鸣天地之和则非诗人所能也必有任其事者焉余与董仲光声容未接乃不逺数百里而以序引为属夫岂徒然哉吾观仲光之诗皆有感也仲光之感其比兴于州县之间者乎然春雉未驯秋螟未散未易责之莵符墨绶者方圣主临御辅以贤臣使纪纲清明百度惟正量入用财以天讨罪然后妙简守令奉宣寛大将见仲光之含霜嚼铁幽忧恳切之词悉化为咸韶矣惜乎无以仲光言之朝者吾是以悲仲光之心也虽然寜与仲光事哉陶镕水石闲勋业铨择风光静事权醉乡天广大风光三千篇仲光胡自苦于彼而不乐此耶殆必有为也仲光鄱阳人名炥仲光字也
　　呉基仲诗集序
　　洙泗论学文之序在于入孝出悌爱众亲仁之后然则非本不立非文则无以行之耳文非所先也诗自既删之余世之呜其和写其怨陶冶一性而藻绘万象森然于丹漆鈆黄间者胡可胜计卒如春哢秋蜩时过则歇无复遗响于人间者非诗不工也其大者不立也新安呉君垕字基仲笃学嗜文辞然天资孝友诚确温恭乐天知命恬于势利退然中古人一日以诗一编示某君于某有连为丈人行也某诵之过作而曰君之栖幽寂而誉雷霆生今代而名后世不在乎区区章句间也而君固有大于诗者世之作诗如君者多矣徃徃无以传其诗焉诗能独行乎哉君其益务充达使之宏广如山之髙如水之深如日月之升君之进于行未巳也然君之诗平淡质实亦皆践履体察之所形见者读者可以想见其人焉绍兴间有声大学号江左二呉者君之先大夫讳俯与其季父讳偁者也其先大夫文行冠冕士林源渐流衍君复大之古之所谓世家者逺矣哉
　　曹少监诗序
　　诗难言也自洙泗圣人既删之后惟唐杜工部实擅其全垂今千年炳炳一日凡当时号为隽逸清新竒古平澹专美一家者至是皆声销芳歇矣盖少陵少年献赋固自不凡加以往来梓潼山谷凡十余年渉患深行道熟则其所养可知矣人谓诗人穷而后工工何足言哉人而至于穷则于道益深耳如少监髙卧一生孰量浅深故发而为诗非徒章句之谓也学诗者当于斯观焉然由汉魏而来先王之泽熄而诗亦亡于是六义之名始归诗人矣人自名家家自世业故公之后侄孙某今之曾孙某皆能接公之绪有诗声士林者其渐源逺矣
　　新集玉堂诗序
　　某一日坐直庐偶思曝背谭金銮之句因念禁林多胜事与其异时对客谈于茆檐负日之时曷若披遗访佚而纪之于编帙之详邪适院吏有録至比年名公数诗者曶有感焉是非玉堂缺典乎乃益加采彚骎骎盈轴遂第嵗月书而石之以永其传且留余石以俟后之作者如同僚陈正父则又父作于前子和于后尤为比年衣冠盛事也
　　送王状元归天台序
　　天台王君寳庆丙戌进士第一人佥书威武节度判官公事其年十月十七日来访谓期集已事今将束书而归念无以寓其巻巻也于是为之言曰方嵗孟春天下之士云集京师求试于春官者不啻万人而君以宏才正学裒然为举首今归也天台之山川草木咸添秀色而里中父兄子弟连车接袂相与迎且贺于里门之外且家诫其子若弟曰读书应举不当若是邪嘻亦荣矣然尝攷建隆迨今凡百一牓举首百一人其为台辅者六人执政十二人自余登法从者殆不胜算先正有言士之膺是选者知其身必达故自爱重而不肯为非天下公望亦以鼎贵期之故相与爱惜成就以待其用至哉斯言万世不易之论也仆故取而书之以当赠言
　　送章景韩序
　　景韩与其子及其乡之英将并试于仪曹邑大夫东海刘公设河南县尹之燕侈其盛而送之酒三行某酌而祝曰景韩贤者也招英隽馆之门身亲之子弟从之乡之愿学者悉归之今遂与其子与其乡之英若董与盛皆尝学于其门者联贡于上京嘻景韩贤者也又酌而祝曰圣朝重科目大宗伯以进士姓名来上则拣日选辰皇帝夙兴御集英殿新进士繇丽正门鱼贯而晋肃班廷下亲承天问其如董仲舒刘蕡正学以言无如公孙子曲学以欺世乎又酌而祝曰唐昌繇唐武德以来未有以进士起家者今景韩与二子与其乡之二英耕破天荒之后则家传诗书人拾科级一枝仙桂香满唐昌则人顾不推所自来者乎则又酌而祝曰明年之夏景韩与其子与其乡之英青衫快马联骑而归某与刘公与其邦之父兄子弟相迎于县郊之东否则是时某且代去亦当会景韩于脩门酾酒击鲜为景韩喜以道今日之事去去鹏程阔酒行可以起
　　送李童子序
　　予比岁每见童子大抵神气戃怳肤血不充往往后日成就缺如也今李神童则不然目莹而神全体充而气实固已具干云蔽日之姿矣养而成之则父兄责也今既被命荣还矣其务深居简出时其食饮起居使之葆育天和者数年然后教以六经大防辅以百家雄辞又涵醲郁者数年然后作为文章以与秀隽角逐于礼闱吾知前无留敌而后之植立尤未易涯也老鳯挟雏以归徴序于予予不为髙论也于是因謌以送之嘉禾戢戢蜂方乳请君移植白瑶圃沃以诗书词翰雨培以隂功垕德土十风五雨謌尧天家家髙廪若云连如云未长揠其巅愿君毋若宋人然
　　送呉进士序
　　扬子云有言通天地人曰儒通天地而不通人曰技故天文地理厯象术数风云占医药卜筮古之儒者未尝不兼通之先汉去古未逺子云之言盖记古之儒者之事也司马子长始裂为九使之各为家为流而后道术裂矣然论司马季主与夫医者越人之事犹有深意未始不并行而不相悖后世作史者不以郭景纯传之技术其源流固有所自也由唐以来开裂尤甚殆不可合矣而韩昌黎之説则以谓为君子者必于是而兼通之否则不足为君子焉然则孰非士之所事邪里中呉君炎一日来见俨然衣冠锵然容止琅然论议则固儒生也又一日以长牋为贶展而视之则出入卦例布列形势防龙发穴觇风察水则又有隂阳家老师宿学之所不及者其谓世之儒者不能兼而合之乎予欲招而馆之使之解经纪史抽发文思为童幼师暇时休日则与之登髙渉流歩龙冈而窥鳯穴顾不一举而两获哉叩之呉君则今嵗已有他诺无及矣姑志吾之所欲者以俟他日焉未晚也
　　相者张仲思覔序
　　孔明公瑾祖豫州谢幼度诸人固未尝死但浮沉梁益荆呉耳如君眼明不患不识但患足未徧耳盍行乎傥得之悉与俱来















　　洺水集巻八
　　钦定四库全书
　　洺水集巻九　　　　　　　宋　程珌　撰题防
　　防故刑部侍郎赠端明殿学士諡忠愍程公志铭后
　　人主以礼义待士大夫以忠孝厉风俗故天下有变而人心不摇士临死生而大节不屈夫茍谀佞贪浊之夫尊显得志而正直公方之士排抑不伸风俗一成百年不变求其如公者不可得也虽然崇其号者美名也録其孤者实徳也名与实称然后可以示劝厉所捐者细而所关者大上之人其加之意焉
　　防林府君志铭
　　三代衰士习变讲説浸盛践行日薄圣人有忧之故平居语其学徒不曰行有余力则曰耻躬之不逮不曰有能一日用其力则曰躬行未之有得所以警防万世者详矣尽矣而后之学者穷年白首焦唇敝舌祖述虚无转相传授曰吾将以穷性命之理中下之士乐其説之易也遂相与跃然和之曾不思理义之学洙泗抽其机孟氏抉其秘学者读而习之则德可神道可显脩身齐家致主泽民沛然有余用矣而又安用为是无用之空谈哉予以兼官玉牒叔全为宗丞日相欵也暇日出其先府君行状志铭一编展而读之则知公之学始于身行于家信于友朋而孚于乡党礼部侍郎袁公状其行攻媿先生楼公志其墓二公敬爱之辞如出一吭盖二公伟人也夫岂轻于与人哉非公之道行于人乎二子一孙踵取儒科而季子叔全然朝行为国珍器非公之道通于天乎脩身谨行本于宫廷之间而成效大验见于天人之际圣人所谓躬行君子未之有得者谦也髙山仰止景行行止安知后世无下马仲舒之墓者邪
　　防东坡荘引
　　前志有之昔之圣人范金作鼎以燖以爚以事上帝以奉宗庙而其烹饪之大者则以之养圣贤隆古盛时野无贤遗贤无家食降及三王率繇是道汉唐而下薄矣且公以直道峻节被遇先朝神考知之宣仁太后知之未为不辰者谗口嗷嗷放逐无寜嵗乃﨑岖齐安荒城败堞之间折荆榛驱瓦砾然后得平地手鉏之嵗取麦麰以自给已而又于阳羡之乡区区然为百斛之谋亦可悲已而当时大鼎肉食者尚仇之不置虽然公天人也一死生齐荣辱久矣饮水如浆食苋如羊有此百斛岂博万钟攷德问道者当如是而观焉又尝窃闻之嵝遗碑聚见博古之室平原手帖多归忠谊之家叔全珍此其贤盖可知己
　　防赵承宣拱督府檄
　　檄不易为也昔人定三秦晓巴蜀一诸镇折强敌必择当其笔者为之否则志虑不宣辞气不扬观听之间弗孚弗竦将何以懐荒忽之异类当百万之雄师哉侯晋人今居南郑世儒学熟古今治乱气直胆张语及疆场则髯奋如防长刀大劔荦荦牙颊间故其发为辞章峻厉雄竒援据精切可以沮金石而撼风雨听之者安得不驰志伊吾之北哉呜呼日晦而光洞霆蛰而声薄人心久鬰一发不可制行当有取侯此檄三衅三熏而祃军牙者
　　防杨文公真墨
　　富贵百年事功名千载人后世有作者不易斯言矣且公在祥符间与钦若辈比肩于朝今二百年而公之字画犹为人所重彼钦若軰姓名今皆安在邪虽然顔鲁公之字人谓其笔端挟忠谊之气然则岂其字之重哉士当知其所以为重者矣矧公之孙为掖垣掖垣之孙为今刑部尚书郎刑部儒雅饰吏士林推许然则天之祚忠义乌有终穷邪
　　防山谷兄弟山矾梅花图
　　玚类德人梅称胜士品虽不同清淑所寄我相昔人好竹而清好桂而神好菊而隠好萱而慈好之伊何染懿餐和不知玚之为馨我之为馨邪梅之为洁我之为洁邪故曰牝之门为天地根
　　防王鲁公北使口宣词藁
　　右宣辞二十有七乃左丞相鲁国文定王公在翰苑时手笔也大抵作文非难知变为难盖千篇一律昔贤所病傥胸中有数万巻则笔下肯寻旧篱落哉顾此二十七篇同一题耳而神竒变化各出机杼了不相防亦可以占公之所緼矣顷有为东溪楚词者凡数十篇如印印泥吁安得使之一见斯文哉
　　防孟东野集
　　孟郊字东野其父廷玢选为昆山尉郊生于昆山郊有诗咏终南言家家梯空碧咏烂柯言虹之胜年五十始应举则平生履迹盖徧西北东南矣仅一尉溧阳而郑余庆再辟从事兴元行次阌乡而卒才六十四张籍请諡贞曜先生韩愈为墓铭无子二季鄷郢又在江南其穷独固若是邪苍颉制字鬼夜哭龙潜藏岂非东野平生穿天心出月胁固宰物者之所不恕邪士之徼幸逢辰取数已盈而犹叹于不遇者亦可以自警矣少陵之材有怒霓抉石复有鸾辂纾徐有廊庙雍容复有佩劔磊磈郊有是乎一于寒且迫而已孟子谓居移气养移体发为词章见之气皃曾子谓出辞气斯逺鄙倍士其可不知所养哉
　　防梁衡山德政碑
　　公之为衡山人宜其教绩闻甚休遡其设施于二年之间唯曰诚而已诚天道也而况理一邑乎初县有宿租尝弛征矣州使复征公曰吾寜去耳信不可失卒不征州亦卒悟夫民孚于不日而州孚于既久何邪民心公也州有贷心也然皆终于孚者人有此诚也公捐一身为百里蔽民恶乎不感感与否公不计吾知尽吾职耳聨篇累牍伐石纪政岂公志哉京秩必试邑试必三年法也法不足以兴起人心故借贤而材者时于法之外而表异之故公独二考召入王朝然则天下之为县者孰不自厉求为梁公哉民邦本也令民司命也若昔治平率由州县始他日家龚黄人卓鲁自田里亡愁恨充而至于于变时雍吾将于衡山书始焉公为人质厚不襮器度隆然大可以有受其可观者将不止于为县而已
　　防僧知云草书南岳草庵歌
　　予尝谓篆依于科斗依于篆楷依于行依于楷而草又依乎行也由唐以后神于险恠圣于径省离其本真凿空营结秋河明灭春雾霏微甚者至不能自辩此坡仙所以起惝惚之愁也南岳此歌人能皆诵故今读之乃能累累若贯珠然予顷嵗尝评师草矣今又十年尚未离此业盖吾法本空吾字本幻投其笔火其书宴坐焚香逰神太虚故纸败墨勿留吾庐师当是时又岂神品之所能拘
　　书欧阳修撰诰后
　　顷读骨鲠集颇恨见陈公柬书而不见欧阳公书今观许公翰哀辞乃知二公之书大防畧同国家涵养士气至是百七十年矣而当时乃仅得二公焉岂士气固难于振而易于沮耶士大夫当有事之时同吭是非俛嘿就列盖啗于美官而于铦斧陵迟至是皆权臣实为之夫作成于君上而胁制于权臣禄食者已无足望而鳯鸣一端乃间出于草莱岂非祖宗涵养之泽而人心不可泯没之天耶嗟夫上恩寜失于寛臣言寜失于过至于势可以达乎上下而谓之宰相者与其蔽忠言而悮国事孰若屈吾身而伸公议有如千古鸣犊之事彼固不以为意而追表既行孤忠益白则当日奸夫之臭不知何时而歇然则学于吾圣人而相其君者得失重轻亦可择于斯矣然自二公而来今又百年曾未有以忠言言而防僇者士气盍少振哉
　　书李统制大父武义公死节事后
　　唐人谓武人轻于死以取名惜乎其未见李公之所以处其死也观其先事度宜规模深逺使当时受者如流则志成烈章寜止以一死报国哉虽然公亦借一死以留吾心也凡后之有志者拊吾事而感吾心则其事犹可为也然而士之抱负志畧沈于下僚者毎患于难知比其感慨暴白则已患于无及公时则偏禆也握人物之柄者其早图之无徒揽遗编而太息则公之心有托矣公有孙绍祖甚亷而仁与士卒同甘苦内外亲之无归者依食区处之常千指风谊润泽固深长若此抑天之报斯人常亡穷邪
　　书俞侍郎锦野亭诗后
　　诗非徒作也有上下风刺之义焉亦非徒采也闻之者必戒焉夫茍如词人之靡作之而无补熄先王之泽采之而不用则何取于作抑何取于采哉后唐明宗一日问宰相冯道曰今嵗丰登百姓赡足否道以为丰防皆病者唯农家为然且举当时进士诗五月粜谷二月卖丝之句明宗悦其诗命左右録而讽咏之然不闻其有所赈恤也其眎今日因谏以述公之诗亟寛一邑之民力可同日论哉大抵东南一隅地未加辟而州县污吏征取日繁有能因公之诗量入制出去其太甚如经总月桩者此东南生灵晓夕之望而不止乎一邑也或者犹谓呉粤钱氏之奉版籍也稍减其赋而江南李氏之归疆土也輙增其额故钱氏之裔昌而李氏之后絶不知此邑胡为而独不减乃垂三百年而后公始及之邪然则邑之父兄子弟所以防被此诗之泽者可不家传而人诵邪公之一话一言不忘斯民而命啬其年不竟其施天也午夜青灯掩巻三叹
　　书故友赵君善淏词塲投巻后
　　搴风泛槎恍然前事今不复梦矣然一见属镂犹动溅血龙庭之想是固与生俱生者邪庚辰星节后五夕书之阖庐故国
　　书李林甫传后
　　肃宗欲发李林甫之墓李泌谏曰若尔如明皇何肃宗泣曰思不及此泌之言一时承顔之孝也古人达孝其然哉
　　书富春断案集后
　　古者两造之词使之纳束矢然后聼之矢不入则是理不直也两剂之讼使之纳钧金然后治之金不入则是事不坚也矢以表其理之直金以示其事之坚诉牒之入于官府者其难如此故讼简而刑亦清今之州县监司方受词之日少以百数多以千数以二尺之纸设防穽之词费不十金诬説已行所言皆虚了无寸罚讼牒安得而不滋善良安得而不困至若田里细民所负者直而所遭乃抑亦固有之则又在乎听之者神而明之不当执一而废百也
　　书建安叶洪封事后
　　此书甲寅乙卯间建安叶君洪所上三代而后龙逄也予时居山间絶不闻知比相逢于建溪之上又失于刮目平生一恨也洪字子大如有防防当言之史官
　　书岳王家所藏髙宗御札録后
　　按飞新传在淮西日被御札十有五敌逼河南诏助刘锜两月之间被御札又二十有三厥后秦桧録其家悉归左帑孝宗即位飞之子霖抗章匄赐始复还之今此轴唯二十二札而已古者抚士以恩御将以威今观此数札则髙宗之所以待飞者可谓恩隆意缛不啻父子飞当不知死所矣而飞亦激昻自任图所以报髙宗者不为不力始末十五年不为不久而功业所就卒不能如志君子思当日之变覧诸将之事未尝不起千古之恨虽然毋恠焉今又百年矣而边人失利茍活一旦可谓极矣而乌珠之尸今犹未鞭岂非天哉又岂非人哉
　　书和靖尹先生焞奏疏后
　　靖康初公以种公师道荐不起已而赵彬以刘豫伪命招之于是犇走入蜀迨绍兴初始赴行在用范公冲之荐也盖公受学伊川伊川没聚徒洛中者十余年一时缙绅想望其风采非以虚名取也比至阙庭所陈一疏及与时相一书所以扶皇纲而立人道者万世犹生亦非徒出也贤者或出或处一于为道而已岂曰徒名哉
　　书本草图经后
　　图经本草一部金陵秦丞相家书也予嘉泰甲子在建康时得于粥故书者所用之纸间有大观间往还门状又有一幅乃司马温公手简温公薨于元祐改元至大观已余二十年矣黄钟大吕不登清庙乃与瓦缶俱弃道旁为樵儿牧孺蹂躏是可叹也按此书玉石部第一巻末有胡夀成叔者记其书得于海陵刘防防得于晁待制家刘谓兵革流落得之甚艰且再三丁寜加意寳防胡又云予深佩其言观者亦当珍爱之此绍兴四年五月三日语也又不知何时转归秦氏古书渐少可不珍之官不随出永留万松书房书籍不分分必散落世世付之知而好者庶不孤初藏之意也温公手简予已付若愚本草图经已付其垕
　　书东阳吕进士友志攻媿斋记后
　　子曰吾未见能见其过而内自讼者也当时服膺圣门之士亦多矣而能自讼其过者寡盖知讼则知攻矣千百载之下乃有如公者卓然于霄堮间使生当晚周吾圣人必不起未见刚者之叹矣然观公生平果何所愧而嵗晚乃有问公防日出长安者曾不知公之谋归盖未尝一日不巻巻也彼君子哉蘧伯玉犹曰欲寡其过而未能卫武公年九十五矣犹令于国中毋谓我老而不我教信乎人生有限智力有尽而义理无穷也彼皆大贤大智也而犹加省若是吾侪小人可不知日厉而夕惕哉故予读君攻守之论谓非胷中知有千万人吾往之勇者未易至是也于是为之嘉叹书其后而归之若夫诗説首编推原四言五言之所从始至言也然未知尚之以琼英乎而与夫胡取禾三百囷兮亦何俟乎栢梁体邪昔人谓精学者如隙中观日泛学者如空处观月真可以为监矣
　　书朱文公与沙随先生书后
　　沙随承河南正其学主乎力行眎后世诸儒徒以口舌相授者万万不侔宜乎朱文公尊之以老而退然以晚学小生自处也伊川亦尝推尊安定矣曰出于安定先生之门者千二百人皆卓然为当世有用之才是皆尊其学慕其人故公其论当时是之万世信之也文公此书往年沙随之壻董李兴尝以示某为书其末矣今沙随之孙仲熊又携以来仲熊知承其家且复津涯乎澹贫不茍求沙随之泽深长哉
　　书犂春谢耕道所藏朱晦庵夜叹长篇后
　　秋夜不可晨秋日苦易暗我无汲汲志何以有此憾昔人固同此感也然扬子云有言人羡久生将以学也生而不学何以生为嗟乎学乎夫岂角无用之空谈乎善乎欧阳文公之论曰学问足以润身政事乃能及物文公所至兴利除害孳孳然以惠民泽物为事又岂以口耳三寸之学教学者哉炼形羽化真寓言世间那得有神仙要须力穑乃逢年画犂十载甑空悬君不见黄鹤楼前金色鲜何如归煑白石员
　　书陈忠肃公尊尧书后
　　金陵半山寺王荆公故宅也顷于其寺见其象漫靣不髭气狠而盈故上不知有君父中不知有贤者下不知有生民傲兀防行畧无旁忌睹象诛心令人鬰然读了翁尊尧一书千百世之下闻者为之兴起
　　书金华义役册后
　　世谓三代以后世变益下人心滋玩吏治难兴噫有是哉凡所以若是焉者吏弗良耳吏之所以弗良者实意不充而或作或辍念虑弗一而乍公乍私如是而尤诸人诿诸世可乎哉今宗正少卿王公起金华之义役也殚心计于始终而无勤怠之间捐公帑于左右而无不均之患且复条画精详防闲备具宜乎七邑如一家千万人如一心则亦千百年当如一日矣夫有田则有赋有力则有役民未甚病也自铜符墨绶之非其人也征敛之苛符移之迫或先办以要誉或厚槖以自丰然后惽然罔闻纵吏渔猎于是役者病矣故富者避之贫者困之累月连年争辩不休而生理荡矣不睹争役之害乌知义役之便哉役便矣惟令也奉法循理以役之而无败其成傥朝廷又以金华市田之法徧下郡国使防内州县皆则而行之则均四海和兆民乖争之风熄辑睦之俗成变时雍风泰和寜复有异道乎吾固为天下幸之讵止金华千里之幸哉
　　书崔尚书尺牍后
　　嘉定庚辰嵗仆在姑苏得同年崔正子尚书书云出守朱离之际诸州劵直已靳不给募者散去此为恶况嗟乎去来一理尔美恶一况耳今日之来即他日之往今日之美即他日之恶无来即无往无美即无恶正子自蜀归屡召不至岂其一去来齐美恶至是而为天逰邪其视出于机入于机死生醉梦终不之觉者又天壤矣
　　书唐人絶句编后
　　夀皇朝有进唐人絶句一编者窃谓可无进也顷在经筵尝防宣谕比日作字颇多旦夕示卿等予即奏云云章宸翰固是帝王能事但只以祖宗朝观之太宗飞白实在诸僣国悉平之后髙皇草圣亦在中兴已定之余方今民贫兵困羽书旁午内修外攘正轸圣衷若夫笔神墨妙迟于他日功成治定之余未晚也上云极是极是予又记在讲筵时尝进进士聂夷中二月卖丝五月粜谷之诗欲寛民生之艰也又尝进楼公璹耕织图诗欲以见桑稼之事也毎当讲读则又以寳训故事録为小册进之此外不敢有所进也
　　书张子西铭解义后
　　横渠西铭其门人吕大临与叔解释甚明其后杨时中立疑问亦切伊川终以杨之疑为非而以西铭为继孟子之絶学要之泛爱者原道也亲仁者入德也而西铭固曰民吾同胞也物吾与也轻重剂量一字天渊不知杨氏固何所疑邪惜乎年止五十八官仅登朝不一见之设施耳然其志在经界则恐在今亦未易行也
　　书山谷帖后
　　右军无笔法公孙无剑法司马子长无史法不知皆何从得之
　　两曜列宿皆出没瀛海然天积气地凝气乃独不旋转邪寳庆丙戌五月望日平地涌水山多剥裂得非运动之时邪七夕后三日记
　　长江大河泰山乔岳皆浮寄水面而人生浮寄六七十年乃动欲与天地等久日月长春使漆园御冦诸子见之则将如何分别小大年邪
　　书四家礼范后
　　乐由天作礼以地制古我先王未始加毫末于此也若夫朝觐防同之节冠昏丧之常品节之润泽之使之各当其可各适其宜则圣人事也如其矫绕苛细杂以不经则世俗之所谓礼而非圣人之礼也此书乃淳熈庚戌予侍先舅太府丞宰大冶之时命笔吏徐説编之今俯仰顷耳已四十九年二外弟皆先逝笔吏徐説袁抃亦皆不存戊戌九月十九日早偶见此书青灯荧然为之感叹
　　书皇朝文鉴后
　　文以鉴为言非茍云尔也上焉者取其可以明道次则取其可以致治又次则取其可以解经评史又次则取其辞髙义宻而可以追古作者以模楷后学至若教坊乐语之徘谐风云露月之绮组悉当削去乃成全书盖草创于前者精择未遑而讨论于后者所当加审胡不观扬子云好深湛之思韩昌黎手不停披百家之编必有余暇乃可评攷不然浩浩千古之作岂易去取哉而吕太史得年仅四十学者所以为深惜之洙泗圣人也而曰加我数年五十以学易可以无大过矣圣贤虽殊而老壮之一也
　　书杨国瑞料院所刋遗教经
　　此编劝善戒恶不啻万言然大防不离乎仁义礼智信五字而已吾儒之道与天地并约之不盈一指充之可弥六合故曰干以易知坤以简能易简而天下之理得矣
　　书大吕申公试巻后
　　文采有余而器识不足骏发有余而韬晦不足故曰有才者之言与有德者之言气象盖天渊也他日元命之夀夭功名事业之钜细亦若天渊焉故予读吕申公之试巻安得不为之叹息于斯










　　洺水集巻九
　　钦定四库全书
　　洺水集卷十　　　　　　　宋　程珌　撰墓志
　　董知县墓志铭
　　古之学者格物以致其知开物以成其用二者常相须而未始相悖也自王者之迹熄曲学之士杂然四出穷理者流于虚无之说而不本乎性命之原用世者汨于功利之卑而不知乎经济之本此先王之道所以不明而隆古之治所以不复至嵩洛诸儒先后发眀体用备具然后谈经者始以理义而为归读史者以理乱而为断济时者亦以行道而为急至若商功较利如所谓俗吏者人亦得以指其非非讲学素明之力邪君之学盖源流若此故平日之论以为自汉以前固未易言而唐之人才亦非后世所可及者相则房杜将则李郭节义则张许论谏则魏陆文则韩栁诗则李杜字画则欧顔下而至于术数技艺亦皆精絶一世而非谩为文具者至若振貔貅以靖邉方僇鲸鲵而造王室勋业巍皇卓桀当代岂后世空谈者可望邪降是而后徃徃緼借有余而振厉不足论议有余而事功不足文彩有余而武备不足意气有余而风骨不足夫是以风雨不适不能调奸宄不戢不能灭外国不賔不能服千百余年委薾一日非讲学不盛之故也人才不如古耳每聆君言意其必有立于世者而今则亡矣命也夫盖君有竒骨长身而广口言议英发志气激烈平居开口未尝輙及州县细故上则期于以道辅佐吾君分别防内贤不肖而进退之抑浮费以减无名之赋敛择监司郡守以奉行祖宗之良法美意下则期于选将帅肃军政以殱残敌而纾宿愤其志念盖若是夫岂为是缪悠者顾乃一仕为令而黜再为令而死矣由是观之则又非无才也用之不究其才耳然攷其生平随寓必有以自见初调筠州新昌尉丁父艰再调成都征商猾吏屛息征课自裕东南士入蜀举员足乃出秩满蜀人留之会年饥曰吾尝为活人书条贯悉备使其书行天下无捐瘠矣一京秩遑计哉乃亟走行在所上之执政是其说下之畿漕俾锓木以班诸路注徳安府应城令方须戍丁夘嵗侵畨守檄条荒政于是山巅水涯靡不霑被适应城易右选改授郢州文学至则作新校宫市田畮百以资士之不能上春官者中庸大学章句论孟注说皆授口讲士知向方举者如式授温州瑞安邑素名剧首有鉏彊声大姓侧目会常平使者行部谓其慢于走趋巨室従而中之劾归邑人遮车饯诗满载调辰溪辰地逺人缓于学君乃急之取成童以上择师教之且身率之期年文风大振先是林蛮洞颇为民害官姑息之君至严教令缩不敢出既又招其酋晓以祸福使得自赎偶生界有入防者酋果领众断其归路君曰此以蛮制蛮也胜则赏之否则蛮失利耳于我无与又为置连珠寨百二十所防至鼓四起捄者云集无穷之恵也人尤徳之方平蛮时出入溪谷厉气侵薄得呕泄之疾日甚遂请挂冠既日正冠危坐従容而逝十年十二月七日也阶为朝奉郎盖君之学出于沙随程公逈而沙随之学则源于嵩洛故君终身守其力行之说而以及物为究极之地活人之书已足垂后有若辩明圣孝书夀国脉书求贤变俗书皆切于当世者余诗文多散落家有抱膝藁十卷君虽慷慨以功名自许然襟度洒落平时絶口不言势利方罢瑞安归也得地十畆种竹栽花号芙蓉庄赋诗觞客逍遥其间不知仕之黜也在石城时甚爱水帘稍暇即之读书竟日上饶怀玉山嵗时一游游必留至买田付僧为游费水帘懐玉之僧皆刻像岩石间一时髙人胜士咸作诗髙之胷中所存可知矣董出黄帝后董父以扰龙事舜封之鬷川赐之姓命之氏代有顕人至君九世祖始家徳兴之海口族日大以儒学仕朝者相望曽大父旻大父湜考樗赠宣教郎妣张氏赠孺人孤甄奉匶归以十一年十二月辛酉其邑之金狮源妻封孺人沙随之女也有家法先殁而祔之二子长甄次城皆敏而好学君之未究者或在是邪甄将乞君遗泽一女归张文州长子曰世美二孙頴硕其孤以状请铭某与君同为癸丑进士三十年间凋落过半今又忍铭君邪然交久谊垕将安所辞邪乃系之铭
　　出而不能兼善谓之窃位入而不能独乐谓之干时干时者鄙窃位者危君明于体用之学合乎行藏之宜傥有能者胡必已为防神碧落之境晞髪太华之池従羡乔之羣仙观羲昊之昌期此宿昔之志也固始终而以之
　　黄君茂龄墓志铭
　　黄氏之先光州固始人也五季之乱从王审知入闽为判官因家焉后析而三一居福清之塔林一寓闽邑之黄卷其居长乐北乡之黄垅者君之祖也髙祖实由黄垅入于邑生二子知变知言知言为弟后生彬彬生山立辛未进士今以朝奉郎主仙都观其曽大父知变生球球娶王氏生三子长即君二早世一女归张其家髙曽以来号乡里善人君少力学里中有欲合众力为善事者必推君为倡事乃集姿度豁然平生无私语凡所行者皆可告之人性好生而力不给率节数日赢又一市之操罟弓矢者计期以归生于绍兴丁夘十二月二十八日没于嘉定乙亥孟冬十日配石梁卢氏以绍兴己巳九月九日生嘉定戊辰四月二十七日亡子公硕女许归郭习孙徳生孙女三人公硕卜以明年月日合窆于县之某地走千余里谒铭于予予开禧甲子分教秣陵公硕为弟子员予为得漕牒一试辄中甚孝而文刻苦自立然则君不亡也君讳椿字茂龄铭曰播之以青阳乎而长之以朱明乎而实之以素商乎而固之以防乎而则又复兴之以孠嵗乎而种徳一也报其有二耶
　　许郎中墓志铭
　　士林之论以公有不可学者三焉权势人之所趋也方权臣擅柄之日诣其门者立登丞防公恶其为人至不簉铨部冨贵人之所欲也公以小宰梁公荐有掌故之命矣乃五年卧家不以姓名自达张参政开督府辟公为属公力辞避且极言调发之非贫贱人之所恶也自壮至老布衣疏食一室萧然疎帏败席有野人之所不堪者五十年官学之积委诸槖中居乏寸椽耕无尺地而经理曽不及焉盖公之学一出于诚壮従诸公游晚授学学者一言一行悉以不欺为主故凡出公之门者质而不华诚而不伪垕而不薄望而知其为公之徒也嘉定纪元公始赴调五年差户部架阁十月除国子录又十月三日除国子博士逾年改京秩迁太学博士六年十月除秘书郎兼庄文府教授七年九月除著作佐郎兼权兵部郎官八年正月除秘书丞五月除著作郎兼职如故某年某月寝疾某日终于官舍子植求铭嗟夫碑郭有道乌乎媿乎公尝有言国之强弱在元气元气之盛衰在风俗风俗之振作在立表表立朝廷之上影従四海之间表立矣而风随仆之吾其如天何公讳文蔚字衡甫新安休宁人铭曰
　　大闲耽耽皇极岩岩万邦所瞻天下泰山毋曰瞆瞆幸有表在惜哉嵗阑訾黄不再
　　吕君尹之墓志铭
　　君子之为善合内外之道而已而功利不与焉然昔之圣人乃以福善祸淫吉防影响之说着之为经以示天下万世何哉盖圣人取其常而君子委其变取其常者所以诏乎人委其变者所以尽诸已常与变在天者难必至于人道之常则不可一日而不尽君子之为善要亦如是而已矣旌徳之吕氏派出新安予闻之里人谓君防时见一夫之不获一物之失所道路之险而未平者桥梁之毁而未治者则一念油然而生比壮家益饶凡顷所见悉偿无遗其所未见者闻之惟恐其后年饥发廪以活旁近逋者蠲之疾者砭之亡者椟之遐迩毕愬焉善根所性无一毫徼于外也然天道之还防于形声四方贤誉一日翕归且复仲子入进士第季子亦有声文塲旌徳未多见也君子之道闇然而日章小人之道的然而日亡是可不为世书之哉曽祖某祖某父某君讳某字尹之防警敏读书辄了大义事亲极其孝其父尝语之曰儒世业也然未有闻者不在汝必汝子焉汝其识之故君教子尤力卒伸父志非孝之忠乎配汪氏子三人长应洪仲应黄季应雷女三人长适进士汪某次前定海主簿程若畴次浮梁尉汪某孙男八人女四人生于绍兴乙亥之人日终于嘉定己夘五月之下澣初君有志脱落世氛作江淮放浪之观至海陵被疾二子亟徃既越月奄然而逝无苦也闻者咸惜之其孤卜以今年某月某日窆于齐名有衣之原夫人袝焉仲子尉歙甚防而敏予所知者而若畴又予犹子以状请铭不得辞也乃序而铭之古之隧碑必着字传逺也今取焉铭曰
　　邻乎歙兮版乎宣地百里兮邑旌川云横紫逻水浮烟风遗太古静而颛彼君子兮隠其间内自力兮不求宣不求而来亦不却天实掲之为世觉今朝卜竁须寛平有子植立方崚嶒玺书时至照林坰
　　黄运干墓志铭
　　黄帝者有熊国君少典之子顺天之纪立人之极尽地之利振兵削暴而四海寕设监分治而万邦和草木淳化蠢动虫蛾日星叶叙土石成材功施无穷故天垕其报其孙髙阳其曽孙髙辛又其孙放勋以及虞夏商周皆世受天命为天子黄帝二十五子其得姓者十四今徧两间矣矧黄为顕系乎故繇汉唐逮五季以词学功业见于世者独盛盖统绪渐源深矣君黄氏名涣字防翁籍徽之休寕曽祖中理祖杰奉直大夫父何进士起家尝守栝苍岳阳二郡入朝丞太府君用庆元三年南郊父任明年试铨部首词赋选主徳化簿太守以为才摄判官二年事无巨细倚之総饷使者令董军储异时庾吏受货所输湿恶君律已戢吏米皆精凿月一给军声欢然比满去咸饯逺郊有依依不去者兹可以观军政矣以闗陞三表转従政郎注诸暨丞嵗适侵庾司檄以赈济户至人给全活甚众令去君摄其事官无诛钱以告身质冨民得三十万借以流通令之行也无以裹粮君辍俸遗之邻县有枉毙者累騐莫究宪檄君与同騐至则屛吏躬视果得寃状宪劾前官以君名闻养济院嵗久屋倾鳏寡孤独者老者疾者咸失其居君鼎新之又有讼数十前后令莫决君为剖析率数十言人皆折服且寝食县斋治事讼无留囚无系秩谢监司辟庆元穿山盐官盐炉列海滨者七八十剧暑隆寒往来不惮先是课不登君入盐则削平箩面官不取赢予钱则当官给防吏不得扼故亭民乐输嵗课以羡使者列之朝赏儒林郎场滨海路多磥砢君砌石余二十里自是为坦涂部使者及刺史各以京削荐之任满漕司又辟三石桥酒官及考苦脾下乞致其事转通直郎赐绯衣银鱼命下而易箦辛巳嵗也娶赵氏冀王东位临安通判师徳之女封孺人男华迪功郎临安府冨阳县主簿女许适知浏阳县徐瑑之子刚中维太府丞厯中外四十年而所居屋见星月饭不足支半嵗君居官亦洗手奉职贫益甚其敛也衣襦不具咸谓世传清白性孝友笃寔姿识警敏无他嗜唯书为娱藻思清健有老笔流辈传诵之初太府丞娶严陵方氏因寓于严然早夕思歙也卒窆于歙君盍従之而君之孤华谓得吉于建徳之白茅坞遂以癸未嵗孟春十六竁焉太府丞予舅也君予内弟也铭其可已乎铭曰
　　才与命帅相违才孰赋命孰司其诸天之所为乎或谓才天所恶用不融秊不固然则胡为而赋又胡为而恶鸱鸮髙鶱社栎独全不才者显无用者延我思古人尝问大钧往往苍苍尝若不闻岂其不闻好恶或异垂之不刋岂年与位歙与严壤寔连体乎地魂乎天其従乃祖乃父于崇唐之原千亿其年
　　吴静翁墓志铭
　　公讳仁静翁字也防警敏嗜书壮游辟雍一时师友皆海内英茂异时余公端礼谢公深甫当国竒公才欲以异恩畀之公谓儒科可芥拾也辞焉夙与伯季俱学伯为丙辰进士公则屡试屡却然却益厉晚弥笃每语其子曰学以经为菑史为获决科之词抑末耳噫斯足以见公之学矣公之大父勇义秉正以长者称里中厐眉皓髪雍容期頥公左右侍跬步弗去夜则侍其父卧大父旁榻族防称其孝倜傥有大志然慈垕根诸天窭者赡之疾者药之殁者槥之至若赈孤防遗蠲租折劵砥道筑桥病且革犹谆谆以授其子子亦能绍其志成其事夫名以自况公真能称其名者然称则冝夀顾数止易卦非大钧时不可测者邪比嵗以来承流宣化之道缺人以讼为能公晩嵗讲学益明阅理浸多其居乡也恂恂侃侃有东州伏不鬬之风至于人之有讼则必晓之以理义譬之以祸福往往闻者为之止熄学不施于政而行于乡下焉有功于里闬上焉有助于有司学之有益于人也大矣人羡久生将以为学生而不学何以生为哉此公之尤可书者书之所以为世法也平生为词章有静轩杂著曽大父师心三舎贡士大父士通保义郎父弼迪功郎世居海寜之临溪娶程氏有淑称先二纪卒二子曰光曰炎女适进士朱梦发孙汪真桂真孙女二人公生于绍兴己夘孟秋十日终于嘉定壬午腊月三日二孤将以甲申仲冬初澣葬君嘉善乡吴芳源治命也走书吴山求铭焉某与公为世姻且相好也铭可已乃次第铭之铭曰
　　上承太伯之休绪兮千嵗蝉聨下开云来之庆基兮瓞其绵祖阡之旁吴芳之源山嶙嶙而矗矗水洄洄而涓涓寕羡乎八龙之杂集且观双鳯之翔搴施不薄则报不防兮吾固上质之苍然诏尔后人兮益思所以承其休而夀其传
　　程用之墓志铭
　　程氏得姓凡十阅世而生忠翼彊济公由忠翼而来三十二世而为新安太守越自太守始居新安更十有三世而生仪同又十有三世而生都使都使当巢冦既平之后聚族而谋曰往者盗据吾屋以驻兵今大盗虽殄而四方防攘方自是始盍谋所以辟地乎然徙必依山也时平则安意穑桑缓急则慿恃险阻此亡穷之计也族之父兄子弟讙以为然于是相率去黄墩由草市而上各择胜地散居之曰临溪曰汊川曰冨溪曰防里曰普合曰遐冨曰新屯而汊川冨溪与夫番阳诸族则又由临溪而后始散也故临溪古墓山犹有祖垄在焉自是世故相仍盗夺蠭起而吾族耕凿山中晏然亡警非都使观时识变之明乎用之冨溪族也王大父学王父逵父卓世以诗书相授不求仕进用之尤力学中嵗弗售乃宗老氏移心吐纳且用力济施性质直姿清介不昵昵取容亦不皦皦自暴非其道也一介不取诸人人以义动则捐所有畀之亦无难色非勇于义者邪是皆可书者不幸嘉定十六年六月十八日亡矣得年七十一次年重九日思礼奉其匶窆于开化县崇化乡髙岭之原治命也男思礼女适吴某孙师文师孟思礼走在所乞铭义不得辞也乃书以授之铭曰
　　用之导引余复揽隂阳书杖防徧江浙望气混沌初一日髙岭曰此真吾庐后为展翅鹏前有生骥驹鲲鹏善变化乃乗驷马车以是期子孙此意岂小乎其继奉其言乃植千嵗梧鸡笼在何许明月同魂孤市田复筑舍守者令安居嵗时频展省云仍勿怠诸
　　姚饶州墓志铭
　　君讳元哲字叔愚其先吴兴人后徙明今为庆元府髙伯祖希始以儒学奋髙祖容州户曹阜寔后之曽祖孚左奉议郎璧水擢第妣孺人史氏祖孝全朝散大夫赠通议大夫妣硕人杨氏父頴对防孝皇胪唱第一妣太硕人王氏君生二嵗而孤随母育外氏外之祖即左丞相鲁国王公淮也校书泽不及朝之士与校书同年者以君志尚卓絶词学茂异乃合言于朝特延赏其主福州连江簿胪分户赋井井不紊省视抄目虽伙靡遗秩满勑授剂局纎悉药物用广惠民之意今丞相深嘉其才陶冶曲至傅公伯成以著述科荐谓其刻志问学思欲以文章议论著为文有法度急于营养虽就延赏其学与文方进不已奬而成之必有可观贰卿一时鸿宿不轻予可乃期许若是然则可知己秩满勑授激赏酒官凡秫稲麴糵水泉陶器靡细不宻于是酒京师改选为萧山邑素土瘠且嵗患潮汐君焦思尽瘁卒使公私俱立寳庆乙酉龙輴东渉君主县之宿顿为责尤重乃殚力毕心涂潦不避迄事无阙邑序久圮亟加修缮宣圣从祀之象咸新之且申固江岸使水不得齧砥石筑路余百里行不病涉人徳之相与祠诸学治状白表荐日盛主管城南左厢事左厢延袤五方稠杂讼牒填塞君早受夜决事不逾宿吏莫铢两欺初江漘舟如鳞各占强宗官不得使君悉籍之俾之畨迭无幸免亦无苛役佥谓柔不茹刚不吐君其防焉嵗丁亥肇称禋祀大而圜丘方泽次而百司应给昕莫骏犇巨细肃然厢事小间则又辟廨门新系室作堂窿然扁以清风前后官此者困于渫冗君独振之咸谓中兴此官者差监行在货务都茶场君以邦计所司出纳宜谨率未昕趍治迨晡方退甫再考朝廷以君履践深治行着差知饶州居亡何属防疾逝惟以不克终养为大恨年四十有九位不究才年不称夀天也平居书不离目籖帙满屋漕贡凡三至己丑牓始収一第校书冠多士止校中秘人谓钟在君矣乃又若是何邪娶王氏封安人鲁国王公之孙女也子垕易名汝翼世其业女二长适承务郎程若愚次未行其子以绍定三年十月二十六日君鄞县阳堂乡福泉山垕单孑顾能间闗水陆防其匶抵先阡之近择竁莳松事物不茍行道之人哀而孝之千里书来属志其墓予与有连且知君旧矣可辞乎铭曰
　　儒为醇吏为良谓其行蔵乃方然则才矣必位以行之位矣必年以久之然后可及民物此天人之势合也畴昔之士率多相违人固可计天不可期有子志学尚其勉而
　　王宗卿母夫人袁氏墓志铭
　　诗人之称贤母多矣而未有若鲁人颂僖公之母者既祝之昌炽又祝之眉夀形之诗歌传之万世信矣乎僖公为春秋之贤君成风为当时之贤母也若夫人者真足以匹休俪美于千载之上也与夫人有贤子由宗卿守嘉郡郡人宝文阁学士叶公适作为荅春诗凡百余言极言贤守之政与夫慈母之徳邦人论之四方之人传之非是母孰生是子非是子孰慰是母人生若是可以为荣矣顾不足以上侪鲁颂之懿轨哉夫人姓袁氏名妙觉字亡碍越之新昌人归朝奉郎王君思文今七十七年矣初宗卿为棘丞安车入京径于剡嵗方侵饿者盈道夫人谕宗卿曰邑当赈防畏不敢言耳两邑生灵之命甚于倒垂尔可不告之邪宗卿亟以状逹州与庾司得万缗济之夫人停桡钱清报下乃行比就养永嘉也每闻平反喜见词色适民庐有燎者夫人炷香露祷风亟反而熄矣非精防一念之所彻邪嘉定辛巳之嵗皇帝受元符玉玺宗卿遗其弟梦锡持表来贺朝廷官之初品拜命而归组绶聨翩防戏堂下夫人曰异恩也平生无遗恨矣生于绍兴辛亥终于嘉定壬午年九十二累恩太安人子梦庚梦良蚤卒梦龙朝奉大夫直秘阁主管建康府崇禧观梦锡迪功郎处州丽水县主簿女适进士史必端孙节初泰初将仕郎防初履初益初谦初丰初鼎初艮初孙女六人夫人奉慈氏教务为送往之具及期也却味与药盥手而逝非得出世法者邪呜呼乾道成男坤道成女秀质分于天和善行熏于世习晋唐之间生于谢氏者多词藻出于郭氏者率骄华习使然也王为名族代有显人而朝奉君犹欲大其门夫人寔能成之课诸子诵书率至夜分属诸子以师必于正士宗卿竟由进士起家以直节清名厯御史府宗正卿直中秘书为良二千石盖夫人生长诗书之族其渐源深矣呜呼棣华河鲤固必原其所自邪铭曰长潭世累何其垕良人阅嵗七十九过十而三尤其久大儿赤韨凝霜旧小儿翠蓝新赐绶妇饔孙巵千钟酒缙绅欣艳未始有早事姑章縰绅漱晩采涧芹湘绿釡平反一念天方牖曰孝曰仁宜其祐海上鳌峯造天秀千嵗乗鸾祔其右锦轴金花来暮昼松柏如云昌厥后
　　静胜居士承务致仕詹君墓志铭
　　君讳廷坚字朝弼姓詹氏为邓州南阳着姓晋太兴间康邦公之孙曰瓘曰敬者知名敬徙新安而瓘徙严陵髙宗朝任枢筦讳大方者瓘后也其徙新安者世居婺源流派日衍诗书日盛其伯父洙登进士丙科君其所生也幼頴异日诵千言壮从诸老逰根源伊洛为文词简洁精深不为科举之习先生长者靡不称之君每曰正心诚意吾性所当尽也脩身齐家吾身所当践也科举可为吾累乎其大父竒之谓必亢吾宗早失所怙事母夫人洪氏至孝及终庐墓三年未尝见齿作堂名孝思择名儒训子孙建楼聚书至万卷日于其上手不停披得善言善行即以训子若孙大监王公炎扁以静胜某亦尝为记之往侍伯父官逰姑苏惠山梁溪之胜适得一区遂居焉园池靓深日与髙人胜士觞咏为乐予又尝为作汉山堂方壶四字掲之平生眎利鸿毛重义邱山访文正范公之孙求义庄规模亦为义廪以惠族属故旧多勉君以仕者君独确守性所当尽身所得为之语晩遇东朝锡类之恩以夀拜命曽祖某祖某父某襟懐平旷不求不竞子孙森森颀然有立卒享髙年以防疾终于锡山正寝亦可谓修九畴之福矣两娶皆汪氏又徐氏男四人长自牧先二十二年卒次自任自立皆能力学世其家其四自正亦先卒女三人胡升胡元衜王簨其壻也孙八人长京次亮迪功郎绍兴萧山县尉奕迪功郎建康江寕县主簿又次公夀益夀仁夀彭夀齐夀曽孙务本将以某年月日于常州宜兴县之香山自任自立介其友陈圭以铭为请辞不可也乃序而铭之曰
　　延陵季子之适齐也其子葬于嬴博之间曰骨肉复归于土命也若魂气则无不之也紫阳惠山十许驿间若来若仍其敢防旃晴空白云朝往暮还
　　黄通判墓志铭
　　汉与唐余七百年当时士大夫家世以防白称者才十余族果防世清之难也寺丞由太府再典州而饭不及嵗所居堂庭不备长子涣厯任三四君亦更县倅州而贫则皆如其先非父子兄弟世授素约者与君以父任入官酒正仪真丞吉水再丞新城及考以亲嫌去又丞武寕易选令南康之建昌通守蕲春所至崇教化创学田丰常平建义阡决滞狱延名儒以迪后学补社仓以惠饥年廪平粜凡为斛数千皆其力请于司常平者所至人士悉祠以祝一时监牧之贤如今丞相乔公今枢宻陈公而下凡数十人欲表其政是为不负所学矣推君之学尽君之志讵止若是而已而年仅六十四天也然齿已宿吏事繁乃口不絶吟手不停披赋咏数百萹率有思致初黄氏由夀春徙新安曽祖某祖某奉直大夫以诗书相承至父寺丞登乾道丙戌第京西漕钓濑方公仍归以孙女因家焉至君尝欲还徽矣而志念弗遂今窆于严之建徳县龙津乡娶曹氏封安人女未笄许适星源张氏子莘靖嘿好学不防家法呜呼庶防可兴者君讳闶字定翁生于乾道庚寅四月六日终于端平甲午三月某日而蔵于次嵗乙未季秋之月予与君为中表知君为详然则铭其墓以垂方来辞将孰宜乃为词曰
　　诗书之绪清白之风若来若仍亹亹曷穷尝摅其学曽未大获传君之心维其后人
　　殿撰程农卿墓志铭
　　唐虞三代之用人必取精毅彊敏端良淑茂之士以成天下之大顺以致天下之大利则民生以垕国祚以绵断断然不可诬也嗟乎如公者盖庶乎才徳之兼茂者乎某顷与公同为宰掾者累年见其于军国之大政州县之细条人才之优劣邉方之缓急来则能明至则能断已而白之宰相则约而不繁辩而不沮孰不以大用期之而止于是命也夫盖公自初筮地不逺亲事必咨禀殁亦告之于墓人称其孝也中外践更余五十年其为州也襁负其民束湿其吏其为部使者也公明果断风动列城其宣明教化也则所至崇学校盛生员行乡饮人谓洋洋易易有成周洙泗之风且复万里走介以市蜀本之书其给兵也赋不加而饷不竭其総邦计也经理靡宻而调度益赢其治天府也抑豪右严火政决滞讼増解目省公事以众大之区而圄空天诏加奬以尚书馆北使而迄事如礼其赈荒也不俟监司之命发常平之粟其措置称提也甫及浃旬悉复元陌其为右铨也寒畯无滞淹之叹膏粱无侥幸之门创相风之乌以絶纲运之淹滞畆敷和买而去物力之征修先贤之墓以垕风化凡逰观之地一斥不营至于葺营垒筑仓廪凡可以为公家利者则不遗余力有如加葺战舰畨给巡舟所以防江者甚备省酒官以创战﨑之寨移海内巡检以镇定海之乌﨑盐钞之资次而商贾流通去宜兴之茶引以絶后害折新城之麦价以便民输却圭田之入以防率下建钱清之浮梁而免籍民舟絶军中陞补之严招刺等仗之法革虚籍之冒请初公帅粤以衢防故至则削平二年按堵凡公政绩满粤与明家祠人诵今未巳也市田以去钱湖之葑创库以缮东津之桥其兴利除害必为悠久计大抵若是不止去葑浮梁一事而已其遗迹皆可推而寻也凡公表表以政事闻于时者皆终身佩服文简公之训饬也裒家蔵副本之书以益乡校新稽古之阁以壮儒风建四桥以恵乡井而犹巻巻然见于家居之日呜呼足以见其仁至义尽之亡所终穷也舍见次而易逺次以便暑途交代之耄营兄姊之后畀従弟之官士论义之其子端升预漕举则喜见顔色曰一荐未足喜且喜诗书气脉不断则其所以传家者不以籯金明矣其孤端升书来言曰先君之窆久矣而铭犹未也敢以请某出同谱居同里仕同朝道同志义可得而辞乎然萃众美以铭之则愧非其笔尔铭曰
　　惟天降才有物有则惟王分职量能度徳丕惟我家隆古是式登进一朝百官封植猗欤公才万夫之特赐知其二回知其十不茹不吐强防中立善刀剨然必中其剧安坐子仪驰骋光弼圣门设科虞廷列秩二十二人岂容兼得公才独全卓然挺出四品阶官候对一息岂曰不遇犹为时惜霅水澄蓝卞山翠壁千嵗云仍来省其宅
　　承务郎致仕韩公墓志铭
　　山川人物清淑之气不易相值也而值又有厚薄焉厚则久薄则暂厚则大薄则防人不天不因天不人不成吾读玉山韩公之行状而深有感焉公家再世登儒级二子为同年进士一亦贡于乡公年垂八十得非清淑之气独垕于其家乎公天资淳固讲学笃至故其于义利之辨为尤明事母孝母之殁也公五十矣而庐墓不去兄弟析赀悉推而不取盗作其乡谕以祸福亟防去里中祷雨龙见于郊为桥梁以济行旅倡义役以便族党冶司铸户指人坟墓屋庐以为鑛地公为白之官铸户卒罪居民得安女兄适王氏公抚其二甥一为通守一擢进士士有一善尚足名世而况公道纯徳备可不大书邪子三人祥太常簿以公疾辞差知抚州补奉议郎知安吉州武康县褀乡贡进士女一人郑一俊其壻也孙男四人韶孙齐孙南翁东老女孙四人祥等将以四年閠十二月庚申葬公西源某顷嵗癸未谬司贡举得公之二子而补又有连走书求铭谊不得辞也铭曰世多巧者公独拙邪是畸于人而偶于天邪清风满谷万夫肃肃三明方翔公乎不亡
　　陈府君拜夫人何氏墓志铭
　　某顷年两至秋浦般礴紫防山上见其水光山晖聨岚接霭为江左奇观窃意其间必多育徳人才士今读陈府君之行述不诬也君讳玑字天受系出于妫国朝寳元间大理寺丞昱出守池阳爱秀山玉镜之胜遂居焉今二百年矣曽祖畸祖彦贤世以孝义闻遂为望族父大政故修职郎调鄱阳司户雅淡不仕母钱氏孺人君禀初明悟自幼不凡従乡先生防秀出侪辈絫试辄左遂无复仕进意笃志事亲承顔养志父殁居丧尽哀送终尽礼母年髙谨事益力平居恂恂待人平恕犯者不校里中嚚讼多晓化之嵗丙寅邉陲绎骚君谓县令曰防江本以卫民今久于妨农反摇根本令听其言请于台府丞散所调俾得安业人知所自莫不感恱乙亥嵗大歉于是悉发所储减直出粜贫者施之人赖全活遣其子梦髙防上庠交天下士以讲贯义理涵养气质为先不止为科举而已丙子秋梦髙预乡荐次年中进士第调祁门尉归拜重闱双亲录髪莫不荣之而君慈训益严戒以少年登科当急培厚徳业为盛时伟器防子梦防亦登名天府梦髙之官以迎侍为请君曰汝大母年将八袠岂堪逺游廼举明道语谓一命之士茍存心爱人亦必有以及物汝能洁已奉公一意爱人吾虽家食犹禄养也梦髙遂奉母以行职业脩明荐剡交上君襟度笃实趣识融明年未五十息念世纷不问家事日侍母慈従容往来宗姻间以为亲乐一日同室有鬱攸之变金帛钱谷未免有乗时攫取者君曰非偶然也物傥来耳不归于盗则燬于火吾岂复以此累人邪人服其识量丁亥春遽婴夙恙一日呼二子告之曰生死常理生既无慊死亦何悲乃奄然而逝盖平日所养深垕如此得年五十有七寳庆三年二月二十有二日也夣髙梦防乃以是年九月三十日窆于留田之原女一人适乡贡进士乔竒孙二人敬学敏学孙女二人尚防家法整整庆源深长皆君一念之造也娶何氏奉槃帨滫瀡者越三十年如一朝夕暨司户既世事姑钱夫人尤谨嵗在乙酉夫人病革适恭人暴苦肿疡家人危之方且力疾榻前日奉汤液或勉以少佚则曰姑病未愈遑恤我躬纯孝一念发于天性舅姑既殁嵗时奉祠苹藻必亲至于睦娣姒厚姻党抚孤幼表里协比曽无间言其爱子也不事姑息曰慈母多败子当择严师教之梦髙尉祁门祁门居万山间俗以椎牛为常恭人恻然谓梦髙曰牛为耕稼之资法严盗杀之禁汝能晓以利害使知避就亦奉职之一端也于是严为禁戢祁俗一变辛夘元日东朝介夀拜锡类之恩夣髙授常徳推幕骎骎戍忽命二子周行庭户所寓瀹茗曰吾年已老婚嫁已毕生平无憾矣汝父讳日将临吾当相従于地下矣二子惊请所以曰吾昨梦朱衣二女驾云輧相召恐不复久于人间又曰生死常理耳府君之讳翼日果逝实绍定六年二月廿有四日也留田之窆亦既久矣乃嘉熙庚子之嵗其孤以显谟叶公状府君之行及壻乔君述夫人之懿而谒铭于予予嘉其为亲之意久益巻卷也乃为之铭曰
　　九华列笔下横秋浦笔禅其秀浦大其宇英英其华君寔开之绵绵其基君实培之始于事亲终于及物仁至义尽不孝不忒成徳达才教风周普载观其子益知其父留田松柏参天其青天上玺书照石麒麟











　　洺水集巻十
　　钦定四库全书
　　洺水集巻十一　　　　　　宋　程珌　撰行状
　　母舅故朝议大夫太府寺丞黄公行状
　　黄氏世绪髙辛代有显异其在新安休宁始大者则公也奉直弱冠有文名未强仕卒公生仅三月祖竒公谓当亢吾宗爱之特异诸孙奉议郎吴公舜选公之祖妣之弟也祖垂殁托公于吴公吴公使与二子俯偁游已而复从程公尚书大昌游所得益超诣与贤书登丙戌第时太恭人华髪在堂公调吉州太和主簿而归喜慈顔里党羡艳周旋膝下凡三年丁太恭人囏再调饶州畨易簿公谓赋版公私所系不轻出朱入墨不敢少纵三年三易守皆知其才委檄沓至公悉心区处上下翕然有部使者以私怒一尉俾余干丞核其辠丞以无辠报使者怒复委公公察之寔无辠也并丞直之使者愈怒斥公庭府谓当与尉并劾公不为俄使者罢乃免公平时出语如恐伤人至临义则毫发不屈类如此既满郡守王公师愈留为掾凡数月公辞而归闗陞用三表公独登五陞从事郎堂除三衢敎官衢多士学校不肃有宗姓为学生者以其父与公雅好干规矩屏去不恕职掌无小大陞补必以课试有谒于郡于外台送至者皆不内士乐其公复市田及僦屋岁増以万计使敎与养俱备荐者如式改宣敎郎知兴国大冶冶当孔道雕落殊甚公痛革浮费铢粒有经下车朞年公私洽蜀骑西来岁无虚月前此刍粟不备凡部送者系马县庭殴击吏胥公经理闲田许民耕佃颛一司掌之以备马纲之用且具言于郡与部使者俾勿坏至今赖之土产铁境有湖中峙三山适两淮严盗铸之禁麕至其山至四千余人尉出警辄角敌尉虑其有他乃不白州县而宻闻帅宪司帅闻之朝调九江官军军且至公曰彼民尔奚至是哉乃檄主将军于境走一介持尺纸谕以祸福且抽戍兵开间道使可以趋生辟死其徒未信也遣数辈来觇知果撤戍也乃一夕遁去几半公复匹马入其巢穴其不去者望见公单骑小艇自湖中来乃相与言知县果无害我意遂相帅俱去公复取屋庐栅寨与凡盗铸之具悉焚之乃归不费一镞不僇一人卒使一邑晏然邑人合词以为不然必生大变滥杀无辜当如大奚山茶商之事矣士民相与祠于乡校人谓可以言功公嘿不言初县有学无以为资尘封讲席公为具缗廪延其乡之秀民万人英尝从晦庵先生游者为之长劝来学徒讲贯问难不颛为科举计县事之暇公复横经与之发明大义自是诵声日盛邑之应举者倍曩时偕郡计者多学宫隳毁徧为葺治春秋器服不惟不备抑多非制乃选学徒持书旁郡求齐公庆胄淳熙间讨论制度更造之俎豆冠冕焕然一新每释菜济济洋洋观者知所向矣秩满适四明佥幙近次公亟就之防甲寅乙卯明越大侵殣死相属公佐其长脩举荒政谓使当食者羣集一所则纷然殽乱乃家至户到不辟涂潦雨雪米圭撮必使人被之不为虚文时枢宻何公帅四明知公寔劳且遇公素厚言之朝减磨勘擢提辖务务如毛公随事剔疏洞见幽隠吏不敢欺且请罢优润以惠商人以革坐贾颛利由是岁増四十万缗迁司农寺主簿迁太府寺丞皆出内之地公究心其职刬革奸蠧蚤莫出入寒暑不渝初内帑有积金前后称校折阅殊甚庙堂疑焉命公称之公权衡精宻有増无亏吏防手旁眎大惧不免庙堂以为能枢宻何公尤加称赏公居官不茍细物大抵然也凡再转对奏议四篇巻巻恻欲广圣德结人心严郡守责寔之政重县令之权上嘉内之论者谓既达大体复切时用求外任时秉轴者与公仝年进士再三谕公盍少留序迁在朝夕公请益力分括苍左符括山深人多盗夺凡有诉者公欲示急捕之意必檄尉逮之小扰不恤也至若拥穉植良不啻乳哺首与属县约情均一家应有逮防悉书于厯囊以往来不遣一吏至县旁有贪沓挠政者事无钜细必私请公据理从违多不满欲乃旁午遣人造说百端侍御史陆公贻公书曰是譊譊者岂足恤愿益推所学以惠雕郡若因浮言辄褢退缩则张官置吏皆可废矣公不遣一书入长安唯自信其所志已而流传公当祠去者公笑曰朝廷黜陟岂容预知邪已而命下乃在月余之后原其故乃前譊譊者自倡其说公谓台谏清明决无此读其奏乃出部使者盖先是郡计赤立凡前后政四方月餽公到官悉罢之怨谤已哗适又有以宗姓祠禄来请者寔已溢额公迟之不悦遂与譊譊者醖酿至其奏无他语専言癃老不事事在告之日多而不知公在括半岁帅以未昕治事僚吏苦之且自至迄去未尝一日在告此可覆也公归才数月清议益白复畀岳阳凡所施行悉如括旧为政亡几声诵翕然具见于士民仁明十事之称谓太守入境之初四县义勇凡七千余人例迓于境公曰若等远来宁不落事亟散遣之此仁明一也本州受牒例于五鼓投厢职官检沓吏胥批朱所诉未伸费已不少公乃于卯时大开谯门纵其投厢检沓批朱一切不用此仁明二也城市之间帅苦求发如蜀药铺不愿开张屠家相帅逃去其困伤甚矣公市物绝少每市一物一眎市贾满城懽叹以为复见官常此仁明三也昔丁提刑奏议谓岳阳临湘最为湖北一路穷下之乡自后无言之者公到任未几即揭牓曰此郡土瘠民贫深可悯念今将嘉泰三年下等人户所欠苗米权行倚阁此仁明四也本州今嵗薄歉有田之家预以官赋为忧公洞詧民隠复将嘉泰四年夏税权行住催三年四年未远也逋负尚多追逮正繁蠲帖一出驩声雷此仁明五也岳阳征商比年急至号为防江一路法场盖由公征既重复困専拦公悉自斟酌蠲减倍常所谓専拦莫得恐喝舟楫往来万口传诵此仁明六也老胥弄法蠧公害私民无所诉公阅民讼悉出裁断吏不与知此仁明七也本州间有三年五年七年之讼不能决者公自到官尽索故牍反覆详视原情按法决遣一空屈者获伸悍者屏息此仁明八也官事无程经岁月得钱则断无钱者留自公交印凡下案者限以时呈禀下县者限以日结絶检举如期吏不得畱此仁明九也方八九月冷雨淫气候如冬民既囏籴复虑晚稻有伤亟发常平且精加祈祷霁色旋闿禾黍登场市无闭籴贾亦平此仁明十也十事之称巴陵之人家传诵之人方恃公以为父母乃有游士不足于公而又当路适有与前譊譊为姻党者复有予祠之命奏疏亦无他语一如前部使者奏惟曰老不任事而已公笑曰予无意于仕久矣今成吾志也即日东归父老遮车号泣载路车殆不能进归涂过武昌计使总卿见公皆曰巴陵至武昌亦逺矣而巴陵士民来此借畱意甚切非其他文具比足见得人心如此令人叹息公寓严四十年至是乃还新安故山省松楸会故老珌之母盖公之姊也年八十公奉之如母里有堨曰清陂溉田千余亩堨久废田不治公一日过之曰是亦可以利人也乃捐资帅众筑之是春旱种不入土而堨下之田秧独以时秋倍入人懽戴之又为选命主者授之经理庶其久于今数年昔时硗确皆为沃壤里社欲祠公焉居山间再阅嵗山深地滋公平时无病苦至是感肺虚之疾家人以医药不便为请乃买舟复下严瀬又数月苦脾虚遂终于正寝阶为朝议大夫爵为休宁开国男食邑三百戸娶方氏故京西转运方公扔之孙承议郎杰之女封恭人先公二十六年卒男四人涣前江州德化簿居三年太守才之无一日不兼他领闗陞脩职郎秩谢还侍甫数日公乃易箦次防迪功郎新安丰军安丰簿未试也笃学有敏才皆能大其绪次仝次兴早年一女未行孙男一人华将乞公遗泽女二人公性至孝侍太夫人疾祁寒不解带念幼孤为天地间孽子终身以为痛谓大父存育之恩图报无所欲以年荣一阶少答防防未遂而终奉兄姊罙笃举先人赀产悉畀伯氏不问伯氏没复经纪其孤有舅之子老而独馆之终其身死择爽垲葬焉其隆风谊若是其孤考卜宫乃得于淳安县神童峯之原期以嘉定二年正月十五日奉公于窆公天资清苦务自植立然即之粹然和气袭人其学赡博无涯惟以格物穷理为宗如论洪范五行谓水性寒出于水者宜愈寒而其味乃作醎醎温也火性烈出于火者宜愈烈而其味乃作苦苦凉也是皆物以极而反味以激而生故寒不生寒而一阳生暑不生暑而一隂生其讲学为后进宗师凡以此其为文则韵平思逺咳唾成章著述多未暇编次性廉介洗手居官入仕四十余年所居环堵堂庭不备歳上熟饭不足半岁既殁其孤粥产以毕祭里评益仰其清云某方髫齓公期责甚重已而挈以自随不异已生厥今粗免不肖之归皆公之敎也然则备述行治以俟秉史笔者可诿之他人耶谨状
　　朱惠州行状
　　本贯徽州休宁县千秋乡千秋里朱公讳权字圣与年若干朱氏出颛帝周封于邾其后子孙出邑氏朱世居沛国相县唐末有避地新安者居歙之黄墩十六世祖春始家首村父朝议慷慨有尚志尊礼名儒笃意义方公生而岐嶷童丱若成人六岁入小学一日偶失所业课册先生颇有愠色曰毋多虑某能尽黙记乃追写之他日得故帙一字不舛八岁能属文读书率夜以继日寒暑不少替乡之南有山曰顔公其髙三十里上有精庐馆其上手编诸家易说凡百余万言作为文辞自成机轴淳熙庚子秋试遂魁乡荐十四年登进士第授迪功郎调隆兴府分宁主簿未赴任丁朝议艰服阕调福州连江县主簿须次间工部侍郎朱公睎顔帅广西改辟象州连山县尉兼主簿畱摄干官尽忠毗画多所禆赞庆元五年以举主闗陞从事郎调绍兴府会稽县丞邑当东浙防府之下三司委送纷沓判决昼夜不倦前后连率如辛公弃疾李公大性李公浃皆敬赏之开禧元年调泰州如臯县买纳盐场考举及格嘉定七年改宣教郎知饶州余干县邑当孔道败阙不可为之数其至也适当灾歉之时极力抚字虽上司督赋急于星火而以身当之不忍一毫扰民百姓感之相与绘像立祠十一年转奉议郎赐绯鱼袋十二年秩满赴部朝廷以作邑有声差监行在左藏东库时金人渝盟嵗币积于左帑几二百万疋寖有损腐公条具上之庙堂变通辟阖因时制宜朝廷从之民以为便金人相攻山东归附方讲备边之防遂陈七事一曰用人望夫一世人材自有公望如汉用赵充国讨羌羌人已知其善为兵唐用郭子仪屯泾阳回鹘见之下马罗拜我仁祖用范文正公帅陜西西贼破胆大抵人望所属遐迩具孚虽不劳设施人自悚畏以其信服有素也方今荆襄制帅众望所归则敌人不敢犯其境间常窥伺旋即败退蜀道前此绎骚非一及朝廷扬制命起已试之旧人付以宣司之柄则转乱为治易于反掌是皆朝廷之上处置得宜则四方万里莫敢不服者也今两淮重地防秋及时倘图任威望素隆不减蜀荆宣制之材者授以制使之权委以藩篱之重则九重之顾忧可寛矣其二曰计战守自残敌游魂困兽犹鬬谈者每以战乃危事而讳道以守为全计而同辞是固爱国保民之善意然自古对敌守境未有不能战而能守者孙氏保有江东以周瑜能战而败曹操于赤壁也刘氏全有巴蜀以诸葛亮出师而魏人畏之如虎也前者残敌冦蜀尝入兴元至大安矣以我师其类而后止又尝冦淮犯濠梁逼安丰矣以忠义兵擒其首而后退则是能战而后守之明验也宜明饬宣制司沿边诸将整军经武缮甲治兵如汉将之行必为战备如唐将之练卒常若冦至平时则防闗隘谨烽燧明斥堠固不轻举以徼战功如或敌人犯塞必更相犄角设伏掩击出竒制胜使匹马只轮不返则敌必惩创缩畏不敢轻于窥边而后可以言守也已其三曰讲备边之至计前者残敌冦淮守臣率多闭壁不出是致敌人横行肆侮旁若无人驱杀人民残破乡邑刼掠积聚焚荡庐舍为守将者如越人视秦人肥瘠未尝过而问焉迨夫封豕长蛇盈餍溪壑徐徐引去亦不闻出兵追蹑问之则诿以独力不支是以若此呜呼是可不深惩前失而亟为后计乎当苏秦之为从也约六国连衡之众以抗强大虎狼之秦秦兵不敢出函谷闗者十五年夫六国至难合也苏秦掉三寸舌犹能合之为一家而获效若此今以我国家自有之天下而行吾所得为之事宜无不可者矧残敌垂亡不足以望强秦之万一乎宜行下两淮帅司疾速契勘诸将屯戍之兵覈其事力方畧有如他日敌或犯淮东则使某处兵制其左某处兵御其右某处兵当其前某处兵掩其后既以遏其剽掠且伺其可乗之时而击之其于淮西亦准此规专命制帅司主其事设有缓急立以羽檄调发所合应援之处遣兵防合如逗畱不进者国有大刑必罚无贷规画一定则长淮之势如常山之蛇首尾相应敌茍送死破之必矣其四曰兴屯田之大利盖千里馈粮士有饥色输边一石费三千钟我国家中兴髙宗尝因营田官候对曰营田就绪庶可以寛民力朕顷在会稽尝书赵充国传以赐诸将孝宗乾道中制曰欲营军食之储必讲屯田之制尺籍所日有増加邦赋所入岁有定类既不可剥下以取给固不若兴田以杂耕此圣明畱意屯田之家法也今戍边之兵连年不解转饷不已民疲可知况两淮荆襄素多旷土宜明饬制帅司及州郡并开屯田张官置局専庀其事相地势辟草莱具牛犂办粮种各脩实政毋得具文春则具垦辟顷亩耕作人徒秋则具稼穑登成收获斗斛详悉申上朝廷考其绩用之成否岁入之丰耗而行殿最赏罚之法庶乎屯田之利可见而军食自此裕矣其五曰收民兵之用人皆谓自民兵之分而民不可使为兵殊不知此可言于安宁无事之时不可言于有警多事之日如汉晁错所论唐李抱真所行今不必缕数我真宗时陜西岁取边力人为弓箭手而无所给曹玮以塞上废地募人为之皆为精兵仁宗时元昊叛范文正公知延州防集乡兵令刺其手此我朝用民兵故事也盖沿边之民风声气习刚悍果敢驰马荷戈乃所素习彼其久居土著家室坟墓牛羊耒耜皆为子孙之计愤疾敌人之心人皆有之特患莫为之倡率纠合耳官司倘有以一其心力作其志气互保乡井谁不乐从宜明饬制帅司于荆襄两淮州郡皆团结民兵用三丁择一之法聨为队伍择其首长授之器械敎之战法仍行招诱激劝之道使乐为吾用则其人皆良农也皆精兵也不廪于官而数十万之众可具何惮而不为哉其六曰坚忠义之心夫中原遗黎皆吾赤子彼见天亡残敌襁负来归国家抚之以恩结之以信莫不感激思旧志灭讐敌或者乃以来归者众粮饷难办为虑殊不知古人惟患人之不吾归未闻以归我之多为病秦民归心于汉祖所以创大业汉民归心于光武所以济中兴故曰得其民斯得天下矣今来归者皆山东人迫于残敌之虐为避灾之计吾惟有以为之主宰治有政令寛其刑役反其田里安其生业何患衣食之不给哉今忠义之将功效既着宜以所得城邑悉使领之彼得凭国家之威灵非特建功于一时且将宣力于后日垂勲名保富贵固所乐为其忠于国家永无穷矣其七曰定乗机之防尝观战国时魏使厐涓伐韩齐遣田忌将兵救之孙膑教田忌引兵疾走大梁厐涓闻之去韩而归齐遂大破魏兵而厐涓自刭古之大梁则今之汴也古之齐则今之山东也使残敌不敢为冦则已如敢入冦第使山东忠义之众疾走大梁冲其方虚攻其必救敌人乌得不速返以防巢穴返则如厐涓之败明矣此安边破敌之竒防也十三年正月差充省试中门官四月差充御试对读仍兼初考官十四年三月转承奉郎监行在都进奏院八月转朝奉郎十五年正月差通判常州未赴差知惠州五月转朝散郎初抵郡飞蝗甚炽乃黙祷诸神且深自刻责乞以身代百姓受害是夕大雨水涨明日忽有鹰隼鸟雀以千万计相与喧噪驱蝗赴江而毙其为政崇正学奬善类先敎后刑劝农寛赋凡利民之事知无不为一考之后郡计稍寛即损已俸以助公帑自城壁仓库廨舍桥梁祠庙皆一新之百度脩举是时东广诸州冦贼啸聚刼掠乡井或数百为羣或数处俱发凶焰所至村落为墟其渠魁曰曽官苏况等皆骁勇一可当百朝廷屡放省札下本路重赏收捕公察僚属中可委任者宻授方畧且多予金帛使遣间谍务知其踪迹设伏掩捕果生擒渠魁数十赴帅司枭首传示余党悉平一路以安广帅应公纯之上其功得防褒美转朝请郎诰词云尔之为州也政以安民兵以除盗恩威之施各当其宜帅臣谓不一之盗发之他州而尔能悉取之使濵海以南今皆晏然则尔之功实被乎数州矣岂止一境之清哉姑进尔阶以竢明陟公拜命曰戢盗安民职也其敢言功十七年龙飞覃恩转朝奉大夫解任而还郡人惜其去为之攀送者数百千人至有泣涕者其得人心如此是嵗年七十叹曰吾少赴举不减年以欺君今当谢事岂宜复入脩门即上章乞致其事寳庆元年七月差主管绍兴府千秋鸿禧观三年六月任满再乞致仕又差主管成都府玉局观绍定二年累章力伸前请九月得防特转官致仕进朝散大夫因言素癯瘠间闗逾岭每自揆不能久于世今年逾七十泽及三子足矣举家务以付诸子所居前挹清溪乔木脩竹隠映緑秀乃即其地筑室曰芳洲楼曰景星亭曰濯缨曰拂云日与賔客徜徉酬唱其间四年正月覃恩转朝请大夫赐紫金鱼袋五年五月下澣忽感胃疾时长子官浙东次海陵季待铨中都家人招医不许曰脩促数也作三书以报三子不及其他惟勉以廉洁公勤而已投笔瞑目时六月朔旦也公天性纯诚表里若一处已接物正直而谦和内蕴聪明不自表暴居官清介常俸之外毫发不取讼牒纷至裁决如流不可干以私服食器用取其仅足不务奢华虽仕至五马人以为荣其自处无异寒素训诲子孙惟以循理读书为急人有嘉言善行称之不容口未尝言人过失喜愠不形于色枢宻程公卓除工部侍郎时举以自代其词曰朱某为士时尝读书萧寺寺居深山穷谷人迹罕到攻苦食淡如是者数年出其所学遂魁一郡之士继取科第后生晚进多师承之迹其居乡心恬气和未尝讼人于公庭亦未尝谋利于私室乡之老稚起敬起慕逮试邑鄱江以诗书行抚字无迫切峻厉之政有寛裕优游之美邑人相与安之为立生祠其古之所谓循吏者欤乃今分职在帑出纳惟谨臣知之既详信之甚笃举以代臣实允公议平生大畧可见于此嗜学迨致仕不废方册待次学者来从不远千里率百余人随材诱掖后多知名之士每言人心不可一日无用昔贤运甓可以为法平生著述有纳言十篇末议四篇黙斋文集二十巻藏于家塾初朱氏聚族甚盛然未有以儒学起家者公始入太学登儒级已而分符竹列班行由是族之子弟益知向方侄申从侄况相继登科而诗礼之风衍矣公生于绍兴乙亥十月十日终于绍定壬辰六月一日享年七十有八娶程氏先十五年卒累赠恭人子男三人长沂儒林郎辟差监绍兴府石堰盐场汶从事郎监泰州丁溪刘庄盐场沬将仕郎女二人进士吴去非程明其壻也孙男七人锡钥镇铸钺鉴锜女七人未笄期以绍定六年四月二十二日归窆首村西山之原一子复居故里皆治命也珌方营卜松冈而孟季朋来示以行述顾居同里仕同朝谊不容辞也乃因其辞列其状于右俾来者有攷焉






　　洺水集巻十一
　　钦定四库全书
　　洺水集巻十二　　　　　　宋　程珌　撰祭文
　　祭景献太子
　　云车一往岁厯曶周晓入龙楼久閴佩环之响秋深鹤禁但生风露之愁九重追悼以如新四海含辛而未巳思台故在仙驭难回某等记侍讲筵忍闻祥奠望来临于太极泪徒洒于西风
　　祭袁侍郎
　　某蒙公之知受公之教最为隆异岁在丙子丁丑之间某所寓舍寔在旱河公时少监秘书也日旰退省归涂经从必防赐顾有若义理之训既极详明至论当世之事尤为激烈且言自古圣贤有志当世惟孟子尤为有用之才其治家也必曰深其耕易其耨五鸡二彘艺墙下以桑则家乌得不肥为国者能使商贾愿出于市耕者愿耕于野仕者愿立于朝则国乌得而不理为天下者必涖中国而抚四裔则逺人安得而不服有天下者犹运之掌则天下乌得而不太平其气直而勇其言壮而明葢不惟其学深于孟子而其姿禀实似孟子也使公而端委庙堂则进贤黜不肖内脩政事外攘荒服则如前四者之効当必有可观者不然假以期颐之年卧之寂寥之濵使之统斯道之盟一诸儒之向譬诸赤刀大璧不必陈之明堂而亦足为清庙镇夫何不然天啬其祐一疾不畱殄瘁之哀实闗邦国安仰之叹均起多士盖不止乎一人之私一日之悲而已也虽然如公之才以公之志岂遂防漠而已邪不为景星庆云以表明时之上瑞则必复为臯防稷契以开生民之太平也必矣贸山在望莫拜翁仲之防香冽茶清雪涕云端而已
　　祭朱用之
　　嗟嗟用之人品如公才藻如公亦一气之竒也夫以龌龊之士书骩骳之辞盈几充牍使后生无所则象乃得如公者斗酒百篇舌飜湖淮笔扛嵩华续紫微之正脉使百年英采焕然如新斯非一竒乎而乃孝不终养逝不待年使鹤发之母反求方朔而不见岂其如唐之诸王孙太白长吉辈亟赴东方冰桃之赏而其期不可后邪矧达如公者幸不底滞胡不用平时之言如渊明牧之诸公自志其墓而后行邪然公有雄章隽语数百十篇长留天地间不随之而亡者则公亦何慊于世之樗栎不才而独寿邪区区数言聊当俉语寒泉脩菊一荐其悲然又安知公不配食和靖水仙于西湖之濵也
　　祭程枢宻
　　呜呼分祝融之派有墨岭之峯兮郁千仞之孤苍峙一气之清淑于两仪既分之后兮钟异人于山之阳余数千载以来兮葢法从之相望独玉枢之一星兮甫再见于黟宁之二邦唯公早歳兮颉颃于词场于蕃于宣兮嘉绩多于阜康归侍玉皇之香案兮簪笔而持囊乃一朝贰本兵兮葢将登庸乎赞襄胡海宁天荒之既耕兮乃弗竟乎千载之明良呜呼畴昔之夜瞻乎紫垣之防云曶合兮飞敭掩瑶魁兮失光太史占之曰是何祥呜呼允怀平时谱牒梓桑言论所及家国皇皇里社数条谋之孔臧曰立忠壮之庙徙闵口之屯兮言而未偿惟望牛之奇伟兮葢参订之甚详曽浃侍之逾旬乃变起于杳茫羞蒲供之萧萧诵真谛之琅琅魄之降兮余山之冈魂之升兮白莲之方泝浙江之波上严君之濑以达于练溪之浦兮此心盖随之而南翔然耿耿兮终莫降徒清泪兮涨涛江
　　祭叶水心
　　旷防宙以奚归兮唯道为依逢论讼之方兴兮聊解安于翠微观肖翘之喙息兮与夫草木之参差验斯人之耕凿兮信裘葛之惟时方浑沌之初剖兮讵止见其象滋如天地黄之形色兮宁事乎龙马之神竒上彻昆仑之巅兮下周渤澥之湄仰窥盘古之初兮俯占来代之期感羲黄之启钥兮居然万世之师驰帝涂骤王轨兮洋洋易易之流辉暨炎刘而讫五季兮亦未始不啜其糟醨彼风后力牧之伦兮迨夫臯卨之畴咨筑岩耕野之徒兮接于周召之倚毗由汉唐之良辅兮以至于我宋之元虽治体之分兮有醇驳古今之异而功业之见兮有崇卑义利之暌然皆本于躬行兮非空言而可致亦必依道有立兮非一切而背驰葢粒非五谷兮何以为食而嘉肴不食兮亦奚疗饥葢是理也尝发挥于洙泗之语又辨证于七篇之辞舍而弗讲纷纷奚为一仁义兮涉歳一敬一兮縻时焦唇敝舌更请迭疑审思力行必也兼之矫矫我公长鸣盛时告之吾君不激不卑内达国家之体外明当世之宜使卒行之庶几雍熙胡午轴之已停乃结辙于崦嵫不能者时天寔为之思畴昔之秦淮获从容乎歳朞每接函间之席常嗟行道之迟公曰不然唯人在兹自尔契阔缄书亦希先邱双莲惠然赋诗曽报牍之未驰乃凶问之东来伤非我私为斯人悲香烈茶清公其格斯
　　祭表弟黄运属
　　呜呼哀哉昔我舅氏学为醇儒行为世则内丞太府外纡州绂施者不遐未竟其积君传法衣吾所素期舅之未发后人宜之君亦甚材始终惟学四更事任所守者卓唯廉与勤上官才之故其所至荐表交蜚谓当朝夕少行其志一疾盛年其委如蜕呜呼哀哉顾我与君谊均手足虽欲勿哭焉得而不哭先是一月来防中都别去浃日谆谆一书书墨未干遽成千古呜呼哀哉幸我顷年得一竒谷山川融和邻舅新卜他日以君归从舅藏君其许之孠系必昌责善君子经理君家凡可展力如君之存君其仙乎无累死生
　　祭姊夫范器之
　　甚矣麴糵之为祸也古人以之讲礼今人以之丧生甚矣麴糵之为祸也某尝考方书之论参之以医家之说顷见吾姊夫之病足也固尝以节饮之说为献嗣防报书不鄙其言以为可当药石矣已而疾势浸平歳月浸逺于是节饮之说又复弃去今也变故忽生正合医家所谓饮酒太过劳伤于内故心肺脉损血如涌泉之说寃乎痛哉麴糵之为祸也惟吾姊夫事亲以孝抚弟以友居乡以和人有缓急勇往出力人皆称其谊可谓贤者矣贤者宜寿而寿止三十有九苍天苍天未可以理度也世道浸薄人情不美凡平日握手论心号为亲戚杯酒慇懃倾出肺肝一旦有死生贫富之隔则平日之谊一毫不见凡可以欺孤夺幼者惟恐不至曽不知天地鬼神实临其上而世间固有烈丈夫靖观其防不汝赦也某虽无似敢不与吾之弟助吾寡姊抚吾孤甥使之有立于世而无为不肖之归此则不敢不勉亦幸九原间阴有以相之也呜呼生有时死有地造物防防毫发不差惟是顷年哭元寿今又哭器之使吾老人奚以为怀邪闻讣之日尝于官舍设位陈奠伸一恸之诚今也拜书慰吾寡姊瓣香瓯茶复以纾痛棺不能拊有泪如雨
　　祭汪给事
　　呜呼大江之南黟歙之间有郡焉曰新安其山峭刻而壁立其水清泚而流湍其人育山灵而吞水液也往往方严而劲正耻谀澜而疾回奸其民则尚气好鬬好讼其士大夫则尚气好义可杀可僇而英气毅槩凛然而莫干故其出任于时也多为材御史否则为真谏官此固自昔已如此而非独今为然也比年以来流芳歇灭乃有公焉挺挺特特独立于霭峯之山詹前有光视防无躅使新安之名葢重于天下而天下之士皆以新安之有人者葢指公而言也志意卓荦功业焯燿而经济康理之畧方槃槃也使之垂绅正笏雍容廊庙纪纲可使截截而长防可建治安也天实何意能生之为时瑞不能久之为国磐也嘿嘿者易合而皓皓者易污庸庸者多竒而矫矫者易殱非人之所能为天也泛观宇宙之大俯仰古今之变宻察万物之理未尝不为公喟然而永叹也虽然一编之传千古之芳公之不亡者固将如金石之不刋也譬彼草木随时荣瘁若羣飞竞逐骄其妻妾于墦间者何异朝开而暮残也而公又何患焉呜呼公之髙标旷度秀气茂姿其将何之乎浮空泛景与汗漫游于无倪者乎为神明典山川乎为神仙登蓬莱乎复为明为哲謇謇谔谔危言极论居抨弹之职者乎抑复为臯防为稷契雍雍陈谟賛化者乎不然则佐王之志经世之畧不当防防漠漠而遂已也某骨脆力弱不能自武而公固尝谓他时必能有立于斯世者每不以余子观也秦淮之堧束缚微官其役也棺不能拊其葬也绋不能引江东暮云徒怅然西望于乡闗也一琖寒泉荐以梅英魂乎天来必能鉴某之巻巻也
　　祭王秘阁
　　嗟乎善人必福良吏必録遗文防烂然可覆胡为于公而夺之禄胡为于公而折其轴然后知大钧之难问而司甄之莫卜也孝友家庭襟度冲穆为县廉平汭濵遗俗甫驾别车盗发穷谷衘命以往奔走鹿续曽未论功顾闻旋毂齐视大观澹然宠辱胡恙之微遽成往独然则啍啍钳钳固在所取而淫诬奸慝或为天育邪虽然一息微光千年芳躅君子固知所择而君亦可以瞑此目也矧公有子能持公门子而又孙以永后昆天之报公岂必公存某也公知甚厚公遇甚温报公未能耿耿空言防拜翁仲一酹清樽
　　祭俞侍郎
　　嗟乎东西山之秀气自宇宙开辟而来余四千年至公始一发然则公之生抑何其难邪彊毅足以有立寛博足以有容忠足以劘上仁足以泽下敛而閟之可以接诸贤而开后学推而放之可以强王室而服遐方然则公之受于天者顾不甚重邪文虽倡于诸儒官仅登于法从年未及于悬车公之所以自任与夫海内之所以期公者乃半涂而折轴然则天之所以生公者果将何意邪呜呼公其仍羽人于丹邱畱不死之旧乡邪抑超无为以至清与泰初而为邻邪怀不尽于斯世没则为明神邪不然将复为人以续未成之功业邪公必有一于此也某一见之顷受公深知念不能忘而夺于多故公殁逾年始能缄辞以泄其哀惟公其鉴之
　　祭王衡州
　　呜呼公而止于斯邪大钧无意乎斯民无禄乎脩促有数乎去来本无常乎人以为戚而天以为返其所乎皆不可致诘也生于鼎食之家而躬韦布之行习于富贵之事而悉穷苦之情三分菟符而惠利浃于民生一拥舶节而廉白闻于天听淳熙贤相公为仲子谓天钟美必将在是胡为衡阳忽归轝栁呜呼公之族里侍公而婚嫁者今失所待犹未也公之伯兄荒草孤坟嗣系寂寥待公而经理者有年矣今复奚待邪寿山之阡松柏干天宴游其间如困得眠允惟眷谊引绋莫前陈此一觞临风悢然
　　祭汪大卿
　　惟公禀黟歙山川之灵赋东南温厚之气壮年翰墨芳年上第卿班郎位则誉蔼羣工仗节分符则惠鲜微细世路廪于太行畴能免乎毁誉公独湛然而玉冰始终不见乎纎翳年未及而乞身叹髙风之鲜俪莳花木于城阴谓百年之阅世胡微恙之不仁乃聨凰而俱逝使我一乡之士未知考德之计某宿防下交且申之以婚姻之义微官有守莫雪此涕惟刍之生比德之清公其来乎一监其诚
　　祭李端明
　　呜呼西山之爽顾独盛于公家邪嘉泰甲子之岁某有秣陵之役道北固登甘露寺有亭嶤然下眎金焦二阜仅一粟恭惟先生贰卿题名其上而八龙并列其下是时偻指题名已三十年矣其后贰卿已仙畴知所谓八龙者多为从臣迨今犹有方进而未已者且复伯仲律吕海内号为文章家而又悉以功业显不曰西山之爽独盛邪公八龙之长也丰神峻彻如明月之珍如野鹤之耸食蔬服素室无歌舞唯书与石相与死生人知其为清也望之若厉即之乃温春风风入不言自和尊贤而容众嘉善而矜不能人知其为和也清矣和矣而无以见于斯世焉山林一偏之士耳而公也论谏数十百篇根本仁义言之可行行之可绩故四朝信之比其赋政四方也以实德行实政人诵之家象事之殆半天下甚至使金而归者其主率问公年今何官大国有议盍不令其来得信实如尚书来议必易成嗟乎忠信可以行蛮邦圣人岂欺我哉呜呼人孰无生公独久世如是邪人孰不仕公独有始有卒若是邪某受公之知平生寡比海内有清议朝廷有良史某请私以真清为先生山林之諡千里缄词有泪如洗
　　代祭黄尚书
　　呜呼哀哉学旋天地文陶帝皇业传家绪行揭世防论议足以达国体制作足以翼圣经身虽仪于殿陛兴长在于山林有才若斯顾郁弗振天清日光始引自近呜呼华簪緑殿有星文昌则上之用公不为不至月悬车畱辅元储则上之眷公不为无意奈何羣仙促班玉楼午夜路遥飇车莫留呜呼公真为仙邪将风节清抗复为商山园绮邪谋谟雍容复为虞廷臯防邪不然为和风为甘雨为鳯凰芝草然于天地间邪虽然家有古文史有佳传公乎不亡千载如见生刍一束寒泉脩竹惟以比之清其如玉
　　代祭嗣秀王
　　惟我国家德歆于天天实胙之瓞其延硕大且才寔徒孔繁周启土宇大封同姓析壤五十猗与甚盛千祀过卜宗强之庆厥有属近行尊蔚为贤王居富而能约处髙而不荒服诗书之腴亲儒士之良轻禄葭莩味道膏粱中外荐更邦家用光宜年千亿胡命有极令恺寿终兹谓令德生为磐石之英没作宗支之则当宁辍朝多士太息某等辱同辇路九京忽非秋云霭霭兮清霅迷秋风萧萧兮白苹悲曷写哀兮酒盈巵
　　代祭潘夫人
　　呜呼夫人名父见闻外氏渊源左诗右书德垕而全此为女而贤也令族归軿礼义益防不骄不舒清约家传此为妇而贤也男方绳绳女亦振振兰芽玉枝堦戸芳馨是训是育期于必成此为母而贤也岁奉蒸尝载躬载祗姻族均一恩施不私一话一言忠孝足依内堂外序肃然正规遂俾丞相一心王室十载升平迩遐宁谧此夫人之所以为助而天下隂被其泽也呜呼隆兴丞相之子妇而嘉定丞相之夫人则其生亦贵矣上念元臣失此良助使出天墀恩加防赙则其殁亦荣矣而夫人内抱一真尽捐世纷眎平生之富贵等太空之纎云今也瑶池宿契青霓飘袂岂复滞情于人间之世其从庆国朝于玉京风烈千年鄮山长青某等防被化钧既生且成凶问初传阖门摧惊再拜一巵炯炯此诚
　　代路祭【二】
　　呜呼丹旐飞兮惨都人千钟奠兮徧江濵孰有出而不归兮今归独荣济輀车于子胥之江兮寸涛不惊从庆国于太白之山兮千岁齐名
　　呜呼春风萧萧兮白杨飘春雨隂隂兮涨江潮江妃警卫兮波不摇防车千乗兮惨烟霄天竺之山兮女则标清酒一樽兮楚魂销
　　祭叔文
　　呜呼先君三弟其二先零幸季父在如见先君今又夺之诸父尽矣呜呼痛哉顷岁辛未辞家为县谓别不逺三岁即见畴知迤逦又为此来六年未归竟隔夜台呜呼痛哉不忮不求乐天安命与人无怨视物不竞谓百岁为宜乃八袠而逝呜呼痛哉病不获省药不获问棺不及抚别不及诀五百里杭歙神爽飞越呜呼痛哉念昔迟次昕夕承顔他日西归百感胡堪宅兆未卜庶相三弟以图安也或学或耕当勉三弟以卒业也緑篠堤长横塘春碧物象依然人非故迹呜呼痛哉海外之熏双井之春幽明不间彻此香芬
　　哀辞
　　夫人哀辞
　　嗟嗟夫人归我四十九年奉蒸尝也必躬必亲事舅姑也必孝必谨相夫也必以义教子孙也必以忠俭于躬勤于家惠于僮仆妇道僃矣而七十犹少二焉苍苍胡可问神明胡可测哉一恸而已然其逝也却荤与茹凡十余日曰无以是滓我神识了然絶诸痛楚且徧告诸人以时日而后行亦可谓令终矣
　　弟六二奉议哀辞
　　兄之生也与弟同气学也同志奉亲也同孝治家也同法兄之随牒也几四十年而书邮往来月无虚旬此心精微未尝不同不幸吾弟天赋孔艰抱疾之日长而予友爱同体未尝一日不同此疾也今也得年正合大易之数慨想前贤终于此数者简牒如林则亦不可谓不寿矣子登儒级则亦不可谓不振矣且兄十年九出而今嵗适防天眷赐奉真台得以眎弟之疾拊弟之棺又将择近地而窆之则吾弟始终一无可憾矣逍遥物外勿堕人间世此兄所以巻巻有望也况兄所卜石室近在跬步地师占之谓当甲乙他时巵酒一笑相从于清风素月之夕其乐无穷也而予与弟又复何憾邪
　　若水哀辞
　　汝于诸孙为长吾先君特爱之故自髫年予亲授以句读教以作字属对赋诗稍长授以经史大义尔性早颖触类自解又稍长授以作文之法学日进词日工字画亹亹逼予书法从予仕宦葢三十有二矣京口之役抱病以往予疑其不可乆留也力促其归归仅四五日又病遂不可为葢其始之受于天者各有分量也吾其如天何哉幸汝有子双瞳炯炯非凡儿也予当教之育之使足以为汝后汝亦可以无憾矣
　　若曽哀辞
　　我縁在山林分絶钟鼎向也止谋五斗之养今可不知三径之归日念他时获还故里汝兄汝弟暨孙取履扶笻从我旸谷今尔曶化乖我初图呜呼天不可与道地不可与谋鬼神不可与知若尔之孝友慈惠而寿不迨中若我之持心蹈行而暮年夺子然则天胡可诘鬼神胡可恃耶不知使世之为善者将何所劝而为恶者何所惧耶然幸尔也有子絶奇食牛之气非凡儿比异日飞黄腾踏尔虽不见于生前而亦享封于后日夫亦何憾邪
　　曹监酒哀词
　　嗟嗟曹君天只人只乾元一气万彚均只纎巨促脩胡不齐只所学如君亦既厪只摛词如君亦既秀只万里脩涂车辄停只虽然生而无闻寿何如只朝闻夕死圣言垂只允怀夙昔熏风寒只香冽茶清君其监只
　　天台二张居士哀辞
　　繇昔休明之世必有贤者兮采于山而渔于泉今君也遗子以书课犍于耕兮吾非傲世而徼仙世之同气若讐兮人道散而孰铨君之仁足以拊孤嫠兮谊足以风普天彼黄馘槁项兮既没世而名不称焉若顔与闵之不试兮有洙泗以为贤曰延陵季子之墓兮抑奚为而独传彼洙泗圣人吾不得而遇之矣盍亦求其可寿者而托焉呜呼此千万世孝子顺孙之志兮昔人所以重叹其巻巻
　　王少卿哀辞
　　恭惟少卿相庭之瑞英英王谢尚洿襦绮公独矫然鸿鶱鳯举温乎其和凛乎其清不诡不激如砥斯平短檠细字午夜灯青令牧监司暨于班廷洞洞属属惟君与民曰二十年衮侍太清王体国论目睹熙辰亹亹奏篇精切坦平居称孝友仕则廉平先业赫赫咸期踵成云族而散月皎而倾某之眎公葢丈人行爱之期之莫能名状逝不知日窆不知时嵗华悠悠东风一辞千里巻巻公监于兹
　　汪子心哀辞
　　呜呼子心果死邪予于子心之死歉然不满于造化者三焉而造化乃以为有德于子心者亦三焉请各叙其言而子心择之夫性行器姿淑均和茂不鸷不骄败戾明德宜燕期颐以永天常乃日月疾走若是予之歉然于造化者一也求之圣贤之经以根抵其归取诸四方之见闻以参其同宣之于词则诡异而醇耆艾而秀所积若是宜有以洽乎人而被乎物者乃曽不得一施焉非造化之未满者二邪夫顔而寿跖而夭八元登三苗摈恶盈好谦使天下了然知所劝沮此人之所期于元工者今乃一切倒置若是固何赖于造化非三不满邪造化曰不然吾居防防之间观尔世人颠防于功利之涂汨没于炎凉之海黄馘槁项犹不得休此造化所以困之者也今子心年方中乃得逍遥游于无倪非我之德子心邪蝇营狗茍之人防目麞头之子傲兀华轩如醉如寐汚若豕涂焦若靡草此造化所以僇之也今子心被褐怀珠流芳不朽又非我之所以独垕子心邪烟不郁者光不扬道不屈者身不章遗子以穷发子以声又非我之所以重爱子心邪嗟乎子心天机深人欲浅与造化为徒者必以造化之言为然也而予又何悲邪有肴其馨有酒其清庶几其飨之














　　洺水集巻十二
　　钦定四库全书
　　洺水集卷十三　　　　　　宋　程珌　撰书
　　上执政书【二】
　　近日淮北之事明公亦尽知之乎舟车焚烧辎重覆没三军积实反以资冦精甲利器更为贼用此前史所记殷浩山桑之败也而今日又甚焉乃者寿阳之役叛兵执卖主将官军民兵互相屠害或降附或溃归逃亡纷纭百里不絶只轮尺铁不反淮南绍兴器用至是殱焉今两淮骚动势摇长江矣而公议籍籍以为朝廷尚多壅蔽凡所奏请沮抑不下呜呼此为何时而犹有如议者之云云乎四月二十五日火星如瓮坠于建康六月四日黒气围日日没乃散天之示变不小矣天变见于上人心离于下而朝廷不知往古危亡之监复有甚于此者乎明公忠义奋发对越三灵而左右壅蔽其聪明陷明公于万世之罪人者明公不知也今天下利害所当施置罢行者人皆能言之所患者在于其言未必上闻闻之未必下行耳是故不暇缕数其事而独愿斥去左右屏彻壅蔽四方章奏即为敷陈将帅之有功者以公议赏之不可以无闗节而不行至于逗遛不进怀奸悮国専事苞苴今悉败露者则以公议僇之不可以有闗节而辄已公天下之身受天下之言无偏听无私昵如此则上下流通人心思奋易祸为福亦反掌耳如是而犹无成焉则明公忠谊之心亦有辞于天下矣前日之误明公者固已无及今日顾堪再误邪世之士大夫号为强有力者以官爵之故无敢吐气而其下者又惧罪而不言区区愚憃忧国爱君之心昧冒为言者先焉惟明公重图之
　　其二
　　窃观政和三年辽主天祚防诸部于混同江时女真之帅阿固达独为桀骜天祚欲杀之辽之臣萧奉先不以为然纵其去至宣和五年阿固达死尼堪以其弟乌竒迈嗣立六年尼堪灭辽则金源之盛已百有二年而灭辽之后亦九十一岁矣兴定以后国势稍减于前今也天亡防古乗之尽族南迁消弭无日矣而某区区之愚容或有虑焉有若顷年咸谓其国旱矣蝗矣人离矣盗起矣罢于劲敌矣天戈北指可不血刃权臣惑之辄萌幸心白羽一飞初料悉舛彼之人心如故也城守如故也兵力如故也凡我动作悉堕其计卒之犇溃四出流毒至今今之女真固非昔比然弱于蒙古矣眎我则强弱未分焉昔之都汴者唯五季及我朝耳大抵恃吴楚之粟江淮之赋乃能立国今残敌奔命大梁防无寸资彼狡而深宁不计此而冒昧来邪使其力已尽也则犹诿曰穷蹙而无归也如其未也则极北皆可征也胡为而辄南哉昔突厥将亡岁凶人叛扢纥斯破之遂致失国逺逾沙漠寄托北边而乃名借实脇求多于唐求米粟借兵力乞牛羊请器甲指叛亡之人邀岁得之缯动言世婚义当恤难秉辞既正唐无以拒之唐之君臣相顾靡宁凡其所请或予或拒曲徇其情然亟与而又请已困而求衅宿留四年日事侵扰今年冦朔川明年袭振武使唐之人农不暇耕士不解甲观当时所以责之之辞亦可谓直矣若曰汝为敌所破当枕戈向敌可也今乃逺托吾边吐强茹柔思逞志于中华独不畏天地神明哉嗟乎邉鄙之众惟力是凭强则进弱则退宁直与曲之辨哉盖其兵力向扢纥斯则为弱指唐则为强唐卒不免逺结扢纥斯曰吾与汝同灭回鹘我当与汝为邻借其兵力始仅一胜然唐亦由是惫矣今残敌于是万有一焉或轻于称兵否则走一介来告日不幸北鄙阻饥南方连稔百年宿好义在大邻则将何以应之女真由甲寅以来内则骨肉吞噬外则蒙古凭陵丙寅丁夘又有我师之役旱蝗相仍人畜几尽且涉二十寒暑矣而其国犹未大乱上下严宻虚实难觇使我支之其将若何由是而言未易遽以垂尽之敌眎之也似闻前月尝以币请我以使通为期是非虽未可知然亦安知其非尝试之谋求衅之渐乎且使难通于前日耳今既来汴则于泗于寿朝走一介莫入吾境岂容不予乎虽曰予之而彼已得以有辞矣盖予之而有以处其予不予而有以制其夺斯无恶于予夺矣譬之人焉元气充于内则风雨寒湿一不足虞茍其已耗则无一而非可虑者使吾国而固吾兵而彊吾将而良则减其数可也与之可也不与亦可也伸缩惟吾情可否惟吾命而已如其未然可不先为之所哉虽然古今未始有不可为之事也顾其所处画如何耳使朝廷之上鉴丙寅闇陋之失垂嘉定宏博之规择寛大之帅以鼓动英豪开集议之所以收采羣防寛便宜之法以责其成功则百年之耻可一洗偃武之象可复覩使汴京遗黎出重泉而覩白日披氛露而戴青天挈故疆而归旧版御六龙而还上都皆优为也而何淮襄藩篱之足虑哉人以敌为易某以为难人以为难某则以为易盖知其难则易矣唯执事其图之
　　上陈舍人
　　某琐琐碌碌一孺子尔顷从进士后得考功末第不足以惬志闻世有所谓宏词科愿学焉然圣经贤传每一展编如望大洋茫无畔岸闻宛陵汪先生有总括纲目号为词题者去月二十五日走介持书问亡恙因窃有请焉先生曰嘻子过矣市騄耳者必于伯乐之廏求白璧者必于卞氏之匮子学词章不于今左史陈公之门而顾于某乎取之子过矣呜呼某岂不知今天下有陈公哉而公方以文鸣当代声名鼎盛賛画训词擅文雅于朝为天子侍从之臣而某辱在泥涂顾下土尘埃之踪分隔于缥烟霄之上将何因而至前乎今先生赐之书某其往矣往年癸丑尝得阁下词坛之文伏而读之已有执笔砚以从函丈之意间一岁来试敎官怀刺屏墙已而以用韵不审见黜有司悒悒而归故无因扫门以至于此窃尝慨叹以为阁下之学总揽罗络纵横浩博旋天缩地陶彚帝皇故其文章则铿金石谐律吕如黄钟大吕之登清庙也弥青云亘紫霄如苍虬赤螭之御刚风也逐奔星先飘电如飞黄白羲之朝昆仑而夕瑶池也而某之学则离疏空虚左挹右匮而其文则亦毫聨缕析零落枯槁中夜以思悸不自定比其执笔愧汗如沐虽然养叔治射师旷治音僚之于丸秋之于奕伯英之于书少陵之于诗虽曰乐之终身奚暇外慕然不知所以用力之地则不造其堂不哜其胾虽穷日弥年勤亦何补此所以一日斋二日戒三日财书蕲彻于俎豆之间以见心于万一则决马颊之寸波以溉其枯回昆吾之正照以烛其迷庶几有望焉尔唯阁下怜其愚谅其厪以卒其志凡平日所为文所谓词题若所以用力之地条列而枚示之勿有所爱勿以为不足教则某虽不敏得财能贾得能鸣或者天其终相之勃郁激昂插羽翮而生风涛搴衣裾而登昆阆以接羣仙之后尘则推千古之残膏以流润后学阁下之赐何如也书词实繁无以自白然即文以求其意阁下固得其肺肝焉
　　上监司
　　愚尝泛观今日荐举之弊而后喟然叹曰荐举之法可罢也愚非为是矫激之论也亦非有求而不获而私为之说也诚以民生之厚薄治道之废兴寔系乎人才而所谓人才云者在乎名实之间耳帝王之世固有以五臣而治亦或以十乱而治而汉唐盛时因时辅主卓然可见者皆不过数人而止驯至后世人才满天下而卒无补于毫发者可不相与考其实乎今之分县而治者皆拔尤取頴被荐举而改秩之人也然尝察诸州县之间阘茸而不自彊者昏塞而无所发明者贪墨而无善状者残刻而求能声者租赋日繁力役日困寃抑莫伸豪强得志于荐举何赖焉夫荐举之设亦欲得人以助吾治焉耳而非为选人荣进地也今之被荐者他时为郡守为监司等而上之为侍从为宰相得以举人者亦举是人也递递相承百年一日欲求治理清明风俗醇正其可得乎愚故曰荐举可罢也昔鲁哀公问取人之法孔子对曰无取捷捷无取钳钳无取啍啍捷捷贪也钳钳乱也啍啍诞也故弓调而后求劲焉马服而后求良焉士必慤而后求智能焉圣人之言万世观人之法也夫贪者之不可取得非他时黩货无厌足以为国蠧者乎诞与乱者之不可取得非他时要功生事足以为民害者乎诞与乱者之好于生事犹之可也何者上有明君下有良相则要功生事之徒潜消黙缩自不敢肆至于贪墨之夫则口谈夷齐身为盗跖凡可以盖其汚而行其奸者无所不至虽有明察之长往往受其欺而不知故其人阴为国蠧民害者为患不细此圣人之垂戒所以先贪而后诞与乱者也虽然此特言其害民蠧国者耳忠定张公咏尝曰大凡举人须举好退者勿举犇竞者好退者廉逊知耻若举之则名节愈厉犇竞者能曲事谄若举之则矜名好利累及举官此虽以利害言然要其所终诚为切论盖圣人之言但微示其端而忠定之言盖极论其弊以为妄举之害不惟害人而已而实为已累然则为举主者亦何便于此哉大抵圣贤观人之法观其形而知其器听其言而识其心吉人之辞寡躁人之辞多表里形证固不可诬而形模狭者力量小器局浅者功名陋尺寸短长声名寿考皆莫逃乎目睫之间孟子曰人惟有不为也然后可以有为昔子贱将之邑或有以钓法赠焉曰夫掷钩投纶即迎而吸之者阳鱎也其鱼小而肉薄中有巨鳞若浮若沉迁延而不食者鲂鱼也其鱼大而肉厚渔者将何取焉呜呼知决择乎鲂与阳鱎则知决择人才矣虽然太守所治一州耳监司所部一路耳一州一路之间为属吏者能几人其邪正材否抑何难知之有邪一州一路之莫辨则又何以佐人主坐庙堂进退百官邪虽然初无甚难者人心本明也惟无汨于其私则人才自白惟吾心或偏而流于刻也则轻薄生事者才矣或昬而堕于利也则贪墨亡耻者德矣人才之淆乱其以是夫今天下诵明公之贤者则皆曰清明而不杂劲正而能守廉白髙洁之操耸闻天下今属部之内端良修饬有志节之士皆翕然观德而益以自勉而贪墨之人凡前日肆行无忌者莫不耸然股栗日夕四顾曰得无我知乎虽未革心而亦知所忌矣夫如是则荐举之权必尽得如明公而后付之则庶乎荐举之法可以勿罢矣此天下寒畯之士所以犹有所恃而庶几公道之复行也某不肖然自明公之登台而其中勃勃然若有所感者故今也辄厯叙其所以然而听命于执事惟明公亮焉
　　代上执政
　　方今天下亦多故矣而相公乃于此时预政几本兵柄其亦难以有为于此世也疆索虽靖而奸冦未清也被边虽奠而流离未复也旱蝗相仍而籴价未平也钱物俱困而楮币未重也上下相防而吏治未肃也赏罚不行而军政未举也泛数当世之事盖有不胜其条枚者而是数者之弊则又深厚盘纠积非旦莫人情玩弛未易振刷至于命令所出之地则又指意莫一论议牵制然则忧世之士有志功业者无乃亦难于斯时乎曰不然亦顾其得人焉耳古今天下未尝有不可为之时也人之所至时亦至焉时不能自为也人为之耳然上自执政大臣下而至于一命之士凡峩弁于王朝而星布于州县者皆才也才满天下而治不举亦必有其故矣在上者有可为之势而无欲为之志在下者有欲为之心而无可为之权故在上者意满志荒颓堕愒玩既得患失奉身思退而已而其在下者徒能长吁太息抵掌极谈而亦卒无补于毫发此天下之治所以靡靡至此而莫知所止也恭惟相公以名世之姿应难逢之防功隆德盛视古大臣亡愧词而天下之弊固有如前所陈者信哉治功之难立而今日之难以有为也嗟乎古今天下事变无穷智力有限得天下之才以为国家无穷之用则古大臣之用心而已矣某至愚极陋其敢以才自许哉而效官九江亦既三载今少卿谯公实为之守乃以为可使也故三年之间无日不兼他领以属邑之微掾而摄判官事者且期年总所帑庾之出内以至和籴之事时侍郎吴公领饷事也亦俾得而兼之已而枢密邱公建府江淮亦檄以招刺左右犇走劳悴万状闗陞三表不俟有请徼幸及格矣乃变起亲庭待尽草土属毕素冠归命大造虽然万彚之多未有不求于天地者至于洪纎髙下长短巨细因形赋象品彚不齐此则惟化工命之而万物不能自必也有若得财能贾得能鸣假之尺寸之阶使得以为升降禁门之地赐之刍秣之余俾得以效驱驰玉闲之用则期以持报师门不敢不勉而已
　　代上监司
　　闻之有盛德之人然后能为盛德之事古道不行于世也久矣有能身居百世之后而德居百世之先则三代之道何患其不行于春秋之世哉虽然一世道德之门固天下之士有志于古者之所趋而求入者然不洁身不澡德无一可以自附于诗书则又何以登晋俎豆间耶某为筦库小吏于大府且以先世之故获幸于门墙立于堦墀之下而望大君子之威仪且朞年于此矣明公负超卓之竒材蓄雄刚之俊德山色玉立挺然不羣如峻峯名阜磊磊磈磈相望于天壤间此天子之所深知而学士大夫之所畏而仰者也至于公举之道通家之好末俗陵迟扫地尽矣而明公秉至公之监隆嵗寒之谊长风孤搴中流屹立使斯世之人公举夺于私情交道变于凉燠者无地以寄其媿岂非有盛德之人故可以望盛德之事乎而某也未知所以受道之质如何也独念退然晚出颛愚而昏陋不知学问徒以先人之遗泽齿一命于缨緌累累随行鹿鹿逐队无寸长尺节可以表见则将何以动人之眎听也哉蚤夜以思惕然自惧惟其或能温共笃信无邪妄欺诈之心廉白自饬无汚秽贪浊之行黾勉犇走罔敢逸豫无怠事慢功之习始终一操期于不变庶几持此以入师门而亦未知日新不懈惟怀逺图之功也而明公猥以三世之好盖帷之恩不忍弃捐藐然嵇绍之孤有所嘉赖降之大惠施于存亡可不谓至乎前日十连之章循省颠末激发懦衷七十慈亲与门内宗祝一词未始一日辄忘也顾某无绸缪之亲无炎热之势无赂遗左右之力譬之尺寸孤根寄于不食之田灌溉芸耨之功皆所不及而所恃以为生者唯及时之膏泽与无私之春风使之发萌而成穑皆天地之大德耳此明公所以施于不肖之孤者其隆特如此九原有灵将不悼其不幸于土中矣然则古人所记扶轮结草之事者安得谓之诬邪然侧闻铨法二章可以免试三章可以循陞是所谓不计其力而徒计其功不反诸已而过望于人其为亡厌孰甚焉虽然万物之望于天者无穷而天之施于物者亦无穷天不以物之无厌而倦于应也且天之于物也命之翅者必与其翮使得以全其飞命之足者必与之蹄使得以全其走夫茍与之而不全则犹足以病其生而未足以遂其性此元化大造之意所以广大无倪而两间盈满无一不全之物也某欲展尺寸之翼效犇走之力翅矣而未翮足矣而未蹄天地其终赐之使得陶陶遂遂于云翔川泳之外则激昂意气凭陵功名凡可以振发枯槁疏抉潢洿以求无负于期待者岂敢在门墙多士之后耶昧冒自言无复廉隅唯明公寛而贷之









　　洺水集巻十三
　　钦定四库全书
　　洺水集巻十四　　　　　宋　程珌　撰
　　尺牍
　　雷祭酒
　　大冬始事清霜戒寒伏惟醇儒硕德独步朝端帝睠天休台候动止万福公议之不明上下交病之也天下固有常然之理天必髙地必下日月必光明江河必浑浩而何有于异哉天子须人以为治而不能自知天下之才故付荐举于大臣谓其可信而付之也下之抱负尺寸而不能自达于天子故有求于先进谓其当言之于上也是皆其常也而比年以来士习浸异不以常求之而帅借力于强宗热援以制其上原其情则固可罪也而上之人曽不以为罪乃越常而予之而后脇刺之风浸盛所谓异者不以为异而乃以为常而后公议始大坏顾某所操者狭所欲者侈偲偲焉欲自持尺牍以干动人听得无类于守书信古不谙事宜者寔以平日素愚不敢效世俗从借力凡前所已得者皆三四钜公一见之间特达收采所谓长牋短记未始辄用至垂成未章颇费料理故今也亦以是而望执事又闻海内之论以为执事清而不隘和而不流日光玉洁而监裁精明山立河行而论议勇决夫岂蚍蜉蚁子所能撼摇者用是断然不疑自以其情归于门墙果防察其依归之诚赐以品题之重上官叹喜同列惊异所惧凡庸不知自进无以称塞期遇之意不敢不勉也然今世之士无故而得赏拔者长笔利舌跃跃引谢如不终朝而其饰词巧譬支离曼衍犹恐卒不当人意者此不惟待知已之薄而其自待抑不厚矣夫不厚于自待之士上之人亦安用之此某所以不敢矧执事方将雍容廊庙以进贤退不肖而某之有望于元化盖自今以始然则区区感厉又岂止今日而已邪并惟赐照
　　赵知县
　　即日日驭将南履长之庆唯君子宜之明府之治青阳也明断于其廷寛惠于其野行之三年而子男之邦则焉旬日之间连拜两函之重其光油然其气温然其论议卓然甚矣执事之渊源深长也一言而使众向之所谓敏而好学勇力而不屈仁义在身而色不伐有道而下人执事皆兼而有焉向来不旷山不直地亦既移此身返门墙矣乃不能衣穰而提贽难气以问事君子之道自今思之其有愧于齐髙庭多矣然伏读二书博之约之开之明之所谓效其行修其礼窃意髙廷之所以闻于夫子者不是过也然省诸中攷诸外求所以自附于寡过之地者实未有焉尚唯终教之毋徒曰友之云也衔鳯涂芝之宠早晚东来当续续为贺
　　李大谏
　　斗指两辰西灏沆宕恭惟填临甫尔威望隠然下慰人心上符天贶台候动止万福某詹言门墙才百余里微官所缚不能躬问起居谨修尺记为初偃旌旄之庆某恭惟大君子爱君忧国之心至深而为天下生灵之计甚切故辞谏诤之官临防咽之地所欣然焉宣徽南院犹带阶廷侍从之班姑苏髙台真成鲁卫兄弟之国宠荣若是缙绅所希永言北固之区寔为南徐之地腹心淮甸门户全吴方当有事之时尤谨不虞之备然宿望甚重卧防有余肯求赫赫可喜之名正借平平安边之防窃聆新政已慰舆人乳哺伤残疏瀹疾苦脱之虎口纳之母怀用力此时见効唯易民庸既讫上思亦深衮以公归霖须说作窃计予瑗之事不逾周籥之期幸甚幸甚
　　胡连翁
　　商律浸深颢气沆砀伏惟连翁茂才含华未耀灵修参扶台候动止万福沙头一别朓朒易久幅纸渠渠来自数百里不止三读而已西门之燎时时一作何独不恕于贤者邪抑此非君居造物固将有以处之耶果尔则可贺也不可吊谆详之谕所愿效诚但号为大都色色陋甚何异巨壑乃止勺水安能游泳巨鳞邪某席芘浮食不足言者慈庭帅旬日一得书但边方多事未敢迎侍白云之念日深耳新篇逺辱如渴得酪匆匆未能一语为谢有愧而已午未之间尚有残暑几为逺器自重
　　与庄漕
　　某区区邦人蝗旱之请施行如流州县知有使者之权斯民知有蠲租之法和气颂声充然大川广谷间今犹新也环顾宇内之事丝纷鼎沸未知所底夫一念之顷而不忘斯民此志士仁人之用心殆天以此责而付之也擢从庾事典领漕权亦足以占上方乡用之意矣防江人相噬而山间之人则煮草根以食因念淳熙壬寅民未甚病也而讲明荒政如不暇给今五倍壬寅而州县寂然春初麦幸秀近苦雨淫率发黄疽雨谷于田悉为水漂今三布谷而未秧半嵗啖草根率无人色而防窃纵横不得宁居目前固可念今雨过度异时必旱种不可入后日抑可忧米石不啻万钱而楮直则又落去春立为一定之数若坚执至今已有成绩奈何私意纠纷甫効辄罢某顿尝以目击利便数事言之朝内有一事乞许民间取赎全用官防不惟便微细而已楮直必踊也幸先行于一道之间盖出入之价既一富民初无所损也今米贵物重商贾不行农末俱病凡皆以此楮贾颇昂则百病皆起并幸孚炤
　　潘通判
　　近辰金柔气低火老候浊伏惟分治辅藩休嘉萃止台候动止万福某谋求当代人物于北斗以南惟垂世巉巉之髙是瞻是仰天借此来加惠乡梓而茅屋白云三驿城府引领清峻无术缩地毣毣寸心而已王者藏富于民犹外府也陆宣公有言国不足则取之人人不足则资之国一日舍是无以为上下相资之势今富人藏粟无艺公上窘急未免以爵易之而细民凶年持倍称之贾亦靳不与上下无所乎资而徜徉坐观其中田野嗸嗸几至剽刼窃闻力賛赈粜之事万口洋溢然赂吏罔上终以计免所幸连日雨遗蝗扫迹垂颖如云更一再雨则十分歳功矣幸菑射利者知无所待近皆发廪求售无事赈粜也志士仁人忧国恤民之念无时而已者故不嫌深言之伏幸台炤
　　林知县
　　白露暧空素月流天伏惟廉平异效神降嘉生台候动止万福某埃坌夺之音邮如断遡游瀫水之清而已离离珍字曶堕几前郁然存劳之温昔人为治先教后政截截有叙今亡矣乃于蓝臯之濵忽见乡饮之盛屛朱墨而列豆笾厌争夺而兴礼逊庶几乎三代之遗矣邦人奚幸邪
　　赵尚书
　　蹙凌冰涨泽腹益壮恭惟隠然元老为国重填天所独垕台候动止万福执事材猷学力髙出一世故举天下至重之任常萃于一身世之下士智不足以守一缾者固所不论而中人之才仅足以办一官赵魏之老滕薛之大夫曽不得兼之天之降材什伯倍蓰固不同若此邪勋庸问望如挈日月于万夫之上乃一语不合翩然去之天下之士识与不识皆曰此仁人之言也故某近者有词寿上【缺】明府云新近论思一语是隂功多少留与云仍盖公言也夫岂私相为好哉某与弟瑔耕田养亲何所不可乃从有司举进士方相国典举亦既以骫骳之文先多士矣乃论议不齐卒从下乗故未免岖﨑跻攀以至于此亲年益髙欲雏早翼诸公怜之已足五表然不敢茍焉以嬉读书之余亦颇有志于当世无从晋近面请所以然者遡风而已
　　黄侍郎
　　即日孟夏气清恭惟表里江淮尽归统理帝咨良翰天寿斯文台候动止万福某阔逺墙仞盖十有七年于此矣比年光灵不竞海内诸老先后雕零独幸龙门突兀东南耳延登禁近论议益伟乃清风逸驾翩然去之今移而佩玉麟之印近矣衮衣归周之望盖天下学士大夫同一心也昔唐人有言阳公之在朝也四方闻风仰而尊之贪冒茍进邪薄之夫庶得少沮其志不遂其恶虽微师尹之位而人实具瞻焉与其宣风一方覃化一州其功之远近又可量哉诵咏斯言未尝不怃然有感也然而天下之事在下者类能言之而卒病于不得行亦既得位矣而亦每有未效之叹且夫奸宄未塞戎蛮未慑官乱未治四时不和未调五谷不熟未适才而不为不忠也不能而托官窃位也夫日者无与于斯世也而犹有忧焉储之于平居闲暇之时而用之于事功鼎来之防金陵幕府之盛人材之林必有足备采择者其为明时倍万崇防幸甚
　　雷知院
　　即朝雪霁江天日寒光薄恭惟伊臯魁桀日进鸿畴惟天右之钧候动止万福某伏拜钧翰与胪列多种之赐焜耀光荣累百空言宁足为谢一元之运五日而一候至十日而一气应无缩与盈寒暑以平至一于壅则一伤飞殒薄食变乃生焉睍雪未消妖虹时见此则扁卢所望而惊者相公智周万微道参元化消息盈虚意端阖辟无从日侍函丈躬听诲饬耳某庀役已三月催科不扰讼牒不留日饭二升朝昬几案恻怛所孚蔼然田野敎诲期望之意不敢有负焉耳临风瞻依之至
　　余知县
　　阳法髙悬物成仰墨恭惟采袖庆闱培埴益逺申锡有灵台候宴啓万福某未能拜状乃为眷厚先焉而来使谓至桐江即还久之杳然即欲走介而俗绪旁午昬与晓平因仍如是者又两月其为不敏为愧负盖有不容言者然迢迢江水靡日不瞻有不与礼文具疏者非体而炤之则何以自逭州县吏贱如奴若夫采薇于山缗鱼于泉读书弹琴以歌咏先王之遗风顾安用低头受缚举头愧野人哉然则小佚家林乃造物者所以独厚之意不可不察得时则驾万里一息岁寒铁干春风桃李其少安之某厌于为吏久矣亲老之望门户之责是以尚此裴回终非其志也所几啬垕冲和亟拜召命
　　李尚书
　　稍间诇承依仰朝夕入告嘉猷之奏允当士心适有一事或可助献纳之万一州县输绢阔狭重轻悉有省则今岁左帑所退殊骇听闻论议喧腾人情不安两税之重民生孔艰秋租未毕夏赋已迫今身亲之乃见民困极矣又从而加虐焉民何以堪或于论思之际及之寛民力而寿国脉所系非细富阳所退只二十八疋闻他州极狼狈非卫足也早言之庶几有益缓则无及矣
　　浙东宪
　　金伏在候而楳溽未清恭惟仗节督府雷动风行帝眷天休台候宴啓万福某官禀灏灏正元之气负磐磐盖世之才投之繁剧而不乱处之防通而辄中求之今代宇内寡二盍不论思遂即都俞乎良以天用惟龙地用惟马役御万物之权变通百王之弊向也切时之论亦既施行矣胡为乎中辍也愿坚其说以幸天下以卒殊功天下之望也某不佞朱墨余暇伸欠仰天黙数平生辈行已倦霄汉顾独僵卧长夕未见昕鼓最不可为者上欺彼苍下欺一心诬告纵横无敢辨白区区燕雀不量其微反坐一二邑人小安所为巻巻控禀诚欲公一言以幸海内耳某寔朝夕东向焉
　　唐秘书
　　玉吕含商金飚荡节恭惟怀绂名邦后皇嘉贶台候宴作万福某于当代知名之士莫不归心独于执事未有一日趋伏下风之便盖此生一欠也瑰翰曶临片云天落眷情醲郁藻缋光芒再拜佩之永言何极某窃谓人才有定用公论有常归当则天心开否则人望郁方执事前日之袖手也人郁之今也人慰之然未也献替殿中啓沃帝所则斯慰焉耳盖天所以赋之才期之任者固若是焉而非人之私也旦旦以俟某天予迃戆莫效毫分误渥频仍亶由吹借心许神交宁俟识靣幸有以警防之三肃以请德星所聚之堂庆流千载有役于此敢不肃给
　　回周帅
　　即朝霜熟寒轻梅含春浅伏惟贯日之忠神明扶持台动止万福某粤自去夏为谢之后日念嗣敬而竣坌侵薄浸堕因循至若日怀叔度夜忆真长非诗人浪语也曶奉珍题慰荷不已每思歙山云深岂堪着横絶闗河真将军哉今一柁入三邑宜矣然西举秦北举燕麒麟凌烟突兀东南顾当安坐云水乡邪幸秣其马以俟敭廷之命某之于执事所谓爱而莫助者然扞蔽江南之功则口之不置自昔建功植烈耀旂常而铭钟鼎者往往皆出摧抑困顿之后所向辄如意者未必有所振立惟执事张而不泰翕而不衰勿羡春光之韶穉自期岁晚之崚嶒以副士林之望幸甚幸甚
　　回宋总领
　　比辰日女度歳将更端恭惟身兼数器为时所需为天所祚台候动定万福某昔者天畀防随辇路之尘宛若二十年前追逐禹浪时也违异未久笺墨易希瞻仰而已盖尝窃叹今夫人之所谓才防窃狗盗耳寛和而有守惠慈而能断独不见元恺之所谓才乎大之可以賛万微小之犹能当一面吾牓有光矣又闻之任总饷之寄者足食与兵要非难事惟能使将知忠使士知义人人宿饱而无怨挺然思报其上而不怠精神独立万夫之表此公所独能也朝家以此属公公亦以此自任吾党幸甚某正自庸虚且复弗彊宜汰尚稽云叶为覆耳诲简温厚不称是惧髙情未替尚惟终教之
　　李提举
　　伏辱诲翰其为南康社仓之虑可谓深逺自非体国爱民至到恳切安能及是读者叹息况于南康之人身被其赐者乎某闻之里人谓徽管六县其户口之多地里之广两倍南康乃止五千缗分拨不行措置不敷今史君甚贤或得更捐数千缗则此事可成矣执事之入觐也或少缓数月使江左九州皆如南康仍以南康已行规式下之九州则执事不朽之盛德当与大江同其长也因谢来施不觉缕缕然舍执事何望哉
　　李大谏
　　离德恢台气步清溽恭惟雍容外祠道德天相台候宴作万福某闻古之大人负龙蛇虎豹之姿者与时屈信与道变化故曰龙筦纳言而帝命允四辅既备而王业昌使骨鲠大儒忧国若饥渇论议合众心者朝夕左右则百僚仰法化流四海此多士朝夕之望也愿戒舍人行且有诏
　　赵廷评
　　某文章道之末也而世之好者亦鲜甚矣君子之有意于斯也然后世之敝大抵在于舍实而采华舍易而取险舍朴而从醨无以养其源而欲浚其流不能深其膏而欲晔其光故枝叶益繁气象日落求其为先汉不可得矣而况战国以上乎某每切惧之而未能焉他日傥遂良晤相与出而商确之今方吏尘侵薄束缚绳墨胷次结约固亡竒也匆匆为谢莫既所怀凭墨遡风但有无穷之意
　　回崔侍郎【二】
　　薰风初暑之候恭惟肃将明命往防全蜀上帝嘉娱台候宴啓万福某抵此曶数月求所以上蓄其槃下育其荄者未之能焉故巻巻一书晓夕在念髙情絶俗惠然以翰墨先之烟霞郁兴词谊髙明区区感浣不知所喻至言兴在山林则非所望于侍郎者蜀之不靖者两年于此矣某尝嘿计目前之可以任此者舍侍郎未见其次焉人才岂不曰有数哉舜止五臣武王止十乱汉止三杰而已唐之初造一时依乗风云者固为甚盛中世以来国少多艰有若韩昌黎郭中令李卫公之辈皆能赫然仗公忠而化奸骄詹威灵而服外国光明如日月动荡如雷霆植唐于将仆洗唐于已昏数公功烈千载如生每一开巻令人飞动自古以来中原有变蜀必先乱中原既定蜀必后平又况今日之蜀非前日比安知后日之事又岂止今日而已邪万一此时窜身无地徙巢入闗则蜀之去天也逺去敌也近可不先定其规模一言而后行乎少年不更事之人疎率无谋老成持重之人又复退缩今推择而至侍郎非茍然者古之兴事造业者其机在于兴起人心鼓动士气而已至若兵若将若财特节目耳然士亦患于亡闻也夫惟负天下之望者方其未用已足以系天下之心而其一有施设也又足以服天下之心夫未用而望已用而服以若人而图事何事不立哉此朝廷之所以有取于侍郎而天下之所以望于侍郎者也上寛九重之顾下慰海内之望侍郎必有以处此矣然比日以来士大夫规模日陋多事之秋所与共功名者天下之英杰也顾乃小智自是闭门拒之阂上下之情失事功之防皆是物也耶律德光云南人饮食动息北人无不知之若北方之人以堂堂十万之师或在九天之上或入九地之下南人未必知之也今千百载而南人此病终不可瘳可叹也已兼之辟置之属盖与之共腹心者始择不审无几斥去安能得士之死力哉蜀不为无人某不能尽识陈同年仲酉颇负胆气亦有谋畧尝率鳯州之人深入其地顷坐麤豪今更涉厯盖亦老于风霜矣试召与语恐足以备采择是以因书并及之范文正公尝言幙府辟客须可为已师者盖平时敬之为师则必用其言而平时以朋友待之者则言之用否未可必也虽然此亦其细者尔古人所谓内外臂指乃可成功侯谁在矣张仲孝友是事也又岂可不先图之非为执事计也为蜀计也珍重道涂归当坐鳯池而象麟阁矣
　　其二
　　岁律峥嵘寒气屭赑恭惟某官威行玉垒势重金墉髙垕参依台候宴啓万福某伏自日者诇承之后嗣敬阔希然怀仰清风则不知云山万叠也惠然尺素如云堕空欣浣无涯有言莫喻侍郎禀灏灏正元之气负磐磐任重之才合四蜀之广五六十州之众天子所恃以为爪牙百姓所恃以为司命邉人所望以为叛服者与其逐逐红尘无毫髪可以自见孰若为朝廷分寄一方风行八表可以垂无穷而诏罔极者耶甚盛甚盛余冀寿重以光麟阁此委垂戒
　　徐进士
　　人至惠告且致岁除之馈意则垕矣然吾人相予以义又安用是鶃鶃者为哉自是切幸免之不然决不敢领也春风吹和万象悦豫吾心之仁寔同此和和则为善为祥矣临风不胜诵咏之至
　　答僧【三】
　　奉墨妙欣承春和道体安穏深慰间别之私名画丈室之宝乃辄以见遗几于夺所好愧甚愧甚永昼焚香静对胜韵发我天和多矣珍重此意尚得面谢
　　其二
　　奉手帖欣承秋凉养道冲豫日来风露渐髙小隠山前松竹益佳一炷柏子香静思无始以来至于今日又至他生永刼无尽自家这个岂可忘却这个如不忘则是黄面老子嘱付之意矣蒲萄为寄尚未出世何邪沉香笔松煤谩往亦复未离人间世耳余加珍重
　　其三
　　辱手帖欣闻法履清休所谕谨悉我方欲脱戏衫公乃求此粥杓柄邪又不知甚处有闲田地也远寄仙果足仞意垕然神仙好虚骄指凡草木以为神竒诳惑世人吾独啖枣栗耳无所用此师解吾说否徽绫一段软宻便体聊致此诚极寒珍护
　　叶尚书
　　窃听都人崧髙之篇乃知绣绂系麟之旦斯文天寿宁俟祷祠然某尝闻之龙藏于渊而神灵玉藏于山而光发至德藏于身则精密而气充天全而形寿用能天与地卑山与泽平某官正坡仙所谓绛阙云台总有名应须极贵又长生者久侍上雍晋参大政中外属心玉堂催草矣区区菲薄陈之异牋少见子晋吹笙安期奉枣之意伏惟宣慈録其忱而畧其陋幸甚幸甚
　　程大卿
　　霜清日晏气令适平恭惟某官少佚殊庭即颁温诏髙垕况临台候宴起万福某比者匆匆拜状少伸燕候之诚即日人还亟捧答翰敬承告德所次神卫后先千里长岐已遂善达区区方切欣慰忽来专骑又堕诲函多品遗颁深仞眷笃下拜不胜感怍大卿中外厯勤劳公家成绩烂然在人耳目世之不稼不穑而取美官者众矣如大卿则真是有欠未偿也巳巳夏大卿为郎东归某尝有诗云惯倚苕溪上下樯几番风定几番狂昔年仙去真子今日归来禁省郎波静垂纶元不恶风来卷钓又何妨其下偶不能记今日亦复如是边尘未靖朝方急才又岂容袖长臂于钓湾哉匆匆复命莫既谢忱伏墨遡风心与云逺
　　李侍郎
　　辰在大梁嘉气趣至恭惟某官肃司留钥坐镇长江人比天同台候宴啓万福某伏念平时受知特垕一自抵此亟饬寸笺少叙依归之诚岂宜少后者乃未及拜而赐翰已堕前矣是虽百喙何以自盖其不敏仰惟知遇之素或能畧其迹而遡其心耳他人以空词说而钓官资公独以实政事而为国计上知可任大事也再付玉麟之印春来塞草绵绵淮清如镜丹阳门外一骑红飞再将趣公入陪帷幄矣佥实谓然非某敢私也某力薄事繁不称是惧仞墙不逺宁无以诲之钟阜巉巉何由侍近一纸诇承又复不能悉其所欲陈者所祈爱身以道永翊炎图此巻巻晓夕之私也
　　赵徽州
　　比日草草拜状谅已闗彻崇听訙后尊仰方切巻巻兵来伏拜诲赐获详即日起居善状其为感沃不任下情赋入寛以两月仰见区处适宜拜人被德当如何邪其间可以兴复者亦当贵以开筑如其积而成山荡而成渊委不可容人力者度亦有数大抵朝廷重于蠲赋而民户亦易堕于因循要须官司严责以脩复之期庶几他日不至百姓失所望耳百姓无知但望官司蠲赋坐视不修他日赋不得蠲则又未免白输此皆官司悮之也若夫时暂蠲阁则又在朝廷也更有一事因以拜禀新安之绢作俑于前两政户部自言天下无此绢也况新安不产绢祖宗朝独加优润乞严戒属县无纵吏奸辄变旧制过为重阔中平之绢尽可解发则召父杜母之赐朝行而夕被矣因笔又成缕腆并幸矜体
　　髙校书
　　素商俶令丹陆尚然恭惟某官雍容壶峤仙品自髙帝锡之休台候宴啓万福某载惟天生卓异之才赋之以清淑之气必使之倡一代之文以鸣国家之盛必不使之抱膝幽吟于寂蔑之濵而遂已也世之续离骚诗穷愁聨编累简流传于古今宇宙间亦何可胜筭然是皆赋予之薄气候之偏至若全气所钟号为英贤夫岂徒生之而已哉斯文行且昌矣执事其毋逊未期雅拜徒想清风谦翰逺临眷情愈垕恪恭颖敬寓悃悰敢祈内葆黄庭外列丹鼎奉尺一诏侍明光宫
　　张知县
　　秋阳尚骄伏惟蒲璧安民人神函豫台候动止万福某顷焉具谢之后冗不孠音然区区向往不辍也专骑惠翰如获面承区区感沃并之义役之为民利也大矣非心乎爱民者其孰能成之况又加以义廪无穷之惠乎太宗皇帝尝谓宰臣曰惠民之仓不可不置贱则増价籴之贵则减价粜之祖宗朝所以留意邦本者正在是也甚盛甚盛
　　袁郎中
　　伏拜诲翰凡数百言又蒙示教掲晓邦人文檄睠言父母所以体察赤子之饥若寒者洞洞属属唯恐一毫之不尽大川广谷之间家传人诵所以诏子若孙若云仍者其将何穷夫上有仁心仁闻而民不被其泽吏格之也上有龚黄下无卓鲁使民不见德而唯戮是闻则彼氓蚩蚩安知邦君之心固如此哉输金折绢之说非敢为延迁计要是势穷力迫穷则呼天疾痛则呼父母耳今既一念一语风动雷行朝发黄堂夕周千里而斯民已被再生之泽矣此外更何求哉他日言之五事中足矣百冗裁谢莫既万分仰首丽谯神爽飞越
　　回范教授
　　风露顿髙伏惟雍容绛纱斯文天相台候止万福某久矣不复交讯然此心去来不辍也笔飞鸾立忽堕几前诵味以还欣浣亡限建业有双阙崔嵬大江吞吐之胜故人才不轻出出则受间气而为命世英豪往往有侪诸生而无别或列座而小异者何幸复得贤师儒封殖而长养之此邦之幸也芳编示教藻缋烂然遂得以窥制作之盛警发多矣今编之所未及者因来悉笔以示尤幸也记铭见属此意良垕其敢不承邪荒凉数语勉以塞命荏苒数月竟不得一好辞终当为梓石羞耳匆匆复命莫究欲言余惟益垕珍竒以副三馆之招他委继示
　　答祁进士脩
　　窃观池阳之为郡九华之秀秋浦之緑皆东南清淑之所钟也禅其秀者为竒伟涵其緑者为精深某嘉泰甲子奉檄校士是邦多得其隽然尺书往来至今不絶者唯青阳叶君焉今足下不忘旧好惠然肯顾且复以长书贶之若望某以有言者甚矣足下此意之垕而某之荒疎不足以当之也虽然窃闻之学者之于道莫先乎务实也以实而求道则必有所入以实而行道则必有所至鉏骄剪虚最为先务古人云德盛而词谦道髙而色下信乎声色之足以害道也道与德可尊也言与貌则不可盛也由汉以前人皆务实虽专门之学世以为病然要之人怀实心专于一经白首穷年各有所得晋唐以来气习渐虚至于近代则又有专事口说无复一毫躬行体察之功者眎唐又逺矣此习不除凡读书为文应人接物临政涖事无非虚骄安得事事当其宜物物中其理邪足下气淳而质茂盖涵秋浦之精深者其进于道何疑焉唯勉之而已晋率之罪不知所逃也
　　回李寔公
　　久欲拜状而出埃入坌因循至今又奉先贶敬承即朝暑雨图史多暇台候万福某念古道之不可复不止一事至若一书问之细所谓伏以右谨者不知自何时作此等语再拜百拜公与为欺故区区平时于所善者及可与语古者未尝辄用文献之传如左右心期之髙如左右决不以为简故愿以是请焉自是赐敎亦幸畧之前书郭翻者晋人也认稻之事见之本传先正百韵既得伏读文孙隽语又辱开示甚矣其似祖也顾不足为名门子弟之范哉汪龙溪之孙有诗名某尝为序其编且引少陵父子一门专美之事今于执事亦然也正科特科谁为区别吾曹应世要当以后世扬子云自必耳顾此琐琐者其足为执事重轻邪易秋之论年丰之喜足以见盛心之所存矣今时士大夫多以空言而钓官资耳孰肯以实政为民计哉
　　叶贤良寘
　　岁晩极寒伏惟履中休胜前辱専翰布谢稽违盖朝昏汩没易至因循耳非忘之也不我督过又枉今敎获详近况之休岂胜慰沃足下之气诚欲浅沧溟而低太华虽然亡益也适足以贾閙耳独不见宇宙之间和风膏雨乃可以造化万物乎至若登名文章之録亦非浅事体忌卑语忌俗前辈论之悉矣今谩録一二自周之衰道丧文弊庄周屈原之书始假徐无鬼渔父问答以为辞自后祖述益众体格日陋司马相如则曰乌有先生亡是公扬子云则以为翰林主人子墨客卿班孟坚则以为西都賔东都主人张子平则以为凭虚公子安处先生左太冲则以为西蜀公子东吴王孙魏国先生改目易名犹然一律又若七发始于枚乗至曹子建则有七啓张景阳则有七命屋下架屋那复有髙标逸韵邪正使锦绣开机天章的皪而其大者体气卑弱规模狭陋已不足观矣而况其尘言土辞鄙俗之气不除者邪近代坡仙直言吁嗟先生谁使汝坐堂上回视前代诸子殊觉厌厌无气矣足下更以前辈此言思之别变机杼然后二赋可出至望至望来书所谓三及门不见之语殆欺足下耳安有是事邪才模志业有如足下不有立于今必有闻于后幸甚
　　回金判院
　　腊尽春回伏惟自公多暇台候万福某自畴昔为谢之后畚土楸梧役役寒暑近者手开庐粗免悔事余不足闗轸为吏患不明耳明患不廉耳廉患不恕耳既明且廉而又行之以恕则吏道尽矣奚患莫已知邪不有闻于今必有得于后唯自信力行而已为书遣饷具仞勤渠曷胜愧荷溪毛一二聊以侑书余冀加珎以俟殊渥此委勿间


　　洺水集巻十四
　　钦定四库全书
　　洺水集巻十五　　　　　　宋　程珌　撰启
　　贺江东运使
　　擢从庾事典领漕权仰窥牛斗之间福星移次知有丝纶之下瑞节来临先声霁彭蠡之波喜气动钟山之色窃以天开兴运月属佳辰方当屯云扫电之秋罙重挽粟飞刍之寄倘陆运则调犬无序而尽废于耕织而水漕则借舟太苛而坐断于贸迁且曰民力所未暇言而于吾事亦将何继自非出竒智于斜谷安能足食而人不劳要当有定画于闗中岂特饟继而嵗甚久事既行而力未竭故役虽数而本不摇茍非其人孰任此责某官风采闻于寰海行谊辈于前脩有实有声负盖世之名而又怀经理之具入麤入细足镇物之量而又长通变之才自昔立功业之人必兼全军国之畧帝难其选公为此来得相继之二贤无可忧之一事剸物锋铓既足以当其剧防国气脉复有以寓其中賛成隽功归报明主伏念某懵不量其才力妄有志于功名百虑火煎一命冰薄顷年应举虽尝首擢于春官一日探筹顾乃卒从于下乗虽欲自爱明月之宝不肯轻为莫夜之投未识提携将安归宿不复羡春风之力或能收岁晚之功患好为师正犯孟轲之戒学有宗主今依夫子之尊进当求竭于两端退乃可传于一贯瞻言征棨倍切摇旌士之北面满门庭宁独拒互乡之子道之元气入肝胆其敢畔阙里之门
　　贺邱告院
　　恩粲出纶职清典诰淳化而上地实近于禁严大观而来官独称于事简选用惟德班行益尊某官器量隤然时名籍甚英发有余而不为激厉之事虚恬不竞而实怀康济之心学力自他日之过庭贤者必吾身之有子爰从县绶来列朝绅不知玉笋之高但觉防衣之乐所谓荣者正在是乎子既仕而父欲休未用诵昔人之句周拜前而鲁在后雅当扬盛代之芬某自许纳交日知防润东亭祖饯行有登仙望远之观满朝郊迎咸起后来居上之羡勿缓汝坟之发谅深宣室之思道之行欤严徐之召已急天其或者王贡之冠可弹
　　贺邱枢密
　　帝思旧防朝登大臣再领陪京一新使命既洽周邦之愿更怀异域之心窃尝数往以知来毎叹乱多而治少倘天心之未厌当世变之或萌必生其人以善厥后桐宫之变有伊尹殷监之变有周公浩然往闻暨我昭代方英皇出继之始允赖范韩逮靖康出从之时亦资李赵顷者无故乃辄造端邉境之祸忽兴奸臣之事继起沔水之痈疽未决淮壖之疮痏未消谁为国忧恃有公在某官魁杰一老更厯三朝用舍系中外之重轻进退合圣贤之出处初同贾傅弱冠而献忠言晚比渭濵黄发而佐基命是皆天意夫岂人为经纶徧于江湖忠信行乎蛮貊畴谓回纥之多诈独谅子仪之至诚使片言而或行将百世而可恃止非或尼胡遽不悦于小人义岂终辞今顾急求于吾子虽志足以御六气之辨道足以济万物之观不轩不冕而内乐自荣非石非金而至仁自寿然上天之责孰任而苍生之望方颙顾坚卧邱樊犹足为宗社之镇矧出临要害固宜消奸宄之心威灵远畅而荒服怀恩信不渝而流离复倘蜀有辟果何烦刘澭之行若黯在朝自可耸淮南之听蔡鄙既定晋公可归虽幸憸壬之亟除毋谓太平之坐致继自今者必有事焉吏习弛而民力穷国计空而军政坏若是数者须公一来某自始有闻为喜不任千里悬隔一纸稽迟夫子不动心固已得行其道矣诸生且待我夫岂剸言此猾哉
　　贺邹给事
　　幕府防勲宸廷进律赤丸夜语防闻防狖之鸣白羽徐挥聊正鲸鲵之僇窃以安民孰急去盗为先盖稂莠不除嘉禾曷茂虎狼既尽羣生乃蕃故虞书明奸宄之刑鲁誓申冦攘之法非徒嫉恶亦以移风然吏道以簿书期会为常莫知应变儒者以章句文字为学孰能知兵自非经世之全才宁有惊人之伟绩某官气姿卓荦智畧雄明由言语侍从之臣为礼乐诗书之帅熊旂豹尾仁风已扇于列城龙戸马人美化更孚于絶域然疆理控沧溟之险而风波多奸盗之虞自昔以然不时而动萑蒲呌啸辄曹伍以成羣水陆跳梁常出没而为害小施英畧悉殄羣凶长剑利而水剸蛟龙暴鳄除而陆全犬豕腾欢謡于万里下褒玺于九天某素辱眷知尤深赞喜驰庆方脩于讼语鸣谦首贲于珍函开南岳之云烟暂敷德意卷中原之氛防政借威名颂咏惟勤敷宣罔既
　　贺赵徽州
　　晓朝丹阙尝随冠剑之尘春入黄山今照旌旗之影方念拂缣而自贽顾防蜚翰以相先有怀恭梓之言宁免负芒之媿某官家承懿学天子长才唯能沉浸于古今是用发挥于事业早膺妙简亟簉周行鸡舌含香佥共期于得路虎符分竹乃自请于为州惟是新安今为屏辅洞深云紫昔贤尝慕于空山人悴烟青近嵗不知其生聚自听显除之命咸兴来暮之歌今者卜日开牙辰布政澄光拖练顿清门外之溪喜色映人更好城头之柳某无从望履徒切摇旌与田野之氓虽窃倾于善状选郡国之表谅难久于偏州赞颂惟勤形容莫既
　　贺正
　　风从艮至已占嵗首之祥玺自燕还更侈天申之瑞鳌抃方腾于广内鸿休已徧于寰区某官受气英竒逢辰熈洽道运既参于元化功名宜叶于泰交紫泥封五色之纶夜从天下丹阙映千丝之柳晓入班行某尚阻驰牋首勤飞翰我欲持杯为寿莫陪桦烛之烧空公其増驿以行愿副华林之设席心之所向言不能宣
　　贺商侍郎
　　光灵赫奕显授崚嶒虎帐储须虽领计度江淮之使蛾眉班缀已是通明殿阁之仙使指有华民曹亦重恭惟某官议论上到千古风流自成一家山林廊庙固亦何心钟鼎旂常不可无我佥志所属上意匪虚驿骑传音柳营动色济时之务必济时之胜殷浩何得固辞与人同乐则与人同忧谢安正恐未免某趋承已日敬仰清徽观庶事之当忧岂片言之可既事易于暂而毎难于继兵贵于恤而亦恶于骄行且追臯防之上风夫岂计管萧之近利然今可以论思献纳不可谓之远臣继此或有谋谟建明是必出诸执事
　　谢邱枢密
　　受殊异之知宁俟荐扬而后见却纷拏之请独能意向之莫摇既无烦挟贵之书复不事陈情之牍是直期于古道之振夫岂徒为世俗之云喜动慈顔谊激壮胆辄纡胷臆少露话言伏念某分无孝基必贵之资徒抱虞飜不媚之骨窃攷自修于平日未尝辄悖于古人其为学也脱落注牋简斥枝叶撷百氏以自恣渔六籍以为归植其志也顾饬宫庭激昻气节颇欲自立于当世不忍茍同于众人一生忽忽四十年十事往往八九失盖年齿若孔文举已能论荐于祢正平今岁纪如欧阳詹乃方求知于郑相国倘或者有一旦之遇则亦何计十年之迟惟毎观今时事势之难已无复前涂徼幸之望弄琴徽而邀月高谢世纷开诗卷以临风静陶天性唯是戸门责重庭闱望深况内眎储蓄颇不汚凡而外量气力亦复健武怅此日之可惜欲乘流而且行奈何涉世多疎受资甚僻方当俗好驰骛之地毎怀天下深长之思闭门造车叹未尽古今之变故临岐正辙恐复无先后之规模低回事机拘挛世法进而拱揖堦除之下大要不过寒温退而杂遝寮寀之间仅能相与酬酢初无小异自拔常人何所见闻忽勤顾盼期望远敎诲绸缪问念累及于亲舆区处不遗于嵗剡凡所防被莫知自来念荐纸之五畨畴不能集独师门之一履寔足为荣某官孤忠耿于一天雄名重于九鼎有若治乱废兴之变已照烛于胷中故凡康济平定之规可转圜于掌上用而未尽举以为疑十年从绿野之游一日为苍生而起惟抱负隆中之才畧故渊源夹谷之事功吉甫宪周资兼文武姬公分陜身任安危敌情最深终不逃裴度之隃度戎心虽诈亦洞知子仪之至诚片言镇举国之浮一身为四海之蔽虽山林梦想毎欲往而辄留然鼎鼐勋名终未偿而不已念悬冰之鉴已非世之可及况相马之法于所阅以尤多啍啍诞诞者或取其小才荦荦沈沈者又观其远器不以细行废物不以兼长望人唯是天之降才物亦多类犇逸之足或可致千里曲谨之夫不能守一缾故怀尺寸之技者多挟以为奸而乏寻常之资者又愚而无用贪者好货刻者戕民迂僻之士不可语圎机智诈之人难与临大节浩浩烟海悠悠尘埃固应不快心者多焉姑用半开眼而已耳宜得茂异少副高明又况上无公言下无特操难于求举莫甚此时夫何兼收讫成滥取爱之至故誉之亦至未免过情许之深则责之必深惧不胜任外观美矣自视欿然文学徒润其身而政事乃及其人敢不佩先正之训行谊既脩于家而风化可覃于国更当师古人之言是或可勉焉亦有难能者望神仙家三舘之地正坐骨凡乏韩魏公四面之才曷应时用顾此事谁与料理恐我公终费安排或洗昏而发防或推前而挽后然下之事上犹未见于功业而上之观下特有取于语言宁知衡听之差悉自舌端之悮侈谈无当马谡得以惑孔明实论未孚尹纬无以动景畧虽鬷蔑以自言而执手然许靖以不言而致身取其虚名夫何殷浩之欺世爱其实学又如张禹之误君厯攷载传类难差择载念宿昔有意依归未知承学之方骤拜举贠之赐窃甚惭于素志终有望于严师某谨当书子张之绅避曾参之席佩而勿失依以有行阳鱎鲂鱼夫既取大而遗细神龙蝘蜓岂其舍已以从人要当匿光景于无闻抑又付乗除于有数渴如可忍固当师后饮之人事或投机亦不避得时之驾凡昔人之所已致与今日之所得为虽不敢矫激而取名亦何忍茍容而为説能分半石髓恐可脱前生之钝根浓熏一瓣香决不坠斯文之衣鉢
　　谢雷祭酒
　　半生学道知有门墙往岁之官获亲丈席畴意栖身于郡校忽观除目于国师深原设职之初端有相维之意盖内学所以表外学而小贤所以事大贤请因贺燕之诚并述登龙之幸某官气重而无浮色道长而有远功文雍雍而可观行凛凛而莫俪温厚及物所至生春从容在廷收誉益富比亦徧更华序佥曰尚郁壮猷抱礼乐之大全脩经纶之昌业事变周厯规模浸深念非登庸何所宣畅持槖籥之柄斯可鼓春风于一陶位师傅之尊乃能举明主于三代系时之望非公而谁中外帅言旦夕企踵某学不加进年益见侵入而勉为慈亲急养之谋出则泛观天下无穷之故公议所在元气随之至于荐举之端是特蛊坏之一未足深论以为害要当强力而不摇平时自保愚衷不谓适有天幸凡朞年四削之集皆诸公一诺之轻比至垂成乃烦料理非所敢请也其亦有意乎吾尝当举六孝亷已应贵戚今欲自用一名士以报国家倘明公自今坚此心而勿变则清风所被将何物之不沾
　　谢李尚书
　　受存甚备乆自私恩期望有成复形公举更得黔娄之壻竟合浮图之尖开其始而图其终与之一而继之二防被若此称塞谓何允惟列科见号良法方温公之首议实元祐之盛时至如著述之名亶为文章之选厯时既乆得人益多念昔熙宁废于王氏炎图再造遗制复行比年以来初意辄失下举既滥上视亦轻荐之者非负先进之重名受之者非得后来之挺秀宁令此选复重于时念天下广大而多儒惟明公采择而博取如某者容尘无韵根钝不灵少日读书自以不至底滞壮年为吏此事讫堕尘埃消磨嵗时废耗简札学业荒落既不能旋天地而轕三光文彩雕疎亦无以陶帝皇而绘万彚足未涉乎词章之箓目未睹乎制作之庭希屈马可得数人作者多矣去潘陆不知几里果何足哉方安寂寞之濵忽辱光华之举邸牍至郡僚友讙言时方恍然莫知所自既阅日景乃拜文移使公举皆不求而得之则天下何有不可为者某官隐若庙廊之望全然山泽之癯焚香繙经万物未尝入虑引纸行墨一字不以属人穷通此心老壮一日当世有若伯仲列海内号为文章家鳯一鸣而世尚文云五色而天呈瑞一时翰苑悉敛光铓千古机透开关钥等闲宝唾之落尽堪石室之储薄楚词而不骚凌子虚而径度唯聚学为海澄澜倒影而莫测津涯故吐词成林防红曳白而不见雕斵欲分膏液而渍枯槁故引离肤而灌精深一言流光千金订价虽龙门俯收于塪井恐沟木莫任于楹丹然已入山公之品题当不比宋人之虚劵已作投醪之醉敢云画饼之饥某谨当蜕骨丹砂掬溜兰室糠粃末技陶育大醇敬修可为居易俟命功名外物当悉付于傥来道德初心端自期于不负永坚拙守上荅深知
　　其二
　　县置一令墨绶何卑官有六卿紫垣罙峻邈矣贤愚之异悬哉贵贱之分顾谓不如欲举以代人言未称已惭可知允惟此法之原莫盛有唐之世宪文具在条目尚疎不限厥官咸遵此典间从下位辄举近臣有以制史而及中丞亦以郎官而引补阙宁如今日悉定前章必侍从之崇班荐防臣之贱秩是为盛举宜属真才如某者骨坐非金丹徒在鼎朱顔冉冉渐移簿书如醉之尘清梦蘧蘧宁到风日不侵之地徒以倚门之切不辞敛板之羞燕雀力防风辄生于霄汉龙蛇蛰稳雷尚閟于天门吹嘘既后于春工凌厉或堪于嵗晚憧憧孰问寂寂自喑不谓某官至仁根心盛德无我匹夫失所若已实推一士未伸惟进恐后尝试数南州之士畴非登元礼之门至如代已之章曾未多见凡昔被公之选今皆有闻万邦黎献岂无人哉四朝老臣谁如公者片言所及举世曰然伯益逊于朱虎又逊于熊罴夫子不如老农又不如顔子孰识圣贤之见不同世俗之观某谨当惟无旷瘝是谓献纳在畎畆则不忘于忧国居廊庙则必志于泽民不然自乐于山林亦思有补于世敎愚所期者但知不负于斯心公其念之或使终居于此座
　　谢除宗簿
　　授经周礼幼闻掌辨之官拜命公朝今玷勾稽之选既虚二次而必求其上且后一辰而始及其他视同列以加优见元工之特异所惭凡陋或汚清华伏念某唯赋一寒遂令多戆任安迃朴既懒事于犇趋吴汉重迟复耻为于谄笑毎当退食惟归奉亲饱羣书汗漫之观玩千古兴衰之故颇激昂于意气亦睥睨于功名奈何涉世之道疎即人之意少辨不知于非白説但守于太虽举世多知祢正平百人何补傥有遇或如郑相国一日有余龙动春雷鹏搏秋汉物固有待人宁不如天开千嵗之逢公应中兴之运畧黄之形色自得殊真观阳鲋之浮沉已知决择顷不縁于介绍今宁俟于游谈然他人孰假于片辞而我公独察其孤立重恩压顶慈顔生春某官道大而有容智明而不惑虽格天格帝已致十年康定之功而与贤与能益三阁招延之意自解不调之瑟浸开已迓之衡鴈避燕霜无复云间之信犬眠吴月但生足下之牦景星明而国运昌腐粟红而民气乐内外一通于臂指洪纎悉就于条纲方当是时宜无所事而乃缁衣深好芝检频颁取之布韦复取绮纨之族求之位着又求岩穴之栖人自灵蛇山无遗璞蔼蔼乐生于文国雍雍悉造于虞廷而又鉴裁不偏位置无爽大者既叅于帷幄小焉亦效于驰驱淹洽而有文付之论撰方正而识体任以抨弹或膺牧守之权或授澄清之寄孰堪一队孰堪都防将帅之才莫欺某能投距某能超关士卒之长亦见良由先正尝有格言谓天之生才如竹之有笋顾笋方奋甲人虽复石而使磐然质已涵虚终必干霄而直上此语虽闻于众口我公独得于心传彼三吴冠带之乡暨百粤卉皮之地僻如淮甸遐若坤维凡在幅员咸归任使才如可录宁问怨尤人若无竒难挟亲故毁誉莫行于左右低昂不失于锱铢盖自更大化之初已有用正人之奏既曰散羣而坏植又云并受以兼容心同天地之公量纳江河之大攷辅政厯年之业皆告君当日之辞是以下无怨嗟咸知奋厉得人之盛近代所希上几庆厯之时近踵淳熈之世唯兹簿领颇预纂提玉册瑶编书一朝之大事金匮石室作千载之竒观某敢不俯述旧闻上酬隆遇然此时鸿笔岂容防夏之一辞惟他日青编当賛臯防之事业独念某偏亲九袠百惧一心或于畿甸之区稍便斗升之养以国士待以国士报敢谬为战国之言亦夫子步亦夫子趋真弗畔孔门之道
　　谢除编修
　　宥府萃编四员二省化工特异三月再迁自冗至清以荣为惧窃惟是职实始本朝由庆厯而命名迨元祐而立额专记系时之政仍修局之条泛眎从来多处名胜如某者道不足以获乎上行不足以信于人惟知不负于初心或可仰承于异眷窃以观人之法振古所难夫子或失于宰予姬公不尽于管叔然而或以一言决其终身暂接顾和即许州中之令仆初逢裴楷辄称天下之铨衡或指此座之当居或断吾生之尚见或一语而知功名之盖世或微视而期文章之瑞时是皆得于论议之间亦或觇于辞色之顷尝窃叹于是事不复见于今人畴知我公独全此道伏念某才莫当于八面气莫盖于万夫风采无以耸闻议论不能通达虽邓禹有功名之志而谢安乏经理之才防蹇三十年徒行荦觕骑鹄八万里孰指青防漫仕斗升奉亲朝夕少已抱蓬蒿之念行当寻水石之盟防我公之显庸仰炎图之再造层阴解駮丽日巍煌宻山之玉防昆吾之金刀咸归奬拔方壶之神芝汾阴之宝鼎尽入选抡可自弃捐果防收采铜章再考俄防内班玉牒九旬又洿超授泰阶两两真仰近于相星公府潭潭如梦游于仙馆念所不到恍若奚从某官清和兼往哲之风沉懿有公辅之体先汉人物传家不数于韦平中兴名门我公独继于范吕奸臣既殛朝纲一新痛塞幸涂尊用皇极发号施令孚于有众之心登正黜邪一本至公之道季珪用而贪墨革房琯相而风俗清上焉以道而事一人下则以身而仪百辟兵与民而均惠遐若迩以同恩根本内深精神外憺顷特有闻耳今幸亲见之竞畏恤灾讲求蠲赋若民生之休戚幽隐具知凡吏牍之奸欺纎悉莫遁既几微之已熟况襟灵之素高岂惟破竹之不留所谓迎刃而辄解万世治安之防固已建明三边扞御之谋尤为周宻粟满野而塞自实兵籍而家在边久焉当筑而末成今皆屹立而相望而又戎器精利军容肃齐以此固疆殆将摧敌指防诸将荡定中原天或从之事不难者念辱秉记司之笔当尽书经武之篇然而职叨列于枢机论窃闻于廊庙漏省中之语汉法不容代旁对之言啬夫可监自非信之至笃安能用之不疑然牛倍其刍或反疲于羸牸而鱼设之网亦何取于离鸿某敢不嘿守如瓶思不出位问焉而后对宁勦説以犯嫌退则曰无闻敢腾口以为利至若茍有闻见亦当亟以啓陈如怀隐情是孤隆委虽然终恐不胜于任使必将自速于愆尤比颠踬之已闻岂生成之始意因控大钧之谢敢伸小已之私比列朝行适多偏侍惟某有母其年独高生于戊申八十有八求之族党百无二三家本冰乡日怀云坞营釡之日已短侍履之日尚多遂其终养之心假以便安之粟某欲报之德莫宣诸辞尝因世道之迁具述人情之变善柔可喜徒能附势于平居刚峭难亲或可同心于缓急愿保松筠之操仰酬雨露之恩
　　谢执政
　　朞年濡辔未睹殊功一日敷缗亟还旧列久矣仞墙之去重兹化治之归有心为铭无辞可写伏念某妄尝有志懵不自量所信惟书初谓古可追而今可变既投非玉遂欲水之北而山之南忽光华千载之逢乃特达一朝之遇援不由于尺寸拔辄自于寻常恍若仙游尝来天上俄焉梦断又堕人间况自引蓬莱之风宁复近长安之日拊黄粱之枕已觉皆非还赤水之珠乃惊故在孰为此者岂无自哉某官久握政衡深原治体谓百年南北未明离合之机虽一日天人已底和同之应思汔中兴之业聿图可用之才况久矣旧疆尚使复还于图籍则已收下士岂容辄外于陶钧惟吾心素定于权衡故人品岂差于冠履念昔年将母恨已隔于三生顾今日酬恩愿岂忘于九陨斯文未坠此心奚穷某敢不登白事之堂思招才之馆惊嵗华之晚矣念志业之茫然皎日行空遇不侪于余子白水可誓报敢同于众人
　　谢丞相
　　粤自往冬甫还使节曾未满嵗叠拜除书矧如纸尾之衘端若冰条之结孰司元化稽首我公伏念某生于沍寒之乡禀此严凝之气少从诸老虽欲自期于古人壮困长途无复有志于当世望絶觚棱之双阙梦游烟浪之五湖盖经百战以无功马亦惫矣若欲一鼓而作气人皆难之乃大明防揭于中天而沛泽滂流于下地半世土牛之钝一朝雕木之飞友朋相慰而诵言道路旁观而叹息某官自臯防而后与伊吕者侔环观嘉定之规模宛若建隆之气象盖中兴九十载块土未还今山东二百州版图日至一镞靡烦于力战铢钱不费于大农获元丰受命之符鸿休掩古典辛巳明禋之礼祥光烛天牧人屡献于丰穰太史频书于大有顾千年勋业已如赤舄之明而一念忠勤更切缁衣之好有如孤卉尤轸至怀谓其自入恩陶行将十载悯其尚堕尘土孰借尺梯虽幸其齿髪之未衰终怜其日月之易逝必也养其平生不屈之气庶可责其他时有为之功是以不限寻常用昭隆特闻者为之兴起受之宁不激昂其敢不长怀未报之恩益厉可为之节彼皆越石也率无厌而负齐相之知当如公晢乎不以仕而畔夫子之道
　　壬申冬至
　　隋朝有制肇三呼舞蹈之仪唐室盛时侈万国梯航之贡矧璧奠肃璿穹之嵗而金穰开宝典之年天挺人英庆同国祚某官禀正元之气旪平治之期静以合阴阳之和动以应风云之会金莲视草玉案横麻碧落天髙望五色非烟之彩乾元殿下领千官仙仗之班某自堕凡尘心依爱日盐调鼎已占梅信之先春冰涨蹙凌更挹湖光而为寿
　　癸酉正旦
　　帝车回寅天籁动震记楚俗悬苇之旦续诗人献寿之篇某官翠阆班仙紫微天近龙楼风迥乐闻九奏之音雉尾云开灯映百华之彩芝泥香润椒颂光浮某偃蹇松寒稽留梅信借一气薫陶之力散五湖浩荡之春麟鳯来游玉案遥瞻于瑞牒狻猊不动金炉长惹于祥烟
　　交代朱寺正
　　云横墨岭阴分同社之榆日射金门辔接朝天之骑乃一官之授受又此日之后先天其从之人所欲者某官髙明而忠厚敏给而惠和四海名门既搴华于地望六经正统更孠谱于家承爰求人物之间遂列班行之上频年趋陛夙殚父敎之忠一日分符复在先游之地怅英风之已邈乃遗直之未忘有此象贤付之便郡方诹辰而布政亟改命以乗车梅破溪桥好载驰于泽国柳浓禁籞看促觐于天墀某飞粃在前匿瑕有待此时执贽姑寄意于笔端即日过都尚论心于关外其为詹咏莫尽形容
　　回交代
　　心如指斗盖几年在君子之旁袖有更书乃今日继贤者之后堕在明月之素浏如清风之和仰惟古人金石之交寔为异代云仍之好宣之尺牍悉其寸心恭为某官以五百年名世之才值千一载难逢之会章明竑伟以养其器峻洁亷厉以方其身小试锋铓賸有声价今当谢去肯复留鳣集之堂行且召归即稳上巢鸾之阁某资薄而难任根钝而不神忝窃一官徘徊十稔懔后图之莫计赖前事之可师秋水芙蓉行且望精神之峻嵗寒松栢当益观风谊之髙
　　囘请举士人
　　朝廷重进士之科郡国举兴贤之典盖将备邦家他日之用夫岂为里闬一日之荣况夫学成而行益尊实充而名必着此固自然之理初非适至之逢伏惟新贡省元厉志起家壮怀许国顷尝少却今当怒飞行见发纾深藏条具大对陋孙之曲学同董氏之奏篇凡异时得君而行之皆今日悉意以陈者斯望不浅吾党与观某猥辱曳裾更廑防翰征骑冲梅香而去勿迟帝所观光之行青衫趂草色而归当致郊外称迎之喜
　　囘龚抚干
　　防谢去青炜徐驱冻解东风未觉马蹄之滑梅开北岸更添诗思之清方此春时宜于征斾正欲一介问行李已惊五色堕珍函借甚先施凛然不敏恭惟某官如九苞鳯出而宇宙文明如一角麟生而史册书瑞石渠流水清泚蓬山云气霏微是皆神仙之巢以俟名胜之士当年争看研得广寒宫殿最髙之枝今日共期着在红尘风日不到之地某器薄难用根钝不灵方自深倚席之惭敢例发无氊之叹丹阳门外当为三肃之迎舞雩亭前尚快十年之读
　　囘冬至
　　晓瞻天阙云有祥光昼候曦庭彩舒羡晷厯七日而始至萃百嘉而对时某官德禀阳和道随刚长惟其神而莫测吏畏层冰凡所欲以皆从民怀爱日人望攸属帝祉匪他某学愧时新心惊节换幸一官之所好怅百里之相望修履至之仪已惭落后拜璜招之贺所愿居先
　　囘程知县
　　制锦亡功未能满秩司纶有命忽拜误恩忝冒惟深吹嘘不浅属方丛于百冗曽未奉于尺书顾垕宗盟特先华翰髙谊凛松筠之节英文绚桃李之容至若俪词益惭过礼中牟课绩已腾尤异之声密县徴贤行有同朝之喜
　　囘魏少监
　　退朝花底尝同辇路之尘问讯梅邉行看仙舟之举愧濯缨之在后辱摛藻以相先敬观陈义之髙伏想论交之垕某官鄞江秀气相国名家遡其渊源已漱诗书之润见诸盘错复髙政事之科中外践敭勋庸赫奕念不见者滋久盍遄归而勿迟魏阙天高已新承于雨露吴江地近更孠听于风雷某甫毕三年所期一障防拜九霄之命俾司八郡之储优倡劣随谅难追于逸驾告新必旧庶不辱于前芳
　　囘岳运使
　　千官拱阙尝托好于连廧列遗建台复分辉于邻部方襞牋而自幸俄蜚翰以相先风谊亶然菁华贲甚某官奥篇如响迅笔不休年少而达时宜未多才子机明而中事会不数新丰自登文石之班丕简严宸之眷践滋久声实浸宏亟正星闱俄叅枢极念方漕闗中之粟遂辄为江上之行荒碑慨想于前朝老卒尚谈于先烈趂緑徧千门之柳正好朝天看红飞一骑之尘即催召驿某仅存余息宁复他图甚矣此行茫然后效书来吏部如闻鸾鳯之音云莫江东姑彻鳞鸿之讯
　　囘陈制帅
　　制垣授任郎宿腾辉玉帐参筹万里已经于长筭紫庭弄印连营就畀于中权形势增雄威名大振窃以自昔荆襄之地实当南北之冲力战而争则魏吴为角立之势相持以固则羊陆有坚守之规合此两路之权为今一靣之寄其任甚重有几可乗必得兼人之材用张复古之烈某官英猷盖世劲气干霄笔阵堂堂长焰未多于李杜词坛廪廪短墙何有于曹刘几年怀经济之心一日赴功名之会含香覆锦小铨疏渥以通班帕首腰刀大将趋庭而禀命兵民辑睦号令精明迄成方召之勲入接臯防之武某俶闻异数深激懦衷愧庆椟之方修荷珍函之已逮宿好为垕日望有闻安用昔人草尺书而招赞普当从执事磨翠墨以勒燕然
　　囘赵镇江
　　制阃畴功名藩宅牧控吴引楚一江实防于风寒就日望云千里密环于畿甸地严屏翰任寄腹心某官雅度恢宏雄材卓荦银潢疏润伟仪表于诸刘玉海观澜标文章于仙李屡腾治最早简宸知几年怀经济之心一日赴功名之会舞鸡半夜击楫中流开督府以总师奉皇威而敌忾西陲制胜方图淝水之勲北府选贤更倚长江之重城高铁瓮日望淮阴计日几何细数淮南之木收功在末须犂老上之庭云云
　　囘癸未前三名
　　比承迃顾始遂披瞻更尘藻缋之篇曲示绸缪之意划若虹霓之下饮烂然珠贝之横陈诵咏以还佩服何已某官才全而气垕学博而行醇平时自期古人惟涵养之有素一日流闻天下宜声名之不凡岂知世俗稽古之荣但喜吾道逢辰之幸某偶不遗宝兹获观光公孙子务正以言已深慰于吾党陆宣公不负所学更远绍于前贤
　　囘丙戌前三名
　　读苏公之论观仁祖之朝四十二年凡十三牓登一二三之鼎甲得三十九之伟人不至三台仅止五士盖选防悉孚于人望故登用不专于科名由是而言得人乃重以今凖昔胡独不然某官学老而才雄气和而色正惟十年豹养雾雨于重山故一日骅骝追天风于万里充其可至端未易量猥辱临门更烦染翰凛若寒松之谊烂然春藻之华某尝试已昏何堪再割独幸冀北万羣之地犹识洼濵八尺之竒然昔日杏园常自慙其末至顾他时云路更快覩于先登
　　代求陞陟
　　服役甫尔未效毫分陈情卒然不知伦等念前贤以终朝而防士故通国以古道而望公推圣门长育之心破世俗故新之论遂陵彛分辄露愚衷伏念某学愧师承训遗先绪厉亷勤之操而耻为表襮之行怀事功之念而不萌竞进之心平平自甘赫赫何有终更剧县服贰偏州适当文制之新复取参承之旧岂特受约束于下吏固将观道德于暇时盖代声名依归不记嵗月大府条教犇走方及朝昏宁知旬浃之间实满生平之素某官典刑诸老事业六经向来拱挹指防所谓风行而雷厉今则起居饮食何妨日晏以春温方当宣畅皇灵洒平宿愤漆降王之首冰铁障之山汛扫宫庭脩复陵庙百官迎于长乐之驿一人待于望春之楼解带逍遥鸣玉暇豫永赞无为之化丕昭不世之功倘于此时不入钧造则将他日浸隔化枢赐嵗员褒表之章应铨部关陞之法顾岂乏扬州之三表然不博淮东之一言虽窭人无以得金而孺子或堪进履待太平于桑榆未移之顷岂他人能望恩光于台星同色之时自今日始
　　代与马帅
　　李将军之威名亦既闻矣郭令公之风采行且见之僣陈吞鲤之书少伸执雉之挚恭惟某官家传忠谊之学袖有韬钤之篇百万骑精兵运之掌上数千里邉地在吾目中粤惟金陵寔号天堑复河湟而定阙方将图进取之谋由唐邓以趋京讵止作安全之计得人足任斯事非公将付之谁虽嫚大汉乃旧匈奴固已赦而不汝问然闻中国得新名将自不战而屈人兵中兴之功指日以俟鼓昆阳一战之气谁无怒髪之心策曲逆六出之竒独有运筹之畧当再见麒麟之象岂复闻衞霍之名某竹节生孤桐心半瘁少年弹剑固尝睥睨于功名壮嵗佩韦终以销磨于日月一官庠序两换年华行趋绛帏之间伏谒玉帐之下允惟虎首燕颔封侯之相要是竒才此岂麞头防目求官之人能成大事毎深叹于流俗乃甘心于腐儒唯求操笔弄翰之工乌睹出将入相之事当五马渡江之地谬典文盟于三鳣讲席之余愿观武备
　　代上仓使
　　蚁瓮浮沉何能为役龙门突兀乃欲求知占义命之屈伸系圣贤之好恶窃以上之人未尝不思得士下之人未尝不蕲致身由多夺于动摇之私卒莫遂其交求之愿还立法之初意扫末俗之頽风时可言而人不言夫是谓之自弃上欲择而下亦择贵于得其所归某知有圣贤之门颇怀宇宙之志冉冉嵗月悠悠尘埃丹砂远而俗骨难仙春草短而饥肠未饱甫脱身于栖棘复屈意于酤钱斟酌斗升无复难涯之量沈酣糟粕安知至味之醇望清流何啻云霄对故书几无顔面非巨臂特掀于泥淖则此生终堕于尘埃一纸春风虽已破梅花之白九华仙洞尚冀逢桃实之红谅有意于度迷津之人决不惜于畀长生之箓况他人合浦之珠已去而我公荆山之玉尚存终于与人而已焉必其当我而可矣某官学有定力语无游言容貌不形发和气于脱畧边幅之地精神满腹断大事于从容指麾之间嶤然忠谊之门隐若庙堂之老不负聪明之寄能持刺举之权凡被荐敭尽由特达从当所得却当所拒请者不报与者不求遂令宰予朽木之资亦动顔回铸金之念惟大化之无我宁寸荄之不春决意依归自忘晋粤片言防士公既无愧于古人一节事君某岂有他于异日
　　代贺苏提刑
　　出节内府衣绣外台不犯于有司已仰好生之帝舜以长我王国更资式敬之苏公付以画一之条仁哉九重之意窃以为郡者九部江之东封壤袤延民风错迕若建邺当涂之镇其民务本而少争如新安桐汭之区其俗尚鬬而好讼自余五郡畧同二邦夫豪右之吞细民与官吏之困百姓兹其常也此乃不然富民则持州脇县而诬诉其长官贫人则负货侵疆而干陵其大室固有不尽然者是则抑何多焉厥今一道之平有所托矣如前数者之患宁足虑哉恭惟某官寛博而惠和亷茂而峻整醇醲陶育申申故家之风寛大布宣循循儒者之治列宿分躔于天上福星屡照于人间谓物情覆穽浩乎无穷而吾心止水渊然何累天讨五用人无一寃论朝臣列等之功岂须代日当刑侍择人之奏必合上心某学浅无津面慙当讲代去虽无于几日不治已积于三年自读除书日望光华之赫赫亟修函牍少伸宿昔之巻卷
　　代囘林大卿
　　峙粮论最部竹疏荣细柳千营已饱宿春于淮甸惊涛万里更烦密防于江干闻望素孚封圻増重恭惟某官老成宿德康济全才亷靖持躬合君子温温之度慷慨遇事有古人蹇蹇之风惟朝廷深知其长才故麾节几徧于寰宇念边功之方起仰饷事之独高虽正借竒兵要当百万骑之精甲然更资妙畧亟从十二车之后尘有诏自天宁俟已日某违离未远诵咏惟深姑以彻声愧书词之不腆但知借润望德宇之非遥
　　代上淮西总领
　　注倚深宠灵超卓宣王欲中兴周室将还文武境土之初刘晏以戸部侍郎兼领江淮盐铁之重儒术行而天下富正人用而朝廷尊窃惟治功方起之时必有魁垒非常之士即平日施行之事卜他时运动之机不有若人何能为国某官笑谈乐易体局方严六经之间有格言自信者笃三代之后无直道独行不疑屹若王人之尊全然御史之日时方多事公不得辞顾出簮彤管入侍翠帷雅称甘泉之法从然北限兎山东临榆海实本中国之故疆胡为将军之去禁庭正欲令公之示回纥爰疏内渥俾宣外庸虽少迟趣行有诏之徴姑以示如在本朝之意百辟耸明时之公论三军喜天子之加恩簮槖论恩上固欲以自近钱谷出入畴能寛此顾忧万灶烟浓粒粒宿舂于云子千艘漕至翩翩结阵于风帆问桓彛吾可无忧知吴起士不忍畔当如萧相国给饟终定于关中肯若王茂洪为计卒负于江左某徧行宇宙独见华嵩知地足依决意来此一枝乌鹊消清樾之几何万里白鸥喜恩波之愈阔薾然奔走之困忽此光华之逢虽不得挽五石而效前驱或可以画半筹而裨末议陈篇奏记而希荐牍何敢谬为空言扈跸参乗而还上都会当纪此盛事
　　代上李提刑
　　学未习而传正犯曽参之戒道得统而正幸知夫子之归远依数仞之墙借有一尺之牍恭惟某官南州人物之冠先朝名谊之家诗书礼乐独抱大全法令宪章特为余事粤自依蟾而得药便当问斗以乗槎自作徐飞不为猛进常赐锦被明光殿中防着绣衣番阳江上一散九郡春风之赐又看中天促诏之来何日发汝坟会起华林之待半夜见宣室不知帝席之前
　　代上宣抚
　　彤墀授节紫塞开牙内专执法之台外制元戎之阃名动江淮之草木胆寒沙漠之君臣向非一得社稷之臣夫谁兼任军国之事某官忠精惟一术畧无双笔阵独扫千人军特其余事胸中自有百万甲久矣全模当余分閠位垂尽之时正忠臣谊士思奋之日念昭王南征不复之事孰不痛心读晋人诸陵重修之言犹有生气有若坐忘嬴秦并吞之愤何异甘为恵懐无亲之人是事要必属公而公亦以自任昔也驱车出境此敌尽在目中今焉缓带轻裘竒兵不出堂上士无定勇有善将则十万貔貅地不在雄使长淮亦百二形势顾中兴实关乎气数而此心将格乎神明得人若兹何事不立下杜陵满眼之泪此志已郁百年整祁山六出之师至公乃能一举某滥膺世禄粗守官箴未即岩瞻徒厪斗仰三沐三熏而奏记少伸初贽之共百战百胜以劳还行睹中天之业
　　代贺钱丞相
　　中兴而来命相不知其几名臣之选阅史寔难其人亶思如公亡愧于古昔在乙卯之岁始有奸夫之萌昧冒匪材陨粤败任万事方虞于隄溃片言复动于兵端百年扶持一朝破坏外滋敌侮内失人心邉州之痛毒方深沔水之痈疽继作人起冲冠之愤势如累卵之危搢绅畏缩而不言草茅激烈而无补惟国家涵濡之久何忠义摧落之防坐阅十年曽无异议颇忆往岁尝谕以书谓来契丹之兵皆以延广之故彼闻甚怒某视若无忽起公来殆由天意某自幕府之既罢会考秩之亦登解绶秣陵假涂京口适张公之防将借幅纸以为容拜光仪于再见之间听论议于数言之下泛及兵中之梗槩仍叩淮壖之详谆谆忧国之词恳恳济时之意思所见之人无如公者退即以所闻诵之诸公已而某参选亟归阅日未久果闻伟事寔出明公不烦神矛已授俘首强敌胆落始知朝廷之有人薄海风驰但见阎闾之起舞允念此举足垂方来某官气劲而色和仁温而义厉有文章而又听规谏素富贵而实处贫贱故能谈笑之余遂成勋业之茂然天下尚有当为之事而君子毎贵图终之功顾能言者未必得行之可以行者恐不得闻也某宿有经营之志中多龃龉之谋百一未酬五十将至髪萧萧而渐白心炯炯以徒丹望我公之有成匪仞墙之私庆盖功名一念谁独无也而君臣大义如何废之念丙寅之秋下荐举之诏滥与五人之表尝控一日之私昔固叹知音不遇焉今能握造化者谁也傥有士而不用公宁拊髀于他时因献言而自媒某则汗顔于今日
　　代上执政
　　观天地之间阴阳和而万物遂由庙堂之上股肱良而庶事康坐令九陨之踪亦被更生之造窃以致身固为不易得时尤其甚难孟轲莫任于齐卿夫子不留于鲁相获其位者几何人哉至于峩冠公卿鸣玉殿陛谏或以为诽已行或以为招权有位无时行道安在某官以太公钓璜之望膺高宗图象之求作砺之金百链而愈刚乗国之航久操而益固养松栢十年之干收骅骝一日之功自昔君臣之相逢毎贵功名之来晚圣神当宁礼貌大臣言无不从事皆参决既致身之若此又得时之如今矧复闻望足以耸缙绅论议足以安社稷内拊百姓外威四方上使星辰昼夜之顺行下令鸟兽鱼鳖之咸若素怀所蕴有识共期太平之功昕夕以俟某文塲防洿宦海浮沉县绶方更朝衫滥着丐外自效临遣为荣政方田里之安变乃庭帏之起正含辛而陟屺俄会课以陞阶顾躯残莫任于加恩殆魄定敢忘于怀德深惟昔者有感今兹顷纒繐帐之悲与睹衮衣之盛开千载从龙之会动四方结绶之心幸际光华忍甘寂蔑某宿依墙仞今幸钧陶觉山川日月之顿新已见台躔之正与草木昆虫而咸喜豫知霖雨之来
　　代上李安抚
　　少常伯之司民顷缀玉班之末小诸侯之述职今依节制之尊齐戍甫临汉符近合少舒心府恪有词函伏念某嬾事貌言安行命谊夤缘荐牍防洿周行簿正大农承聨外府备殚绵薄亡补毫丝自诡牧人乃叨乗障眷言古括允谓近藩溪山信美于他邦赋籍已朘于诸邑垂帘烟雨宁复梦骚人之诗满案文书徒自笑俗吏之事急之则徕怨讟缓之则乏经常讼牒纷纭漫名道院调度鄙薄真成陋邦右走台左走温适当空道陆须车水须舰殆无虚时斗大一州簧成众口匪私临照曷任调胹某官擢秀大江之西接武前辈之后如晏曽之公子公实兼之若刘孔之弟兄人所难者请违双阙东防三吴一封辞彩仗之红云千骑破鲸江之白浪万壑尽归于紫笔羣盗已消于绿林虽蓬海山高难久驻崆峒之仗况若耶风快看亟参紫极之垣某少而读书晚方试郡敢不自力少偿平生取能吏健决之名恐非美意守儒生抚字之说唯有一心
　　代谢举陞陟
　　幸有醇醪可均卒醉肯令羊食不及御心上施平施之仁下激感恩之报推是心而以往知何事之不成伏念某懵不自量妄尝有志空怀意气欲为汗漫之屠龙自分力能终取桓温之弃马本乏题舆之素望敢叹日官之又原谁遣此来恃有公在伏堦除之下曽未几时望门墙之高不胜宿志人谓晋粤已亦凌兢一朝而防十人虽未遑于精择后至而亦二食终自愧于例防某官道务曲成心存兼善参天杰干多由雨露之恩涸水凡鳞亦借风雷之便粲来褒衮凛若刺芒胸中之长缺然宦业安在天下之事多矣世故未谙不屑诲之庶几可耳某敢不避曽参之席书子张之绅髙明尽鉏密栗求理挈故疆而还宗庙看即成平一之功收多士而入钧陶愿终在生成之数




　　洺水集巻十五
　　钦定四库全书
　　洺水集卷十六　　　　　　宋　程珌　撰致语
　　建康鹿鸣宴
　　春日下诏书处处搜扬岩谷秋风动霄汉人人振刷羽翰一登天府献贤之书洊讲公堂劝驾之燕南则七闽韦布之地东则三吴文物之乡凡戴尧天尽遵周典唯是千年之王气实为六代之帝家自控长江十万之师不减秦关百二之势起一世明堂清庙之老秉九州绣斧金钺之权适当大比之时来主賔兴之事且问春官羣试看有此金陵座主无岂非多士之独荣悬知他郡之难比新贡省元天与一段秀气身负千人隽声能赋为大夫上薄楚骚之光熖明经补髙第下陋汉儒之异同几年结就云梯今日来游月窟捷书夜至慰辛勤敎子之慈亲课诵更阑动多少笞儿之邻父粤有回翔旧举腾踏英游家家自握灵珠歩歩同登宝塔某官百尺竿头饶一步千佛经顶上三人传诵人间纵横礼乐三千字彻闻天上卓荦声名四百州要从白鹭清溪却步紫枢黄阁不但秦淮一条水寸波不惊坐令淮甸二十州髙枕安卧腹中自有百万甲笔阵独扫千人军恩意洽于营屯已严武事礼貌优于庠序益振儒风爰因暇时更举缛礼屈金鼎调元之手欵蟾宫得意之人平时俎豆雍容已宣礼乐诗书之化今日尊罍闲暇更将笙簧币帛之诚其官列宿应郎官使星临吴地前朝相国之胄风采自髙中兴名臣之家典刑故在并拥皇皇之节来光秩秩之筵旗帜精明賔僚整暇况坐中有鲸海钓鳌之客而席上皆玉堂吐鳯之人举酒一言来年三月大宗伯以姓名来上新进士肃衣冠以前序立大庭躬承圣问毋如公孙子之阿世其如辕固生之正言凡异时得君而行之皆今日悉意以陈者又况石城虎踞钟阜龙蟠双阙崔嵬大江吞吐代生人杰气禀地灵老鳯飞来尚想半山之松竹灵鼇稳占犹闻东阁之芝兰何止状元宰相之有人且复熙宁绍兴之近事勉光前躅无逊昔时相期来春好在鱼翻三级何妨今日且作鲸吸百川气压江淮事光图牒幸侍北门之宴请陈西郢之词
　　河南贡士紫萄诗不比寻常贡士时一老堂堂强国栋四筵济济瑞庭芝传闻座主趋璜召恰与诸生赴诏期宴罢琼林如谒谢请君怀刺鳯凰池
　　建康春敎
　　虎城龙阜控长江地势之雄铁钺雕戈侈太府军容之盛虽在圣朝偃武之际不妨春田搜事之常某官制九州之兵拥七尺之节声名动蛮貊顷时尝问于度年威重慑单于他日更詹于汉相三年管钥四治戎行百将同心三军一勇动摇山岳呼吸雷风蛇向敌而蟠隐隐图中之八阵马从背而出片片面前之六花进若电驰退如雨寂幕府山北空余当日武帐冈朱雀航边不数昔人麾羽扇而又适丁今嵗一整常须十万张穉角之弓三百步仆姑之箭熊旗兕甲影摇汴水之波鹤膝犀渠光夺燕山之月士气益倍日暮未酣然莱公乃出填北门恐不免使人之问使中令若防决岩庙必令知中国之威某等乆窥投壶之歌颇谙舞剑之乐辄哦韵语助喜凯旋
　　朝来百鼓殷军门知是元戎肃万屯杀气直摧龙尾垒英风逺薄鬬场村从今吴卒精成勇却看燕兵脆可掀好入庙堂裨圣畧指麾诸将定中原
　　圣节
　　乾道盛际夙开梦日之符嘉定熙辰载叶旋干之度欲献鲁山之曲尽裒嵩岳之呼恭惟刚健法天清明若日櫜弓戢矢陋秦汉之武功履革衣绨躬唐虞之俭德边人革面外服易心形气叶和清宁并贶五谷熟而人民育三光全而寒暑平米斗三钱端类四年之贞观露嚢五日又当今岁之千秋无怀封山黄帝禅亭长见太平之盛子晋吹笙安期奉枣莫量汗漫之期某等际运半千去天尺五惭无妙语仰奉昌辰
　　雉尾差参宝扇开九霞双阙耸蓬莱霜清法驾黄金殿云拥仙班紫玉杯天上剖符初绕电人间作颂已鸣雷长生纪箓知多少瓠子澄清一万回
　　王母
　　奉玉皇之宝篆有王者兴飜佩女之云旂来人间世虽缥缈虚无之际皆涵濡覆冒之区遥瞻于穆之尊密献长生之诀恭惟来从仙阙下抚尘寰土圭测而阴阳和宸极正而璿玑运农祥霁色景纬宣明天无风而海不波星连珠而月合璧时也淸霜戒晓爱日烘晴桃开十月之花梅绽小春之蕊尧眉诞秀舜目开祥爰因闲暇之时共享太平之福上奉重闱之寿下均四表之驩已闻嵩岳之如呼又见羡门之来谒臣妾胎身仙骨结屋银台虽周穆王张宴于瑶池间从屈致而汉武帝涂香于华殿竟未垂临惟真主之应期寔上帝之有命故蓬莱三十万余里不惮其遥而天皇一万八千年愿先以告洊敷鸿宝益衍龟图
　　青乌防饵海边来报道羣仙浴佛回玉侍双成开翠箔云冠七胜下银台万年黎角丹方转千岁冰桃花欲开更待丹成桃熟后却来亲奉紫宸杯
　　前筵勾曲
　　百世基图光祚圣神之主九天雨露恩浓帝王之州上奉台顔后部献曲
　　醉蓬莱
　　望皇都清晓瑞日祥烟洞开阊阖一朶红云映重瞳日月万岁山髙九霞杯暖正想宸游洽絶塞庭琛重闱天笑年年仙阙　韶凤徘徊蒲鱼演漾镐酒恩浓龙蟠建业玉琢麟符分付人中杰奠国安民持将祝寿乐作君臣悦看取头防押班称贺明年天节
　　后筵勾曲
　　天容不老千龄已祝于尧年地限无边四海均闻于舜乐至和一鼓万象皆春上侑清欢后部献曲
　　茶词西江月
　　岁贡来从玉垒天恩拜赐金奁春风一朶紫云鲜明月轻浮盏面　想见清都绛阙雍容多少神仙归来满袖玉炉烟愿侍年年天宴
　　汤词鹧鸪天
　　饮罢天厨碧玉觞仙韶九奏少停章何人采得扶桑椹捣就蓝桥碧绀霜　凡骨变骤清凉何须仙露与琼浆君恩珍重浑如许祝取天皇似玉皇







　　洺水集卷十六
　　钦定四库全书
　　洺水集巻十七　　　　　宋　程珌　撰
　　祝版
　　灵湖王庙祷晴
　　肃惟灵祠去县里所某之来此亦既两年而莫知有神于此何异懐材抱艺之士宅深居隠而人莫知也夫四月维夏女神鼓歌以司天和其风清明物生轸轸宜也乃雨为霖上雾下潦穑夫桑女俟命须臾神其帅先百职奋发威灵使防谷之日浴于咸池拂于扶桑午于昆吾祥光赫防弥满天地间则岂惟斯民实所嘉赖而神之威灵繇是暴白千万斯年昭报无斁寜不甚伟某无似爱人泽物之志每切巻巻敢再拜以私于神神其恵顾
　　消蝗
　　螟螣蟊贼均谓之蝗得阳则生得隂则藏今白露既降而浊暑未消郁云犹溽此蝗所为作也入夏以来赖神降嘉先黍后穜亦既坚好何物为孽忽生其间铦喙如鎌戕我垂成神其忍诸某无状切自慕于鲁恭之中牟戴封之西华使蝗不入境而未能焉至于扫除洗濯秉畀炎火岂田祖所能独任哉惟明神降灵实终相之
　　祈晴
　　顷尝请雨今复祈晴若无厌矣然握雨之权而司民物之命惟神能之不祈哀于神而谁告矧惟今兹蠒方入盎麦已覆陇神忍不加念而使前功顿亏乎惟神扫除积隂澡沐新阳使祥光下炤而民物熙愉神之赐也吏之望也
　　谢雨
　　乃月二日以雨请于神越五日亟垂嘉应物犹有不足之意也七日之夕天地晦防雷电皆至开决河汉澎湃而下濡枯吹生泽流无垠敢忘神之大惠乎虽然一嵗之事今开端尔继自今兹隂不僣阳不愆允谓时若以讫有秋此神始终之赐邦民无厌之请也
　　祈雪
　　候应二阳瑞悭一白恭承帝命防请佛慈伏愿黑风飜旂素电飘袂轻掣宝藏散作漫空之花普为洹沙催起连云之麦
　　诸庙祈雨
　　农之施功秋则望嵗今既七月垂颖在田乃至旬时亢阳不雨惟神监止将害垂成呼噏之间丰穰所系愿均远迩咸获流通岂惟此邦独受大赐俯陈恳恻仰冀照临
　　谒先圣
　　太极合德斯文六经邑祀为僣先儒着明不佩其训胡祀之歆庻与诸生退而服膺
　　兖国公
　　优入圣域具体而微侑食终古在寝当时仰止德容盍克已私
　　邹国公
　　斯文中兴正统独传异代同心配此洁蠲盛服斋明浩然充然
　　社
　　邑之有社实司此土东风仲月吉日维戊土膏方兴匪神孰祐
　　后土氏
　　昔平水土下泽上邱民奠厥居物生已稠于报何有洁此明羞
　　稷
　　民为邦本食乃民天神实专之是用吉蠲相我穑事实为丰年
　　后稷氏
　　教民稼穑蒸民乃粒丰功在人千载一日农田星明有馨其苾
　　诸庙
　　神与吏皆天子命之以为民而分幽显之责者凡吏之所当为者不敢不勉至若水旱疾疠神之所以司诸隠者其惠嘉之
　　洪清之迁其祖尚书公中孚
　　某窃闻之庸庸者狎表表者折污污易全皓皓多缺由古而还悠然一辙秀防黄石名塞青霄燕云一疏万古英标于何巻石寄挟山腰有美令孙出幽迁乔顾后植屏屹屹巨岳万马千兵如从天落三驿盘旋乃钟于麓前朝獬豸卓立歩廊前后髙低昻昻堂堂至是成象乃若圜光右列千笔左排万防他日伟人再见黄石嵗在丙申辄賛其决既窆一巵大蜂三至防酒临豆如顾如飨咸曰异哉十目所睹厥既越月如寐如见风骨巉巉衣冠肃肃如慰如谢三揖乃退尤异也盖公言言烈烈千载不磨仰从列圣之在天嘿祐炎图之千亿更流后昆同扶皇极有契如龟眎此铭勒
　　青词
　　保安
　　十万珠宫藐在紫清之上三千金简流传浩刼之间祗按灵科仰干神造窃念臣一纡县绶两易嵗符农扈丰穰圜扉清浄匪资眷佑曷降嘉休去春昭报之仪因仍他故今嵗洁蠲之荐又复愆期虽戴寛隆不胜怵迫辄纡单欵爰卜中元伏望贝阙云軿玉京芝盖少回仙驭一顾熈坛潢污行潦以自防盖为民而请命霜雪雨露无非教愿与物以为春
　　乙亥天庆三省消蝗
　　涸泽三时已被发仓之雨羣飞万翼尚虞伤稼之蝗方仰答于洪私更俯祈于大造伏念臣等代天莫展畏帝实深荷鱼宿之澄光嘉生有润愿蛇星之敛彩孽类无遗
　　盐官祷海
　　天相民居奠于下土海镇坤堮长于百神凡有阽危敢忘哀吁伏念盐官之境罹潮汐之灾阖县千庐惴惴为鱼之虑良畴万顷骎骎淹卤之虞臣食息熏心匍匐请命仰神龙之有位暨水府之羣司监此微降之大惠风涛受令寂无冲啮之忧浦溆还沙永赖扞防之固嗣新祠宇祗荅灵休
　　祈退
　　富贵世之甚欲或不存焉贫贱士之同差有甚于此人所取舍天则从违伏念臣粗考古今颇知经理因自量其才力知亡补于事功怵惕不皇俯伏以谓愿辞禄秩幸衍年华此去一封傥遂乞身之请他年三径敢忘稽首之归更期未殒之年益广好生之念






　　洺水集巻十七
　　钦定四库全书
　　洺水集巻十八　　　　　　宋　程珌　撰疏
　　汪复求东甲桥疏
　　地属休寜溪名东甲合百源而同派歴万折以朝宗逺驱川蜀之车近走湖湘之骑旁连交广宻接江西凡赴上京悉由此渡争奈春霖夏潦拍岸浮堤坐贾行商姑淹留于旅舍羽书驶足须皇遽以呼舡然而山束水湍石髙浪骇畧计比年之事覆舟者三坐令非命之人为鱼且百是故某等谨发愿心辄倾中产之储首倡千缗之施顾工闵岭取石万安始役三年裒金半万然而挿空之石凡七甫就三洪覆桥之屋逾万椽未营片瓦初谓可干于阖境未尝请疏于他州今既力疲势难中辍稽其终事必也万缗不免亟走中都僣求一语然而言轻瓦砾岂能易宝藏之珍或者心发菩提自欲填精卫之海他日防人行坦坦更教千载説洋洋
　　赠范甥可起
　　予之仲姊归于髙平有子曰震予字可起口不絶吟六艺之文手不停披百家之编汝子暨孙必寿其传
　　祈雨疏
　　八蚕方眠虽恶溽润九龙已起宜现神通仰绛阙之清严荅紫宸之恳恻伏愿驱驰神骏吹动法蠡愿于春夏之交时赐沾濡之泽十日风五日雨无复愆期小麦青大麦黄讫臻乐嵗
　　治平寺消蝗
　　若昔如来曾于舍衞见一大火宅有百种恶虫狐狸夜千蚰蝘蜓方闻画啜尽成莲花矧此螟蝗害我禾黍言念佛父为世毉王伏愿发大慈悲现大威力凡属法界非法界一切驱除使有足虫无足虫悉皆消灭
　　治平寺祈雪
　　我闻菩萨昔在祗园顷刻庄严弥漫世界散雪围之一尺现宝花之万重孰闵众生是依诸佛下白云之尊者瞻皓采之如来展兠罗一色之绵开薝卜诸天之饭须弥山上愿睹毫光阎浮国中普资福利
　　寺观祈晴
　　一雨过时虽民情之易怨微物失所亦天意之必矜不胜迫切之私冀动髙明之听伏念三农之急莫如五月之时蚕盎方缲最恶溽润麦畦欲刈尤便晴明乃罹滛潦之灾立见前功之废伏愿卷丰隆之斾藏之西郊推羲和之车出之东谷庻令动植咸被照临
　　瑞庆节开啓
　　明堂配帝方承锡贶之敷皇寿齐天更冀珍符之畀先虹流之一月衍虎拜之万年恭愿契道玉虚纂图金箓冰天华发咸歌偃武之诗香案衮衣长睹丰年之瑞
　　功德
　　十月为阳月祥开五百载之期九皇首天皇坐阅万八千之嵗请夀犹开于华俗祝休敢后于臣工恭愿永作民极丕承帝休云起泰山长散九天之泽日升旸谷普舒万国之明
　　满散
　　霜清猗殿新腾玊色之晖香霭梵宫共祝金刚之夀大啓诸天之供普同率土之心恭愿仁覆慈云智光惠日一尘不警落旄头于昴毕之间万嵗为期明夀星于角亢之次









　　洺水集巻十八
　　钦定四库全书
　　洺水集巻十九　　　　　　宋　程珌　撰上梁文
　　云溪上梁
　　封侯起第一日事苦未须忙栽花种竹十年成亦嫌太晩已是半生行屋客岂应终欠盖头茅重憎羣蚁之铦辄蠧百年之栱要须一洗聊与更新云溪居士心住太空身无定着今日展旗山下重葺先人之故庐向来垂钓池边又有子陵之素约天教留此则在此人谓宜迁则又迁不妨且同里社之鸡豚也要时讯云溪之水石金马玉堂竹篱茅舍顾其所寓如何好天良夜明月清风均在适意而已下不逮碧瓦浮烟之润屋上不如绮窻笼雾之贵家柳种当门仅比渊明之宅草编成屋或同诸葛之庐然而堂上谖丛庭前棣蕚髙有储书之阁旁连燕客之区花药分畦堂庭有序是亦足矣奚其华哉心匠既成梓人乃命时也农丁告隙霜女献晴谷旦于防脩梁可举听我六伟作而一心
　　儿郎伟抛梁东旸谷新栽百万松他日危檐交耸处霜皮铁甲尽苍龙
　　儿郎伟抛梁西石鼓崔嵬列岫低下有老龙藏玉骨千年凝竚度云溪
　　儿郎伟抛梁南金鱼席帽紫霄间堂名日对思亲处一段晴云自往还
　　儿郎伟抛梁北百万琅玕森翠直墙垣不隔防龙孙长看傲雪凌霜色
　　儿郎伟抛梁上阊阖晴开天荡荡有手能修五凤楼应结云梯髙万丈
　　儿郎伟抛梁下坦然心地平如画不须筑屋贮黄金但要诗书长满架
　　伏愿上梁之后昆虫无作燕雀贺成鹤髪慈亲长见孙枝之茂霜髥季父早膺子贵之荣不论公府茅檐共此溪风山月更愿无邉广厦要令尽得安居
　　玊枢上梁
　　地据雄竒天开图画秀水汇麒麟之谷正宗派龙耳之峯百里南来一川横截碧潭浸石下游巢叶之龟宝剑腾空中有藏龙之洞左岫屯云而行雨右溪搢笏以横金丙丁乃太微之垣日朝金殿干亥实贪狼之水泽布天闗艮巽四维若城若障坤申二位如笔如旗五六石狮在虎伏龙眠之左十余鱼袋列鼇游鵶陈之前十里岩扄千春秀气山君川后防此防年女蜗天皇至于今日云溪居士神交泉石梦绕烟霞得王屋山匮石之书不专糟粕有刘累氏豢龙之术未露鳞牙乃因暇时一至此地千古不传于钤诀一朝防起于眠龙乃于戊辰嵗之秋营我先大夫之兆嵗时易尽香灯尚寒载防刚辰肇建梵宇选胜青龙之首恭延白象之尊鱼鼓一鸣山川改色先君尉怿后裔光昌武列文班孝家忠国不负前人之志勿忘今日之言百尺修梁一时盛事儿郎伟抛梁东甲卯侵云映日红下有脩鱼千万数他年一一尽成龙
　　儿郎伟抛梁西席帽旌旗列水犀更有双峯如并笔分明金榜列名齐
　　儿郎伟抛梁南天开寿宿丙寅间酉鸡初唱催朝骑晓奏离明泽暮覃
　　儿郎伟抛梁北马上贵人如拱挹天然干亥一川长尽向丙丁朝玉阙
　　儿郎伟抛梁上此事端由天所相要须脩徳荅天心更教气脉腾腾旺
　　儿郎伟抛梁下俯瞰平畴云防防须怜火耨水耕人佛法上乗先施舍
　　伏愿上梁之后僧徒清浄佛法光辉风调雨顺家给人足要得万民之安业永令四海之无虞我当竹杖芒鞋共此松风菊露庻与天下佛子于今永结良因须教黄靣祖师为我全开正眼
　　万巻堂上梁文
　　伏以四十年游宦顾须自安石屋之居三万轴峥嵘犹未有挿牙籖之地况可饱众腹于今年之歉而又拜天赐于一日之闲积雨逾旬新晴一旦工其举矣佥曰时哉聊述散懐姑留野咏
　　儿郎伟抛梁东挺挺南来太华峰正类当中提一笔垂绅正笏自雍容
　　儿郎伟抛梁西谁遣三山拱防齐正枕中屏旁两翼天储秀气瑞云溪
　　儿郎伟抛梁南南有三峯碧汉防不用拨沙寻妙诀分明象合鼎魁三
　　儿郎伟抛梁北列嶂巍峩如立壁中有天门一最髙全似天街驰玉勒
　　伏愿上梁之后蟫不入简芸常生香上观羲昊之皇风下扫汉唐之陋迹要令有补于当世庻防不负于储书劝农文
　　壬申富阳劝农
　　仲春劝农非文具也令到官五阅月此邦农事大畧可见地狭而人稠土瘠而收薄通县计之仅支半嵗半嵗所食悉仰客贩今日受词诉每见其指堕农之人则曰冬田不耕一枝之桑亦必争防则此邦之农不待劝矣然令尚有所见请以二説示尔农焉其一曰劝农其二曰无妨农令尝至郊外虽曰田无不耕而粪田不至每见衢婺之人收蓄粪壤家家山积市井之间扫拾无遗故土膏肥美稻根耐旱米粒精壮此邦之人重于粪桑轻于壅田况是土色带沙粪又不至则米不精绽根不耐旱此粪田尚当致力也此邦平地固盛植桑然江东江西之人凡低山平原亦皆种植尝见太平州老农云彼间之种桑者每人一日只栽十株务要锄掘深濶则桑根易行三年之后即可采摘盖桑根柔弱不能入坚锄掘不濶则拳曲不舒虽种之十年亦可摇防此种桑之法也低山平垅更当添种则蚕丝之利博矣此令所以劝农者一也周礼大司徒以保息六养万民既曰恤贫又曰安富大抵富人资贫人以为财贫人恃富人以为命贫富有相资之理不可偏废且如近日因旧防通行已没之质已卖断之田纷纷赎以千万计令未见虚实姑为施行所当退赎者富人固不可辞所不当取者贫人亦宜自反有钱而赎者固旧物之思复其间无钱转假于人者往往皆是或取之于东家复卖之于西舍所得不多奚苦结怨纵使赎得未必能守邻里亲戚顔靣奚施若是借钱不如就业或加典或断卖得田之人亦勿靳吝比之平时多捐薄少与之且免争辨复免赎去今来寄库之钱既已在官争辨未定旧防限迫约束分明未得为业无致过时徒费争执大抵贫富贵贱死生寿夭莫不有命命所赋受毫髪难逃贫人当知分定节食省衣尽力耕桑辛勤商贩无萌负债之心常思富人济我急用勿萌偷窃他物之念常思官法壊我肌体富人则又自思曰天之生财为众人用今吾乃独多得焉其可不知聚散之理乎消息盈虗天地隂阳所不能免富贵其可恃哉无过取其利息无侵夺其疆界无包占其亩歩无陵轹其愚弱契劵必分明无拦典无拦卖无浮租虽是乡俗必竟戾法洪范九畴其一曰五福五福之中富居其次好徳又居其次富而不好德则不能保其富矣所谓德者非以物与人也亦非姑息爱人也德者皇极也皇者大也极者中也大则器度不狭中则好恶不偏不狭不偏则存心近厚皆是有徳天必报应世固有多行不义剥人利己而亦致富贵者此皆气数偶差而非天道之常故不能乆或一世或不终其身甚者不能数年有因竒祸而赤族者倾家者令尝多见之盖愈富者所为不义愈多故得祸愈酷又尝见积徳之家其后必生才子产俊人取儒科登显仕有为宰相者此无他皆天以其所施于人者而报之也盖人虽贫穷皆天赤子人而戕贼困苦天之赤子岂不为天之所恶哉富者能处其富贫者能安其贫则礼义兴风俗厚更能输租以时无事追呼差役既平不须争纠笃亲族之义无恃长而凌防叙乡井之好无因财而害谊小辱必忍小怨勿念无宰杀耕牛无轻生词讼无鬬殴犯法无唆使人争讼古人云教唆之报殃及子孙不惟富者可以教子而贫者亦可以读书如此则争讼日息田里之人不至官府则可以无妨农矣既能勤农又无妨农则家安得不给人安得不足哉令生长田野每事不为虚伪凡所以告尔农者无非朴实可行之説尔农其归告尔子弟尔邻里其相与共行之令不胜貇貇焉







　　洺水集巻十九
　　钦定四库全书
　　洺水集巻二十　　　　　宋　程珌　撰
　　赋
　　壬申歳南郊大礼庆成赋
　　皇帝御防十有九载与今为再见于上帝惟王者父天母地尊祖配天顾已疏于三嵗矧克修于十年我艺祖之膺图秉箓也道冒六合功该八埏儒臣夙咨合飨载严破前王之陋揭来世之先前期祼鬯至日洁蠲于穆太宗重华比隆嵗元叶吉二祖并崇列圣扬休是则是共感生配祀火正奉祠兴国显太一之祐咸平昭五帝之宜熠燿皇文森罗帝仪炎祚中兴熈事孔明伟上圣之继照显睿徳之升闻中更孽臣胡然弄兵搀抢摇空戈鋋满地宫而不郊礼废以坠倬彼元臣运膺泰亨天子善任英明不疑和气充塞抃蹈布野年谷丰衍灾沴消伏日月烛乎幽衢雷雨洒乎寃胔尔元老兮以蒲为轮尔隽髦兮复招以旌防偏禆兮人自期于卫霍之列秉圭符兮家不逊于龚黄之名日月功兮课中才之士拘挛脱兮待非常之英郁然龙翔油然雾蒸用能包藏之奸天发其槖干纪之夫神趣其缚岂曰无币兮今泉流岂曰无粟兮今红稠称钧衡兮物不颇解琴瑟兮声惟和天子曰嘻尔相之力元臣拜手我后之徳天子不居荐之上帝乃稽玉厯乃练上日嵗纪之申日至之辰先成乎民乃及乎神奉牲以进博大以硕奉粢以登有芬其苾祝无媿辞天其飨必时也绛阙天低宫壶漏遅六龙雷动千官影随原庙先谒圆丘载祗奠奉云阳之璧瑞陈宗伯之珪露凝氷簋云飞宝彛虞豆夏蕨罍酒象醍肃肃乎觚坛之静洋洋乎英茎之遗龙章兮衮煇玉采兮旒垂天容兮雍愉天歩兮委蛇臣工巍峩环佩参差玉鳞金猊燔燎烟霏神光若交对越靡违永言配命流庆丕基礼成乐谐人神以熈宗卿奏毕殿监授衣已乃辂车樊缨龙旗日升清跸警岳周庐撤星登龙翳芝蛟蟠螭腾鸾骖豹尾黄钺金钲月卿按节九轨尘清乃御端门乃宣巽泽隂山瀚海杳无垠域颂声滂洋流祉融液此人之和也六花先纷前星澄彩寒气霁严晴光散霭数防洒空适当肆沛此天之和也天人并和厯数无疆天子万寿元臣作朋灵监观下方外慰寕答天闳休宣烈斯人益彊不怠吾相吾君丕休哉唐虞鸣和明良载歌惟唐有臣亦赋南郊矧伊我朝文学成林铺烈扬芬寜逊昔人望云章之玉册想翠鸾之芳尘是用作歌宪世千亿宣之乐章刻之金石
　　仙露溢金盘赋寿皇子
　　日躔角宿昏牛旦觜适与月妃合于寿星此仲秋之候也商精之君曰少皥金官之臣为蓐收此素帝之所以次于炎皇者也银牓煇煇铜楼隠隠前星帝子之宫太岳天孙之宅畵堂甲观拂丹桂以飘香长坂猗兰散清香而结佩是以若木分晖天津澄浪太师吹铜而御户左太宰持斗而当户右光浮仙露于金盘日映彤云于宝帐坤合太和天嘘一笑得非今日之令辰而皇家之大庆欤至若躬苏融之忠孝饫王褒之礼诗寛仁秉德未诧前芳聪哲照人有光往牒千官熈愉四海依瞻若夫落雨银钩东阿擅笔摇山玉彩龙翔飞章又皆其抑末者耳丕休哉眎膳五朝问安三至餐道沐德崇师礼傅侍含元之万年阅金蝉之千嵗猥以寒姿寘之末缀父天母地幸逢震一索之祥日光月轮请献乐四章之义
　　金华仙伯赋寿乔平章
　　八月九目之交沆宕气清天宇澄穆于是紫阳宣平驾轻风冲薄雾下子陵之濑入桐君之庐膝行稽首顺下风而请于金华仙伯曰恭惟仙伯真坡仙所谓绛阙云台总有名应须极贵又长生者也仙伯曰何哉宣平曰十年以来有大勲劳于王室四方以宁六气以平建平章之隆名冠辅弼之仪刑得非超然独出于云台之上者乎骎骎期頥帝又锡龄还童神爽蹑云歩轻肩可拍于洪崖可接于广成又非隠然翺翔于绛阙之间者乎仙伯冁然而笑曰子亦有闻乎宣平于是仰而栗俯而惭乃再拜又前曰区区防昧居歙之阳餐霞饮泉兀兀穷荒至徳要道莫睹端芒恭闻仙伯起石为羊祈少赐于刀圭或可脱乎尘滓之塲
　　秋水赋寿李尚书
　　森两间之物万惟五物之莫京上腾干端五纬粲呈俯列坤维五方奠名金石播诸五声顺成黼黻昭其五色有賛元功参至化利用群萌于是则为五行考混沌之未凿惟二气之坚凝有气则有水故曰天一所生则知水者是为五行之啓征也震下坤上其卦为复日离南斗泉发幽谷体生于冬用见春夏正养于秋至神不化瞻彼银潢澹乎午夜相彼兊金接乎夏假则知秋者又为水之灵舍也繄人之生五行肖形英英我公得水之精由西江入彭蠡径湓浦背震泽又折而东茫洋瀁渀与沱潜河汉争先后校疾徐已乃抟扶桑浴方壶浑天形以中涵云气而直上夕月同光太隂合象与海为一莫知其状此盖公之徳业无涯而勋名鼎盛者也钟河汉之清以为气贮沧溟之浸以为量不息之体以为徳赋无方之形以为智蹙回澜之势以为文洒不泽之润以为仁则得一而正至精而神安得不与此水也后天而不老先天而固存哉虽然人固非鱼鱼亦忘水缩之一勺不见其胶杯散之八纮不见其满涘河伯不慊于无余海若无夸于多美独不见潮乎澎濞沸渭蟠吴卷越汐平液息万里一色变化翕忽谁窥以臆四海既泽敛而东湖初九潜阳乃坎之精此则公顷年对使者之辞而頴濵亦谓四大海水同一湿性者也厥有人焉分井之泉兑金资养离日为明不为任公子而钓于东海之濵目不存乎鳅鱓鲙有取于鲵鲸公其赐之若木露英庻防泛渤澥而浮沧溟以问乎河汉之津
　　四明洞天赋代寿何中丞
　　八月之秋璿穹浸髙幕府昼长文书亦静聊假寐以凭几湛午日之在空曶曶乎如醉露英飘飘乎如乗赤螭而御刚风厯十洲过三岛海王戒严雍观不怒舒徐般薄于二千七百里之逺遂至于三神山之上于是排云障叩丹门前方壶后赤城贝阙龙蜚玉除虎蹲灿赤崖之木石纷瑞壑之瑶琨饮东方之清气视太隂之吐吞仙官佩环威容甚温安期降谒偓佺导前问公安讯官今孰尊起经纶于一念去清都于许年布武蓬山搴裳谏垣下瑶池之旌节镇四明之洞天曾未及对忽有颀僊左持朱果右酌金舡鼓瑟鸣球鸾凤飞旋白羽一挥玉虬蜿蜒子其归乎为吾一言风云千嵗上帝隤祉入绵郏鄏之图外刷幽燕之耻然后封泰山禅梁父举万年之玉巵相太平之君子还如倾年领防仙官集真人于斗柄朝北帝于天闗言于于而未毕梦萧萧而亦起夕阳挂山明星浴水望灵以茫然庻凭辞而致喜
　　钓台赋
　　予与客泝富春之流入新定之区舍舟即山将游乎严子陵之钓防客曰诗咏考槃易嘉肥遯洗耳波长嚼薇味在或荷篑而歌或濯缨以喟或弹北窻琴或负南畴耒或逃去无名或归来适意或托以酒狂或隠以诗真或膏肓泉石或生死丝纶今昔之士何啻千百軰卒与微尘断梗以俱湮而子陵标榜独到于今耶且吾与子防而学壮且行之莘野磻溪翻然来思而又乌取乎隠者之所为乎予笑不答客亦不言遂相与攀萝侧足登乎钓防之巅拂藓磴以危坐访幽迹以遐观壁立巍峩之石下接鱼龙之渊险万折而忽平逼象纬于曾闗其旁则重峦复嶂气象纡环云魂雾魄栖合其间鸟啼昼静泉落涓涓古藤曲蔓隂森夏寒怪木千章夭矫龙蟠幽壑风空江浴蟾其下则万顷寒涛回伏奔翔扰扰曾波三军腾装川君怒静素练拖江日薄沙晚风帆浪樯一径接溪草緑汀长维时秋也快清风之飒至喜晴天之开碧瞰危崖而笑语起老蛟于渊蛰顿足望乎八荒使人飘飘然而气逸于是觧觚酌酒晋酹于先生曰叹哀平之不吊兮人人鬻汉以求官与天子有庐江之素兮乃老百年于钓竿山林鼎食各有意兮未易论古人于形骸之间既而与客醉卧于石舟人惊报潮来船发












　　洺水集巻二十
　　钦定四库全书
　　洺水集巻二十一　　　　　宋　程珌　撰拟古诗
　　寿皇子　弧南有星
　　弧南有星应期也他非无时必于秋见焉其星有六一曰老人磊魁晶荧嵗有常期见于秋分秋分维何天髙气清玉蟾吐煇银汉无声澄霄一色万里云平此时候之出丙入丁所出之国政化和平人生其时既寿且寜矧复前星以及子星与之并明天启休期应期挺生
　　神负图
　　神负图万世先也道原有始道统无终要其统以遡其原也太初孰元浑沦防宻弥漫宇宙一气沕潏孰知是时无极有极天髙地下人生物出畴虽未分易虽未画行乎其间充满周悉炎黄启序姬孔抉机陶为泰和数千其期写为六经万言具垂太史变法汉唐续维迄于我宋皇皇巍巍百代以下上接农羲畏天若临眎民如伤消斥奸佞登崇隽良急将寛兵我武维扬选牧与部仁风以翔节用裕下根深本强身修国治纲举目张由经而史自皇而王以暨我朝同此一纲天赋髙妙学力深详上而河洛之图画近而我祖之宪章贯千古于旦暮敛一心于混茫大哉斯学夫岂经生学士析觧章句而已哉
　　沆
　　沆葆天和也皇穹发灵炎图中兴南吕调仪运叶千龄金相玉质虎歩龙行亲师问道日进月新以是事亲忠孝一忱以是格天昭彻一心人之忠佞事之防萌至则能断举无遁情夫是以清明在躬志气如神绵绵若存为天地根非道之外他有长生又况秋饮沆宵见南极风云叶和海邦寜谧枫宸椒禁两宫怡愉忠厚所根仁浃阎闾愿寿多男洋洋康衢天赐玉巵人歌紫芝磐石萝图维熊梦竒孔蔓且硕时万时亿
　　洺水集巻二十一
　　钦定四库全书
　　洺水集巻二十二　　　　　宋　程珌　撰五言古
　　三月十八鎻试童子侍其行巻萧然无事成二十韵谩呈同省
　　旬雨埋青防今晨浴新阳老红堕万劫稚绿萝千行叶碎青槐古条浄紫薇香去嵗防筼筜今年已苍筤【右史窓前竹萌余去年防之甚至今皆苍竹矣】翩翻鹊引雏伊优雀绕墙有象咸熈愉对时多慨慷门外车马喧省中日月长要之非大快大快在沧浪沧浪兴何穷风防十丈樯明日酌严君【自严入徽】浮邱蔚南翔【浮邱飞升于徽之黄山】快马秣青山恍入万松庄【先庐】山中多老人雪巅更眉厐持酒相劳苦儿童纷迎将小卧听雪坞【以下皆山中景物】徐歩堆云乡玉界梅万本烟海杉千章三峡桃源浪九夏氷巗霜危桥跨长虹曲水飞轻觞两日足可周百年事难量送客出松闗壮楗设门旁挥手谢世人从今永相忘
　　勉子侄
　　外物不足恃翻覆百年间唯有黄巻书可以觧我顔男儿贵立志达人得大观百川日夜流与海防波澜邱陵安于卑寜复望太山方当少年时髪齿未凋残圣贤户庭阔人人可跻攀谨勿随余子碌碌走邱樊
　　揭富阳孝子门
　　去年何明正有女方笄年母病偕防弟奉佛祈病蠲既蠲未全已剖肝代兰荃今年盛立旺二子亦竒伟兄肝起母病弟复先割股人生贵男儿愧此簮笄女峩峩儒冠弁愧此田家子予谬为令长防愚化不宣彼直天性厚或以上泽覃劳之缗酒廪重为此诗篇揭之旌其门观风盛采防既以劝邦人庻防风普天
　　送夏明叔归建寜
　　顷与君别时君頥未生髭曶曶二十年惊见紫髥竒相逢不相识眎刺乃得之尊酒出文巻芙蓉隂未移白露团虚檐素蟾堕寒池胡为于此时与君又语离自言甘防急毋失旧馆期丈夫属有志富贵无定姿愿君勉自力上以慰亲思明年寒鴈来殷勤寄书词为报秋风髙吴仙得桂枝
　　送常世卿归嘉兴
　　悔作唐山来山深交友絶相逢忽相得乍见又乍别嗟此冰玉人寒梅疎带雪胷次罗文奎笔底耀离缬朝家渴英隽结网仍髙设行且收殊科勉哉嗣先烈一编忠义传奸萌叹先折千载懦夫魂脆骨变竒节识此吴中竒复幸拜前哲何异鲁国人一朝获双玦晴云起芝田东风催啼鴂慈庭有近书明朝动归辙新抽草可茵微露花堪折相思复相思后夜天邉月
　　读史有感
　　俗士贪刍豢喜充黎苋肠幽人乐清旷要湔尘土裳嗟予别松林吴砧九换霜困复不知归念之汗如浆
　　仲冬望日登四顾坡
　　往哲有清言晋人未为达此身皆假合既散安用锸大音不在琴亦安所设当时逃酒徒往往畏侵及豁哉桴海时风涛任兴息
　　哭吴范二姊【嘉定庚辰持节吴中冬孟三日得仲氏书以伯姊讣来数语写哀末有东山十载相从之句庚寅七月十日阅故书见之六月四日仲姊一疾不起因思庚辰至庚寅恰十年非防乎抆泪识之】
　　逝者如斯乎翩翩北飞鸿鸿北来嵗南人去亡回踪庚寅仲姊去庚辰伯姊空千里不一见血泪迸秋风自余只一弟留守先人宫我已日崦嵫安能乆转蓬束担其归与相从十载山之东
　　挽朱侍郎
　　卜宅从先垄驾言练日良飞盖骛驷古栁被龙防按辔且徐驱听歌薤露章忆昔朱峰仙浩劫思陶唐貂蝉换羽衣翩然来帝旁西车极岷峩南佩窥潇湘髙牙开桂林瑞节照襄阳多少经纶业春风散八荒归来不言功低簮鹓鹭行一朝侍甘泉天渥方对堂堂山立姿九尺眉苍胡为勇不留瑶宫去路长夫人有令德威凤趣归凰轮摩同入道未忍遽相忘春天无际春花堪断肠祗今枫林岗双玉一时藏西南多甘棠日暮人凄凉风月三千篇烂烂光生香佳郎与快壻门户未渠央三者无一憾呜呼公不亡
　　挽致政吕通议
　　营筑未休臿晓夕留松区忽聆载輀车归自杭与湖冷雨澁不晴山径淖如涂间闗五百滩转轴上云衢纯孝恪穹安席若平铺忆昔祖慈亲六月暑方徂奠酒虽百壶练溪焦釡枯今日遡长风辛岨谅一如维公有贤称蔼然溢枌闾千金手不售其钟后人乎天畀此石窌指顾即吾庐且复愆以平万家守者居甚欲一引绂山寒阻前趋黄罗金紫峰送目但踌躇



　　洺水集巻二十二
　　钦定四库全书
　　洺水集巻二十三　　　　　宋　程珌　撰七言古
　　髙宗皇帝寳训终编锡赉进诗
　　红云一防金炉烟黄伞亭亭午漏传龙床犹御金华殿方进羣儒读宝编编中并载神尧语三十六年真复古祗今安用读遗书卓然已复光前绪髙皇当日济艰难犹在经纶未备间今日山东河北地百年侵去一朝还更有祖宗传国玺琢于元祐隆平际玉光射日篆云飞今日煌煌登宝几髙皇一笑在天灵神孙今日再中兴赐与千秋万嵗龄甲兵洗尽年丰登羣臣尚或呻占毕微臣但拱坳头立芳筵华秩及龙媒亦拜聨翩自天锡更忆先朝彻讲余有臣曰轼感恩腴愿对紫薇花影下试草招来賛普书今也梯航慕中夏无复更待招来者微臣但摩千丈松敬赓吉甫中兴雅
　　秘阁儒荣堂
　　天狼腾腾照单于怒麛抗岳于上都松漠城髙沙万里其下所牧骅骝驹皇仁配天覆中防西垂北际杳无区七十年来军事絶谋臣猛将皆邱墟兠鍪摧剥土气蚀塞马不鸣秋草枯祁连山下安稳卧嵗将金帛自膏腴文儒申申武士堕先生奋臂一长吁当时颠末谁能记家有中原孤臣书吮血为墨肤为纸惊风吹到玉蜚除诚通精寤动乙览天经地纬开庙谟手援神矛截河汉中天真人正握符蛇龙螭虎杂万骑庸蜀荆楚从吴车皇旅如雷鉄嶂碎汴水沄沄汴风嘘尺檄夜传三秦定侵田归鲁在须臾向来孽雾涨北极羲和一旦晴光舒顿纮提纲无亏阙澶漫万里宣皇图怖威报徳永无畔施令酬功偏禆俱上下两间皆旪序天锡皇寿天齐驱炎精亦曜畅大钧天祐皇业卑唐虞金石并奏告清庙圆坛紫气霭堪舆丹门宣赦传天下百万颂声流康衢此时此书方策勲先生忧国荣有余
　　代上杨诚斋
　　杜陵已醉老坡仙生后百年恨不及那知开眼大江西突兀见公正冠帻凛然清风不可攀千载懦夫毛骨栗暇时畧吐胷中云坐使九霄成五色未辨执乐三千指不计酒材七百石落然收宝入丹田归省庐阜千寻碧那知城里住相如但信城东有太白一时余子皆鹢退家有诸郎传正世尘千劫都磨尽独有诗缘亡极天欲留公在世间管领风月长为客彩凤一鸣天地静安得微吟容晚出讵止青山吞泽芥许投顽石博拱璧先邱宰木已参天幽碣未刋但惕夕鲁山四絶先李文谊贯幽明光存殁先生匹素不可辜傥得烟云生勃化为匹锦授邱迟磨钝为铦希万一要是人贪常熟书非闗买菜复求益讵敢限字如昔闻小大当唯意所适庻防挂在露寒堂琅然一读意一释不须防白鲙松鲈觧衣卧聼歌赤壁
　　辛亥冬交石阻风三日
　　隂崖老虎杀气骄一噫三日搅泬防日寒不熖云飞逃乾坤蚁转东南髙疾势已作奔天涛余威犹卷少陵茅鱼鼈怖死蛟龙号舟中性命如鸿毛起来危立大江臯白沙黄尘纷驿骚徐呼风伯入苹蒿指防八极建六鼇翕张橐籥吾谁曹太平之风不鸣条
　　登紫微崖
　　富池大信江千里三日醉卧烟篷底晓来推篷登断岸因忆牧之呼屐齿九华隆隆闸天脊微云低度差参是百唤牧之如不闻剥脱尘痕见文字今年十月天未霜木叶留露光嶷嶷兴亡风流不可论苍松怪石还如此我今与子陟层巅酌酒赋诗云乐只后来谁复是牧之斜阳归路芙蓉水
　　于潜佳丞四明人同年友也方此掉鞅百未一见而来书罗缕无非归与语岂醉梦书邪三诗见寄亟占数语正之
　　世人眼见真莲少真莲却在玻瓈沼浣花溪水入银河何人更识月皎皎谪仙不见见梅妆荷稠搴作芙蓉裳黄龙干叶何年堕维摩雨花昨夜芳真花真诗元在眼要须心地先清凉不然潇湘水清寒矶月沙平水晩露低昂劝君休问张子房鉴湖十里藕华香天驷超河夜未央胡为自同太白光何时握手论行藏江东云暮天何方
　　太上虚皇黄庭经句法十篇寿赵帅【今存其七】
　　太史告春才五日东风昨夜传消息斗边一星下南极饬以貂蝉扶社稷更昌斯文开民则
　　其二
　　去年曾説冬葅緑今年蓼甲春盘簇防花金胜相辉属五色斑衣佩苍玉先奉庭帏千歳祝
　　其三
　　莫辞金醆十分斟迩日星郎宠数深庭前桂子更鲜新鼇头早晚贴涂金公亦緑殿峩华簮
　　其四
　　汉列土宇封同姓唐擢宗英持国柄我宋膺图临海镜参天杞梓仙源盛萧敷艾荣何足订
　　其五
　　向也何幸识仙翁玉栗春明盛徳容又常一再见阿戎神情頴异机生锋公家流庆无终穷
　　其六
　　明年天使九街驰御茗名薫宣玊词更敇仪鸾饷夀巵我有新曲名紫芝防当献之凤凰池
　　其七
　　乔松落涧节轮囷诗书万巻终经纶日华隔雾光难晨公独知其堕凡尘何当一为问大钧
　　郊防信笔
　　江天欲雪未成雪堆出云头照霜月此夕更长不可辜何时百万入彩卢防年长涎一车麯输他猎奴饫生肉也须龙伯坐鼇头却看沙碛卧鰕鳅
　　玉堂昼值有懐万松
　　鸡笼峯下万松山中有游民天地闲左架虹腰上圃右骑鼇背度飞闗幽壑流泉喷三峡衮衮桃花翻浪雪两山对峙锦屏开嫣紫肥红仍炫白十里松风百哢琴丹书一枕卧残春何人共结无生社冉冉青蜺下玉麟九华突兀匡庐秃幽深全似入盘谷懐山一夜鬓如霜畵作烟图入洛阳玊境那容凡骨洿急草天章讯归路磨松琢石歌太平亦表微臣报国恩
　　汲井溉田民亦劳止歌以相之
　　短绠长缾高下飞老农雨汗红淋漓夜来雨意已垂垂一事不成风又吹决破玉龙太清池满浸万顷碧琉璃
　　赠毒庵
　　髙座不知甚靣目当时唤作尸利宻要须勿负此标题更向托茶山顶立
　　伐千秋巨木竟梁梅堂
　　二木盘根三千秋万斧过之无敢眎今晨有梓号国工朋曹十数来睥睨为言此木难斧斤上有蟠龙下伏虎莫教惊动万年枝掣电轰雷三日雨直须作法起南风号召百神同力扈昂昂头角向梅堂五六镇星来作辅坐令国势巩萝图万嵗千秋奉明主
　　奉送季清赴山东幕府
　　黄云衔雪天糢糊有客飘然出上都青丝络马银兠鍪红锦防弓金仆姑剑光压匝照路隅帕首百骑前诃呼不知客本山泽今胡为者意气麄自言有将新孙吴我欲与之同长驱呜呼破敌岂难且病兵怯将自逃逋胡不观昔我艺祖造中区以兵为国垂洪模河北河东义勇徒二十四万鼓应枹中兴益振尺五符世忠淮左聚熊防刘锜淮西貔虎俱上流岳飞弯天弧金陵张浚罴抟狐手勅不赐弓矢玈长城偶倚雍公虞迩来闻敌尚窥窬门内羣防更睢盱胡乃朘剥及其肤岂止牛羊不求刍我欲别幕飞于菟十万一屯淮之区技闲器利整平居帜明皷震搜彼庐精神所折敌如无而况山东羣盗乎五符傥缺聼其虚十年且尽一赋租斩然折画勿牵渠他时混一更新图伟哉玉帐得通儒君复碧油吐良谟凌烟岂一貂蝉与
　　新旧句
　　忆昔丙辰还亲旁恰恰先春社三日社日侍亲行交源紫蕨儿拳森玊立是日天明风气柔入自交源茗源出迤又复至前山渉涧还家日将没慈亲意在营一邱巻巻欲于近舍求当时议论悉未定那知今作汪潭游汪潭去家正五里百里来龙于此止【至此七韵不记甚年作壬辰秋孟中沐日足下一段】龙止水亦止清潭窈无底宝剑秋横空秀峯春笋峙最爱了角羊艮木之印乡长生亥水来朝丙千古长溪流不尽雍容冠佩紫薇垣寿星更出丙丁间神游既安后昆福赋此铭章皆实録
　　子时歌
　　顺数方来兮遡而上之洪荒今不必短兮古不必长地有时而兮天有时而黄知靡草之先秋兮又当知乔松之傲霜知沧溟之连山兮又当知太华之有长江朝云西暮云东兮岂期悉避乎阳光入蒙汜浴虞渊兮又孰知其扶桑吾乌乎而折衷兮但当付万化于茫茫














　　洺水集巻二十三
　　钦定四库全书
　　洺水集卷二十四　　　　　宋　程珌　撰五言律
　　郊祀庆成诗【有序】
　　臣仰惟皇帝陛下躬上悊之性遵列圣之谟穆卜新阳昉严大报天地合飨祖宗并崇晴光映于祥光冬夜温于春夜烛花如缀萧烟不摇颂声流乎天衢英风薄乎榆塞臣待罪翰墨幸列侍祠懿铄鸿休得所亲睹谨撰庆成诗五首一章述大典也二章玉辂如青城也三章升圆邱也四章礼成也五章言天眷圣徳并隆不已也干冒天威俯伏惶惧
　　粹古皆频嵗炎刘或异祠有唐方定制我宋遂因仪列圣馨明徳皇穹答显祺恭惟圣天子大典应昌期
　　其二
　　涓洁先原庙纯忱歴太宫八神开列阙万骑拥丰隆轨道清风肃洪頥丽日红康衢听细语八彩更重瞳
　　其三
　　牙籖犹未进玉冕已先须峻级飞平歩端圭却掖扶祥光匝霄极和气滃天区福饮烟升已傧神霭瑞符
　　其四
　　紫畤祗堂陛苍龙奉驾回边尘知电扫嵗稔十年开丹凤覃天泽东朝奉玉杯楼前呼万嵗砰隠动春雷
　　其五
　　谓圣惟飨由心克致防天心今答圣圣意更祈天冲性犹勤徳搜求愈任贤愚臣输至懝端在赋甘泉
　　宪圣慈烈皇后挽诗【二首】
　　西浒俱来日东朝极盛时雕弓平黒海彩笔照丹墀垄起先裁费丹成不用毉人间空怅望风月宴瑶池
　　其二
　　圣祖艰难业重孙拥佑恩玉妃闲寳简仙御送金根杳杳龙先去翩翩凤又飜山望尧穴日月万春存
　　光宗皇帝挽诗
　　厌聴人间乐催成海上丹云车分白象天仗下红鸾梧野朝烟淡咸阳莫日寒龙舟宵济处清血涨江干
　　光宗皇后挽诗
　　玉锁辞椒禁瑶宫问广寒人间方祝鳦天上忽飞鸾弱水三山隔华胥一梦残圣情凝望处仙御景云端
　　宁宗皇帝挽诗
　　圣徳同天运神功并日升边庭懐栗栗齐鲁格烝烝复古周圗盛中宗汉业升未饶元结辈磨笔诵中兴丁亥闰五月十日回自真圣道坊车中记事书
　　列障罗屏合回泉玉带环外容三肘宻中着十洲寛天意驱蹲虎人心见圣蟾烦君招旧隠来此共潺湲
　　书富阳普照院【二首】
　　境胜由盘古闻名自谪仙一从江国后又到老坡年山顶烟仍紫楼头月故圆继今知防刼风物更依然
　　其二
　　秪爱招提古那知俗更醇寺虽炎汉代人尚葛天民僧定都忘客林深自鏁春我来千载后更有后题人
　　红药当堦翻【校官试】
　　禁近烟光润堦平日影暄黄麻方草罢红药正花翻蒨色浮春动清隂匝午繁心倾青琐客香满紫防垣漏永文书静天低雨露温人言有仙骨早晩拜明恩
　　夜登钓石
　　颇忆严君濑还寻钓石缘邻鸡方呌月边雁恰书天句秀来仙白声和应乐全展编真一快如放五湖船
　　挽程给事
　　恋阙葵心在懐山秀野寒华繁常侍媿草折冲难结緑红辉碎悬藜夜色残平生桑梓地雪涕景云端
　　挽汪给事
　　抱大难倾槖随时欲见田星灾诸葛日齿少紫芝年鲁国麟枯骨蓝田玉折瑄忍闻环佩响帝所侍钧天
　　挽汪端明
　　诸老都沦谢惟公尚典刑谋谟关社稷风采耸朝廷政路方虚席台纒遽折星幸哉芳史在寕用问丹青
　　挽吴郎中
　　志抗金坚厉材成玉粹温时哉非不遇命也更奚言季子风流逺吴公治行存敬亭无恙否愁絶暮云昏
　　挽程枢宻【二首】
　　厚徳推吾党脩名蔼列绅明经魁别幙仗节聘殊邻南峤思良牧西枢失重臣龙原髙冡在千古卧麒麟
　　其二
　　忠壮源尤逺新安盛莫偕千年瑶斗柄一夜玉楼阶学业光文简仪刑谢艮斋晓钟传恨处清泪落天涯
　　挽宜人赵氏
　　分胄天皇媛来嫔相国孙孝慈山上梓法度涧濵蘩凤去箫沉响鸾空镜掩痕家庭熏沐事千古説南轩
　　挽徐提举
　　人品真豪爽天姿尚典刑昼帘深院宇春斾拥郊坰云子千艘白盐烟万灶青南州高士传三叹一雕零
　　挽蔡祭酒
　　孝友尊前哲词章裕后生栢台真御史槐市大司成骐骥风方力艅艎浪忽倾山寒丹旐急识者为霑缨
　　挽监丞【二首】
　　学千江水才雄百尺楼鳬飞思叶县燕寝忆苏州有感珠还浦无苛虎渡洲浦江天濶处缺月正如钩
　　其二
　　威凤方翔汉寒鵶已宿林平生惟好士无日不挥金驷牡频催驾琵琶遽絶音山名升白日回首一霑襟
　　挽钱塘蔡令君
　　少年思贾谊中夀忆賔王军政存钟阜民庸在括苍马蹄归凤阙车轴折羊肠唤起青油梦悲风搅白杨
　　挽王栁州
　　才华唐令尹名胜晋参军善政流郴水遗风袭缙云寳钗当自合神劒不中分心折白岩路猿吟日未曛
　　挽杨提举
　　风惨琳宫晓云愁铁瓮春鸿防方避弋鳣集遽成尘金虎多遗爱银菟愧后人寻思汉循吏竹帛逐时新













　　洺水集卷二十四
　　钦定四库全书
　　洺水集卷二十五　　　　　宋　程珌　撰七言律
　　五十六字庸以告未知野夫者
　　宁须山泽论髙平但要曾餐石决明三世击钟敲石磬十年学剑斮铜钉倘知狐祖天边去肯向蛮奴脚底行更许野夫寻上着十洲三岛一宫城
　　庆元丁巳十月奉亲如临安宿西菩寺表弟吴克仁俱焉【二首】
　　熙寕相望百余年又有人如古鉄顽日落尚怜今夕路月明无恙旧时山朱红野实堆盘里粉白诗牌满壁间欲为慈顔供一笑更留数语任渠删
　　其二
　　安车未向都门移且揽西菩一叚竒路入三腰须种树泉流石齿莫开池重来坡老今谁是出世参寥不记时结束匆匆出门去白云明月旧相知
　　用朱经畧韵
　　归来南槖旧萧萧但有新诗照佩瑶岘首溪山归防染湘天风月困吟嘲轻裘诗帅风流在岳牧词臣意气饶见説玉堂须翰手公当归侍紫宸朝
　　用邱枢宻韵
　　起自澄江应梦求天还河北百余州嵩瀍处士归罗致淮蔡竒谋入彀收午夜金陵瞻斗极百年梁汴望刀头防须再作中兴厯还许诸生执笔不
　　作堂六桂之东命之曰桂生取汉人招隠篇桂树丛生之语也诗以记之
　　几年列植擅清芳今日标题始作堂逺向松冈分老防近于菊畹借寒香地虽未离人间世心已全然物外乡最好夜来清絶处飞霜带月下南塘
　　贺费枢宻登卞忠贞公墓
　　底用荒村访野坟青编相对俨如存当年但识清谈乐今日方知节概尊千载腐儒空吊古几章冷语自消魂便当僇力清河洛一洗新亭旧泪痕
　　流觞西湖用范左史韵
　　舫同载若登仙却笑泥鞯马不前要识冷烟催谷雨须知澹日养花天千条翠栁随风舞一树夭桃照水妍须信人生行乐耳虚名那用世间传
　　雪
　　北风传信报登平白帝宸逰堕玉英月下草疑蜀客鼎边得句失轩明荘严东阁若为好防缀南枝分外清惟恨蔡州城北水一池鵞鸭更无声






　　洺水集卷二十五
　　钦定四库全书
　　洺水集卷二十六　　　　　宋　程珌　撰五言絶句
　　小憇许由亭
　　歴数河南去乾坤一草亭一亭犹是累千古尽浮萍
　　乔松
　　风细吹吟凤雷惊起蛰龙几年卧空谷今日享真封
　　嵗暮
　　防帖隃麋湿屠苏琥珀浓夕阳犹腊日午夜已春风三月三日度白际【黄尖敝峯名白际岭名】
　　日望黄尖杪今登白际巅千山皆委地一臂独擎天
　　戊子正旦贺夀慈宫【二首】
　　曙色浮丹栱春风暖禁街防澜迷秀石纎草防新槐
　　其二
　　凤驾回天仗鹓班集露门须防趍魏阙杲日正中暾
　　粥罢
　　饭已茶三啜隅中粥一盂陶然咏皇化安用东封书














　　洺水集卷二十六
　　钦定四库全书
　　洺水集巻二十七　　　　　宋　程珌　撰七言絶句
　　氷【十嵗作】
　　白日黄流涨渭城三更风尽成氷莫言此物浑无用曾向滹沱渡汉兵
　　甘将军庙
　　沙寒日薄水云愁贼魏王吴一夜休自是英雄元不死至今犹占大江流
　　晩发富池
　　甘王楼下一帆风猎猎舟旗照日红酾酒三江饮龙腹摩挲冠冕是谁功
　　昭明太子宫
　　千章乔木烟苍苍一帙遗文字字香梁鼎西沉何处问至今防手防兴亡
　　陈时栢
　　陈未亡时栢已苍风来歴歴説兴亡世人元不如乔木阅尽中原几战场
　　夜雨
　　机初透古人胸毎説匡来晩未工珍重芭蕉前夜雨为传消息到墙东
　　筑径
　　入门一径小纡回百本芙蓉手自栽寄语后来须善护三年犹及见三开
　　观史有感
　　纷纷賔客趋骠骑何事任安太朴疎却笑君非王太傅不容朝士不回车
　　别金陵官舍双栢
　　手自移时尺许长三年拂拂及宫墙愿言勿负栽培力保此坚贞傲雪霜
　　复朱教授【某前雪防佳句再雪乃得为谢信矣相如之思迟也然亦遂为一叚公案】
　　诗成催雪岂无功今果装严七寳公休说春花那觧舞也教耳热慰新丰
　　其二
　　朝来照眼百琼瑰为有诗筒打雪来不止梁园许分简诗坛髙筑比云台
　　送李侍郎安抚浙东【二首】
　　通明殿上紫芝仙乞得闲身下九天今日都门临祖处几人惊叹着鞭先
　　其二
　　夜来天阙望文昌移在藩臣斗极旁千尺涛江元不逺公当早晩对明光
　　直庐间赋【二首】
　　一陪鸾凤入仙台四见薰风舞禁槐自笑平生无梦到那知今日以身来
　　其二
　　紫宸朝退晓光寒百吏犇曹一吏闲便可云卿称散秩奈何名籍尚人间
　　雪霁玉堂晓眺
　　当年银界隔鲸江今日分明玉作堂不是琼林宫树宻也应白虎接明光
　　两炬并花
　　双莲合蘂更开花报道金銮日未斜已草禁中新凤诏趣君十日觐东华
　　脩玉牒官阁子坐屏甚古诘吏亦不知曷始数语纪之
　　摩诘何为留此笔至今双壁犹崒老松掀甲作风云乱石激流殷霹雳
　　其二
　　吴绢一幅苦无多中涵太华及黄河偶然乘风山下坐紫烟翠霭坐中过
　　早入
　　紫薇浥露翠条深捷捷灵乌振好音全似氷岩亭上坐四屏烟霭奏春禽
　　直庐多暇新緑郁然信笔二絶
　　朝絶幸恩除目少边清妖祲檄书希饭余摩腹闲行立一抹墙东新翠薇
　　其二
　　壁右方壶浸碧天依然全似太湖边清风一夜生新兴好把渔竿上钓船
　　江上道中瀑布
　　松风一壑偪人寒老石瑽瑽响碧湍疑是银河天不锁防从云际下人间
　　栀花
　　青琅削叶玉花钿独占炎皇第一天未羡氷桃垂夏后且防金子粲秋前
　　朱生论天
　　不知占得几躔星阅尽人间聚散萍今日重来桥上望依然杨栁两行青
　　为钓鱼作
　　人道秋风长桂时天台散种未为迟如君算到白榆窟拣取南来第一枝
　　拥炉
　　已甘灰冷竹前那意移来近绣氊唯有幽人一寒暑闭门髙卧雪深天
　　中秋无月
　　尝时斗暗犹闲事无月中秋可若何我欲梯云千万丈取光还月谢羲娥
　　春帖
　　轻烟薄雾锁平川全似江南二月天昨夜溪头新雨过分明洗出太平年
　　程掌书【二首】
　　夜来踏月过临川水面桂魄圆此际髙人方熟寐难为一扣緑筠轩
　　其二
　　分明如梦缟衣傍月凌风自在飞梦觉出门都不见不知己上子陵矶【此行専看钓石】
　　孟夏廿一东作秩然
　　不见东耕四十年兹晨蓑笠去翩翩从今数过三蓂朔史笔当年大有篇
　　五皷梦中作觉而成之【二首】
　　人生万幻一牦轻须筑铜驼万里城莫道斜阳光不逺断霞收尽十分明
　　其二
　　当时千驷已无闻寕説牛羊上塜行同是博陵评古者肯令千载尚龈卿
　　闰九十四
　　午夜青衣海上还八年两度雪封山如今一水平如镜好钓桐江五百滩
　　送松煤十丸与叶秀才
　　云溪深处万松林烟起晴天自作尘根向九华分结处与君同是墨仙人
　　出南郊清甚
　　春风吹屣到南园着酒酥花正繁更喜满前无俗物横塘疎竹渭南村
　　挽太府丞知徽州韩公
　　翊运勋臣第一家却于翰墨掇英华谁知忠孝千年事不逐春风落水花
　　鲁国夫人薤露歌
　　并海名山万叠开大慈太白等蓬莱自从齐国锄云后又见夫人驾鹤来






　　洺水集巻二十七
　　钦定四库全书
　　洺水集卷二十八　　　　　宋　程珌　撰説
　　史説【頴濵古史论三圣授受】
　　孟子言尧舜禹之终皆荐人于天尧崩舜避尧子于南河之南舜崩禹避舜子于阳城天下皆往归之然后之中国践天子位禹崩益避禹子于箕山之隂朝觐讼狱者不之益而之啓故益不得为天子以书观之恐非孟子之言也盖舜禹之摄格于祖考郊祀天地朝见诸侯廵守方岳行天子之事久矣及其终而又避之何哉至益不度天命而辄受于禹已而天下不归之然后不敢为此匹夫之所不为也而谓益为之哉古史又云尧舜传之贤而禹传之子后世以是而贬禹此以好异议圣人耳昔者汤有伊尹武王有周公而周公又武王之弟也汤不以予其臣武王不以予其弟诚以子之才不至于乱天下则无事乎授之他人而以为异也故夫尧舜之传贤是不得已而已禹之不以天下授益非益不足授也亦非禹私于子也盖啓足以为天下故也使尧之丹朱舜之商均仅可以守天下则尧肯传之舜舜肯传之禹哉是説也盖亦以常情而窥尧舜禹而不知三圣人之用心均之为公而已矣
　　孟子説
　　吾夫子元气也顔子景星庆云也孟子岩岩泰山也盖绥之斯来动之斯和其生也荣其死也哀道冒天下而人不见春生秋杀而物不知故曰圣人之道大至若孟子治家则家齐治国则国治治天下则运之掌甚至植桑必于墙鸡彘必以母纎毫靡宻无所不察岂非有用之才哉学者当学孟子之人然后可以达于夫子之天
　　二亭説
　　一水防田将緑绕两山排闼送青来此王金陵语也而季同取以命亭夫山水之青緑盖山水自然之容色也山水有自然之容色事物有自然之理金陵乐山水自然之容色而不乐循事物之理使一代法制变更畧尽而天下纷然不寕以基宣靖侵陵之变嘻安得谓之乐山之仁乐水之智哉季同坐此亭止此心玩此青緑思天下之大事事物物悉有自然之理则万象容色四时呈露黄河奔放吾盆盎也泰华突兀吾户庭也金陵之语不能用而为我有矣季同性恬不与物竞其进此道也无疑勉之勉之
　　汪秀才求墨说
　　柯山汪君以儒名家者乃一日袖太君见顾洗砚试之果非凡材也且欲求予之松房云溪以为墨表溪房安能表哉君当自表耳胡不观飒飒万桐隂一窖千斛尘肯将石璧博沙金天清露下注黄庭
　　先君六孙名义説
　　海于百川盍思所以受之纳污藏垢大吾徳也含光发怪寓吾神也出入蛟龙嘘噏云雨章吾化也故字海曰宗源木有本不颠水有源不涸培本深源非养不深非正不养故字渭曰养源午夜仰观太空无云河汉皎然人心本明无为物昬惟清乃明惟明法天故字汉曰澄源洙泗讲学曰孝曰忠曰诚其源正且清一念舍是舛其大源故字洙曰正源河水灵长汴实分流蓄大益深庆源滋长故字汴曰庆源渥洼水涯神马所生疑若奔风与虹蜺上下顾乃安玉闲行轨道雍容汉天子属车无惟异产而惟淑徳则培丰绪衍安所限量故字渥曰长源物有斯名也必具斯义也矧人乎佩之与俱无旷无辱
　　诸孙名义説
　　古者父命其子祖名其孙名止一字字止二字二字者助语耳未尝用两实字惧其义之不一而佩之不専也回字子渊赐字子贡春秋之时尚守此法至汉则渐变然尚少也魏晋之后则此义不白矣予名字诸子一时失记今不欲易比名诸孙则用古义焉其恕字以行父语曰一言而可以终身行之者其恕乎记礼者曰强恕而行求仁莫近焉曰其孚字以纯父信不中奚其信纯乎天徳发乎性端则信矣曰其清字以立父果清矣懦夫闻之卓然必忠信行必有亷洁清也诈清非矣曰其垕字以容父容盛徳也天惟容也故靡一物之不覆地惟容也故靡一物之不载容则大大则久故曰可乆则贤人之徳可大则贤人之业垕之时义大矣哉曰其深字以长父源深流必长学问践履皆所以浚其源也浚则深矣建老曰其元字以仁父元天徳也仁天道也天以一元之气而运其仁人则体元之仁以成其徳故曰仁者爱人又曰仁者静爱以仁人静以自夀与天为流通乌有既邪予在维扬活数万民兵在闽中欲活数万百姓及其家居则给椟槥施絮缯立义廪防矣而未大也然大也必权以行之孟氏子之言曰如欲平治天下当今之世舍我其谁哉吾夫子则曰如有用我者吾其为东周乎眎孟子之言天渊矣
　　范氏四甥名义説
　　仲姊归范氏有四甥长性缓惧其不立故名以震可起字之起者勇有行也二性逸惧其不诚故名以巽可敬字之敬者顺于理也三四皆竞爽然皆虑其博而杂散而流故名三以艮字之可止止者正也名四以兑字之可説说者养也圣人作易一卦具一理一理足万用衍而能伸用不离本斯其为名而已









　　洺水集卷二十八
　　钦定四库全书
　　洺水集卷二十九　　　　宋　程珌　撰
　　賛
　　有写陋质者辄自賛之
　　彼若人兮尝见之云溪又尝见之红尘今又复见之于长松之下是殆与世多违而与天为徒者乎吾将叩长松而问之
　　松之露可以濯松之风可以披胡为乎舍之而亟出懐之而未归虽然汝先归兮其为我谢谷之灵茯苓之司谨以三年为期期之而违则请峻北山之移
　　尔纡紫服乃野其衣尔夸从臣乃逸其人欺世盗名有若尔之所为者乎噫嘻我知之矣防之山有猿焉裹以裳衣南海之滨有禽焉乐以笙竽方裹方乐子谓何心乃野乃逸始还其真呜呼百世之下必有从予听雪之坞踏月之林者
　　王直阁写真賛
　　精深而不肤直毅而不谀森乎逢掖之秀汪乎山泽之臞了不见其为侯门之腴呜呼斯其为贤相之元子也夫
　　郊祀天光賛【首缺二行】
　　若横虹蜺若聚金钲峙丹殿之峩峩照碧瓦之鳞鳞维见可睹万目在廷攷之前闻未传与经其炎精之盛与其明徳之象与其天光之下烛与其阳彩之昭回与其灭旄头之应其获玉章之证如汉元鼎之事与既月谒谢霜景晏温都人纵观四方和防天顔怡愉和气充塞耋稚一辞于斯为盛继其自今锡祉大来天右序之贤和物和朝野赓歌天右序之残敌其殱三边沉柝天右序之雨时若多稌多黍天右序之皇夀以昌皇祚以长皇徳以彰防臣拜手唯君臣一徳天心乃休唯一徳匪懈天休不已于万斯年景命有仆
　　铭
　　镇淮饮虹二桥铭
　　往闻建业与长安洛邑为古帝王更迭建都之地其地有钟阜石城大江天阙之胜欲一游焉绍熈辛亥嵗自富池泛江凡二十日舣石头乃陟龙蟠之巅登虎踞之城尚羊四望徙倚终日时九月十月之交也云空天高千里一瞬见有水焉其一自西南流其一自西北流合千方山以注于江问之则秦淮水也跨水要津有二桥焉循水至桥穹碑屹立迫而眎之则澄江邱公辞也其后十四年为嘉泰甲子来掌校官事而公亦适绾玉麟之印于此公宿有海内声名未至也人摄心侧足以俟既至也春和风薫因其畏威示以懐柔人益安事益暇暇日顾吾府了无一事因念曰秦淮之上所谓镇淮饮虹二桥者得亡恙乎吾昔为从事时所作也吾所为记实锓之石度今圮矣吾志也可不嗣乎乃以全抚授观察推官刘叔向曰取材于某石于某甓于某视旧更新无所亏増费巨役艰民不与闻五既月工乃成是嵗九月与次年正月也且洪都滕王阁伟观也唐中书舍人王仲舒从事其州也建焉后三十年观察其州也又修焉唐人欣艶作为词章百世流芳夫阁游观也矧桥恵利斯人乎公独乐澄江且十年金陵者全吴之藩篱而淮甸之腹心朝方起公以为重也有居六蓼者书来云淮人频年凛无固志日东首谋渡江属闻邱公为江上帅始肆志耕桑卧亦安枕呜呼是岂私相为好者邪一得人焉系頼若是司选任之柄者其可茍然邪然则公以一身之防居长江之上能为淮人万里长城二桥顾足言耶然是特江淮耳使公而位庙堂则四海所恃以为奠枕者又将如何邪念颇有志斯世耻为空言者然职在庠序他弗与知至于托笔墨纪金石以观悠久则固其分也其何敢与逊乃序而铭焉铭曰
　　詹彼淮水两源输一发华山一东庐汇于方埭乃江趋流贯台城势纡余隆然两圯据津隅朱雀万嵗今籧篨智者创物守者愚一作一述后先俱我堂我修曩所无平可转毂广方车吞淮跨蜀坦坦涂三边檄奏万里书夜驰昼走康荘衢公抱闳材耸万夫区区桥梁直锱铢推此宏谟磐八区南可关粤西通泸析木天江海如渠胸中长桥随卷舒唯所巨细用何如青蛇緑字铭翠玗诏尔终古继来誉
　　延益斋铭
　　景温分教金陵作新公宇矣又创一轩扁日延益以予尝居是官也属铭焉予为之言曰古之圣贤以道任诸已淑诸人未尝自以为足也其任道也愈重其求益于人也愈切夫子以天纵之圣集道之成眎当时登门之士何异泰山之于丘垤河汉之于行潦哉而夫子之于二三子也方且以四子为友而若有所资也以六子为侍而若有所缺也然则学问之道寕有穷已哉金陵为东南一都防四方之学者咸萃焉丞相益国周公好贤乐善海内所宗鸣道是邦流风未坠景温蹑其芳躅仰止高山能以虚心务以求益然则并驱前驾夫孰圉诸铭曰
　　汤汤秦淮涓涓自岷其行万里浮日浸云细流交归莫测其津道源于身实资诸人能逊厥志其积乃盈小智自私大惑孰箴巍巍天纵所集大成四友六侍取之其门惕若自厉吾道愈尊虚心延益庶几此意顔何人哉希之则是
　　棣华堂铭
　　鹑首之月气方炜有彼儒生云戾止袖中天笔祥云起继以连编如诗市泛观夫孰无兄弟乃荆不荣棣不韡伟哉周氏顾如彼感寤宸衷来天瑞竹木无情皆并峙夫岂人力至于此我因拜手窥明防此扁不独周氏侈要令风化覃逺迩庶几比屋皆周氏睠我曾高摽义里我不敢坠聚千指松阡双莲屡呈水佥谓至和钟厥美我闻人心皆天理上天下泽卦为履兄弟天同曾异同不可异异反是大宗有法宫有制别嫌为礼戚疎义六经所无意有以若夫睦族尊本始千万斯年不容巳曾何九世足云耳
　　程格之頥堂铭
　　惟复见几惟静造理庆云景星意端所起扰扰万象孰知其真日永堂春内乐恂恂是为頥堂之主人
　　滕县尉切斋铭
　　洙泗讲学惟一惟精未始泛然一于竞名切问近思岂其钩逺如切如磋一皆可践近世不然脱影遗形岂其不的托以自神轲得其传仁义皆实无垢发之言言可则澟然而敬熏然而亲不激不诬如凖如绳今之学徒师生皆空背瞬乖离孰守其中吾将畴归昌黎轲雄
　　月砚铭
　　零陵山珍湘潭水灵万丈青蜺横截天津匣而固之豫我经丙申七月十二日铭砚之隂



　　洺水集卷二十九
　　钦定四库全书
　　洺水集卷三十　　　　　　宋　程珌　撰乐府
　　水调歌头【昏发乌江朝至湖隂月正午舟中作】
　　玉女扫天浄雍观掠江寛问君何事底急夜半挟舟还三岛眠龙惊觉万顷明琼碾破凉月照东南碧气正吞吐满挹潄膺肝　烟上乗云象噭天关人间已梦我独危坐玩漫汗螭殿黄昏未锁鹤氅翩跹蜚下共吸酒壶干兴罢吹笙去风露五更寒
　　又【壬子五月二十三日流杯玉泉雨忽大作连赋水调二章一书于壁一懐以归】
　　电阙驱神骏鐡棰起痴蛟木鸣山裂盛夏白昼野魖号急上瑶庭深处为问龙君何怒抉破古天河日华开绚采雨意属诗豪　与君来飞玉佩斩觚瓢纎流沈羽借我万斛沸银涛醉拍满缸香雪写竭一池浓墨逸气正飘飖何事谪仙子归去续松醪
　　其二
　　日毂金钲赤雪窦水晶寒支机石下飜浪喷薄出层闗半夜雌龙惊走明日灵蛇张甲蜚上石盘桓多谢山君防未放醉翁闲　安得醉风泚泚露翠云老子邀我瑶佩驾红鸾一勺流觞何有万石横缸如注虹气饮溪干忽梦坐银井长啸俯清湍
　　又【登甘露寺多景楼望淮有感】
　　天地本无际南北竟谁分楼前多景中原一恨杳难论却似长江万里忽有孤山两防防破水晶盆为惜鞭霆力驱去附昆仑　望淮隂兵冶处俨然存防来天意止欠士稚与刘琨三拊当时顽石唤醒隆中一老细与酌芳罇孟夏正须雨一洗北尘昏
　　又【戊戌自夀】
　　渤澥东南界西北倚昆仑当时推步但知宇内有乾坤午夜风轮防转驾我浮空泛景一息过天垠俯眎人间世望沤尘　挽天吴摩海若吐还吞寕用计年八十阳九又三隂要自白榆星外直至黒流沙底山与泽俱平不论初未度一色界如银
　　六州歌头【送辛稼轩】
　　向来抵掌未必总谈空难徧举质三事试从公记当年赋一邱一壑天鸢阔渊鱼静莫撃磬但酌酒尽从容一水西来他日防从公曳杖其中问前回归去已笑白髪成蓬不识如今几西风　防荘多事论虱豕推羊蚁未辞终又骤説鱼得计孰能通叹如云罔罟龙伯啖难穷凡三惑谁使我释然融岂是匏者把行蔵悉付鸿蒙且从头检校想见迎公湖上千松
　　满江红【龚抚干示闰中秋】
　　黄鹤楼前江百尺波横光溢问老子当年髙兴何人知得防爱洞庭天际水分明表里玻璃色恐今宵未必似前畨天应惜　都莫问鸿钟勒也休羡壶天谪忆故人霜下乱滩横笛便好骑鲸游汗漫古来蟾影何曽没更明年重约再来时乗槎客
　　又【登石头城归巳月生】
　　颇恨登临浪自作骚人愁语石城上何须苦説死袁生禇当日卧龙商畧处秦淮王气真何许与君来萧瑟北风寒黄云暮　枕钟阜湖武生此虎真蹲踞防四山环合休临江渚可笑唐人无意度却言此虎凌波去君且住明月为人来潮生浦
　　八声甘州【别陈总帅】
　　玉局仙人轻防万里送入三吴恠一舟如叶元无浊物依然姑射满载氷壶昔日文君千言成诵不识如今记得无新来也喜都将分付一颗骊珠　向来田赋蠲输散多少春风巴与渝算公家粗了莼鲈而已何妨西子白髪江湖印铸黄金时来须佩毕竟人生万巻书离情处正秦淮嵗晩雪意糢糊
　　歩虚词【夀张门司】
　　休怪频年司钥仙官长守仙宫东风未肯到凡红先舞云韶彩凤　都是一团和气故教上苑春浓羣仙拍手过江东髙唱紫芝新颂
　　沁园春【夀王运使】
　　公有仙姿苍松野鹤落落昂昂论法主长生仍须极贵云台綘阙都许尚羊更忆当年而今时一念功名下帝旁天分付使人间草木尽有春香　人知相法竒厐又那识隂功事更长算毗陵荒政江东风采忠文典则凛凛生光再嵗秦淮觚棱入梦帷幄从来在庙堂公归去好平心献替人望时康
　　又【夀李通判】
　　那用招秋休言推暑风自薰兮问谁解当初识公来处月明碧落斾卷青霓千丈长松起人生意冻芋寒空满畦还堪怪怪诸公衮衮我尚慿泥　须教一举崔嵬算人世功名各有梯更何须炼鼎霜绛雪只烦煮茗水饼氷虀紫府多仙招来满座公自长生角亢齐何曾也有玉麟行地老凤梧栖
　　又【谢刘小山频寄所作】
　　君有新词何妨为我时遣奚奴防此山大小风流晋宋眼中余子苦自侏儒九曲清溪千枝杨栁还记新条更有无春将好欲从君商畧君意何如　佳人玉佩琼琚更胸中浇灌有诗书把古人行处从头检防今人説底却不须渠更上石头重登钟阜画作金陵攷古图频相见怕薫风早晩便隔天隅
　　又【庚午三月望日赋椿堂牡丹】
　　消得雕栏也不枉教车马如狂怪元和一事韩公子者归来斸去玉毁昆冈为解花嘲朝来试防采佩殷霞浥露香君休怪算只縁太艶俗障难降　诗人未易平章向百卉雕零独后装防洪炉大器从来成晩只须这着也做花王况是月坡花围一尺压尽纷纷琐细芳还堪笑笑龙钟老凤方入都堂
　　又【读史记有感】
　　试课阳坡春后添栽多少杉松正桃坞昼浓云溪风软从容延叩太史丞公底事越人见垣一壁比过秦关遽失瞳江神吏灵能脱罟不发卫平防　休言唐举无功更休笑丘轲自阨穷算汨罗醒处元来醉里真敖假孟毕竟谁封太史亡言床头酿熟人在晴岚杳霭中新堤路喜樛枝鳞角夭矫苍龙
　　锦堂春【畱春】
　　防是元来苦无风雨只恁匆匆归去防游丝都不恨恨秦淮新涨向人东注　醉里仙人惜春曽赋却不解留春且住问何人畱得住怕小山更有碧芜春句
　　壶中天【夀邱枢宻】
　　日躔东井正轮囷桂影十分光洁火令方中符国运天与非常英杰荦荦平生眼空宇宙緑髪千寻雪笑谈一镇单于底事心慑　晩嵗佛地功深人间富贵五湖烟濶谁遣心期事左须酬满麒麟勋业又也何妨长生仙箓已在黄金阙中原恢拓要公归任调燮
　　烛影摇红【元宵】
　　青斾摇风朱帘漏月黄昏早蓬山万叠忽蜚来上有千灯照和气祥烟缭绕映琼楼五云缥缈青裙缟袂乱吹繁九衢驩笑　元是琴堂十分管领春光到手移星宿下人寰招客来仙岛信道邦人见少彷佛似皇都春好明年只恐鳌山扈从随班清晓
　　谒金门【用赵帐干韵】
　　烟漠漠醉里防春都错过了清明迟一着牡丹重约摸晓日渐明檐角天与芳辰难却驻得韶华元有药桃
　　源谁共约
　　水龙吟【夀李尚书】
　　道家弱水蓬莱鲸波万里谁知得人间自有南昌居士仙风道骨诗似白星皃如老风尘挺出向谪仙家里滕王阁畔飘玉佩下丹阙　黄髪四朝元老又谁知重生緑髪手提一笔活人多少三千功绩已冠文昌人人瞻望玉枢躔偪对新凉酒颊微红宛是一星南极
　　喜迁莺【别陈新恩】
　　少年意气但投鞍盘羽结场夺槊眼底蒙眬腹中空洞不着曹刘元白闻道殊科八中也要彩卢连掷收拾尽到如今但有寸心如铁　天付真竒特口静神充双眼西僧碧楚国离骚唐朝词学未信芳尘歇结取佳人香佩截断儿曹绮舌归去也且斓斑戏采好春长日
　　又【夀李文昌】
　　评君谁似似长松千丈离竒多节骨瘦棱棱文高荦荦今日来仙阙走卒识公容貌边徼问公官阀更史馆一编书多少频添勋业　伟絶今嵗别新緑名孙又见枝生叶底事七旬双瞳如水毕竟桂花方发赐第彤墀秋早又一瑶枢光洁故人也念相逢谁似鳯池同列
　　又【夀薛尚书】
　　一天风露喜初行弹压人间残暑金母此时云軿先降又见枢星光吐人道鸿蒙逢日可是东方明处更天上玉人络绎仪鸾琼醑　听语更希举试把皇朝盛事都来数当日鳌头皇扉侍母緑髪方瞳更有飞鳬王季往往文星再聚浑休问但囘班千嵗貂蝉成谱
　　又【夀薛枢宻】
　　去年玉燕记曾期今嵗瑶光入度今日都人从头屈指尽是黒头公辅争道一朝语合谁信千龄际遇更积雨晓来晴洗出琉璃秋宇　笑语知何许斾卷青霓来自钧天所道骨仙风安排顿着须是人间紫府要识云台高絶更有凤池深处从今数防千秋万嵗永承明主
　　栁梢青【夀薛尚书】
　　官已尚书人犹寒素仙有名言谓是若人法当至贵仍主脩年　唐人四字鲜妍堪照映画堂防烟更对新凉一声芝曲万斛金舡
　　又【和齐仙留春】
　　嫩緑成堆朝来红紫都在莓苔方见春来又闻春去暗里谁催　人生易老何哉春去矣秋风又来何似云溪长春日月无去无归
　　酹江月【丙子自夀】
　　平生有意把六经膏泽人人霑受白被子明康节辈浪説乗除先后遇合一时英雄千古谁是髙强手蹉跎嵗晩临风浩然搔首　今但入梦青山云溪深处烟月生懐袖宿有十年萧散愿此叚功縁须就因忆坡公仇池有约莫悮归时今朝对酒歌此与君为夀
　　贺新郎【夀李端明】
　　袖手云溪上看人间纷纷饥乌腐防触蛮交战便得金鱼垂玉带多少雌黄防勘算此语必非河汉直自弹冠班八座更青春数到期頥算一段玉无纎玷　公难学处尤堪羡全似泠泠秋水体清形健衮处从来髙一着那肯随人脚转要须是常见乾坤清晏天意未教公猛去要都俞了却从公便歌夀斚朱帘卷
　　寳鼎现【夀李端明】
　　緑杨欲舞红杏防笑春工渐侈试偻指自从嘉定数到寳庆里无一嵗不书年大有问元功谁燮理于变雍熈如此自当千嵗　况是端笏蓬莱陛但防雍容玉立山峙炼五色补天无迹扶日天衢光四被安清祏填羣心声色恬然如谈笑耳更八荒民生奠枕此着又当千嵗又况善述先猷严武备不开边鄙隂功徧南北千嵗
　　未多畴祉且説总是三千嵗此际方岐嶷聴今日处处笙歌何止南楼十二
　　念奴娇【忆先庐春山之胜】
　　归来一笑尚防防趂得人间寒食阿夀牵衣仍问我双鬓新来添白忍见庭前去年芳草依旧青青色西湖雨后緑波两岸平拍　天教断送流年三之一矣又是成疎鬲燕子春寒浑未到谁説江南消息玉树熏香氷桃飜浪好个真消息山间景物这囘归去松风深处横笛
　　又【初见海棠花】
　　嫣然一笑向烛花光下经年才见欲语还羞如有恨方得东君一盼天意无情更教防雨香泪流丹脸今朝霁色笙歌初沸庭院　因是思入东屏当年手植徧桃源低岸失脚东来春七度辜负芳丛亡限问讯园丁寕如归去细与从头看东风独立白云遮断双眼
　　倾杯【丁亥自夀】
　　銮殿秋深玉堂宵永千门人静问天上西风几度金盘光满露浓银井碧云飞下双鸾影迤笙歌近笑语羣仙隠隠更前问讯堕在红尘今省　渐曙色晓风清迥更积霭沉隂都卷尽向前引镜防来尚喜精神炯炯便折简浮邱共酌奈天也未教酩酊来嵗却笑羣仙月寒空冷【予家天都山乃浮邱升仙之地】
　　醉蓬莱【夀王司直】
　　算千葩百卉谁伴东风早春时唯有江梅在人间长乆雪后霜前冲渉多少尚精神如旧嵗嵗年年酴酥饮了便为公夀　更向尊前席上细看人与梅花棱棱争瘦桃李漫山都落芳尘后和气满身参调玉铉表天然孤秀来嵗今朝星闱雾阁一巵春酒
　　又【丙申自夀】
　　记蟾宫桂子撒向人间如今时白下长干乱滩横笛想昔逰依旧大海一沤千年一息谁称彭夀　开徧门前丹蕊渐西风入东篱酿成仙酒卓笔鸡笼悬天寳盖占断宣徽秀来嵗清苕公家事了斑衣蓝绶
　　西江月【壬辰自夀】
　　天上初秋桂子【今嵗七月月中桂子下】庭前八月丹花一年一度见仙槎秋色分明如画　愿把隂功一脉灯灯相续无涯降祥作善岂其差永作渔樵嘉话
　　又【癸巳自夀】
　　底事中秋无月元来留待今宵羣仙拍手度仙桥惊起眠龙夭矫　天上灵槎一度人间八月江潮西兴渡口几魂消【癸丑八月侍亲西兴】又见潮生月到
　　满庭芳【雪登前岭自己酉江右雪行弥月四十七年无此乐也今再见之】
　　未嵗嘉平初旬日四雪中归自崇唐山林湖海一气接苍茫踏尽玉龙千丈更一望龙尾天长须臾上髙峯四顾迤过前冈　羣山如玉削松林百万尽傅琼霜浑疑是天际一鹤翺翔人道玉皇三六欲一叩风力方刚明朝好金乌衔烛八表散祥光
　　又【戊戌上元喜霁访开桃洞】
　　去腊飞花今春未巳迤将度元宵俄然甲子青帝下新条净扫一天沉霭红轮满大地山河从今好便当聴取万国起歌谣　有人当此际鉏云深坞剪月中阿已占断春风自种仙桃更扶疎桂影直从岩底上拂云梢仍为我长摩苍石无负此清宵
　　又【戊戌自夀】
　　人道苍姬燠多寒少故教千嵗绵绵算来春夏一气本无偏底事今年玉歴秋未朔风露泠然君知否山深地僻自是早霜天　如今当此去十分亲切面问婵娟何须防仙槎海上重还好在金英玉屑为我满泛金仍传语横江秀石永锁三川
　　减字木兰花
　　不应双睫防尽人间花与雪曽是当时一朶红云拥日飞　如今正好万绿千红深处坐也使春工唤作天池五月风
　　洺水集卷三十
