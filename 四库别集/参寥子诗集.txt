　　钦定四库全书　　　　集部三
　　参寥子集　　　　　　别集二【宋】
　　提要
　　臣等谨案参寥子集十二卷宋僧道潜撰道潜于潜人苏轼守杭州卜智果精舍居之墨庄漫録载其本名昙潜轼为改曰道潜轼南迁坐得罪返初服建中靖国初诏复祝髪崇寜末归老江湖尝赐号妙总大师
　　国朝呉之振宗诗钞云参寥集杭本多误采他诗未及与析今所者凡二本一题三学院法嗣广订智果院法嗣海惠阅録前有参寥子小影即海恵所临首载陈师道饯参寥禅师东归序次载宋濓黄谏乔时敏张睿卿四序抄写颇工一本题法嗣法颍编巻帙俱同而叙次迥异未知孰为杭本按集中诗有同法颍韵者则法颍本授受有绪当得其真惟所载陈师道序题曰高僧参寥集序与序语颇相乖剌岂传写者所妄改欤冷斋夜话称参寥性褊憎凡子如讐今观其诗如湖上二首之类颇嫌语少含蓄足为傲僻寡合之騐然其落落不俗亦由于此呉可藏海诗话曰参寥细雨云细怜池上见清爱竹间闻荆公改怜作宜又诗成暮雨边秦少游曰雨中雨旁皆不好只雨邉最妙又云流水声中弄扇行俞清老极爱之此老诗风流醖借诸诗僧皆不及韩子苍云若看参寥集诗则恵洪诗不堪看也云云盖当时极推重之曹学佺石仓厯代时选惟録其游鹤林寺一首夏日龙井书事诗一首以当北宋一家殆从他书采摭未见此本欤乾隆四十一年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀
　　钦定四库全书　　　　集部三
　　参寥子诗集目録　　　　别集类二【宋】
　　巻一
　　庐山杂兴【十五首】　　陈季常静庵
　　何氏寒碧堂　　　崔君草堂
　　虚寂堂　　　　　　赠陶道人
　　廖公挽辞　　　　　絶句
　　览秀亭　　　　　归宗道中
　　寄王慎中　　　　夏日山居
　　秋江　　　　　　周郎中濓溪
　　陶宣徳逸老堂　　　夜渡采石
　　秋日西园【五首】　　　题杨君兰轩
　　送琳上人　　　　　春日即事
　　临平道中　　　　寄辨才
　　防鹤林寺　　　　　江上秋夜
　　过金山　　　　　　与元防【三首】
　　春晚【三首】
　　巻二
　　邵伯道中　　　　平山堂观雨
　　建隆秋夜【二首】　　　晚歩
　　饮蜀井　　　　　次永仁韵
　　次何子温韵　　　　醉道士石
　　懐孙莘老　　　　四柏堂
　　次秦少防韵【四首】　　次黄子理韵【三首】次龙直夫韵【三首】　　次孙传师韵
　　春晴【二首】　　　　　东园【二首】
　　淮上【三首】　　　　　冬夜防孙莘老【三首】
　　晓出土山　　　　　寄蔡彦规
　　次太虚夜坐韵　　　呈莘老
　　次王通叟　　　　寄仲恭
　　南楼书事　　　　懐裴学士
　　呈庆禅师
　　巻三
　　再赋温泉　　　　防龙洞
　　次莘老赠显之韵　　虚乐亭
　　朱伯收观雪　　　　宿九曲池
　　邗沟絶句　　　　　寄李端叔
　　都下晚霁　　　　　酬邵彦瞻
　　访蘓学士　　　　　彭门书事【三首】
　　虚白斋　　　　　赠子瞻歌妓
　　登徐州黄楼　　　　逍遥堂书事
　　子瞻饭别　　　　　寄李齐州
　　次子理梅花韵　　　淮上寄子瞻
　　别曽逢原　　　　寄逢原
　　寄端叔　　　　　　赠邹医
　　寄子由　　　　　赠子固【二首】
　　宿干明　　　　　寄莘老
　　寄李公择　　　　　俞待制挽辞
　　巻四
　　春行　　　　　　次传师韵
　　淮上闻雁　　　　与怡然夜话
　　鹤林寺　　　　　寄舒尧文
　　寄叔康讲师　　　登夀寜阁
　　得端叔淮上书　　　送慧悟还阙
　　寄侍琪秀才　　　　钟山夜月
　　睡起　　　　　　曾舍人挽诗【二首】
　　子瞻赴守湖州【三首】　赋得岸字
　　南溪泛舟　　　　　吴兴寄子瞻
　　田居四时　　　　龙井书事【四首】
　　寄俞伯谟【二首】　　　夏夜
　　送楚上人　　　　　晚兴
　　下湖晚归　　　　秋日西湖【六首】
　　晨起
　　巻五
　　招李无悔　　　　寄彦瞻
　　次彦瞻韵　　　　再次彦瞻韵
　　寄张明甫　　　　探梅
　　嵗寒　　　　　　与元防话别【二首】
　　春日【二首】　　　　　春词【三首】
　　驻景楼　　　　　　见程给事【二首】
　　寄济明　　　　　寄俞仲寛
　　春日杂兴【十首】　　　雪堂雨中
　　春日赤壁【二首】　　　别雪堂呈子瞻
　　题徐徳之闲轩　　　东坡话别
　　赠潘邠老　　　　酬周元翁
　　与曽子宣　　　　送曽子开
　　过藏书堂　　　　懐少逰子实
　　巻六
　　寄王元均　　　　　庐山杂兴【四首】
　　寄黄察院　　　　寄二学士
　　寄东坡　　　　　寄章仲释
　　梅花【三首】　　　　　寄孙莘老
　　寄子由　　　　　和子由韵
　　寄二居士【三首】　　　庐山懐子瞻
　　酬周亨叔　　　　访王荆公【三首】
　　谒天竺观音　　　　次元翁韵
　　病中呈刘景文【四首】　入智果院
　　辨才新亭　　　　　次蘓仲豫韵
　　辨才生日　　　　　题觧頥堂
　　送仲豫就省　　　　同蘓文饶泛西湖
　　酬钱塘宰　　　　和景文兄
　　夏夜懐景文　　　次景文韵
　　寒食日
　　巻七
　　别蘓翰林　　　　送景文
　　赠林子中　　　　辨才夜坐
　　赠聪道人　　　　　送僧逰天台
　　览子理诗　　　　寄蘓太守
　　次陈敏善韵　　　都僧正挽词
　　次吴承老韵　　　　免充僧正
　　送子中【三首】　　　　呈廖通判
　　次王行甫韵　　　同逰天竺
　　次刘韦孟韵【三首】　　逰苕溪道场山
　　夏夜　　　　　　送兰花【二首】
　　夏日竹阁　　　　送李仲益
　　访勤上人　　　　荅晓上人
　　送俞伯谟　　　　次文饶韵
　　陪人逰天竺　　　　呈章丞相
　　谒荆公像【二首】　　　曽子开话别【二首】
　　寄妙懿　　　　　　观恭师诗
　　寻余清老不遇　　　和刘伯昌韵
　　次真禅师韵　　　　送文恵还金华
　　题桐虚斋　　　　题停云斋
　　次智果韵【二首】　　　次周开祖韵
　　巻八
　　次才仲韵　　　　赠吴子野
　　送庠上人　　　　才仲山行
　　神智话别　　　　晖晖堂
　　次陈叔易韵【二首】　　晓霁
　　次感懐韵　　　　逺斋
　　懐仙阁　　　　　华亭道中
　　泛西湖　　　　　和元翁韵
　　和明逺韵　　　　秋夜见寄
　　送人还金华　　　宿天竺【三首】
　　晨起　　　　　　喜人见访
　　送明上人之都下　　送定上人
　　次刘蔡仲韵　　　　次黄仲闵
　　蘓夫人挽辞　　　懐蘓伯达
　　题防楠轩　　　　次蘓端明韵
　　无为堂　　　　　　示法颖
　　清聚轩　　　　　晓师见别
　　防径山　　　　　　云巢【三首】
　　呈秦少章　　　　　送无上人
　　燕黙堂　　　　　　送炎上人
　　懐旧隐【六首】　　　　懐何彦时【三首】
　　刘秀才挽辞【四首】　　赠霍山人
　　巻九
　　送刘推官　　　　观东坡画
　　淮上观水　　　　　书秋景屏
　　过韫秀堂【二首】　　　聪师见寄
　　升师见招【二首】　　　残菊
　　涤轩　　　　　　观司马才仲
　　题桃竹轩　　　　溪上
　　听琴【二首】　　　　　呈应禅师
　　题养浩堂　　　　题玉渊堂
　　与定师话别【四首】　　题緑筠轩
　　懐毛泽民　　　　寄赵伯言
　　读东坡南迁诗　　读闻复诗
　　次闻复见懐韵　　　寄愚怛
　　次闻复韵【十首】　　　夏夜偶兴
　　次古上人韵　　　　率同志诵经
　　呈曽子开　　　　送钱持正
　　寄子开　　　　　赠潜照
　　木犀花　　　　　次关子容韵【二首】
　　湖上晚归　　　　　子容见过【二首】
　　巻十
　　吊许元裕【二首】　　　湖上秋日【十首】
　　赠赵明发【二首】　　　楼试可见招
　　次秦少防韵【十首】　　春隂
　　登西楼【二首】　　　　送伯言
　　赠欧阳季黙　　　　次延中见赠
　　酬刘巨载　　　　观明发圗
　　次东坡韵　　　　　代老人答
　　子由书事【二首】　　　次试可见访
　　揖仙亭　　　　　　同逰岳寺
　　试可喜雨　　　　　夏夜
　　观曹夫人画　　　黄天选见寄
　　秋声　　　　　　次试可宿斋韵
　　赠徳强　　　　　哭少防
　　次天选韵　　　　　次试可韵
　　巻十一
　　寄王晋卿　　　　田承君话别
　　呈试可　　　　　送王彦龄
　　次周臣韵　　　　　题公震画【二首】
　　东坡画枯木　　　雪霁圗
　　呈吴明甫　　　　　王立之园亭【十首】
　　送慈义　　　　　东坡挽词
　　赠孔处度　　　　石菖蒲
　　送处度试　　　　题孔方平斋壁【十首】
　　行歌亭【四首】　　　　次孔处度词
　　次方平见寄　　　题松堂
　　张公硕不至　　　　用前韵
　　松圗　　　　　　韩氏东园
　　息轩
　　巻十二
　　与蔡秀如　　　　赠耿纯叔
　　读子苍诗【二首】　　　赠贤上人
　　喜雪【二首】　　　　　书雀竹圗
　　过韩氏荘【二首】　　　内乐庵
　　杞菊轩　　　　　寄潘仲升
　　送李南仲　　　　佚老堂
　　赠权上人　　　　　孙传师挽词
　　孙智甫挽词　　　题逺趣轩
　　防泉堂　　　　　梦中作
　　哭休上人　　　　　防隐堂
　　呈周格非　　　　观牡丹
　　寄信上人　　　　呈赵徳茂
　　寄诜上人　　　　山中书事
　　寄孔天瑞　　　　听琴
　　寄伯言　　　　　观梅花
　　处顺斋　　　　　赠圣可
　　游狼山【二首】　　　　容膝庵
　　酬王衮臣　　　　观伯山诗
　　雨中偶兴　　　　酬赵存道
　　赏牡丹　　　　　　赠思正子
　　次思正韵　　　　维　秋日【四首】


　　钦定四库全书
　　参寥子诗集巻一　　　宋　释道潜　撰
　　庐山杂兴【十五首】
　　古帝论匡山南国之徳镇迩来得跻攀此语始吾信雄雄压九江矗矗排万仞青天落飞瀑白日雷霆震石镜俄忽开孤光舞而运异花无冬春瑶草亦芳润逺公初渡江道誉蔼东晋刘雷賛髙风遯世各无闷陈迹虎溪头于今谁与讯
　　众峯势连环万叠不可穷香炉独秀防佳气常葱葱长风巻防雾晓壁开曈昽招提出其下楼观排青红回眸盼五老刻削金芙蓉宜哉谪仙子爱此巢云松
　　白鹤峯后原逶迤旷平陆道周问樵子古实青牛谷披榛得径路曳杖惊麋鹿鲍生古骚人曽过链师宿明月古坛邉题诗记修竹兹焉废耕陇嵗晏空菽粟薄日静衔山惊湍防哀玉回首睇吾庐风幡隔林麓
　　山南信美矣山北尤増竒春风锦绣谷红素自相依梯空上絶巘云日惊倒窥岩壁晕祥光五色成颇黎旁通大林寺松竹短且欹乐天当日逰四月桃始披余龄愿寄此永与人世违
　　少文好山林毎往辄忘归余生千载后独与斯人违朅来炉峯下结宇聊栖迟长林拱茂木九夏遗炎曦溪雨昼忽破藤花照清漪黄鹂语深竹可听不可窥
　　暮峯腾云飞雨来滂沲乱防洒苍壁森森挂青萝须臾涨前溪荡荡浮银河中流转巨石出没如鼋鼍天宇夜开霁星蟾莹摩挲玲珑辨崖树宛转照庭柯咏诗无杰句柰此佳景何
　　中岩不知暑但觉昼景长朝来出孤定踽踽行西冈风泉潄石齿松雨飞苍苍猿鸟亦我喜鹿麋还相将乔林积翠下粲然瞩孤芳冉冉抱絶格霏霏浮暗香山只善守防每吐云雾藏寄言樵蘓子慎勿轻摧伤
　　龙湫亘三峡草木皆森竒禅余得支径别坞行逶迤上人吴门秀邈有方外姿芒鞵衬两足筞筞欣相追秋田罢刈获云水明空陂防防林中禽文彩光陆离雍容事饮啄相顾忘惊飞鲜飇忽腾馥岩桂飘葳蕤峯端卧落日眷此忘还期
　　霜清玉绳晓涧谷风未号澄潭不可极俛盻惊骨毛岂不有神物扵兹能遁逃海日射两崖余辉何昭昭逰鳞出岸穴翻覆如银刀偶来殊不恶胜事俄所遭聊为五字咏逺愧谢与陶
　　山深云物清挹玩洗浮虑昨日行涧南飘然即芒屦风潭耿危彴晚与樵争度隔水认梅花方惊嵗华暮幽人眇江海乐事期谁预山月独多情娟娟迟归路
　　髙岩吐竒云倐忽千万丈援毫欲名貌巻缩非一状飞仙或遨逰隐隐出其上惊飚忽吹灭转盻惟清嶂山中胜事多彼俗谁能亮
　　圎月未出岭众峯环苍苍裵回倚修竹迟此清夜光俄惊众木颠滟滟浮银潢玉兔既且跃浮云亦难妨须防经中天下瞩被八荒却瞻中外官森森敛低昻
　　一月庐山阳光风动林壑隂崖拆层氷隠隠飞溜落曦和【阙】化工万彚欣并作忽忽鸟声聒艳艳花雾薄痩骨喜攀跻芒鞵便荦确期遇山阿人赏心将共托
　　五更山雨余海月漏云表流辉入庭户烱烱白如缟百舌语空林关关催欲晓众禽亦和鸣为我释孤抱杉松本竒姿洗涤看愈好惆怅桃李花东风卷如扫
　　通接香谷夹道青松直髙秋得微雨秀色寒更碧林梢挂红子照眼眀的的散防从所欢悠悠事遐厯僧坊媚烟篆笑语恋几席陶谢安在哉空山独行迹
　　陈季常静庵
　　厐公与少陵不肯入州府畏人嫌其真但喜归茒宇先生岂其徒与世亦龃龉年来作庵榜以静静非对动黙即语闭门谢客亲荷锄秀甲珍芽春满圃黄鸡白酒厌妻孥醉以诗书相媚娬况复家传侍郎后缥嚢玉匣收竒古寳刀错落走金蛇至药晶荧啸铅虎先生妙龄已絶人放浪江湖弃簮组居闲自不减前烈遇物隂施功不数我疑造物已收録富贵来寻君勿阻不然骑鹤扣关跨跞松乔攀佛祖
　　何氏寒碧堂
　　城东十亩春萧瑟修竹漫山蔼如栉飕飕细浪鸣石齿黯黯苍云翳朝日虚堂正在无有处不惜千竿开翠宻鸣鸠野鹊亦觧喜颉颃穿林语啾唧但得凉隂过酒樽莫辞晚色侵书帙蓬莱仙人为书榜笔端矫矫龙蛇逸北观南来无与伦千载风流君不失
　　玉荆山人崔君草堂
　　玉荆山苍势蜿蜒玉荆涧碧涵漪涟山人结庐占幽絶如使世俗来无縁窓前松竹交夏防砌下红紫争春妍清肠终日饱葵藿耳目久厌论腥膻山空月昼猿鸟寂象床拂拭翻朱弦冷然细韵发幽指妙意自得人谁传乌巾席防事髙格蹇驴独跨何翩翩行当近林就卜筑与子来往聊穷年
　　虗寂堂
　　吾闻卓道士操节如冰霜学窥老荘本渊然閟光芒当时世莫识落魄依四方甞为京洛逰不践声利场衣裾巻尘土独鹤翻南翔千里不驻足飘飘指浔阳浔阳多名山飞仙共徜徉晚嵗隠城郭古宫极凄凉千金售邻壤増筑成虚堂流尘断四壁虚白浮中央惜哉今已往吊影空叹伤赖有贤弟子黄冠挺昻藏区区慕髙格绰欲传芬芳逐客蘓太史堂堂国之良言为天下重墨妙逾珪璋为君易华榜庭户増辉光风流满江左知子非寻常
　　逰咏真洞赠陶道人
　　渊眀骨已朽陈迹尚可求我复识其孙长鬛青两眸相去仅千载犹能继风流寄迹黄冠中神姿邈清修相携行洞天暝色蔼已浮松寒语栖鹤潭静眠苍虬兰膏照深夜风磬鸣重楼吾庐閟三峡清浄亦此侔何时驾鹿车访我西林邱
　　廖司法挽辞
　　吾闻廖夫子名大不得覩读书尽五车行义防前古聚徒从妙龄所至变邹鲁身虽甘陋巷志欲望伊吕风云茍超腾名教当有补蹉鬓毛改寸禄晚方取青衫适南营素幔归湓浦秋原起新陇寂寞一抔土悲歌动闾里清血洒如雨兰玉已含芳行看秀庭户
　　絶句
　　髙岩有鸟不知名欵语春风入户庭百舌黄鹂方用事汝音虽好复谁听
　　览秀亭
　　飞甍巨栋出髙墉览秀开亭实有功湓水秋横帘幙外庐山晴落酒杯中俯窥城郭千艘转仰见星河四面同江左元规存旧观孟侯还此继髙风
　　归宗道中
　　朝日未出海杖藜适松门老树暗絶壁萧条闻哀猿迤逦转谷口悠悠见前村农夫争道来聒聒更笑喧数辰竞一墟邸店如云屯或携布与楮或驱鸡与防纵横箕箒材琐细难具论老翁主贸易俯仰众所尊区区较寻尺一一手自翻得无筋力疲两鬓埋霜根吾乡东南防百货常源源金镮衣短后羣奴列昆仑通衢旅犀象颠倒同篱籓鲛绡与翡翠触目亦已繁少壮供所役耆年卧髙轩翁今处穷独未易听我言且当具盐米归家饭儿孙
　　寄王慎中教授
　　髙人屏迹匡庐山不入州府今几年煮葵烹藿日一饭目光烱烱明星悬行修道富神所怜绛帐弟子如云烟忆昨秋风宿曽巘杖藜扣户君未眠堦松影月不到席耿耿惟有青灯然髙谈一倾百虑洗似拂蒿艾披兰荃清诗落笔有余地顷刻百纸珠玑聨锦囊别后有新句勿惜东使聊相传
　　夏日山居【十首】
　　杜宇鸣春已歇蔷薇尚有余花吾庐宛同彭泽绕屋美防交加
　　苦笋争抽豸角枇杷竞吐骊珠午饭松间睡足茶瓯满泛云腴
　　纨扇轻裁孤月竹簟冷织防纹呼取凉襟幽吹拂开乱眼浮云
　　麦浪遥翻陇底云峯忽起空端拄杖支頥松下直须细细吟看
　　山月明含草木溪风暗度襟裳寂寂帘栊夜半羽虫相趂飞扬
　　隂洞石床初扫谁来共饭胡麻鸟道新疏碧注为君沉李浮
　　古径斜依杉竹薫风永日无人噪鹊鸣鸠去后一声幽磬南隣
　　门外溪行碧玉林梢日堕黄金好景莫愁吟尽防看月出遥岑
　　山雨洗开林幄梧桐日射荆扉傍砌榴花初吐照人特地光辉
　　逺壑尚余残照飞蚊已閙前檐巢燕归来何暮呼童为汝开帘
　　秋江
　　赤叶枫林落酒旗白沙洲渚夕阳微数声柔橹苍茫外何处江村人夜归
　　周茂叔郎中濓溪
　　莲花峯下水东出其流长十里潄石齿锵然韵珩璜坡陁滀野岸烱烱浮眀光衣冠有旷士眷此宜徜徉乞身不待老结屋栖其旁髙风慕箕颍不羡尚书郎松菊手自挿葱葱蔚连冈了无川泽营庶以亷自方禽鱼出堦堑讵识矰缴防云山侑几席风月非迎将万事委空洞颓然寄壶觞诗书藂屋壁教子心独强翘翘防鳯雏炳炳具文章婆娑刷劲翮云汉期翺翔髙名与溪水千载同汤汤
　　陶宣徳逸老堂【二首】
　　湓浦城南旧隠沦一堂无地可栖尘石床春卧荼砌撩乱余花堕酒巾
　　归来诗酒洽天机骚客无烦咏式微三径就荒松菊在洗除蒿艾净秋晖
　　夜渡采石
　　沧江夜半月沉辉客子行舟失弥不用然犀刚照耀波间百恠恶人窥
　　秋日西园【五首】
　　日月更代显光华难并留昔人尚行乐俯仰无暂休平居得君子出处常相求良辰援余臂共作西园逰极目瞰平野缅然见苍洲千林澹霁色万韵生凉秋露华溥菊英蔼蔼香可揉叅差间畦垅芋栗森相俦緑蔓无芳姿碧花茂牵牛低回曯篱落树影环清流赏物志已谐何用登蓬邱
　　山家无外营超然闭幽室蒲团北窓下黙坐终永日炎景忽差池凉飚动萧瑟中林多橘柚粲粲垂华实凭髙试徘回幽兴遽超逸云霞散平冈太白空际出禽归杳莫辨积翠鎻深蔚吁哉宇宙间防落竟一物胡为市朝客终嵗浪汩没翳吾乐余生胜事良可诘放懐在身世两俱失
　　甞闻晋支遁矫志归沃洲千载激清风邈哉谁与俦余今虽不敏万事非身谋朅来卧穷谷未觉慙先修一法尚无遣何劳问三休巻舒在至理赏咏归优防采薇陟层阿濯足依涧流但惊桂花拆讵识江汉秋沧溟空汗漫无意狎羣鸥
　　忆昔少壮时意气摩云霓防心黄巻间岂顾白日西由来昧根本旦旦从所迷迩独悟无为文字如委泥物生岂髙下至道良自齐青山绕吾庐开户众鸟啼晓日上乔木秋光媚回溪畸人长往来絶壁同攀跻遐天净若扫旷目无端倪楚客一何苦登临独凄凄
　　秋山夜来雨云气朝尚昏禅庭无来辙但见落叶繁石室暗灯火天容开霁痕耳目思逺适旷然启层轩长謡缓轻防去去穷深源方塘滟清流鳬雁静不喧时遭羲皇翁容与谐笑言邈然采真赏嵗晏谁与论
　　寄题济源令杨君兰轩
　　昔人慕猗兰偹服比修防往往卒嵗间山中行采掇吁哉昔人去已久此花憔悴今谁折济源长官真好古王屋天坛驰逺歩阳崖月窟得芳丛满握归来夸所遇净扫幽轩植藓墀紫茎緑叶弄竒姿疎帘风软日华薄芳馥满懐君自知
　　送琳上人还杭
　　聚水作一雨多少近逺随所遭或沾枯荄仅濡浃或入巨海成波涛少林真风今百纪怅惜至此何萧条喜君齐志早寂寞同我十载沦刍樵含冲嗜漠不自厌更欲刺口甞羣肴师门祖席在在有得此失彼良自嘲朅来东南走千里但愿刈楚逢翘翘駃浮长川不惮恶陟彼巨巘寜知劳诚専志苦若有相行断西壌逢英豪金锤扣天楗廓玉电激海眀珠髙星霜因循共千日谁尔使子先行包湖山蜿蜒湖水薄湖上幽人想如昨秋入芙蓉露已溥晓卷帘栊暑初却明明潭底见行云谩谩空中闻唳鹤此景从来吾已知异乡寜羡君先归由来出处元无隔同看明朝日上时
　　春日即事呈定海尉葛叔忱
　　层台宿霞披滴沥朝露湿有客独登临含情空伫立问君伫立何所为报言逺人甞有期菊花黄日出山去芳草緑时犹未归万壑千岩望何极愿托孤鸿寄消息少年防衍易蹉跎翻恐归来不相识满目春晖花烂熳花防幽禽自相唤纷纷万类皆有从独我参差邈云汉劝君不用长相思容顔消竭神空疲无情况有西楼月夜夜清光照不亏
　　临平道中
　　风蒲猎猎弄轻柔欲立蜻蜓不自由五月临平山下路藕花无数满汀洲
　　寄龙井辨才法师
　　法师安逺徒我见常磬折颓纲制像运基搆甚宏达煌煌四十载说法倾吴越人天防方丈万趾常杂遝蔼然如邱山四座羞蚁垤投老倦挥麈毅然辞且决饥鹰得秋风转聁俄一掣结茒南山陲云萝占幽絶昔我海上还相寻访林樾夜阑叩防要猨鸟寂不聒慧风洒幽襟法雨濯枯枿别来今四载寒暑惊屡阕相望如星辰杳杳各天末何当从杖藜一笑龙月
　　载逰鹤林寺
　　招隠山南寺重来嵗已寒风林惊坠雪雨涧咽飞湍壁暗诗千首霜清竹万竿东轩谪僊句洗眼共君看
　　江上秋夜
　　雨暗苍江晚未晴井梧飜叶动秋声楼头夜半风吹断月在浮云浅处明
　　邵仲恭许相过金山未至
　　二月归来江上居江流变渌江鸥去时移物改何足论身世悠悠本非固鸠鸣屋角山雨余花苞破红满芳树晴窓晓日幽兴催振衣出户凌髙台潮回浪死风色定缥缈沙岸烟中开故人佳期絶消息满眼空看暮云碧何日扁舟南渡来一洒髙风破吾臆
　　淮王府园与王元规承事同赋【三首】
　　年少王郎一幅巾杖藜呼我歩城闉红泥亭子阑干外絶目遥看万树春
　　一霎催花骤雨来雧芳堂下锦千堆浪红狂紫浑争发不待商量细细开
　　蔼蔼春空宿雾披桃溪桞陌共逶迤阿戎莫道无才思细草幽花总要诗
　　春晚【三首】
　　叠颖丛条翠欲流午隂浓处听鸣鸠儿童赌罢榆钱去狼籍春风漫不收
　　晓风池沼水澜翻春尽淮南麦秀寒院落无人日亭午桞花如雪满防干
　　恠雨盲风巻却春傍栏萧瑟只青筠引雏燕子朝天去回首多情语更频















　　参寥子诗集卷一
　　钦定四库全书
　　参寥子诗集巻二　　　宋　释道潜　撰
　　邵伯道中【二首】
　　一道河流逺接天两行官桞复萧然村舂厯厯鸣何防彷佛孤烟落日邉
　　回首山光古寺基拂天寒木耿斜晖孤撑渐与钟声逺但见风幡竹外飞
　　平山堂观雨
　　午枕藜床梦忽惊桞邉雷送雨如倾蜀冈西望芜城路银竹森森十里横
　　建隆秋夜【二首】
　　呗声沉香雾销月明金殿影岧峣夜深惟有龛灯在风露满庭人寂寥
　　姢姢云月照窓扉纸帐形开梦觉时庭下风篁自成韵吹箫安用玉人为
　　晚歩
　　丛薄萧萧朔吹飜瞑鸦辽乱欲投邨江南雪后山无数林表才分翠一防
　　次韵阎永仁博士同饮蜀井
　　潭潭古甃閟髙冈修绠低悬百尺长庾语乐天推絶特第泉鸿渐许甘凉金盘谩说溥秋露玉盌休夸沃蔗浆更有碧梧盘爽防坐惊亭午失骄阳
　　次韵永仁见赠
　　怜君泣血依坟墓虽设衡门不妄开盈几贝多翻百遍同龛弥勒礼千回夜寒幽鸟窥香火嵗暮隣僧教往来何日为余重扫榻卧听松韵落清哀
　　次韵何子温龙圗见赠
　　春破刋沟古驿旁挥毫邂逅沈东阳自惭击壤无髙韵但愧投珠有异光旷达未应输靖节风流可复羡知章我非照镜迷头客一接清欢亦似狂
　　杨康功待制所藏醉道士石
　　天官夜燕琼楼春一官大醉頽穹旻飞光贯地若素练百里鸡犬声纷纷吹风洗雨嵗月古化此顽石良悲辛楚山之老颇知异濯以涧底清漪沦霓裳彷佛认羽客楮冠数寸横秋云空斋昼间戏一击琅然哀韵还清真我闻天官天所陈虽复暂屈终当伸烈风迅雷一朝作却上苍苍朝紫宸
　　干明夜坐懐孙莘老学士
　　余生飘泊犹断蓬讵肯低回附根柢兹焉得坎谩栖止一日从风即轻逝淮南十月寒未苦耿耿虚堂属宵夜星辰错落挂檐庑爽气侵寻入衣袂桐叶声飜玉露圎竹枝影扫金波碎安得南隣厐老翁挥麈堂堂坐相对
　　维阳府学四柏堂【邹志完待制时为教官】
　　頖宫本凄凉庭户无冗长苍然余四柏终日清相向夫人擅所有髙懐益超放炎蒸五六月大厦如瓮盎凉飚天外来披拂逾一饷怳如乗虚舟破月渡溟涨严冬众木死薿薿独无恙非永造化私故与氷雪抗宜亦有神明兹焉隂所相
　　次韵少防学士送龚深之往金陵见王荆公【四首】
　　春风随意可嬉娱水有舟航陆有车应笑扬雄未忘我闭门犹着解嘲书
　　梦幻皆输古竺干功名何用咤燕然羡君一棹江南去碧荠时鱼暮雨邉
　　虎踞龙盘亦漫雄城荒狐兔往来通可人惟有秦淮月出没姢姢波浪中
　　白下长干春雾披家家桃李粲朝晖悬知一见毗耶老心地如灰不更飞
　　次韵黄子理宣徳田居四时
　　四序自逶迤田园常局促春阳旋东臯廹我事铫鎒出种曝篱根驱牛饮溪曲晖晖明朝阳聒聒喧布谷頽龄惜筋骸晓睡谩云足蓐食出柴门荷篠赴幽谷搴条视柔桑宻叶已舒緑今年气蚤膏雨厌霡霂隣翁时一来畊耨每相属
　　离离小麦黄习习南风度桑枣暗蓬麻耘锄困朝暮种屋东隅翠蔓已分布黄花引疎篱冉冉欲横路白水漫青秧聨翩下鸥鹭新丝换浊酒肴蓛羞薄具洒扫聚比隣环坐防髙树稚子羡嬴余牵衣傍翁妪牛羊岭外归落日林梢去饷媍亦还家笑言隔烟雾
　　邨落已徂暑蚊蝇尚喧啾衡门霁朝雨茒竹归新秋机丝廹隣女轧轧无停休中田蔼黄稼烂熳如云浮緑蚁酿新瓮嘉鲂钓清流瓦尊迟来客礼数忘献酬三杯未肯辞笑语方绸缪时平盗自隠场圃无宵忧儿孙渐束髪婚嫁廹所谋欵曲从我言归途蹇淹留林端有月色相送前溪头
　　朔吹鸣髙林回堂氷已结牛羊卧茅屋原埜暗飞雪壮男臂雕弓短后事田猎饥鹰一号呼荒径洒毛血归来夸意气隣舍呼饮啜明朝过南山更欲穷窟穴寒炉然豆萁光焰时起灭布被拥娇儿从渠踏里裂老翁寝不寐辗转念鵞鸭篱落易穿窬狐狸恐惊发
　　和龙直夫秘校细雨【三首】
　　细雨连阡陌轻云湿不飞池寒鸥自卧巢冷燕催归惨澹疑沈树飘萧忽近帏檐花霑已久稍欲堕人衣薄雾兼寒雨凌晨霭未分细宜池上见清爱竹邉闻斗帐侵兰梦虚櫺逼蕙薫晚来欣小霁钩箔见疎云傍砌飘才断从风强更来斑斑泣蛛网浥浥汗江梅薄日光时漏层隂意未开少陵心易感诗句写清哀
　　次韵孙传师龙圗防醴泉寺
　　杨林几曲到城根中有招提气象昏暝雀聚羣盘栋吻老藤垂蔓覆髙垣月生归路无灯火巷转人家有笑言却掩吾庐还寂寞冷风揺幔影翩飜
　　春晴【二首】
　　积雨久不破层隂蔽城阙晓来得春风扫荡净六合绰约墙头花依防带残月少年谁家子骅骝飞蹀躞扬鞭出郊去逸兴生林樾黄鸟弄柔音青梅已堪折行乐须及辰芳时易消歇
　　寒食东城隅青杨夹驰道髙楼暖鳯笙絶曲闻缥缈晴日动秋千飞烟拂瑶草南邻与北里良辰竞为好人生逆旅间何必事枯槁仰首笑春风兹懐谁与造
　　东园【三首】
　　斜照眀眀射竹篱桑隂翳翳麦蛾飞萧条一径无来辙时见羸牛引犊归
　　曲渚回塘孰与期杖藜终日自忘归隔林彷佛闻机杵应有人家在翠防
　　云峰缺处支笻立溪溜声中弄扇行习习南风吹百草幽香知有蕙兰生
　　淮上【三首】
　　芦梢向晓战秋风浦口寒潮尚未通日出岸沙多细穴白虾青蠏走无穷
　　今夜沙头月上迟小萤零碎傍船飞可怜光彩虽无限何似婵娟一寸辉
　　天阔隂云低抱树沙寒鸥鹭欲亲人小航泊处谁家住修竹疎花宛似春
　　冬夜防孙莘老司谏书斋【三首】
　　去马来车声已閳雪云低压暮檐寒地炉山枿烧初熟软语聊为世外欢
　　碧瓦炉焚袅袅香红柑紫栗更分甞从来乐事人间少不惜归途夜漏长
　　多病山人能放旷忘縁居士觧逍遥蒲团叠足清相向谁道云林胜市朝
　　晓出土山
　　绕山修竹晓参差叶叶涂霜坠碧枝日脚渐髙风乍起萧萧恰似雨来时
　　寄蔡彦防主簿
　　绕舍苍烟晚更凝隔帘新月未多明栖乌着树无余噪老桧唫风有细声客散愈怜真境好定回犹觉幻身轻可堪俗子能知味此语聊传北郭生
　　次韵太虚夜坐【少防一字太虚】
　　古寺冬萧瑟天寒色更冥卷帏延素月转盻失流星炉底眠枯枿窓根立冻缾谭余焚柏子一燧小烟清
　　广陵城外埜歩呈莘老
　　林梢聒聒鸟声繁积雪初消涧水浑老树卧波寒影动埜烟浮草夕阳昏风回笛响山前路犬吠人行竹外村杖屦不知幽兴逺归来新月在柴门
　　次韵王通叟寺丞见寄
　　雕斵肝脾欲报功还如献豖过辽东珠玑屡获渊云玅土木曽无粲忍风耿耿吟魂嗟异处迢迢桂魄谩相同锦嚢应有新诗在九曲池邉多塞鸿
　　寄仲恭
　　晚雨霁郛郭晴云纷披曦和拆万物初茎弄葳蕤儵鱼泳弱漾漾动碧漪缅彼空际山黛影揺参差感此芳菲节羡人旷佳期音形眇何方莽莽天一涯长河泮春氷华浪激箭驰好凭三尺鲤寄我相思诗
　　早秋南楼书事
　　白帝初回天地秋井梧叶老隂尚稠森森爽气入屏幔骨冷魂清无汗流觉来览眺覔佳处挟册独上西南楼崇山广泽坐可挹逺水孤村横道周上窥青天堕海日下瞰白鹤盘庭楸谁令浓隂起层嶂扑扑乱眼如云浮埋林涨壑只俄顷抚袂掩抑将谁俦眀星皎月邈难见络纬蟋蟀空啁啾安得风生土嚢口万里一扫无停留王孙未归空碧草我思不见徒离忧
　　和莘老经六合西门水亭懐裴学士
　　折桞相从地重来失旧柯林光延晚照岸影动霜波碧圃檀栾宻朱檐翡翠过主人成异物搔首奈情何
　　和莘老初至温泉呈庆禅师
　　年华行已老林莽尚苍苍地胜连龙窟泉温注鬼汤人风逺城市钟梵近僧房九夏来投锡栖心应更凉



　　参寥子诗集巻二
　　钦定四库全书
　　叅寥子诗集卷三　　　宋　释道潜　撰
　　再赋温泉
　　赭落峯前与世分溶溶汤井翳深云月生滋穴流寒影风入华清皱碧纹暗引石池波宛转暖蒸苔壁气氤氲解衣盘礴南窓下骨肉都融到日曛
　　次韵莘老逰龙洞
　　曈昽杲日破林坰杖策相将马暂停路与猿猱争险磴身随鸿鹄入青冥巉岩曲穴疑无底盘屈苍虬信有灵能使谢公诗兴动宛如防刄发新硎
　　次韵莘老赠显之
　　盘盘秀岭绕层檐方丈门开挹翠岚风激松梢声间发月留泉底影相涵天机清晓猊台震险句穷宵虎穴探白傅异时脩故事杖藜应许到云庵
　　虚乐亭
　　谁搆新亭近翠防似教陶令洽天机池光引月来檐庑竹影踈风到客衣爱酒有时擕玉斚无弦聊自拂金徽人间乐事还能几肯向良辰与物违
　　次韵朱伯收主簿观雪【二首】
　　朝来宻雪蔽天涯坐目邱园发素华初着败梧惊拥肿久霑庭竹见欹斜水精不动垂千筯云母无声落万家安得苍穹返收拾莫教浪籍浑泥沙
　　隂风何事吼檐牙夜半窓前变物华梦断只疑蟾影在褰帏俄骇练光斜若侵陋巷凌寒士强入髙楼媚酒家霁后请看庭下草蕙兰含緑出晴沙
　　次韵姜伯辉朝奉宿九曲池
　　当时楼阙已桑麻陈迹何须置齿牙宛转颓城围緑野嵚崟孤塔背眀霞山云度晚飞琼叶海月生秋堕桂花圎峤方壶同笑语终宵疑在水仙家
　　刋沟絶句
　　隔屋萧萧风度竹当空粲粲斗翻芒峥嵘嵗月人间暮目断云山归兴长
　　过新开湖寄李端叔大夫
　　新开湖邉秋梦晓鸡犬无声人悄悄试揭疎篷觇日华水面残星犹缭绕甞闻眀珠藏巨浸光防一出辉羣草篙师为我暂停橹象防终期入幽讨波间宛转兴方豪依然别恨生懐抱故人离羣东海头狥禄摧眉事枯槁菰梢苹末翠犹在蕙兰憔悴青枫老浪防不知嵗月徙旧约无端失天杪目羡南鸿两两飞安得身同羽翰小防胥堂在吾必行一榻数椽应预扫
　　都下晓霁
　　千门昨夜雨万木晓生光御水浮红蘂宫云丽粉墙转楼迟日静萦草乱丝长想像西池路浓隂覆緑杨
　　酬邵彦瞻朝奉见寄
　　扬州从事多文章新诗组织如朝霞髙懐忽念朔方客秋风一纸来天涯都城冠盖属休沐解后过我森如麻开缄传读不知厌愕立圜视相惊夸上言音形濶川路下言杖屦埋风沙蹲鸱正熟邀我返城南古寺无諠哗我今翩然已东下轻舟早晚从公家平山堂西百尺井请公为汲烹露芽
　　访彭门太守蘓子瞻学士
　　眉山鬰茀眉水清清淑之气钟羣形精璆美璞不能擅散发宇内为豪英煌煌蘓氏挺三秀豫章杞梓参青冥少年著书即稽古经纬八极何峥嵘未央宫中初射防落笔防刄挥新硎翰林醉翁发竒叹台阁四座争相惊逡廵传玩腾众手一日纸价増都城同时父子擅芳誉芝兰玉树罗中庭风流浩荡揺江海粲若髙汉悬眀星前年闻公适吴防壶浆跪道人争迎浮云流水付幽讨下视世网鸿毛轻野人弱龄不事事白首邱壑甘忘情神仙髙标独未识暂弃萝月人间行朝吴暮楚失解后惝怳夜梦还惸惸迩来旅食寄梁苑坐叹白日徒虚盈彭门千里不惮逺秋风疋马吾能征铃斋更退属幽欵一看挥麈银河倾
　　彭门书事寄少防【三首】
　　我思君防君思我此语由来自谪仙欲借野人传纸尾待慿新雁寄辽天
　　戏马台邉驻马蹄回廊曲院总攀跻秦郎前日曽来否试拂凝尘覔旧题
　　百尺黄楼拂杳冥楼前风物极峥嵘东州词客浑争咏独怪相如赋未成
　　虚白斋【与子瞻共坐有客馈鱼扵子瞻瞻遣放之遂命赋是诗】
　　嘉鱼满盘初出水尚有青萍防红尾银腮戢戢畏烹煎掘强有时俄自起彼客殷勤赠使君愿向中厨荐醪醴使君事道不事腹杞菊终年食甘美传呼慎勿付庖人百歩洪邉放清泚回首无欺子产淳谩道悠然泳波底
　　子瞻席上令歌舞者求诗戯以此赠
　　底事东山窈窕娘不将幽梦属襄王禅心已作沾泥絮肯逐春风上下狂
　　陪子瞻登徐州黄楼
　　黄花离披秋日短使君无事邀僧饭饭余软语爇香幽共坐圎庵不知晚烛笼持火报黄昏使君爱客还留连前登修径歩超逸后却从御来聨翩城头隂隂未上月城下激激鸣潺湲渔灯照船沙岸近贾客夜唱声清圎徘徊始转黄楼侧银箭铜壶知几刻栏杆倚遍惜分携泣泣芙蓉珠露滴
　　逍遥堂书事呈子瞻
　　寻常卧云林往往厌阛阓今朝郡斋里岑寂反可爱曦和破帘栊幽鸟语庭际开门面修圃珍木罗翠盖萧疎旧菊丛裛露有余态主人事天和万虑屏身外劳生一断梗何防考根柢安能从物役扰扰空卒嵗脱巾每相从颇得资傲倪
　　次韵子瞻饭别
　　铃阁追随半月强葵心菊脑厌甘凉身行异土老多病路忆故山秋易荒西去想难陪蜀芋南来应得共吴姜白云出防元无定只恐从风入帝乡
　　次韵少防寄李齐州
　　画船京口见停桡萧洒浑疑谢与陶但把好山供胜践不将余论挂尘劳谏垣天上经焚草藩国年来屡梦刀北客近传新政美未甞因物强吹毛
　　次韵少防和子理梅花
　　朔风萧萧方振槁雪压茒斋欲欹倒门前谁送一枝梅问讯山僧少病恼强将笔力为摹冩丽句已输何逊早碧桃丹杏空自妍嚼蘂齅香无此好先生携酒傍玉丛醉里雄辞惊电扫东溪不见谪仙人江路还逢少陵老我虽不饮为诗牵不惜山衣同借草要看陶令挿花归醉卧清风轶轩昊
　　自彭门回止淮上因寄子瞻
　　朅来淮上卧萧宫回首人间万事空院静水沉销薄幔睡余寒日耿修桐南山访古思杯渡北海谈经忆孔融寂寞蒹葭霜雪后何时重倚玉青葱
　　与曽逢原寺丞相别
　　落叶追奔巻地飞淮流转防楚山稀君骑黄鹄朝天去我忆青松旧壑归道在不须惊契濶情亲聊用惜分违岩居禄隠都如梦莫向秋风叹式微
　　夜泊淮上复寄逢原
　　黄沙白草满淮垠逆旅萧条思不禁风约乱云归陇首角催眀月出波心槎头涌处潮初上斗柄移时梦未沉遥想故人投宿地画船应在碧榆林
　　晓发桃源寄端叔
　　桃源渡头鸡一鸣舟子夜起趋南行泯泯河流浮落月萧萧岸木警秋声依人翡翠霜翎重拂棹芙蓉露蕋轻为报旧防朝士说天街何似此中清
　　赠邹医
　　君不见宋清市药长安西众工就取资刀圭疮痬疾病一皆往所应不必黄金赍度未能酬辄焚劵耻学庸生忧噬脐人人徳清莫肯负日获逺利丰子妻公侯餽遗日相属螘食华衣乗駃騠罗池神人为作传至今名誉横云霓邹君业医世淮海泻盛补衰知径蹊玉函金匮恣探讨拏以自副能不迷顷年西防抵京室达官贵吏争品题归来乡县颇萧瑟湖水粘云芳草萋怜余寝瘵古佛刹每辱珍剂相扶携倾囊倒槖愿为赠唯有圎蒲并杖藜君闻掉头不我顾止索诗句光衡圭夜披陈编见清事重嗟此道今如泥君诚有意嗣前躅箧笥不忧无锦绨
　　寄蘓子由著作
　　先生道徳若为容曽向南都幕下逢防俗髙标惊万丈凌云逸气蔼千重低梧暂宿张家鳯浊水难藏许氏龙嵗晚雪霜虽更苦未应憔悴碧岩松
　　赠子固舍人【二首】
　　文章炜动当时隽乂虽多不并驰觧激頽波旋往古独怜夫子抱青规山川淑气真能感宇宙雄名岂浪垂未信长途老天马行看蹴踏上瑶池
　　吏部遗编久寂寥頴濵居士亦蓬蒿支流尽屈江湖濶众阜争隆泰华髙落落千章挥琬琰汤汤万顷起波涛玉堂鹓鹭迟公久何事﨑岖尚梦刀
　　宿乹眀
　　五更风雨閙秋堂梦断篝灯尚有光眀日又为湖上客船头云水正茫茫
　　寄莘老
　　十年手把使君麾一日归来践赤墀偶尔梦中成故事凛然霜后见竒姿枯荄在昔甞叨防微蚋于今赖附驰况有云庵閟深谷他时香火与君期
　　寄李公择侍郎
　　髙城夜寂起清风月下清霜堕晓空泽国已惊黄橘柚省垣应对老梧桐青钱旧数文才妙碧落新防问望隆四海倚公调鼎鼐伫瞻和气洽冲融
　　俞公达待制挽辞【二首】
　　金铎哀传静列营将星飞坠汉蕃惊森森气与秦山在奄奄魂随陇水倾塞路箫笳悲部曲海天风雨湿铭旌堪嗟未勒燕然石遽失连云万里城
　　东吴佳气久氤氲果见雄才出海濵屡试干将羌破胆忽摧梁木士霑巾人间梦断黄粱熟天上楼成白玉新零落山邱今古事情钟我軰谩伤神












　　参寥子诗集巻三
　　钦定四库全书
　　参寥子诗集巻四　　　宋　释道潜　撰
　　春行
　　朝入春山千万重莫归溪上漫匆匆白沙岸口长回首无数渔灯翠霭中
　　次韵传师见过
　　孙郎潇洒逼人衣咫尺尘埃隔蕙帷陋巷有时过佛刹谈经还共惜秋晖百年空果中谢一寸灵珠象外归久矣此情人不谕援毫聊复为君挥
　　淮上闻雁寄仲恭
　　欹枕船舷夜橹停数行南去雁如绳起来欲寄相思字髙拂银河唤不应
　　与怡然夜话
　　云埋碧瓦寒侵户榻照青灯夜色空故国十年无限事笑谈如在梦魂中
　　鹤林寺
　　宛转回廊漫布金萧条寒日堕墙隂门前合抱松千尺黄鹤不来年已深
　　寄舒尧文教授
　　经纶满腹贮云霓卓荦邱门道可跻绛帐开时霞影乱青衿立防雁行齐忆亲麈尾焚香夜共惜筠梢落月低别后鳯毛知更长五车应已识诠题
　　次韵顺上人寄叔康讲师
　　少年好诗书龌龊开门户有若丹青徒秉笔学画虎法师当是时声价久已负籍籍东州人髙谭慕支许余时迹四方浪渉川陆苦昨夜北山翁挑灯同软语因论乡里贤怅师成独阻南徐号名都兴发厯汉楚峥嵘江上山王气埋千古至今风前笛夜夜怨江浦感慨易成吟安得君来伍
　　次韵顺上人登夀寜阁
　　昔过广陵日兹楼亦盘桓飞甍切星斗鸿鹄争危防怳若随扶揺九万直上抟下视古帝基萧条空漫漫当时竞豪华人物镂绮纨孰谓千载后故宫半畊残城西旧辇道缭绕犹屈盘咫尺见萤苑枯桑生昼寒阎闾岂复隘狐兔穴已寛楚楚但乔木萋萋无寸山茍非壮士懐往往不忍看青旗催画角回首送飞翰
　　得端叔淮上书【云长淮秋色清旷顺风扬舲恨不得与君俱之】
　　飞鸿从西来有客遗我书开缄识逺意字字情有余报言厯长淮泛泛乗舳舻天开灭逺雾水碧涵空虚超然忘端倪身世疑有无徜徉极幽致恨我失之俱我昔与曽子兹防颇踌蹰风髙当白帝露冷凋红蕖扁舟仅半月厯览穷朝晡伊人亦才华俊逸千里驹结交慕豪彦倜傥非迂儒当时欲相从恨子隔海隅今朝子独往我軰还星疎邂逅亦有分夤縁非强圗茫然临西风俛首良自吁庶防有至理去彼形迹拘相望云汉间皎洁同蟾蜍
　　送慧悟大师还阙下
　　道人本丘壑浪为京华居一往二十年嵗月惊须臾禅余挟妙术出入卿大夫飞扬动天子声闻倾九衢纷彼户外屦泛如水中鳬髙懐勌酬应逸赏思江湖春风巻衣裓千古随舳舻中冷涌楼观圎峤连方壶杖防歩鳌头直上穷﨑岖超然万象外所得良有余兴尽乗白云飘飘还帝都
　　将之金陵寄侍琪服之秀才
　　黄昏落防牛渚矶苍石岸黒行人稀渔灯夜深逺近没水鸟月眀来去飞瓶盂渐与南斗濶身世东去将焉为钟山咫尺行可及防当与子同遨嬉
　　钟山夜月
　　禹壑千岩夜未央月华松色共苍苍上方已觉无人语金殿谁焚柏子香
　　睡起
　　红芳落尽踏青青哑咤黄鹂隔树鸣午睡觉来听不足杖藜重过竹隂行
　　曽子固舍人挽辞【二首】
　　命世髙标见实难狂澜既倒赖公还学穷防夏渊源际文列班扬伯仲间落落声尘随逝水防防论著在名山凄凉四海门人泪想对秋风为一澘
　　雄词大册破幽昏返覆难窥斧凿痕投老雍容归法从衔哀仓卒去都门云泉已负髙秋约江渚空悲静夜魂谁与朝廷终太史君王应待鸰原
　　子瞻赴守湖州【少防与余回载因防恵山览唐处士王武陵窦羣朱宿诗追用其韵各赋三首】
　　山烟弄灭没山木含葱苍刺舟傍遥岸理防升虚堂周遭瞩层巘矫矫如翺翔下瞰平田流澹然浮日光青簩觧初箨洗两闻清香虽云廹前途真赏岂易忘
　　松门暗朝雨寂厯无行人隆曦忽穿漏卉木蔚以新堦泉潄石齿照眼光磷磷使君美无度卓荦遗嚣尘风标傲竹柏谈笑凌穹旻何愧沈冥子卧霞吞结隣扬防渡江来洗眼惊翠樾云姿既容裔鸟哢更清絶凌梯访前踪琬琰亦未灭嗟我鱼目光畴能缀眀月狂墨扫琅玕风烟坐中发殊胜区中人茫茫走飞辙
　　吴江垂虹亭同赋得岸字
　　蜿蜒夸长虹吴防称杰观沦涟几万顷放目失浪岸倒影射遥山青螺防空半从来夸震泽胜事无昏旦破浪涌长鬐排空度飞翰肺肝入清境划若春氷泮安得凌九垓从公防汗漫
　　同吴兴尉钱济明南溪泛舟
　　枇杷弄实梅欲黄海气错昏昼僧房亭午隘可鄙画舸从君逐溪溜斗欣纷翳眼前失但觉波光翻縠绉苹花洗雨白雪香荷柄吹风青玉瘦回看行人走南北蠢蠢岸傍如蚁鬭一竿落日丽樵明绕郭云山相倚搆崭崭青壁映彤霞转盻忽惊开锦绣好将杰句为余写天乞君才多颖茂锦嚢玉刻厌传玩燕尾蚕头吾未究轻桡欲动蹇淹留城上哀笳凄已奏
　　吴兴道中寄子瞻与少防同赋
　　弱性嗜幽散出门随所便莲房纷可袭林幄正髙褰羣木含晨景孤撑破宿烟逶迤屯秀防宛转滀清涟岸匝藤花暗崖垂桂影圆引雏鸣鴶鵴觧箨露婵姢怳若经愚谷浑疑渡辋川葑田青泛泛石葛蔓绵绵缅想醉山简相从狂谪仙援毫更妙韵愧乏碧云妍
　　田居四时
　　原隰春风暖池塘雁北翔晓耕云坞润午饭野芹香燕子依茒栋花枝过土墙东阡与南陌生事日皇皇
　　五月梅争熟村村桑柘稀茜裙蚕妇瘦粉翅乳鵞肥菱蔓滋溪雨藤花鎻钓矶呼儿行采去亭午荆扉
　　刈获终吾事田园日向闲晚香増橘柚潦水耗汀湾聚噪栖鸦定孤吹牧竪还儿童惊野烧一片起前山汩汩防浓雾穷冬亦谩劳茒檐催日午篱落听鸡号腊近还移竹宵闲更索绹春风归早晚行见事东臯夏日龙井书事【呈辨才法师兼寄吴兴蘓太守并秦少防少防时在越】
　　翠髙萝结昼隂骄阳无地廹吾身石崖细听红泉落林菓初甞碧柰新挥麈已欣从恵逺谈经终恨少遗民何时暂着登山屐夹岸乌纱漉酒巾
　　雨过千岩爽气新孤懐入夜与谁隣风蝉故故频移树山月时时自近人礼乐汝其攻我短形骸吾已付天真露华渐冷飞蚊息窓里吟灯亦可亲
　　自怜多病畏炎曦长夏投踪此最宜青石白沙含浅濑碧梧苍竹聒凉飔云中鸡犬听难辩谷口渔樵问不知斑杖芒鞵随歩逺归来幽火认茆茨
　　朅来人外慰栖迟谷逺山长万事遗好鸟未尝唫俗韵白云还解弄竒姿藤花冉冉青当户竹色姢姢碧过篱不羡故人探禹穴短桡孤榜逐涟漪
　　寄俞伯谟宣义昆仲【二首】
　　谢家兰玉竞芬芳千里南来未易忘犹忆娑罗防树院月眀相对坐胡床
　　多病侵寻鬓已霜昔年交友半殊方吴台松柏今何似想见龙蛇数尺长
　　夏夜
　　斗帐昬昬夜气蒸移牀趂月卧中庭紫防花露霑衣冷飜觉华胥梦易醒
　　送楚上人还广陵庆禅师法席
　　吾乡少年多龌龊投老家山犹恋着何异醯鸡舞瓮天肯信十方无壁落羡君壮懐慕逺举万里云山行荦确荆江洞庭虚浩敛裓浮杯心自若去年腊月过湓城聆我幽踪卧云壑朅来相从慰契濶笑语逸发惊鹤春风又复巻征衣问子东去将何为广陵城西古佛刹中有老禅吾所师当年与君共伏役妙道彷佛窥籓篱别来星霜叹已久夜梦往往神魂驰真金虽已出顽鑛鍜錬岂厌増钳锤纵横法缚断除尽了了方为狮子儿
　　晚兴
　　墙角风欺竹影斜数声啼尽欲栖鸦重门已闭断还往独巻疎帘进月华
　　下湖晚归
　　屈曲莎隄引兴长肯辞芒屦踏秋霜归来已奏孤城角撩乱梅花落粉墙
　　秋日西湖【六首】
　　两山斜抱翠逶迤一水中间似漾陂孤榜独来还独往鸬鷀鸂鶒莫相疑
　　琤然一叶堕空庭似唤幽人梦欲醒斜倚素屏褰翠幔沉香烟吐博山青
　　南山爽气对朝扉竹露吹风更湿衣可是吟魂怯清景何妨着屐歩苔矶
　　飞来双鹭落寒汀秋水无痕玉镜清疎蓼黄芦宜掩映沙邉危立太分眀
　　欲跨髙楼旷逺情无端秋雨苦峥嵘日脚漏云防瞥见遥山一抹青
　　西风夜半卷庭槐卧听隣翁晓圃开稚子相呼入林去应知病菓落莓苔
　　晨起
　　窓扉晓辟对平湖爽气侵寻冷入肤林逈霜黄垂橘柚渚清沙碧老菰蒲忘机鸥鹭元相狎得食猿猱不用呼防目骋懐心正逸更慿髙防立须臾













　　参寥子诗集巻四
　　钦定四库全书
　　参寥子诗集巻五　　　宋　释道潜撰
　　戯招李无悔秀才
　　淋漓一雨过秋山洗出西湖小霁天烱烱鱼鳞含倒景飘飘羊角巻荒阡野塘白芡珠盈斗幽浦红蕖锦绕船冷炙残杯当已厌好来波际弄婵姢
　　西湖雪霁寄彦瞻
　　西湖漫天三日雪上下一色迷空虚层峦沓嶂杳难辨彷佛楼观疑有无饥雏乳兽失所食飞走阡陌空号呼中园却羡啄木鸟利嘴自解谋朝哺晓来钟鼔报新霁天半稍稍分浮圗试慿髙楼肆逺目千里颠倒罗琼琚逡廵夜月出海角光彩猛射来城隅方壶圎峤只在眼绰约怳晤神仙居咄哉浩景似欺压谓我不足为传摸风流江左杜从事气格豪赡凌相如安得飘飖跨鸾鹄手持栗尾来为书
　　次韵彦瞻舟次三墪见寄
　　雪消幽港涨漪涟草际晴丝罥细烟避桨轻鸥翻防防亚墙修竹静姢姢风流逺继东山后诗句髙凌北斗邉何日去寻阳羡路相携青嶂弄云泉
　　次韵彦瞻樊良道中
　　几日官河冻不流朝来微暖始通舟江梅破蘂香犹浅汀草埋沙緑未浮修网横川鱼乍集晴云开野雪初收探珠既已从骊颔何用区区入海搜
　　寄张眀甫朝奉
　　昔公令吾乡緑髪气方壮鸣弦坐髙堂百里肃清旷良辰骋遨嬉茧足履青嶂当时陪杖屦笑语相颉颃论文希邺都乐事敦可尚铜章既云觧余亦航海上悠悠亘六载天角空相望朅来石头城邂逅慰离怆携手雨花台俛仰得超放瓶盂徙京口冉冉抱微恙扁舟乱江来起我神益王浮云共平生飘忽无定向去年客梁园尘土纷冗长狙失林木憔悴无优况独有青桂枝氷雪不凋防恵然肯过从香积仍接饷秋风廹南还危防髙且张落日通津门转盻増惋怅寝寐见髙标幽魂惊夜帐相忘同海鱼千里各云浪
　　探梅
　　问讯风篁岭下梅疎枝冷蘂未全开繁英待得浑如雪霜晓无人我独来
　　嵗寒亭
　　草枯蓬断正纷纷翠榦排檐不改隂自是孤根难挫抑骄霜傲雪本无心
　　与元规话别【二首】
　　湖水苍茫四接天短篷孤榜数回旋想君东海东头梦犹在汀洲白鸟邉
　　雷岫庵南千种梅含芳凖拟为君开冷香秀色谁为主趂取花时更一来
　　春日【二首】
　　兰英蕙蕚竞芳新左右吹香暗袭人江海久无骚客赋一枝唯可荐灵均
　　清溪白石晓磷磷洗露桃花两岸新欲覔刘郎家住防但闻鸡犬不逢人
　　春词【三首】
　　轻云着地桞垂丝百尺髙台独歩时遥爱南隣红杏树晓来新有过墙枝
　　蒙蒙小雨暗池塘逺树依防不辨行可是晚来风更恶杏花香乱扑回廊
　　氷开池面初浮緑日促花梢始破红谩道春光来眼底茫然无意对芳丛
　　驻景楼
　　额额髙楼古道傍楼前风物鬰摐摐溪声不断来幽耳山色常时在小窓金鼎养丹尝驻景玉罇倾酒屡空缸宋清卖药长安市千载佳名与子防
　　程公辟给事罢防稽道过钱塘因以诗见赠【二首】
　　尝闻钟鼔过蓬莱席上无非八斗才刻烛挥毫公屡胜投壶饮釂客先頽老元格调真难继短李风流不易陪鉴水稽山行乐处后车长是载邹枚
　　江干千骑送朱轮父老无縁借防恂吴国旌旂开白日越溪桃李失青春雄名素与珠星烂妙质长随玉树新当宁比闻思旧徳万方行见入洪钧
　　寄济眀
　　茫乎一气同浑沦弥漫六合无邉垠吁哉破散几千载被在万物含其真清轻为天浊为地一一厚薄理自匀驽骀骐骥不并廐夜光鱼目难相亲钱郎少年禀清裔英姿绰欲挥等伦忠言谠论蹑根本行义修笃无缁磷是家严君抱劲烈直笔曽预螭头臣我昔浮防霅溪侧倾葢遇子情弥欣炎云烧空五六月漾舟南郭吟青苹溪流寛围野桥碧溪树静啸凉飚新竒探险取得佳句欲压桞恽江南春瓶盂属我暂行役乐事一跌成参辰使君旋亦报西去纷纷万变难重陈南山暮冬厚积雪刚茂不死期松筠
　　江行寄俞仲寛察院
　　潮回沙浦寒月落山未晓驾言江上行行逺心亦悄茒屋两三家鸡声闻缥缈轻风飐垂杨芳枝何袅袅上有防鸣禽下有蕙兰草蒸蒸物已繁灼灼花更好时见頳尾鳞跳波泳纹藻即事起幽情情舍结懐抱故交如参辰咫尺旷烟岛红日已三竿回辕白沙道但闻萧苇间拏音飞杳杳
　　春日襍兴【十首】
　　池南池北日融融水荇风蒲各占丛幸有花枝能照眼可无诗句补春工
　　城根野水渌逶沱飐飐风船掠岸过日暮蕙兰无防采渚花汀草占春多
　　栁外披烟舒逺目花邉植杖坐芳茵能言百舌深藏叶觧舞鹍鸡不避人
　　雨阕中庭暖日浮春禽百种聚喧啾粉腰蜂子尤无赖挠遍花须未肯休
　　去嵗春风上苑行烂窥红紫厌平生而今眼底无姚魏浪蘂浮花懒问名
　　碧流如镜转春渠时送残红出雨余可怕莓苔黏屐齿强扶笻竹过隣居
　　雨洗楼头碧瓦昏五更残月堕金盆辘轳索转玉绳晓花底宿禽无数喧
　　梅梢青子大如钱惭愧春光又一年亭午无人初破睡杜防声在桞花邉
　　戢戢篱根紫笋长满城桃李罢芬芳东风虽是无情物送谢迎繁亦更忙
　　树萱移菊春荣沐雨梳风擢翠茎童子新能理荒秽不教萧艾并丛生
　　雪堂雨中
　　梢林急雨暮凄凄帘幙风灯暗欲迷向晓请看南陌上一畨红素掩春泥
　　春日赤壁【二首】
　　滟滟春江水拍提防防出没羡鳬鹥白沙青石无泥滓且遂东风进杖藜
　　萧瑟江梅树树空兰芽犹短未成丛行穷赤壁山西路只有桃花一样红
　　留别雪堂呈子瞻
　　防杖南来寄雪堂眼看花絮老风光主人今是天涯客眀日孤防下渺茫
　　寄题徐徳之先生闲轩
　　建安自古多儁髦徐子磊落尤其豪论兵说剑走湖海身勤事左无所遭緑林五校已屠脍黒衣三卫羞徒劳归来故山便卜筑脱弃万事轻鸿毛横前涧水潄哀玉傍舍老攊藏飞猱山蔬何用羡粱肉鹤氅未必输青袍追云弄月有真趣慎勿轻语传儿曹
　　九江与东坡居士话别
　　霅水黄楼赤壁间胜逰长得共跻攀屠龙冉冉空三载窥豹悠悠愧一斑投锡云林聊避暑絶江舟檝自东还求田问舍知何防杖屦他时访小山
　　赠潘邠老秀才
　　去年云梦泽南州为访太史尝淹留东坡寒碧最佳防恨不得子同遨逰今年庐山深且窅感君忽来慰枯槁溪月岩云亦有情昨夜为君顔色好飘飘緑髪方妙年圗史满腹皆精妍挥毫应敌风雨快咳唾落纸珠玑圆广文英豪仅数千逸羣骥子谁与肩男儿穷通故有命劝子未宜嗟蹭蹬丈夫葢棺事始定他日雄飞雕鹗劲草草论文未有涯匆匆别我却还家秋风更约通府共访仙人卧彩霞【邠老尝约余重防于太平观】
　　酬周元翁推官见赠
　　南来济济多俊良声闻逸发推周郎词场较艺一战捷笔阵独扫千人强烱然眉目行且贵骥足万里看腾骧吟诗作赋不媚俗期与往者同芬芳断璋残璧忽我赠把玩溢目惊辉光自嗟行李久萧瑟安得置之云锦嚢又闻跨马欲过我此意想君非渺茫山中草木最宜夏雨余一一含幽香雏莺乳燕学飞舞叶底哑咤调圎吭防干笋蕨虽也老璀错梅杏犹可尝隂崖碧洞不受暑谷风习习吹衣凉提携为子扫盘石谭笑共坐莓苔苍宣毫越楮须盛载吟取佳句还巾箱
　　南康与曽子宣内翰相别抵暮大风闻泊舟神林浦因以诗寄之
　　旗亭方喜防髙标杞国天崩促去桡星渚风花朝冉冉神林雨脚暮萧萧飞流溅沬江翻怒拆岸頽沙蜃倚骄遥想英雄济川手壮懐宁复畏倾揺
　　曽子开吏部服阕赴召道过庐山与余宿防东林观子固舍人题名一首
　　驿骑骎骎破夕烟西来遇我虎溪前征途乍即应劳止陈迹重窥更然天上归瞻新日月山中行覩旧林泉感时抚事情何极且伴幽人此夜禅
　　过公择藏书室
　　我公昔未仕托踪此山阿牙籖列圗史万巻堆嵯峨披剥得精要巻衣辞薜萝一住三十年功名叹蹉公今陟台省壮志应未磨出防独不谬纷纷当奈何脱身早来归挂冠旧庭柯松窓展故帙烱烱临羲娥岂复求甚觧聊将寄天和勿忧野马集勿念虫网罗山祗善守防早晩潜挥诃
　　双溪晚步懐少防子实
　　亭午炎威剧风溪破晓行纡余怜野彴错落见长庚飜藻鱼呈媚梢林露献清二豪俱二阙此乐与谁并








　　参寥子诗集巻五
　　钦定四库全书
　　参寥子诗集巻六　　　宋　释道潜　撰
　　寄王元均奉议昆仲
　　崇文学士后二子皆翘翘异哉荆山麓产此英琼瑶婆娑翰墨场文彩相蔚饶顷我未知识寸心徒揺揺前年广陵城防合如有招名都冠淮海气象古所豪林园若棊置佳处遗尘嚣良辰肯浪负杖防同嬉遨清谭落玉麈亹亹如闻韶嵗晏乐未阕离羣复萧萧扁舟一叶出没随江潮云山列千里庐霍尤岧峣孤懐喜自放跨跞岂惮劳所嗟无二陆相我吟风骚
　　庐山杂兴【四首】
　　溪石斑斑舞碎光岩花冉冉馥幽香当时吴猛逢山处金阙横开在上方
　　隔崖垂蔓蔚苍苍隠见莓苔旧石牀定有飞仙集其下月明时复度笙簧
　　髙松夹道夕阳明抱叶风蝉引细声劝尔行人聊驻足出山无物更防清
　　星渚江邉月已生石桥归路夜峥嵘西风散入松千树飜覆银河秋浪声
　　宿回峰院寄黄择中察院
　　秋堂立四壁物色夜萧然藜床抱孤影起坐未成眠层飚激髙梧万动接虚警感至情先谢理神预领铜壶漏未央扶杖起彷徨方塘溢繁荇冷月下疎篁踯躅歩空除风带袅霜裾冺余契幽独怅子隔川途短短袖中书眀发欲谁寄梁上木鲤鱼傥能将此意古亦有相思吾今何所遗浩歌望云水期子与同归
　　寄史院王正仲曽子开二学士
　　太史久不作千秋想前人朝廷理故事董职须絶伦青钱两学士班马相并隣婆娑金闺中婉娈得所亲学海扬波澜词林蔼芳春青编炳金雘允显无曲陈翘翘茂令徳谔谔防缙绅玉堂行见跻清切凌紫宸野人蹈江海放浪无邉垠相思邈何许共此青桂轮
　　寄东坡昆仲
　　江南十月天未霜木梢冉冉犹青苍烟沙篁竹媚两岸亭午气如春阳吴樯楚柂自纷扰花鸭鸬鷀殊未忙深湾野浦望不剧苇间隠隠闻渔桹黄昏无云桂魄满一川秀色倾银潢何人隔岸弄长笛吹风渡水声悲凉兰台故人天一方美景乐事谁相将船窓欹枕夜未央沓沓孤云空飞扬
　　梅花寄章仲释法曹
　　蕙死兰枯惊嵗晏玉蕤初发照溪寒从来吴苑墙头见不似匡庐谷底看月浸繁枝香冉冉露浮红蕚晓团团防军诗格追何逊应笑山人自考槃
　　梅花【三首】
　　云英粲粲笑相重结子能防鼎鼐功茜杏妖桃縁格俗含芳不得与君同
　　造化推排力自强非关着意占年芳繁霜乱雪虚埋没倾国人知有此香
　　枝头灼灼烂生光弄日骄寒倚短墙欲赋却慙无妙手使人操笔忆何郎
　　寄福州太守孙莘老龙圗
　　公子自淮海弱不游羣儿良哉白玉质烱烱无磷缁澡身以道徳余弃为文词端防处庠序邈有孔孟姿一朝擅髙名卓然动京师余辉耀天末如斗箕校讐芸阁中精义无防差同时鹓鹭行半已翔鳯池两登谏官室抗疏犯天威扬舲去江海旷嵗成流离朱轮拥苕霅五马从合肥编氓仰遗爱堕泪存丰碑归来遘风树憔悴不展眉借苦一室中四壁无重帏南隣有古刹而我方栖迟杖藜时过公泣血闻嗟咨从容劝我坐一饭常共为蒸蒸沸古鼎防防投园葵客来慵应门客去知为谁礼防事云既始领吴门麾瓶盂走梁苑恨不相追随秋风函东下旌斾俄已暌浮川与遵陆多病亦云疲七闽富名山空翠相逶迤在昔慕仁智扵今慰遨嬉棠隂想初坐吏案纷交驰庖刀一为觧往往无孑遗麦秋荐丹实梅雨裁纎絺黄金燕佳客柔指鸣哀丝万事不芥蔕羡公能自怡
　　闻子由舟及南昌以寄之
　　髙安居士实人龙五载南迁道愈丰域外城池刚自守人间膏火讵能攻屡嗟江海星霜隔行喜云林笑语同五老峰前佳气象待君一醉吐长虹
　　和子由彭蠡湖遇风雪
　　夫子经济材妙质静而黙当年大廷中如堵观射策雄哉贤父兄一日并辉赫勲业望防龙宁论二千石扶揺吝不惜困此垂天翼五载贬筠阳区区校寻尺盐车厄骥足道路行叹惜脱身当嵗晏行李唯典籍髙懐久达观不见憔悴色悠悠东下船晚次彭蠡侧江风忽崩腾江水飜且黒飘风断黄芦落雁委砂碛鵞毛飞雪片满野来无极龙骧飞万斛欲进不可得淹留向汀湾萧瑟日将夕黄昏势渐壮夜半已堆积鱼龙亦悲啸凛气増几席青灯冷不眠坐潄元和液危樯飜晓鸦霁日动窓隙搴帏望庐山万仭絶寸碧茫茫银世界荡荡月阃域顺流复前趋百里俄顷刻暂停篙橹喧却着登山屐五老笑相迎千岩委圭璧纷纷林下士洗眼兾一识松门共邀迓香雾浮羃羃相将拥寒炉软语同夙昔堂堂赤眼师既往有遗迹惸然窣堵波缥缈根石壁清晨陪拄杖缓歩蹑山肋徘回憇苍岭左右抗松猿猱侮僮仆上下或戯剧巴僧眉半雪觧后语乡国却返朱砂峯招提更岑寂中藏李氏书盛事夸絶特东坡老居士迩亦有题墨一览慰君心都忘逺行役
　　寄俞秀老清老二居士【三首】
　　风溪云巘雪消初鸟变春声满屋除安得故人同蜡屐石梁斜日看逰鱼
　　落星江水接天流花絮飞时暮雨收波底鲤鱼东去否尺书烦汝到扬州
　　惭愧君家好弟兄风流宜与晋人并青鞋布袜防从我共入庐山深处行
　　庐山道中懐子瞻
　　谷口晴云散晓光鸟声呼我渡横塘轻明独爱桃花静撩乱偏嫌桞絮狂处处丛祠起箫鼔家家篱落动耕桑去年今日东坡路拄杖相将探海棠
　　酬周亨叔主簿见赠
　　庐山百里蟠穹苍絶顶隂云常下覆晴日天风忽扫除翠壁千层开锦绣我来庐山初得君爱君面有庐山秀长篇险韵使我惊忽获风流云散后气味清新满牙颊如入洞庭甞橘柚梅子如钱桞絮飞杜防哀号山雨昼念君眀当京邑行马蹄蹴踏春泥绉黄陂新息道路逈埜饭藜羮须强齅天街到日夏渐热车毂如摩汗如溜丈夫功名非茍取劝子未用轻蓝绶山中五月早归来涧底清泠当共潄
　　访荆国王公【三首】
　　浩荡经纶志已行北山归老思可妨渡水穿云客拄杖芒鞵到户庭
　　博辩旧闻轻孟子谈经早不愧扬雄恵能伎俩元无有还许从容广座中
　　若嫌荣禄早收身归与渔樵共隠沦白下门西山迤逦兴来长是岸乌巾
　　谒上竺观音大士
　　十年江海去飘然魂梦长依鹫岭邉月地云堦重到防殷勤稽首白衣仙
　　次韵元翁见寄
　　十载离羣叹茫良辰无地可相羊何时却入莲花社软语重焚柏子香蔼蔼春风揺几席纷纷啼鸟满林塘欲慿海燕传消息径入君家旧屋梁
　　病中四絶句呈刘景文左藏
　　一室寥寥北岭隈午窓孤枕梦初回无端自是风惊竹错认旁人问疾来
　　西风薄木晚飕飕古屋无人夜更幽童子未闲煎药火隔窓灯影漫悠悠
　　髙梧挂月照床头聒砌寒螀似怨秋我病尚能安静黙尔曹无事苦啁啾
　　竹里鸣鸦晓欲飞遽褰疎箔望朝晖莫嫌山色经秋瘦我亦秋来减带围
　　余初入智果院【蘓翰林率賔客相送者十六人各赋诗一章】
　　泰山屹天下四海同仰止我公命世英突兀等扵是胷中廓秋汉皎絶微云滓当年事危言轩冕如脱屣正贵知我希寜惭不吾以风云果再符六翮挑空起一昨厌承眀抗章求迤逦余杭右雄籓比屋富生齿立谈政即成兴不负山水雍容敦末契访我顽且鄙大斾辉松门禽猿亦惊喜森森门下士左右灿朱履使君道徳姿圭角非所恃软语如春风薫然着桃李今朝真胜事千载足遗美安得笔如椽磨崖为公纪
　　龙井辩才老师新亭初成有诗呈府帅翰林俾余继和辄次元韵
　　逺公吾家杰道妙非壶邱徳倾龙象侣貌葢江湖秋平生经纶学不为名相留滔滔若悬瀑下注万丈湫昔年谢讲事众挽不转头刳心老岩穴百念本不浮东南多望士唯见此老优翰林天下公方外寔軰流旌旗虎溪路竟日泉石防众生病未已师意可忘忧
　　次韵蘓仲豫承务寄伯达推官
　　蘓子真豪英气貌严且重防无儿女姿嗜好百不动唯余读书事乃与古人共文章造深淳词力寛不纵乐哉贤父兄道义日相从昨朝西湖外目极孤鸿送髙防去百里山水乏吟弄作诗投置邮但述鸰原梦
　　辨才生日
　　像末真风恐不传故生豪杰为人天慈航横截三千界法雨均沾四十年独鹤精神秋始徤长松根节老弥坚莫将有物观无象唾雾氷轮处处圎
　　寄题觧頥堂
　　道人还家今几时筑室构堂名觧頥尺书三遣要我赋我独老矣何能为尘埃笔砚试料理肝肺枯槁源不滋为君苦思强抽轧词悭气廹无逶迤东阳自古号多士文采风流世有之堂成往往献佳句罗列四壁皆瑰竒譬如钧天已九奏安用击筑鸣参差又如玉石厌方丈葵藿欲进旁必他年但约访君去借君几席聊偃欹堂中挿架足书史牙籖玉轴当细窥
　　送仲豫叔党二承务赴试春闱
　　烱烱防黄鹄雍容振羽仪风髙辞泽国嵗莫及天池文彩非凢近周旋竞陆离眀年翺集防九万是君期
　　同蘓文饶主簿西湖夜泛
　　鳯咮山头暮霭空月娥飞出广寒宫初登桂檝横湖去似觉银河有路通
　　掠草飞萤星防防眠沙宿鹭玉丛丛从来江捴文才妙请付毫端刻画中
　　酬钱塘宰王昭叔朝奉
　　令尹胷中万斛寛簿书堆案岂相关挥毫手过庖刀疾访胜心同止水闲竹日映檐光破碎雪云开岭翠连环自嗟不及山逺坐对渊明秪愧顔
　　景文宠示四月十七日翰林公过龙山真觉院赏枇杷五言一章景文已和之复使余继其后
　　脱畧今山简能吟旧子春偶因寻胜出不为采芳人红紫千葩尽甘酸万颗新江云浮翠壁霭霭散鱼鳞
　　夏夜懐景文路分
　　层栏霁晚雨余响犹滴天风吹浮云入夜已无迹月波泛修竹滟滟流几席兰膏灭众炬凉气满四壁蕙烟擢铜炉暗触鼻端息藜牀但危坐万想本空寂肺肝既冷然纨扇亦暂释将军不吾期乐事空自得愿言赋长謡为我记此夕
　　次韵景文防朱充仁大夫魏敏中朝奉扵望湖楼长句
　　髙楼冠浮云下瞰百顷湖清漪照両岸秀色含菰蒲骚人富笔力领畧惊须臾短长随万象肯议鹤与鳬二客各英妙温温右为徒从公文字饮所乐非歌呼酒酣挹诸山髙下如迎趋篮舆复迤逦逺访飞来孤炎蒸近亭午天地如大炉石泉饮吾庐快意犹过屠松门彻九里始见灵山隅佳名自开皇籍甚闻中区幽芳不时艶地胜乃滋濡招提数四海雄观宜且无归途憇夀星寒碧森万株萧骚聒众响孰辨笙与竽擡眸瞩新榜蔚蔚气自殊将军恋清絶欢容頽玉壶道人烹露芽满盏浮云腴傥无方外姿未可同此娱
　　寒食日蘓翰林同马仲玉提刑过访有诗示怡然并余余次韵
　　使君薄珪组富贵良易足一麾下东南千里争拭目援毫赋山水词力防溪谷胜逰便杖履聒耳厌丝竹西湖破春氷晓涨翻晴緑相将二使轺导从还屏逐后先度岩壑颉颃追鸾鹄乐事殊未央酒行宜局促风流俄醉舞坐客瞻頽玉嵇阮真达生秦唐谩歌哭斜阳絶湖去两桨凌波速却寻元龙居隠隠隔乔木到门呼主人展画满髙屋夕鼓来逺近雨声飘断续篮舆入城市夹道閙灯烛盛事在余杭他年见圗録














　　参寥子诗集巻六
　　钦定四库全书
　　参寥子诗集卷七　　宋　释道潜　撰
　　别苏翰林
　　四海窥人物其谁似我公论交容末契许国见深衷渐逺吴天月行披禁殿风玉堂清夜梦觧后过江东
　　送景文
　　交逰尽四海厚我乃无几刘侯躯七尺堂堂信英伟中刚冷如鉄万事肯料理相逢倾盖余眷眷极终始东南久彻警将领用儒士三年湖上逰属得陪屐齿长謡傲云壑草木俱披靡词锋剉万象搜索泣山鬼珠玑溢锦嚢所得真富矣轩冕本倘来功名徒尔耳一防闻已卜视此犹脱屣嵗晚庐山髙栖踵前轨
　　赠太守林子中待制
　　拭目除书下九天邦人争贺使君贤风流谢守宣城日恺悌龚公渤海年终作盐梅均鼎鼐且慿觞豆乐山川一门棣蕚登台省盛事骎骎海内传
　　四照阁奉陪辩才老师夜坐懐少防学士
　　猿鸟投林已寂然芭蕉过雨小楼前云依絶壁中间破月自遥峰缺处圎照坐不须红蜡炬可人唯有蕙炉烟校讐御府圗书客畴昔还同此夜禅
　　赠天竺聪道人
　　完完明月珠蓄彼万丈渊径寸不可覩余辉媚清川道人寔有道胶口黙不传心闲气自和眉宇常蔼然邦人昔致师欲以居法筵文彩动帅府礼数端亦防鸿避网罗矫翼从髙骞朅来灵山隅圎蒲味深禅盛徳不自显与物同周旋儿曺恃文采毫末争丑妍相逢广坐间肯顾斯人贤茫茫大化中浮名暂腥膻吾知道人意反汝生哀怜
　　送僧逰天台
　　梅邉孤起碧千寻俯仰应酬壮观心峭壁断崖当嵗晏冷云疎雪上衣襟论懐此日能倾倒尺素他时嗣好音摘胜穷幽吾老矣杖藜无复伴登临
　　览黄子理诗卷
　　六载南官何所营百篇翻覆见髙情霜鸥露鹄元非俗雪竹风松本自清俊逸固宜凌鲍照优防真已逼渊眀微言防有知君者漫拟钟嵘试一评
　　梅花寄汝隂蘓太守
　　湖山揺落嵗方悲又见梅花破玉蕤一树轻眀侵晓岸数枝清瘦耿疎篱良辰易失空回首习气难忘尚有诗所向皆公旧题墨肯辜鱼鸟却来期
　　次韵陈敏善秀才见过
　　投老形骸真木偶水饮岩栖聊自守世事浮云日变迁我亦何心预臧否故人新自广陵来问我诗嚢近何有吾言淡薄非橄榄纵可咀嚼聊能久且开窓户话平生湖色山光翠相纠烘檐暖日气味好相对蒲圑复支肘爱君年少擅才华诗律清妍无可丑却愁征棹促君还空听阳关词一首
　　都僧正慈大师挽词
　　领袖吾家事由来二十春虚懐防应物真气肯随人逝水流方逺临池墨尚新声闻防树子不见叶间身【育王山大觉襌师以罗汉木赠蘓翰林蘓反以赠师凡植二十年叶间生青如比邱形谓之罗汉木师甞指此语余曰吾不复见此罗汉之生也故及之】
　　平生轻长物身世等鸿毛誉出东南早人惊节义高玩竒惟水石结客尽英豪来往元无迹情钟漫郁陶伏枕时无几临分若故常寸心防烱烱去路岂茫茫车马门犹盛芝兰室更香独余庭下竹冷韵起悲凉
　　次韵吴承老推官观开西湖
　　伟人谋议不求多事定纷纷自唯阿尽放鱼还渌净肯容萧苇障前坡一朝美事谁能纪百尺苍崖尚可磨天上列星当亦喜月眀时下浴清波【列星事出教中】
　　都僧正既阙子中待制欲余补其位辄辞以小诗遂获免
　　佩徳懐恩岂易陈自嗟麋鹿性难驯流年日月无多子乞取山林放旷身
　　送子中待制【三首】
　　翘翘孤鳯凰安巢本阿阁偶来依泽国归兴遂淹泊江山廹嵗华草木正揺落霜空肃万里纎翳无处着翻然整羽仪一举在寥廓
　　南山有佳木秀色何葳蕤封植不记年落落今百围盘根虽自固烈风无时吹匠手营大厦众材得施为伟哉梁栋姿取用不可迟
　　平生长乐公声华越三纪文章两京齐学术防夏比螭头足未安符竹已屡徙聨翩开幙府烂熳树桃李锋车入帝乡天马行九轨周旋有程度驽驾安足拟
　　晓发苕溪将次径山呈通判廖明畧学士
　　明星耿耿出天东结束篮舆伴我公蔼蔼梅香侵晓陌斑斑旗脚转春风胜防此日尘埃外回首他年梦寐中絶景小诗难壮观当年醉笔吐长虹
　　次韵王行甫奉议湖上晚归遇雨
　　妙龄公子嗜遨嬉永日湖山未肯归酒帜晓人应惯识花枝拂帽不须挥轻纨细绮来何处青葢朱轮去似飞向晚薄雷催急雨清寒无奈袭裳衣
　　同曽仲锡通判逰天竺诸山
　　煌煌世胄余夫子非碌碌由腹有诗书所以防防俗得官本河朔期未云促扁舟下东南逸兴追鸿鹄遇胜即徜徉风飡兼露宿嗟余偶倾葢一笑外羇束杖防每过从相携访山谷春风披鲜荣绣错出林麓松门有时尽幽兴无断续崖转闻钟声林疎见华屋衔山余落景归路犹踯躅谁云邺下欢往事不可复吾曹二三子所乐亦云足愿公纪新诗一一防见録船头行北归嚢箧有美玉尘埃京洛人示与洗心目
　　次韵刘韦孟主簿湖上
　　刘郎词笔过康成咏遍湖山草木情禄隠太平真乐事莫思神武挂冠缨
　　中流出没一舟虚缓檝长謡彼自如闻说古来江海上达人多半寄樵渔
　　老葑如云既巻除风澜百顷翠纡余竒探险取各争赋谁复能名造物初
　　逰苕溪道场山
　　东风吹雨过城闉日照河隄桞映津两桨差差揺燕尾千山漠漠散鱼鳞长縁絶境关幽梦尚喜兹防及暮春兰蕙未衰桃李在蜂喧鸟莫愁人
　　夏夜
　　松室开孤定褰帏纳夜凉婵姢依翠竹无语过东墙
　　送兰花与毛正仲运使
　　幽姿冷艳匪妖娆曽伴灵均赋楚骚今日移根庭下植可无佳句与挥毫
　　从来托迹喜深林显晦那求世所闻偶至华堂奉君子不随桃李鬬氤氲
　　夏日竹阁
　　沉水擢烟青缭绕风篁传韵冷萧骚楚山竹簟琉璃滑卧看炎云槛外髙
　　送李仲益赴襄阳幕
　　襄阳古名都雄观压荆楚醉公夸文词风物粲可数嗟余未厯览彷佛已如覩人生防宦间得此亦佳遇李俊妙天姿文行两自负少年志鸿千里轻一举天风不借便造物暂淹阻既无负郭田黾勉依幕府贤哉彼方伯脱略髙韵度寜俾簿书役朱墨事朝莫爽气对西山清谭共樽爼试问鹿门翁遗踪今在否
　　访勤上人
　　断桥苍壁倚溪斜赤叶枫林噪晚鸦可怕岭云埋径路防寻流水到君家
　　荅柯山晓上人
　　风骚古人事而我岂所长儿曺嗜章句余习未易忘根源本无有真若夏潦潢道人气防俗吾党称俊良十年依丛林实以道自将禅余喜赋咏妙语逾珪璋世眼独未识深丛閟孤芳锋锥必颖脱安肯久处嚢子宜力自勉声问终扬扬吾言岂知子老大殊荒唐
　　送俞伯谟宣徳赴辟成都
　　我生落拓如虚舟万里江湖随演漾君今禄仕亦我同南北悠悠无定向故乡回首海东头兄弟十年官塞上才髙质美众所竒杞梓豫章非冗长辟书交飞上庙堂肯使须臾事闲旷泰山峥嵘堑戎虏自古征人愁怅望劒门栈阁天下危去马来车魂欲丧羡君年少勇攀跻足蹑青冥身益壮旧逰陈迹想依然感物懐亲情独怆【伯谟先公待制尝为成都漕】
　　次韵文饶同自龙井出资国度泛舟以归北山
　　踞虎奔犀列万形竒观直已过南屏萦云细路杳无尽落石飞泉静有声十里平湖初卷葑一天秋色共扬舲停桡共过孤山寺林僧半掩扃
　　陪司马仲才节推诸君逰天竺得青字
　　西郊久不雨草木无余青薄云弄秋晖山色时晦超然五词客文采披华星聨翩过吾庐车葢纷满庭相携访灵鹫细路通岩扃攀翻幽桂丛衣襟袭芳馨絶境异人世吾诗岂防名诸豪追邺下妙语逾琼英愿言一挥写乐事良难并髙空堕海日归骖尚能停
　　呈丞相章公【时提举洞霄】
　　大涤僊翁谢往还萧然几席奉清闲胸中旧已吞云梦人望从来重泰山书到钟王方絶学文非典诰不须攀名言一一皆公语他日亲闻广坐间
　　过定林谒荆公画像
　　古木苍藤一径纒我公畴昔屡回旋萧萧屋底瞻遗像杰气英姿尚凛然
　　壁间千字走龙蛇好事何人防绛纱一读已防生感慨暮檐萧瑟更啼鸦
　　次韵曽子开侍郎话别
　　二纪浮防踏世尘贤愚了了见情真行藏不昩如公少细听名言实可人
　　抗论仪曺肯折旋一麾江海去飘然他时开府余杭郡来酌吾庐石缝泉
　　书梦寄妙懿
　　妙思堂深路屈盘夜来魂梦忽跻攀道人开户相迎处宛在修篁翠雾间
　　观恭师诗书以二絶勉之
　　吾乡英秀颇防文子复区区慕碧云请用三多为祖式他时自与古人羣
　　论书当亦似论兵军律非严事不成行伍防须同比出竒方可语纵横
　　过钟山寻俞清老不遇
　　霜风薄木韵含悲嵗晚寻君失后期夜鹤晓猿惊怨歇草堂人去已多时
　　次韵刘伯昌长官见赠
　　刘侯诗格殆天全初得西湖纪胜篇锦绣为肠供丽鲸鲵作气吸长川静依北牖开樽爼醉扫寒梢杂雨烟嵗晚扁舟东去疾喜君髙调重迁延
　　次韵法真禅师送曽敬之宣徳昆仲
　　昔与乃翁相遇年始知有子生且贤尔来防榦已争秀屹屹欲上参髙天昨朝较艺偶不售他日奏赋闻甘泉方今庙堂喜人物收拾万彚归陶甄褭蹄麟趾终一出辉映左右无余妍肯学孟生夸得意一日走遍春风前嗟余投老隠岩谷形若槁木心灰然扁舟追子仅千里彷佛夜梦遥相传西湖风物行嵗晏归赋梅花趂腊先
　　送文恵师还金华
　　脱略纷华自妙年秉心端喜事金僊终期象驭超三界不羡鹏程越九天考防穷经心尚壮依仁据徳节尤坚秋风陡起庭闱念聊寄修江一叶船
　　证师圣可桐虚斋
　　吾闻峄山桐猗猗排秀榦栖鸾宿鳯信所竒众木纷纷何足算呜呼天相彼质复虚彼心故其声之隠也无阂其动也无留有扣而鸣体佚而休嘉上人之妙龄兮无适俗之卑韵刚有儗于斯桐兮廓中虚以受训异速成之朝荣兮培益厚而日敏悼像禾之寥寥兮蹇我道之不振续芳尘于祖席兮他日非桐虚上人者而复谁何哉
　　规师方外停云斋
　　上人少脱畧出防非拘囚停云倚空端舒巻良自由纵之千丈强敛附拳石幽超遥宇宙间孰与斯人俦铭诗善摹冩居士亦风流
　　卜居智果方外以诗见寄次韵奉酬
　　偶来湖上缉衡门桐长修柯竹有孙引防每从佳处去碧云桥下是西村
　　青灯残篆夜寥寥门外秋风振苇萧惭愧髙人防见忆为余西望立溪桥
　　次韵周开祖大夫泛湖见访
　　漾漾清漪十里间畵船人似镜中安雨催菡蓞幽香发风触葡萄细浪寒髙岸乌纱来静院倒挥白羽傍层栏吟毫所遇无遗景天乞词源比海寛
　　参寥子诗集卷七
　　钦定四库全书
　　参寥子诗集卷八　　　宋　释道潜　撰
　　次韵才仲试院梦中梦事见寄
　　梦入秋山知几层霜风吹骨正棱棱苍崖荦确难安足自说徒余授杖藤【事见才仲叙中】
　　朱甍碧瓦碍云浮共蹑层梯最上头一饷防干变风雨凛然毛髪便惊秋
　　怪兽胡为出巨津昻然激水忽翻身鱼龙赑屭何妨事莫作风波谩恐人
　　一川修竹映疎花川上时闻响钓车似到秦人种桃处谁知梦断却还家
　　崖根乌宻已先尝从此知君鬓不霜应笑吾曺事枯槁山中危坐独休粮
　　赠吴子野先生
　　麻田老仙心烱烱少有髙风慕箕颍枕流潄石三十年眸子了焉神更静忽然杖防海上来至人道妙同尘埃达官贵侯竞招致往无所欲谁嫌猜迩来一志从吾党迹与孤云共天壤曺溪有路更攀跻径蹑毘卢髙顶上【子野将出家事见东坡诗中】
　　送庠上人
　　防检行装拂与巾洒然轻别故山春家家门底长安道举目何须更问津
　　次韵才仲山行
　　幕府文书一扫空何妨行乐醉春风想闻笑语千山外正在烟云万叠中哢日鸟声喧细碎照溪花影静玲珑苦吟只恐凋肝肾夫子还宜少黜聪
　　与神智师话别
　　昔我年始壮托身灵鹫峰主人大师鼔舞扬真风四方依绛帐杂遝象与龙嗟余扵此时已识大士踪纷纷论议场头角出羣雄如何三十载慧刄藏其锋端居肄业地了不为世通迩独念西湖聿来将谁从情随山水逺兴与鱼鸟同平生方外姿自在如冥鸿明朝复回首飘洒一孤蓬
　　晖晖堂
　　堂上何为絶防埃堂前翠箒扫空堦遥怜薄日晖晖静影入髙人燕坐懐
　　次韵嵩阳陈叔易先生见访
　　知君挟册未尝闲一志端防事孔顔千里扁舟下吴防眼中收拾只溪山
　　枯槁长専一壑闲权豪殊未少低顔风云他日超腾去莫畏移文到北山
　　晓霁
　　云拥茅檐水拍渠晓来新雨过吾庐蔫红宿蕚莓苔满觧事长扬自扫除
　　次韵龚尧佐帐勾晨起感懐
　　造物纷纷自变更达人何用校前程芭蕉身世荣枯久蝴蝶梦魂来往轻隔屋相惊铜漏尽开扉犹爱玉绳横应嫌百吏鳬行进簿领文书与案平
　　逺斋为玉上人作
　　君不见昆仑之河与天通源深发逺人莫穷回溪转壑随折冲末势演溢流扵东东溟无旁下无底浩荡足以家鱼龙嗟哉吾徒虽好学讵肯着意推所从渊停富滀有若是孰谓世上无豪雄法师名斋意且逺张皇幽见尔聪西来竺书五千轴期子嵗月如磨砻离骚楚辞亦漫读言语黼黻何必工禅余习气如未尽时倚涧石吟松风
　　懐仙阁
　　瀛洲仙人骑皓鹤佩玉鸣风度寥廓锦溪南望九仙岑笑指烟霞憇层阁阁中清絶无纎尘铜鑪着香夜梦真平眀跨鹤出山去涧草岩花空自春山僧问我入何地令作玉皇香案吏挟持造化几时还搔首临风聊一喟
　　华亭道中
　　白水茫茫天四空黄昏小雨湿春风五更百舌催残梦月到官河桞影中
　　同周元翁著作范眀逺秘校西湖夜泛各赋一首
　　薄云疎雨作还休白帝撩人巧变秋天地此身均逆旅江湖几度共离忧暮声断续钟连磬夜气浮沉浦与洲圆峤方壶吾未羡敢烦骚客为搜
　　和元翁
　　髙论每逢贤友生还如讲武得竒兵了无鄙吝胸中物尚有风流世外情破海玉蟾初未跃洒空珠露已先倾回桡转柁行三鼔始见波澜百顷明
　　和明逺
　　二客风神莹石泉觧衣同缓夜归船已残巾子峰头日犹认吾庐竹外烟水怪有名殊未见犀灯无事不须然月眀幽渚蒹葭静珍重沙禽穏睡眠
　　次韵月上人秋夜见寄
　　鸿振想鹭仪形数日新秋入梦清丹壑流泉依旧否碧崖丛桂几时生风来玉户凉初集露银河色渐眀黾勉酬君无妙语夜光鱼目愧相并
　　送逺上人还金华
　　千林脱叶送残秋一舸南归兴莫留富渚江平非白马子陵滩穏异黄牛吟懐览胜宜无倦才力如君岂易求他日殷勤为细字尽传佳句到东州
　　宿天竺
　　夕阳山气蔼葱葱路转松隂复几重行过石桥人未见数声先听寺楼钟
　　稽留峰北好林泉珍重幽栖得所便柏子烟中能宴坐想无余习可攀縁
　　霜压帘栊露条银河影转斗垂杓清言共失三更梦错恨芙蓉漏易消
　　晨起
　　鹤惊呼晓楼钟动翠防枫林堕清月疎影乱人衣
　　喜不群不疑见访
　　鹊啅庭梧喜满懐悬知二子下崔嵬山中爽气知多少半逐风流杖屦来
　　送桐江眀上人之都下
　　窈窕孤云下翠岑帝乡闲去本无心红尘满眼急回首莫遣空山鹤怨深
　　送定上人还防稽
　　西风警羣木萧瑟散秋声病客有归思孤云无恋情月当千里共人恨四难并苦学谁如子他年在一鸣
　　次韵刘蔡仲秀才雪后登竹阁
　　槛前君子旧虚心雪后相防意更深暗日暖风吹鸟语翠梢髙处啭柔音
　　君防楚峤耸防岏圭壁千层间翠岚山后一峯尤秀防依稀还落剡溪南
　　次韵黄仲闵主簿见访防寳云诸寺
　　吾庐附层阿松竹蔚行路平生土木躯羞为折腰具蓼防甘苦澁虽死那求遇黄香诸父贤倾葢有如素相将山水行所适得佳趣观台深且靓缟壁悬清句云巢倚空端下览宜细顾楼台霁雪初碧瓦尘未涴篮舆指頺景长揖还辞去怳如山隂集俛仰已成故重来竟何时相望碧云暮
　　蘓世美夫人挽辞
　　夫子刚中早数竒闺门髙节耸当时渊眀晚欲归三径徳曜能从赋五噫不见莱衣华髪事空惊薤露昔人悲故知造物酬隂施玉立诸郎富白眉
　　重居夜坐懐蘓伯达昆仲
　　狂风吹林声怒号隔垣汹汹如秋涛夜来稍觉群动息星斗挂檐霜月髙东隣书生勤且劳粲然文彩真鳯毛遥想下帷应未寝短檠相对课离骚
　　慕容居士防楠轩
　　阳羡溪山名浙右氤氲淑气无时有遂令比屋慕弦歌甲第殊科争防手先生读书三十年数竒不偶真可怜闭门陋巷聊自隠箪瓢屡空心晏然南轩前头两佳木先生抚玩长不足尤爱薫风五月初白银开花光照屋故人觧后相逢遇指防婆娑索新句君不见少陵壮叟有长吟莫作凡材等闲赋
　　次韵蘓端定武雪浪斋
　　孔眀气宇白玉温忠义勇决逾玉尊葛巾羽扇传号令塞垣彻警无尘昏良辰往往挟将佐射雕走马循烟村归来饮酒坐堂上賔从如云填防门一朝郡圃得竒石雪浪触眼惊神魂旁求苍珉琢巨斛偃然卧土知无根三牛曵归置堦圯错磨不许留纎防兴来作诗寄台阁雄词妙笔争考论将军今谪穷海外防见羲娥窥覆盆殷勤寄与朔方客佳致勿毁宜长存
　　无为堂
　　无为岂不动无念非刳心至人均道妙与物相浮沉青铜一寸眀万象了自分何须苦机械扰扰乱冲襟晴窓袅馥篆衣祴蒙余薫超然旷士懐所得逾古今
　　示法颖
　　儿曺汝既识薫莸卓荦应须力自修一志径从齐客语万端无受楚人咻卑飞燕雀宜深逺髙举鸾凰可并逰莫负谪仙当日语十年名誉满东州
　　清聚轩
　　之子唫懐欲称情故穿幽沼滀清泠倘逢来客议深浅但道渊源通北溟
　　次晓师见别欲逰京洛
　　春波涨南浦霁色媚澄鲜扁舟驾两桨行矣子所便岸花开迤逦红紫交相妍诗情发浩荡输防万壑渊清新逼庾信雅徤追樊川相俦得鸿鹄翔集固超然衣裓暂尘土他时洗云泉幽姿复烱烱不羡玉池莲
　　防径山懐司马才仲
　　柔桑蔽野麦初齐布谷催耕雨一犂畧彴时横溪上下蔷薇间发水东西重寻胜防追前赏无复斯人手共携回首春风増感慨绵绵黄鸟更悲啼
　　云巢
　　环湖相望百招提髙栋层轩亦屡跻未若道人基构胜防干清与白云齐
　　九江秀色可揽结谪仙爱彼巢云松寂寞风流三百载此轩竒观蹑前踪
　　碧瓦朱甍冠翠微鬰葱佳气绕窓扉人间尘土纷阡陌不到藜床燕坐衣
　　清明日湖上呈秦少章主簿
　　水邉花雾晓氤氲春入西湖両岸深冶叶倡条他自媚朽株枯木我何心秋千索转朱楼角博塞声喧碧桞隂年少故人方感慨未应从俗强浮沉【时少章丧耦】
　　送诚无上人还洞山文禅师席下
　　上人妙齿遗樊笼嗜好岂与稠人同岩栖水饮有余裕期以至道超鸿防少林人正仅千载末路鼔舞谁为雄西江老褐真望士蚁趋云合争所从羡君服役事且久诚専志苦迷春冬心珠磨错稍精莹彷佛水月含冲融去嵗扁舟下呉防溪山胜践情所钟芒鞵竹杖霜露入始知莭物徂秋风朝来兴尽挽不住飜然又逐南征鸿他年相逢定庐岳与子终老巢云松
　　燕黙堂
　　万彚乾坤里谁何识道真喧卑憎末俗燕黙羡髙人漏转芙蓉永香销栢子频他年挥玉麈堂上挹芳尘
　　送严上人还永嘉
　　道人出防孤鸿俦讵肯低囘受羇绊飘风转日厯九州不羡骑鲸逰汗漫我生与君几相逢穷幽摘胜时乃同胷中妙道未容扣又引髙兴辞秋风君家住在孤屿侧此别何时见顔色欲识相思一寸心冷月依依挂空碧
　　吴门狱中懐北山旧隠【六首】
　　江湖堂北是吾庐缭绕杉篁蔚有余欲问山中近消息鳞鸿不寄狱中书
　　诛茒投老卜栖迟云雨相翻岂易知夜鹤晓猿休怅望回车复路可无时
　　数亩檀栾古道邉亭亭气槩上防天未应霜雪防摧抑不用行人叹可怜
　　东崦扶疎一树梅繁英辜负嵗时开殷勤寄语兰兼蕙他日春风我亦来
　　甘冷宜茶石缝泉得名初自玉堂仙苍苔滓秽聊疏治照月涵星复粲然
　　一径縁云入夀星竹间窕窕见疎櫺防干数曲观台上幽草靓花常满庭
　　吴门懐钱塘何彦时仙尉
　　英妙何郎蕴徳光不随人世事炎凉麒麟歩武开天上他日青云道路长
　　英防阁前官桞行柔枝嫋嫋弄鵞黄多情春色还依旧独有离人天一方
　　湖岸茸茸细草生芳洲杜若想纵横去年问桞寻花地谁伴穿云渡水行
　　刘咸临秀才挽词四首【道源学士之子】
　　刘子江南英韵胜不友俗闭门诵诗书户外无来躅昔我寄匡山岩扉屏幽独君闻跨蹇驴迢迢访深谷忘懐去畦畛结好比松竹浮云事忽空逝水难再复徒有箧中文千秋成鬼録
　　异材擢阳阿秀色方蔚然侵寻掩众阜屹屹上造天惊颷忽摧殒中道虚弃捐顔渊古称夭道徳今独妍何求拥肿为无用徒永年
　　平生本家学耻作干时语著书以愚名绰欲慕前古纷纷诋迂濶黙黙君自许弱龄咏风骚其词哀以苦先生叹竒作夀达终难与果为逰一往不可覩
　　吾希李长吉异代不得友赖余锦嚢篇把玩时在手斯人君并驾未易较先后肝脾褁阳秋落笔粲琼玖当年觧后初宛在三峡右相携石桥行下瞰氷雪溜音容俄永隔山月空依旧铭诗得黄香知子垂不朽
　　赠霍山人
　　先生少年喜武事三畧六韬曽徧阅胷中云梦吞八九气胜万夫真勇决防邉伊昔从都防欲取功名继前烈臂弓腰箭事戎装逺出沙场恣防猎擒狐射雁狂且逸不觉归途迷夜雪败官遭谴失所志回首飘然辞魏阙挟持妙术当生涯放浪江河闲嵗月寻常得钱即沽酒笑与妻奴同饮啜乐天知命了无忧奕奕红顔浮两頬春风浩荡鲁城邉稠花乱蕊争纷妍方将与君共携手骋懐防目相回旋兴来别我汶阳去黄鹄一举难留连村桥野店醉斜日路人谁识地行仙










　　防寥子诗集卷八
　　钦定四库全书
　　参寥子诗集巻九　　宋　释道潜　撰
　　送刘不已推官罢奉符尉入都注拟
　　少年读书破万巻河朔声名压诸彦词场百战功不成晚得青衫非所愿白头况有北堂亲斗禄强须甘冗贱三年一尉泰山下簿领区区事弓箭追穷防盗走山谷肯为风霜辞怯懦要功兾赏本无心脱去仅防逃所谴草枯蓬断嵗将徂结束行装抵京县达官贵吏急贤材一鹗君须预论荐投竿舍筑去作相觧后风云一朝变造物于人自有时未足为君生忿怨
　　过彭城观陈传道知録所藏东坡公画
　　枯枝瘦石两相望南北悠悠径路长巻尽平冈三百里风枝雨叶更飘扬
　　淮上观水
　　桐柏昆仑日夜倾役溪注壑本无情乍为含垢千寻浊不作矜人一掬清
　　戯书诚师秋景小屏
　　黄芦败苇两三丛彷佛江湖在眼中雁鸭惊呼縁底事一时昻首立秋风
　　过韫秀堂观仲豫二诗因次其韵
　　箕南斗北各殊方谁信相思去梦长蓬断草枯常歳晏寥寥空对蕙炉香
　　荆溪一别十年余流窜何尝定所居等与山河同幻质更将三界作蘧庐
　　次韵聪师见寄
　　三年东鲁贬闭户寔超然静极通幽神防岂间焉独全霜后操未异火中莲不似沉湘客徒懐忿与悁夙学谁知子源流务所滋风骚追五桞襌寂拟长髭桂魄元昭晰浮云自蔽亏险夷终一节吾以古为师
　　次韵升师见招
　　老去年光知几寻无端华髪苦相侵独怜碧眼平生旧未改青松一寸心欲扣禅关当嵗晏肯愁溪路隔云深相逢试探梅花信应有香须擢碎金
　　儿童牋管已防操书乏吟几兎毫文囿垣墙増渐广词林枝叶势方髙嗟余旧喜论周诰晚嵗无心讽楚骚羡子得时勤述作宛如秋浦漫云涛
　　残菊
　　霜摧露殒万枝空丛菊鲜鲜尚见容细蘂冷香聊自媚无心引蝶更勾蜂
　　涤轩
　　隔云穿窦引防防喷玉跳珠亦可怜心垢本无何用涤戯将潇洒度流年
　　千顷廨院观司马才仲遗墨次韵
　　蒙蒙春雨暗村桥竹里禽啼婆饼焦度谷勌闻车轧轧穿林愁听马萧萧细窥陈迹僧坊静黙想风流鄙吝消浮魂沉魄今已矣无人为作楚词招
　　唐昌王恱道桃竹轩
　　余杭门西山迤逦屹屹千峰挿天起穷幽摘胜过三邑随防云林皆可喜迩来杖防到君家始觉溪山逢骨髓争流万壑防目前竞秀千岩对窓几丹枫洗雨秋霁余白鸟出没岚光里主人韵胜无尘埃翠竹红桃相映栽良辰樽爼凭谁共友月朋云自往来
　　溪上
　　红蓼丛邉防鹭飞波防飜动碧琉璃须臾相趂却回首斜立垂杨烟外枝
　　听盛道人琴
　　隂云收雨阁层檐寂寂西风不动帘烧尽夜堂红蜡炬髙山流水听无厌
　　有客浮防不定家玉琴三尺当生涯从来正始无人防棹首髙歌乌帽斜
　　千顷山圎镜堂呈应禅师
　　兹山嵯峨冠天下一径萦云行两舍始穷絶顶见招提碧阁丹楼屹如画门前池水滀蜿蜒座上风雷惊昼夜峨眉五台夸壮观品目真不此为亚伟哉南师非世人开荒辟土初椎轮寥寥相望三百载废兴一一难具陈丹邱大士来鼔舞气象焕发重増新投金输赆走南北法雨所被无涯津虚堂选胜得佳防隆檐巨栋成逡廵窓扉洞达舒两目异景错出罗蓁蓁朝云夜月常万顷寒光烱烱如镕银堂中隠几人何似湛若玉毛悬秋旻榜名圆镜示来客庶使方寸无缁磷
　　沈道原养浩堂
　　尘劳万计日纷纷未碍堂中养浩心花草暗香来屋角溪山爽气入衣襟樽中白酒无时有箧里清诗不废吟夜夜邻家助幽致数声羗管弄防音
　　宣上人玉渊堂
　　玉渊閟苍崖源深杳难测但见防防附箨龙宛转来投小池侧小池方折余两寻鼃黾不防苔不侵青天无云落寒影沈柔见底空人心妙哉支公营小筑气象萧然真不俗夜吟朝讲度流年何用峥嵘夸杰屋
　　与定师话别六言
　　客有来从东越示余满把琼瑶万壑千岩钟秀故知多士翘翘
　　雪解松筠振色气回兰蕙含芳兴动剡溪吟客梦先归鸟飞翔
　　山海涛雷方震横江雪阵如山一叶舟轻飞燕飘然掠水东还
　　鳯咮山含暮霭西陵月破黄昏惯作江湖离别未应当此销魂
　　慧觉孜师緑筠轩
　　緑筠萧萧含爽籁幽姿冷落人难爱壁间但有谪仙词声名自到江湖外当年剏轩非壮观局促帘栊日亏蔽一朝经画有底难推倒墙头了无碍坐挹西南十里山彩翠浮空屹相对开池凿圃増气象佳致真为一方最鸟声鸣春春渐融兰芽蕙茁初防茸我来正值新雨定弄日吹香闻座中主人散防邀我歩池南池北聊从容防待龙孙添夏防借君此地眠清风
　　夏夜智果懐武康令毛泽民
　　暮磬寥寥殷上方笼纱朱火影防茫窓虚竹净雨初阕云润星辉夜更凉落枕松声惊瑟瑟扑帘香雾霭苍苍遥怜散髪东堂老正卧风漪六尺床【泽民自号东堂老人】
　　寄宗室赵伯言朝请
　　赵侯天人裔雅韵能防俗岂意江湖间解后识眉目髙谈为余倾落落如转毂端无富贵骄但有文字欲交防多望士颉颃争驰逐艰难风义髙迹与古人续铜章领剧邑宛在江之曲鸣弦陶永日了不事鞭扑新诗拟建安简逺词不缛锦嚢有余弃示我仅盈轴持还故山栖把玩时反覆美哉韶濩音锵然落岩谷嗟余真浅陋学海无一掬仰君东溟深短绠不可触
　　读东坡居士南迁诗
　　居士胷中真旷夷南行万里尚能诗牢笼天地词方壮弹压山川气未衰忠义凛然刚不负瘴烟虽苦力何施往来惯酌曺溪水一滴还应契祖师
　　读闻复诗巻
　　诗律久已废宏纲谁与操断弦那虑续吾党有英髦气穏侔彭泽词幽近楚骚未输汤从事独诧碧云髙
　　次韵闻复庐山见懐
　　匡庐三载恣徜徉肯惮衣裘弊雪霜学彻死生追粲忍力穷骚雅陋齐梁心源素与秋潭静定水寜同夏潦潢觧后逢余旧题墨藓封苔驳不成行
　　夏日寄愚坦二上人
　　仙潭从古水云乡不羡西湖六月凉支港官河通市井采菱拾翠有舟航觚棱逈与星辰接铁鳯疑参鹳鹤翔九夏登临输二子一时摹写付诗嚢
　　次韵闻复西湖夏日六言
　　山水初无今古人间自有沉浮试问行歌野老桑麻用事何忧
　　老葑年来席卷吴侬旧恨弥申昨夜冯夷皷吹遨嬉抵彻诸隣
　　夜深一碧万顷彷佛明河接天岸曲风篁成韵絶胜细筦危弦
　　西湖清浅可泛湍险岂类瞿塘随防菰蒲莲芡栉风沐雨尤香
　　南窓寄傲一榻午帐风来卷舒懒蹑子云陈迹解嘲更续成书
　　烧空火云万丈气防信可流金嗟尔龟鱼得计适然防泳滋深
　　栎杜侵堦美防鸣蝉托质初凉熏风正被草木莫作秋声感伤
　　柱础争流余润油云忽改山容定有盲风恠雨晓来已听鼍龙
　　湖光宛同玉镜隄桞閟若房栊六月行人过此未输仙客壶中
　　河汉斗杓横七重城漏皷传三露鹤一声何许嘠然震响空岩
　　夏夜偶兴
　　防阳堕层巘归翼投空林龛灯閟古殿呗无余音眷兹石壁下徐风散冲襟缺月如断环依防挂松隂清晖婉相属永夜谐吾心空生大觉中一沤示浮沉此身沤中客观无古今昔我婴世故纷纷那重陈且求华胥梦蝴蝶相追寻
　　次韵古上人湖上歩月
　　寻常西湖月云雾多袭眀兹宵实昭晰似慰诗人情低昻见列宿戢曜非光荧起余二三子防咏哦新声杖藜山前去鸡犬寂不鸣兰臯宿鹭羣回首时自惊君看南北山气象真峥嵘参差烟树藂一一含余清上人江南秀解后意所倾夜防劝复路浩兴殊未盈
　　临江月上人【率同志为社诵法华经一万部资其梵行作此以赠之】
　　防仁说教满竺干流入中国余五千扵中妙经为最胜顗师所觧尤通化行吴防连海壖纷纷得法如云烟见闻读诵又其次随类譬率无间焉呜呼上人志且坚善邀佛子同法筵妙香炷炉馥旃檀十科劝进追昔贤旁行贝叶轴似椽巻舒朝暮往复旋利根防种聊穷研鱼兔一获忘蹄筌自余区区顾未然澜翻口舌如涌泉外物交错心匪縁功成一朝晚受纒煜如红蕖濯清渊俯仰千圣遽可肩茫茫苦海旁无邉不有舟栰谁防先乌蟾疾驰如走丸咨尔佛子无睡眠
　　琅琊山茶仙亭呈曽子开侍郎
　　滁山虽僻左谪宦皆名臣后先闻数公卓然皆鳯麟忆昨绍圣初谴公俾省循盛徳忘怨悱虚懐随屈信政成思览眺兴与烟霞亲后车载邹枚主客惊路人逶迤度山谷导从屏所陈渔樵许争席解后全天真泠泠庶子泉味压康王珍团团小圎月色冠闽山春白足相与饭溪毛撷青菁熊鱼得兼美乐事无涯津花瓷劝引满疏瀹贯百神危亭倚岩阿榜额独朱新牧之擅风流茶仙夸絶伦相望三百载公防嗣芳尘
　　送钱持王主簿西归
　　兰陵号多士君实名家孙髙才糜筦库枳棘栖鸳鸾一旦谢朱墨超然整归轩迎秋饯伏初炎威尚歊烦松陵接苕霅迤逦皆清源舟子宜夜泛苹风生梦魂回塘官桞行千树如云屯眀河挂桞外凉月低金盆兹行信有得他日为余言
　　寄子开内翰
　　天将有作防云龙一徳君臣邂逅同表率衣冠真领袖羽衣台阁旧家风词林岂独専周诰衮职深期补舜聪四海滞淹公可弃尽教鳬雁集庭中
　　赠潜照月师
　　吴兴上人心志苦笔研十年耕学圃形癯骨瘦神独清耿若霜鸥立秋浦锦嚢新诗殊汗漫妙语间发犹稽古铢锄冗长更磨揉激浊防清导灵府自然韵胜遗岛可逺跂渊眀追歩武瓶盂劝子适四方莫学匏甘堕窳崇山广泽徧防览始信慿髙极天宇蓺成技进蔚文采楚楚华身竟何补茫乎三界同传舍而我与君俱逆旅不如回首依老褐妙精眀心求许与鸣蝉委蜕槁壌余脱畧秋风即髙举
　　垂慈堂木樨花
　　堂下髙花屹两株繁英碎蕚巧连茹猛香匪占春园盛清烈仍分里巷余长抱秋蟾滋夜气偶揺风露堕阶除根盘厚地知方壮封植何人考厥初【此花乃都正慈化老师手披之】
　　次韵关子容晚霁
　　小院回廊眀霁霞疎帘未卷尚横斜应怜碧砌无尘滓石竹红薇靓有花
　　飞帘初遣雨师回独上江城百尺台万景横前方领畧越山仍欲送青来
　　再和湖上晚归
　　漾舟归路兴何賖水树低凉一道斜菱蔓蒹葭都巻尽芙蓉烱烱独开花
　　云披霞卷仰昭回试望翻经古石台应有秋香生桂树吹风肯傍暮船来
　　次韵子容同圣功见过
　　檀栾小径閟隂隂觧鞅停骖步更深知我山栖久寥落故留佳句比南金
　　桃李君家世布隂棣花雍穆义还深浮云百变何须恠张耳陈余旧断金










　　参寥子诗集卷九
　　钦定四库全书
　　参寥子诗集巻十　　　宋　释道潜撰
　　续许元裕梦中作二首【许奉议失防子甚慧方悲恼中卧于北下遂梦为诗觉而记其两句云未可病中惊老去防须花底唤春归语甚美而元裕意其子他日必复生俾余续之】
　　北窓支枕梦幽防隠隠神眀发暗机未可病中惊老去防须花底唤春归
　　琉璃虽破彩云飞演庆髙门未易衰既有嘉祥防兆梦定须他日产熊罴
　　次闻复湖上秋日十首【六言】
　　泽畔蒹葭萧瑟露华落日珠浮抚事少陵多感万端独立懐忧
　　禅余偶登絶巘据石聊为欠申眼界谩分畦畛谁知大道无隣
　　楚客当年何苦愁懐缭转非舒赖有管城公子离骚万恨能书
　　西湖发挥有素最盛唯夸乐天遗爱到今不朽长隄一道如
　　防士尚余陈迹断碑横卧林塘婉约梅花秀句骚人万古传香
　　草蔓行将溃茂菊英稍稍敷金南浦愁窥去燕海山苍莽云深
　　江城秋至几日风物陡觉凄凉隣女机丝何有夜间促织悲伤
　　人物年来衰谢背绳追曲周容嗟尔得时蝘蜓故能嘲哂龙
　　凉月防防清媚舒光巧入帘栊万籁声同比竹细窥一一空中
　　可怪狙公巧黠犹迷暮四朝三老我身如枯枿兀然不动幽岩
　　观宗室赵明发使君所画访戴圗并二小诗因次其韵
　　水石追摩诘风骚类小山每来窥二妙恋恋欲忘还巉絶千峰玉清妍五字诗胷中盘爽气彷佛几人知
　　次韵楼试可承议见招
　　东州羇旅迹谁亲夫子端能给我贫黙识松筠霜后操静看桃李梦中春嵩阳胜絶髙天下县令风流迈古人待得芳菲开烂熳去随行乐后车尘
　　次韵秦少防学士观宗室大年观察所画江干晚晴圗【四首】
　　数幅生绡上形容万态心坐窥天下胜何用逺登临漠漠云披岫班班雨弄晴横江舟一叶注目使人惊阳秋閟肝膈无防见防茫时作丹青戯风流冠帝乡参差山接野莽水连空笠钓沙头客真宜避世翁
　　春隂
　　浮云易作雨无端未放春泥十日干须信杏园憔悴煞从来花骨不禁寒
　　次韵伯言眀发登西楼望桃花
　　江南梅子已生仁京国桃花始放春气不齐虽可恨一枝犹得见墙闉
　　小楼西望那人家出屋香梢几树花只恐东风能作恶乱红如雨堕窓纱
　　送伯言赴姑蘓上幕
　　都城公子海贤否良难防从容翰墨场班班知所诣超然三四公词学昔人配源流出蘓黄汲引功岂细斯人固才华气节复逺迈一官从幕府未觉簿书碍投刄却鳬行岸巾依物外凝香久寂寞清絶今可继初辞广陌尘笑鼔春江枻楚岫与吴山相望挹空际莫唱渭城歌临流増叹喟
　　赠欧阳季黙承议
　　先公跨箕尾揺曳旋天关扵今二纪余肯复来人间时时对遗编彷佛窥一斑梦寐思见之何从暂追攀迩来都城里忽覩庭中兰方寸实惊喜典刑斯可观抱疴一榻上骨瘦清琅玕为余设幽几气貌徐以寛防词落玉麈文彩真孔鸾棣华惜未识妙誉闻朝端先公徳未冺四海共仰叹愿言付百世清风嗣门防
　　次韵刘延中廷直见赠
　　刘郎世胄子苦学穷渊源羞为一掬清欲效千丈浑君看长鲸质涧壑岂所存操瓢妙述作斧凿无纎防钟牙不世出审音谁复论鹓鶵理劲翮云汉思孤骞上追鸾皇防下弃燕雀喧建安夸七子壮气君可吞九衢苦昏霾槐隂蔽重门良辰为我饭满案余芳荪软语夜达旦未觉罢神魂须知名教乐不羡富贵尊
　　酬刘巨载舍人见赠所画山水扇
　　氷纨玉粉净无尘墨妙扶疎更絶伦试问挥毫底人物不言从可识天真
　　观眀发画李贺髙轩过圗
　　唐年茂宗枝时平多俊良长吉尤震曜春林擢孤芳退之扵孔门屹屹真栋梁笔力障百川风澜息其狂破衣系麻鞵右顾生辉光一朝与湜軰命驾惊煌煌贺初为儿童随父事迎将须臾命赋诗英气加激昻长安众词客声问争推扬风流垂异代尚想古锦嚢君今亦宗英韵胜斯人方少年肯事事苦学志独强风骚拟屈宋妙处相颉颃丹青出戯弄配古犹擅场形容示徃事彷佛如在旁一径入幽逺古垣缭林荘平桥跨渌水丛薄含葱苍晴窓为披拂佳兴杳难忘
　　次韵东坡居士过岭
　　一时迁客尽难堪二老髙懐黙自甘造物定知还岭北暮年寜许丧天南安排拄杖寻庐阜斗薮征衣洗瘴岚他日相逢长夜语残灯飞烬落毵毵
　　次韵代岭上老人答
　　闲将箕箒扫崔嵬夹道松隂尽我栽人去人归真一笑壊空成住互轮回
　　次韵子由侍郎书事【二首】
　　七年依岭外遇物即防闲宿负初偿毕他生岂复还飘飘疑鹤侣奕奕蔼童顔自许乔松夀机宻鎻关真材不易得扵国实长城造父还能御骅骝岂惮行买田隣少室为计老余生居士来何晚江淮遣迎
　　次韵试可见访峻极遇雨
　　都城尘土倦茫茫独喜西来防甚长避暑禅房依亢爽可人溪雨作清凉飞蚊斗絶檐间閙乳燕时拳砌下篁县令风流真晋客谈余玉麈自挥扬
　　揖仙亭
　　崧阳古令尹制锦夸妙手鸣弦对髙堂坐使风俗厚政成思考槃觞豆宴賔友开亭面缑岭佳致昔未有云烟霭葱昽青壁冠星斗王子果真仙揖君千载后鸾车驻缥缈彷佛容暂偶天风吹箫笙凄响落户牖纷纷惊坐客往往为回首相顾弗复言且进杯中酒
　　次韵试可同逰法王岳寺
　　两山修径尽榛芜谩诧当年幸翠舆空覩宸文藏寳构不逢衲子话真如【寺久无僧】林深想见灵根茂地胜宜多隠者居凉月照人归路好傍溪嘉树影扶疎
　　次试可喜雨
　　东阡北陌久黄埃天遣神龙讵用媒云似涛头山半起雨如银竹望中来奔输涧谷时頺岸喷激鱼或曝腮民物有秋真可喜池莲从此更须栽
　　峻极夏夜
　　广庭无凡株鬰鬰两佳树扶疎饶美防盘错根本固朝披叶底风夜衣上露禅余自循绕百匝未忍住月华中天来左右发挥素清景非人间冷然洗吾虑缅彼大梁下炎蒸毒朝暮朱门晓未开马足已驰骛摧眉事权要幸彼一盻顾素标挿君头扰扰独不悟
　　观宗室曺夫人画
　　野水平林不穷雪翻鸥鹭防晴空洞房岂识江湖趣意象将造化同
　　华屋生知世胄荣谁教天付与多能西风白草牛羊晚隠见横冈一两层
　　临平山下藕花洲旁引官河一带流雨棹风防有无防笔端须与细捜【尝许作临平藕花圗】
　　次韵阳翟尉黄天选见寄
　　寓形宇宙间佚我方以老流光安足恃百嵗同过鸟顷余婴网罗文彩縁自表自古山林人何曽识机巧但记寒岩翁论心秋月皎黄香十年旧学术参众妙虚懐养天和肯狥奔走閙官居职事理晨起何用早桐隂满西斋叱吏供洒扫眷余东南来野饭煮芹藻先生既清尚令尹亦髙蹈相将古寺行软语頺晚照公家有畸人虚縁防自葆卜筑嵩山阳行当从结好山中饶胜境一览未易了何时命巾车共陟云外峤翻愁筋力疲不随追勇踔公诗拟南山雄防千丈峭形容逼天真解后适其要籓篱吾未窥敢议穷阃奥
　　秋声
　　古槐花落小中庭夜半风来卷叶鸣频水先生如尚在呼儿应问此何声
　　次韵试可岳祠祭土宿斋
　　神祠斋馆卧耽耽五皷星河屡起瞻劔佩森森趋帝右衣冠肃肃奉宸严风传逺壑松千树人拥回廊月一帘四岳旌幢初防散晨乌声动庙竿尖
　　赠宗室徳强团练
　　造物赋象质扵余颇防名琼瑶琢其骨冲和擅其清公生华屋贵好学从妙龄才髙岂容遏卓然以文鸣厚徳滋善养雍容无暂矜区区草茒人未必真尔防家藏三万轴挿架连屋楹牙籖示题目探手不停防言固澹泊嗜好如饴祖宗开鸿基累圣致太平诜诜既蕃衍绰绰亦见称裕陵喜人物教率从典刑聨翩试文艺议论参公卿公材实杞梓落落非杉柽愿言勤著书防当补朝廷他时树勲业彛鼎信可铭
　　哭少防学士
　　江左有豪英超骧世无伦妙龄已述作识造穷天人儒林老先生相与为友賔客来叩治乱亹亹披霜筠波澜与枝叶犹足跨后尘青衫入仕初十手争扶轮孤嘲可敌众志欝不得信造物念流落荐收付洪钧干将不许就中昼如有神七年投炎荒日与山鬼隣妻孥各异土相望同参辰秋风吹黄茅八月瘴雾新回车婴重厉惸惸无与亲中原尚杳隔坟陇懐棘薪凄凉浯水头魂逝归无因精爽竟了了挽章见情真流传到京阙悲读闻缙绅斯人傥不忘光华国之珍彼苍未易晓三叹鼻酸辛
　　念子少年日豪气吞九州读书知穾奥防刄无全牛当时所献防考致第一流论髙追贾谊气胜凌马周胜理非空文灼可资庙谋危根易揺动谓子不好修呜呼一齐人奈彼众楚咻孔门余四科士岂一律求区区事屠钓崛起为公侯数竒信有命君亦忘怨尤平生所著书字字铿琳球子道决不冺千载传芳猷
　　瓶盂客京口彷佛熈寜末君方驾扁舟归来自苕霅中泠忽相值倾葢忘楚越禅挥厐老锋辨皷子贡舌连宵极名谈江阁倚清絶扣槛出鼋鼍时取一笑发【金山江中多鼋扣閳即出賔客常以为戯】防沟介淮海济济多俊杰良辰苦招要结好从此设堂堂紫髯翁道徳冠前烈【谓孙莘老龙图】风流广文先烱烱事修防【谓阎求仁博士】老禅魁丛林冠葢趋杂遝【谓度显之禅师】三豪相继往墓木叶屡脱子今复云亡枯棋愈残缺相逢旧好间悲诧那忍说眀年东下船系防竹西月茗奠蜀冈南弹指当水诀
　　次韵天选寄逍遥庵黄居士
　　收得词场举子身拂衣髙卧傍嶙峋休言白日壶中胜且看红顔镜里春富贵羣争虽有路山林独住岂无人恐君未识陶彭泽故约篮舆访米真
　　次韵试可同谒子晋祠
　　古柏连冈三万株朝烟破日翠扶疎投鞭下马得幽径共谒賔天帝子居
　　遗荣少海径无防便逐浮邱出帝乡可笑而今居富贵亦思髙举上苍苍
　　参寥子诗集巻十
　　钦定四库全书
　　参寥子诗集巻十一　　宋　释道潜　撰
　　寄王晋卿都尉
　　主第耽耽冠北城位居侯伯固尊荣肯将踏月趋朝脚来伴穿云渡水行池上红渠应渐老山中紫笋尚抽萌嵩阳迤逦川原胜闻说他时卜钓耕
　　与田承君宗丞话旧
　　赤日下西谷松门敛余晖萧萧征马鸣客子来者谁故人田子方六月并州归﨑岖千里道问子来何为君命不俟驾讵敢辞炎曦禅庭梵呗歇软语同逶迤梧桐挂凉月清润含裳衣人生实萍梗同附一弥惊风或蹔先波定还相依昔我在南兖识君英妙时轩轩勇气节凛凛如熊罴声名固已早时命殊淹迟今兹向魏阙骥足将腾夷圣君隆至治谏诤求瑕疵甞闻至人语子可补拾遗一言开尧聪四海风俗移无为外重失蹇谔当自持赠言古者事吾岂忘前规
　　登岳顶呈试可邦直
　　伟哉中国擅五岳巍巍嵩髙据其尊四时百辟尽朝防云幢烟葢来追奔自余众阜何足数扰扰罗列真儿孙秋霖乍开原野净隆曦破海浮朝暾渊眀旷达不事事胜日结客逰山樊山腰下马蹑风磴杖履诘曲跻防岏窓经玉女猨鸟石潄飞浏鸣潺湲长松吟风和哀响肌肤凛栗凄神魂行穷絶顶已晡侧云烟为我开余昏昻头去天惊尺五星斗厯厯俯可扪超然拟与人世絶彷佛有路通昆仑洛阳竒峰三十六领畧并入一眼吞平生方寸喜壮观兹防气豁殊轩轩二豪词笔有余地请赋杰句留山巅风流便可付千载欧梅尹谢相与传
　　送王彦龄承务还河内
　　武陵王郎髙韵度鞍马四方无定住眼逢泉石便吟哦咳唾珠玑不论数我亦悠悠事不羇浪萍风梗随安之少室山前古兰若觧后便与同襟期兴来岸帻一长啸清声邀越穿云峤竹林故事独未冺人物如君亦髙调秋风猎猎促鸣蝉归路千山入马鞭白袍乌袖宜圗画不羡襄阳孟浩然
　　寄宗室周臣观察
　　帝胄天孙多茂良似公人物更难方诗书自负青云噐风月能收古锦嚢科斗雷文陈几席鳞衣蚁食耀杯觞都城解后倾迟素崧少归来一梦长
　　题宗室公震防御画后
　　错莫江云结瞑隂归飞宿翼半浮沉毫端领畧无遗种想见雍容物外心
　　蒹葭照雪含余润古木搀天气老成山谷不来居士死何人为子一题评
　　同赵伯充防御观东坡所画枯木
　　经纶志业终不试晚嵗收功翰墨林偶向僧坊委陈迹每经风雨听龙吟
　　萧然素壁倚枯枝行路惊嗟况所思惆怅骑天上去却来人世恐无期
　　大年观察许作从驾出南薫门雪霁圗因以诗督之
　　南薫门外照初阳寳马雕鞍从玉皇千丈雪云开逺野万枝琼树鬭新妆笔端妙防君先得老去闲情我未忘乞与山林资玩好髙悬素壁烂生光
　　与廖明畧学士赋余干县白云亭一首呈吴眀府
　　白云翔太虚时来傍孤城超然此荣观常恐鸾鹤迎能赋自畴昔骚人遗典刑嗣音竟有属异代逢渊明挥毫无停缀临流有余清光风转洲渚爽气生轩楹况复廖常州吐辞皆正声跂予浪续貂坐想徒揺旌
　　赋王立之承奉园亭十首
　　大裘轩
　　经纶志四海龃龉不得申大裘纵千丈姑覆洛阳春
　　载酒堂
　　子云草时载酒客常满君今慕若人竹户谁来欵
　　潄醉亭
　　潭潭百尺井汲引鸣飞澜惊回午醉客一漱齿颊寒
　　介庵
　　一庵容宇宙介意安在哉珍重庵中人空洞无纎埃
　　顿有亭
　　君家十亭观棊置宛相望是中富墨妙伟哉蘓与黄
　　亦爱亭
　　扶疎防佳木五月风来徐渊眀方偃卧亦是爱吾庐
　　永日亭
　　长安富贵人嵗月马上迁岸巾怡永日心事独翛然
　　求定斋
　　南华鉴止水烱然见须眉夫子果能定物岂逃妍
　　冷然斋
　　虚室昼生白清风袭衣屦圆蒲燕坐人冷然欲仙去
　　赋归堂
　　王郎英妙年功名固堪勉浩然赋归欤持操真可羡
　　送慈义偁师防嵩少
　　道人家住锦溪头衣裓常含爽气浮偶踏尘埃经北阙却寻云水过西州氷销隂壑兰芽动岸长条春意柔少室峯前无异路莫将陈迹苦追求
　　东坡先生挽词
　　造物周千载真材得豫章经纶等伊吕辞学过班扬徳厚倾蛮貊名髙震虏羌数竒终不偶难与问苍苍博学无前古雄文冠两京笔头千字落词力九河倾雅量同安石髙才类孔眀平生勲业志欝欝閟佳城少年持国论不羡洛阳人抗疏忘机骩危言骇缙绅丹衷那有谓康济在斯民竟谪江湖去端居寂寞濵初复中原日人争拜马蹄梅花辞庾岭甘溜酌曹溪梁木倾何速椿年竟不齐灵輀向崧洛行路亦凄凄一时英俊附门墉兄弟从来号两龙雄辩未饶端木赐题评肯下郭林宗精神烱烱风前鹤操莭棱棱雪后松无复胜逰参杖履追云弄月更雍容
　　羣贤投老窜炎荒瘴雨蛮烟岂易当焘气内全真自葆铁心无动亦何妨海山出防慿谁共蜑叟追随乐末央凖易著书人不见防言分付有诸郎
　　羽扇纶巾拥帅权髙牙大纛拂云烟初闻父老诵嘉语绰有风流似昔贤【定武人谓公下车施设宛如韩魏公】谪籍数年居瘴海功名无分勒燕然空余雪浪斋中石留与邦人万古传当年吴防友名缁【大觉海月辨才】尽是人天大导师防俗髙标元自悟妙眀真觉本何疑篮舆行防依然在莲社风流固已衰他日西湖吊陈迹断桥堤桞不胜悲【西湖新堤六桥皆公所剏】徳政从来主意寛奋髯时怒岂容奸倘逢大事防谈笑未必风流劣谢安
　　峩冠正笏立谈丛凛凛羣惊国士风却戴葛巾从杖履直将和气接儿童
　　大河当日决澶渊横被东徐正渺漫城上结庐亲指顾敢将忠义折狂澜
　　文登五日召公归海市竒观与愿违已蛰鱼龙能再起人间异事古来稀
　　西湖巻葑拓漪涟十里横呑碧玉天自谓前身真白傅至今陈迹尚依然【公生平出防多与乐天同乐天在杭治湖筑堤为政十六个月公亦如之】临淮大士本无私应物长于险防施亲防舟航渡南海知公盛徳未全衰【邹至完言在岭外甞闻人传慧州太守方君家人素奉佛一夕梦泗洲大圣来别云将送蘓某过海遂诘之曰几时当去荅曰八日去矣后果如期公得命移儋耳至完始未信后遇方君问之信然】
　　画圗虽未上凌烟道徳芬芳满世间辽鹤已归东海去列仙风骨若为攀
　　孔子韶方平与其侄防度相访于香山作此诗以赠之
　　洙泗芬芳逺髙材尚可求二难俱韵胜小阮更风流语欵时容接诗豪未易酬平生喜人物觧后此相投
　　孔平子书阁所蔵石菖蒲
　　寒溪之濵沙石之窦产之灵苖蔚然而秀有美君子采持而归文石相并滀涵清漪根盘九节霜雪不稿置之幽斋永以为好
　　送处度赴试
　　异哉曲阜几世孙白玉受性良且温诗书礼义祖家学扰扰自余何足论良辰往往専吟诵逺压曹刘攀屈宋肯与齐梁作后尘秋月春花恣嘲弄我方杖防过西州指防云山结胜逰已有诏书催去兴岂肯泉石更淹留征车晓送登长陌月没参横河汉白期君安穏上龙门不怕临流遭防额
　　次韵李端叔题孔方平书斋壁
　　万事年来即罢休心萦云水尚追求草堂早晚投君宿纸帐蒲团不用收
　　菊丛稍稍敷金蘂荞麦芃芃放雪花榆桞缭墙苍霭宻谁知中有隠人家
　　白头幕府尚﨑岖南亩归休盍早圗上山川要佳句安排风月待相如
　　舍南舍北尽云山此防躬耕有底难社饮鸡豚好隣里一杯相属百忧寛
　　马蹄逐逐走埃尘官府寜容自在身夜宿南溪孔居士青灯相对话悲辛
　　爱君檐外萧萧竹翠榦扶疎一様齐莫道此君无俯仰惊风堕雪亦须低
　　端居终日少逢迎佳客时来一座倾不见诸郎事弦筦幽窓惟有读书声
　　肝胆未应分楚越髙曽元共水云乡【方平五世祖避乱居钱塘】爱君善作离骚语清警殊非俗肺肠
　　仲尼道徳髙千古老子防言冠百家余泽风流俱擅美那云玉树倚蒹葭
　　吾党从来迹易亲只縁同是个中人川鱼鸟浑相识来往沙头肯厌频
　　行歌亭孔寜极先生所居
　　自古山林浪得名欲要人爵谩逃名惟余上行歌者独免移文勒户庭
　　先生本自负经纶志在邱园世莫亲不信请看门下客尽为金马玉堂人【故相范忠宣韩持国滕达道王仲仪诸公皆礼敬甚】
　　尝闻箕颍卧巢由振荡髙风冠九州欲识当年孔寜极依稀堪与若人俦
　　川胜气霭葱葱逺访先生旧隐风说礼敦诗见犹子故知余泽未终穷
　　次韵孔处度李荣期同逰汝阳城西等慈寺溪堂
　　汝阳介崧洛郡邑古且幽出郭才数里招提据清流千章鬱古木中有百尺楼循梯到朱栏眼接万象防二豪俱才华笔力胜九牛佳辰同览眺髙懐肯悲秋轩渠发笑语缭乱惊鳬鸥平生读书要取用不假钩想当援毫初应手如见投挹子眀月光冷然洗吾眸
　　次韵方平见寄
　　黄花弄色近重阳山菓红藜迥得霜节物撩人兴不浅交情如子味何长终期雾豹栖岩穴且作賔鸿寄野塘他日西湖能过我胡麻共饭煮芹香
　　寄题南阳刘氏松堂
　　南阳自古夸雄都山川淑气无时无中间豪杰相间出卧龙光武兴王圗有唐昌黎百世士布衣奋起为师儒风流异代骨虽朽余泽尚可濡焦枯刘郎先子挺竒质志业文史称乡闾词场较萟一不售掉头便卜溪山居朋云友月终嵗事挟册教子犹区区青松寸根手自植气槩今已凌凡株虬髯龙甲拂天籁防若风雨来江湖悲哉孝思论罔极新搆永与甘棠俱西州骚人竞与赋盛事相诧无贤愚续貂自昔人所诮诗成出袖増踌躇同韩子苍防黄山观约髙夀朋张公硕不至
　　驼裘跃马去翩翩一舍逡廵箭脱仙事未须穷传记胜防聊为好山川寄林络石惊寒浏缭白萦青对篆烟惆怅能文二三子操觚安得共周旋
　　子苍见和二篇再用前韵酬之
　　渉世伊余实强顔伤弓因翼尚惊论文已失李太白采药行寻葛稚川请置黄公新石研【此山出研】归磨潘子古松烟幽窓冩就经纶志他日风云去斡旋
　　次韵王潜翁题王孝孙所藏摩诘聼松圗
　　辋川竒防固难评眼里瞳人要自眀落落信为霜后操萧萧那虑世间声忘言我已输三士妙曲渠寕羡九成此去黄尘沙漠底时时开匣覩余清【时孝孙有塞上之行】
　　逰叶城韩氏东园
　　曽防累榭蔚相望古木连云出缭墙可但陶朱能计畧须知猗亦材良松风菊露滋清夜楚舞吴歌奉宴觞好在诸郎俱挟册起家儒术未应忘
　　过张公硕廷直息轩【公硕乃张施州仲谋子此轩实黄鲁直名之】
　　涪翁六萟学力可当万人施州亦英特文武备一身风味真颉颃宛然喜相亲诗坛甞屡战妙誉倾缙绅涪翁往播迁风义颇凋沦施州奋不顾伏腊赒且勤霜雪槁羣木凛然见松筠施州归夜防遗编照青春嗟我独不识览巻徒悲辛有子绍门户飘飘气方振能文得父风作语殊不陈流源日疏凿岂易量涯津结庐依通衢隔墙閙蹄轮頺然小轩上息偃全天真男儿功名志蠖屈终一申谁防効急急俯仰车马尘涪翁为子名髙意庶可循













　　参寥子诗集巻十一
　　钦定四库全书
　　参寥子诗集巻十二　　宋　释道潜　撰
　　静舍与蔡秀如承事防话
　　浮云无根蔕合散不可拘忽然随髙风千里各须臾吾生共天壤出处良亦如忆昔淮水濵与君倾葢初翘翘两弟昆文彩照氷壶门防本世胄折节胜寒儒扁舟倚髙岸为我饭伊蒲清谈落犀麈鄙吝惊扫除一别今四载相忘寄江湖朅来过汝颍吊旧投生刍夤縁访山水嵗晚倦回车萧萧古寺底彷佛日已晡闻君户外音倒屣迎前趋胡为乎来哉吏牒颇驰驱髙材困所役何似林间樗清寒凛败屋猛焰焚枯株胡牀坐相对气貌温以舒眀朝各异县那得同蘧庐无烦叹离索且尽一笑娱
　　赠耿纯叔秘校二令侄
　　髙门知积庆堂上有诸郎礼乐非童子诗书见义方经营羞弱【阙】腾踏羡飞黄富贵由勤苦五车安可忘
　　读子苍诗巻【二首】
　　蜀国竒男子能文到古人淳源稽大雅妙曲和阳春节物惊揺落僧坊断四隣看君新著述时与短檠亲大册雄文未许窥百篇先读海陵诗疲驽伏枥空骧首飞兎流星作麽追
　　赠贤上人
　　恒山道人弃妻孥壊衣祝髪从浮圗爱纒欲网岂易脱慧剑划断真须臾飘然云水出乡国力学生死来东都心猿意马就羁束肯逐万境争驰驱回看旧事真一梦清渭浊泾良自殊楚山嵗晚俄觧后雪屋对语依圎蒲劝子南逰下吴越小航短棹寻西湖我家住防湖岸北如椽翠竹森千株竹间扣扉试访我定有猨鹤声相呼次韵髙夀朋殿直喜雪二首【夀朋乃宣仁曽孙】
　　俄顷风云变物华撒盐飞絮鬭轻花只因陋巷无贫者玉户瑶阶共一家
　　挟风穿箔打窓纱窓里人看窓外花喷玊流珠君岂羡从来自是五侯家
　　书申正已秀才所藏雀竹圗后【二首】
　　荒园古壍雪溟蒙细竹枯条共一丛寒雀喧饥正无赖输他孔翠食樊笼
　　樊笼得食暂时优身世经年类楚囚何似东阡与南陌暖风晴日恣遨逰
　　过韩氏荘登小阁【二首】
　　缭墙千堵气雄深小搆亭亭出数寻刈获一空云水白防干注目见遥岑
　　玉秀兰芬好弟昆时来挟册视田园囷场古木千章合彷佛秦人避世邨
　　郑元防秀才内乐庵【陈叔易命名】
　　内乐名庵谁所择涧上文人题榜额想见风流庵内人定非纷华域中客纡朱懐金何足夸箪食瓢饮真生涯了无忧患到心境得失鸡虫良可嗟
　　李荣期秀才杞菊轩
　　草木盘飡纷纷固多品精英唯竹萌香软独楮菌杞菊扵其间甘清有余韵达人忘口体道徳自滋润天随与东坡风味实相近穷通均一致了不见喜愠春苖共采撷秋英配兰纫后先属文词金声而玉振李子妙穷经屡遭有司摈奔军未云怯再举当决阵开轩植杞菊澹泊守定分回头语世俗未用诮饥困二豪勉跻攀孔圣故许进长卿亦何人区区能慕蔺
　　寄潘仲升秀才
　　汉唐夸汝南豪杰不胜数山川有灵蓄欝欝久不吐迩来见潘子秀色实眉宇是家贤伯仲学术本邹鲁他时俱侍立肯与哙等伍浪为叶城逰觧后得晤语异乡逢嵗晏越鸟思南举江湖结后期细与论今古
　　次韵方平送李南仲赴试春闱
　　四溟鳬雁集天池十目先看俊翮飞养气有余吞大敌穷经无缪识微尘埃旧服辞阿緆雨露新袍授楚衣拜命还家春尚好桃花流水涨渔矶
　　刘福老长官佚老堂
　　渊明未挂冠志已蹈方外何时辞五斗散髪从傲睨闲中气味好至乐无与对黄香识君心机事劝早计古来轩冕事端受外物制有如纒蔓讵肯脱根叶一朝秋风至零落惊溃溃佚老得天和晚景期百嵗超然闾里间髙风邈难继
　　赠权上人兼简其兄髙致虚秀才
　　豫章山川足灵气天与四时滋万彚翘然防榦秀一门儒释殊科道无异一操经术逰广文一事瓶盂寻祖意功名生死两俱彻论报君亲各无愧上人余力擅风骚三昧何妨间逰戯穷愁肯学郊与岛髙瞻已能追晋魏文章妙防均制馔不放咸酸伤至味少陵彭泽造其真运斤成风有余地眉阳老人文所宗此语得之吾敢秘期君向上踏关奔逸絶尘那可跂
　　孙传师宻学挽辞【四首】
　　淮海衣冠盛门防占一时朝廷矜棣蕚人物得熊罴暂倚轩裳贵还随舟壑移新阡埋玉树黄雾惨余悲王畿初作邑终日坐鸣弦雅量能知变平戎在未然裕陵俄识防鹏路遽腾骞二十年间事凄凉付逝川逸气凌崧华髙标蔼缙绅经纶真汉将谭笑却邉尘白首遭防谴青云阻要津功名关造物一语未能陈伯仲持哀日余方倾葢初炷香飜贝叶酌茗饭园蔬一作防沟别空传桂岭书升堂揖遗像回首意何如
　　孙志甫主簿挽词【二首】
　　彼美荆岑玉斯人实可俦眉间见和气皮里识阳秋夫子常称徳蓬山素并逰一官虽不夀抚已亦何羞【君乃莘老龙圗之弟梅子眀学士之友】
　　笃学谁如子穷经志亦勤干将曽未试寳气已沉沦天逺终难问眉酸谩自颦伫瞻兰玉秀褒及墓中身
　　次韵张敏叔工部题郭殿直逺趣轩
　　髙栋曽轩何用为此轩虽小景无遗惜当麦垅堆青日不见波涛巻雪时眼底衣冠多觧后胸中贵贱少参差【郭君美人伦】问君卜筑隋隄上几见春光上桞丝
　　防泉堂
　　百尺苍崖底防泉自我名滀涵滋造化汲引絶亏盈碧甃深仍固朱栏小易成慇懃中夜月长与照澄眀
　　八月十七夜梦中作
　　夜半秋江不见人翠荷擎出露华新江神水仙来共饮一掬遗我生精神
　　哭休上人
　　从来疑造物无防识其真好月难终夕名花不尽春青灯空照室白防谩遗巾泣血怜慈母悲酸动四隣
　　防隠堂
　　雅搆何幽真宜防隠名朝云半峯秀夜月一帘明终嵗尘氛少无时爽气清炷香翻贝叶安穏老余生
　　寜川西寺水阁呈周格非承议
　　岧嶤畵栋与云平一派寒流玉镜清三岛胜形方足拟千钧笔力始能名鸥飜翠霭光中去山倚朱栏静防横令尹政闲勤把酒风流未减谢宣城
　　僧首然师院北轩观牡丹
　　鸟声鸣春春渐融千花万草争春工纷纷桃李自缭乱牡丹得体能从容雕栏玉砌升晓日轻烟薄雾初防深红浅紫忽烂熳如以蜀锦罗庭中姚黄贵极未易覩緑叶遮防藏深丛露华膏沐披正色肯事夭冶分纎秾从来品目压天下百卉羞澁何敢同清浄老禅根道妙即此幻色谈真空上人封植匪玩好庻敬先烈存遗风遨芳公子应未耳且乐樽爼怡歌钟
　　用法颖韵寄信上人
　　懐素髙闲世罕追君今端与若人期龙蛇落纸惊飞电心手相忘岂所思骥子神驹天与俊朝燕莫越足难羁超然遽作防溪别肯学纷纷儿女悲
　　昌化防溪堂呈府佥判徳茂宣徳
　　吴防溪山总可怜此堂雄览独能全银河两派来天上黛色千峯落槛前樵斧声沉苍霭里钓竿人立白鸥邉多才李贺知无敌妙句行看陋众妍
　　用法頴韵寄诜上人
　　吾生出防异周颙猿鹤休惊蕙帐空木笋荐盘非世味胡麻供饭古人风时飜贝叶千行偈战胜诗魔五字功杖屦傥来偿素约与君同尽此生中
　　山中书事
　　身世从来薄所营晚归邱壑更忘情随眠烦恼何曽有无树菩提本不生布袜青鞋供我老月溪沙路恣经行细炊云子斋防饭要配香芹碧涧羮
　　次韵孔天瑞秀才见寄
　　防溪秋色最关情想见登临爽气生木落草枯山自瘦潦收沙白水偏眀眼中旧事烟云散箧里新诗早晚成来嵗如今好时节看君髙歩蹑鹏程
　　听天竺慧照师琴
　　太古淳音久已亏多君妙指善医治髙山流水意虽在白雪阳春和者谁不放惊飚侵涧户只容眀月侍帘帷满堂賔客俱倾耳共失芙蓉漏转时
　　寄伯言眀发
　　御城东畔听鸣珂公子当年为我过论议凛然无两可文章妙絶具三多情亲意合方倾倒云散风流欲奈何倘附南鸿寄消息吾今踪迹閟岩阿
　　过玉师室观霅川范生梅花
　　桃李韵麤俗江梅清独妍幽姿有时覩如揖姑射仙从来丹青手黙数三四贤徐熈擅江左赵子名西川中间复谁何絶特推老邉风流迨兹冺范子俄超然廼知苕霅胜秀气常回旋斯人非画师势利不可镌兴来即挥毫防戯三昧前一枝岂易得荅子防拳拳横斜有余态肌粉含霏烟我来玩几席叹赏徒留连恨无防士诗二妙相并傅
　　防顺斋
　　生前不用惊毁誉身后何须千载名防顺安时真旷达本无哀乐动幽情
　　赠圣可证师
　　吾道日凋丧末流殊可嗟师门互开辟学者如泥沙欲求超然姿驽廐搜渥洼子初为儿童岐嶷众所夸长能逰学海宛转穷津涯谁知蓬蒿底忽覩挺生麻向来挈瓶盂同我栖烟霞朝昏事禅恱神观静不哗子今未三十涵养滋根芽行看觉苑中绰现优昙花
　　次韵通守杨叔丰大夫逰狼山
　　朱轓千骑拥郊埛政暇寻山固有名眼接青苍心已喜身经旷野路尤平潮吞浦溆浑如海蜃吐烟云谩作城欲访真仙迷紫府空端依约歩虚声
　　吴楚封疆一望间时平无事可相关乐天标致元非俗灵运襟懐本爱山蜡屐斜穿横岭上角巾相对野僧闲扁舟却恨南来晚胜事风流不预攀
　　过都监赵思正崇班容膝庵
　　公子居闲厌华屋一官江海辞羁束端能有志学渊眀数坂垣墙营小筑榜名容膝雅所宜寄傲南窓聊自足祖宗承平逾百年冑绪蕃衍如云烟敦诗说礼不胜数人物似君尤卓然论文讲萟未易料虚己下士常折旋忆昔初逢大梁下风味向人如倒蔗若遭猨鹤促还山回首相望惊百舍谁言江路渺云涛一舸春风重命驾
　　酬王衮臣朝奉见寄
　　吾闻终南山欝茀参斗牛其下多贤豪学术贯九流公生实异禀气夺河汉秋妙龄升广文岐嶷压上防登科三十年仕宦真悠悠功名信有命富贵岂力求迩来居海上未觧钟仪囚髙懐素闻道对客忘咿嚘相懽固倾倒不可即掉头今我来自东觧后欣绸缪新诗激谬懦词力劲且遒怳如闻武库左右森戈矛便当偃旗皷罢战为良谋与公从逍遥放浪追子休
　　观宗室伯山司户诗巻
　　参军暂辍簿书忙为我聊开古锦嚢玉骨已能含秀气珠玑那觧不辉光王孙挟策真难事妙质如君岂易量他日雠书天禄阁声名端可继刘郎
　　次韵思正雨中偶兴
　　招提岑寂古城隈海雨江风日日来但觉园林芳意尽不知红紫为谁开花飞南陌浑空栁緑染中【阙】
　　过我笋舆驼褐夜深回
　　酬赵存道都曹见赠
　　骚人久无闻风雅日浸衰河洲空兰芷憔悴无芳姿叅军妙述作鲍谢相并驰明珠不自耀光彩閟陆离聊因五斗粟暂寄东海湄官身虽簿领防刄能一麾寥寥古寺空转砌春日迟闭关时却扫寂寂下书帷唐虞悉观览百氏了不遗论文慎许可纪律严自持昨朝发新咏落语皆瑰竒世无杨徳祖讵识黄绢词
　　次韵思正防南寺赏牡丹
　　丛芳依小院妙色发纎秾绰约宜朝露温柔怯午风兴随懽宴尽事逐断云空应待酴醿放招携更与同
　　赠思正令子
　　堪爱君家小鳯雏烱然眉目照氷壶他年足逸诗书圃翰墨场中千里驹
　　思正挈家防张氏园有诗俾余次韵
　　邦人莫讶气如虹生长皇家富贵丛陶冩年华樽爼外吟哦风物笑谈中伶伦奏出千般巧锦彩纒头一样红琴瑟献酬还可乐牵衣儿女复相同
　　维阳秋日西郊
　　雨洗髙梧爽气浮鸣蝉相唤作新秋翻空白鸟一行去目送冈峦欲尽头
　　花零落荳花繁秋入隋家旧苑看水调遗音今寂寞空余壊道防哀湍
　　潦水初收古涧清小桥斜倚数鱼行神林社日传箫鼓秋稼如云嵗有成
　　枯榆偃蹇若苍龙影占荒郊半亩宫下有牧羊防稚子卧吹芦管对秋风

　　参寥子诗集巻十二
