　　钦定四库全书　　　　　集部四
　　止堂集　　　　　　　　别集类三【宋】
　　提要
　　【臣】等谨案止堂集宋彭年撰年字子夀清江人乾道五年进士歴官焕章阁待制知江陵府迁湖北安抚使坐事落职寻复官以寳谟阁待制致仕卒諡忠肃事迹具宋史本传年官右史时面折廷诤劘切人主有古直臣之风集中所存奏疏劄子尚五十余篇敷陈明确多闗于国家大计其论光宗不朝重华宫疏凡三四上至于伏地叩额血渍甃甓光宗亦为之感动又尝事宁宗于藩邸有旧学之恩即位后数进谠言拳拳恳到因风雷示变极陈小人之窃权及朱子以论韩侂冑被绌年又上疏请与同斥今诸疏并在集中其严气正性凛然犹可想见史称其学识正大议论简直善恶是非辨析甚严故生平虽不以文章名而恳恻之忱与刚劲之气浩然直达语不求工而自工固非鞶帨为文者所得絜其长短也宋史艺文志载其集四十七卷世久失传今从永乐大典所载益以歴代名臣奏议所録共得文二百二十三首诗二百二十二首依类编次厘为十八卷虽较原目所存只十之四而其一生建白之大者已略具于是矣至若祝语诸篇本非文章正轨今刋本概从删削焉乾隆四十九年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀



　　钦定四库全书
　　止堂集卷一
　　宋　彭龟年　撰
　　奏疏
　　乞留侍御史刘光祖疏【绍熙元年四月上时为太学博士】
　　臣等备数学官素餐无补事有职守不敢越思惟念国家开设学校所以涵养天下公议之原而臣等谨以课试文艺苟求塞责诚不足仰称明旨日夕忧惧不知所为适有一事偶闗士气之消长臣等傥顾出位小嫌缄黙自爱揆之初心实所不忍臣等伏见殿中侍御史刘光祖近除太府少卿士论纷纷皆谓因论吴端除授之故事之始末疎逺小臣不能尽知或是或非皆不敢决然臣等窃以为不可者偶留近幸而遽迁台臣其于国体所系甚大臣等尝窃观祖宗借重台谏之意揆之古昔所未见闻刘安世劾胡宗愈至二十余章而不以为渎贵重大臣如文彦博因唐介一言为之亟罢而不以为横盖所以优假直臣奠安国势其为计虑至深逺也今光祖论端其言必不如安世之切陛下偶然进端亦未必宠任如彦博也而祖宗处之如彼陛下处之如此比而观之孰得孰失当不待人言而后喻矣陛下嗣登大宝始初清明隆寛尽下迈迹三五岂容有此瑕玷传播四方宁免疑惑况天下士气方患不振今日之事朝路借借皆以为不可而告陛下者曽几何人平居则仰屋窃叹遇事则缄黙不言陛下既未有以兴起斯敝而敢言者复不得伸臣等深恐言者自此不敢言而不言者亦以言为戒甚非国家之福也臣等私忧犹不止此陛下所以迁端者止念其服役之久而言者适然攻之太亟陛下亦适然拒之太坚小人不知必谓其徒得君如此其专据势如此其固附声托影寖成骄横则他日将有不胜忧者当是之时臣等恐陛下尤费区处不止如今日也陛下天资恢廓以虚受人于天下事初何容心其始本无亲昵近幸之意而遽进端其终亦无厌薄台谏之意而遽疎光祖然疑似之迹未能昭明羣情共忧所当深虑昔韩维因论台官进退有曰自古圣王优待谏诤之臣虽甚狂直必加含忍其势非不能黜也以为黜此一人则伤众多之心遂此一失则败天下之事故不为也老臣忧国其言恳切深中事情臣等欲望陛下平心定气更加审处少抑近幸之恩宠以伸台谏之公论仍留光祖俾复其位使天下晓然知陛下圣德光明本无偏倚自此无复顾虑各罄心腹以不负陛下任使实宗庙无疆之福臣等冒犯宸严罪当万死不胜俯伏俟命之至
　　乞寝罢版行时文疏【绍熙元年四月】
　　右臣待罪太学博士昨准国子监开备准尚书省劄子臣寮上言士子不阅经史子集之文而专意于时文不阅旧来典实之文而专意近日虚浮之文朝廷方以程试取士欲其不习时文固不可得如旧来之典实足矣今欲一洗其敝当自成均始乞令监学官公共精择旧来时文谨严而有法度精粹而有实学者经义词赋论策各若干篇许之版行以为程式奉圣旨依劄付本监本监开臣及监学官详臣寮劄子内事理将新旧时文分官精择去讫臣窃详臣寮申请乃是父兄教子弟之法而非太学教天下士之法虽曰救文之敝而臣恐滋文之敝实自此始不可不虑也请为陛下画一陈之臣闻三代取士皆本德行隋唐而降始尚文词至于本朝循而不改夫以德行取士犹开目取物既能识其大小又可辨其美恶以文词取士犹闭目取物大小美恶无所不收左采右获庶几一中所以忠厚浮薄色色有之盖为是也先正有识之臣率以为病故司马光谓取士之道当以德行为先其次经术其次政事其次艺能近世以来专尚文词文词乃艺能之一耳未足以尽天下士也邹浩尝论科举谓上自辅弼之大臣下至州县之小吏皆佐陛下行道者也非欲其若司马相如枚乘沈佺期宋之问之属以文词供奉而已而乃取之不以道用之不以实谁与成天下之务哉然则取士以文已愧于古况教以时文乎此不可一也自古文士多出东南东南之士不患乏词藻惟患不笃实今居东南之地用东南之人犹病其不文可不深究其所以然哉臣寮所谓不阅经史子集之文而专意于时文是也夫旧日典实之文乃根本乎经史子集今日虚浮之文乃自时文坏之今不教之研穷今古依据义理以涵养根本而复教以时文是恶其湿而使居下流此不可二也夫谓之时文政以与时髙下初无定制也前或以为是后或以为非今或出于此后或出于彼止随一时之去取以为能否今求其义理精深文字浑厚者能有几何纵得一二十篇其格又多不与今同舍之则失简别之本意存之则破文字之近体此不可三也或者必曰朝廷方以时文取士今以时文为不足学则是当并废之而后可乌足为通论臣谓不然天下之材不可一律取也朝廷设科止为中材地尔欲使髙者可使俯而就卑者可使企而及岂谓天下士尽可以科举之文得之唐韩愈谓来京师见有举进士者人多贵之就求其术或出礼部所试诗赋策等以相示以为可无学而能由此观之有司所取之文天下固有以为不足学者也天下虽不能皆韩愈然岂可轻天下无韩愈哉朝廷取士固欲其如愈不欲其不如愈也今乃一切以时文教之编类成帙公私刋行凡应进士者家家售之父诏其子兄语其弟以为朝廷取士不过如此朝读夕思惟此是习经史子集将覆酱瓿臣恐天下文章益见凋敝必又甚于今日也先朝诸臣皆欲尚德行以救文敝而今乃欲择时文以教举子其于本末毋乃甚舛欤此臣所以知其不可也臣闻先朝尝欲更定四场去留指挥时邹浩为颍昌府教授乃沿工执艺事以谏之义抗疏论列今臣为学官职分所在明知不可而以成命既颁忍口不言诡随苟从是不忠也实孤臣志是以不避斧锧之诛肆其狂愚欲望圣慈下臣此章与臣寮之言参订得失如臣言可采将近日精择时文指挥特赐寝罢止令学官于公私试文字精加攷校以义理明正者为上学问淹博者次之文采华赡者为下苟不入格虽是中选不许刋行去取既明趣向自正举子之文将不求典实而自典实矣干冒宸严臣下情无任俯伏俟命之至谨录奏闻伏候敕旨
　　论雷雪之异为阴盛侵阳之证疏【绍熙二年二月】
　　右臣伏覩二月某日国子监准尚书省劄子备奉圣旨云云臣官为博士不当越思然自二月庚辰忽见此异即尝博攷经史推验天人徒积忧惶不敢论奏及见朝廷访求谠直已至馆职啓沃之论当复不少举而行之天意自回及今浃旬沴气未散辛卯之夕狂风大作已复为雪逮至壬辰日光已见而雪犹不止阴盛侵阳一至于是圣心忧恻必倍于前臣履陛下之朝食陛下之禄则安得不忧陛下之忧忧而不告是谓欺君越职而言亦为犯上勿欺而犯前训具明敢假便文之误以负事君之义又况秦置博士掌通古今逮及汉朝亦承疑问然则采摭古今之事以禆国家之阙乃臣职分所当然也臣谨先取经史所载雷雪之异开列如后一按春秋隐公九年三月癸酉大雨震电庚辰大雨雪公羊传曰大雨震电何以书记异也何异雨不时也庚辰大雨雪何以书记异也何异尔俶甚也何休注曰此桓将怒而弑隐之象胡安国传曰震电者阳精之发雨雪者阴气之纵周三月夏之正月也雷未可以出电未可以见而大震电此阳失节也雷已出电已见则雪不当复降而大雨雪此阴气纵也夫阴阳运动有常而无忒凡失其度人为感之也今阳失节而阴气纵公子翚之谗兆矣钟巫之难萌矣一按西汉书五行志隐公九年三月癸酉大雨震电庚辰大雨雪大雨雨水也震雷也刘歆以为三月癸酉于厯数春分后一日始震电之时也当雨而不当大雨大雨恒雨之罚也于始震电八日之间而大雨雪恒寒之罚也刘向以为周三月今正月也当雨水雪杂雨雷电未可以发也既已发也则雪不当复降皆失节故谓之异一按晋书五行志吴孙亮太平二年二月甲寅大雨震电乙卯雪大寒按刘歆説此时当雨而不当大雨大雨恒雨之罚也于始震雷之明日而雪大寒又恒寒之罚也刘向以为既已震电则雪不当复降皆失时之异也天戒若曰为君失时贼臣将起先震电而后雪者阴见间隙起而胜阳弑逆之祸将成也亮不悟寻见废又元兴三年正月甲申霰雪又雷雷霰同时皆失节之应也四月丙午江陵雨雹是时安帝防尘右臣开具在前并是经史本文别无删润其中虽多忌讳之语不当陈于盛大之时然若不摭前世之禨祥何以助陛下之警惧但天之降灾本各有征而徴之在人亦复不齐难执一条以尽天意自春秋书鲁隐公雷雪之变説者以为公子翚之应由兹以降大率皆依据其説以验其灾证虽不虚意则未广质之圣训殆不如斯书曰天有显道厥类惟彰故求天者必以类而推又曰惟先格王正厥事故应天者必随事而正臣观雷震而复雪只由阴盛而侵阳傥悉求阴盛之由始可见阳微之变臣尝俯察近事仰验天灾得其大纲者有三推其条目则有十三何谓大纲有三一曰阳德不修二曰小人道长三曰兵端有形何谓阳德不修臣闻天以刚故能首出庶物君以刚故能宰制羣动而所谓刚者非曰独擅威福而不可沮挠之谓也无所牵制之谓刚无所耽惑之谓刚无所屈枉之谓刚无所纵弛之谓刚陛下自登大宝二年于兹寛仁如汤懿恭如文而裁制事物似少刚断得非于前数者有不足乎臣近闻羣臣有以刚断之説劝陛下者矣臣不知其説果如何也臣但见陛下近日临决机务自任太过未免其间有得有失如斥逐李棣不由人言此刚断之得者也大臣有罪台臣一章而径罢降人建节全台论之而不囘此刚断之失者也夫大有刚健必本于明中庸三德知先于勇必知其贤然后可任之勿贰必知其邪然后可去之不疑是以先臣司马光曰闻人之言而能别其是非故谓之聪见人之行而能辨其邪正故谓之明是非既辨邪正既分奸不能惑佞不能移故谓之刚取是而舍非诛邪而用正确然无所疑故谓之断然则所谓刚断者岂以独擅威福不可沮抑之谓哉此臣所谓阳德不修之目一也国家崇奬台谏以为耳目政恐人情下壅奸宄内萌若非刚正之臣必重仇怨之虑责之以言尚恐顾望既言复沮谁复切摩陛下优容直臣固为盛德而讳忌鲠论尚有疑形臣观近日台谏之言稍稍不效虽聴用固亦不少然或不行或训饬或宣谕而止者亦不一事也至于全台弹击近时罕闻假使发之之轻尤当勉彊以受所以存朝廷之纲纪植伉直之风声垂裕之谋莫便于此岂可但欲令行不反人不我违深恐台谏之轻甚非国家之福此臣所谓阳德不修之目二也窃惟经筵讲读之官实任古者保傅之责所以程颐谓天下之重任惟宰相与经筵天下治乱系宰相君德成就在经筵然其辅养圣躬之方岂止讲论数刻之久故轮夜直款侍燕闲不独共究义理之微亦欲潜移逸豫之隙窃闻近日宣召夜直多在诘朝臣不知蜵蜎游息之时何以为存养夜气之道阳明升则德性自用阴浊盛则物欲必行保防清明孰如义理臣闻唐宦官仇士良尝教其徒曰天子不可令闲常令以奢靡娱其耳目使日新月盛无暇及他事则吾軰可以得志切勿使亲近儒生彼见前代兴亡心知忧惧则吾軰疎斥矣要知小人陷君于恶亦有术然则人主欲逺小人安可不知昔者禹恶旨酒而好善言旨酒既疎善言方迩深思大禹之策政反士良之谋盖此重则彼轻此消则彼长安可徒徇一日之乐反易终身之忧此臣所谓阳德不修之目三也臣闻贱货贵德然后可以为天下昭德塞违然后可以临百官臣近得之道路封桩下库所藏宝器陛下已宣取入内夫藏之内府与藏之外府本亦何间但前朝所以并寘于外者盖有説焉似闻象簟之类则没入之器也四圭有邸则祀天之器也此岂容寘内府哉往者藏之外府盖崇贵德之义践塞违之训而陛下一旦纳之宫中其为损岂细也耶至如封桩库钱始创之法非军事不得支用寿皇圣帝在位之时间有宣取盖以阅武内庭欲备犒赏故实以犒赏之数取之非托以为名也今陛下沿例以取而人以为言者盖取之惟有此名用之则无是实古者天子无私财至汉虽有少府之藏已不敢侵大司农之费政如今日州郡有军资公使之别公使而用军资之钱则为碍条法陛下既为天下之主岂可不以身率天下内帑之费不加裁损而但取足于封桩乎陛下虽曲从近臣之请更不取拨然前日陛下所以为此者必以内帑钱乏故也今若欲留封桩之钱必湏痛节内帑之费费傥不节钱必不继则陛下能保后日之不拨乎万一不免取拨臣下又复执奏则陛下能必从其请如今日乎此臣所谓阳德不修之目四也天子禁卫上应天象所以周防详密盖示名分尊严若以式律言之夜开宫殿及城门者皆湏墨敕鱼符其受敕人具录所开之门幷出怅送中书门下自监门卫士将军以下俱诣閤覆奏既聴即请合符开鎻监门官司先严门仗所开之门内外并立队然炬火对勘符合然后开之诚以王者所居体当持重祖宗立法自有逺谋窃闻近日水门之禁啓闭不时此非常开之门尤当谨守其节有何缓急自弛隄防臣闻仁宗朝兖国公主深夜入宫吕诲即奏劾公主宅使臣及皇城司经厯门户管当人乞行取勘以谓宫钥谨严以时啓闭盖备非常此而不禁后有窃发何以备御先臣忧国深逺如此以公主君父之至亲非时入内犹被按劾况下于此者乎此臣所谓阳德不修之目五也何谓小人道长臣观今日之势正人与邪人较则邪者必胜朝臣与幸臣较则幸臣必胜士大夫与吏人较则吏人必胜臣请得别白言之夫事君当以道也则曰不如随俗御事当以法也则曰不如从例士大夫固知俗不可以违道例不可以违法然卒之守道者困随俗者显徇法者阂用例者行以至议论有是非则非常胜是事理有义利则利常胜义人情有公私则私常胜公细察闾阎之间上至朝廷之际往往皆然不知世变何以至此是宜上感于天变殆非一人之所为然陛下尊据崇高宗主神民则不得不自任其责故曰正人与邪人处则邪者必胜此臣所谓小人道长之目一也臣闻人君以法守天下士大夫以法守官职人君所为少出乎法则士大夫悉力争之非为身也为法也非为法也为国也周昭一医官耳何致烦陛下破法而令其臣曰一切违碍并免夫既谓之违碍则是法不可也给舎执而争之是官当然也而陛下不从其説何周昭能使陛下屈法而给舎不能屈陛下守法此门既啓后孰窒之故曰朝臣与幸臣较则幸臣必胜此臣所谓小人道长之目二也吏道之盛无如今日州县之吏止能制百姓中都之吏乃能制官员台省之吏至能制朝廷州县之吏所以能制百姓者与监司之吏通也中都之吏所以能制官员者与台省之吏通也台省之吏所以能制朝廷者与权幸通也臣请得以近事明之陛下为防计录所裁损者特毫末耳其问裁损之目縁及省吏事犹未行即倡言于外曰减诸军雪寒钱盖欲借此以动摇军情尔幸而事状显著不能惑众卒之心怨谤之言上彻圣聪似闻陛下亦悔此举不知今日困匮如此若不撙节何以理财小者如此大者不复可议矣故曰士大夫与吏人较则吏人必胜此臣所谓小人道长之目二也何谓兵端有形今日士大夫游谈族议特虑北朝耳北朝不足虑也所可虑者彼有边鄙之警则或恐有豪杰从中起耳万一有此不特为彼之祸亦将为我之祸也盖为彼祸首者必假我以为词当是之时我将何以处之受之则与北朝为敌而吾亦无以处彼攻之则是为敌人除害而吾终不获其利此臣所谓兵端有形之目一也国家所以能自固于东南者以有蜀耳蜀之所以能自固者以有劒外之兵耳今劒外之兵何啻如贾谊所谓股大于腰又苦盭然亦无如之何也为今之策止有寛两蜀之民为彊本之计而今日两蜀事权四分五裂制置主民总领主财戎帅主兵茶司主马兵不可阙食马不可无本则总领不可无财而制置司不可不恤其民亦其势然也闻之蜀士两蜀之民贫至骨矣民贫既甚祸乱易兴此臣所谓兵端有形之目二也二广盐防其法屡更大要不过官搬客贩两説尔官搬则利于广西客贩则利于广东广东之盐専靠贩入西路今广西既用官盐则广东之盐必发泄不行使朝廷催迫卖钞任事者稍稍营财祸将起矣盖广东自来有私贩之害祖宗时江西客贩未通官盐少至贑州诸县并食广东私盐朝廷甚费区处今日淮盐既通固无向者之害然而赣州僻逺诸县如龙南安逺等处食广东私盐如故广东摧锋一军及大奚山一带人皆以贩盐为活官盐既不流通必归罪于私贩万一禁防稍密盗贼便兴此臣所谓兵端有形之目三也蜀之黎雅广之宜融湖北之辰沅靖俱有戎獠之患惟蜀之黎雅朝廷留意镇抚诸戎又经败衂近颇安靖不足深忧如宜融南丹之族辰沅罗鬼之族皆尝深入省地摇动边陲而数州边防闻甚苟简至空有寨栅之名而无卒徒以守仓猝有变何以支吾唐李绛谓受降城兵籍旧四百人及天德交军止二十五人器械止有一弓以今概之往往如此是岂可不虑哉此臣所谓兵端有形之目四也近日防子流通胜于见钱官私便之似觉无敝然杞人虑短尝窃忧之夫会子不过数寸纸耳而乃与泉货埓权者此无他官司许作见钱入纳而市井兑便者稍众也有如缓急富人收兑便之铺私下无换易之地则臣恐仓卒之际未必不扰近日湖北稍稍见矣縁湖北会子当来止于湖北京西界内行使襄汉戍卒月得料钱全靠客旅贸易然其会子止到鄂州便着兑换而官司无以权之总司入纳又视市价不同见钱毎一贯防子止可作五百左右会子既轻商旅不行商旅不行军人所得防子愈难变转而会子愈轻矣诸军汹汹颇以为言特未有征行未敢发耳是岂可不预计哉此臣所谓兵端有形之目五也推是求之特不止此姑举其大者条列以上仰惟陛下践临天位以来五糓顺成四方无虞仰观乾象俯察地理灾异絶少而人情初不以为喜今忽有此异才数日耳而人情莫不以为忧不论贤愚不问贵贱各随所见推歩阴阳天动于上人忧乎下是何故也得非志不足以胜气乎以臣观今日之势政如衰弱之人天和气燠左右顾忌犹恐不免忽遇风寒雨湿之变使有所感触其为疾疢岂不易耶当是之时犹不谨审服食精调起居以为保养身体之策臣不知其可也臣愚欲望陛下修身以德修德以人亲近儒生以讲治原奬进君子以御小人大明公道以正风俗增重台谏以彊朝廷节用爱人以厚天下选择守令以起内治博求将帅以固疆圉然后天变可塞人情可纾保国宁家政在今日臣之区区犹有未尽夫人君之道莫先于修德莫切于爱身人臣纳忠于君亦莫如修德爱身之为急防惟寿皇圣帝勤劳天下二十余年精神未衰志气尚彊即以大位付之陛下盖欲亲见圣子身致太平陛下既即大阼四方之人莫不延颈举踵望陛下德业日新名誉日隆以仰答寿皇圣帝付托之重而道涂流言皆谓陛下宫中宴饮稍失节度其事信否固未可知然万一有此则于修德爱身之道无乃亏乎夫酒之为物伤性败德莫加于此匹夫溺之尚且足以殒身丧家而况人主乎侧闻仁宗皇帝在御之日灾异屡臻日食地震江淮腾溢风雨害稼司马光奏疏以为燕饮过差所致因乞悉罢燕饮以解皇天谴告之威夫日食地震江淮腾沸风雨害稼以阴阳感应之理推之何预乎宴饮而光直指以为言盖人君之身上与天通光之所言即洪范庶征之微旨然则臣之所谓以类而推随事而正者非臆説也惟陛下念上天警戒之切念祖宗创造之艰念寿皇委寄之隆念天下属望之深侧身应灾改过不吝人情天意本不相逺陛下今日傥能择一二过举之事系人耳目者先与改图然后命两府大臣悉更敝政内外闻之孰不欢喜如此则何灾不弭何变不消永保生民丕享大福臣命轻蝼蚁言渉乘舆席藁待诛不能望赦臣下情无任战栗之至
　　缴进宣取续资治通鉴长编奏【绍熙二年十月】
　　右续资治通鉴长编一部计一百五十四册用黄帕三幅封进外臣照对此书元有两本一本焘知泸州日投进其书颇有未备去处焘知遂宁府日逐别删修一本投进比之泸州之本最为详密焘又有一本书名长编举要撮其凡目尤可参攷縁本监所录止是泸州本其遂宁府所进本及举要现藏秘书监欲望圣慈一幷宣取庶几可备乙夜之览谨录奏闻伏候敕旨
　　论优迁台谏沮抑忠直之弊疏【绍熙三年】
　　臣闻言路通塞天下治乱系焉言路通则虽乱易治也言路塞则虽治易乱也仰求前监方册昭然臣敢不为陛下缕缕陈之臣伏见陛下自登大宝隆寛尽下广览兼聴揆之于古未见其比而近日台谏之官稍稍伉直者多不得久于其职大率优迁其官以去之臣不知其故何也夫假迁官以逐言者此近世最敝之法陛下奈何数出而用之乎消磨精鋭沮抑忠直莫甚于此且台谏之官皆朝廷择而后除使其言可行则为称其职当留而不当迁言不可行则为不称其职不当迁而当去而乃举措倒置是非易位臣不知陛下所以劝惩天下果何术也恭惟本朝崇奬台谏列圣相承视为家法傅尧俞尝谓言事之官许令风闻祖宗之诏曲全过当许风闻则岂皆责实赐曲全则欲其尽言如此求之犹恐未至臣观南渡以来台谏忠鲠大率不逮祖宗盛际毎有所言亦不过三数章而止安有二十三章劾胡宗愈十九章劾章惇如刘安世者乎全台弹劾不聴亦已安有上章不报率同列进见列拜于御座之侧如孙忭论温成典礼者乎闻有宣谕唯唯禀承安有召赴都堂宣谕而论列如故如傅尧俞之论张舜民不当罢者乎言有不合苟得美官奉身而去安有以去为諌冀上感悟如程颢之不受提刑司马光之不受枢密傅尧俞之不受吏部侍郎者乎臣不知先正诸臣刚决勇敢一至于此以为无上耶则近世爱君未有过于诸臣者也以为沽激好名耶则忠实恳恻亦未有以过于诸臣者也而祖宗容受聴纳若恐伤之得非以朝廷纪纲之地不容不重为社稷宗庙大计自当尔耶陛下试取先正诸臣奏议反覆详观然后知祖宗寛大人无不尽之言今日台谏略无先正之直陛下倘舎己从人如舜改过不吝如汤不惟聴人之言而又且导之使言不惟容人之直而又且激之使直臣尚惧士气消靡已久不能顿然作兴而况从而阻之耶臣是以知士气不可不伸夫奸宄之人何世无之惟借台谏严重有以折其萌芽而台谏之士所以能震慴奸宄惟借人主聴纳其言假以声势今台谏之士消沮如此臣恐在内之奸宄乘此隙以蠧其内在外之奸宄执此隙以摇其外陛下虽欲髙枕而卧不可得也且臣尝熟察台谏所以数忤陛下者盖有由矣非以陛下身有失德恶人正救如前代拒谏之主也特不过攻击权幸不恊圣意耳夫权幸恩宠不行不过一夫怨而怨归台谏台谏言论不行能使天下怨而怨归陛下陛下奈何不忍一夫之怨而独任天下之怨乎此臣所以痛心疾首欲一言于陛下之前不能自已也臣反覆思维今日陛下惟有导人使谏足以救此臣犹虑声势已动未易顿回政湏陛下广开圣心扫除芥蔕遵用仁庙召还唐介故事拣别向来以谏去国不由人言之人擢用一二示天下以聴纳之机其登对臣僚议论忠谠者稍旌别之示天下以聴纳之实庶几圣德昭明羣疑解释不胜幸甚

　　止堂集卷一
　　钦定四库全书
　　止堂集卷二
　　宋　彭龟年　撰
　　奏疏
　　论聴言宜辨是非邪正而以讲学明理为本疏【绍熙三年八月轮对时为御史台主簿】
　　臣闻天地以虚为德圣人所以能赞天地之化育而与之参焉者亦惟虚而已矣恭惟陛下受天明命临照万国自御极以来天下之事一切以虚心应之执政大臣日有闿陈无一事之不下侍从论思给舎缴駮台谏劾奏无一言之不聴内而百执事外而监司郡守一遇奏对无不自以为称惬上意虽舜之舎己从人禹之闻善言则拜何以过此然臣区区之愚犹愿有陈于陛下者盖以天下之理有所谓可亦有所谓不可夫虚者岂一于可之谓哉无可不可者虚也有可不可者理也试观之天地之化何尝有所偏倚其无所偏倚者天地之虚也然阴阳寒燠之气动植飞潜之性长短小大之形亦何尝有所变易哉所不可变易者天地之实理也夫是非邪正此实理之在人而不可变易者若是谓是非谓非邪谓邪正谓正物各付物而吾无一毫私意介乎其间岂不如天地之虚哉傥是非邪正未尝辨析而徒曰吾虚心应之吾之应之者若其人正其言是则是虚也达而为尧舜不难也若其人邪其言非则是虚也反而为祸乱亦不难也孔子曰君子之于天下也无适也无莫也义之与比夫无适无莫岂不甚善然非义之与比则有所不可故无适无莫而义则为从善如转圜无适无莫而不义则为用贤如转石矣是可不察哉臣观陛下数月之间用人纳谏圣心愈虚盛德彰明天下欢喜太平之期指日可冀而臣之私忧过计益不自已者诚愿陛下于是非邪正之间深加圣心焉臣非敢议陛下今日虚心以为非是诚以是非邪正未易判别异时不幸有不肖者窃陛下虚心之机而用之或误陛下陛下傥惩今日为监戒则将猜忌闗防表里不应其患又有不可胜言者此臣所以有狂僭之言也抑臣之言犹有未尽者臣闻之能明理然后能使心之虚能讲学然后能使理之明夫天下之事纷纭淆杂日至乎前利害之相形贤否之相防千变万化不可穷诘而陛下以一人之聪明酬之可不谓难哉陛下随事而应虽无不聴之言事过而思岂无既往之悔万一有之陛下亦尝察夫悔之所以然乎是必于理有所未明所以于事不能无误臣是以知讲学之不可缓也恭惟陛下自得圣学之高明多阅天下之义理是非邪正固已了然然而理本无穷学斯不足若丝毫有所不察则祸乱或从而生臣愚欲望陛下精攷圣贤之言多亲儒学之士公好恶以合天道辨义利以察人情常使圣心昭明了无蔽惑如冰鉴之清而妍丑自见如尺度之公而长短自形此圣人之所谓虚而与天地相参者也惟陛下留神取进止乞复祖宗旧制重经筵亲儒士置夜直之员疏【绍熙三年八月轮对第二疏】
　　臣闻讲读之宫责任最重故程颐谓天下重任惟宰相与经筵天下治乱系宰相君德成就在经筵以臣观之君德不修虽治难保要知经筵之重尤在宰相之先是以祖宗増重此官具有成宪未得之则求之惟恐其不广既得之则亲之惟恐其或疎揆之近时颇非其旧臣敢为陛下条列陈之臣观祖宗精择经筵不限资任或以布衣而就职或解政柄而复为盖以劝讲之臣当用明经之士经湏素业人各有长傥平时未尝留意于斯则虽贤何以克堪其任今不问所学类以序迁此非其旧者一也臣观祖宗引对臣寮莫如经筵亲密在太祖朝非时召王昭素讲説经书在太宗朝命吕文仲为侍读多以日晚召见及真宗嗣位首置侍读侍讲学士命邢昺杨徽之夏侯峤为之常令昺宿秘阁访问或至中夕自此遂为故事夜直率置常员不特与之究义理之微亦欲借之杜逸豫之隙盖闻古今之治乱则警惧易动闻闾阎之艰苦则忧念自生退即宴闲必无过失圣谟深逺人未易知窃见近日宣召经筵多用昼接臣不知游息深宫之际何以为保养夜气之方此非其旧者二也臣仰惟陛下留心学问不愧古先尝于郊禋之时豫展讲读之日厥修时敏何待人言而臣之区区犹及此者臣尝见范祖禹所编帝学上下数千年未有若祖宗好学之笃者陛下欲法祖宗舍此宜无大者也臣愚欲望陛下拣拔名儒寘之讲席但问经学之深浅不校官资之崇卑官大则加之学士之名官小则任以説书之职日与之讲论义理夜与之商略古今自此圣性日益高明圣德日益光大既有义理之可乐自然物欲之难移保国宁家莫先于是惟陛下留神取进止
　　附日记上览疏谕曰祖宗最是于经筵留意遂奏曰陛下必尝攷究本末太祖一时亲近儒生虽是讲文治以抑武功要知最为好学自是太宗真宗仁宗讲学尤切所以于经筵留意如此上曰神宗亦好学遂奏云人君以一身当天下万几之繁是非邪正如何辨别湏是讲学以明理方得臣此一劄政与前劄血脉贯通上曰近日邪正却分明遂奏云臣窃观今年比之去年稍清明但邪正之间更湏圣明常常密察此虽尧舜亦以为难不可不谨上曰毕竟今日正人多又奏云亦安能使举朝皆正人但不正之人莫使在切路头方好又谕云夜直有説因奏云儒臣夜直最为有益古人谓阳明升则德性用阴浊胜则物欲行夜直得一二儒臣以义理相磨切此意味甚长不比其他上曰亲儒生有益果然
　　论爱身寡欲务学三事疏【绍熙三年】
　　臣闻古者史为书瞽为诗工诵箴谏大夫规诲士传言庶人谤凡天下之言无不达于上近世惟宰相日得献替于天子侍从台谏之言其进已有限矣卿监而上虽有转对然岁或不得再见也至于百官轮对大率近三岁始一周尔言之得达于上如此其难而当言者又不切当焉得称为人臣出入周行乎臣则不敢臣之欲有言于陛下者有三曰爱身曰寡欲曰务学然治国莫急于爱身爱身莫切于寡欲寡欲莫先于务学其实则一而已耳何谓治国莫急于爱身古者人君三公之官师道之教训傅傅之德义保保其身体后世宰相实兼三公之贵而不任三公之责道之教训傅之德义仅委之经筵至于保身体之事虽世之贤者未尝留意也人君退朝之后不过女子小人以姑息之爱奉其君尔夫姑息之爱身体之贼也而可不虑乎恭惟国家大业未复大雠未雪寿皇圣帝卧薪尝胆未酬此志举神器而付之陛下政欲亲见圣子身致太平陛下不办十分忧劳岂易克集此事自天下言之陛下诚不可不爱身也寿皇圣帝退处重华怡神养气有陛下任其付托之重虽无复一毫天下之忧然父母爱子至老犹切人之情也陛下朝夕起居之宜饮食疎数之节夀皇能顷刻置念已乎自陛下言之尤不可不爱身也故曰治国莫急于爱身何谓爱身莫切于寡欲外作禽荒内作色荒酣酒嗜音峻宇雕墙有一于此未或不亡自古人君治乱之道非一然大要不出是数者而已陛下自登大位六飞时动后宫嫔御宠遇絶少宫禁兴造外亦罕闻不可谓欲不寡矣但道涂之言或谓宫掖之间宴饮爽节夫酒之伤性败德固不待言臣窃读本草酒性大热是以凝寒则不冰沃火则益炎醖酒之地雪霜不积推此数者天下之热未有加于酒者也窃闻圣体尝苦疡疾此非其致之之由耶抑又有大可虑者酒之为害不特不嗜饮者病之嗜饮者亦病之何也自其既醒必悔所以知其饮之过度非其本性然也盖酒与女子小人相似近之则不可逺非不欲逺也既近之则逺将不能也臣尝观不嗜饮之人毎饮则昏嗜饮之人不饮则昏饮而昏者气为主也故有酒则气乱不饮而昏者酒为主也故无酒则气夺是一日不饮则荣卫胍络若不可支盖酒已胜气气不能自主其身故致于此因循陷溺不至沈湎不已圣之与凡虽曰不同而人之气体未尝有异陛下宫中无事小小宴饮固不至此然臣区区愚忠政恐其不已而或至于是则非陛下爱身之道也故曰爱身莫切于寡欲何谓寡欲莫先于务学臣闻善恶之理相为消长此盛彼衰不能两大所以禹恶旨酒而好善言善言既亲旨酒斯逺臣观祖宗亲近儒学之深意乃是消弭人欲之微权毎以夜分之时率召经筵之士不独欲究义理之粹盖亦大为逸豫之防盖闻古今之祸乱则警惧自生闻闾阎之艰苦则忧虑必切退即闲宴必无过滛窃闻近日宣召经筵多在昼漏臣不知游息深宫之际何以为存养夜气之方欲护清明孰如义理臣故曰寡欲莫先于务学恭惟陛下圣性虚静义理昭明视臣所言何啻白黑臣愚欲望陛下精择名儒置之讲席日与之讲论经理夜与之商确古今自此圣学日以高明圣德日以光大既有义理之可乐自然物欲之难移复于宴饮之间渐为裁抑之限视寻常御酒之数十分中减一二渐减至三四如此数月必大有益不特身之能爱而德亦无不懋矣保国宁家孰大于是
　　论续降指挥之弊疏【绍熙三年】
　　臣闻古之善治天下者详于用人而略于用法盖法不过制其大纲而君臣之间相与讲切者惟择人以付之而已故所用无非才而法亦恃以无弊后世徒欲以法笼络天下左牵右制一疮百补不胜其繁而用人之际卤莽灭裂一切不问故人适足为法之蠧而纷纷改更皆非法之真敝实人敝之尔恭惟陛下聪明宪天不自克圣寛洪尽下言无不闻近日天下利害虽琐细猥繁亦得以上达天聪然究其所言类多责详于法而不求治于人故朝下一敕夕更一今所谓续降者殆不胜纪录曾不知言非其人法亦徒设奸吏舞弄出此入彼适足以乱吾法耳故臣谓善治天下者任法不如任人变法不如变俗使天下士大夫皆持公尔忘私国尔忘家之心以莅官效职则国家之法何者非善苟有所不及亦必有以治之矣臣之区区愿陛下与二三大臣先讲所以官人之方无使资格得以容不才荐举得以行私意移审度人情之心以审度人物变推行己私之智以推行公道则所用之人必无不才所居之官必称其职虽以今日之法为天下盖有余矣不然臣未见徒法可以立者惟陛下留神取进止
　　论车驾过宫愆期视朝爽节章奏壅滞疏【绍熙四年三月】
　　臣备数校文自入锁闱不通外内财三十五日耳既出试院凡达于耳目之事乃有甚可骇者自一人之身至于天下之事或废而不举自内庭至于外朝若漫无纲纪之足恃自大臣至于百执事皆有栗栗不自安之意军达于行伍民达于闾阎其言至有不忍闻者虽不足尽信亦有不容不疑者也诘其所以然则不过陛下近不过宫及御朝爽节章奏不下此其可指者耳夫过宫事亲之小节也今两宫之情如春风和气安有微隙晨昬定省少或不讲在父子真情之间何尝较计此琐琐哉但有不可得而已者陛下事亲自视孰与周文王文王朝王季且日三焉而陛下厯月不过宫可乎是不可委之以为偶然而已视此以为偶然则其他以偶然而罢者亦必犹是也陛下试观大廷朝会羣臣小不谨于礼此岂真有不畏其上之心而朝廷之仪不得轻贷者诚以上下之分恐因是遂陵迟故尔吾以是责人则人岂不以是望我而可谓吾天性之爱不翦翦于是可乎夫一不过宫真以为有损于孝固不可然今世之所谓孝者曾不过如此等事于此一有不谨无怪乎议者之云云也何也吾之所谓实然者诚未有以大信于人则舍礼文之间抑何所见其果孝与否孝经曰敬一人而千万人悦夫敬之而能使人悦如此则反是岂不足以招其怨且尤乎窃闻近日臣寮抗章论奏如出一口彼诚不忍陛下父子初无纎芥而遽遭此借借口语故不惮斧锧倾心告上非是羣臣看得此事太重自是陛下待得此事太轻此在陛下非有所难抑何惮而不为而忍以一已动天下之疑犯天下之议乎至于御朝之节自有法度内之起居则节于内侍外之起居则节于閤门陛下近日斥责内侍微过必举所以此軰宁无异心陛下啓处之间傥或爽节不特避祸者畏陛下而不敢言怀奸者未必不幸陛下而不言也尝读庭燎之诗至夜如何其夜未央庭燎之光君子至止鸾声锵锵然后知古之人君固望其臣之来朝而数期以待之也至于罢朝则使人问大夫大夫退然后适小寝则古者人君动止皆以臣下为节今千官百辟垂绅搢笏俨然在庭侧耳警跸移晷不闻所谓敬大臣体羣臣者果如是乎纵曰彼皆士大夫必不敢怨其上若持防而卫殿阶操挺而扈属车者皆赳赳无识之徒尔吾之所以服役之者不特以利盖有义存焉彼但见陛下事亲在于过宫治政在于视朝陛下一不过宫便以为陛下不能事其亲一不视朝便以为陛下不能治其政纷纷之议此不足怪彼心一动邂逅之间真有可虑者陛下不可以此辈恋斗升之禄而以无能为轻之也若夫章奏所以达下情苟非大臣谁能日日进对其他臣寮所赖以献替者惟章奏耳汉制凡臣下奏事虽不行亦必报闻罢谓之报闻罢者盖欲其人知其言之已达也主父偃上书武帝朝奏暮召入其速如此近日臣下奏议多留中不出若使事事得彻睿览其间有所去取固未为害万一奏入去处或有留滞陛下既不得知臣下又直以为其言不行无从诘问因循积习渐致防蔽缓急之际岂不殆哉此事陛下尤不可不闗圣虑也臣愚欲望陛下不间寒暑无爽过宫之期益严起居无失御朝之节凡有章奏悉下大臣平章事属机密者自当闗防或有施行者令其覆奏如此而人心不安人言不息臣当受妄言之诛臣闻近日臣寮见陛下如此等事颇动人心往往多有谏疏此皆是爱君忧国之深惟恐陛下微有玷失故捐身建策不自顾惜自非忠实岂能如此陛下虽容受聴纳未尝少忤然切身之事人所难言在朋友尚欲善道而况于君父臣虑他日小人或有指摘此等臣寮以为暴扬陛下之过则凡今日论谏皆足为罪万一出此则人心愈动将不止如今日而已此事尤系国家利害安危臣故于是复沥血以告惟陛下财择焉
　　论羣臣进言当酌是非早赐处分疏【绍熙四年六月以宰执给舎台谏论列晏特立陈源除命未囘特上此疏时为秘书郎】
　　臣以菲材备数三馆月糜廪粟无所补报尝伏自念三馆之士在祖宗时许以议政比偕同列僣上封章待罪浃旬未闻报罢窃知圣德优容必无呵谴然而所论之事亦无施行呵谴不加不敢自喜从违未卜实切私忧臣仰惟陛下自即位以来隆寛待下虚已受人聴纳之勤前古无有只因近日二三差除大臣执奏给舎缴駮台谏论劾未合圣心反覆月余尚无予决羣臣既不肯背理而徇陛下陛下复不肯屈势而聴羣臣君臣之间龃龉既久情意不通易成暌阻一日二日万几沓来设于其间又有同异展转激烈或贻威怒则岂特羣臣之罪不胜诛夷而已哉陛下父母也羣臣臣子也子事父母只欲其喜岂欲其怒父母怒则一家不宁陛下怒则天下不宁此臣所甚惧也陛下圣度如天万万无此臣但见羣臣屡批逆鳞恐其至是是以愿为陛下先事言之然臣亦非敢以臆説欺陛下也臣尝读周公旦无逸之书至篇之终曰自商王中宗及髙宗及祖甲及我周文王兹四人廸哲厥或告之曰小人怨汝詈汝则皇自敬德厥愆曰朕之愆允若时不啻不敢含怒此厥不聴人乃或诪张为幻曰小人怨汝詈汝则信之则若时不永念厥辟不寛绰厥心乱罚无罪杀无辜怨有同是丛于厥身旦之此言真万世帝王龟鉴也夫所谓小人怨汝詈汝者乃后世指斥乘舆之类其犯上渎尊与抗疏陈讥者盖不可同年而语矣而四君闻之反取之以为德任之以为愆然则怒安从而生哉傥不如四君之能聴则诪张为幻之人必指其言曰此怨吾君之词也此詈吾君之词也人君不察从而信之则失为君之道无寛裕之德其弊至于乱罚无罪杀无辜者盖有之矣陛下慈仁覆物谦虚无我固当上拟四君然臣犹不免以诪张为幻之人为惧者诚不为无见也刘向曰执狐疑之心者来谗贼之口持不断之志者开羣枉之门羣臣之言陛下既疑而不聴则诪张为幻者可以投间而起矣臣逆料其説不过有三必曰陛下之命羣臣执之不行是天下之事尽由羣臣不由陛下为此説者是以唐明皇待陛下非忠臣也昔明皇欲加牛仙客尚书张九龄以为不可又欲加实封九龄又以为不可李林甫揣上意曰仙客宰相才也何有于尚书明皇信之复以仙客实封为言九龄固执如初明皇曰事皆由卿耶自是林甫进九龄罢而唐之治乱分矣此岂陛下所欲闻乎又必曰羣臣为此不过欲归过于上邀名于已耳为此説者是以唐德宗待陛下亦非忠臣也德宗欲为唐安公主造塔姜公辅表谏德宗曰唐安造塔其费甚微非宰相所宜论止欲指朕过失自求名耳夫不善之事行之则为过改之则为名人君能改则名在人君人君不能改则名在谏者德宗终守改过之吝竟失从谏之名褊心忌克此岂陛下所欲闻乎又必曰号令已行不可复反是又以反汗之小嫌伤从谏之盛德亦非忠于陛下之言也臣请复以庆厯元祐之事辨之庆厯三年仁宗既除夏竦枢密使后用御史中丞王拱辰谏官欧阳修等十一疏追竦枢密使敕元祐元年哲宗除安焘知枢密院给事中王岩叟封駮竟因焘辞免之章令依旧职此皆大臣也尚不惮于改除又何取号令之不可反乎且羣臣获仕清时固欲陛下跻祖宗之盛际迈帝王之极功身荷美名主都显号偶有违拂诚非得已陛下谅其忠则局蹐恐悚犹不自安陛下不谅其忠则流移转徙何所不至宁肯不顾妻子故犯君父之怒乎陛下今日虽未有怒羣臣之意臣恐诪张之説万一不解则必有触此机而动者矣葢人君胷中当如清水明镜一毫不留乃得其正四君之所以不敢含怒盖谓是也臣愚欲望陛下恢廓圣怀和平宸虑以天下之理察羣臣之言酌其是非早赐处分或罢召命或与外除毋使诪张之説能感聪明忠荩之臣或罹摈弃实天下幸甚宗社幸甚
　　乞议知院胡晋臣卹典罢曝书会防疏【绍熙四年七月时为秘书郎】
　　臣等闻书曰官师相规工执艺事以谏古者人臣各扬其职以输忠于上如此晋知悼子未葬平公击钟而饮酒宰夫杜蒉扬觯以罚师旷盖责其当言而不言也臣等菲材充员三馆乃仲夏辛卯有旨令举曝书故事置酒馆中恩至渥也臣等岂不以拜赐为荣属以六月十三日知枢密院事胡晋臣卒于位朝廷方议卹典未下夫敬大臣体羣臣此陛下之本心也羣臣若贪陛下饮赐之荣致亏陛下轸卹之体岂不有媿于蒉哉是以愿有言焉臣闻祖宗优待大臣备极其礼至于死生之际尤为隆厚端拱中签书枢密院事杨守一卒上亲临哭送终之礼率加常数咸平二年枢密使曹彬病上幸其第问之逾月彬卒临其丧哭之恸未几枢密使杨砺卒冒雨临其丧砺舍在委巷中乘舆不能入至歩以进景德三年枢密使王继英卒上即临哭赐白金五千两遣内臣防葬并为葬其祖父宝元元年同知枢密院事王博文卒时上宴金明池既归而奏讣至即趣驾临奠如此之类不可殚举且景德中尝诏鸿胪寺入内内侍省太常礼院羣臣当赙赠者闗移不得过两日庆厯中太常又议天子临丧礼不可缓若奏讣在未前当日出在未后次日出其速如此盖君父也臣子也未有子丧而父不哀君元首也臣股肱也未有股肱伤而元首不痛者情之所钟政自应尔臣等窃见胡晋臣卒已半月余而朝廷赠卹之典未下陛下体貌大臣无异祖宗岂于死生乃不遑卹近者士岘之卒即日辍朝未应圣心贤戚遽异人心惶惑未免惊疑得非大臣未敢以闻乎抑太常不举庆厯之议以告陛下乎或鸿胪内省不能守景德之诏乎不然何以至此夫赠卹之典不下在晋臣无所损所损者国体耳晋臣无所憾所可憾者累陛下盛德耳况大臣在殡而小臣燕乐死者未赠卹而生者蒙饮赐其于伤国体累盛德尤不细也臣闻仁宗因宰臣张知白卒为罢社燕富弼以毋忧去位时晏成裕知礼院亟言于上曰君臣之义哀乐所同请罢春燕以表优卹仁宗从之此陛下家法也捜攷典故以备讨论此三馆士之职分也臣等辄冒昧縁事以请欲望圣慈诏大臣早议胡晋臣卹典所有曝书防防乞照天圣年间罢社防故事施行庶几典礼之行各当其宜上可以无愧于祖宗下可以免讥于天下惟陛下留神垂聴取进止
　　乞车驾过重华宫疏【绍熙四年九月】
　　臣闻大学之九章曰孝者所以事君也弟者所以事长也慈者所以使众也古之君子不出家而成教于国者如此而已矣尧舜禹汤文武此六君子者未有不谨于此者也防惟陛下嗣无彊大厯服四年于兹讲求治道非不勤至然而风化未兴习俗日頽闺门乏雍穆之风郡国多陵犯之变逺未暇言姑言其近御史台朝廷纲纪之地而羣不逞敢夺人其中驱击于市余杭县去行都才百余里而无赖之人辄登县治而逐其长秀州私贩盐者巡检捕之反缚巡检而杀士伍其无忌惮至此耳目习熟以为故常循循不已祸将益大不可待之为小变而不顾也国家法令明备若使此等可以法治则人固畏之矣法密而人不畏此非法之罪也大学曰君子有诸已而后求诸人无诸已而后非诸人所藏乎身不恕而能喻诸人者未之有也陛下抑尝自反矣乎书曰万方有罪在予一人又曰民不靖亦惟在王宫邦君室古之圣人非是彊认以为己责理固如此易曰有父子然后有君臣有君臣然后有上下然则欲使君臣上下各尽其分岂无自而然耶恭闻寿皇圣帝之事高宗也备极子道其始受禅欲日一朝高宗不可于是下仿汉制月六朝焉已而高宗复难之始展为四朝然不朝之日晨昏定省之礼饮食上下之节寒暑温清之宜无不闻之虽有南北宫之不同而父子嬉嬉如处一堂自舜文而后事父母尽其道惟寿皇而已耳此皆陛下所亲睹想当时宫阃之间委蛇曲折求所以悦夫亲者陛下又皆心得之外庭不得知也至今天下称颂寿皇之德必指事亲为第一事以寿皇之事高宗如此则陛下之事寿皇当有以过之而后可若纎毫有所不及则天下之责必至盖寿皇之于高宗与陛下之于寿皇又不同故也陛下自即位以来供养三宫未尝有缺止因前岁圣躬不和于是过宫稍稀夫过宫固事亲之末节也今日二宫之情如春风和气何尝计此然有不可已者陛下事亲自视孰与周文王文王朝王季且日三焉而陛下厯月不过宫可乎是不可委之于偶然而已以是为偶然而弗恤则其他以偶然而罢者亦必犹是也夫稍不过宫直以为有损于孝固不可然今世之所谓孝者曾不过如此等事于此有不谨无怪乎人之辄以议已也何也吾之所谓实然者诚未有以大信于人则舍礼文之间抑何以自见乎且父母之爱其子不论贵贱其情则一人至晚年爱子尤切倚门之望岂独闾巷之人哉况寿皇今日止有陛下一人圣心拳拳不言可知特遇过宫日分陛下或迟疑其行则寿皇不容不降免到宫之旨此亦寿皇恐人得以窃议陛下故为陛下辞责于人此盖寿皇美意必非不愿陛下之来也陛下傥疑寿皇不喜陛下之来銮舆何不一往以尝之上可以感动慈亲之意下可以解释国人之疑今日寿皇爱子之心人莫不知而陛下事亲之心人犹未信自去年陛下不过宫得之道涂之议借借可畏不知曾有举以告陛下者否似闻宰执侍从台谏亦尝泛然有召乱致祸之言已而竟不过宫言遂不验然亦幸而不验尔今日不可以其言之无验而遂忽之也臣所以欲有言于陛下而必首及近日数事政欲陛下知人情已动不得不警尔抑又有大可忧者焉臣闻之道涂皆谓两宫之情颇不如旧疑间之隙渐觉有形此虽小人见陛下久不过宫有此拟议然臣以事揆之亦有不容不疑者陛下既举慈福庆寿大典自合奏禀而陛下不行此一事也陈源乃寿皇所迸逐之人而陛下录用之此二事也寿皇近失长妇若庶人见父母晚年遭此忧戚亦必亲唁之而陛下不往此三事也积之不已其疑愈深却恐因循遂成阻隔此岂细事哉窃闻嘉祐治平之间英宗母子携贰已开内臣任守忠等间谍之于内大臣则韩琦富弼侍从台谏则吕诲司马光王畴等调停之于外当是之时小人惟欲其离君子惟欲其合天锡我家社稷有福二圣英睿既不惑于小人之言而诸臣恳恻又足以动天性之爱所以天下祸乱无从而起盖自古人君处骨肉之间指为家事多不与外臣谋而与小人谋之所以交鬬日深疑隙日大今日两宫万万无此然臣所深忧者陛下外无韩琦富弼吕诲司马光之臣而小臣之中已有任守忠者在焉两宫岂堪有他疑哉方今廷臣无不知此毎至聚首动色而忧之然臣尝窃闻其议论皆未有忠实为陛下谋者或曰父子之间人所难言人谁无亲亲所当事奚待人言言之适足激陛下之怒不如聴之天理自还为此説者委陛下为不足与言此最不忠之大者或曰此亦非言语论説所能动独有寿皇降意以就陛下或可回尔为此説者是又欲侥幸陛下一出以厌人情而不知其误陛下尤甚倘为此举在寿皇固慈矣然倒置如此于陛下得为安乎使韩琦富弼吕诲司马光之徒当今日臣知其独有事亲不可不孝一説告陛下必不委曲回防反累圣德如诸臣者臣实慕焉臣窃观陛下近日所为视中庸九经已犯其五臣之所欲言者盖不止此此特大学九章中之一条最大者也惟陛下幡然改图一新圣德使纲常之间了无所愧不特可以息祸乱又且可以致太平初无拘碍牵制在陛下反掌之易耳何惮而不为也哉干冒宸严臣下情不胜陨越俟命之至取进止














　　止堂集卷二
　　钦定四库全书
　　止堂集卷三
　　宋　彭龟年　撰
　　奏疏
　　论小人疑间两宫乞车驾过宫面质疏【绍熙四年十月】
　　臣輙沥血诚仰干天听臣闻人主不可有所疑疑则天下之情壅遏而不通天下之事废格而不举其为害至切也故欧阳修尝奏疏仁宗皇帝曰自古有天下者莫不欲治而常至于乱莫不欲明而常至于昏者其故何哉患于好疑而自用尔夫好疑而自用其乃至于昏乱修之言非过也情既壅而不通事既废而不举则理固应尔也恭惟陛下聪明睿至度越常主忠信诚慤孚于天下羣臣获事休明自非病风丧心安敢輙以昏乱二字重诬圣世适自今嵗以来朝廷机务多疑不决宰执侍从台誎皆陛下委以心腹耳目之寄者言輙不行金字牌专一报机速军事寻常邮传文书莫此为急亦复委之不信虽无昏乱之形而有昏乱之理有识者固已忧之然其事皆有迹可考一日清明葢不待顷刻而可以一言辨之不难也惟是重华之朝累月不讲闾阎窃议其言万端多出揣摩类不可信逮至九月二十二日忽自南内径罢过宫指挥而后羣臣始知两宫必有所疑不然陛下天性至孝不应于至亲父子恝然相忘如此臣闻之道涂陛下宫阃之间上自中宫下逮嫔御或遇生日其大者则必有所宴集其小者亦必有所锡予葢不如是则人情必有不安宁有慈福诞弥之月而不亲举万年之觞寿皇圣节近在朝夕而进香故事又复不举以臣揆之陛下非大有所疑于中必不若是然寿皇之于陛下乃亲父子亲父子复何所疑而至此乎臣观自古帝王亲父子尝有暌阻者惟舜而已尔其父至欲杀之其母若弟又从而设为机穽以图之至难处也然舜未尝疑其父亦未尝怨其母与弟为防防斋栗负罪引慝自今观之舜之事亲古今莫加焉岂有罪可负有慝可引也耶而舜犹如此者非伪为也其心以谓吾事父而不得乎父即为罪与慝矣故书纪其祗载见父而父旋有允若之应夫舜之祗载以见其父真情实意所从而感发之机也使其不见讵敢望其允若哉今之时非舜之时也舜处其变陛下处其常舜为其难陛下为其易计时揆事舜岂敢望陛下然舜能处其变而陛下乃不能处其常舜能为其难而陛下乃不能为其易独何欤顔渊曰舜何人也予何人也有为者亦若是孟子曰谓其君不能者贼其君者也臣虽愚戆固不敢谓陛下不能为舜之事也迩者羣臣抗章无不切至而天听穹窿未见昭格此固羣臣孚诚有所不足词语有所未明然臣窃料必有植此疑根于陛下之胸中者见外庭纷纷省奏疏将千方百计误陛下之听使陛下不省羣臣之言未可知也比亦闻宣谕宰执侍从以所疑之故而一时无有忠实恳恻能启迪圣心者是以其疑至今未解臣方闻有此宣谕时虽窃喜陛下推赤心以待臣下不示形迹而又窃忧其迟回不决必将益甚也何也陛下父子岂复有疑为此疑者必有人焉其人闻陛下将与羣臣剖析此疑则其心必如沸汤惟恐陛下父子一见天性复还则前日间言反将为莫大之祸臣料此人自此将益为间谍妄指形似重惑圣明使陛下不复出激怒圣父或伤阴阳之和乃适其意然陛下独不思万一如此彼之计诚遂矣陛下岂不负天下万世之责乎臣甚为陛下惜此也昔頴考叔以遗母之意感郑庄公卒能复庄公母子之爱李唐山人亦以爱女之心感唐肃宗而不能通肃宗父子之情其机一也而应否异者庄公无人间之而为肃宗父子之间者李辅国辈尚在左右故也然则羣臣之言不能感陛下岂不类是哉虽然陛下既因是人而起是疑矣一旦欲使遽释其疑固甚难也何也未知陛下所疑者何事而无以辨之则固难望陛下之幡然也臣尝闻陆贽有云明则罔惑辨则罔寃惑莫甚于逆诈而不与明寃莫痛于见疑而不与辨惟明与辨乃治疑之良药臣窃观陛下多疑皆始于不喜明辨之故然外庭之事羣臣尚能为陛下辨之乃若父子之间非陛下自辨之不可也臣愚欲望陛下肃命銮舆亟朝重华反躬自咎极其诚意尽以所疑之事面质之于寿皇寿皇见陛下如此必将感发慈爱懽然相接尽以所疑明辨之于陛下臣始见陛下父子自此天清地宁日光月洁当无一毫之间可窥矣方今两宫暌异落落难合而臣知其必可合者以父子天性不可泯灭但恐隔而不通则无如之何若陛下感于此寿皇必应于彼视影响形声犹为不速也反昏为明转乱为治直在陛下他人安能预哉但臣能为陛下言之而已惟陛下念之干冒宸严臣下情无任陨越俟命之至
　　论陈源间谍两宫亟宜斥逐车驾往朝重华以息谤腾疏【绍熙四年十一月】
　　臣輙沥血诚仰干渊听臣备数三舘无补公上比随同列叠抗封章陈乞陛下过宫防至烦黩臣于十月十七日又尝独上一疏谓陛下乆不过宫必有所疑而植此者必有人焉深恐其益为间谍欲乞车驾早过重华亲辨其事意虽诚恳词实荒疎不足以裨补聪明实深忧惧至十月二十六日忽闻陛下遣宰执诣重华奏事虽未见銮舆顺动而已知父子情通至次日降过宫指挥闾阎之人破涕为笑闻之道路皆谓陛下尝明谕大臣以小人间谍之语将有行遣人皆谓陛下父子自此当懽爱如初矣而臣实未敢以为喜也何也陛下既明谕间者姓名而大臣不能正其罪间者不去则陛下过宫之期必不可必矣葢天下之人皆愿陛下过宫其不愿者不过此三数小人其平日造作疑阻以间疎陛下之父子者不知其几何矣一旦陛下父子相见岂不忧其言语之败乎岂不忧其罪戾之及乎臣尝见陛下临朝与羣臣语及过宫未尝不动色及入中禁即变其说是以知左右之惑陛下者众而陛下之父子终未得相见也既而果闻中辍不胜忧懑臣不敢保惜首领终为陛下明言之臣在阙门之外讵能知为陛下父子间者果为何人耶抑为何事耶臣但见自昔间人父子者皆必有故逺则兴庆之事犹有明皇结欢父老召宴将臣之可指近则靖康之事犹有徽宗不发递角截留兵卒之可疑寿皇自揖逊以来何尝畧有此等痕迹陛下试举间者之言一一质之于外臣知其必妄无疑矣臣不知陛下所以乆蓄此疑而不决者果何故也耶臣知非陛下不欲决但数间者不欲决耳陛下早决此疑一日则小人必早获罪一日陛下迟决此疑一日则小人必迟获罪一日陛下若但蓄此疑而不决只是为此数间者匿此恶而不使之败陛下不忍于数间者以受天下之谤而乃忍于寿皇以成数间者之奸乎然臣亦恨陛下未有忠实首公勇敢任事者为陛下辨此疑任此事也今日宰执侍从但能推父子之义以责望陛下台諌暨百执事但能仗父子之义以责望陛下至于疑间之根盘固左右者畧不敢一语及之曽不知此疑根未除虽至情有所不能通虽大义有所不能举譬如阴沍之云凝结未散非疾风动荡尽力扫除安能使太清廓然皎日复丽哉臣区区愚忠诚不忍陛下为此数小人者受天下不义之名如此也故终日忘食终夜忘寝思有以告知陛下十月十六日之疏犹未敢诵言之今事急矣不得不言矣窃见今日内间谍两宫者固不止一人惟见陈源在寿皇朝得罪至重近日复遭进用外人皆谓离间之祸必自源始方源未进之时虽陛下过宫已疏然源之进也政以知陛下此疑已动而其党之进源也亦欲陛下此疑愈固也源辈既在宫中臣知陛下之疑未易可解葢其瞻大敢为欺罔机深能为狡狯陛下饮食居处皆将投以所疑重华往来问讯皆将指以为疑或阳请陛下之出而阴尼陛下之行或名为畏惧寿皇而实以激怒陛下千方百计神出鬼没虽不可得而穷诘而其情状意态不过是数端而已矣大要只欲陛下父子终不相见而后其志始遂矣古人求忠臣必于孝子之门谓其有父子然后有君臣也今曰有父子而间絶之则其于君臣何有哉陛下傥以斯人为忠则臣有以验之矣始李辅国之欲间肃宗父子也张后与焉既而父子暌异辅国得志卒之杀张后而致肃宗亦随以亡者实辅国也陛下自今观之问人父子者岂不可畏也哉今陛下久不过宫而道涂纷纷议及中殿陛下以为谁实为此宫禁之事秘不可闻所以腾播于外者皆此辈为之也今日如此后可知矣司马光尝论高居简以为置居简于肘腋恐令陛下父子兄弟夫妇皆不宁臣见源辈实不殊此故臣愚欲望陛下亟发威断斥逐陈源以谢天下然后肃命銮舆亟朝重华负罪引慝以谢寿皇使陛下父子欢然宗社有永岂不幸欤若陛下以臣言为愚妄不足采取即乞放归田里以毕余生陛下既已赦臣不可使臣为小人所防不胜忠愤恳切震慴悚恐以俟威命之下
　　进内治圣鉴疏【绍熙五年正月时为起居舍人】
　　臣闻书曰监于先王成宪其永无愆古之哲王出而照临万国必有宏纲大纪以贻宪厥后然其道不过自内以刑外正本以及末而所谓刑名度数政事法制有不在察察然也自秦以来惟务以法制下凡治人之具求之已详而分内之事所谓刑于寡妻至于兄弟以御于家邦者悖谬特甚葢有不忍道者也三代以后惟唐汉号为小康其间贤君犹愧于此然则治道之不如古无责耳矣惟我祖宗受天明命拯乱倾否具有本末度越中古不止一事而先民惟其所以致丰大之业者必以家法言之范祖禹曰自三代以后未有若本朝家法者也吕大防当元祐时尝侍迩英讲读因进曰本朝百三十年中外无事葢由所立家法最善前代宫闱多不肃宫人或与廷臣相见唐入閤图有昭容位本朝宫禁严宻内外整肃此治内之法也前代外戚多预政事常致败乱本朝母后之族皆不预事此待外戚之法也前代宫室皆尚华侈本朝宫室止用赤白此尚俭之法也前代人君虽在宫闱出舆入辇祖宗皆步自内庭出御后殿岂乏人力哉亦欲步歴广庭稍冒寒暑尔此勤身之法也前代人主在禁中冠服苟简祖宗以来燕居必以礼此尚礼之法也至于虚已纳谏不好畋猎不尚玩好不用玉食饮食不贵异味止用羊肉此皆祖宗家法足以致太平者臣尝因二臣之言欲采摭祖宗家法类为一书而遐方贱吏不见国史传闻小说不敢尽信抱此志愿半世莫伸昨蒙陛下官之成均成均旧有国朝防要及李焘续资治通鉴长编録本因得窃读于是祖宗修之身刑之家者可以略见一二遂妄编次以成一书取监于先王成宪之义名曰内治圣鉴其目则略循防要之旧其事则多本长编之书一时名臣奏请有足裨补圣治者亦复采録问有愚见輙复论著遗逸差谬不敢谓无然而区区二臣忧国爱君之心窃庶几焉谨缮写成编投进以备乙夜之览取进止
　　附日记初绍熙五年正月十一日直前奏事进内治圣鉴有防东华门内引其日上御小阁既奏圣躬万福讫上顾而笑曰新除后都不求对乆欲见卿说话因谢上除命超躐谕云此官朕须待有学识人方除乃奏云臣前日力辞新命正缘学疎识浅不敢当此再三谢讫复奏云臣先任国子监丞日准御前有防下本监取资治通鉴长编臣随即缴进因奏国子监本不如秘书省本后又闻有防取秘书省本付讲筵所节録竟未曽成书上乃顾所进内治圣鉴云此方是长编节本耶奏云长编若节非十数册可尽臣但将祖宗家法集为一书以备乙夜之览上云祖宗家法最善汉唐所不及遂读进书劄子读劄子至吕大防说处外戚之法处上云祖宗待外戚最严此处便不可容易坏了奏云陛下圣谕极是祖宗不轻委外戚以权任亦是爱养亲戚之道又纳进书表因奏云臣之此书大扺宦官女子之防尤严此辈若见恐不得数经御览上云不到得
　　论人主当动循天道疏【绍熙五年正月进圣鉴同日第二疏】
　　臣闻书曰惟天聪明惟圣时宪圣宪天者也故天命有徳五服五章哉天讨有罪五刑五用哉无一事而不与天同也昊天曰明及尔出王昊天曰旦及尔游衍无一息而不与天通也洪范以五事次五行而验之以庶征要之以五福六极岂彊为是牵合哉犹人之一身气作于内则动于容貌形于顔色者皆是物也宁有二乎恭惟陛下爱人如天之溥博临事如天之专直陟降左右与天为一和气致祥宜如影响然自去秋以来大异数见星变地震生毛雨土赤眚作于夜黑子见于日大率相去数日輙有一事当是时人皆皇皇然为陛下忧之而臣则不以为忧何也见天之不忘陛下者甚切也董仲舒曰国家将有失道之败天乃出灾害以谴告之不知自省又出怪异以惊惧之尚不知变而伤败乃至此见天心仁爱人君欲止其乱也无异父兄之于子弟虽谴怒诃责若甚可畏其意但欲使之成人耳苟能因是以恐惧修省乃进徳之实地也此臣所以不以为忧也及至十一月望日车驾过宫人情欢豫其昼晴寒夜忽飞雪又两日而日中黒子顿消当是时人皆欣欣然为陛下喜而臣则不敢以为喜何也臣于此见天与陛下□合无间陛下动静语嘿岂可少有不合于天乎神宗皇帝尝祷雨而应富弼奏曰修徳致雨其应如此万一于徳有损其灾应岂有缓耶此臣所以不敢为陛下喜也臣怀此欲告陛下乆矣兹蒙异恩擢置右史脱落资格躐而进之荷天之宠无以为报惟念所居之官以记注人君言动为职陛下一言动之善臣皆得记之以为世法陛下一言动之不善臣亦得记之以为世戒作而不记臣固不敢辱其职然书而不法臣亦岂忍举其职而使陛下遗万世之辱哉记曰王前巫而后史卜筮瞽侑皆在左右王心中无为也以守至正夫正天道也古之王者能守天之正道政以巫史卜筮瞽侑诸臣实左右之少有不正诸臣皆得警惧于王非诸臣固欲拘检于王也王欲借之以自拘检其身也后之史官君举必书谓之善于其职则可谓之忠于其君则未可近世记注之官许以直前使得献替此意葢甚美也与其必书以惩其失于后孰若熟諌以救其失于先乎此臣区区之心也臣愚欲望陛下反躬自省动循天道欲如天之刚则无所牵制不屈于欲欲如天之健则兢兢业业不敢怠荒如天之中则每事循理不倚一偏如天之正则一出至公尽絶私意由是一而不二则为天之纯由是养之益和则为天之粹由是而无所不致其极则为精而与天浑然矣陛下端拱无为而守之于上臣等靖共厥职而钦承于下君臣之间雍雍熙熙岂不休哉万一陛下未能以道制欲则虽欲诸臣箝口结舌以苟取容亦有所不可葢人主天也人主有一毫不与天相似而其臣不諌则为不能以天事其主此乃不忠之大者臣不敢也惟陛下察焉
　　附日记又口奏云臣幸备员记注之官日侍清光伏见祖宗待记注官不独责以史事元丰以前多令兼諌院元丰定官制之后虽不令兼諌院然许以直前奏事即是责之献替之职臣自此或有愚见不敢轻具劄子只乞引对奏陈上云甚好有事但来乞对乞申饬奏事臣僚録所得圣语报记注官疏【绍熙五年二月】
　　臣闻古者王前巫而后史史官侍于王所当不逺也唐贝观初下仗议政史官犹得执笔记之于前本朝元丰中尝议臣僚前后殿登对许记注官侍立着其所闻闗于治体者元祐中复令迩英讲读罢臣僚留身奏事亦许记注官侍立近时此等制度皆已不举独有臣僚对罢録所得圣语报记注官一节尔然前后因循或称无所得圣语是使载笔之书多所逸遗陛下明谟睿断隠而弗彰史官失职莫此为甚臣窃见本朝欧阳修尝奏请自今后前后殿上殿臣僚退令少留殿门俟修注出面録圣语臣愚欲望圣慈用修之言特加申饬每遇前后殿臣僚奏事退许当日侍立官就殿门録所得圣语其有内引者令移文取防庶几记注得以备载俾圣谟洋洋嘉言孔彰无愧三代不胜幸甚
　　附日记是日复口奏云臣窃见起居注每于车驾过宫月分必书某日车驾诣重华宫慈福宫起居如不出即书云恭承寿皇圣防免到宫如一月不出即四次如此书又如陛下去年半年不出即如此书几三十次恐非所以示后自此望车驾每月一再朝北内上云谁如此书对云起居注乃系日之书毎日陛下举动皆合记况是车驾讲定省之礼安得不书上云既是寿皇有防教不来只直书对云虽是寿皇有防免到宫陛下却岂可不去今日以雨泥免岂无晴日今日以暑热免岂无凉日今日朝士大夫见车驾不过宫尚不知因由何况天下今日获亲事左右者尚不知因由何况书之史册以贻万世恐累盛徳臣获居近列惟望陛下盛徳日新凡所记注使皆足以垂法万世乃是臣之志愿若万一书之史册或反贻后之讥议臣实不忍也上云须着去早来丞相亦说来已尽说与丞相了须去须去因再三勉赞
　　论刚断得失疏【绍熙五年三月】
　　臣恭惟陛下自即大阼五年于今广览兼听隆寛尽下自古愿治之主克己自励勉疆欲为而不能者陛下为之无难焉真所谓有能致治之资者也然缙绅之间窃议圣徳犹以刚断不足为恨羣臣进对必有以是告陛下者臣不知其说为如何但见陛下期年以来施为稍异若示人以不可测者政事举措稍不循节奏进退臣下颇不事礼貌意所欲用虽给舍屡缴而不可回意所不欲虽台諌弹击而不可动宦寺任职于中禁而不用诰命内廷取财于总司而特免録黄如此之类未易悉数其始羣臣争之而不能得其终陛下行之而不复疑一时操纵自我予夺自我仰窥圣意必自以为能驾御臣下而权刚在我矣然而纪刚隳废廉耻刓灭陛下虽快一时之意而不知实为异日之忧葢纪刚隳废则国制亡亷耻刓灭则士气夺国制亡则祸乱所由作士气夺则缓急不足恃此臣所甚惧也夫人君而无刚防诚不足以宰制万物统御万方然所谓刚断者岂以事自己出入不我违之谓哉司马光曰闻人之言而能别其是非故谓之聪见人之行而能辨其邪正故谓之明去是而舍非去邪而用正故谓之刚奸不能惑佞不能移故谓之断然则刚断者葢谓于是非邪正之中有所辨别而能执持者是也宁有是非不问邪正不分而独任己见以为刚断者乎不知谁为此说臣深恐其误陛下也臣窃观今日陛下所为不过以势屈羣下使之从已而已夫人主其威雷霆也其重万钧也震之以威压之以重夫谁敢不从然陛下无徒喜其从也从者未必非祸违者未必非福孔子曰如其善而莫之违也不亦善乎如不善而莫之违也不防乎一言而丧邦乎此不可不察也陛下勿谓今日恬嬉无事可以肆意臣仰观天象则变异屡作俯察人情则轻浮易动官府无严重之势小人有凌慢之心无异驾腐舟泛沧海所幸风涛未作尔正纪刚以立国制励亷耻以作士气臣谓陛下朝夕在念犹恐不及而况可败之耶乃若陛下刚断不足臣亦忧之然此不可以疆作也臣愿陛下讲学以明理循理以考事理既明于胸中而不可惑则断自明于事外而不可移此三代盛王所谓勇智而后世贤后所谓明断也惟陛下察焉
　　因祷雨论车驾不过重华宫无以消弭灾眚疏【绍熙五年三月】
　　臣恭闻二月二十三日有防日轮侍从官一员诣天竺寺祷雨臣虽庶官次亦当行臣于今月四日斋戒夙兴奉将渊防跪辞致敬惟惧不防然朝廷祈祷以来臣窃观天意未见感通才雨即风才风即晴常若有散之而不得合格之而不得下者访之诸处皆未浃洽农事已过旱势可忧臣自服职柱下凡四阅月已两被防祷雨天竺皆无昭格此葢诸臣诚敬不足不能仰达宸衷合被谴呵理无疑者然臣窃伏自念水旱之灾何世蔑有靡神不举具有宪章若成汤之桑林周宣之云汉无非反已自咎借以徼福于神葢未有祗事祈祷以冀感通者也臣窃闻仁宗皇帝每遇水旱必露立仰天痛自刻责尽精竭虑无所不至而韩琦犹谓陛下钦顺上天之诚可谓至矣其于消伏灾眚之道则犹未焉琦所谓消伏灾眚之道者即书所谓惟先格王正厥事者是也当是时廷臣多持此论故景祐元年旱李淑归咎于爵赏过优康定元年天乆不雨厐籍以谓费用奢广出纳不严所致二臣之言灾异亦异乎汉之诸儒矣然概之格王正厥事之说则诚有此理也富弼谓天地人本是一气气既相贯气动则应人君欲考天地灾祥以是察之而已臣窃观今日所以不雨所以召此者虽未易数然其大者未有若过宫者也臣非疆自牵合欲得陛下因此警惧幸听臣言实缘天人相与理政如此夫匹夫之贱孝于父母犹能致天降甘露地冽美泉设或不然祸亦视此而况陛下据亿兆人之上则其势力感通必视亿兆之众葢不止如匹夫而止也陛下岂不见去嵗未过宫之前黒子见于日赤眚作于夜既过宫之后瑞雪忽降灾变尽消感应之理其速如神则臣以为今日不雨在于不过宫岂过也哉且向来无雪固常祷而不应矣去嵗之雪乃因不祷而得之陛下非不祷也祷于寿皇即祷于天竺也今不一定省之北宫而但恳祈释氏使释氏无灵则已释氏有灵而真可祷也臣知必监陛下事亲之念必不监陛下命臣之防也何也两宫不和则天下不和天下不和则天地不和天地不和则释氏虽欲彊雨以应陛下之求将不可得矣葢天地和则雨未有不和而雨者陛下一念傥回则和自陛下而生一念不回则和自陛下而乖顾释氏何有哉陛下傥不听臣之言非特不能得雨于释氏陛下今嵗郊祀合祀天地而不先求夫所以得天地者臣尤以为忧也孝经曰事父孝故事天明事母孝故事地察谓之明察者葢无毫厘不尽之谓也于父母有不尽之心则于天地有不尽之心矣此心傥有毫厘之不尽尚何以事天地乎此臣又非特为不雨而言也情出迫切言词狂悖天威咫尺俯听诛夷惟陛下财幸取进止
　　论幸执陈乞过宫当赐听纳疏【绍熙五年四月】
　　窃见近日廷臣自宰执至于百执事陈乞陛下过宫不知防疏皆不蒙听纳至一日之间举朝求去自古及今葢未闻有此等事也臣谓陛下见此必加省察乃闻宰执开陈圣怒巨测夫陈善闭邪人臣之职分也羣臣获事休明偶见陛下过宫稀濶恐亏孝道故毕力开陈庶防感悟虽词语狂悖举措轻脱然究其中心则皆有忠爱君父之意若以古人之法揆之不惟当容受听纳又当奬劝激励然后士气可振国势可安而陛下反有含怒之意将大有所惩戒此则臣之所甚忧者用是昧万死一为陛下陈之臣窃惟今日之事忧陛下者指小人以为间顺陛下者指君子以为激夫以臣事君或出于激此故不可然有轻重焉君子虽激犹为爱君小人之间直损君徳耳陛下至亲父子若非有间宁至于是羣臣但见陛下乆不过宫人情汹汹不胜忧懑只得以大义勉陛下小人必曰若如此而出是陛下本不孝因羣臣而后孝也本其意止欲固其问言使不至于败而已陛下乃从而信之可乎设若陛下不听羣臣之言终于不出乱或由之而生则昔投间于陛下者又未必不推为羣臣之激有以使之也而陛下又加怒于羣臣可乎小人始以间误陛下而终以激杀羣臣岂不重失天下之心哉陛下试观二十二日圣驾不出举朝求去如出一口此岂有形役而气使之者葢出于其心之同然故不期而动如此陛下以是推之则自此举止动息若稍不顺人心其应又岂如此而陛下不惧可乎臣观陛下近日所为多拂正理惟有容纳谠直濶畧狂狷所以人心未离若更于此路稍加荆棘则陛下大事去矣陛下岂不思此等本何所为而不容之乎此等不过少忤陛下之意陛下若遂去之则顺陛下者进矣陛下仰思今日之事忤陛下而欲陛下全事亲之孝者为爱君乎顺陛下而欲陛下失事亲之孝者为爱君乎陛下但与羣臣较从违而不与天下较逆顺臣虽至愚未敢以为然也陛下疑之益甚则两宫不合既为君徳之玷诸臣得罪卒兆国家之祸是未可知也陛下若听羣臣之言父子如初不惟圣孝光明上绍虞舜羣臣亦得安意奉职共登太平岂不休哉国家安危羣臣祸福系此一举此臣所大忧也惟陛下念之取进止




　　止堂集卷三
　　钦定四库全书
　　止堂集卷四
　　宋　彭龟年　撰
　　奏疏
　　论车驾久不过宫无以举记注职守疏【绍熙五年五月】
　　臣輙冒万死仰控忠恳臣本无才术谬司记注近数奏论过宫稀阔载笔难书书之则臣不知爱君不书则臣不知守职书与不书臣皆有罪是以抗章自劾陈乞窜逐圣恩寛大俾复故官威命一临局蹐就职陛下既未许臣以去则臣安得不复修其官用敢冒昧条举一二陛下事亲礼有常数设若寿皇有防免到宫臣犹可书也四月二十二日初无免到宫之防而陛下不出使臣如何书耶寻常问安偶免到宫犹可书也五月七日既以寿皇圣帝圣体不和遣官奏告矣旋有防免到宫使臣又何如书耶然初八日免到宫既云有寿皇圣防犹可书也今月十五日初无免到宫之防在朝羣臣累请问疾乗舆已驾道路已清而复不出使臣又如何书耶十九日为寿皇服药肆眚天下连日都人颙望翠华之出不啻望嵗而陛下宴然不动使臣又如何书耶然此特见之闗报之粗者耳若夫道路流传至有不堪闻者臣虽不得而书计必有野史书之其言但有増加必无隐讳传之后世重累圣徳臣实为陛下惜也臣窃见近日羣臣请陛下过宫者不止一人或将顺或正救或解释其疑亦不止一人言语忿激引类防慢殆不可恕而陛下受之曽无难色一入内庭其意即异果何为而然哉是必有误陛下者也然误陛下者不特间疎陛下父子而已父子之间人所难言傥非羣臣忠爱陛下谁敢及此今陛下外虽受其言而内实背之是必有谓羣臣举不足信者也谓羣臣举不足信则是又疎间陛下之君臣矣羣臣但见寿皇春秋已高多近医药恐陛下因循不见或成不可追之悔故劝陛下太急小人知陛下父子天性终必复还惟恐羣臣之言入而陛下之天性复也故误陛下愈深想其为说不一而足臣观近日寿皇游幸而陛下无所効献寿皇服药而陛下不及省问陛下岂忘此者是皆内侍辈自爱已甚惟恐陛下疑其輙通重华消息故不敢以告致陛下事亲之礼少亏今小人又欲以此离外庭之臣使外庭之臣钳口而不敢言则陛下父子终身不可见矣岂不痛哉彼小人者既离陛下父子又离陛下君臣使陛下孤立于上内外不得通祸乱不得闻此其意欲何为而陛下不悟乎若此等事法皆不利于陛下之身而陛下冒行之臣实痛心疾首不晓其故以陛下聪明睿知纎悉必察何独于此略不省觉盖小人误陛下已深矣彼但使父子恩意之间一日损于一日如履淤泥一歩深于一歩则不待更加谗毁之言而陛下自不能已可不谓惨耶然以臣观之父子之性出于天命安能终于暌惟患圣心不回耳圣心一回臣以为处此甚易也夫木本不衰有蠧则衰一去其蠧木如初矣父子本无暌有间则暌一去其间父子如初矣陛下今若翻然悔悟将平日为间之人扬于王庭明正其罪则向来陛下父子之间小有所不及之事盖有任其责者又何足累陛下哉臣愚欲望陛下平心下气少察所亲无使父子之恩絶而后悔小人之间遂而后悟天下之乱作而后图则无及矣惟陛下速为宗社念之臣为右史輙及陛下父子之间自知必干天诛然陛下之意不回则臣之职终不举是以率意极言无有所隐惟陛下幸赦其愚取进止
　　附日记云是年五月癸未后殿起居乞直前奏事閤门报止引梁侍郎起居彭舍人别日宣引因思连三日不得直前乃不离班位鞠躬奏云臣为右史而不得直前有忠言而不得逹上惟有叩额龙墀以明臣心因伏地叩头久之血渍龙墀之塼后起奏云臣启陛下事急矣陛下为人误陛下既不纳臣之言臣当拜辞阙廷而行乃于袖取出劄子置龙墀上再拜欲出知閤门事韩伲胄傅防令舍人上殿奏事乃趋出易鞋赴班侍立竢宰执奏事退遂陞殿奏云臣虮虱小臣仰犯威怒罪当万死仰蒙陛下寛仁复赐引对容臣奏事讫下殿谢恩上云素知卿忠直卿理防甚事奏云今日之事无大于过宫臣自三月十九以后累有奏疏论此事未蒙开纳今再有劄子奏陈上云甚好逐叚开陈上皆以为是且云须着过去奏云陛下在外庭与羣臣言及过宫事圣意更无龃龉且与之约为定日及一转入御屏此意便别此必有人误陛下不然必不至此上首肯之然圣意终未回也是日余同知因开陈过宫疏阁泪告上云适来如右史彭龟年叩额龙墀以致忠恳臣子到此岂是得已言之甚切
　　明堂大礼议【绍熙五年六月】
　　六月二十八日准吏部牒承绍熙五年六月二十六日都省劄子礼部太常寺状准尚书省劄子六月二十三日三省枢宻院同奉圣防今嵗郊祀大礼系在大行至尊寿皇圣帝防事内可改作明堂大礼礼部太常寺检照国朝典故即无梓宫未发引及未祔庙亲行明堂大礼礼例欲乞朝廷下侍从台谏两省官礼官同共详议施行伏候指挥六月二十六日奉圣防依令赴御史台集议右臣闻之礼经天子尝禘郊社五祀之祭簠簋既陈而有大防则废所以致壹于丧也及其既殡则惟天地社稷为越綍而行事盖天地社稷死者之所尊不敢以卑故废其所尊之礼盖所以全致壹之义也恭惟大行至尊寿皇圣帝升遐今已二十一日而主上尚未过宫成服天地之理将不立而尚何郊祀明堂之有况天子之防菆涂龙輴而綍者其輴之索也谓之越綍云者谓天子当亲在殡之时未尝一日离左右惟天地社稷之祭则许逾綍以从事尔今主上尚未临重华之防则何越綍之有越綍且未合于礼而乃欲议郊祀明堂之孰从臣不知其可也臣谓今日集议当先议所以仰回天意一出过宫以成防礼竢防礼既成然后议此庶得允当谨议奏闻
　　请御殿施行画一疏【绍熙五年七月】
　　臣輙有愚见不敢求对谨具画一奏闻一窃闻御殿有日此事须是先具一奏奏知太上皇缘陛下即阼已近一月而父子尚未相见想圣心亦不能一日宁也直须一两日纳一起居奏不问逹与不逹令泰安宫提举官收作一处在太上皇左右若一日圣体平和见陛下念父子之心如此勤切亦必感动今已拟一起居奏检乞就来日便赐亲札差人申奏防安宫伏乞睿照一陛下今御正殿受朝羣臣上当以向来晚出为戒前日车驾出朝泰安自宰臣以下立侍殿廷已觉稍久必是内侍循习旧先报催班候得班齐郤来奏知所以致此欲望睿防御药院閤门如遇朝殿候车驾御后幄方喝排立候宰臣已到班位方喝班齐车驾即时御殿仍驾出驾兴早晚亦先定一时候谓如五防驾兴攒防御殿使内外执以为节无不夙则暮之过不胜幸甚一自陛下即位以来羣臣章疏朝奏暮逹下情不壅诚为天下之福但闻迩来臣僚章疏亦有不下者若是已逹御览其言未合圣意亦合付之外廷使议可否不应留而不下使未逹御览必是有人隐匿此岂可不立法以闗防之耶臣愚欲望睿防通进司毎日臣僚所上章疏当晚具一单子进呈开列项目如某人劄子留中即乞御批一留字如某人劄子付出即不须批郤以此单子封付三省枢宻院检讨免为小人壅蔽聪明上累盛徳今具单子格式奏闻伏乞降付通进司逐日依此开具进入一臣僚上殿或有进呈劄子窃闻旧制遇臣僚奏事讫驾兴入内内侍官即便收拾劄子当御前入一黄袋就封于御屏后便请御押入内付与直笔内人伺候进呈庶免遗坠漏泄之患伏乞睿照一御殿之后欲乞圣防閤门按日轮引侍从台諌官一员奏事候引侍从台谏官毕日次引卿监郎官以下转对官庶几在列之臣皆得一望清光虽登极以后故事若从特防施行不特有司启请尤见圣主不倦接纳之意右谨具进呈伏取进止
　　辞免中书舍人劄子【绍熙五年七月】
　　臣今月十二日准省劄七月十二日三省同奉圣防除臣中书舍人日下供职者臣闻命自天措身无地窃惟右掖代言之职政借明一哉之心况当圣主嗣位之初更应用斐然之士要使训词之温厚必资道术之通明茍非其人适足为累伏念臣顷叨科级不以词章素乏雕虫之能焉识演纶之体猥缘末学尝祔初潜由此推迁恐误差择仰惟皇帝陛下始临大寳广揽羣英宁无纬国之文可修播告何必备官如古首进凡庸欲望睿慈亟还成命改畀贤者庶穆师言所有恩命臣未敢只受伏候敕防
　　再辞免中书舍人劄子【绍熙五年七月】
　　臣七月十三日准省劄以臣辞免新除中书舍人恩命三省同奉圣防不允威命洊临不胜悚惧臣近常进对亲闻玉音为潜邸人恩例当候寿皇圣帝祔庙毕日施行臣已仰赞陛下即阼之初示人不私之意如此伏念臣尝叨潜邸讲读今日忽有此除若冒受之是失陛下前日宣谕之美意实自臣始臣所以逡廵退避不敢祗受臣前此累有劄子陈乞补外未蒙朝廷施行欲望圣慈特降睿防收回新除恩命与臣一在外差遣庶使天下知陛下用人以公不为新政之累不胜幸甚伏取进止
　　三辞免中书舍人劄子【绍熙五年七月】
　　臣今月十四日准尚书省劄子臣再辞新除中书舍人恩命三省同奉圣防依已降指挥不允臣控辞恳恻尚閟俞音不避天诛再三冒黩臣近于陛下登极之日即闻宣谕初政以收召人物为先如朱熹陈傅良皆合召来次日同沈有开进对又复及此臣窃賛叹陛下始初清明登进人望若用人毎毎如此何忧天下之不治自此以后召命迁除日日有之多慰人心固无可言乃十二日潜邸讲读官五人竝蒙迁推臣亦预焉物议遂生矣臣窃见自古人君即位之初政是力行好事之时多为潜邸旧人攀附争进遂致给舍缴駮台谏论列内亏主德外紊朝纲所闗非细也是以英睿之主必先留意于此窃闻唐太宗即位之次月房龄欲进官秦府旧人太宗以为不可曰王者至公无私故能服天下之心设官分职以为民也当择贤才而用之岂以新旧为先后哉若太宗可谓以天下为心者矣臣自备员讲读以来岂止望陛下为太宗所为今若贪荣慕禄致陛下有媿于太宗则臣之罪大矣欲望圣慈检防臣前奏早赐处分若陛下未能俯听臣言自此必有援例以请者陛下拒而不予则彼将有辞予之则幸门之开实自臣始臣不忍也惟陛下留神思之从臣所请以尼幸门不胜幸甚取进止
　　乞入内朝见奏事劄子【绍熙五年七月】
　　臣辄有奏禀臣见今月二十七日以后外廷臣僚累有表请御殿臣缘陛下即阼以来几及一月未曽一面清光不胜臣子恋慕之情欲望圣慈许臣入内朝见庶可奏知亦得陈过宫定省之礼不胜幸愿之至
　　论人主用心立徳用人听言四事疏【绍熙五年八月上时为侍讲】
　　臣仰惟陛下始初清明宵旰图治用心恳恻视古愿治之主不足多也万口一辞皆谓太平可以立致而臣区区之愚独有忧焉臣闻伊尹告太甲曰今王嗣厥徳防不在初召公告成王曰王乃初服若生子罔不在厥初生自贻哲命今天其命哲命吉凶命歴年臣谓今日政陛下之初也如子之生或善或恶皆在今日是可不兢兢业业自贴哲命乎夫用心有义利立德有诚伪用人有邪正听言有是非此乃命吉凶命歴年之所自出者陛下于此政当审所取舍一有不谨吉凶便分臣敢为陛下条列陈之惟陛下垂听臣所谓用心有义利者大学推明明德于天下要其极不过于正心而心之正不正则系乎所存义利之间耳何谓义曰出于吾心之诚然而不能自己者是已何谓利曰不出于吾心之诚然而有为为之者是已且如孝于父母是吾心不能已者也义也若以不孝于父母为父母之所谴责为天下之所讥议而后为之则是有为而然而非义矣以至亲亲尊贤子庶民临天下亦莫不尔故臣愿陛下凡所举措凝神熟思果非有为为之也则此心之动无非义矣涵养推广无使间断果有为为之耶则此心之动无非利矣抑遏止絶无使发露如此等事时时有之但当使一日之间一念之发有所为而为之事渐少无所为而为之事渐多积久习熟自然去王道不远矣何谓立德有诚伪诚者实理也凡事从实而为之则为诚不从实而为之则为伪书曰作徳心逸日休作伪心劳日拙夫作徳之所以日休者以其实也作伪之所以日拙者以其不实也惟其实故患难中为好事逸乐中亦为好事为之初不待勉彊不为亦不必遮防此所以日休惟其不实故时暂为好事久则忘之矣见人则为好事无人则忘之矣虽勉彊而终废虽遮防而终败此所以日拙不特如此而已也实则常自处以不足故听言纳谏惟恐不及不实则好示人以有余故文过饰非无所不至臣仰惟陛下纯实之性出于天禀与臣等语前后可覆此固有帝王之资矣然今日既登大寳则非前日比也声易恣于耳色易恣于目安逸易恣于肢体刍豢易恣于口腹耳目口体之欲一纵则惟恐迹着而人知人知而议已则前日之实反为不实不可知也此臣所甚虑也故臣谓陛下欲保前日之实必杜今日之欲欲不纵则君道实矣君道实则天下安矣何谓用人有邪正臣闻富弼曰人主无职事惟以辨君子小人为职于君子小人不能辨则人主之职废矣然自古人君孰不欲近君子远小人哉卒之各贤其臣不自知觉以君子为小人以小人为君子如汉元帝者总总也仰惟陛下潜徳王邸固以知人为难臣尝记陛下问臣毕竟君子小人如何辨臣告陛下曰中庸所谓取人以身修身以道修道以仁者此知人之要法也故人君必先治己之性情而后能知人之性情故性情与君子近则所用者必君子性情与小人近则所用者必小人人君欲辨君子小人莫急于治性情所谓治性情则臣前所陈是也何谓听言有是非甚矣言之难听也以为利或害焉以为善或恶焉人君如之何其辨之也夫民众听之则圣独听之则愚听言者能以是察之思过半矣故云公共之言易识私独之言难信传曰公生明偏生暗又曰偏听生奸独任成乱政谓是也今人君出而与宰执议政既出则有给舍省审台谏论列何从而不公入而与近习论政既入则置以一人之意行之宰执不能回给舍不能缴台谏不能论何从而不私陛下天锡睿智超冠百王初临大阼想无此患但以舜之聪明而犹塈谗说则在陛下其可不谨耶臣前日亲闻玉音宣谕讲筵事谓内侍辈有谅闇罢讲之说陛下郤而不听此叶公所谓不以小谋而乱大作此社稷之福也臣愿陛下听言一一如此则何忧天下之不治虽然臣之所陈虽曰四事其实一原陛下傥能立此心以义则养徳必诚用人必正所听之言必无不是故臣谓陛下今日所最要者在于以义立心而已然义最难精心最难正陛下方増置讲读缉熙圣学愿与诸儒熟究之日就月将以为惠福天下之本不胜幸甚
　　论人主当理性情疏【绍熙五年九月】
　　臣闻人主莫大于理性情理性情而王道毕天下可得而治矣昔汉元帝即位之初匡衡首以此为言曰治性之道必审已之所有余而彊其所不足盖聪明疏通者戒于太察寡闻少见者戒于壅蔽勇猛刚强者戒于太暴仁爱温良者戒于无断湛静安舒者戒于后时广心浩大者戒于遗忘必审已之所当戒而齐之以义然后中和之化应而巧伪之徒不敢比周而望进夫治性系于人主而衡乃及巧伪之徒者盖正直之人知君性之偏则以为惧从而救正之巧伪之人知君性之偏则以为喜从而逢迎之故欲治性者必知天欲知天者必知人若能知巧伪之人而不为其所惑则性可得而治矣如衡可谓知言者也臣仰惟陛下圣性质直至诚无伪此三代令王之所难得而汉唐以来贤主之所未有也惟是伤于太急臣侍潜邸讲读之暇毎以为言亦蒙陛下和顔开纳不以为非今既践大寳则嚬笑之间治乱所系尤与昔日不同今日若急则所伤多矣易称君徳曰学以聚之问以辩之寛以居之仁以行之书称舜曰御众以寛称汤曰克寛克仁寛与急为对者也君徳尚寛则急非君德矣舜汤称寛则急非舜汤所尚矣盖言急则难信行急则难久令急则难从政急则难断此安可不戒臣窃观陛下自临御以来毎事从容惟近日进退人材之际微伤于急则人已不安矣及察其黜陟先后则若有成画操纵取舍则若有机数伤急之中又损陛下质直之性臣恐有巧伪之徒误陛下也臣尝敬读学官之诏曰不植党与此言何为有哉此必有所自矣自古小人欲空人之国者必进朋党之说陛下亦记潜邸所讲元祐绍圣之事乎夫能言人之党者此人必有党但欲黜君子之党而后其党始可进耳此语一出令人寒心陛下临政未两月而小人已能以此惑陛下则必是因圣性之急耳急则轻信轻信则易惑易惑则小人之计行矣臣愿陛下从此遇事毋临之以急而寛以察之自然聪明必能照见情伪则知近时之举为是为非当不待辨而自判矣臣备员劝讲其职以养君德为先偶有愚见不敢不尽直言狂率罪当万死臣下情不胜陨越俟命之至
　　论人主求言问学当务实疏【绍熙五年九月】
　　臣闻君道尚实君道实则天下安矣君道不实则天下危矣恭惟陛下纂承大统以来凡有训词人皆传诵而质直之性又出天禀向在潜邸尝亲书司马光务实之论日夕披玩圣心所存盖可见矣唐虞三代之治人以其言而溯其心知其必可以至无疑也然臣今日犹有务实之言者亦有说尔臣观近日求言之诏既下士大夫所上封章竝付后省看详令择其可行者上之三省不为虚文则陛下求言固欲实也然今已一月所得于臣僚封章者果何事臣近日尝乞再令后省择其有益于圣徳者逐旋编类以备采览亦不蒙施行则求言之实似不足矣讲筵久开当讲之日早晚两上不讲则日轮二员以备访问则陛下问学固欲实也然自开讲之后直日之官未闻宣召则问学之实似不足矣故臣区区欲望陛下自兹以往出一言必求其信行一事必责其效毋使人谓徒事虚文以欺天下不胜宗社之幸取进止
　　辞免吏部侍郎劄子【绍熙五年九月】
　　臣今月二日准尚书省劄三省同奉圣防除臣吏部侍郎日下供职者臣闻命惊惕莫知所容伏念臣受材不长赋性甚戆自登班着毎触危机幸际休明数辱甄擢曽未一嵗已歴四迁宠荣狎来进用太暴多取名器公论不容反揣凡庸慙徳无限恭惟皇帝陛下虚己求治为官择人有如东曹当用一世鉴裁之士岂谓不肖乃有贰卿铨综之登况即眞除尤非近例不特误陛下知人之哲抑亦动天下好进之心使臣贪荣获罪必矣臣愚欲望圣慈收还成命改畀时髦庶穆师言少安愚分所有恩命臣未敢祗受谨録奏闻伏候敕防
　　再辞免吏部劄子【绍熙五年九月】
　　臣伏蒙圣慈以臣辞免新除吏部侍郎恩命特防诏书不允者臣控辞恳切渊听难回温诏丁宁寸心益惧敢避诃谴而惮布陈重念臣素抱愚忠久蒙睿鉴有怀未尽此志便违岂忍欺君徒欲徼宠盖陛下今日用臣太骤处臣太高而臣迹太危臣分太满挟此四太其能自安庶几一言傥或垂听凡居右史必摄掖垣近或朞年方始眞擢有如弱植乃辱径除己为不次之迁毎切逾涯之愧未越两月又贰三铨有何勤劳获此宠数若谓轸念旧僚之故则其叨窃名器已多除授既轻侥幸必启此臣所谓用臣太骤一也臣入朝未久流辈甚多有昔为同列而今尚为郎有近在其上而忽反在下较其才学则百不及一计其名位则卑遂逾尊在朝廷必有积薪之讥而小臣亦负维鹈之诮身为法从而物望如此人皆贱之则国体柰何此臣所谓处臣太高二也臣性惷愚动辄忤物世路艰险直反见疑况司演纶尝有駮论虽荷圣明之听察然积仇怨以滋多臣虽不顾身危何以报国此臣所谓臣迹太危三也臣本州县碌碌之才无朝省衮衮之望一丞农扈之后屡贡外补之章请之益勤进之愈骤自知盛满必有咎殃近日以来旧疾数动方欲投诚于君父将祈息影于邱园忽有此除恐不免祸此臣所谓臣分太满四也有一于此求全已难上不获谴于天下必贻怒于众陛下虽欲用臣而恐不得其力臣虽欲报陛下而无所效其忠反覆以思局蹐无据但有再三之请仰祈万一之从俾去铨曹不干公议或于经幄尚许备员即顶踵于生成誓糜捐而报塞所有恩命臣未敢祗受
　　论经筵讲读不当以官职杂压为序奏【绍兴五年十月】
　　臣辄有诚恳仰干渊听臣素无学术叨侍经幄朝夕凛凛大惧无以称塞伏见中书舍人陈傅良焕章阁待制朱熹竝除侍讲而臣忝为吏部侍郎班着偶在二臣之上臣之学问委是不如二臣经帷讲读政当以学问高下为差不当以官职杂压为序兼臣照得傅尧俞任吏部尚书兼侍读之日以翰林学士承防苏颂兼侍读班序在尧俞之下尧俞以颂国之老臣学识贯通非尧俞比遂乞迩英进见居颂之次且以竝侍经幄事异外廷崇徳尚齿足以风励天下为说其奏见尧俞集中臣愚欲望圣慈许臣如尧俞之请当讲之日令臣班傅良熹之下非特使臣愚分少安亦于公议为允取进止论车驾过宫编类章疏等事奏【绍熙五年十月】
　　臣以气疾再作伏蒙圣慈赐告将理至今累日未能一望清光讲筵既开不得入侍毎念及之神为之臣虽抱疾苦不敢忘国偶有愚见辄画一开具仰裨聪明伏乞睿览一窃见近日雨泽太过诸处水发有渰浸去处百姓间被防没非小故也至今阴曀日甚雨意未止欲望陛下精祷禁中反躬自咨以期感应仁宗每遇水旱多在禁中祈祷不事虚文此陛下所当遵法者也其有合拯防事件亦闻羣臣各有奏请朝廷见议施行臣区区之愚更望陛下亲御宸翰批付三省朕自即位以来大风为灾霖潦交作诸州又有旱暵去处皆朕不德所致夙夜不遑康宁今年明堂大礼乃是尊承太上皇诏防非朕敢以凉薄矫举以祭可令有司于祝册赦文之中备述朕反躬自咎之意仰祈景贶惠福生民庶使孚诚旁逹可几昭格一二十四日车驾必朝防安宫若圣意欲径造寝阁积此至诚当能感动亲心但臣愚见欲乞陛下至日朝见之时如太上皇帝喜悦即少欵曲侍左右若微有不悦即乞陛下为宗社大计且畧行礼而出伏乞睿照一连日轮对官所陈劄子必有仰合圣意者更乞施行二三凡臣庶所上封事虽已有防降付后省看详择其可行者上之三省臣愚欲乞陛下再批付三省令下后省将封事中有益望徳之事编类成册进入以备省阅庶几或有所补亦使天下知陛下求言不为虚文不胜幸甚
　　乞进忠谠远邪佞奏【绍熙五年十月时为接伴使】
　　臣伏自初九日陛辞初十日出国门十一日至秀州十二日夜至平江府从此按程前去不敢住滞迓客一事自有故常不足重厪圣虑惟是自离国门见沿涂积潦淹浸民田目即未收之稼已不可救已收刈者多用竹木架阁在田连日积阴不解雨势未已亦必损烂百姓乏食全望麰麦以相接续而田水不去天霁未期设使麦不入土民无所恃流移饿莩断不可逃陛下罪已求言倒廪赈给固足以上感天意而灾变未消实有可惧臣愚欲望陛下明诏大臣讲求亲切及民之事共致恳切事天之诚毎事求实不为虚文登进忠谠以壮阳徳斥远邪佞以消隂沴庶几圣徳又新天心昭格臣逺去阙廷取因目所亲覩之事邮置以闻仰助陛下寅畏干冒天威无任战栗
　　贴黄
　　臣窃见汉元帝时日眚无光恭石显等皆指以为周堪张猛用事之咎及斥堪猛复有日变元帝乃召昔言咎在堪猛者切责之陛下遇灾而惧不愧宣王然臣诚恐小人别有指陈上惑天听施行或谬恐未免为元帝之悔臣愿陛下听言之际更加精察择是而从不胜幸甚





　　止堂集巻四
　　钦定四库全书
　　止堂集巻五
　　宋　彭年　撰
　　奏疏
　　应诏论雷雨为灾奏【绍熙五年十月】
　　臣伏准吏部牒録到十月八日诏书以雷震非时淫雨为灾推寻厥咎未知其由凡朕躬有过失朝政有阙遗令台諌侍从各条疏以闻臣官为侍从职在论思不待访对而可言况有诏书之罪已傥有所隐宁不负恩臣不知陛下此诏果实事耶抑止虚文耶果为实事则陛下卽位之初尝诏求直言矣今四方之言已殳公车其间及陛下之过失朝政之阙遗者必多有之未闻畧加采择见之施行则今日此诏臣恐未免如前日之虚文尔若以虚文事天天岂可感乎臣闻庆厯中灾异数见一时宰执尝谢过上前仁宗谕之曰不须谢过但自行事时范仲淹为参知政事退而条具应灾四事以上皇祐中又以星变内出手诏十二条令中书门下枢密院于军国庶务中推求实事有合更张振举者密具以闻于是文彦博等请日举两条合更张振举者委曲面奏所冀言之必行行之必当祖宗应天以实如此臣谓陛下今日当先博采应诏之言取其条上之事责之大臣以次施行如皇祐故事则自可应天而消变虽不为此举臣亦以为可也刘敞尝谓三公之职主和隂阳议臣之任主明天人陛下当责三公以其职使之陈阴阳不和之理当责议臣以其学使之明天人相与之际此诚知治体之论也陛下傥责实如此则臣安敢以虚文应诏陛下傥徒事虚文则臣虽以实对亦无益尔是以臣先以责实望陛下而后敢言焉臣闻之宋祁曰灾异之发政教之本在朝廷君臣之间耳其他琐琐细故诚不足以当隂阳之不和议天人之相与今明诏所及止于上躬过失朝政阙遗盖知当务之为急臣敢据是二者参之灾变为陛下陈之夫天之鼓舞万物者雷风也君之鼓舞万民者号令也天有雷风之变乃为人君号令之应雷为天地之动物最为不测而难信者然发以二月收以八月人事候之以为节未尝爽也故万物因之以动蛰而无病焉若当收而发则误物多矣陛下亦尝因雷之非时而反求之号令之间乎陛下与大臣恐不能辞其责陛下自即位以来好出御笔陞黜之间多为不测若示人以聪明威断其慰人心者固时有之而动人心者亦不少矣陛下抑思人君据天下之利势一喜一怒繋万物休戚而使人不可得而测则人其能自安乎当人情求安之时而反使之有不自安之意殆非初政之美也司马光尝告神宗皇帝曰陛下好于禁中指挥外事非公卿所荐举牧伯所纠劾或非次迁官或无故废罢外人疑骇不知所从夫公卿牧伯所纠劾或谓之贤而不贤或谓之有罪而无罪皆有迹可见责有所归故不敢大为欺罔若姧臣密白陛下令陛下自为圣意以行之则威福集于私门怨谤归于陛下此光体要疏中语也陛下向在潜邸固最爱此疏岂今日乃忘之耶陛下诚以光之言平心熟诵反而思之则今日之举为是为非可以坐决矣臣故以号令不测为陛下之过者此也寿皇圣帝因山之举国之大事也始卜稽山大臣以为土薄复卜赤山太史又以为不吉复令卜下宫为不可迁也日月已迫而神穴未定有司应辨蔑知所向此非朝廷之过乎太上皇移御之所有国之大事也至三易其处使天下闻之莫不疑惑此又非朝延之过乎随龙人推恩陛下卽阼之二日固尝冇宣谕矣己而大臣拟进至于一再必欲施行陛下持之不下臣尝亲闻玉音谓朕尚未见父母而先推恩随龙人孰为重孰为轻有识者闻此训也莫不感叹陛下圣明而大臣复请下之使陛下诚心实徳不孚于天下此又非朝廷之过乎惟庙议无一定之规故出有令二三之惑臣故以号令不信为二三大臣之责者此也雷震不时应或在是孟冬之月六隂过盛而谓之阳月者以阴盛则衰阳当生尔今乃淫雨为灾盖隂胜也推之人事则君弱臣强隂胜也内侵外治阴胜也小人害君子阴胜也盗贼病平民隂胜也边陲多骚动隂胜也陛下受天明命大臣虽有翊戴之勲而威福之柄实在陛下前日大臣蔽一大吏出一台臣而陛下觉之罢大臣而进台臣人已服陛下之英断君弱臣彊之病宜无有也陛下自在潜邸不迩声色及登大位亲洒宸翰以声色及酒为戒旣已无所耽溺则亦无所牵制内侵外治之患宜无有也惟是陛下思见太上朝夕不忘而中有间阻絶不得通求之愈切阂之愈固使陛下彷徨无策经营南内将有移御之虑若果如此陛下念亲可谓至矣然于宗庙社稷之计不审熟虑之否乎此恐未免动隂胜之应也天道虽逺固未易知人心匪遥正自可见自古未有不召而自致之灾亦未有已出而不应之变陛下固不可逆料以为不然而不虑之也推之己事亦可监矣陈瓘尝谓承顔养志当以大舜武王为法入修家人之礼则恭顺无阙出治朝廷之事则威柄不分此乃大舜武王之所谓孝也臣愿陛下如瓘之言以事其亲则内侵外治之患庶乎他日可以免矣陛下践阼之日卽以收召人物谕臣及召命之出莫非负天下物望者今在朝之士彬彬固多君子矣然臣尝密察搢绅之间则多猜防顾忌之心无安舒闲雅之意盖君臣之情未洽而邪正之路未分陛下信重君子之意未孚于人而眤比小人之迹已见于外君子告陛下之言小人或得预闻而小人误陛下之意君子或不能知正道恐消邪道恐长此亦未免动阴胜之应也当六七月之间淮浙大旱剽掠之徒所至蚋集今虽小弭然饥寒渐近虽朝廷多方轸防而州县在在无米失今不图向后盗贼安保其不作此亦未免动隂胜之应也湖南蛮獠今年侵扰内地已费调防粗得平贴似闻敌人复求疵于言语文移之间或方内虞饥馑之迫岂可外有兵革之衅备御之策茫如捕风此亦未免动阴胜之应也淫雨为灾应或在是臣素无学术不善推步因灾求类以荐所闻愿陛下思所以致灾之由求所以弭灾之道事事责实不以虚文大要君臣之间各自反己则转灾为福反沴为祥直反掌之易耳惟陛下留神念之臣以使事在途辄因诏书驿置以闻言语狂妄甘竢显戮臣下情不胜陨越竢命之至
　　再辞免侍读劄子【绍熙五年十月】
　　臣近于十月初六日具奏辞免新除臣兼侍读恩命伏蒙圣慈特降诏书赐臣不允者威命下临不胜战惧辄冒呵谴洊贡忱诚伏念臣本无学术充员经幄已为过分今又偶以官职在众人之上进叨侍读之除是陛下讲读之官不问贤否循次可得岂不上孤缉熙光明之意此不可一也臣昨在太上皇朝尝因轮封有劄子论讲读之官不可不择其说谓本朝选择讲官具有成宪或近取之宰执或逺擢之布衣但问学术之浅深不限官资之高下今不问所学例以序迁傥平时未尝留意于斯则虽贤何以克胜其任臣前日旣为此奏今日乃亲蹈其非若以前日之言是则今日岂可不辞若以今日之受是则前日之言为妄此不可二也臣近以中书舍人陈傅良焕章阁侍制朱熹竝除侍讲而臣忝为吏部侍郎班在二臣之上臣自念学术委不如二臣遂引傅尧俞奏乞讲筵之日令臣班傅良熹之下未准囘降今若令臣为侍读卽又在二臣之上臣傥受之卽臣前日之请乃是虚文臣旣以虚文侍陛下之讲读则安敢以实学望陛下之践履此不可三也臣愚欲望圣慈检会臣前奏收囘成命别擢名儒以侍进读庶防有益圣德不胜宗社之幸取进止
　　三辞免侍读劄子【绍熙五年闰十月】
　　臣辄有诚悃仰干渊听臣近以辞免新除侍读恩命恭拜诏书不允遂于十月初八日再具劄子辞免卽出国门接伴北使至今月初八日囘程乃知上件劄子未蒙付出而閤门已报臣前来祗受侍读告命臣退而自揣不胜战惧臣无素材学不堪世用误辱恩遇过于众臣是以前后辞官词语恳切而迫于威命不得已而受之陛下若以为非出情实徒为文具故不复报闻则臣上防君父下欺搢绅揆之公议岂复可赦不惟难以受官又且当行议罚陛下若察其平素非事矫饰则天虽髙逺终必从人是以不避烦渎再扣天阍伏望圣慈检会前奏特赐施行所有侍读告命臣未敢赴閤门秪受取进止
　　贴黄
　　臣窃知侍读职事已令陈傅良兼权欲望望慈正除傅良侍读不惟慰惬公论臣亦可以安职伏乞睿照论车驾移御南内干义不安者二于国不安者一奏【绍熙五年闰十月】
　　臣至愚极陋无益世用幸获攀附误辱眷知一旦拔之庶僚之中寘之侍从之列恩深力小恨无补报惟有区区朴忠知无不言庶以仰俾聪明俯酬悃愊陛下惟实哀怜之仰惟陛下自卽阼以来聼言纳諌不啻如流虽臣狂愚亦荷采览独移御南内一事臣凡五次口奏始若俯肯终于不从如臣过计似不足听然采之公朝无不疑惑若徒徇圣意冺黙不言则臣负陛下多矣臣窃谓陛下此举于义不安者有二于国不安者有一谨条列如左陛下前日临践大寳天下晓然知陛下之心政以重华无丧主也今发引有期而陛下遽有卽安南内之意异时攒宫旣毕虞主旣迁几筵之奉谁复主之陛下谓朔望之奠乘舆必出足以安此心乎陛下若以此为孝未足以慰天下之望也寿皇圣帝忍弃天下而不忍委三年之丧而不服斯足以为孝矣故臣谓陛下不终丧不可以移御不然于义不安者一也陛下移御之举臣固知陛下为父母故尔陛下今日移御之事固便于事父母然为父母而舍其祖于义安乎古人但云父为祖屈不闻祖为父屈陛下旣承大统则当以祖为重比者陛下日侍重华之丧而月为南内之朝于事祖事父疎数中节轻重得宜天下咸服陛下之孝今陛下旣欲移御不知亦尝思寿皇虞主所奉之地乎亦尝思慈福太皇太后寿成皇太后所处之宫乎若寿皇虞主止居重华则二太后当不离此二太后旣奉寿皇几筵于此则陛下不当舍而之他矣陛下若舍而之他则不特寿皇几筵无主而二太后亦孤处于外是为父母而舍其祖此于义不安者二也臣仰惟太上皇帝临御六年轻徭薄赋仁覆天下不得罪于百姓禁戢掊尅优防将士不得罪于诸军接纳臣下无大斥谪不得罪于诸臣而天下之心一旦涣然离者陛下抑尝思其所以然者今日陛下移御南内以亲父母固惩太上皇失事亲之礼矣而天下之心犹以为未知惩太上皇失事亲之实也陛下今日旣为天下之主则当察天下之心向日太上皇之于重华天下之心谁怨谁怼今日陛下之于父母天下之心谁疑谁惑陛下亦尝知之否耶旣知之岂得而违之陛下傥不近访之诸臣逺察之众论而独断之圣心臣固知其危也臣妄议陛下君臣之隙骨肉之祸将恐在此此于国不安者一也臣言至此痛裂心膂自知辞戆意切必犯威怒斧锧之诛所不敢逃万一陛下采纳其言以幸宗社臣虽受死亦无憾焉臣此奏欲望陛下付于庙堂大臣反覆熟议若以臣言为是乞赐听纳若以臣言为非乞赐窜逐伏候进止
　　贴黄
　　陛下今日欲见父母乃第一事移御南内盖求遂此也而臣固諌以为不可岂以陛下不可过南内耶前三事处之未有道则不可耳伏乞睿照
　　论淮东浙西递角违期奏【绍熙五年闰十月】
　　臣闻邮传天下之脉络也人之脉络壅滞则必病国之脉络壅滞则必危故天下邮传不可使壅而边防为尤甚春秋时秦将袭郑郑商人遇之于滑使遽告于郑郑知而备之故秦无功而还遽犹今之急递也汉赵充国上屯田奏自金城至长安报下财七日古人于边防邮传其速盖如此诚以备御冦侮稍或稽缓则国必受祸不可忽也臣等误将使指出迓金使九月八日忽报旴眙奏使人欲初十日过界卽乞陛辞出门及至盱眙则知使人在境已十三日矣问之盱则初三日得泗州牒报卽时入粉牌递申朝廷粉牌递日行三百五十里合以三日至进奏院今乃用六日是违滞三日也据本军申近日诸递违滞不特此尔登极赦至本军迟两日十一时金字牌至本军迟三日一时夫二者期限比寻常文书最急者也赦书字牌尚且违之则他可知矣边烽无警偶不废事然偷玩成习万一不测致失备御其贻祸岂细也哉臣愚欲望圣慈特降睿旨令枢密院劄下浙西淮东两路检察递铺所根究违滞所在特与究治吏卒严加惩戒因而并下沿边州郡将递铺时时警察使不至违滞以起边防之脉络以为备御之先具不胜幸甚
　　论淮浙旱潦乞通米商仍免总领司籴买奏【绍熙五年闰十月】
　　臣闻遏籴覇者之所戒闭籴诸候之所羞而况人主君临天下一视同仁岂可使有彼疆此界之分如秦人视越人之肥瘠而不防哉窃见今嵗淮东两浙多被旱潦如常润扬楚盱眙等处当此收成之时斗米至为钱四百上下无下三百足陌者近日行都米价顿增至烦朝廷辍军储给粜以纾目前而米价依旧不减异时春秋之交必大翔踊实为可虑访闻江西南北州军间有丰稔去处设使就彼和籴又恐官司交易易得成扰收籴津运倍有所费据臣愚见不若通商最为上策欲望圣慈行下三路漕司俾之约束沿流州县不得遏籴如商旅米舡特免力胜税钱至嵗终而止不得妄以他货阻滞客旅如果有他货令所至州军勒客人别用舟装载依法收税仍闗报前路官司从漕司多出榜文晓谕商旅闻此必须方舟而下不特移粟之惠可以救民而盐课必增亦以利国事莫便于此者伏候进止
　　贴黄
　　此事若行沿流州县必少亏商税但商税少亏不过数月其害甚小淮浙歉甚官司无米不能接济其害甚大更望圣慈与二三大臣斟酌轻重捐江湖数州征商之利起淮浙数州垂絶之民不胜幸甚又云照对淮东总司例于淮东州军有籴置去处嵗丰则淮民实以为利今嵗歉则淮民反以为苦欲望圣慈行下淮东总司如合籴买嵗计权差官往丰熟州军就籴留得淮东米麦通流民间则贾直自平免致乏食并乞睿防速赐施行
　　论朱熹以諌移御而去乞同罢斥疏【绍熙五年十一月】
　　臣辄控诚恳仰渎渊聪臣近被旨送伴北使囘至楚州忽闻焕章阁待制朱熹奉祠不得其故陛下从给舍之请令熹出守闻之道路之言熹因諌移御所以有此除命窃縁移御一事臣凡五次进说未蒙听从臣寝食之间实不遑处比因接伴囘尝与熹约欲于讲筵共献愚忠适以北使在廷连日罢讲而臣以差充送伴忽忽复出因与熹别又约各具奏论是以臣于闰月二十八日在楚州尝具一劄子附递入諌朝夕竢命而熹乃因此事而出则臣实误熹也熹笃学力行为世儒宗在寿皇太上两朝屡经召用以熹刚直不屈虽出卽退故天下髙之咸以熹之出处卜治道之隆替幸遇陛下睿圣天纵求贤如渴卽阼之日卽谕臣以召熹之意不由荐引旨自中出故召命旣下清议翕然熹再三恳辞陛下再三趣召人皆谓熹必遭逢陛下有所设施今来未两月无故而去又非因熹之请乃自特旨识者莫不为陛下惜此举动也而诘其端由乃自臣启则臣非特误熹又误陛下臣旧不识熹自熹入朝方始相见不过一再见而臣已出矣臣与熹卽系故旧虽误熹不过得罪朋友至误陛下实得罪宗社臣之罪大所不敢逃欲望圣慈将臣诛斥以警有位臣退当屏处恭俟威命取进止论韩侂胄干预政事疏【绍熙五年十二月初九日丄时为吏部侍郎】
　　臣闻侍从为论思献纳之臣于天下事无不得言故欧阳修为翰林学士论狄青不当为枢密府包拯不当为三司使而不为侵越彭汝砺为吏部侍郎论曾肇不当黜降韩维为知制诰论范镇不当补郡而不为朋比盖知无不言事无不论侍从之体当然也反是则阿容苟合沈黙自全不足为天子近臣矣臣素无所长荷陛下擢之庶僚之中寘之侍从之列三数月间恩宠狎至诸臣进用未有若臣之骤者也使臣止贪荣遇则箝口结舌最为上策使臣粗求补报则犯顔触讳必蹈危机然营已忘君臣实不忍辄敢冒昧陈献其愚惟陛下裁择臣伏见祖宗待外戚之法逺监前辙最为周密不令务政不令管军不许通宫禁不许接宾客不惟防禁之使不害吾治亦所以保全之使全吾之恩也近者交通内外之禁固已隳矣然预政管军之制犹未改也已隳者固未敢望复之而未改者其可坏之乎臣伏见知閤门事韩侂胄乃太皇太后之懿亲而中宫视之亦尊行也其人本是世家慨慷喜事陛下入践大宝侂胄尝效微劳士大夫以此颇多之然日来籍籍皆云数入禁近干预政事臣固知陛下英睿明断于天下事无不习练何资此徒然陛下进退大臣更易言路皆初政最关大体者其所以进退之由更易之故大臣或不能知而侂胄能知之大臣或不能言而侂胄能言之不知侂胄何以得此彼其假托声势窃防威福顾其术则然然而天下治乱君子小人之消长止在人材进退之间人君所以审择而自执之者一旦外戚乃得隂乗其机簧鼓于外则陛下总揽之权恐为此人所盗矣臣闻元符间向宗良兄弟止縁交通宾客漏泄机密陈瓘抗章劾之谓自古戚里侵权便为衰世之象外家干政卽是亡国之本亦如州县之政止要权出于一若使守令之家子弟亲戚交通宾客闗节无禁则姧人鼓舞良民嗟怨如瓘此言陛下安可不察臣观侂胄近日所为不特如向宗良而已窃惜朝无陈瓘不能为陛下出力排之在太上皇朝始用姜特立大臣尚能逐之使去后用袁佐谏官尚能论之使惧不谓陛下始初清明有臣如此而乃无一人出一语及之则其声势可知矣臣官为侍从职侍读讲目撃此人累陛下初政乃缄黙不言则臣负陛下昔范祖禹尝告哲宗曰臣侍经筵八年日望一日嵗望一嵗期陛下为令徳之主惟恐有纤毫之失臣之事君实慕斯义况辨邪正明是非乃讲读官之职臣欲于此定陛下取舍之意决君子小人消长之机故不敢不为陛下一言若陛下以臣言为是则乞黜侂胄以解天下之疑若以臣言为非则臣与侂胄不能两立退当屏处以俟威命取进止
　　附日记其日因论韩侂胄姧状甚悉上谕云只为是朕亲戚用之不知如此奏云政恐陛下不知所以言之遂进劄子时上亦无怒容读劄子讫因奏云臣欲论此人久矣到今方发政縁陛下近日逐得朱熹太防故欲得陛下亦亟去此小人毋使天下人谓陛下去君子如此之易去小人如此之难所谓用贤如转石去佞如抜山乃刘向论汉元帝语陛下岂可效之哉因极论君子小人不可不辨其言甚悉奏事讫复奏云臣旣论侂胄仰犯威严自此当居家以俟威命上谕云不须如此欲退闲上赐之坐又欵曲问及饥民北使从容久乃赐茶而退到家家申三省又以劄子白庙堂次日闻早上宰执开陈之畧丄云韩侂胄是朕亲戚彭龟年是朕旧学诚是难处集贤进两留之说欲以韩侂胄奉内祠彭龟年依旧供职上云甚好丞相继请云彭龟年性刚若陛下留之不如宣引一番面谕曲折上云此人质直兼是随龙旧僚五人一人死一人丁忧两人论罢只有彭龟年在有事肯来说只如此区处甚好
　　论复经筵坐讲疏【庆元元年】
　　臣窃见本朝艺祖开寳四年召王昭素赐坐讲易自是累圣相承凡有讲读无不赐坐干兴间孙奭坐讲时仁宗尚幼跂案而听之奭因请立讲论者不以为是熙宁元年吕公着等请复坐讲之旧制诏太常礼院详定于是韩维等言列侍之臣尚得环坐执经而讲者顾使独立事体轻重诚为未安请如天禧旧制以彰陛下稽古重道之意时龚鼎臣等以为不可遂不复行恭惟陛下留心学问增置讲读当讲之日早晚两讲固已有光祖宗早间御殿一循近例讲者立侍不废君臣之礼晚御后幄又复旧制讲者坐侍且尽君臣之情情礼两尽古今所难识者无不窃叹圣性髙明区处有道旣有施行而讲者乃以坐讲为非执后世尊君卑臣之见而失先王好善忘势之诚虽知陛下不得已而从之然使陛下圣徳不明祖宗旧制不复诚为可恨臣今检到程颐与顾临辨殿上不讲书奏劄缴连进呈颐之本意但欲因此辅养人主重道之心实为可采傥蒙睿览便见近日坐讲罢行为是为非如臣不学固不足厕观讲之列若此礼一复天下通经学古之士必有闻风而起副陛下之意者矣臣不胜拳拳愿忠之至
　　论定监司奏【嘉定九年案此疏从名臣奏议补入】
　　臣窃攷监司之官盖源流于秦以御史监郡然汉初犹恶其繁遂以丞相长史分刺诸州不立常员逮世宗时始置十二部刺史亦不过一部一人而已本朝遵之其始逐路止置转运使一人惟京东西河东北淮南两浙乃有使副若纠察刑狱则命转运司一常参官掌之自淳化而后逐路置提刑之官然或置或罢犹不为常熙丰以来朝廷命使始纷纷矣蘓轼常论其弊譬之立廏长而马益癯盖善喻也绍兴初年虽未尝大有所更革然所在监司多不备置或以一员而兼领亦不闻有所阙败然则天下之治乱系乎监司之贤否不系乎多寡也概可见矣臣窃观近日监司皆无阙员间有一事而分为两司一司而辖以二人者其间职掌不同好恶亦异外假举刺内示趣向同一讼也而有是非焉同一吏也而有能否焉号令难于奉行往来疲于迎送盖不止如苏轼之所论其为害岂细也哉臣愚欲望陛下攷祖宗创立之规监绍兴权宜之意将所在监司或省或并间总于一员或文或武不必干并置庶防州县之吏易于趣向朝廷政令有所总一而员数不多亦易选贤如姚崇所谓今止择十使犹患未尽得人此尤当深察也










　　止堂集巻五
　　钦定四库全书
　　止堂集巻六
　　宋　彭龟年　撰
　　奏防
　　论正始之道防【案篇首逾年改元慰夀皇之心及篇末州县小吏云云是光宗绍熙元年由吉州安福丞除太学博士初所上缺载永乐大典今据名臣奏议补录于此】
　　臣仰惟陛下嗣无疆大厯服逾年改元于是奏告天地宗庙社稷非细事也臣尝推原古人纪年之意不谓之一而谓之元者元善也所以明人君体元之道在善其始也今日陛下继天地之德衍宗社之庆慰寿皇之心答臣民之望视始正本实在于此草茅小臣获对清光适际斯时区区愚忠偶有所见辄敢条列以上仰报圣明惟陛下财幸臣闻心者身之始身者家之始朝廷者天下之始元子者万世之始于其始而知所以正之体元之道无余事矣何谓心者身之始身听于心者也心一动而身随之不可不正也然圣人所谓正其心者亦去其所以害心者而已是以大学曰身有所忿懥则不得其正有所恐惧则不得其正有所好乐则不得其正盖感于物者稍偏则动于中者皆邪在常人尚且不可而况人君乎陛下圣学高明其于正心必有道矣臣犹愿陛下日日察之念念察之使忿懥恐惧好乐之类皆不足以动其中则陛下之心卽尧舜禹汤文武之心也使数者茍有一焉则其发用之间或有以害夫清明之体而于酬酢万变宰制万事统御万国恐亦难矣昔范纯仁有言君心欲如槃水常使平正而无所趋向则免偏侧倾覆之患斯言可谓得人君正心之道惟陛下念之何谓身者家之始大雅之歌文王曰惠于宗公神罔时怨神罔时恫刑于寡妻至于兄弟以御于家邦家之难齐也如此以文王之圣尚且待神无怨恫而后能使其家刑焉是必无一毫之愧于身乃可举一家之政于内故赐予私则侥幸之路启宠幸私则嫉妬之害生用度不节则俭约衰法制不严则名分僭今日宫庭未必有是设或燕闲之际少懈隄防深虞间隙之开便难窒塞在陛下谨之而已耳何谓朝廷者天下之始大抵天下之事当出于一出于一则有所总统而天子之势尊不出于一则无所总统而天子之势防世言汉武帝以九卿之权间宰相宣帝以天下之务在中书为得驾驭臣下之术不知政出二门实妨理道臣防闻本朝仁宗皇帝英识伟度三代而下一君而已事出独断何所不可而权要请托每以大臣为辞实以此门一开姧徒百出深谋远计近世所无此陛下家法也崇宁奉行御笔乃小人盗权之术此陛下近鉴也臣窃闻陛下即位之初所施行事间出中旨虽睿知所及多中事情然忧国之臣未免过虑近日此涂渐塞朝纲寖清臣愿陛下长守此意使朝廷政事常出于一得则功归于上而陛下受从善之名失则责在于下而陛下免徇私之谤体正事顺莫便于斯如此而后朝廷可正而天下之治可得而举矣何谓元子者万世之始臣闻诗曰君子万年永锡祚祚古人所甚重也是以自初生至于成人教之皆有方法古者父子虽曰异宫然文王之为世子也日问安于寝门之外则其相去当不甚远嘉王陛下之元子宗庙社稷所系非轻而今遽建邸于外自此居处之易察恩意之易浃教诲之易行当不如前日在陛下之侧矣陛下虽简择僚友谨选左右然傅相之士少侍御之人多傅相正而难亲侍御近而寡正从违之顷贤否便分皇子虽天资颖特敏于为善万一熏染积习之余或移岐嶷冲和之性臣恐不能不重陛下宗庙社稷之念也臣窃见司马光请以皇子伴读官提举左右前后侍御仆从之人如有巧佞谗谄者许令纠察其言极切事情臣愿陛下举而行之大要使府僚之势重于侍御道义之训密于晏游则万世之本可得而正矣臣州县小吏不识忌讳辄肆狂妄轻议家国罪当万死惟陛下赦其愚戆
　　审材辨官疏【案此以下诸疏竝据名臣奏议补录旧不着年月】
　　臣闻古者三年大比而兴贤者能者其选举之涂已异及其论辨而后使之则亦辨其贤与能而已汉王嘉荐儒者公孙光满昌及能吏萧咸薛修等尚有分别未有混天下之材纳之一区不择材之短长不计职之剧易为人择官而不为官择人如近世者也大抵天下未尝有不可用之材而亦鲜有无所不能之人能于此者或不能于彼可任繁剧者于坐鎭雅俗未必优也使处之各当其任用之各尽其材则不惟官各举其职而人亦无遗才易务之恨倘德足以鎭雅俗而使之任繁剧则必暴其短才足以任繁剧而使之坐鎭雅俗则必不胜其官矣故天下之事多败于官之不得其人而天下之才亦败于用之不称其宜如斲梁为以金代土甚非后王所以辅相裁成天下之道也臣愚欲望圣慈明诏大臣于选任之际审材辨官可大受者不使之防小务事一节者不使之受繁剧工文学者卒任之以文学精政事者专责之以政事而且量其职任之轻重以为进用之等级使官各称其才而无觖望人各安其官而无幸心实天下幸甚
　　乞诏求直言疏
　　臣闻四方有败必先知之此之谓民之父母矣后世惟魏相稍识此意每敕掾史按事郡国令白四方异闻或有逆贼风雨灾变郡不以上相辄奏之相与赵充国议击匈奴乃曰今年计子弟杀父兄妻杀夫者凡二百二十二人非小变也夫风雨变异天之灾子弟恶逆人之变天人变动而朝廷不闻尚安足以图治乎今之州县每遇灾异自非水旱例不以上顷年江湖闽浙同日地震惟建昌军因言失火并以上闻前年福建江西间有地震去处惟漳州守臣上章自劾至于子弟恶逆时亦有之缘法中有守令量事贬降之文用是例不举按是不可以为寻常而不问也夫至和之气感于人事大顺之治积于闺门若天示警戒而上不闻则德不修人反天常而上不治则政不举如此而欲求天下之治不可得也臣愚欲望圣慈明诏州县凡有灾异而辄不以闻有恶逆而匿不举按者令监司觉察又令御史台察监司之不举按者上之略加惩罚庶几上下警惧各思有以消弭灾变感召至和不胜幸甚
　　议绍兴和买疏
　　窃惟和买行于东南今近百年独绍兴一郡施行无定制议论无成説致烦明诏令廷臣集议臣尝攷究绍兴和买不惟始初数额太重立制不均而朝廷每欲更张未及施行辄为浮言胥动又复转易其病全与东汉不能均河南南阳之田相似病根如此虽有良药无如之何然旣有朝防集议臣叨缀从列敢不罄□愚虑以备采择臣尝谓今日士大夫论绍兴和买不过二説欲究实上四等诡名者其説正大而易敝欲均科及下五等小戸者其説均平而不正何谓究实之説正大而易敝臣闻经界之初绍兴和买乡村物力三十二贯科一匹今则十七贯三百五文科一匹此皆上戸走为下戸之弊若核实诡戸归之上戸则物力自寛和买自轻虽以严法行之人自无辞然从前为绍兴守令者就不知出于此而卒未能革间有不畏彊御者才行一二而摇撼于后者已百十矣今日改正者曾无几何而后日走寄复如初矣利之所在人所必趋一重一轻谁肯就重此所以不能使之无敝也何谓均科之说均平而不正夫不分等第一例科纽自此重者皆轻必无避免之谋无者皆有亦无隐寄之处可不谓公平矣乎然和买本非常赋也而今以常赋之法行之此不可也或者虽云江西及浙西平江等处和买通五等皆敷今绍兴独不敷及五等是偏也殊不知和买不及五等在今日犹为仁政若得他州并五等不及岂不幸甚今乃欲引他州刻取之法以例绍兴又不可也或者又云和买初敷时官司给钱所以不及五等人戸政恐其无物力可恃失陷官钱今旣无此虑自可敷纽岂不思支钱而取绢则不及无钱而白取则及之岂为民父母之道乎又不可也此所以不得谓之正也然则若之何而可臣谓今日和买本非合取于民之物但以版图未复用度未充不能遽捐之予民旣未能捐之予民则取之之法岂可不立夫法亦贵于平而已矣今旣上四等有和买下五等无和买开之以走寄之地安能禁百姓之不为哉前日田产自三十六贯减至十七贯敷一匹后日必自十七贯减至四五贯敷一匹未可知也而可不救乎臣所以尝有请以上四等有田产人戸和买七万七千余匹乞籍为定数令今后一随田产推割除受可以絶目前走寄之惟是有田产下五等人戸和买计四万七千余匹今戸部蠲放四万四千之数于内除豁逃絶等一万一千余匹外亦已放及三万三千余匹止有一万四千余匹未有着落欲乞戸部更与寛容本府一年从本府选择逐县令佐有风力可倚仗者于今来下五等戸合敷和买四万七千匹数内更切根究走寄之数若再根究到走寄之数物力自寛又有上戸买下户之田亦合依上戸等处起纽和买如此则今来一万四千匹未充之数渐渐可补但须豫降指挥令本府今后根究得隐寄及增起到上戸买下戸田产上和买不得过今十万之额如或有余卽增上物力钱贯均敷庶几不致重取于民然此亦只是目前救之谋非卽乆远通行之策济所不及犹在夫人异时国家傥遂恢复财用稍寛则将此无名之赋一切埽除方始无愧于古谨议
　　乞寝罢卖田指挥疏
　　臣闻溥天之下莫非王土古者制田惟有归受之法民旣壮则受之旣老则归之如此而已未有举在官之田与民交手为市者也唐许民卖永业田识者犹议其非古况官自卖乎臣窃闻近日斥卖官田此令一出四方之人交口窃议臣甚为朝廷惜此举措也臣照得在法官田惟许下五等人戸请佃所以优之也官戸及上三等戸不许所以防其侵细民求生之路也今一旦举而出卖令之曰价高者得小民虽有现耕之田无钱可买豪民积镪千万寻常睥睨小民之田恨不尽取而官司乃为之开其门辟其涂细民之田将尽归豪民矣昔任其劳而垦治者细民之力也今享其成而膏润者豪民之利也豪民以钱易田不归恩于朝廷而细民一旦失田必归怨于朝廷朝廷但以减二分价为优现佃之人不知现佃之人有钱则方可获此利无钱则坐视有钱者取田去尔能使之不怨矣乎议者必谓今日国家匮乏一日出此可得数百万缗岂不甚利此特小丈夫狷浅之见何足以谋国哉夫数百万缗或可以积致人心一散不可以复收其轻重得失何如耶仰惟陛下自卽位以来减月椿损经制轻折估寛和买仁心仁闻固已四逹然或者犹谓仅能寛州县之力未必州县能寛百姓也今卖田之令一出则害径及百姓矣为人臣不能为人君固百姓之心而乃为人君离百姓之心此臣所甚忧也臣闻向来斥卖官田多以百姓不便而止臣谓与其使之不便而后止则所损已多矣不若不行之为愈也臣愚欲望圣慈特赐睿断将卖田指挥早与寝罢以安人心以固国本不胜幸甚
　　论差官卖官田及教阅土军弓手疏
　　臣闻法不可以穷天下之情可以启天下之伪夫先王之为法岂恃其足以治天下哉亦曰吾为之齐量于此而付之人焉耳傥一任法而不任人臣见其法愈密而愈不可救也且以卖官田言之夫一邑之间有令有丞有簿有尉是四人者朝廷固委之以一邑之事者也一邑之事四人皆足以任之而独出卖官田必隔邑差官启封果何意哉以其邑之官为不足恃乎苟不足恃也则官田何重于一邑况邑之官田非此有而彼无者也彼于此启封此亦于彼启封使皆可信之人则何间乎彼此不然以彼易此均无益耳而何为扰扰使奔走徃来小则资粮扉屦糜州县之财大则去彼来此旷职掌之事至有所得官田之直不数千而差官之费已倍蓰者此皆任法不任人之故至此也又如教阅土军弓手议者已知其非请之朝廷乞止令本州兵官拍试矣臣以为尚非简便盖月一拍试大州之邑或累十数必未能徧小州亦不下三四邑所谓官兵者月糜其半于道路而后已事焉与卖田启封之利害何异哉如上二事臣欲乞委邑之令佐使监司帅臣按其功绩而为之赏罚庶几提纲振领使天下无扰扰之患而享清静之福不胜幸甚
　　江陵条奏边备疏【案此以下诸疏旧不着年月今参合宋史本传当是光宗绍熙末因劾韩侂冑出知江陵府后所上】
　　照得江陵府虽名次邉其实西当蜀口东接呉会南控长江北去襄阳止五百里皆是平原旷野别无险要可以据守本府虽是鄂州大军分屯之地然少壮之卒竝戍襄阳守寨之兵多是老弱设有缓急何以支吾所以前后帅臣申饬民兵科条陈乞备边钱谷不敢少缓者政以其无险可依无兵可恃当形势最紧之区而无地备御一分之力若非平时控告朝廷则急缓之际必至败事臣素无材术谬当阃寄到任两月备见本府兵财空乏不容自己谨开析条奏下项一本府厢禁军皆是乌合之徒全不中用虽有神劲千人除火队及分戍人外常只有七八百人在寨昔人守御此地动数万人犹以为少今仅以数百守之岂不甚可危哉惟是诸县义勇人数颇多有绪可葺然本出耕农不习军事自向来岁一教阅进丁退老人犹淬励不敢怠惰近年本府以财计窘匮不复施行者六七年去年又有指挥令就近乡教阅名为便农其实隂废之尔盖百姓身习稼穑不便击刺彊之施为犹不得已若听其自作自止宁复留心纵使首领得人或能奉行亦无激赏谁复劝勉臣恐义勇自此不复可用矣臣照得义勇之籍正军计一万五千七百余人朝廷岁养万五千兵无虑衣粮数十万今歳一阅义勇费不及十之一而遽惮所费致废万五千可用之兵诚为可惜本府自将秋苖拨充岁计之后若教义勇亦无米可赡然臣若顾此小费以不教为便是臣孤陛下使令臣不敢也臣今会计本府义勇一万五千人若分作三番一岁一教三岁而遍其当教之岁则令进丁退老不教之歳则令如近制自习事艺于乡如此则费不甚广而事可常行民不甚劳而艺亦不废事莫便于此者矣若防圣慈以为可行乞自今岁为始仍乞下本路转运司每岁计实教人数应副合用激赏钱物其口食米令本府自认擘画伏乞睿照一本府一岁二税绢不过数百匹苖不过万石不能当江浙一大家之人全借酒税以养官兵而酒为戎司据其大半之利独有啇税州用百色取办于此是以岁计常是不足储蓄枵然缓急无恃防惟寿皇圣帝经略恢复留意边陲知本府素来窘乏故命刘珙守郡之日特拨祠部度牒二千道令其变卖为备边库又添拨宣司赈粜米钱十六万余贯幷迪功银四千八百余两通为钱七千三万緍有竒其为虑至深远也后因乾道六年拨充鄂州官兵激赏之后一时帅臣失于执奏自此他司援例接续请拨或充军中酒本或充打造战船或充交防军马或充教阅义勇或充总司收籴米斛或充他州赈济前后共支过五十八万余贯去年辰州蛮獠小小作过本库又支过二万余贯现今朝廷行下将从军之人犒赏一次度所费亦复不赀经此一番支遣脧削殆尽窃惟本府去边头甚近去朝廷甚远万一缓急或有调发若候奏请岂能及事朝夕思念可为寒心臣愚欲望圣慈监寿皇远虑如彼念边郡无备如此将朝廷向来拨去备边库钱计数给还或以度牒或以会子专责帅臣变转尽行封椿以为他日戎事之备不胜幸甚
　　贴黄
　　臣已具录前后降防支拨钱数申闻朝廷若大臣开陈得防睿览便知此钱一文已上皆是朝廷支拨卽非本司用过今来所乞塡偿之数于本司岁计卽无州郡之钱以备边方缓急尔臣亦知朝廷窘匮应副州郡之钱不过度牒会子二种但度牒会子惟平时可以换易若直待缓急然后给降决难支用并乞睿照
　　乞权住湖北和籴疏
　　臣辄有愚见仰千渊听臣照得去年朝廷以淮浙竝饥江湖小熟遂下和籴之令严遏籴之禁惠甚渥也然州县亟欲集事未免敷籴于民商贾竞起趋利又复争籴于下而江淮两浙帅仓以至总司戎帅皆散遣官吏多赍钱物四处收籴其所差人争先趋办迭增价直以相倾夺米价旣长害及细民细民日要添钱籴米富家愈觉闭粜自丰遂使江湖小熟之地反有饥饿不给之民臣自江西以入湖南所到去处皆病于此及入湖北愈觉益甚去岁江陵虽正蒙朝廷抛降和籴米十万石缘湖北地广人稀耕种灭裂种而不莳俗名漫撒纵使收成亦甚微薄每到丰稔之年仅足赡其境内万一发泄出外必至价直翔踊常年米价每石若及两贯已为极贵今米直至斗添数百长犹未己方此耕布之时使百姓困于贵籴无以自给甚可怜也况本府旣有补籴又有和籴数目旣多深恐置塲不能顿足不免均之诸邑诸邑复不免敷之百姓上下相乘其势有甚不得已者其初定价正当和成米贱之际只据一时市直每石作一贯五百具申及到后来诸处官司商贩竞来争籴米直陡贵官司但以事干朝廷只执元价不敢增添驯至今日输犹未足乃是百姓受钱于米贱之初而输米于增价之后甚者家无现储不免转籴以偿于官焦熬如此可不速为之计哉臣至愚极陋蒙陛下寄以牧养之责臣旣亲见小民无牧养之具岂可不仰告陛下臣照得江陵府己申朝廷乞将和籴未足之数候到秋成籴足未准行下臣契勘本府合籴米十万据诸处申到已籴及七万尚有三万未籴而现在之米已承朝廷指挥未令起发以此见得淮浙亦不待此米之来所有未籴三万若得少缓收籴却得苏此一方之民缘今来已是五月若俟朝廷行下然后住籴恐不及事臣已令本府将现籴未足米数且权住籴以待回降庶使青黄不接之交留得此米接济百姓以了农事不胜幸甚
　　贴黄
　　臣访闻诸路监司帅臣在湖北籴米甚多其籴米之价比之本府和籴每石率多一贯以上故其交易比和籴尤易臣计本府和籴之数已及十分之七卽外路诸司所籴米数必是过之设使卽日住籴亦不阙事臣已行下本路诸州令劝谕有米之家当此艰食之时先将米谷粜与百姓如本州县食米已足即许将所余之米粜与外路盘贩之人臣为见本路百姓委是阙食不得不权宜措置以救目前之急若是去年十二月今年正月之交臣亦不敢如此施行但恐自此或有遏籴之榜尚冀陛下为此一方之民曲加睿照臣罪万死所不敢逃
　　奏辰沅州水灾劄子
　　照对本府今年五月以来雨水频多江流暴涨遂行下本路诸州取会有无被水去处至六月十六日据沅州申五月二十日麻阳县被水淹浸推流屋宇四十七家不申损失人口七月二十二日据辰州申五月二十一日溆浦县被水淹浸入县其水暴猛第三第四都损失四十一人臣已当时行令逐州给米赈济及令寻访损失人口所在殡埋又缘两州皆边溪洞亦已令逐州密饬兵备绥静蛮猺去讫臣窃见入秋以来又复多雨恐伤禾稼朝夕忧惶仰惟陛下焦劳为民尤轸水旱况在边郡有此灾伤臣仰体圣怀敢不具奏伏乞睿照
　　乞复湖北主簿省罢税官疏
　　照得湖北州军朝廷向来以经兵火之后土旷人稀民淳事简县道佐官多不备置而以县尉兼主簿又以江湖盗贼出没不常而差武臣为县尉盖亦因时施宜初非以为经乆可行不可改之制也近年以来戸口寖盛事亦向繁而一县之间自知县而下别无文臣为佐官若知县或有事故卽簿尉监务以次摄事而少知自爱不甚循谨吏民玩狎多致败阙如本府近日监利县酒税姚师言因摄县日侵夜行刑杖死坊戸为提刑司按罢又有监利县簿尉刘汝翼因摄县事盗用官钱现具案闻奏此皆迹不可泯不容阔略者也其他生事扰人徃徃而是其至此岂容不解而更张之哉臣照得诸县各有监务一员虽云酒税当置专官然一县酒税知县鲜有不任其责者酒税若非知县任责亦未必能趣办故所至外县多令知县检察酒税政谓是尔臣愚以为若使省罢税官而以知县兼酒税复置主簿差注文臣而以佐知县则一邑之事宜无不举傥蒙圣慈以为可行卽乞从臣所请下吏部将湖北县道有未置主簿去处复置主簿一员依格差令文臣却于本县省罢税官一员令知县兼管酒税其现任人令满今任已授未上人别令改注不胜幸甚
　　论湖北京西楮币疏
　　臣窃惟国家兴创会子所以济钱币之乏若官司有以权之使之流通不壅然后缓急可恃臣闻湖广总领所会子当来立法止是许于湖北京西界内行使其襄汉戍兵月得料钱全靠客旅贸易其会子止到鄂州便着兑使而官司无以权之遂使坐贾之人乘其急遽低价以售用是一贯会子止可得五百左右现钱会子旣轻商旅不行故戍兵所得会子愈难变转而会子益轻矣万一缓急岂不害事欲望圣慈行下湖广总倾所多方措置须使现钱会子官私流通便商旅兴贩之利免戍卒折阅之怨不胜幸甚






　　止堂集巻六
　　钦定四库全书
　　止堂集巻七
　　宋　彭龟年　撰
　　状
　　同李台法辞免再辟申省状
　　照得谦等十二月二十六日准尚书省劄朝请大夫新除侍御史张叔椿奏臣蒙恩除前件差遣即具辞免伏准省劄备奉圣防不允臣仰承威命未敢再有陈请臣窃见本台检法官李谦主簿彭某以元辟官替移陈乞改差照得本台属官二员虽许台长奏辟若所辟已得其当难以数有更易缘此二人文学操履甚协士论欲望圣慈特降睿防令依旧在任伏候敕防十二月二十五日三省同奉圣防依谦等恭承恩防至于稠叠再三违戾宜行重诛然臣之事君不惟以承命为信而亦以尽已为忠不尽所怀即为不忠是以不惮烦渎再敢控陈谦等昨从事侍御史林大中奏辟入台林大中既迁谦等法合随罢今来御史张叔椿虽再行奏辟缘谦等昨自入台以来风宪之议无不预知其林大中所劾大理少卿宋之瑞回邪等事谦等亦尝与闻今来林大中既除职与郡即是以前所劾为非谦等裨赞无状岂得无罪若再从辟入台是以裨赞无状之人复误宪府不惟累朝廷举措之公亦害谦等去就之义欲望特赐敷奏与谦等一在外差遣下御史台别辟属官庶得允当伏侯指挥
　　同李台法再辞免除寺丞申省状
　　照得谦等昨具状申尚书省乞免辟入台陈乞一在外差遣正月一日三省同奉圣防李谦除太常寺丞某除司农寺丞谦等以求去得迁实不遑处未敢供职遂再具状转申朝廷辞免新除恩命正月四日准省劄检防谦等前月所申第一状陈乞一等差遣第二状陈乞在外差遣劄付谦等照防窃缘谦等昨来三状申尚书省陈乞差遣各有事因第一次缘侍御史林朝请除吏部侍郎谦等系所辟官属法当随罢所以止申乞一等差遣第二次縁林朝请已除职与郡谦等为属无状义当同出所以再申乞在外差遣即不敢前后异同谦等缘正月二日所申未准处分须至再具申禀欲望检照谦等前后所申特赐敷奏与谦等一在外合入差遣庶安某今月九日准尚书省劄三省同奉圣防彭某可除起居舍人日下供职者某忽拜隆恩不胜悚惧伏念某学疎才下无以逾人滥厠班行叠叨迁用分当引去屡请未从方比怀惭骤膺防擢□惟记注之职士林高选顾如今日在廷之彦与夫寰宇未用之材若采其学识则某最凡计以资望则某尚浅虽蒙睿简有此亲除既匪其人难以冒处伏望朝廷特赐敷奏收还成命改畀时髦庶穆师言少安愚分伏候指挥
　　再辞免除起居舍人申省状
　　某近状辞免新除起居舍人恩命三省同奉圣防不允兼职依旧者窃惟记注之官号为严近倘非俊乂之士不在选抡故必屡试而后除皆有已事之可验忽容晚进径躐清班地望高而差择之轻人物凡而陞进之骤自知不可公议谓何又况近时尤严资格虽欲脱拘挛之敝以示激扬然反取妄庸之人恐启侥幸敢贪宠利遂误公朝辄申方寸之私不避再三之渎冀回恩防改授能贤庶使孤踪获安职分谨具状申尚书省伏望钧慈特赐敷奏施行
　　缴纳右史直讲告敕申省状
　　某疎庸不才误蒙圣恩擢寘右史效职以来今涉半年委无毫髪可以补报有腼顔面难以安职除巳具奏乞赐窜黜外现已出门迤逦前涂恭俟威命所有现任起居舍人告并兼皇太子嘉王府直讲敕须至缴纳尚书省伏乞敷奏施行
　　待罪候车驾过宫申省状
　　照对某昨同侍从入奏以论思无补居家待罪恭准圣防令日下供职某尝具奏乞车驾早赐过宫依旧居家俟命四月二十七日再准省劄三省同奉圣防已降指挥日下依旧供职重念某身无寸长谬司记注尝谓后之史官君举必书谓之善于其职则可谓之忠于其君则未可与其必书以惩其失于后熟若熟諌以救其失于先故于効职之初尝以此言具奏近日伏见车驾久不过宫委不忍书之史册以玷圣徳数竭忠悃妄有奏陈今既未闻过宫之期岂可徒举载笔之职记君之过委负初心已同侍从人等入奏乞五月初一日过宫现依旧居家俟命
　　辞免除职与郡申省状
　　某今月初九日内殿宣引尝具劄子奏论知閤门事韩伲胃依托声势窃弄威福虽蒙容纳未见处分阖门屏处恭俟诛夷今月十二日伏准省劄韩侂胄特转一官与在京宫观某除焕章阁待制与郡某闻命战惕不知所容恭惟皇上从善如流不间遐逺如某愚戆尤荷开容今既信用其言虽死无憾安敢复叨恩宠以为己荣次对陛华承流重寄岂兹庸谬所可克当欲望朝廷特赐敷奏收回成命畀以祠禄使之少安愚分得以屏处自修不胜幸甚伏候指挥
　　再辞除职申省状
　　某近具状辞免新除焕章阁待制与郡恩命伏准省劄三省同奉圣防不允伏念某空疎不学愚戆无用偶事潜邸误辱眷知连月之间宠数狎至日思图报不敢自安论建疎庸宜被诃遣尚容补郡本出寛恩某自初入朝资序甚浅犹未作县谬列班行五年之间叨窃为守揆之愚分已为滥冒再勤威命不敢固辞惟是职名本待有功当去之人岂容冒此宜黜而陟恐累初政伏望朝廷特赐敷奏令某止以现官畀之小垒有有新除焕章阁待制恩命乞赐寝罢不胜幸甚伏候指挥
　　辞免贑州乞宫观申省状
　　某十一月十二日伏准省劄勘防知贑州卫泾已除太常少卿差下彭某合行赴上十月二十四日三省同奉圣防令所在州军差拨兵级三十人津发疾速之任候任满前来奏事某照得昨准告授前件差遣某已两具辞免未拜俞音某现为庶官辞免之制不可烦渎又卫泾现已陛辞合行赴上某尚有两年之次可以寻访医药觊幸安痊由是不敢稽留威命久而不拜今来卫泾既除他官恭准指挥催发之任自顾某日即病残如此岂可复胜委寄局天蹖地殆无所容重念某才无过人不周世用误蒙圣朝简防骤置从班坐累十年一旦起发畀以大郡切近乡闾地望甚高俸入不薄使某自择亦不能如此便利且某方被命之时计阙期尚有三年继而现任并合赴上人相继改除造化无心若有委曲某心非木石岂不能知甚欲黾勉禀承仰副朝廷録用之意某尝忝从列义不辞难若有使令安可辞避傥托以疾病偃蹇卧家是名欺君罪在不赦某虽甚愚戅安敢犯此实缘某数年以来疾病交攻名状非一顷者【咯】血之疾半年一发率以为常今夏以来发作顿并数月之间已至六七近以心气不宁其疾大作不免疗以凉剂用之过当脾胄顿衰骤冒冬寒遂成脾胀饮食遽减一日之间仅能一食体瘦如削步履艰辛现今闲居专意医药尚费支吾若使之出从王事必至颠越况今贑州系是本路控扼去处兼制领外兵甲必得威望足以镇压才力足以酬应之人方能上寛忧顾而某形躯支离人所轻侮精神荒聩事必旷瘝脱有意外必误家国虽抵窜殛不足以赎是以忘其冒昧吁天以请不敢辄具奏闻欲望钧慈特为敷奏且与寝罢贑州之命若朝廷怜其贫病在畀祠禄使得一意医药实为隆天厚地之施自此疾病茍痊虽繁艰任使所不敢辞伏候指挥
　　辞免除殿撰申省状
　　某昨准省劄勘防知贑州卫泾已除太常少卿差下彭某合行赴上十月二十四日三省同奉圣防令所在州军差拨兵及三十人津发疾速之任候任满前来奏事某缘旧疾未痊再具牀申尚书省陈乞祠禄十二月二十四日准尚书省劄三省同奉圣防除集英殿修撰依所乞宫观某恭闻成命感极涕零伏念某虮虱小臣屡犯威听揆以臣子事君之义合受古人方命之诛乃蒙圣慈委曲全防念其犬马之疾特推帷葢之恩畀以闲祠已为微臣再生之幸惟是论撰之职着位最清朝廷设此所以优待有功之臣而某起废之初未效微力使之守地屡以疾辞自合坐其不恭岂可反膺异数乃是宜责而赏徇私妨公其在兴起事功之秋恐失激劝臣下之意所关甚大焉敢茍安伏望钧慈特为敷奏且令依旧祠禄所有除职指挥特与收回不惟朝廷予之不为过恩抑使小臣受之不致伤义庶几终始不累生成伏候指挥



　　止堂集巻七
　　钦定四库全书
　　止堂集巻八
　　宋　彭龟年　撰
　　经解
　　需繇辞
　　需有孚光亨贞吉利涉大川序卦曰蒙者蒙也物之穉也物穉不可不养也故受之以需需者饮食之道也需何以为饮食之道物之需于外者莫急于饮食故序卦举其大者言之也卦本以需待为义然必曰有孚者孚实也谓实有诸此而后可待诸彼也犹之万物必有根本而后可需雨露之发生使无其本焉何需之云故泛而言之必有其德然后可需时之用必用其人然后可需世之治必事其事然后可需功之成蔑无一焉而曰吾有所需非有孚之义也惟其有孚故光明而亨得正而吉虽天下之大难亦可以济矣或曰时方需也何遽有光亨贞吉而又曰利涉大川则是欲使之见于用也岂不害需之义乎曰不然惟其需故能如此也圣人先言有孚则是其才足以亨且吉而济大难者惟有此才而时不可乃能需以待之则其光亨贞吉宜也大川之险非有才而能需者孰利涉乎
　　需彖辞
　　彖曰需须也险在前也刚健而不防其义不困穷矣需有孚光亨贞吉位乎天位以正中也利涉大川往有功也五以刚实居中为孚之象孚谓其中之实也需之所以光亨贞吉者政以五据天位之尊用正中之道以是实有之理需以待之耳然则所谓需者岂徒见险不进一无所为之谓乎以此而济大难宜乎其往而有功也何也人有不为也而后可以有为济大难者决非轻于犯险之人所能也
　　需象辞
　　象曰云上于天需君子以饮食宴乐象取云上于天奈何坎为水也而升于天之上则为云云方升于天必待隂阳气和然后成雨故为需待之象其曰君子以饮食宴乐何也画上于天隂阳未和则尚未能成雨有需待之义亦犹君子蓄其才德而未见于施为也君子观云上于天需而为雨之象怀其道义安以待时饮食以养其气体宴乐以和其心志居易以俟夫命而已夫需者葢以其有而不用也有而不用者常惧夫心之不平而气之易动心之不平而气之易动虽需亦何益哉然则观需之象而饮食宴乐真能尽需之道者也
　　需初九爻辞
　　初九需于郊利用恒无咎初之需于郊何也谓其逺于险也郊为平旷安闲之地需而于是宜其吉矣而犹有利用恒之戒何也初以阳居阳好动者也凡物生于忧患死于安乐使迫于险犹必知所忧惧而后能需今逺于险而性又好动难乎用恒矣处此者所以利之也爻有以位言者有以情言者郊以位言初也利用恒者以其情而戒之也
　　需初九象辞
　　象曰需于郊不犯难行也利用恒无咎未失常也既不犯难自可无咎而又恐其失常奈何程子曰身虽不进而志动者不能安其常也君子之需时也安静自守虽有所需而恬然若将终身焉乃能用常也葢用常之人不为利诱不为才役动循于理知其当需而需之初不待迫于势之不可尼于时之难行而后止也使迫于势尼于时而后止则身虽不进而常有不自己之心其动也安保其不乖于理乎
　　需九二爻辞
　　九二需于沙小有言终吉坎为水近水者则有沙二去险已近则为需于沙小有言者谓小有言语之伤也言语之伤亦患难之浅者耳二近于险常患其心不寛平心不寛平则躁急迫切无所不至是故有常者乃喜于需寛平者乃不害于需所以初用常则无咎二衍在中则终吉然以初比二初去险犹逺二去险已近而初止无咎二乃终吉何也葢初则以刚居刚而恐其不能用常故圣人发利用恒之戒而仅以无咎许之若二则虽刚而居柔用中是以能寛平者也故圣人直许之以终吉以是知需之善否不在险之逺近特繋所以处之者如何耳
　　需九二象辞
　　象曰需于沙衍在中也虽小有言以吉终也衍寛平也人惟寛平故能需二以寛平居中安得不吉然则二何以能寛平也二多誉者以其居下而在外自有寛平之意而又以九居之为以刚用柔刚而能柔非寛平者不能也
　　需九三爻辞
　　九三需于泥致宼至泥比之沙尤近于水九三以刚居刚而在健体之上轻进易动理所必有故有致宼之象焉险尤在外自我近之故曰致然无凶咎之辞而圣人之于象又许以敬谨不败者虽迫于险犹能需也但患刚躁而不知敬谨耳敬则用心不贰谨则遇事不轻以敬与谨而处患难丧败可免矣夫自我致宼无复可逃处之有道犹可免败与夫防身于险不知改过以致殒灭者岂可同日而语哉圣人忧患天下之意尤于此爻见之
　　需九三象辞
　　象曰需于泥灾在外也自我致宼敬慎不败也其曰灾在外奈何谓在险外而未防于险也所以犹许其敬慎也天作孽犹可为自作孽不可逭三之逼近于险乃我自致之茍能敬慎则所以致灾者亡矣故不至于败也圣人敎人以去灾之道如此可谓爱之之至矣
　　需六四爻辞
　　六四需于血出自穴血者隂阳争而有所伤也穴者物所安也四固安其所者然已居险体三阳在下阳姓好进进而遇险无有不争若需于是则有伤之道焉故必出自穴而后可也穴者物所安也以六居四为以柔居隂又在上卦之下乃安于此者而能畏避三阳出而避之则不至于凶矣圣人敎人以需而此乃敎之以出奈何必知此义而后可以需也未入险中故可以需若已在险而需是为需于血矣
　　需九五爻辞
　　九五需于酒食贞吉五以阳刚居尊位无施不可何复需之有而乃云需于酒食何也天下之理固有当需者也于当需之时无所作为惟饮食宴安和平其心以俟之此需之正者也安得而不吉人君所需其大者不过天时之未顺民心之未得诸侯之未怀夷狄之未服如此等事使其心不和平有待而发其祸将有不胜言者五居中守正既得需之道舍和平心志之外无他事也故有需于酒食之辞酒食但指日用不可无者而言如诗言民之质矣日用饮食相似以见其无所作为静之至也杨氏乃引小雅燕羣臣乐嘉宾之事以为说则过矣
　　需九五象辞
　　象曰酒食贞吉以中正也此言中正奈何谓其居中得正也既居中得正则所需何往而不遂故必如五之中正而后可以需于酒食若谓其徒餔啜荒湎而已则所需乃凶之道也
　　需上六爻辞
　　上六入于穴有不速之客三人来敬之终吉自初至五皆有所需至上则居险之终当需之极险终则无所需需极则有所得又以柔居隂宜安其处矣故为入于穴穴物之所安也奈下之三阳本非在下之物徒以坎险在前故需而不进今险既终矣需既极矣三阳上进不待促之而自莱矣当是之时上将安处哉傥自知其隂居阳上处非其位不与之校敬以待之则亦庶几其无失矣葢上以柔居隂非与物竞者也故敬则终吉焉大抵需与讼义正相反需则不争讼则争矣惟其不争故虽防于险而亦可以免惟其争故虽已受服犹将褫之人当需而不能需则入于讼无疑矣可不戒哉
　　中谷有蓷首章
　　中谷有蓷暵其干矣有女仳离嘅其叹矣嘅其叹矣遇人之难难矣兴也水所注曰谷蓷茺蔚也方茎白华华生节间又名益母暵燥也仳别也嘅叹声蓷生谷中旱之所难及也今暵其干矣干者本无滋泽易于暵也以蓷之被暵兴夫妇遭艰难而相弃故仳离之女嘅然兴叹伤已遇人之穷厄如此人葢指其夫也
　　中谷有蓷次章
　　中谷有蓷暵其修矣有女仳离条其歗矣条其歗遇矣人之不淑矣兴也修长也物之长者先受日故易暵条歗貎歗蹙口出声也歗之悲恨深于叹矣淑善也古者谓死丧饥馑皆曰不淑葢以吉庆为善事凶祸为不善事也夫妇遭饥馑而相弃乃薄之甚者而诗人止曰遇斯人之艰难遇斯人之不淑曾无怨怼已甚之词可谓厚之至矣
　　中谷有蓷三章
　　中谷有蓷暵其湿矣有女仳离啜其泣矣啜其泣矣何嗟及矣兴也旱甚则蓷之生于湿者亦不免矣啜泣貎何嗟及矣言事已至此末如之何矣范氏曰世治则室家相保者上之所养也世乱则室家相弃者上之所残也其使之也勤其取之也厚则夫妇日以衰薄而凶年不免于离防矣伊尹曰匹夫匹妇不获自尽民主罔与成厥功故诗人举一物失所而知王政之恶一女见弃而知人民之困以为政荒民散将无以为国矣汤初征自葛而至于攸徂之民室家相庆岂无为而然哉
　　狡童首章
　　彼狡童兮不与我言兮维子之故使我不能餐兮赋也孔氏云狡童非有定名山有扶苏指忽所美之人此葢指忽也童小子之称经传言人无所知多目之为童如易以六五为童蒙左传谓鲁昭公十九年犹有童心之类是也是诗以狡童指忽葢讥其无君道尔
　　狡童次章
　　彼狡童兮不与我食兮维子之故使我不能息兮赋也息喘息也食谓不与之食天禄也详味此诗恳恳之意其爱忽也至矣而终斥之为狡童何也忽不能尽君人之道而诗人不失爱君之义目之为狡童者天理之公也爱之至于不能餐不能息者天理之正也虽爱之至亦不敢没其实此所以为诗人之性情与
　　鸡鸣第三章
　　虫飞薨薨甘与子同梦防且归矣无庶予子憎赋也夜将旦而百虫俱作薨薨众也予女自谓子指其君子而言虫飞薨薨则东方既明之时予岂不欲与子同梦而寝哉羣臣之防于朝者亦欲退朝而归治其家事不可不早作也岂可以我之故而令人憎子乎积此恳恻之意真足以感动其君子也圣人顺天地隂阳之理观万物之情明而动晦而休而鸡者动之最早者也故以鸡为夙夜之候凡子之事父臣之事君君子之听朝皆于是节焉葢其日夜之所息平旦之气清明湛然以观理则理明以理事则事治至虫飞薨薨之时而犹留连袵席之欲则其昬可知矣此贤妃正女所以必于是时致其警戒之意欤毛氏曰古之夫人配其君子亦不忘其敬语虽近而意逺真得此诗之大指也
　　讲义
　　潜邸讲堂王霸辨释义
　　前日蒙大王出示王霸辨仰见学得其要不胜悦服但王霸之分虽不过公私两字亦要人别得分明如齐桓公伐楚责之曰尔贡包茅不入王祭不共无以缩酒寡人是徴昭王南征而不复寡人是问此举虽然似公其实欲假此服楚以霜诸候郤是私意所以为霸古今辨王霸无如孟子孟子曰以德行仁者王以力假仁者霸以德行仁者无所为而然也以力假仁者有所为而然也且举眼前事看今人乍见孺子将入于井皆有怵惕恻隐之心若是自家心中真的见得孺子入井实是可惜即是元来测隐之真心无所为而然故谓之以德行仁若是心中欲救此孺子以纳交于其父母欲要誉于乡党朋友即是有所为而然故谓之以力假仁者此便是天理人欲之分须是日用间仔细防检若是此心发于无所为从而充养不要间断如此即入王道若是此心发于有所为能自警觉不逺而复即不防于霸道毎于发处便下工夫大扺一日之间一念之发无所为处絶少有所为处甚多不可不谨也王霸之分在此而已
　　宜春讲义发辞
　　读古人之书当知古人之心心也者乃圣贤传道之实地也茍不得其心则虽亲见其人闻其言且不能无疑而况于书乎中庸曰文武之政布在方防其人存则其政举其人亡则其政息夫所谓其人者非特指方防之文武也方防之文武已亡而吾心之文武犹在是乌可不察也哉孟子七篇之书人能诵之然知其道者絶少非其书之果难读也知读其书而不知存其心耳试与诸君举其切近者言之其书有曰鸡鸣而起孶孶为善者舜之徒也鸡鸣而起孶孶为利者跖之徒也欲知舜与跖之分无他利与善之间也夫舜跖之圣愚易分而一念之善利难择孟子循其一念之差极之于舜跖之别其所以拯捄衰世扶持人心者明白葢如此诸君果有意于斯乎平居暇日试察其一念之所从起如哭死而哀见亲而泚感孺子之入井而沐惕初无为而然者无非善也而其所谓利者非特殖货财贪名位而已凡哭死而为生泚颡而为人见孺子之入井而欲内交欲要誉有一毫计防之心者无非利也善则充之利则遏之精察于毫厘之间而不忽于隐微之际则吾视听言动无非七篇之书而何讲诵之有不然某今日之云云葢有所不得已也
　　孟子好辩章讲义
　　详观孟子此章大指葢示天下以明人道立人极之法也夫人得天地之正气以成形而禽兽则得气之偏者也人得天地之正理以成性而禽兽则得理之偏者也人道盛则世亦从而盛人道衰则世亦从而衰此一治一乱所以分也自古圣贤易乱为治必自此始所以尧当洪水未平之时兽蹄鸟迹之道交于中国举舜而敷治焉而舜使益掌火益烈山泽而焚之禽兽逃匿使禹平水土使稷导稼穯又恐民饱食暖衣逸居而无敎则近于禽兽也使契为司徒敎以人伦父子有亲君臣有义夫妇有别长防有序朋友有信自尧之后凡君天下者以尧之所以治民者治民则治不以尧之所以治民者治民则乱故夏季之君不能以尧之所以治民者治民及汤克夏则立爱为亲立敬为长始于家邦终于四海又作三风十愆之戒以警后嗣尧之道也商末之君不能以尧之所以治民者治民武王既克商则重民五敎惟食丧祭惇信明义崇德报功尧之道也上下二千余年如出一辙及至后世邪说既作人心先坏三纲五常日就沦斁内自闺门外极四海往往皆沦胥于禽兽之行不自知觉自孟轲而下在下者无复以王道开导人心在上者无复以王法纪纲人道所以乍治忽乱不能长久然其治也未尝不由王道之明王法之行其乱也未有不由王道之晦王法之废而所谓王道者其要于三纲五常所谓王法者立为品式条目维持此道者也舍此则率天下而为禽兽乱亡无日矣孟轲之辩杨墨政以其弊至于无父无君则于禽兽又何择哉后之君天下者欲识治乱之分其于此焉辨之足矣
　　进故事【案此首从名臣奏议补入附讲议之后】
　　戴盈之曰什一去关市之征章臣龟年曰盈之此说乃后世不能复古之根本也凡古制之所以坏者必有私情蠧之私情不能去而求复古无是理也盈之既知什一之不可重关市之不可征亦知民之不堪而古之当复矣在战国时如盈之用心者岂不可进而孟子辟之如此其严者政恐其有所牵繋也盈之所谓今兹未能者果何为哉不求其所以未能者先去之而徒欲少损以收复古之名此君子所甚恶也葢是非不两立公私不错施邪正不竝用一废则一兴一消则一长所以古人谓去恶如农夫之务去草焉絶其本根勿使能植则善者信矣未有恶未去而能为善者也谓之今兹未能则是其为国犹有资于横敛而但欲少损以俟来年而后去安保来年不复矣乎奈何世之谋国者多为此论以其易入也听人之谋者多喜此论以其易从也若井田法难卒行宜少近古限民名田以赡不足之说若古人节俭什一而税如太古难宜少仿古以自节之说世皆以为通于世务不知自今观之果何益哉不特谋国如此人君于迁善改过之间而一为此论所惑则亦将因循苟且展转汨没卒防于过失而已耳可不戒哉



　　止堂集卷八
　　钦定四库全书
　　止堂集卷九
　　宋　彭年　撰
　　防问
　　防问十道
　　问茶非古也始唐赵赞议税天下茶以为常平未竟而罢贞元九年乃定为三等之法嵗得緍钱四十万而陆贽请储以备水旱初不以为非也然则天下之利取之有名用之有道虽忧世之君子亦不之责与自唐以来茶之法盖屡变矣始则十税其一未几十増其五人固以为厚也及王涯变税为而天下怨之李石为相始复贞元之制然自是而后禁私贩至于死罪増税额至有賸钱亦几于甚矣本朝先用法淳化中乃令商贾买茶于园戸输钱于官场谓之贴射自交引行而贴射废矣然大率皆也其后以为不便易而为税然则唐之法盖由税而为不便而复税本朝之法盖由而为税也今日其用法乎用税法乎以为耶胡为有产则有茶租以为税耶则复交引以防私贩何耶抑税之法参用之便耶不然有是有非当有所去耶侧闻艺祖平蜀尽蠲苛敛茶遂无禁已而好事者始复议取而负贩失业之民徃徃犯法近日湖湘闲亦有挟此以为盗者搢绅士大夫颇思所以更张之而未有防也或曰山泽之利不可专也尽利于民民将安逃不可不少弛也或曰国用犹有未充嵗不能尽蠲与其捐山泽之利以优末孰有轻农田之征以重本其説将安从乎诸公懐有用之学以待上举试为有司筹之问古之所谓公私者诚难言也管叔周公之兄也而诛之人以为周公之公也然大封同姓互十三国亦周公也亲也而诛之以为公则其封之也亦可指以为私乎周公之心殆不然也诗人所以讥尹氏太师不过琐琐姻娅之膴仕耳然祁奚举其子而乃不害其为公何与宋璟请放叔父未免为避嫌尔避嫌非盛德事也若上下俱存形迹所忧讵不大与崔祐甫相代宗未数月举八百人多涉亲故代宗诘之祐甫曰选择百官不敢不谨苟平生未之识何以谙其材行前軰谓天下之贤非一人所能尽也若必熟其材行而用之其所遗亦多矣其论似中祐甫之失然不曰举尔所知尔所不知人其舍诸乎古者设一相而止至中古始分左右圣人之所谓公者盖如此也近世乃裂宰相之权于三省然中书出今则又有舍人之批勑门下省审则又有给事之封驳尚书奉行则又有御史之论奏其意非欲为是纷纷也抑欲参同异广忠益求以尽天下之公焉不然权万纪尝劾房龄王珪内外官攷不平而魏徴以为龄珪所攷岂无一二人不当察其情终非阿私使推之得实未足禆益朝廷若其本虚徒失委任大臣之意徴之所虑诚识大体然与所谓上下相维之意寜不悖乎必欲下尽同异之情上全礼貎之节如之何其可也汉唐之乱皆以朋党朋党诚不得为公也然识者乃谓小人无朋惟君子有之抑何与商之离心固不足以当周之同德然同者未必公而异者未必私也不直此尔科举自公荐而为覆试自覆试而为别试目别试而为糊名铨选自品格而为停年自停年而为长名铨注自长名铨注而为循资其法益严其制益密当不得行其私矣而得人反不如古抑又何也抑公道之行不在兹欤或时有异同而公道不得行欤幸具言之以助有位君子欲张公道之意
　　问道弗自五典非道也士弗究五典非学也中庸曰天下之逹道五所以行之者三曰君臣也父子也兄弟也夫妇也朋友之交也智仁勇三者天下之逹徳也所以行之者一也敢问五者之行孰为知孰为仁孰为勇而所谓一者又何在也谓无异道与吾尝学之矣轻重隆杀何其不齐也无父何怙无母何恃父母宜无异也而圣人乃曰资于事父以事母丧母以期以父在焉故也则尊莫先于父矣然栾书将载晋侯其子名而斥之君子未尝以为不孝则父子之道有不得行于君臣之闲也君臣为重矣然诗有之云不可使得罪于天子亦云可使燕及朋友传亦有之翘翘车乘招我以弓岂不欲徃畏我友朋古者至以君臣之从违参之朋友之是非而取决焉不敢诡随于君以得罪于朋友则朋友亦不得为轻矣然兄弟急难而朋友虽良亦不过永难以义合者又岂得与天属之爱比乎子甚宜其妻父母不悦出自天属之爱言之父母所不欲与已所宜不待较轻重而知也然舜乃不告而娶何也周公之于管蔡虽兄弟不敢爱焉岂又有重于父母兄弟者乎以子思所言亲亲之杀尊贤之等孟子所言贵贵尊贤之意毫分缕析愈防愈精此殆其大凡也书曰徳无常师主善为师是数子者皆以善为主乎然善无常主恊于克一安知所谓一者而求以恊之耶抑轻重隆杀虽曰不同安知所谓一者不行乎其闲耶君子毎教人于君臣父子兄弟夫妇之际求所以乐者苟不择善而固执之乐安从生哉国家学校所以明此也愿与诸君讲明之毋曰今日所较者艺尔
　　问书所以传道也非书道其不传矣乎三代而上易唯有画而已禹叙九畴更数百年乃衍于箕子当时之书可谓少矣而知道者相望于世周防孔子绍帝王之业卒老于行于是始删诗定书繋周易作春秋反视三代书莫备于此也然三千之徒惟以四代礼乐语顔渊而可与南面惟仲弓一人异时才难之叹诚有味其言之视其书则多于前攷其人则衰于旧道益明于书而人之知道者益鲜是何故也不寜唯是当汉之初壁书未出诸不在六防之科者纷纷于世五经异同石渠犹未论也而董仲舒出焉其后如刘向扬雄皆号博极羣昼然概之仲舒尚未可谓知道本朝盛时学于太学者至手抄公谷后汉书以读未几书尽椠刻徃徃易得自刘氏为七经小传以经名家者皆有训义欧阳氏陈氏王氏苏氏其最着也虽其学深浅不同然其闲柝理精微守道纯固者自汉以下诸儒鲜能及之本朝学术逺继三代实发于元祐然一时人才其所植立卒不盛于元祐之前何也岂道之明晦不系于书之多寡欤抑得之易故索之亦不精知之不难则守之亦不固欤将读书固自有道不在乎占毕之闲也古者士既学经则所谓疏通知逺广博易良之类发见于外诚不可诬而其未学也亦必视其性情之所宜求以矫其太过以济其不及不如后世徒事渉猎而已或者亦毎罪教之者以科举而责之者不合乎性情也近世固有学道山林不求苟仕者朝廷固起而用之矣孔子曰如或知尔则何以哉有司固愿闻诸君之有得于书且以其所疑告问孔子教门弟子必以仁其目固不等也然究其凡近之语不过曰我欲仁斯仁至矣是仁无不可为也而顔子至于仰之靡高钻之靡坚瞻之在前忽焉在后用力如此其苦以顔子且尔其他可知矣异时所谓以我为隠乎者必其门弟子尝有是疑也孟子言必称尧舜而极其所以为尧舜之道则不过曰徐行后长而已矣夫徐行后长涂之人皆能之何其易也而公孙乃曰道若登天然似不可及何也夫圣贤常示人以所易而学者常学之以所难岂易之中自有所谓难者存乎然则非用力者不知也诸君学于斯久矣君臣父子兄弟夫妇朋友固斯道之所以行也诸君今日之所难者何欤先难后获愿与诸君勉事斯语母徒曰今日所较者艺也问孟子曰夏曰校商曰序周曰庠学则三代共之皆所以明人伦也三代之学岂徒呻吟占毕如后世而已人伦既明则自闺门逹之天下自徐行后长循而至于圣人之天道同一涂辙尔肆成人有徳小子有造独不在兹乎后世学校直名存耳然名之中苟得其实则效騐之应亦随其实之深浅而着汉自武帝兴太学至光武时始盛明帝幸辟雍亲自讲经近于好名然能屈身养老率士以行由是士以亷耻自将取重于世至延熹闲清浊相形风俗激矣虽因是啓缙绅之祸自古论士气之振亦鲜俪焉唐太宗大増学舍差择名儒以为师表攷其制度未免诱士以利禄然尝观韩愈进学觧则知当时取士犹兼行谊也故朱泚之变何蕃一叱而六馆之士幡然狥义然则学校教养抑计其名乎抑计其实乎本朝学制文行兼采凡月书季攷不唯屑屑于词章之中法亦当察闺门乡党之行无玷缺者第有司视为文具弗深攷耳而士相与从事于学亦惟文之工拙是讲是究抑末矣于末乎何取本之不立而徒溺于文浮靡胜而质实衰无怪也今欲一变此习何修而可将甄别其履行以示劝耶有志于实学者亦惟严于幽独不事表暴特未易知也标榜一立或长浮伪其为世害又甚于文使聴其自修则悠悠之病夫人有之又惧其隳而终无以立也夫离羣索居学者所患然羣居可乐亦可惧也相观而善愿与诸君共虑之抑以自警焉敢问问汉陈平论宰相之职详矣其言曰宰相上佐天子理隂阳下遂万物之宜外鎭抚四夷诸侯内亲附百姓使卿大大夫各称其职不知相之职止于此乎抑又有大者乎或曰兵者国之大事相所当知也自禹征有苖周公东征下逮春秋凡秉国成者莫不从戎惟晋尤着然攷之周礼天官冢宰及兵事者政典以平邦国一语耳而宫正酒正之贱九嫔世妇之防下至屦人亦屑屑领之而独于兵不详岂兵犹未得为大事耶记曰虞夏商周有师保师也者教之以事而喻诸徳者也保也者谨其身以辅翼之而归诸道者也周召相成王实尸此责而后世乃以属经筵故前辈谓天下重任惟宰相与经筵天下治乱繋宰相君徳成就在经筵岂不与古异乎古者天子谏臣七人説者谓即四辅及三公也而后世有言责者独谏官耳故前辈谓天下之事惟宰相可行惟谏官可言又岂不与古异乎是二者尤国家之大事独不得使之如古何耶岂时有不同故事之先后缓急不得不异耶或大本既立则其末自举耶愿具言之
　　问孟子曰德之流行速于置邮而传命置邮之贵乎速也尚矣在春秋时曰传曰逓曰驿其制虽不详大抵皆以速也攷之于汉有驿有邮驿以居传置邮以行文书然有传有置有驰有乘有轺而又有一乘六乘之别何耶既有邮矣其后又置骑又何谓耶京房请乘传奏事不可乃得因邮上书汉之传法似严于邮然当时吏有邮书掾府有督邮至以太尉法曹专主邮驿科程则其视邮置亦不轻也赵充国自金城上屯田奏至报下才七日不可谓不速而河内太守尚私具马以为驿非犹以为迟耶本朝有驿有递然乘驿之制今徒名存惟递以上下四方之奏报有不容苟邮卒厉他役之禁私书重擅入之法率两州专一官以攷稽违而又莅之以守若倅督之以监司而闲察之以王人抑已严矣然文书迟缓卒不能革或曰汉五里一邮今之递亦太疏矣何以责其速欲増递而益卒则现卒尚无食以给可复冗耶汉尝置驿骑矣国初递有马有步马阙则取之羣牧司骐骥院后或配之民闲今以卒代马何怪其期防之不如律也若用旧制岂不益重州县费乎或曰唐给驿田今官田所在而有亦可复给否耶诸军及牧守间别置卒如汉私驿似若便矣或者又谓私驿既通递制益弛亦果然否天下之势当使如脉络贯属而邮置者盖脉络之所以行者也抑何以使之不壅耶幸详以告问有气节之士有功名之士嗜功名者多不拘挛而负气节者亦少能自致于功名何也昔者曾西艴然不受管仲之拟已而乃不敢自比子路自九合之功论之子路固所未有然正缨之死仲亦未必能也圣门学者去取乃如此岂无说乎汉之王陵陈平周勃三子固尝自相訾诃矣卒之成安刘之功者平勃也而王陵无与焉然有识君子竟以王陵之事为正何也岂功名不足论乎魏相为汉名相事业与萧曹并后世莫及也然有所奏请多因之许伯辈萧望之不肯附丽许史而风声凛然卒毙于小人之手窦武陈蕃以党人之故欲尽诛中常侍反为搢绅之害不细而陈实独以交张譲由是多所全宥若以成败论之则望之武蕃直一浅丈夫耳其然岂其然乎唐张易之尝从容问狄仁杰自安之计则仁杰于易之分不踈矣反正之事实因易之闿其端倪而后仁杰得以自尽其説方仁杰周旋局促于羣小人之闲岂能如裴炎辈明目张胆激贪立懦而五王之功竟成于仁杰岂功名之士未免有所避就欤裴度淮蔡之绩史归之斥罢监军及观其论皇甫鏄程异斥魏简似非乏竒节者至于敬文之际羣凶纵横度任上相若无与焉何也以度平日料之当不若是岂亦欲为仁杰之事不得遂欤幸则为仁杰不幸则为度然则有志于功名者固未可必也而气节一隳终身不复士大夫果安所去取耶夫士大夫而乏气节本非一世之福而徒悻悻然求以自免于名教而无所就亦有益于世否乎诸君问仕之始愿相与商之以观所决择焉
　　问古有农后世有兵古非无兵也寓于农尔后世知有兵而不知有农虽谓之无农可也古者寓兵于农之利可覩已自秦以三晋之人事耕稼以秦人事攻战而兵农之分已胚浑于此汉之兵制虽不能尽更秦旧然兵之大体尚寓于农焉故髙帝谓吾以羽檄召天下兵未有至者文帝与郡国为铜虎符政为发兵设也是以髙帝方有事于楚之时虽关中老弱未传者悉调之事竟则罢武帝从王恢之议以三十万屯马邑单于既走则亦罢其兵发兵罢兵才一月闲尔岂如后世之终身衣食县官而无所归者乎董仲舒已谓月为更卒已复为正一嵗屯戍一嵗力役三十倍于古则兵出于农在汉已有未便何也自汉而后惟唐以府卫寓兵稍合古制然至太宗时马周已言徭役之繁数不十数年府兵法壊卫士稍稍逃匿至开元而宿卫遂不给矣岂人不利于兵故至此乎攷之杜甫数诗则当时从军者之情状使人有不忍于中焉然则兵果不可出于农乎抑汉唐所以制之者非其道乎若信以为可出于农也何为古者用之数百世而不见其敝后世醵农以养兵似便于古而亦不利焉何也古者有事则有用兵之费无事则有裕民之政自兵农一分而兵之衣食虽无事不可废也以圣天子焦劳为民而烦租苛敛犹有不能去者一欲有所蠲免非斥内帑以补有司之经费不可也非以兵乎此一事也古者壮则集而为兵老则散而为农而今之兵虽老不复农矣汰之于行伍而养之于州县不汰则无用不养则无归然汰之者未免増卒养之者未免増赋此一事也夫兵出于农则赋轻兵不出于农则赋重理势然也今赋既重矣而沿边州郡又有民兵焉非已甚乎本朝韩忠献公自谓得养兵之説以民虽税敛良厚而终身保骨肉相聚之乐亦知民之不为兵利矣然竟刺义勇何也亦有不得已欤此又一事也夫欲尽如古者寓兵之制则非惟有骇民之疑而现隶兵者亦恐无以处之欲一仍今制则又有前数事不可不亟图者无已则屯田营田亦有可议者乎屯田营田虽非寓兵于农之制而有寓兵于农之意君子犹善之然今日曰屯田营田尔其赋之民何也抑兵一籍则于耕耨之事有所惮而不肯为欤诸君通于世务愿共讲明其当以纾今日之忧












　　正堂集卷九
　　钦定四库全书
　　止堂集卷十
　　宋　彭年　撰
　　序
　　内治圣鍳序
　　臣闻大学曰古之欲明明徳于天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意欲诚其意者先致其知致知在格物其道自源徂流具有始终三代以后此学不传然世之治乱鲜不由之三代既逺帝王家法质诸经传惟周最为较着盖自姜嫄履帝之武肇开厥先以至古公姜女一德一心自家达国内无怨女外无旷夫王季笃庆遂生文王以王季为父武王为子太任为母太姒为妇雍雍在宫肃肃在庙神罔时怨神罔时恫以御于家邦后世因以为文王正家之效固矣抑其一家之闲气脉醇壹积之浑深天地至和之气钟发于此故父父子子兄兄弟弟夫夫妇妇而家道正则易然也夫帝王之事载于书咏于诗散出于诸子百家视周或尤详焉然究其正家始末未有如周者亦以记有文王世子诗有大明等篇纲条并举先后具见故也呜呼书之不可已也如是臣仰惟治朝家法上继三代然典册所载精粗大小繋日以书不复区别臣自得官成均成均旧有国朝防要及李焘所进续资治通鉴长编录本因得窃读乃摭祖宗正家等事萃为一编因防要所次之目实之以长编记载之事一时名臣奏请有足禆补内治者亦复采录闲有愚见輙复论著凡二十卷名之曰内治圣鉴虽分比次序不无逸谬不能如文王世子及大明等诗然其事则无愧于周而大学不传之学世世万万子孙庶乎其可騐诸此矣绍熙五年正月十一日承议郎守起居舍人兼皇子嘉王府直讲臣彭年谨序
　　易览图序【一作镜古厯年图】
　　古者史官记事以事繋日以日繋月以时繋年自司马氏作史记一变其法然犹以年表存编年之旧至西汉功臣表繋以大事始髣髴简册遗意自是以后古法寖不复见矣本朝司马文正公作通鉴一书易史记为编年裕陵锡名资治通鉴简帙浩大未易竟编公尝自周威烈至周世宗为厯年图年举大事又尝修国朝公卿年表仿司马法各举大事于上最后合二书为稽古录可谓精当矣然犹恨稽古录不如厯年图一覧可尽见也今世所传图乃自汉而下亦未尝年举大事恐非其旧姑因其图实以稽古录又参古资治通鍳本书及目录举要即康节先生皇极经世书新安朱氏通鍳纲目东莱吕氏曰大事记眉山李氏通鉴长编谱而图之名曰易覧图非以求简便也昌黎韩文公谓记事必提其要盖提要则纲领举而数千年治乱如指诸掌矣若不韪之罪则不敢自恕焉
　　清江道院诗序
　　庆元初元春正月余守荆渚便道归清江谒邑大夫临卭常君大夫见余县治之东偏有屋数楹扁曰清江道院余见而喜曰大夫待吾邑厚矣因问其所以为道院者五赏罸有章也期防有信也文书有验也役止有度也出纳有程也如此而已矣予闻而益喜曰若大夫所为寜以委而不治聴物自然泊然如虚无者之心哉推此以称天下皆道院可也岂惟清江已哉虽然州县亦在人为之何如耳寛严厚薄迭相乘除今日之喜予尚忧其徃也因以语大夫大夫曰予亦自忧也大夫存心如此余有望矣闻道院落成尝有作为诗歌接民颂声者余不能也大夫请序之因书其徃复语遗大夫或者傥知余与大夫之心也其庶几乎
　　送刘伯协序
　　某与伯协同乡也来宜春且同官声气又同毎一见必握手剧谈倾倒心腹不啻如兄弟也然某职在奔走与伯恊聚首不数日輙复散而伯恊亦多以檄出出或不得别别必怅然今日恊然归矣某留此谁与如昔者哉昔日与伯协易见而难乆犹且怅怅今一见不知复何日能不介然于懐耶伯协既行执某而言曰何以赠我某曰某与伯协平日无一语在藩篱外今既为不可知之别敢以诳取乎昔者子贡问友夫子告之曰忠告而善道之不可则止无自辱焉某读至此未尝不悚然汗下也夫人而有过使朋友懐畏辱之心而有有不可则止之意而后告之则言之至于吾耳也亦多厯节目矣尚且有从与否进徳之难盖如是也而可不勉乎伯恊能受人尽言自是天资髙明发见于此广而充之与禹闻善言则拜子路人告之以有过则喜子夏投其杖而拜同一机也其进岂可齐量哉某之所以定交于伯协者盖在此某恐去伯协而行乎頺波败流之中怅怅然无以自警也临岐分袂情况作恶岂碌碌余子所以相与者比他日不相忘善言当日至于某之侧是则为祝伯协刘氏公非先生后也
　　送徐琰序
　　古之令以字民后之令以治财世之议者皆曰竭天下之财者令也是岂令罪哉责财者日与令敌故令日与民敌今而语令曰曷不为古者之无民是犹责矢人曰何不为凾人之不伤人也有是理乎某观今之百姓冒法禁隠租税姧伪百出以较尺寸非独其俗胜也抑以烦苛科敛有以使之尔而士之求不为令其巧有甚于民之冒法隠税者岂令果不利于人哉今为令者其责不在民而在财然民有可取者令钩致殆尽不恤也而朝廷必欲使人为令其法亦密亦此呜呼人之情相去盖无几使能体令之所以难者以体民则民其庶几乎西安徐君自入仕即摄武昌自此或正或摄凡厯三邑余三十年今既去宜春以法度入要近其下亦当为倅若守终今以徃皆敌令之日矣虽然公无与令敌也夫见其生不忍见其死闻其声不忍食其肉君子于禽兽且尔而况于民公可谓亲见百姓之生之难而声之惨然其可怜者也公今日以身体民后日公所至以身体令某知民亦易立令亦易为矣于其行也因书以为公别且以为后日相观之地云
　　跋
　　恭书绍熈甲寅赐讲筵诏后跋
　　右绍熈甲寅秋九月讲筵诏书赐臣年者也先是八月壬辰宣引潜邸讲读官臣年臣有开臣由上御幄殿臣等合班奏事内侍宣示宸翰二一书书史十种一书十臣姓名臣等奏请圣意谕云即日开讲讲筵旧所讲书比讲堂不能三之一朕骤当机务若闻见不博不足以应酬今添置讲官十员令人专一书轮日赴讲早讲于殿上如故事晚依讲堂坐讲庶几从容臣等再拜奏曰陛下此举诚帝王盛徳事也然今日万几殷繁不可与讲堂比谕云事有章程岂妨讲书人主在宫中若有暇日不过与宦官女子亲尔孰若亲儒生学士为有益耶甲午降旨以行辛丑又亲札谕词臣朕増置讲读以广问学政頼讲读之官防绎经防反覆开陈脱有阙遗因而救正庶几有益不为虚文丙午遂颁此诏训词委曲皆圣意也先日乙巳御重华宫大堂开讲宰执皆侍晚复坐讲之制臣尝读范祖禹帝学云厯覧载籍创业守成之主未有若祖宗皆好学者也然以臣观之亦岂如今日之盛哉若坐讲一事自干兴以后下迨治平吕公着诸臣屡请輙抑卒不能复陛下一日阙羣议而用之可不谓难与臣学识浮浅获侍金华既不足以仰报简知亲见一时之盛如此傥不能使后此者有攷焉臣罪大矣臣旣以此诏镌之于石又推本诏意所发书于下方庶以为圣朝万世讲读之法云朝散郎焕章阁待制知江陵军府事兼管内劝农使充荆州湖北路安抚使马步军都总管兼本路营田使专一措置提督修城兼提举义勇民兵清江县开国男食邑三百戸赐金紫鱼袋臣彭年谨书
　　恭书潜邸赐所题梁焘奏语后防【庆元元年五月】
　　臣至愚极陋绍熈癸丑五月庚午蒙太上皇帝擢为陛下潜邸讲官越六日上讲日昳读元祐六年翰林学士梁焘辨邪正奏甲午陛下赐以所题焘奏四十有八言圣谟简大宸翰昭囘前此讲堂诸臣所未有也同列咸歆羡焉臣仰惟陛下天纵髙明孜孜务学凡所讲切必极体要臣初入邸闻燕闲之所有一髹碑大书知人难三字臣尝问焉喻曰诚有之因援李德裕之言诘臣曰正人既呼小人为邪小人亦谓正人为邪果孰辨之臣对曰今日讲学即是辨君子小人之衡尺也孔伋中庸之书有曰为政在人取人以身修身以道修道以仁人主但当精思以明道诚意以正心日反已之所为而自省察焉若性情近君子则小人不能惑若性情近小人则君子不能入矣谕曰诚要法也他日赞读沈有开讲书至三风十愆及邦国有一于身国必亡顾有开曰何谓也有开以古谊对谕曰莫若逺顽童为最急若比顽童色色有之欲不亡得乎夫当潜晦养徳之时已知用力于尧舜所难如此溥博渊泉而时出之其辨君子小人若是决也固宜焘元祐闲再仕再已后入翰苑乃上此疏惓惓邪正之辨累千余言意犹不足而明睿所加不过数语使焘获事陛下当如何耶然焘之言立于今日眞庄周所谓百世之下一遇大圣知其觧者是旦暮遇之也焘于是有光矣臣今录焘奏于后使枯株朽木犹被云汉润泽庶几万世臣子知不用之言有用之之日也顾不幸欤庆元元年五月朔旦朝散郎焕章阁待制知江寜军府事兼管内劝农使充荆湖北路安抚使马步军都统总管兼本路营田使专一措置提督修城兼提举义勇民兵清江县开国男食邑三百戸赐紫金鱼袋臣彭年谨书
　　汉少帝编年后防
　　或曰吕氏得罪于汉大矣自司马氏以下皆繋之帝纪所以着其专制之罪而今独出少帝之号何耶曰吕氏虽専制然犹托汉以令天下所置将相尽循髙祖垂絶之言不敢改也与唐武氏异矣所以少帝编年者欲以别于武氏耳罪有轻重乌得而同哉
　　刘子卿都梁纪后防
　　右都梁纪闻东平刘侯守郡日所述也侯至郡之明年某被命迓客于境从侯问北事輙随事应如其家事无钜细久近不待忖臆尝窃叹曰守边者不当如是乎既反命见参政余公质史事毕泛及他所闻见至侯则曰边刺惟都梁最贤然犹未知侯有是书也侯曾祖忠肃公熙寜中使北庭已袭例奏纪行一编又为书备述辽近事以上裕陵大喜侯此书异时要亦送官为宜昔欧阳六一公尝云训兵养卒伺衅乘便用闲出竒此将帅之职也至于外料戎狄之心内察国家之势知彼知己因谋制敌此朝廷之大计所谓庙算而胜者也侯守边而求以知彼知己可谓不苟矣
　　论
　　汉髙帝论
　　汉髙祖乘时崛兴不由积累五年而成帝业自非英资絶人孰能至是知人善任使尤其所长所以灭秦埽项若此甚易然资髙而不学气充而志卑承周秦更变之余先王法制虽悉破壊未至如后世影灭迹絶不可攷寻而乃安于小成自甘浅陋司马迁史记髙祖大事多舍不录而独载其置酒洛阳南宫盖伤其志以此为至足而遂已也使后世不复见三代之治非髙祖之罪乎孝文恭俭仁恕出于天性然习闻黄老之说遂认安静揖譲以为至道无复帝王之志三代以后虽为贤主仅足以致筐篚之盛视浑浑灏灏忠厚气象盖蔑如也孝景忌刻寡恩孝武刚暴多欲孝宣察慧不虽其施设闲有可取而大本已失治效亦駮所可惜者孝昭幼冲明睿辅导非人未究其成耳若孝元之柔弱孝成之荒淫孝哀之昏暗皆不足道也然汉业之成虽自髙祖而其败也亦自髙祖当经营伊始之时而邪沴妖孽已能为祟韩彭之死皆由吕氏大权所在人心易迁其所以动易子之谋出盟臣之防弥留之际犹惓惓于分命大臣亦虑此也卒之身未及寒而爱子已戕不出房闼制天下于女子之手自是而后天下之重乃在外戚景帝忌刻如此不能不为太后而私梁王孝武忍杀窦婴而不敢睥睨田蚡非亦以太后故欤至宣帝亲厯霍氏之乱其监不逺然魏相号称上意而不能不因许伯奏事自是累世耳目所惜不以外戚之重为怪遂使王氏竟擅大权当哀帝时虽畧敛退而丁传用事同一乱辙天复假王后之年至厯五世而汉业卒为莽所移摭所由来罪将谁归易曰臣弑其君子弑其父其所由来渐矣由辨之不早辩也其汉之谓与
　　兵论
　　古者出师以丧礼处之命下之日士皆涕泣故圣人以师为毒天下之民夫子论行军亦曰必也临事而惧盖为此也尝观文王遣戍役之诗曰靡室靡家玁狁之故又曰四牡翼翼象弭鱼服岂不日戒玁狁孔棘劳还卒之诗曰我出我车于彼郊矣设此旐矣建此旄矣彼旟旐斯胡不斾斾忧心悄悄仆夫况瘁常若有幽忧不乐之意而车马兵甲亦不过使之整比严肃以待敌人何尝髙上气力专事战闘如秦人哉秦固以此强亦以此败亡古人谓周过其厯秦不及期此亦可以攷矣记
　　隆兴府武寜县修狱记
　　某年某月某日隆兴府武寜县新狱成为屋若干楹东西牢若干中为讯事之所泡湢居后凡狱具皆更创如律令以书属予记余辞有亲丧又朞年由嘱于其客欧阳震余谂之曰闻令之举兹役也至才数月弊去姧戢邑用整饬毎旦作吏鹑衣十数辈相推排庭中一撎退吏舍防笔聴文书下尽日无一纸百姓入官府如家事已掉臂出昔不输赋者以后为耻化几行矣而乃汲汲于是其于缓急先后何如也不曰聴讼吾犹人也必也使无讼乎况令儒者也客曰是则然矣吾闻古人之治其国本末具举虽曰聴讼而无讼之化行焉岂谓一事不问懵不辨是非曲直真伪猥以无繋为无讼以盖其不能如今之所谓儒者乎今非谓是足以记也然则何记之为余与令同年知其为人是胸中磊落不可以世轩轾者也视一切功业如太空浮云成不足荣败不足辱彼数楹之起复曾何足以侈令而况于狱令大字深刻墨而载之四方使好事者或以当璧墁曰是武寜县新狱记得无望之戚然者耶客曰令不避此名也自有此邑即有此狱逺不可攷以耳目所接十年不一治治又不过支倾拄危而于观于台者日相新也顾屋寿能几何傥有嵗月可稽使来者视其乆近以騐屋之壮老而有感焉其兴废或过于今亦未可知也余不能诘于是次第客反复语并记之亦欲见令之所为不苟客知之矣孟浩养直令姓名字也今为朝奉郎某年某月某日具位清江彭某记
　　止堂集卷十
　　钦定四库全书
　　止堂集卷十一
　　宋　彭年　撰
　　书
　　上漕司论州县应副军粮支除书
　　某窃见去年茶冦方盛时江鄂大军诸路禁军土军弓手百姓保甲动以万计所支钱粮皆有朝防不拘是何项官钱应副乏与者例有重罚如本州萍乡止以临江弓手资粮不继至于奏闻当时非诸司为之辨雪则亦几于不免其势如此其急也及事定计费上其凡目则大军之费始为豁除其余禁军土军弓手保甲之费则责之州县自办此何意耶夫小民之家岁课登场必先罄其所得以偿逋负彼非乐于此也诚恐今日之不偿则后日之不可恃耳天下之变如长河大江横溃冲决防此出彼岂有定所哉而独谓茶冦既平无复有事可乎若以州县之财有余而出此犹且不可况今州县例皆困匮县之负州州之负大农者动以万计也而安得复有余力以及此耶今虽不复豁除州县必无塡补徒为欠目且负曲声此似非明白之政也某区区之言惟惜事体节下无曰某州县之吏也徒为州县之地焉幸甚
　　上漕司论科举失士之弊书
　　照得今岁科举所差试官政隶使台有二事系士子利害甚重敢缕具申禀夫今世士大夫好挟客气以败公事不独攷校病之然其他事或有差失尚可追改至于攷校一分得失更不可移而寻常试官多有趣向不侔议论不协循至忿争迁怒士子夫求士子终身决于其一日之文固未易见也幸而有词华过人学识兼茂者岂不可共为惜之奈何攷校之官一或交恶便生忌嫉过求疵类加以诋訾间有至于黜落者此一事也夫分房攷校本非良法固有一房合取若干人而可取者少亦有可取者多而有不得取者人之聪明本亦有限至于老少尤不相侔奈何攷校之官类以分攷之故耻以本房卷子分与他人而又精力不逮不能自攷至有不曽经眼者此二事也欲望台慈于未差试官以前凡一路应差之官人与一劄子具道此意使之体前日一已之难知今日士子之不易母恃客气生私忿无以分攷害公法使士子有以进身朝廷不致失士不胜幸甚
　　论禁糯米书
　　夫秫之有禁虽非甲令而所在用之不以为怪此固出于权时之宜然直以法之所不当有者设之于政令则有所不可夫禁酒法也秫非止可以酒而禁絶之此与有其具者同也以法禁酒虽稍严密人不敢尤而禁秫亦若酒则人病我矣何也秫非法禁而我禁之也某尝读孟子至臣始至于境问国之大禁然后敢入乃知法禁一立虽有圣贤不敢逾越为禁者乌可苟乎哉某近自临汝归闻以秫得罪者某已疑之尝欲进区区之説而不敢渎盖曰此固先生惩一之术也不谓其至于再焉再已甚矣某惧继之者犹未已也某闻今之为州郡者皆曰与其索于本不若禁其末故于酒税尤切留意此于上下急廹之时可谓知所先后者也然天下之事亦岂可为已甚者哉今之官视昔者已大益今之私视昔者已大损则固不可不权其轻重而为之弛张也某谓秫之禁当少弛焉若不得不禁则亦不当如酒之严有秫者亦不当罪之与有酒者比此言使有识者闻之犹当嗤鄙先生幸勿以为狂而深思之
　　论逻者之弊书
　　觇逻之人昔人固尝用之而君子不以为然盖人之所以贵夫聪明谓其于天下之理无所不见而今乃付之数逻者是吾之聪明止于数人者之耳目岂不挟哉世之好用逻者其説曰逻者虽不足信而吾能用之非也夫小人之求于君子亦必自诚信以入彼非真诚信也以诚信而用其虚诈耳今日言一事实也而明日则虚矣明日言一事虚也而后日则实矣神出鬼没千变万化而君子之权已在其股掌之中以术御之者又不过取其所畏恶者随而察之夫小人之情安可保哉固有外若矛盾而中实胶漆者使吾一堕其计则蔽之外又生一蔽也而吾之聪明愈狭矣又曰逻者之言虽不可尽用而吾能用之有用有舍焉非也夫今日闻某人有某事吾虽不听而其疑根已生于此他日或有触吾之疑则未必不以是为非以黑为白也故人莫病乎以成心应物成心应物则其差必逺矣又曰逻所以禁恶者而善者吾所不问亦非也某谓逻不足以惧恶者而反以惧善者何也善者非果有恶之可惧惧其为逻者之所中也故逻者出而善人有不安焉而禁恶者亦不当出此夫君子之在天下当使为不善者曰吾惧君子之闻之也而今乃曰吾惧逻者之得之也是人不畏君子而畏逻者苟有得于逻者则虽为不善不病矣宁不为君子之玷乎防惟阁下讲学甚笃择义甚精岂有于此而不洞然者政如沧江平湖澄洁虚静一芥浮游其间若未害也而离娄子然视之以为不若无之为快傥辱加察焉为道以屏絶之使此辈言语无得以为聪明之累不胜幸甚
　　上赵漕论常平欠折书
　　照得本州常平系逐年州郡以新易陈遂致折欠虽斗斛出入本无弊病然陈米贮积既久其性已定新米未免作热所折自多假使自始至今岁率以石石率以升计之数不止此今来销折之数朝廷计亦知之故于赦文明有除豁之文本州亦已发明申常平司乃蒙行监合于人赔偿缘此事穷防从来干渉者众似闻常平职事暂涖使台辄敢轻率以告蒙察其本非作弊特与依赦除豁则被赐者非一人而已此非独为诸皁辈地盖其间多有现管仓场之人若监系不已常平未有分毫之补其他已有邱山之损必然之理也此事尝略申禀故复缕陈赐察万幸
　　上袁守论苖仓收土米耗书
　　契勘本州支移苖仓自省耗之外有明会耗有州用耗有土米耗取之虽若重叠而攷之各有自来时世不同用度寖广未容一切末减其间欲择取之其无谓用之无度者去之则土米耗所不可不讲也夫取土米之耗其目有二曰斛面曰防合斛面有高低防合有多少纵舍所不知知稽攷所不可得凡从前仓官所以受谤兴讼者无非此米招之也某尝询求取土米之法深有可叹者惟其名不正故胁持者率从轻取善良者类以重偿惟其数不定故揽子以重偿之格鸠诸民以轻取之术要诸上大概官与揽子共其利而受害者数邑之百姓而已岂可循之而不改哉阁下出守千里为天子抚摩百姓未及下车首以衔札禁戢纳苖加耗为念眞得宣布之义某偶奔走田间窃闻一二尝郁郁以无从宣吐为恨今乃得具陈之然能见其害而不能见其利未必不啓或者之笑夫土米之耗某固知本州所恃以为公使者也然支移之归袁州不过数年间耳方其未有支移也公使乃以何者充之俭则贫而有余侈则冨而不足此天下之常理也不能撙节而毎患不能充羡某恐残民害物之事将不胜继矣蠲除之令企踵以俟
　　论支移仓水脚钱书
　　某昨日蒙台谕以支移仓减去土米致发纲水脚钱不足某一时仓卒不知所对归而思之照得本州苖计一十万有竒不论折苖正苖皆输水脚而上供不及其半以一倍水脚之钱自可起发纲运兼支移苖三万八千毎石又有水脚钱曾何取给于土米土米自是羡余之物水脚自是合纳之钱水脚钱不知起于何时而土米乃创之近岁若以为起纲必借土米则不知未有土米以前果以何钱起纲耶只缘去岁失催诸县水脚钱纲运不能发因就便以土米借支今遂以为口实反以为减免土米之过则非矣此事某本不当辩盖一黙黙则前日败坏州郡之谮果若可信不免具析因依申禀伏乞台察
　　论解彦祥败茶冦之功书
　　某此月十五日得陈丞书传台旨问解彦祥萍乡破茶冦始末某时亦効职军前颇知其事是年八月二十六日贼自安福由良子坑过萍乡卜于大安之龙王祠不得卜遂以其众潜于东冈之周氏家二十九日解彦祥令四兵侦探遇冦渔于周氏之塘二人为冦所杀二人脱走归报乃管界廵检马熙所辖也解知冦处因以马熙之兵为乡导亲提其众即东冈与贼阵于周氏之门前田中田皆淤泥仅有径阔尺余冦据田上我兵弓弩竝发一冦长而髯者奋身前格彦祥一箭中之冦坠淤泥中兵因刎其首已而又毙一冦无唇者贼气遂索我兵大振自己战至申酉凡获十二级贼稍稍引却日昬乃遁马熙袭之贼自赤竹凹复入安福高峯寺觧以其众自萍乡之楼下越宜春仰山复过安福讨贼贼已从永新迤逦南奔向兴国矣方贼去萍乡时某以宪檄捕冦于安福之白云寺去高峯二十里某至白云时冦新退询之土人皆云贼留高峯三日被创者四五十人疲不能起者往往自毙之而行小山有土豪彭道以辛宪命往捕因大搜高峯山中得数尸木叶下皆被重创而死人始知茶冦防于萍乡亦不细也此贼自起湖南与官军接屡矣官军可数者仅有三四胜其大者摧锋败之岭南而势始衰解彦祥却之萍乡而力始困然摧锋之功人人皆知之而彦祥之功必待辨而后明者萍乡数级之得曷能困贼曾不知此一战之后贼所以不能复振乃彦祥力也今彦祥非惟不得赏且因是镌官自効赏罚如此后万一有警何以使人乎顷萍乡黄主簿人杰尝条其事上之辛漕辛漕报云己申朝庭未知今日施行果繇此否或别有知之者为讼其功耶某所闻亦其大略先生广加物色傥得其实为彦祥直之不使此辈尚懐不满之意于清明公大之朝不胜幸甚小贴子先生如物色彦祥破贼之功不当止于袁州向来备申诸司之文即以为实盖接战之地止知彦祥所获数级袁州所申亦不越是若仅得数级岂足论功先生试访之高峯左右知贼困衂之状乃知彦祥之功不可掩也器成以火火彻乃凝矢发以弛乃中天下事固然不可不察也觧彦祥事先生若得其实止能上之朝廷其施行与否先生固不得专但管界廵检马熙及管界司兵级皆当时为乡导受敌者也始袁州牒廵尉御贼时备列功赏云能败贼者本官当如何受赏兵级当如何受赏及至自己一切不问如其他不受敌去处盖不必言若管界官卒岂可负而不赏哉此先生所可专者也故并以申禀论弭盗书
　　某闻古者不求治盗而求弭盗夫盗非不可治也盗可治而不可弭犹无益也世之人固有严法禁峻刑罚穷盗以治之者矣而盗毎甚于未治之日是岂人乐于犯法哉循循黙黙者皆可销争铮铮佼佼者适以召敌概之人情皆然而况于盗乎方茶冦盛时风声气焰固足以号召姧猾而猖獗数月凌借数县卒少附之者此无他偶当丰稔之时民无饥寒之累好生之念重于犯法其势固然也然则人之所以犯法者其果情乎故某以为有盗而治之不如未有盗而弭之今秋雨潦不时沿流之田皆不秀实视之虽若小故而思之不无过忧盖今日百姓大率窘匮小有不继恒心易亡或恐姧猾诱之于前饥寒廹之于后则某恐不能长享安静之福如今日也某欲望台慈行下沿江州县将被水去处多方存抚纵未能过为补助亦可以少缓催科使之稍有暇日可为后图愚民无以动摇则盗贼之虑或可少置
　　论州府公庭治囚失体书
　　防前绷吊罪人昔尝効愚悃未蒙垂听夫奸猾之人不可不以法治之然为此者则有有司焉有司虽未得人然亦不可兼有司之事而治之也且大官大府一入其间当使之有雍容闲雅气象今左右囚系有似囹圄非所以示观瞻也况君子之为国有不可以徒法行者是固不当察哉防惟阁下自下车以来行且及期纪纲整饬百废具举固已光掩前哲治越诸郡而振作之气犹不少衰诚以在下之人习惯为慢发必惩创犹敢冒法然某妄谓民之诚心溃散已久一旦束之以法未必尽能收敛先生盍以哀矜之心用之乎且试反而求之身愈防检则病愈多求之我者如此则求之人者可知矣此忠恕之道也孔子曰居上不寛吾何以观之哉夫所谓寛者非欲其放纵弛废盖欲其不琐琐于其间也蒙瞽之言几于狂矣罪当斥责不胜惶惧
　　论火备书
　　窃闻使州时有火警大治水备先生处之固必有法然顷时见先生令家蓄水备虽甚整然罂釡之器所积几何其器之口止可容一小桶取一小桶之余必以他器取之桶不能及也如此则缓急虽千罂何益况仓卒取水人岂复顾蓄水之器一家被火千家毁罂琐琐细民徒有所费此所扰大而所益细以某观之不必行也如先生所治清水池判官防池古义井乃大有益今仓前尚有灵泉池州前尚有南园池可治之南门泡沙河亦当差官相其取水之路顺否其余无水处多置大桶【罂恐不如桶】如此乃善仍有一法向来某亦尝捄火苦于无水遂以东门外所辖百姓部为坠伍其中有木行两人则告示一家要袋子一条一家备棒头两个【以备折屋】有匠人则告示家要锯一张斧一张【捄火之锯缓急不可使】队长各备梯一张麻搭一个隅长备扛水桶一对洒水杂物之类凡前项备物者皆不预取水之数其余则专一取水都官置取水竹牌子数十枚当捄火之时水一桶至则与牌子一枚明日来纳凡无牌子者即是未尝取水择其队下取水最少之人治一队长其余无牌子者竝写名字作十取一人决之【尽行遣则难】有牌子多者赏之不独赏行伍且赏队长如此则队长专一督人之取水而人之取水者亦自力矣某虽未尝试之亦疑其便也某谓当以城中百姓分三都监河北隶之都巡东西门外厢隶之尉司如有火且使两处捄不灭复差两处捄如前者不能灭后者能灭则治其不能灭者赏其能灭者【此赏罚止谓自家捄火之人不谓百姓盖百姓自有取水赏罚矣】如此则火为易灭亦免缓急中淆杂别生事端不审是否
　　论狂僧惑众书
　　赤脚狂僧颇欲俗久拟申禀乞押入仰山度夏偶未及之闻以二十一日大合斋并及有位者如此则惑滋甚矣先生职主教化正俗驱妄盖不一事此必有以处之区区之言不能自己伏乞台照






　　止堂集卷十一
　　钦定四库全书
　　止堂集卷十二
　　宋　彭年　撰
　　书
　　止丞相论刘侍御不当补外书
　　某等不材误蒙朝廷寘之学校惟以程士之文艺进否为课舎是则为越思出位然尝自念郑小国也犹许士议政于学况今时方清明而乃甘心自安于小国之士之下非某等志也某等伏见近日殿中侍御史刘光祖改贰卿士朝路籍籍皆以为因论吴端之故有志之士无不愤惋夫呉端本一使令之贱而除带御器械前例未必无之在朝廷亦未为大失而台臣一再论列遽以他辞迁改此则不可祖宗盛时但闻改易差除以伸台谏之直气不闻改易台谏以伸近幸之私宠主上嗣守歴服之初而有此举措甚可惜也阁下入辅初政言聴计行而未能回主上兹举亦甚可惜也某等窃尝私自揣度主上本无宠任近幸之意而忽进端亦本无厌薄台谏之意而遽疎光祖事适相激遂至于此视所轻重而处之使平舎阁下将谁望耶自端之除台谏交论台臣之去诸公并争窃知阁下开陈之间忠恳备至然既聴复变欲回正止从违之机间不容发譬如拏州急流万一稍缓即随波疾逝将不可止阁下虽极造膝之陈人谁知之使人皆知也而天意未回阁下之责犹未塞也吾前日亦尝冐昧奏论此事投进两日未闻报下自顾狂妄岂足以感动天之聪明然区区愚衷不能自己辄敢复具此仰叩黄阁惟阁下实重图之孔子曰所谓大臣者以道事君不可则止夫所止者盖指行止之义而言也若曰君有过则谏君不聴则已岂圣人意哉某受知门下最深故敢发戅言伏乞鉴照
　　上丞相论泸南建康易帅书
　　某惶恐辄有狂僭之言冒闗钧聴某昨日窃闻建康泸南易帅闻之道涂皆有异説建泸两帅均为得人似无可议然究其所以易者则云因一军帅逢原尔未知果否若果尔则云不得不骇矣此人近招军士之谤朝廷纵之不行人已稓稓今又因而易一连帅回朝廷已行之命专日置连帅之权人为大丞相亦未必有此力也以大丞相所未必能为而一军帅能之自此伸缩进退朝廷能置其死命乎设使明以此事白之朝廷朝廷有此举措犹尚可言今私请而宻移之闻大丞相亦尝缴此诏命人不得请若然大丞相之力不足与敌明矣此忧尤不可以言语尽者大丞相讵可不早虑深念而况制其渐乎大丞相虽欲朝夕去此人而其气焰日长后不可制继此者推其所自来大丞相具能免人之责耶人虽不责我其聴之而自安耶若张帅之除干廷必谓其前日能收系叛半万一仓卒必有以处此不知前日无此然后可既有前日之事则泸卒固以疑之而尚可为乎闻郭帅至彼专谓姑息既稔其恶彼复见张师之来必谓姑息也复去而后诛我者方至此忧恐未艾也伏冀大丞相再留此一二事外间议论纷然恐未有人直词以告丞相者故敢数冐昧而言
　　上丞相论胡安福盛年纳禄乞与差遣书
　　某窃见从政郎前安福县令胡太常以儒学世家负性刚直莅官有守属意爱民前在安福不及两月而百姓至今去思不已盖其不畏强御足以立善良能驭胥吏足以伸寃滥纪纲严整官府安静安福虽号败阙去处逋负数多自本官之来亦能办集钱物应副州郡但为姧人所谮州郡不察以数十年之积逋而责之于两月之间走吏循习追扰无礼胡令不平其慢投劾去官州郡无以留之因罗织其罪以申朝廷近闻朝廷以下本路监司实得吉州劾所申胡令之事皆以谬妄未闻处分施行缘胡令乃文定公之孙郎中讳寜字仲和之子伟然自立克绍其家伏自陈乞休致之后不复仕宦行惜盛年退老田野倘蒙朝廷为之辨明其事复与一等差遣令贤者之后不致絶禄于清字县令之气或可少伸于百里实天下之幸
　　小贴子某尝蒙钧防问及兹事归又问新喻王丞得体究事迹乃敢申禀王体究官也其言无有不实伏乞少留钧念特垂究问委曲施行某非眤比同官相公试于庐陵物色即知此令之可嘉也伏乞钧照上丞相论虚传姜特立召命书
　　某本月初一日忽见小报姜特立召起行在某始闻之未敢以为然也既而物色则其报已四驰矣退惊且疑以为有耶则相公得君方专岂遽至此以为无耶则以近事念之亦未必敢也至次日乃知不然然有不可不虑者试为相公陈之当此报之传也某宻察之人情特善类以为虑耳其他泛泛不问者固亦不少闻之而喜者不知几人然要非碌碌在下位者也相公观此声势抑尝动心否乎某前嵗至都下相公斥逐特立无几日一时仕路寖清朝纲顿肃某以为或可以有为自此若圣徳日以光明政事日以振举人心日以向正则小人亦当屏息退聴岂敢复萌进用之心哉庙堂缘一时既逐此人诸事每畏其激或少有过举未免放过而不知今日放过一件明日放过一件日往月来积习成贯遂致无可奈何尝以今日比之去嵗气象有甚不侔者以君心论则勇于退不肖似不及矣以人物论则自外来者颇不能当去者之贤以政事论则去嵗可捄而止者今或縦而行之不忌也其于善事譬如登山一步涩于一步其于不善如履汚泥一步深于一步某亦知相公弥缝救正之力备极其至然要未能反非为是转邪为正所以聊慰人心者不过百步五十步之间耳如此浸寻不已某盖未保其往也何也不正之于本而救之于末自应尔也故某疑此人之必复盖不在于前日妄报之传矣某观今日朝廷之无有一一人当闗万夫不敢前之势故或万一有碍理之事相公之力适不足回则正如从高决坠不见其难岂不甚可虑乎而相公不思所以图之耶前日之报虽云不实然不知果何自而出殆必有为之者矣然则相公肘腋之下岂非有其人之党羽在乎某谓此报不当视为寻常而不问要当亲质之上前如本无此则穷所自来取其撰造者寘之于法不特以市趋向于外隄防机密之地亦当如是也然后徐思所以陈善闭邪进贤退不肖以坚定天下之大势不然某恐此人将有时而复此报亦有时而信殆不逺矣区区之心不独为相公虑盖为天下虑向者献书光范已尝白发其端偶有所闻不敢隠黙惟相公幸赦其愚
　　上丞相论铁币事宜书
　　某比窃闻铁币之议措置渐就稳贴但昨日忽闻议者援明道诏书欲寛挑拣此虽有故实然聴监司帅守行之可也若出于朝廷则不可天下之势如长江大河孰能逆料其所决之处今日若下此令不特拂前日施行之防后日恐亦难应矣要知此事朝廷知其变更之大节目可也若有司所以推行之术一一总归于上他日或能使朝廷负不直之名于下不可知也区区愚见如此未必可采以尝闻钧诲偶思及之不敢不禀伏乞钧照
　　代临江军乞减上供留补支用书
　　照得本军所管三县苖米总计一十二万五千五百四十三石有零嵗拨上供一十一万五百四十三石六斗四升止有一万五千石留州支用而逃亡倚阁犹在焉间本军毎月合支官兵等米计二千九百余石每嵗计三万四千八百余石而闰月不预此数以其所入较其所出常欠米二万九千余石而又本军每嵗止供至镇江建康池州交御所用水脚糜费等钱数目浩瀚镇江每石至五百以上建康四百以上池州三百以上且通以一石四百为率嵗合用钱四万四千余贯而百姓输苗每石止纳水脚钱二百仅得钱二余四千余贯尚欠钱二万余贯若以米计又须得一万五千石始得办此是本军嵗必额外取米四万四千余石方可支吾夫输于上者不可得而减受于下者或可得而増加耗日多势自宜尔某照得昨来臣僚尝以贑袁上供米少而留州数多临江筠州上供米多而留州数少以为江西科拨不均之病某尝窃究之盖临江筠州受受袁州支移苗者者漕司科拨之时必是以袁之有铺补两郡之不足或以两郡皆有支移耗賸故尽拨本郡之米上供今日筠州支移自若而临江支移拨还袁州已十余年矣所以本军独受困匮之病不独官私不足又致横敛于民其为害卒未有已日也某观江西科拨上供之数以各州所受苗分数推之贑州南安袁州取之最轻固不敢援以为例只如隆兴建昌抚州江州止是取及七分以上吉州亦止八分以上惟筠与临江取及九分以上而筠州则有支移补助本军支移今不复得矣倘得如隆兴等处体例更科留一分与本军相添支用或可少寛如是朝廷以有碍石部支遣难以掯留即本军起发之米只就池州交缷却拨他州起发米数少者赴建康镇江则水脚之费亦可少损庶几裁减耗賸以苏凋羸惠至渥也某窃惟国家无事之日政当收养民力以防不测今兹内外暇豫而百姓以自贫悴无聊岂可不少加念乎某假守兹郡倘竭力求济亦可苟且嵗月以望终更然区区之心不忍如此是以且析控陈倘蒙兴念逺方将某所陈择其可者特与敷奏施行不胜幸甚
　　上赵枢密论辞免除拜书
　　昨者西府之命自朝廷达之闾巷莫不交手称庆某亦以慰平昔所仰望不胜其喜一旦有士友相勉以义劝先生力辞此命以全祖宗二十年典故者某尝见先生亦畧及之及见汪察院数入文字论列某又尝劝亟出城以伸大臣去就之理及闻主上必欲柄用先生为移御史乃慨然有感于中因与士友相评议先生所以合去合就者始知今日去虽不可而留亦甚难也盖本朝御史若以言宰执而罢则宰执亦少留者惟张芸叟论文潞公一时台谏皆去而公独留人不以为是也范忠宣再相杨畏尝论之言卒不行一日吕汲公拟畏为谏议大夫忠宣以为不可汲公曰畏曾谏公必有嫌忠宣曰初不知也于是三上书求去竟不得请是时畏不去忠宣亦留然忠宣之留有不得已盖哲宗之初亲政大臣中最注意忠宣有密荐人材者辄以哲宗之宣盖欲借一篑障江河之力庶几于国有补焉耳今日御史若去先生独留先生亦当自度今日果能有所建立以报主上破典故黜御史而用先生之意乎抑明知不可以有为而可以顺适上意姑留而姑为之已也若姑留而姑为之则非忠宣之心矣使先生自此十事无一不中人意人犹不以御史之言为非也万一九中而一谬则人必以今日不用御史之言为恨矣先生虽欲不任天下之责其可哉主上眷属先生之意可谓不薄上用之人纯以诚实虚文苛礼一切埽去可谓三王之举然礼文之间亦有不可废者盖君臣相与之情亦因是而见而天下之人为之起敬起慢尝在此前日先生三请之去而不报先生固不以为虚事也上未有诏而先生俯然就之先生固亮上心无他也然某以是一节推之未敢必先生异日果能无言之不行也则所答上今日破典故退御史之意将何以哉窃闻先生昨日榻前奉祠侍读之请亦足以为国之重士友闻之无不以为然者愿卒请之已尝托刘次玉致此意今日闻扈驾方归度必不可干谒缕缕布此极其愚瞽窃幸台照
　　上赵枢密论免过宫指挥书
　　某今日忽闻昨晚降不过宫指挥甚异于前此何意也此事主上不可以自専而直云更不施行则是过宫自我罢之矣岂不重累圣徳万口籍籍皆云此相公不格陈源之命之效也责有归矣相公身为大臣又是宗卿若避嫌而不言谁当言之圣贤无避嫌之举君父无可避之嫌但顾在我诚不诚如何耳避嫌乃是占便宜之异名非大臣所当为也相公今日若直谏忤上固是死路若不谏而俟祸乱之作亦是死路但谏尚可回犹是死路中生路也万一祸乱作决死不复生矣与其死于祸乱孰若死于谏诤为分明矣人尝云相公不受知院之命而居知院之位为糊涂某尝解之曰苟得此身在庙堂为国家分明得大事则此身虽糊涂无憾焉今大事又复不分明如此其何以塞人言哉上破祖宗之制用相公为执政政为今日今日若更放过何以报主上何以谢祖宗何以厌前日言者之口前軰云富贵易得名节难保富贵一失尚或复来名节一亏终身不复不知此是不向前惜此身更待何事此时不向前惜此身更待何时也相公事先大夫备极孝敬士大夫能传诵之相公能以处身反不以此处君父乎孟子曰谓其君不能者贼其君者也愿相公勉之
　　上赵枢密论过宫等事书
　　某日昨僭越辄具手札自知必忤钧严盖忠愤所激忘其为忤也伏拜钧翰之赐不以加谴不胜感激窃闻今日宰执开陈上意颇悔若然不如因真防之动随而开导之自来日以往或有朝殿之日更不必及他事止以此请比闻圣体违和得之道涂者未可知但数日前在太乙宫作醮今日又闻遣人入山皆有所祈莫若呼其徒诘其所请事意必可知圣体何如因据此以奏自无嫌也此事大臣皆当问不必以东西府为嫌此岂避嫌时耶伏乞钧照
　　上丞相论驾幸玉津园宜恭请三宫书
　　某适闻御史台告报初三日车驾幸玉津园臣子获闻车马之音见羽旄之美自当欣欣然有喜色何敢复有窃议但某心窃有疑于此是日以为恭请三宫耶则不见报恭请节次若不恭请耶则车驾独幸玉津恐于主上奉亲之议有阙也某省记夀圣帝之事高宗也皇每嵗必恭请出郊圣父圣子銮舆后先都入拥观以为盛事今年聚景之幸稍愆其期人已疑之今遽近舎聚景而逺幸玉津不奉三宫而独出宴游此果何意也夏谚曰一游一豫为诸侯度是举果可为度于天下乎大丞相身为宰辅相主上六年其他勲业固不敢望岂有处主上亲父子之间而乃使之暌阻如此兹不曰大丞相之责乎是日三宫若不同出大丞相寜有顔扈从耶某谓此旨一出大丞相自当亲作一奏剧论缴回今遽下之使人得窃议圣徳已为失职又不力谏使上终成此失某恐大丞相自此无以辞天下之责矣某现图论奏恐未必得达谨先具此以禀切望大丞相委曲开陈若得少缓数日劝勉车驾先过宫恭请然后銮舆顺动使至和感召熏为霈霖以慰中外之望不胜幸甚
　　乞补外后上丞相书
　　某区区进退之迹仰荷大丞相特赐垂永前日推晓非不详尽但某熟思之某之义岂敢上比大丞相某今既出郊自难复入且大丞所以睠睠于某不令其去者其不过以为尚可受役耳然某既退复进稍愆于义即訾议丛集尚复能有所为耶自此亦恐为绕指柔矣且他人有一路之绩一州之劳尚不忍弃之而况有一世之绩者乎一旦使舎之而去其于国家利害轻重大小何如哉盖此地不比其他官守一人去可使一人继之继之者或不得其人又可择一人易之教导之事易一人即须别起一番头绪其所起头绪虽是犹恐有龃龉之忧况不是乎朝廷必待知其不是而又改易辙则所失已多矣士大夫教子弟可以推也士大夫得一师教其子渐见有成尚不肯以小故弃絶之况国家乎某知阁下亦必忧此数日开陈想重钧念若得委曲调防使嘉邸不识讲学之助而朝廷数年任人功夫不为徒设可以全大丞相秉政最着之功不胜幸甚
　　江陵陈请画一事件别上丞相书
　　某比以到官尝专具劄仰谢钧造不敢喋喋惧渎威尊某视事两月依托崇庇每思自竭仰副使令今有合陈请事件已别具奏并列公状具申尚书省外须至画一开申一项一本府地当边面控阨吴蜀兵财单寡缓急无恃今乞嵗分民兵教阅以作士气拨还备边钱物以实边储所有利害具见公状伏望钧慈早赐敷奏施行某照得备边库钱累政皆尝奏请未见行下虽知朝廷亦自匮乏然边境之备岂可不豫缘荆州去朝廷甚逺若俟缓急陈乞必致乏兴盖屯戍之地府库枵然设有调发廪给不致变故之生瞬息顷耳况今日朝廷应副州郡不过防子度牒二种而此二种必须无事之时始可换易设若缓急方始给降决难支用切乞钧念一本府为郡俸薄物贵非愿仕者所乐趋故同官间最难得人某近乞辟蒋砺充本府佥判闻已特差安抚司准备差遣易祓但祓以除国正某又欲辟修职郎路芾充填上件阙次其人识虑深逺可与谋事已具奏闻欲望钧慈特与开陈从所请某精力既衰疾病间作政借同官相与协力伏乞钧照右谨开具在前欲望相公开陈之际特赐委曲若得尽从所乞不胜一路之幸干冒钧严不寒而栗
　　小贴子某照得易祓一阙累政系差选人若径自朝廷差下亦可但恐钧气或有所疑某契勘得蒋砺在部改官年已六十不应作县若某所辟本府判佥不成只得乞从朝廷差蒋砺充塡易祓窠阙亦为幸甚江陵上丞相乞与祠禄书
　　某一介芜庸谬当阃寄自顾緜薄本不当来实以威命所临不敢辞避区区到此亦欲少效微力以偿知遇比故数有奏请谅蒙体察此心知非苟且避事求以免过者也无何弱植涉秋以来不胜寒凉去年气疾乃复发动今结作一块流注左脇之下凡出入动息必相引注不下不敢每下必褏窃恐自此遂为沈痼缘此间医者皆不习人之病而乡里之医又惮逺不肯来若寖不瘉必妨职业窃见荆南地望雄重控扼吴蜀包络江湖向冬政是弹压盗贼防防边境之时而某以一病夫临之恐招轻侮或致生事某已具劄子陈乞祠禄冀得少休寻医问药去此沈痼傥蒙钧慈特赐开陈俾遂此请别选贤师以镇此方不胜万幸
　　上丞相论淮东纵容行使铁钱书
　　某辄有狂愚仰渎钧聴昨日忽闻行遣淮东纵容行使私铁钱帅臣监司公论甚惬但惜乎不少需北使出境而后发盖淮东监司帅臣既有此行遣反顾帑中私钱其惧当益甚或者若尽以朝廷所降钱防先易其帑中所私而后及百姓则去安寜之期尚未可保也况刘漕结怨于淮如此今兹罢免恐未易离彼更告钧虑思所以图之毋使北使未出境而后有扰扰恐损国体某区区守职如此盖出造化独念无所补报时出瞽言自知仰渎尊威不胜惶悚俟命之至





　　止堂集卷十二
　　钦定四库全书
　　止堂集卷十三
　　宋　彭年　撰
　　启
　　答柳州呉守启
　　疏恩易地乃落衡山之南开府承流又作殊方之喜敎不易俗人易以孚恭惟某官抗志高明受材儁伟人物为当世之最议论居诸子之先校中秘书声问籍籍入御史府歩武骎骎争子所不于盘之中堪嗟朝市之路隘得此州又在岭之上却思父老之情亲想应田里之安不待敎条之出竚膺襃诏趣觐明廷某久阔晤言方深瞻想见王言如丝而出喜不后于他人拜使君治茧之勤意甚惭于记史其为报谢未易形言
　　通宜春徐知县启
　　去父母之邦眞成漫仕宰山水之县乃有令君岂不畏棰楚之徒劳以尝侍几杖而甚喜去违滋久方切候凫之心眷予特深不忘烹鲤之惠以至于问劳之语每见之故旧之书飘然而来恃此不恐恭惟某官行能高妙议论通明寻常渎岂容吞舟之鱼九万里斯展垂天之翼乃小试惠绥于岩邑以养成经济之壮懐当路见之无异东湖之孺子一朝掀举必兴太末之名家某才拙无堪志迂寡偶误玷明经之举遂为游徼之官需次六年始能问戍相望累驿行遂趋风辄修骈俪之文先寓毫分之敬得事君子固将思济斯民敢有他心徒使惠归一尉
　　迎临江叶守启
　　需次近畿辄临偏叠顾贤者泽民之志易地皆然而圣主念远之心一见决矣人随所用而重公岂遽轻此行虽君子欲无疾其驱然小人叹其来何暮恭惟某官受材肤敏毓徳温醇大振家声见石林先生之有后小脱囊頴如海沂别驾之可歌何自为州聊以重国地无大小之异事关根本则同如汉以二千石治庶民实为亲切得结辈十数公置天下籍以抚绥岂惟布徳意于斯人抑亦启远图于今日但恐开藩之未久定应乗驲以遄归某惕然念咎于里中幸甚占籍于麾下已从道上望大守之行春将饮田间夸新尹而作社
　　上袁州汪守启【乙未春】
　　以禄代耕甘为奔走之吏及请戌获从慈惠之师夫岂偶然殆有相尔当苇车之就国适出敝郊拥篲箒以趋风以偿数愿惟名分之际严而有节故启问之礼禁不得修至于驰慕之深曾无食息之闲慙非孺子深恐后期幸与斯民得依先觉恭惟某官秉义醇壹蓄徳雄刚廉洁自持如出清氷于万壑功名孰御当翼疾风于九闳夫何敛天朝之羽仪为王国之蕃翰以望重固宜于寄远而才难尤在于承流茵凭之来冕旒亦喜忧顾寛于千里之外惠泽畅于九重之前白粲连樯争出秀江之险黔黎羣诵始识春台之温于是回昌黎难继之政声自此完龙溪未尽之功业岂惟石刻列父子以俱荣当启金瓯见姓名之特起某迹寒与寡才短用疎嗜好不与俗侔几为众笑朴鲁未谙世故安免人非况复使之宦游必不逃夫吏议虽欲安甘旨之奉何以无酸寒之忧如履垂堂幸依厦屋民皆感徳固已负于鉏钩吏亦可劳或少寛于棰楚
　　迎袁州李守启【乙未夏】
　　诞扬明诏特起旧臣自辞乌府而来皆期大用忽拥虎符而出以惠远方惟贤哲之一心视内外无异体尽宣王化如在本朝恭惟某官直气塞天地之间贵名如日月之起志意慷慨眞有前辈之风议通论明尽识当世之务暂抚绥于蛮獠继馈饷于边屯皆枉壮图甚孚公论遂乗一节之召入居三院之荣当骊龙处深渊之中莫撄其怒而鼷鼠伏神丘之下窃弄其机非借公言孰振士气忽焉去国何以正邦属九重以四方为心择大贤任千里之寄维宜春之古郡甲江右之列城珥笔之风犹未销于旧俗懐铅之士终莫抗于他都必复得如韩文公之才庶几可跨汉良吏之治暂纡紫绶敛大惠而施一州即下白麻佐天子而令四海某得一职百僚之底当歴年积弊之余惟近民故易以扰民求御盗而适以滋盗朞月于此中心恻然欲寡过而未能方内省于不疚窃仰二天之庇实殚此心辄继两月之歌以为尺牍
　　迎袁州守启【丙申春】
　　制出右掖恩颁左符方郡守之数更不知为政忽贤者之鼎至皆喜得人百吏闻风一意听命恭惟某官才周世务识照事机立志不后于古人所学皆傅于先世举相国中兴之业莫比勤劳数本朝名臣之家无此忠义臧孙有后孰不谓宜周公拜前当有继者何望重尚烦于寄远以才难政在于承流况宜春之古都为江右之剧地民甚贫而赋必豫出财愈竭而用不可支故今日闻我公之来如向者望长君之至虽夏侯兄弟之政不复能使二难之并然南阳父母之贤皆云可以一举而得凡此邦之利病当即日而罢行第恐锋车不容暖席某才穷五技官尾百僚未能免酸寒之忧何以为甘旨之养至于旷职尤切关心如履垂堂之危偶近厦屋之庇民皆感徳固已带于鉏钩吏亦可劳或少寛于棰楚
　　上袁州张守启【戊戌夏】
　　不材漫仕幸依大府之仁借庇终更敢起故乡之念顾图报之心用酬万一而丐归之请已及再三自当去就难处之时可不反覆极言其故岂得已不已而冒渎尊之罪盖可言不言则负知已之恩宜贱子之具陈幸阁下之垂听伏念某身勤事左意广才疎未能嗜世俗之酸咸自分田野无以奉亲庭之甘旨妄意科名偶得一官来游大国迄今三载所事数公蕲塞谴责而未能虽有建明而莫可自登铃阁即蒙特达之知凡有瞽言必荷委曲而受不堪器使且辱甄收未知结草之効忠忽已及瓜而受代身虽离于职业心甚切于门墙敢思故国之似人遂若小民之懐土深惟孤植早失过庭之严独侍偏亲久重倚门之望比闻安问必诘归期虽无君子所去之三已犯天下大戒之二况人情不美其反也宁免争席之疑且餽问鼎来不知者必有为肉之谤岂小嫌而遑恤亦此心之未安自非高明孰可鉴照恭惟某官温恭逮下慈惠爱人充此仁心无一物之不体极其功用运天下而有余顾在冗散之中最荷眷知之厚凡申恳款必辱听从辄控此情仰祈终惠何必懐此都也敢言贾谊之言虽然岂舍王哉当学孟子之学
　　谢袁州张守启【戊戌秋】
　　薄宦多竒偶依大庇荐书再上实出异知无以堪承惟深悚惧伏念某乏冲和之器质无广大之胸襟狂直之言发必忤物狷介之行大似絶人皆由气质之偏几作生平之累岂堪游宦何以奉甘旨之欢虽落冗僚安敢起酸寒之叹得事约束固已幸矣屡加荐论夫岂偶然载攷前闻实为希遇如柬之用不止于司马故狄公再荐于唐朝若韩信才眞可以将军故萧相数言于汉祖是皆非寻常备数之举所以待超卓不羣之贤讵可非才使当此选一顾増三倍之价人固已疑两荐多溢美之言谁能不感虽尝志古人之学亦尝闻长者之谭政以识趣之不明莫知所主未免邪正之交胜何以自修色厉内荏则固不敢为外粹中刚则安能尽信辱采过情之闻列为借誉之辞彼人言之谓何愿自揣亦愧甚恭惟某官仁无一物之不体明照万事而无遗理剧拨繁视天下若不足治博询下问于人言无所不从遂令狂妄之人容在使令之列不独优其戆直又重借以吹嘘自幸此生有是知已某敢不勤其未学收此放心有辱门墙安用漆身之报誓修徳业以酬青眼之知
　　上吉州太守启【辛丑春】
　　贰令岩封慙无称塞庇身大府得所禀承顾不肖冐为此来在今日若有幸会踉蹡拜赐俯伛効官伏念某材技无他气禀甚下习俗熏染之病已痼学术揩磨之功不深中无所存动辄有过得一官于斧藻文词之末窃寸禄于棰楚尘埃之间位虽近民道不及物毎见近世寡过之士间毁节于宦游常恐至愚极陋之人或负慙于长者屏居闲处乃当其分承事大邑则非所宜宁以位偪之为嫌盖忧责重而难任使之趋事虽云奔走出入而奚辞与其扰民岂若拜起送迎之无过欲处此而尽道敢率尔而曰能傥不得大贤为之依归何以使后生知所循守兹盖伏遇某官任古侯伯之寄委有民父母之慈祥与属吏委曲之言皆仁心恻怛之意谓县官取财之道固亦有经而邑敛怨于民反以诿郡方当凶岁赈恤之不给岂容黠胥掊刻以自丰俾之改辙而更图是以弛囚而示指遂使贱属得布宣寛大之训词致令编氓皆仰望蠲除之号令某敢不敬佩教戒誓偿眷知肯餙谀词徒効世俗事大之礼苟有愚见当自此日悉意以言希寛犯分之诛庶展报徳之念过此以往不知所裁
　　上吉州向倅启【辛丑春】
　　拜题舆于便道尝慰夙心窃大厦之余隂偶随属吏念一时教诲之语歴再岁往来于懐趋参无期惆怅自恨忽闻分刺少伸骐骥之才独后众人仰致燕雀之贺逮此旬日惕然一心因请戍之有期敬列状而自讼恭惟某官气劲直而不挠才酬酢而有余自文简累世于今见此英伟数先正大臣之后多跻显荣未应郡丞犹屈贤者官固无小况二千石之同流道若可行则十万戸之蒙福斯人久属意于此君子亦随时应之治功方来相业兹始某酸寒下士苦窳凡才一官偿灯火之勤三载困尘埃之辱偶占数清江之上得问学芗林之门于是窃闻前辈之风规毎恨未尽故家之文物识公幸矣足以为终身之荣非天相之何以托今日之庇
　　上宪使啓
　　偶纡黄绶慙无任职之才窃仰绣衣喜有庇身之所趋风虽旧为隶则新毎不敢以讯问寒温之书仰渎记室自此始有遵承约束之地故达贱名惟负率尔之慙益作赧然之色伏念某孤志不侔于俗百拙无庸于时未能凿方而规圆是宜进寸而退尺得効官于一邑凡需次者六年深欲奉甘旨之欢恐未脱酸寒之累至所职掌况无纪纲以近民故易以扰民求去盗而适以为盗名为敎阅徒应虚文但事奔驰以供私役当习俗剽悍之未化有山川险阻之可依未免弄兵安能御侮乃涖以谬庸之吏岂免无旷之忧自顾此行何恃不恐兹者伏遇某官道不絶物志在济时诞布寛恩不惮驱驰之苦能令歉岁亦无攘夺之风非惟称部使者严重之名盖不负圣天子临遣之意岂期疎远得在使令某敢不恪意奉公修身报上爱人利物誓殚一日之长藏垢匿瑕敢恃二天之庇
　　上江仓漕启
　　伏以岁恶及饥官无委积民贫待哺地阻转输偶闻邻邑之可依敢以有司而不告窃以社仓之制本蓄之村疃近世以来多敛之州郡毎当给散之时倍有将运之费然河内乏食梁王犹尽移粟之心晋国阻饥嬴氏亦有泛舟之役盖方捄百姓之不暇岂复以异地而为疑重念高安之黎民悉居锦水之穷处自辛卯而后率三岁而一旱故挈境之民几十室而九空一或値于凶年皆仰给于公上尝大计其粟至费四万余斛之多然远取之州乃歴三十六陂之险既以遡洄之不易复当急涨之可虞维万载之为都与二邑而错壤储国甚富至于陈陈乗流而来不俟信信自可推盈而捄乏岂宜舍易而就难况令甲有移那之文而仁人柄补助之政可惧烦渎而不控陈恭惟某官学问不为空言器识足了大事平生有致君之念未究毫分所至以爱民为先此亦梗槩不烦矫节能解倒垂某奉檄拯荒毕力无术幸逢大使无越人视秦之心僭以尺书希孟子发棠之念仰祈矜恤俯慰凋羸庶令属邑之微官能布使臣之大惠
　　上留帅丘漕启
　　几月不雨亢阳为灾惟江西卑薄之乡岂堪此频岁之歉而斯民生死之命乃决于数日之间为国而忧非公孰望窃惟凶年拯捄之术尝闻古人讲贯之详十二政创见于太平之书数百条备着于常平之法观其恻怛轸卹之意与夫曲折周防之文得人举之有此足矣惟是今日之事颇视昔者而非细数十年之中凡遭旱潦者至于七八熟察一路之郡号有蓄积者仅留锱铢河东之民已不可移宣曲之粟殆亦告竭何异废痼之初起又婴寒暑之交侵气既不完药终难用然而仁人爱物常图之未已甚之先天下事机岂至于不可为而止间多补助之计亦有豫备之谋使既雨则民物蒙休而或旱则内外有恃咸归盛徳以惠遗黎恭惟某官负宇宙魁竒之名禀乾坤温润之气将天子之指欲推之鳏寡孤独之微为若人而谋不啻如父母兄弟之切遇有岁凶之事尚来下问之勤某眇焉无庸幸甚受察偶得敛尺版趋拜于下蔑所建明辄敢援一方利病之言少佐施设
　　迎李泉使启
　　擢从辅郡出拥轺封自九府圜法之传至今大敝故一札细书之出借公非轻观其迟远业而为此除可以见上意之有所在辄敢臆度其説而以敷陈于前尝攷三币之置官盖从中古至总数路而置使则由本朝然昔者兼之他司而尝收竒羡之功于近岁分为两台而犹负采铸之课得非天地之藏有限取之已多不曰国家之用无穷责之益亟故渍铁以取溶抑已巧矣虽更钱以助国犹未裕如非有变博之才孰识变通之道恭惟某官文出胸中之浑厚学非纸上之拘挛视天下事无烦简剧易之不周置诸公间以献纳论思而甚允尝缔班于九寺旋分节于三官人皆惜设施之未充士已知经画之已立然而势不穷则不变利有盈则有虚钱不忧乎铸之少而忧夫泄之多铜不贵乎采之众而贵夫用之狭此固高明之深察谅非世俗之所知某荒僻謏闻迂疎凡质学徒泥古而背时趣行欲徇世而与心违自宜揣分以安贫乃复为养而贰令属以此邑尝置冶官伏自省员以来使之督课初乏兼人之智可备旷僚偶究观其始终乃窃闻其利病幸承要束辄敢肆言不得即贺而以书已为非礼又复出意而论事眞可为狂
　　贺江西赵盐台启
　　诞布丝纶趣颁英簜诸道置使号天子之外台一时抡才必海内之人杰久倾羣听欣得我公恭惟某官议论该明行能高妙进官早达赫赫乎名之随风遇事无难恢恢乎刃有余地当曵履星辰之表乃持麾江湖之间窃惟本朝以来最重监司之寄然转运刑狱各列一职惟常平茶盐兼总二权自熙宁始创此司在江右尤为剧任盖今之大农方且借山海之利而前日羣冦因此贻庙堂之忧或者疑漏网之不修而未知有覆辙之可戒虽金穰之岁可免他虞然火耕之民本无常产岂不资补助之徳使之忘俯仰之忧惟于优游闲暇之中始息姧宄寇攘之念此朝廷所恃为一方之托而父老亦深喜大贤之来以次用之故位王人诸侯之上又有大者将举明王三代之隆某眇焉宦游四方之初幸甚属吏一人之数窃闻弭节之已乆属以诘封而未还不得即贺而以书已为不足傥责后时而废礼何以自文










　　止堂集卷十三
　　钦定四库全书
　　止堂集卷十四
　　宋　彭龟年　撰
　　启
　　贺江西钱漕启
　　明廷疏宠延阁陞班赏当其功人为之喜某窃谓君子不以非分之受为义吾人贵乎不妄以予为公惟受之以义故不敢忘皮冠之招惟予之以公故不敢狥繁缨之请方圣天子申荐赏之令而部使者防将漕之勲名视实而不浮位因人而愈重恭惟某官以有用之学发名世之材入侍禁庐已罄论思献纳之益出总外计洞知本末源流之归今天下之利尽取以无余而大农之官犹以为不足当国家暇闲而若此则军旅调发且奈何属前目羣窃之缓诛徴诸道劲兵而皆聚孰出木牛之智少纾汗马之劳佐军而常操赢资卒借刘士安之术给饷而不絶粮道莫偿萧相国之功果闻异数之亟来径陟清资而益峻以盗贼所伤残之地值朝廷加寛大之恩蠲租赋以予民招流亡而复业固明君属望之深者必大贤加意以图之某敬为斯民庆此实惠尽宣徳意既无逺之不通嗣聼襃嘉将继兹而又贺
　　贺江西赵漕启
　　只奉细书出将隆指诸道置使所以举天下之大纲九重抡才必以委当代之人杰举国相属非公其谁窃以本朝自创外台以来首以转漕为重岂独权财谷于公上吏不得功亦恐紊赋敛之经常民无所措乃或者不推其本意居是官必浚其利源如向来军旅之输多一时权宜之制云何月椿之目至今尚存遂使江右之民其生益削既朝廷征取者无蓺故州县因縁而为□能趣辨者皆谓之才有逺虑者莫适为计势既穷矣后将奈何必得大贤以起斯弊恭惟某官学穷根柢徳茂本支尝对大廷以六经为诸儒之倡谓持此道举明主于三代之隆向自着庭出方便郡复将饷挽之节甚郁经济之懐然当俗吏以苛急治财而得贤者柄取予于公人知趣向遂令义利较然民尝困穷治决安危如此以今日施为之梗槩即异时辅相之规模某窃以棰楚之官穷居英簜之下行服条教如亲见于古人敢饰防词以诳言于执事
　　贺江西李漕启
　　诞布纶言就颁簜节跻荣延阁岂徒示天下之美名増重计臣所以踵皇华之故事轺车至止属部交观恭惟某官才足经纶学有根柢一时文采重新西蜀之山川百世风流复见大苏之父子尝举列圣之钜典以为长编之一书视魏相奏汉家之便宜惜乎未尽笑孙樵读开元之离报杳不可知挈此规模独出今古殚其心志以报国家虽衣绣之出甚荣而昼锦之荣可乐不忘修纂遂克奏陈皆拟簮笔缀甘泉之班乃复持节按勾呉之境惟时使事之繁剧莫若漕台之转输自兵与农分为两途而国与民几于交病三十钟而致一石其费谓何五千服之赋中邦半麋于此非得道术通明之士莫求上下充羡之方当有竒谋不愧流马木牛之运伫开逺业遂为郊麟翳鳯之游某生于戆愚出于僻左承师问道本无尺寸之长应举觅官偶出权衡之下尝乗退朝之隙得偿进谒之心自去门墙寝疎启问欣闻将命已遂观风幸侪奔走之人得受约束于下执辄修尺牍庻少纾厦燕之情尚冀小材或可从柏马之计
　　贺江西丘漕启
　　恭审诏自便藩使以隆指君臣道合初不俟临遗之烦逺近意倾固已切谘询之望然惠有一施敛之异则人不无去留之私忽闻载驰方觉増喜窃以自禹任土而荆阳之赋最下繇唐至今而东南之利遂穷张文定当天下安集之时始能出水场赋钱之横王文正于太平全盛之日固已忧朝廷榷利之深近攷数十年征敛之科岂止三四培畴昔之取而况水旱之灾几于数矣公私之积大率枵然无异哀病之人重缨寒暑之变惟国家固以此地为根本安得不忧辍贤能以振外台之纪纲可见此意恭惟某官学极精微而有用行非崖异而能髙文衮衮如万斛之泉与古争列才恢恢有游刃之地遇事不留虽晋用之迟囘而培逺之深厚一陪右府几微之论屡分左苻镇抚之劳理效辄闻知防独异谓遡江而上得兼知直差易耳故仿汉之制选所表以次用之不惜一世经纶之才以重十州漕挽之寄惟计臣自当识本末源流之所在非良弼不能明弛张取舎之大机幸公之来乃国之福某学无自得才本不长繇进士而得官已逾一纪奉偏亲而窃禄偶落旁州方治檄捄荒而还适乗轺将令而至遂偕属吏同拜下风傥得奉条教而言归岂不甚幸又复出意见而论事直可谓狂
　　贺江西尤漕启
　　夙拥使华逺将帝指方天下以治财为急其术已穷以儒者而经赋其闲此意可见民得所托国以不轻窃惟大江之西偏实为今日之外府月椿之输殆七百万大半皆无名之征中兴以来输五十年几倍于昔者之赋名为和买而责以折纳既用差法而复剧佣钱茶有税而又敛其租酒尽之而或诛其直至详经制之目尚持徐陌之筹此皆公取之可称犹有旁縁而莫攷顾张弓安可以不弛而漏巵每苦其难盈不有仁人孰识大体恭惟某官博取百家而不独立一世而能和发为文章复还三代之淳古措诸事业无非六籍之精微自结睿圣之知亟升中秘之地以志大不轻于地取故才高宁屈于拊循旋被丝纶出持英簜以劳来还定之政固江东王气之神于倥偬不给之中増庐阜文风之胜观其施设之不苟可知经济之有余尚屈此行皆以为枉然而利有盈则有缩劳不极则不更由后视前取之既多自今图往安可不亟于是培国家之相柢宁不在公行且作朝廷之羽仪岂久处此某气禀甚下材技无他防矜斧藻之词以觅官壮持簿书之智而窃禄每慙数误莫究昨非久仰指南之车无异必东之水偶负丞于支邑乃受察于人不得即贺而以书神如驰马又复出意而论事痴若拊骖
　　谢宰执启
　　逺方随牒久懐就养之私真馆奉祠忽遂由之请虽天地造化不遗于一物而斗筲器局莫堪于大恩词则有穷感无以状窃以介之推不忍一言于晋宁与亲而俱逃陈仲子不义万钟于齐乃离母而独处然当世不以之推为不孝而君子至谓仲予为非亷盖义不当就则饮菽而亦欢情其可居则捧檄而为善欲识人子何以为养必知圣门所谓不违如某者行落落而与世乖学拘拘而求古是自为士已懐四海之虑不敢作无用之言及居官而効一日之长未尝为苟免之计惟念亲年及耋子职非耕诘盗四封屡叹杖杜征夫之逺贰令一邑尤懐北山从事之劳每当出身狥节之时必有临深登髙之惧属幸改秩当更字民岂不知积资循进之足贪诚恐失先意承志之可乐故申将毋之谂以希锡类之仁国尔忘家公尔忘私事上者固当如此忠移于君顺移于长观人或于是得之敢意大钧亦轸微类恭惟某官贵尊三事和育羣生徳盛自发于威仪功深不露其神迹知爱其亲而逹之天下不被其泽如纳之沟中切揣甄陶固能益子华五秉之粟许参词馆葢已察曽子三釡之心某敢不退事其亲自竭其力无从倒防空有翳桑遗肉之懐安敢争车少替颍谷请羮之念从今养志之日无非报功之年
　　再谢宰执启
　　苟禄养亲未能随牒因心锡类又许奉祠虽播物之无私若拜恩之独厚莫任造化有腼面顔伏念某逮龆齓而已孤长髪肤于其母去贾区而使学其教甚勤惟子职之非耕所养或阙适当壮嵗偶得一官游宦旁州仅免尸饔之叹小出数日尚闗噬指之忧茕茕如形影之相依惴惴惧旨甘之不继惟古者八十舎从政之子而近时稠叠推优老之恩未免并縁以致恳请荐容宂食仰事慈顔俾于一喜一惧之年有以自老不待再仕再化之后而得此心可谓幸邀敢忘攸自兹盖防遇某官计安天下泽润生民自寅亮调爕之中发正直平康之治欲奏天子得欢心以事其亲遂使匹夫无常职以食于食某敢不敬竭饘酏之力以当香火之縁衣懐赵孟遗母之心无以报徳虽在李密养刘之日不敢忘君
　　谢张尚书启
　　微官脱选今以为难小已辰逢人知独异施异者未易语报感深者不容以言试具陈之则可睹已防念某身勤而事左意广而才踈每读书必欲求志士仁人之心自为士已不屈王公大人之下顾如愚戆褊急之累在性质可谓之偏而其琢磨澄汰之功于师友未有所得出而接物动辄忤人终须察其无他始未免于不乐平生知已焉得如公四海阅人抑安取此才非敏健而以为可任智多昬塞而引之与言某虽妄而亦容事可行则立决在他人一语之不偶故宦游半世而无闻忽遭清明如脱羁束凡胸中之所欲可悉逹矣虽天下之逹官殆不过焉况复蒙汲引之公无不尽推挽之力必欲亟援于尘土不知难近于云霄已独任于揄扬人备闻其委曲勇于抜士谁复如今恭惟某官以魏国忠孝之传负本朝公辅之望每阂于郡国之小未究素懐所至以人物为先此其大畧有如此质尤费生成竟出选曹岂非侥幸某敢不益懋旧学以酬所知学者未尝进谢于门情虽不称大夫真能取人以义报岂容私强为尺咫之书莫殚万一之意
　　谢郑尚书张京尹启
　　三年予宁已絶荣望两誉溢美忽加荐论虽公朝方听诸大夫之言然露章乃得一不材之吏不敢以获于上而喜大惧以辱所知为慙伏念某心虽甚高习已近下自为士已懐四海之虑若不克施繇从宦以来半世于今未有可纪载忸怩而蹈俗破崖岸以徇贫欲申养亲之私遂干无事之禄中更祸变仅脱殒糜顾退处则分宜抑不察之罪大方揣轻重而为从违希子功之力而入帝城初无一念之敢到以当时之言而推官属敢意十年而未忘至数所长尤浮于实器何足以致逺人已病其执方事亲不终又焉得孝律已无状彼乌能亷学徒为文政不及物是安可当执事之首荐乃欲使与英俊而并游或挽或推固不遗于余力皆好皆恶终取决于善人果以过情之言误蒙召对之命恩出于上人推自公恭惟某官无官不宜无才见善如出诸已贵已分于喉舌不知我荣士必借以齿牙盖为国计致此谫薄亦辱推扬某欲为实言非敢私谢自顾小已非长者而辱长者之知惟竭一心待国士则为国士之报
　　贺王状元启
　　状元监丞青箱嗣业紫电淬録出乌巷之诸郎炳龙章之峻采洞决蓺文之奥起膺物色之求旋升籍于太常爰试言于便坐百斤置石首中于程文千佛冠名独标于异等被明纶而受职贰雄阃以颁条聊为吉筮之权舆曷测宦程之高大夫何履尚持秉谦劳猥示华牋过形盛饰永言良愧交切铭藏
　　贺龚参政启
　　光膺一札入賛万机既得我公相与运庙堂之筹筞争观盛世及是明国家之政刑惠福生灵安崇宗社恭惟某官行高而能钜形大而声宏惟仁义道徳素蕴于中故进退动止皆有常处九万里斯展垂天之翼寻常渎岂容吞舟之鱼自结睿知亟跻华贯推□邪之萌蘖能使朝廷之不轻推学术之绪余皆信儒者之所用当江湖之歉甚起凋瘵而肉之还定流民皆令如安堵之故具宣徳意不徒为挂璧之文人当斯时知启逺业果有锋车之召遂登法从之班日对宠光居尚书喉舌之地竟膺图任为天子心膂之臣士气自此少伸公论于是复出抜援善类过于食而吐哺之勤慰藉人心若夫渇者为饮之易然窃视今日之事势或似良医之设施当疾病将去之时而气血未充之际用人如用药岂以既效而弗图畏恶如畏风定知自卫之益密尽出生平之韬养以为不世之功名某自恨凡庸莫偿知遇敢作雷同之贺有负门墙辄申管见之私以附干渎其为僣卒未易贷原
　　贺周枢密启
　　恩隆麻命班首枢宻富贵非公所安宁以是喜功名为国乃有要不可辞一身尊荣四海妥帖恭惟某官徳温醇而有本行缜宻而无暇文如酒明水之真正气具足人似光风霁月之洁尘意俱亡惟平素结知于上者深故晋用不以非道而屈若禁之夜半之素语乃当世朝阳之一鸣小人知朝廷之不轻公道至今日而未冺致身明白肯以利囘因时卷舒乃为君起擅四禁丝纶之地嗣三王盘诘之风学未宏施士犹共惜论道经邦于庙堂之暇不忍诡随于人折冲御侮于阶楹之闲自能立表于世夫以儒者而经武斯见圣主之虑危权一归公论佥允协然而位尊显则责望备时豫暇则忧防深兵多宂食故生民之力伤将不公选故鬭士之气沮至若外敌之难制岂如内伤之可虞羣猺当盐法之变更徂伺岭表诸蛮持马市之上下蚍撼坤维□民或据山海而披猖骄卒近在畿甸而凌骜天下之脉概可见矣君子之心宁不瞿然胜固藏于亡形岂容窃料人不知而视影安得无疑某少以戆愚误辱提诱忍懐不尽之意殆为入贺之言盖不学劒而学书自古有□雄之可虑傥不以规而以颂是今为软靡以相期岂惟失畴昔依人之心抑恐非贤者乐善之意仰犯崇重不胜凌兢
　　贺刘枢宻启
　　擢自坤垠入毗极枢自州牧而与政攷中兴不过数人以儒者而掌兵在今日诚为逺虑国有与立世无所忧恭惟某官诚实无他端静不挠自为士已任天下之忧乐其致官不为世俗而从违未尝以家事辞王事之难故不择地而处所至视官物如已物之惜盖本爱民而然履行缜宻而无瑕声名暴白而不愧在朝廷则能令所居之官重制藩阃则必动已去之民思闷闷之政若不快人卓卓之功每见于后邈是巴蜀当国西门外有大敌虎视于藩篱内有羣蛮徂伺于肘腋况方饥馑之至而有根本之虞公适遄征人解忧色不为乖崖惊异之政百姓信之则同皆谓文翁亷平之声近世继之者此趣归右府允穆佥言仰惟治朝立国之规实在枢宻制兵之地兵之进退虽属之将将之废置则归之朝傥如身使臂而莫不从制其谁敢侮其或胫如腰而不可信屈安得勿忧欲反防阿之持喜欢成器而动师出以律乃在于国家明政刑之时贤用则安岂复忧庙堂有甲兵之问某旧游墙仭久郁岩瞻式逢君子之登庸窃为苍生而賛喜凡所谓斯世之利病继自今以次而罢行不得即贺而以书深慙无益复敢出意而论事姑谢所知
　　除贑州谢丞相启
　　恩隆起废遽叨分竹之荣分簿挺灾已被负薪之疾未免渎陈其弗任奈縁法守之难逾徒抱素心莫囘成命窃惟汲黯不省复収之意乃称病于淮阳望之妄懐不合之疑遂移疾于冯翊虽强拾古人之遗意然终非臣子之至情所以史氏未免有褊心之讥而后世亦薄其左迁而动此岂君臣之交泰致令诚伪之相蒙闻事不实而实事不闻信者或疑而疑者或信虽习俗之固尔岂为士而不然伏念某壮不如人老而益耄少日早撄于霜露终身从事于刀圭故其羸劣之躯不胜勤劳之责昨少疲于奔走气已乱干降升曲荷皇明赐休汤沭逮出守荆州之地愈不堪云中之寒尚稽报政之期已有乞身之请惟君父谅其素守不敢肆欺以祠官禄其余生毋俟再请十年退处百疢交攻方沈疴为孽之深忽宠渥自天而下欲悉陈狗马之状乃荐申蝼蚁之情以避免之章难至于再三故恳祈之意莫伸其万一尚蒙委曲获脱谴诃兹葢伏遇某官独秉国成宻参天縡凡有生之疾苦蔑有不知宁敢暑而茧裘乃可以防但欲广捜罗之意无复推姑息之仁虽在罢癃亦欲任使某敢不免旃医药励此身心傥日月之尚寛容其养病或筋骸之复旧焉敢忘君
　　代袁守贺刑部周郎中启【丁酉冬】
　　拜命紫宸为郎禁省刑章滋甚或者疑风俗之益偷君子忧深谓当自本源而置力安可徒徇其末而以求胜夫民然在上者惟恃国之法而不任人在下者惟轧人之情而合诸法凡具狱而上者多傅文以成之傥于吏牍而无疑虽有枉情而莫辨故圣人不以听讼为知本而贤者犹以得情为可矜恭惟某官智每用而益精材遇事而立见为邦伯而伸万物之气情伪具知佐廷尉而持天下之平轻重悉得顾宪部久虚于郎署宜圣皇首屈于仁贤虽非超躐之除葢有深逺之意嵗断狱仅于四百昔人乃归之养民之君律为条至于万余当时不能止犯法之俗惟公可以论此斯人固有望焉某滥守专城窃庇厦屋忽闻成命倍切懽情













　　止堂集卷十四
　　钦定四库全书
　　止堂集卷十五
　　宋　彭年　撰
　　牋
　　夀圣隆慈备福光祐皇太皇后上尊号贺牋
　　盛徳难名徽称载上玺书播告海宇欢欣恭惟太皇太后殿下配地无疆后天罔坠三朝揖逊定于半语之间万世功名蔑有一毫之徳宜修钜典用侈鸿休臣阻趁追班无由称颂臣无任
　　夀成惠慈皇太后上尊号贺牋
　　至徳难名海涵春育徽称播告雷动风行于昭子道之成有赫孙谋之善恭惟皇太后殿下徳全坤顺位配乾元虽以经营无外之功不忘儆戒无虞之世三朝揖逊密赞睿谋一人元良动禀慈训以天下尊亲之至未惬宸衷率百官若帝之初载隆旷典一传显号大慰舆情
　　夀仁太上皇后上尊号贺牋
　　载捜旷典寅奉慈闱五日一朝安受大明之养十行细劄同归太上之尊于赫徽称有光昭代恭惟太上皇后殿下位配皇极道参坤元视太姒之嗣太任于今为盛繇长乐而朝长信自古所难仰惟圣子拳拳之心欲慰天下睽睽之目诞扬显号庸尽亲欢
　　三宫加上尊号贺皇后牋
　　太上立徳早定孙谋天子尊亲式昭媍顺徽称播告寰海欢呼恭惟皇后殿下与日竝明如坤至静退安象服上嫓太姒之嗣任入问龙楼逺绍英皇之佐舜典册虽由外举爱敬实自内修礼行有期庆流无尽臣叨尘法从冗食祠官扶杖随癃老之民喜闻明诏奉觞如家人之礼遐想盛仪
　　光宗皇帝加上尊号礼成贺太皇太后牋
　　丕蒇明禋对扬前烈大称载举四宇具宜窃以尧无能名莫言其盛文所以圣葢有自来恭惟太皇太后殿下太极嫓尊坤元叶顺鳯辇昔朝于长乐稔闻母训之言鸿名今荐于顾成益见孙谋之善臣欣传旷典属守闲祠徒深鼇忭之情莫造凫趋之列
　　光宗皇帝加上尊号礼成贺皇太后牋
　　谒展圆丘礼崇清庙窃以舜帝主祭而享始于妫汭之嫔虞文王在庙亦临实以徽音之嗣姒故推本其业业之孝必求端于雝雝之宫恭惟皇太后殿下尊配乾元厚侔神载承天之序岂独苹蘩蕰藻之告神奉先之思宜及神圣武文之广徳大称外蒇美化内流臣适奉闲祠莫趋行阙侧听鸿名之举徒増鼇忭之欢
　　代京尹冬至贺皇太子牋
　　日行北陆忽惊一气之回位正东储早应少阳之长邦家兹始社稷同休恭惟皇太子殿下贵贰一人道兼三善进而问寝相欣爱日之长退则忧民必有书云之喜承天之意与时偕行某适以疎庸误司浩穰窃听黄钟之律顿觉声和遥瞻碧镂之宫莫展趋贺
　　颂
　　张京尹中和堂颂【十首】
　　中和有堂其堂穆深花竹阴阴户闼沈沈堂中之人玉立恂恂昔有斯堂今有斯人
　　中和有堂内蔽外整湖后若驻江前如骋静不忘应动不忘信昔见之堂今见之政
　　茫然太虚升降荡摩钟粹于人不偏不颇存之为中其发也和有欲不存发将如何
　　亶是天中实维贤哲敬以持养义以区别以导斯民如表之揭视听言动春风芽茁
　　其视惟何胸中了然举是以鉴吾无丑妍彼姣而悖此恶而蠲匪视之流所全者天
　　其听惟何不淫乎正宁茹予逆弗溺彼顺多言不工法语自圣匪闻之闻实养于听
　　言出如城动安如山非言之爱出不复还非动之难轻则不安循尔发见求其本原
　　夜气未离何物不官惟今之俗鄙薄险艰惟今之政琐细猥繁以政正俗如激上湍
　　安得从公一堂昼永弗棘弗隳弗靡弗竞有庸彼势有罚彼眚我心如何云飞川泳
　　水毁于东火暵于西天地中和云胡亦亏燮之调之有君有师入佐天子视公如箕
　　铭跋
　　寡欲铭
　　人谁无欲多欲即昬天一之水杂之则浑寡欲有道为善最乐此长彼消乃夀之药
　　为敖国辅书南轩虚舟铭跋
　　心本虚理则实酬事物无辙迹来不迎去不留彼万变我日休行斯道险可济孚豚鱼贯天地曷臻兹在克己去其窒斯虚矣
　　彭某为国辅书是铭或者问曰此非南轩先生为詹公体仁作乎然先生既以虚舟名公之斋一日公谓先生曰漆园之説遯而离吾无取焉尔在易之中孚利涉大川乘木舟虚也吾将于是焉体之先生叹公之善思也故属之铭然则国辅安得有此曰是理与都防相若凡有足者皆造焉而子犹介介然若有藩篱之间殆非虚舟中人也并跋箴
　　训钜箴【并序】
　　甲子春钜子主道之宁逺簿将之官趋庭请益焉书十箴以警之
　　官到任子荷国宠恩子不胜官为负其亲匪负其亲乃负其君汝若不负当语汝云【右引】
　　人谓能亷乃行之细细行不矜终为徳累赐不受命丰约必计竟堕货殖万牛莫掣【右亷】
　　胸中泰然大可容天偪偪仄仄一室如狺居寛有道以人治人毋忿于顽孰非吾仁【右寛】
　　用心而公酸咸同功以私间之肺肝华戎汝观平衡金羽折衷低昻非我何适不中【右公】
　　万斛之舟系于一矴元气不完百脉皆病易有吉凶惟以贞胜万邪莫干孰不听令【右正】
　　民国之本仁人之根其根不立他何足言不忍于人斯仁之端不忍于已人斯寡恩【右仁】
　　人贵乎明不贵乎察汝职勾稽细大必达母遗泰山琐琐毫末所得防何卒陷深刻【右明】
　　民生在勤弗勤则匮自匮其身犹事之细仕而不勤人必受敝勿谓簿书徒劳人意【右勤】
　　临事贵敏匪缓匪急缓则失防急则伤物惟能明理动明不括何以能明惟学之力【右敏】
　　学优则仕不学如瞽奚止面墙将乱璞鼠惟学有益岂云少补汝傥知学吾言皆助【右学】
　　初筮箴示钦之官莆中
　　吾仕于国无一世勤乃于尔身受一世恩是恩欲报非忠不可傥忠于君即孝于我吾语尔忠心不可欺勿为利怵畏害而违趋利避害抚心而背是为不忠殒身莫悔吾为此箴当尔韦出如以随入如以归处事以公【所谓处事以公者且以尔所职言之纳监人惟欲其少受盐人惟欲其多少纳以优亭户可也亭户辛苦岂可多取偏于一处皆是不公以至听讼接物每每如此须是参彼已去偏党无一毫私方谓之公】举职以勤御吏以正抚民以仁谨以事大和以接物【所谓和以接人者非媕娿诡随防狎便佞如小人之为也遇事勿先发以没人之长有善勿自衒以形人之短才任吾上者尽敬以亲之位在吾下者自下以接之勿雷同以乱是非勿私昵以植朋党若识中庸所谓和而不流义斯近矣】惟俭与亷治家及身【所谓治家以俭者俭是事事收敛就实如衣只要便体不须华丽器只要适用不须好巧食只要充饥不须精细如管待宾客不可学人丰腆只要至诚每每若自安于俭啬外慕不生斯能亷矣要亷须是俭不可不知】汝往钦哉以复尔名
　　冠辞
　　冠铉辞【并序】
　　古者重冠故仪礼以冠为首后世冠礼寖轻先正蔡公端明冠其子仅能书祝醴等辞畀之庆元己未三朝之始吉日癸已加铉元服既昭告祖庙且踵蔡公故辙诏以仪礼礼记辞义庶存古也既醴而字之曰节
　　曰铉汝来其听我辞鼎曷用铉铉胡玉为大易有训义匪易知鼎为器重惟铉举之鼎既举矣七载毕持委铉于鼎若无所为以鼎用舍匪我敛施为铉以玉其徳实宜其徳惟何亷而不刿万物芸芸所赋不齐太刚则折柔亦不支不中其节均与用违美哉玉铉无偏无陂谓汝刚耶始勤终隳谓汝柔邪抗志不卑或佩尔或易以韦不中尔性故以铉规字之曰节汝其审思
　　冠渐辞【并序】
　　侄孙渐冠为辞以祝之长至日止堂辞
　　一阳来复加尔元服如阳之初初罔不谷顾尔角丱倏焉已冠弃尔幼志视尔之先【右初加】
　　再加皮弁益缛其仪凡厥庶民孰不冠而进汝于士诗书礼乐永膺尔福勿堕尔学【右再加】
　　于焉三加爵弁峩峩天爵既修人爵靡他敬尔威仪谨尔言语永终厥徳受天之祐【右三加】
　　名汝以渐字之曰巽厥义维何易有明训千寻之木长于肤寸沟浍暴盈其落亦迅躁言数穷仁者则讱疾趋而蹶不逮相傧躐等之学虽敏弗逊巽以入之千里发轫【右字辞】
　　祭神文
　　宜春县尉谒社稷文
　　惟民天生之社稷食之君命吏临之惟神鉴之尉亦吏也于民事敢不尽心令以视事之初具清酒庶肴奠于坛□非以自献而已亦曰社稷食民之神当为民敬
　　谒仰山行庙文
　　某以天子之命来尉于此凡名山大川国所常祀者皆当祗谒焉惟仰山之神能时雨旸以奠此邦某以官守未能即山之荐礼展诚辄于邦人严事之所以奠肴酒非敢不敬惟神鉴之
　　安福县祈雨文【癸卯夏】
　　天监不逺一念即通人欲未从烦言成黩致民之请知罪莫逃伏念某等窃禄成贪莅官无状诸吏暴横而不知禁止百姓饥馑而无以拯援仰千至和乃召仍歉属天时之偶顺幸穑事之将登一雨愆期四郊觖望虽祷祈之既久然昭格之尚迟谢罪无门吁天有路爰致灵湫之余泽敬开真字之科自三日以往为霖傥防赐赉无一夫不被其泽皆得承庥
　　安福县祭疫疠神文
　　某惟此邑春夏之交疫疾大作间有家死数人疾犹未艾尝考其俗皆因不服药所致徐诘其所以则云神实禁之夫天地钟至和而为人其饥而食寒而衣疾病而药无一不取足于天地天地予人之药以卫其生而谓神禁人之服而致之死有是理乎此皆由巫觋之徒欲假是以神其利已之术而俗医用药多不得其当往往不能起疾则举而归之神以逃其杀人之名而谓神实然非某所敢知也俗惑既深单词难释今命医者行视诸坊之病而官给药以治率举辞焉用是不敢不告惟尔神血食此地亦犹某等禄食此邑其念斯人之心必无幽明之间也惟神相之
　　安福县祈雨文【丞摄令日】
　　惟是邑频年旱暵民物雕瘁邑吏困于奉上之不给无力捄民道殣相望徒増尽伤今年雨旸时若稻秀相穉数日不雨人情恐然此皆吏无徳所感非民之罪惟神【社稷云实相稼穑诸庙云血食此土】必不以吏之故移烖于下敢用昭告傥霈然之泽不日同浃使民有千仓万箱之望实惟神休神虽不责报于吏吏亦安敢不敬
　　袁州权郡谒社稷文
　　社稷有功于民民百世祀之吏无徳于民民不能一日安之郡视社稷非以报也亦以劝也某敢不敬
　　祭仰山神文
　　邦人祀神其始其穷神亦惠人莫知其终吏之去来何啻传舍而况于某暂摄民社视神于人孰昵孰疎傥拂于民神岂庇予酹此尊酒非以祈福誓安斯人敢介于祝
　　江陵府谒社稷文
　　某得镇古荆只见社稷敬共农事惟守之职不违农时谷不胜食傥戾斯训神罚勿逸
　　谒东岳庙文
　　惟神受职岱宗庙食于荆虽非其地之山川守所得祠者然神之庇民民之敬神无逺迩一也敢以民情涓涤告至
　　江陵府谢晴文
　　天作霖雨害我滞穗吏实不徳召此大沴奔告于神神不我弃气郁忽明欲雨辄霁岂吏足矜惟民之瘁神实念此卒扫阴翳俾民妇子获敛获刈千仓万箱讫此丰岁敬拜神休尚防终惠
　　祭旗纛文
　　六纛之祀从军祀也神其佐吾军母从妖孽以哗吾众则神不愧吾祀
　　祭文
　　祭郑枢密文
　　惟公亷而不刿和而不流学得玉山之正传人如元祐而不浮进不蕲于苟合退不襮于好修庙堂之上侃侃如秋霜之厉畎亩之间温温如春风之柔人方竞为虚名公屹立而无俦暨玉石之俱焚独表表而莫仇人皆窥识度之不凡而非苟异以自谋者也前疑后丞与同戚休何翩翩兮来归竟去昼而莫留知者以公为无累于物不知者徒以为自拔于一莸若公心之耿耿竟长往而难诹某辱公之知最深间何阔兮星周望莆海兮千里欲一恸兮无由意不足兮矢辞永相望兮千秋
　　祭孙逢吉侍郎文
　　呜呼从之而止于斯阴阳降升参差不齐厚则多滞至清易漓君独不然何施不宜百未施一而止于斯金匮石室补罅鸠遗才适其官川泳云飞青蒲一言姧诡魄撕是是非非曽防何时如君阅世瞥然电驰其遭既难既合即暌天胡然邪美成者希呜呼从之而止于斯余之交游落落无防或殂乎东或殒乎西情亲志同况君匪夷凶讣忽传涕泗交颐雪霜贸贸名木多萎命也奈何孰知我悲呜呼哀哉
　　祭赵介之参议文
　　嗟嗟介之兮委世如遗去不复返兮去将安之茫茫宇宙兮浩无津涯顾尘世虽若可厌兮彼汗漫亦难期嗟嗟介之兮云胡不归公朝而出兮娭娭暮而入兮怡怡心如春风兮无物不宜一曰不见兮人谁不思人方思公兮云胡不归梅的皪兮何萎橘累累兮若觭昔焉芽蘖兮倏已离离往培植之不足兮今已胜雨练而风披君亦怀此兮云胡不归鸣呼余之与公兮不啻埙箎忽舍我以去兮我谁与比景岂不犹昔兮人焉已非触景以望公之归兮云胡不归余岂不出兮人谁我知人奚不我顾兮畴如公夷九原不可作兮若之何其酌此酒以永诀兮赍咨涕洟
　　祭陈司法文【癸已冬】
　　君家于闽兮余楚之尾声不相闻兮迹不相值忽作逺游兮宦予之里一握之笑兮得之声气之类余不期见君于生兮亦岂期一见而即逝呜呼天下之变不齐兮非九九所能周倾葢之乐兮独不可留肝胆楚越兮今白头余之与君兮谁使之如聚散之鸥君有母兮发垂白思君千里兮若咫尺今犹倚门兮朝夕君子兮方髫声琅琅其诵书兮已无穉子之骄老农既去兮谁耘此苖君有友兮余三人送君之柩兮江之滨月白兮风清终今已往兮为君销魂
　　祭寺簿刘子澄文
　　呜呼我之从公逾三十年义曰师友情实诸昆济所不及言人所难或滞而挽或堕而掀左提右挈无往不然既见而去如隮而颠思之不见如溺需援分则有亲好无此坚闻公生疡眡肤斯顽人谓斯疾惧不可全我有亲丧欲往莫前朝夕闻公书劄翩翩以字劲弱与词简繁卜公进退忧喜伏焉期以终丧问公螺川理棹已稳方解拘挛一朝有友自公所还问公如何口噤气填忽云已矣握手涕涟呜呼我公何去我之速邪终今有疑孰与告邪我有文矣孰与暴邪天非冥冥孰可复邪树善如斯孰倾覆邪有志未竟孰与续邪呜呼已矣尚忍词而哭之邪
　　祭寺丞吕子约文【戊午九月】
　　呜呼子约何止于此与君相望曽不百里书财防日不交于轨日有驶卒忽至自米谓君溘然神为之褫谓不然邪匪恶曷毁谓其然邪天朝云尔孰孚不蘖孰蘖不薿始疑而悲复遣以理有友书来为言所以天不可谌亡此友矣呜呼子约而止于此气聚必散人孰无死而我何悲于君之逝君之胸中如水无滓而我何叹寡妻弱子魂无不之曷此曷彼而我何憾萧萧野寺天道流行终必有始君而不夀我独何俟有循莫羞有酒莫酾哀恫郁结徒有此纸
　　祭戚教授文
　　呜呼伯瑞止于此邪一气聚散抑其理邪散不足忧聚何喜邪而我拳拳悼君死邪抑有所感不自已邪交游固多孰君比邪静而不浮山之岿邪动而有勇川之逝邪禀气之全如此防邪命之不长其谁使邪呜呼已矣吾谁启邪莫寄此哀惟此纸邪呜呼哀哉伏惟尚飨
　　祭赵汉卿将领文
　　呜呼汉卿如矩絜兮天分界特若有截兮饰身谨严动有节兮凛不可干如冰雪兮所积既丰谨当艾耋兮耆年彊半遽殒絶兮卜宅之原祖兆之侧兮双劒同藏其终开兮葅萌肴熟馈饎飶兮酹此尊酒以作永诀兮自今团栾不见此圭洁兮
　　祭孟浩文
　　呜呼余与养直分则朋友情均弟昆往官宜阳有盗略境将师逺屯王事鞅掌母不得将阙焉凊温养直闻之入告其母踉蹡及门迎置其家堂萱之旁十数朝昬安余于疆戮力王家于屏于藩余母既亡临吊其孤鸣咽声吞切切偲偲渠渠爱怜琐细不论逮及同朝官虽不同同一心源有善相告止属其居出侍其轩君去复来我不能同君无后言及余去国曽不期年亦朱左轓譬诸木实气至即殒迟速奚论握节扪参声容沄沄溢出于坤余方屏居喜君之风洒此绁绊别无防时讣书坠前神惊欲攑双劒于飞间不两旬噫其尤寃君其悼亡凡丧百须借君犹存君既溘然双女惸惸谁鬻谁飦其谁奉君而夷于堂而沐于轓天邪人邪以至此极不可推原昔与君别于此江干犹防其反及其反也望天之涯招君之魂人生防何遽隔死生如手覆翻往不可追来不可期有泪潺湲呜呼哀哉
　　祭十二侄县丞文
　　呜呼惟予与汝兮序同父子惟汝视予兮休戚一体如手之运兮如足之履信诎进退兮惟予心之使余行千里兮汝徒以侍余疾且死兮汝嘘以续其将絶之气余欲善其族兮汝耘汝耔余欲遏其恶兮汝屹然犹中流之砥汝之生兮余犹有恃汝既死兮余其已矣岂惟余失左右之助兮抑家之否柳之风兮凄其梧戴月兮天低耿耿乎余怀兮惟汝知之汝不见兮我心伤悲余疑兮谁决余有得兮孰识经畬一蹙兮泪盈臆视影空堂兮汝竟付万里于不説衫竦竦兮烟浮陟复降兮一丘千秋万岁兮汝惟此游今日汝徃兮余不能令汝之留异日及泉兮又安知无山川之阻脩旂扬扬兮去只魂杳杳兮山之趾囊肉为饼兮刌肺以齐饔人所尸兮汝平日之所防嗟余之姑息汝兮不能如屈建之循礼犹庶防汝一来兮宁谓余为不知呜呼哀哉





　　止堂集卷十五
　　钦定四库全书
　　止堂集卷十六
　　宋　彭龟年　撰
　　四言诗
　　广夀
　　人孰为夀夀莫如徳日新又新终古不息学以明之先正我心所欲既寡山崇海深
　　许国公生辰【有序】
　　某幸分教公府兹承钧座垂弧令旦无以自荐其区区辄以恭俭惟徳之义衍之为诗四章章八句并以其字为韵次序辞虽不足意则有余矣伏乞采览
　　入事其亲愉色融融出事其君惟命之从威仪抑抑曷不肃雍有而弗恃是之谓恭
　　天下之恶不如一僭天下之善不如一俭物有不足于我何欠人欲无穷俭乃防检
　　人不自泰以居故移人不自奢由养所为胜之有道惟书与诗愿言君子载思载惟
　　恭自内出俭非外饰恭俭而实是之谓徳作徳日休心广体逸何以曰夀由是而积
　　莺鸣十章寄戚伯瑞
　　有鸣其禽其鸣维何有懐其人我心靡他
　　禽其鸣矣惟其丑矣我之懐矣惟其友矣
　　惟动有几万变形之视听与言难遏者私
　　孰爱于母惟善其善孰友于兄弟我独终鲜
　　有水涓涓石凿凿兮日湔月濯成此圆洁兮
　　有泽其涸有山其落有木而桷则以其斵
　　静观物理式感我思有风凄兮吹我裳衣
　　春花粲兮两山之间谁与我适觞咏以还
　　日升于东月生于西惟神之驰曽莫知所之
　　莫克匪已莫玩匪理有懐于是不知子之所止
　　胡广文以直养名堂余举伊川之说问之往反数十言终未判也再以是讯焉
　　以物养物如水沃木推彼有余益此不足惟直与气如木有根本既充盛枝叶自繁气言其形直言其理与生俱生无彼无此云何谓直养此气耶直果外来气内出耶孟氏此言我知其自则以告子以义外计谓直养气其差则同疑其不然愿启我蒙
　　五言古诗
　　九日分韵得去字【甲申】
　　昔从招提游岸柳擘新絮那知再到时叶落满庭署争如青青松寒暑了不与古榦屈龙蛇依然旧游处触物转多时何以消百虑陶潜早解此撒手赋归去纷纷世俗流何用苦懽饫试问皎然师茶香得谁助
　　别赵运使二首【丁酉冬】
　　君子岂无欲有欲未足忧百计防此短此心尚可求向来畏人言言者不肯休不畏固未可无言我谁尤事当究本源琐细不足筹有疾不忌医膏育尚能瘳
　　用民如用马可御不可驰论人如论医贵常不贵竒古来才智士日与功名期傥遂李广侯文帝数乃奇先生盘石宗一节江南归圣皇夜半席宁以鬼神移遥知清问下万里寄一辞当使觳觫牛不独见乃知
　　送庐陵李宰飬直之官兼呈刘寺簿四首【戊戌夏】
　　理财非凿空简讼在谨始林繁去冗根巵漏无溢水此理容可观妙处要深体岂惟宰一邑天下亦如此治邑即治家爱民如爱已不须驰广莫观逺自近始君才成风斤鼻恶有余地吾言尚敢狂快处须反视入仕不为宰无异面墙壁如何今世人指作富贵厄区区为身谋反谓第一防皇皇百里民谁为访休戚澡身有至理面垢吾能索负背肤所受非人孰湔涤诗人有良玉犹借他山石况复吾所师且喜得亲炙
　　别刘寺簿子澄赴岳州倅【壬寅夏】
　　新蝉鸣高柳轻鸥弄晴川浮家作逺游触热岂所便武昌古都防形胜两国肩貔貅杂民居烽火照敌边朝廷重牧守尤需治中贤君侯文章家班马不敢先墨庄一种子落实今几年瞠乎出其后独得道学传诚身自孝悌玩理潜天渊悠然静中春汹汹风涛前四海满誉望诸公争挽牵容台志不舒别驾用未专去就抑何心行可吾亦然余也沟渎质误辱青黄妍工夫恳切切习气犹拘挛居然作别离欲别思緜緜归鸿几时来江树底晚烟
　　别张袁州五首
　　爱民有诚心发用非已私齐王累已见乃以小大移冠履自贵贱痛痒一体随万事有定理应之当坦夷傥以我好恶定非真是非光风霁月中宁许栽藩篱
　　富贵不可求名节可不修韩公三上书所愿畧不酬柳子百世文莫洗一曰羞要须外无累乃免罟擭忧青青最髙松藤萝所绸缪繁隂岂足羡试防风露秋
　　袁人思君侯事事皆甘棠君侯亦念之疾苦如已伤向来趣引输诏许仍旧章抗疏论不足古人所未尝此请乆不下公归奏明光渠侬未知公尸祝无相忘
　　急无和声行疾多窘歩从容应万变乃有天下度先生经纶才所至祛百蠧一州直易耳治者弗敢措弱翁霁威严犹被功名误孰知过仁一蹴超圣圣处
　　平生学不力莫移资禀偏疎愚寡周防戆直绌巧谝出身仕官府何幸依仁贤朴本无庸刻画几成妍江湖政浩荡云汉难攀縁何以慰我思一语当韦
　　别宜春柯宰
　　秋风掠梧桐歳月去如掷功名趁彊健君子有行役朝家政急贤黼座不满席巍巍庙堂望留客良独惜谁为君兰言亦有子公力居然懐墨绶懽喜动顔色宰邑世情难指作富贵厄公尝为我言百里岂摈斥虽无槐鼎贵均是代天职人方事趣辨声誉已赫赫公独安其常容与不可廹静观物议定岂止较寻尺愿公充此心夀此一世脉行行见天子清问下文石区区尝试语要不若亲厯公防江南贫此岂州县责
　　和向倅韵
　　误身利名场无异一釜甑置之水火间谬以力取胜人生具天则发见亦有证如水行地中投隙即流迸但恐人欲纵勃若一民横志师傥自彊万虑当退听谁能学禅伯絶物以求定吾闻至人言当识动中静万变不可齐一念终难正口耳固在我视听复谁令须从事上学宁有物外性能用使太平不用我何病斯言闻亦多究竟终未莹从今三爇香愿以公为镜
　　再和
　　今日若驭风前日如负甑乘兴试一出意到即为胜芗林有高人能识未病证谈锋不可遏勇若春笋迸美名戒多取夫子无太横钟期不世出谁作山水听人生具物则天命我当定起居孰非真寂灭岂是静毫厘不密察天地失其正圣学有终始谟训严于令穷理以致知持敬乃成性倘从口耳学莫救膏肓病大本若不立宁论语未莹涂泽欲自妍何以逃水镜
　　别孙隠甫【甲辰秋】
　　君家金石台我家富夀冈十驲苦不逺半世成相望我为一贫驱触热来帝乡尘垢而未颒郁结志不彊下马忽见君喜剧几欲狂未语心已倾既坐形俱忘醒我醉梦中祓我氷雪旁主人知客深对着夜雨牀犹恐客意短渠渠罗酒浆蟹螯擘新肥荔子含生香晚归候月影早游趁湖光都城六月中公卿簿书忙而我乃与君专此风露凉笑语虽杂乱理到味自长平生区区愿恰此一月偿遽然委我去令人热中肠儿女惜别离丈夫重行藏敢因杯酒行感慨徒悲伤君去起我思防衣拜重阳愿言各努力白髪行中堂
　　送刘寺簿知衡州【甲辰冬】
　　刺史官已尊郴左郡尤古太常墨庄家帝命分竹五扶摇负劲翮巨浸落双橹谁能极所至千里防举武纷纷轓两朱局局印一组世无元道州万物气不吐
　　药翁吟【庚戌】
　　有翁忧思深挟药救一世大声疾其呼负箧即都市凝视彻河汉觇色见肠胃巍峩一男子面泽胜粉腻翁前亟与语腠理中邪沴再三犹不闻掉臂若欲避涂人竞揶揄母乃太逐利那知此翁心肝脑作布施厌见大官医十谒九不值髙车索礼貎疑疾致金币侵寻疾已深鍼逹不可暨郤推主人痴疾欲胜砭剂天寒日以深衰态日以至稍觉念翁来西风政憔悴
　　送杨诚斋赴江东漕【庚戌冬】
　　爱公喜公去爱国喜公住公去不可留一节江东路停杯与公别琐琐不足疏金陵古都防形势天所付江淮有前蔽荆楚无后顾矫首对山河亦足发外惧钱唐六十年帖帖泰山措繁华视旧都无复郇瑕虑郇瑕仅忧贫虽贫犹未斁安得小范老前席借一箸重画汴洛谋起此宴安痼金粟互输送甲兵更守戍去来倘习惯缓急乃暇豫耳闻不如见公见况超悟愿公细平章心期一言寤从此日暮云不外锦囊句
　　夀张京尹
　　紫岩天下志勇决如百川一身扶三纲百丑妬独妍南轩经世学仰嗣千圣传怱怱造膝陈众鸟惊虚油幢入楚泽不复梦细旃公乘一节朝遇合君适然物弛乆必张后美开诸先区区人力衰今乃还其天夷夏早知名家国嗟独贤用大力有余入细心愈研三年尹王都警柝清夜眠忠言出荷槖妙斡天机旋反视班伯辈但觉口语譞要知源流异孰似周公前江湖秋已多宇宙清无边气凝万类实人亦体其全况是嵩降辰谁颂舂容篇愿公如紫岩而复得君专愿公如南轩而享箕翼年赤手洗甲兵黑头出貂蝉郤从祝融峯高处寻偓佺
　　酒醒
　　世间颠倒事一切自酒出醒时清明心醉后不可覔醉时颠倒苗或发醒时实酒能醉人形不能醉人心心傥有主宰万变不可淫大禹恶防酒拜善功最深
　　题王仲显梅谷
　　楼前梅十圆负背花千树种花识花性培养随好恶花无十日好不惮千日虑那知花已娇疲惫风能蛊争如歳寒操盘结不择土时当气栗烈天地闭其户蓬蓬起南海呼吸万窍怒向来桃李辈缩气不敢吐惟有氷玉姿秀发畧不沮静观万物理参差乃如许不见千金子宴坐危堂庑一朝遇变故仓猝失所措不见陋巷士脱齿甘捽茹翛然天地间了不识忧惧逹人善观物在我乃不喻须上最高楼方能了真趣
　　送李眉州【辛亥三月】
　　出捧毛义檄不违菽水欢归侍潘安舆能宣诏条寛古来忠孝事兼此良独难是心无中边宁择陆与盘区区平反念虽喜不胜残那知容色温足使田里安韦编三絶书十载胸中蟠用处义自精何适非其端如水行地中浑浑不可殚尚恨斗大州不足观其澜我昔欲见君恨不生羽翰及兹与君别一饮盟已寒人生聚散情欲语徒辛酸惟此一寸心万里聊相观
　　送张少卿知汉州用汉字韵
　　家传张长公【张挚字长公释之之子也坡诗云膝上王文度家传张长公】直节可敬叹居官不取容安有鄙夫患奏劾司马门乃翁宁可犯惊跸当罸金法令戒反汗奈何盗环人使遭灭族难惟挚有父风彼美渊明赞由来隂徳深云仍继名宦西州清河家簪绂夸里闬我公翰墨英蚤歳擢三馆立朝物望归骎骎厯华贯莼忽思归周邦喜良翰三节歌皇华风采肃亷按召归一再迁卿月光有粲廷尉天下平异论乃冰炭守道当守官闻风志立懦分符复西归顾忧寛宵旴广汉最繁丽地望蜀郡冠房湖天下稀公余可吟玩十顷玻瓈风和气来隔岸过家亦足荣触热去不惮三世居此官盛事闻见罕甘棠百年思蔽芾隂更满少城我从公转首歳六换人生一浮萍谁料聚与散荒凉更寂寞一笑得承欵柬之宰相材自是一好汉【坡诗尝用一好汉事旧载武后思淂一好汉而用之狄仁杰乃荐柬之新唐书改一竒士不惟失本意而亦无味】大手当调先试五花判愿言坚晚节功倍事则半衰病卧漳濵尚念刘公干
　　慈顺堂
　　我官广文馆门巷正萧索王孙幸过我开口有请托索诗慈顺堂一再不可郤人心有太平此岂易描摸夭夭吹棘心韡韡灿棣蕚君方大欢足天地费酬酢而我独零丁诗复那可作因君索诗苦谩荐尝试药中庸十五章【谓防十五章也】此理非外铄反身若不诚为善终未乐
　　尚防堂
　　人情畏所见假善以自欺不畏或未死心伪谁能医风雷动渊黙日月行屏帏念起物自形矢决犹可追而乃如琴张堂堂亦何为君子非恶文文胜质乃衰试防堂前草安得青如兹
　　同陈秘监诸丈送黄商伯守常州石叔访守上饶防于艮山门张园以人生五马贵莫受二毛侵分韵得贵字
　　惠山滋华池玉山润百卉二贤竞出守山水亦自慰人生别离难朋旧走相谓尅期会南湖肯托简书畏敬酌万石君欲叹不敢忾愿如玉山高物物饱生气又酌双井公一举大白既愿如惠山清滴滴濯腑胃择侯须择贤无乃抜其彚帝城人欲入竞进去乃贵谁无蝼蚁心早去亦有味朝家急贤秋人物欠经纬想当分符时欲遣意犹未幸无疾其驱有诏傥可暨
　　送吕子约赴天台倅【癸丑冬】
　　少读丽泽书投老未尽识譬如渉大海不见其极去之若有失从之了无得约兄自西来为我倒胸臆始知公输巧要不外绳墨从兹往来频不辨主与客去住宁有定长恐使南北谁题治中舆别日忽相偪欲留留不可把袂三叹息送君浙河西狂涛立如植君其稳驾浪我亦理行幅斯意莽无穷所愿各努力
　　送何同叔赴湖南漕【癸丑夏】
　　畴昔登贤书夫子持文衡每见辄忽别问端不能更一从齿周行后先佐司成未几奉辟书复接台中评词色陶春和风味浥秋清人生事好乖歳晚意始倾云何千里去一节湘中行留行我无说脱去公方荣人言转输重我视锱铢轻望之拾遗愿公岂少此情向来否泰疏上亦知忠诚公身有内外公意无亏盈鴈来书可慰细数新丰程
　　送范文叔知彭州【癸丑冬】
　　吾友范文叔家世岷峨州忠纯自性分耿耿明月秋朅来声利场况与造物侔汲引如不及不进不肯休酸咸性难齐委曲能调柔一朝善类合人亦多君谋或者以已量谓君相比周在我亦何感太空云自浮俄然动归兴瞥去轻于鸥始知进退间君子得自由圣主罗众俊岩空穷防搜何以斗太州着我第一流无人子思侧殷勤为王留谬当豹尾间对此诚包羞五马岂不贵吾非为君筹君傥知我心毋忘天下忧
　　别周侍郎五首
　　东家十亩橘治蠧苛于狱课童事剔决生意长不足不如西家农未麦土已熟一朝种子落坐见天地緑人便适性事医乃逢其痴有药不投疾但欲甘于饴安知万全方非取颊舌宜谁能味此苦恐厌功效迟太和到处萌物各从所受老农嘉谷心自觉稊稗丑道旁有荆棘斤斧不得宥移根着山阿吾亦付薪槱鹊有护巢心鸦负夺巢力纷争互胜败卒乃覆其室鲁鸡本非鹄伏鷇出羽翼我无拒尔心万物同一息创平痛方定醉甚忽解醒乃作翻然思遽能免心惊君子足逺虑小人无隠情有言傥可吐守口何如瓶
　　读书吟示铉
　　吾闻读书人惜气胜惜金累累如贯珠其声和且平忽然底复昂似絶反可听有时静以黙想见防绎深心潜与理防不觉咏叹淫昨夕汝读书厉响惊四邻方其气盛时声能乱狂霖倐忽气已竭口亦遂絶吟体疲神自昬思虑那得清安能更隽永温故而知新永歌诗有味三复意转精勉汝讽诵余且学思深湛
　　土缶
　　土缶寡讥诮白璧多眼疵毁誉未心公名起谤亦随天下有真是不在爱恶时青青荆棘场拍拍蝴蝶飞不如歳且寒更试松栢姿
　　临江郡斋邀凉亭分韵得居字
　　子猷犹爱竹爱竹意已疎着脚踏危机肉相元未除要识竹情性顾我求其初是中傥虚明处处我与居公侯胸中竹不受富贵锄平生对此君意足不愿余炎天憩斯亭洒洒凉风诸凉风不可招招得还踌躇悠然忽相防我适还似渠明朝有公事此意当何如
　　挽张南轩先生八首
　　妖氛动寥廓白日漫沙尘忠义不可没扶携悯如邠人情易勇怯鼓舞吾当伸忽忘天地雠郤见玉帛邻沦胥五十年锐气日以堙皇皇忠献家正议摩秋旻只手提三纲一缕挽万钧狂敌不足灭頽俗何由仁千载诸葛公相望吾霑巾
　　世无邹孟氏圣道危于丝学者迷统绪扰扰徒外驰况有释老辈窃窥如鬼魑苦彼疑似说防我高明资伟然周与程振手而一麾源流虽未逺淆浊亦已随公如一阳复寒烈已可知斯文续以传歳晚非公谁伤哉后来者此世亡此师
　　邪正不两立何异莸与薫宁懐爱憎念趣尚难同羣向来阊阖疎杯水沃烈焚虽无朴灭期固亦摧炎熏黄钟动孤管众乐知有君秖今才数年荟蔚朝隮云公身虽已殒公言犹可闻所期动九天从此泾渭分宁愿如曲江一尊酹孤坟
　　时平有賸贼人颗无寛乡上下日逼趣雕瘵谁得将纷纷几守宰所较有短长专利计锱铢治法出一方惟公作州牧万物惊初阳仁心所发施四逹无门旁丁庸省严濑盐防寛南荒直惟此方人歳时悲奉尝凡公不到处今恨无棠
　　吴楚尚禨鬼习俗乆已尤淫词张郁气驰走如奔泷春秋严报祈夜鼓纷逢逢娱神杂羽翿酾酒堆甖缸间用次睢社千金愽奇庬公能掲正理开此一世憃宁闗祠有无庐屋记崆防要令行人从兹得明釭
　　平生中兴念渇饮而饥食落落不可合令人气填臆归来牧桂州才人用转窄抚摩日多暇整整戎事饬偏伍聨浮游坐作亲部勒异时了剧寇乃此诸校力论兵较利钝夫岂谓深识牛刀何施宜功乃在鸡肋谁知我公心抆泪三叹息
　　拱璧堕泥涂康瓠置坛墠天心与人事颇似好乖舛贤愚真是非每向死生辨哀荣若相迕遗恨常不免前年建安公罹此二气沴今年公复死殒我一世善龙文百斛鼎功在白玉铉斯人太薄命长苦乐事鲜时因思贤忧终夕长展转
　　昔年清江上再拜投漫刺怱怱仅班荆春风满懐袂自此成契濶书□剖疑义此理有防通万彻而一致缕缕为我言颠倒行间字濯手时一观如烹大鼎胾叹我无持操莫励四方志君子不再见已负终身愧从今一杯月永堕湘中泪













　　止堂集卷十六
　　钦定四库全书
　　止堂集卷十七
　　宋　彭龟年　撰
　　七言古诗
　　登上封半山而雾大起叹而有作
　　忆昨雨霁投招提五峯幻出如新沐僧言一月无此奇正直由公感通速倾曦已没暝霭生竚立危亭看不足遂扶晨策陵岖嵚要识祝融真面目轻阴阁雨日将升浅雾歕云生半腹晦明变化在俄顷山鬼无端太翻覆东西南北杳不知天柱诸峯固难瞩因思世事无不然氛垢时多少清淑良辰一遇信可欣浊世相遭匪予辱湘累为此赋逺游要待棋终看结局嗟我宁能待汝清原隰征夫驾方趣安得韩公剑倚天决断浮云取新旭
　　送赵使君老父吟
　　使君朝天骑霜蹄朔风猎猎吹裳衣钲铙聒天山谷应旌旂弄日龙蛇飞邦人遮留留不得壮儿截镫小儿泣老翁数十相扶携喘若筒吹行转疾且行且止相叹嗟若怨若慕言纷拏一翁指我门前土向时蓁莽今桑麻自言新年年九十旧使姓名多记忆从头屈指细平章清静安宁今第一狡胥每欲挑民争能令衽席生五兵我公平易与民近智巧有尽苦难行里中少年号刀笔曽向公庭瞯消息归来语我使君明胸中是非纸上律吾农疾苦年来多公今归去谁抚摩留公无计可奈何呼儿起舞吾当歌官家神圣似尧禹蠖濩宫深有言路借留谁格向来书犹有民謡能取否或闻朝廷虚柄臣须公经济难逡巡延英奏对刻易下囊封且説江南贫
　　送王仲显赴琼州
　　朔风猎猎捜离思千山木叶飞东西山声互答轰鼓鼙日影倒乱摩旌旗琼山太守行赤帷父老出饯相扶携把袂惜别车去迟仙都散吏挈榼随洗醆酌酒歌别离别离之歌歌声希儿女子态不愿为圣皇择守先南陲朱崖况复环生黎黎山揷天海四围黎人出没如鬼魑凶鲸蚋集不可羁无异生缚虎与罴乃令错处海一涯一日万变藏几微赵张缩手龚黄痴良二千石非公谁公行南方易如归公举南事易如携向来盐荚一局棋白黑纷乱杨朱岐公能辨晰是与非袖有长疏天下知口不可惜人可悲鬼魑虎罴日夜伺此时此事分安危想公再拜辞玉墀睿意恳恻亦在兹九重寄公万里师纷纷狱讼不足治从驲遽听东南驰定知召节封金泥不然盐荚更畴咨服岭以南公一夔与公离别歌此词愧不以颂而以规
　　病足歌
　　马有足疲驰驱牛有足劳畬菑不如大阍无更好终日兀坐如黏黐人言犹有深意存螣蛇无足终能飞此心傥欲与日竞莫道有足无亦病
　　送曽无瑕改常州
　　夫君爱民如爱已不爱公卿爱刺史得州如斗喜不禁拍手催兕治行李朝家急贤不惜官日日中书有除防周南留滞太史叹目断子公书一纸夫君却不薄淮阳此见宁输三十里庖丁虽欲善刀去无奈世间多巨髀晋陵繁伙视三辅歴徧屏风无可使未央对罢天一笑今日无忧惠山水未容逺去引自近早晚赐环差易耳九华却恐怨君王误我明年花柳喜
　　次韵教授兄友惠柑
　　泮宫老潘贤且仁分义浓如手足亲悬知故人在千里健步逺来缄墨新黄柑霜后愈精好香味宛如包贡珍分赏且用涤烦渇不救莱芜炊甑尘
　　送任守赴邕管
　　吾闻广南东西四十州诸蛮错处如蚍蜉东州之蛮富珠贝西州有马供羣驺一从陇右失刍牧万里山蹊来作足部分驿使视行廏路逺疲农输食粟边头给估不敢悭内地供亿那得闲匹马中人五家产岁入不足充军颁天子择侯严五管横山之雄视方面大贤不合着炎方一马直应劳逺算往时此地惊智高四海俶扰如抑搔要荒易动古所畏况复立制争锥刀年来马质乱三物廊庙谋深匹夫忽达官喜事失拊循机矢铦矛变仓猝逺利安蛮福及人公行公行南中春一篇駉颂谁能写足用爱民功到马
　　五言律诗
　　别袁州司戸司马行二首
　　四海司马氏大州从事贤剸裁无剧务抑郁已三年人在甘棠里梦回春草边知音有当路何日践英躔一见已草草那堪更别离事当防快意学亦进潜思此道今谁语如公岂我私何时一牕下重与论心期
　　送牛守赴藤州二首
　　五马南中去脩途一月寛暮年忧国切今日爱民难志大人无小政平人自安端能扫蛮瘴莫作偶然看半世几契濶今年又别离我应嗟去远人已恨来迟宿草青无限野花红欲窥藩车行有诏山路且逶迤
　　送梁宪易节漕二首
　　雨露收江上星辰下益州有贤容在外为国岂无谋德防频将远君心顿减忧不然那有此定自启金瓯峡口大江急剑门天下奇不因逢使节安得入公诗万里轻来去一心无险夷可怜门下士犹惜别离私
　　寄黄商伯兼简詹元善
　　今日蛮荒好逢人説桂林秖应一片雪端在两公心祈望罗明月生黎斸水沈滔滔迷所往莫望指南针
　　挽益阳县丞赵参议
　　一种银潢秀清名仰太虚甲科尝擢第午夜尚观书已觉身非我那堪丞负余斯入无复见掩涕一欷歔
　　挽熊仲贤监酒二首
　　叹息熊公子胸中亦自奇典衣縁客至沽酒趁花期满眼皆知已平生却数奇一官终未试回首不堪思举世嗟浮薄谁堪寄死生空余交友恨不见急难情我昔为游子公方作逺征那知成永诀洒泪闭佳城
　　挽杨邦宁
　　心事谁能识交游得细论有居多水竹此世老丘园遗恨成千古无人作九原晚来风政恶不忍赋招魂
　　挽欧阳幼立
　　行辈多名宦乡闾爱老身成名了无恨韦布却为荣久矣追谈笑居然隔死生朔风搜宇宙何日闭佳城
　　挽朱彦博二首
　　重惜夫君去哀吟思不穷江淮经画里风雨笑谈中志大长违俗才高无近功盖棺公论出谁不羡豪雄对语牕飞雪横舟月在滩西湖今防少里社此盟寒诸子齿犹稚慈堂寝未安俱成无尽恨一见一辛酸
　　挽沈漕宜之父主管
　　蝉蜕轩裳早冰融义理深但知捐世累谁复识公心宇宙终理玉哀荣有赐金遥怜九原上烟雨暗寒林
　　挽尤尚书二首
　　太史病已革君王意尚疑欲为宣室召深动画堂思共起云亡叹空嗟大用迟九原如可作愿赋百身诗天子青宫友清时法从贤典型诸老旧人物中兴前锁闼堆黄纸金华叠细旃夺公何太速谁与问苍天
　　挽虞夫人
　　欲説夫人事谁能与世论诸郎名节立千古妇言尊共此伤心日懐哉锡类恩佳城何处是烟雨政黄昏
　　挽丞相相四首
　　忆昨随南史常窥侍帝垣负墙须密命垂涕进忠言恳恳精诚到巍巍庙社尊至今天下诵功业在调元慨惜三朝老忠勤一代师冕裳亲奉日鼎鼐手调时揖逊承三节安危系一辞世平今似水却叹哲人萎三絶今非少元功人未知岂云公有憾时恐世传疑谁解吟成史宁忧罪到诗诗成终自愧空恨一年迟畴昔危疑日尝为根本谋不縁公一语谁识我深忧分阃因重见忘言只对愁无穷千古意有泪付东流
　　代张京尹贺皇太子生辰三首
　　问寝随天子论经有帝孙千年几神圣四世一乾坤盛德从心远灵源自古存欲知天意近九月似春温神光开甲观寰海作重阳世尽占人瑞天应发子祥山河防玉露象纬泻银潢有道如三代宁须不老方青禁罗鸡防朱明出虎闱布宣当浩穰简乐着精微有志窥成画无材守一圻徒能歌圣子重润更重晖七言律诗
　　奉和御赐进士诗
　　昭回云汉掲天章忽到人间足宠光必有飏言兴率作不须击筑叹飞扬湛恩汪濊倾多士密意绸缪际万方何幸小臣陪俊造一如丰草在成康
　　和袁州张守鹿鸣宴韵
　　太守兴贤极选抡奏书飞上帝王阍几年雾隐南山豹今日风抟北海鲲得士不孤天子诏赠行仍有古人言向来劝驾应无此且喜成周礼乐存
　　和临江庚子鹿鸣宴诗韵
　　风流蕴借足仪型小屈旌旗镇列城笔下雄深过班马胸中洒落似张程载赓宵雅推多士宁许皇荂继大声闻説河南诗有序从今亦有口传名
　　和李东老韵
　　胸中尘虑厌多多彊把诗书细刮摩幸有长官怜拜起苦无公事碍吟哦自惭俗驾争相逐不识高轩肯见过天濶鴈寒人又逺一杯相属意如何【是日迎一兵钤不知东老见过既归乃迎见之可谓失所先后矣惭悚惭悚】
　　和临江丙午鹿鸣宴诗韵
　　暖日轻霜作小春鸿鴈正来宾异时大比兴贤礼今日元侯劝驾身西汉循良知贾谊菑川父老送平津眼中俱是青云客着我空惭迹已陈
　　挽无为军王守
　　再分符竹向淮濆只得除书下帝阍不见使车随邸吏忽传鸣马蹙都门丰碑未尽平生恨哀些谁招天末魂木落山空风猎猎不堪俛首奠黄昏
　　挽傅德芳主簿
　　亭亭梁木遽然倾吾里诸生失典型已向东维次箕宿定知南斗厌文星书盈故箧墨犹湿影挂虚堂灯自青忍听咿呜哀挽罢一川东去杳
　　鄂渚和章同年元荣邓教授友龙微字韵
　　愚鲁何妨与俗违夷途方始识心归源源自是渊泉出杲杲寕闗庭燎辉【章以道卫见示因语以学须先理防大本章一言而契遂以诗相遗故云】莫向天涯寻墨客须知海内有公非【谓子澄】一杯何得如前日竹杖鞋语翠微
　　再和
　　世情如水与天违谁识春从岳麓归衮衮源流知有自纷纷华鄂看相辉今人得似古时少我拙【邓号拙斋故云】从教俗子非且倒一樽寻乐事奇章台上晚风微
　　挽陈迪功
　　一念超然与世违新蔬翦雨自甘肥只因堕鴈能忘味不使惊鸥尚见机有子明经那不寿如公积善未应非从教天定知何似果见贤孙擢第归
　　庆元戊午临江劝驾多士凡由进士科进者皆预焉且沿乡人饮酒之意叙坐以齿酒半使君又出杰句宠其行某陈人也偶覩盛事思有以记之敬嗣严韵二首极愧不工尚几镌削
　　太守兴贤隘九州劝为之驾盛炎刘方今神圣四门辟即日英雄一网收在藻久观鳣发发食苹又听鹿呦呦来年候对春风仗企首同趋晓月浮
　　党里情疎孰继周义年仅署竹冠刘燕毛不见三王盛古意惊从一日收已许陈人观易易再赓宵雅咏呦呦试将旅语从头记七字应无一字浮
　　重九
　　露下风高足感伤天君着意写重阳建安能赋推诸子楚国悲秋又九章我为催租阁诗思谁能送酒沃愁肠黄花不解知人意开遍篱根数百行
　　病中招孙医士
　　咚咚才动热蒸蒸直到更初渐渐清脏腑始坚今反利痰涎愈盛气难平形容凋瘦真如鬼耳目聪明粗似人自是虚劳无可説更将经络为推明













　　止堂集卷十七
　　钦定四库全书
　　止堂集卷十八
　　宋　彭龟年　撰
　　五言絶句
　　邀凉亭五首【并序】
　　庚子夏知府史公薙荒植竹因竹为亭气象森爽可以濯热乃以栁栁州诗扁曰邀凉一日携客落之倡以新诗分韵属赋某既着语咏此风竹矣自恨为韵所阂思不能畅辄以树竹邀凉飔为韵再成五絶上呈然营度辛苦竟亦不能奇也辱琢削为幸
　　劲节不可抝浄色不受汚平生今日交屹屹老桂树史君大雅资胸中淡无欲尤物能移人犹有此数竹凉风不肯来偃蹇如相要悠悠天地间舍我从谁邀未必栁栁州有此一饷凉心清境自静内躁物亦彊簿书本不俗安能碍凉飔少陵冰壑心却恨与事违
　　上帅漕闵雨十首
　　天子治平切一贤逺王畿朝廷岂不重赤子贫无依九雨当一晴燥湿未应革那知平畴间已作龟兆坼一冤旱三年此理乃无欺乖和自相召天意容何私文移急征输追逮及圭撮安得语里胥反手逐旱魃豪家低昂心常对时亏盈卓氏一窖粟杀人眂长平白粲十万艘日夜随东流常平贯虽朽还作苏民不饥民日嗸嗸汹汹溃堤水痛决未可知无易此一蚁羸然一老翁一病一伤和寒暑不可测奈此根本何天时不可齐天心不可违君子能知天手转丰凶机德意徧岩谷纯心对云天辨此一爇香从公作丰年
　　送赵介之赴舂陵十首
　　访旧知俗非好书与理近气味既如此况复少畦畛少年擢两科才气揜公行恨无东坡翁为君赋秋阳百里不足骋千里漫同流推君友于心对此良优优君知作县易我知作县难临深以思险愿勿作易观赋拙君能传政拙君当继为问舂陵人巧者竟谁似尝闻居士语丁宁有深防要使眼高人不识贵公子忍酒非上防忍醉乃真方长忆醒时悔须减醉时狂龃龉不足病快意或为妖尤物亦移人此念当永消二老不忍别相期尚百年正当爱日时賸种北堂萱嫣然亭上雨鉴止池边月人隔九疑山何以慰愁絶
　　别徐商老奉祠归清江五首【并序】
　　甲寅之冬上命某守荆州某以公在幕府欲固辞或曰法不可也既辞不获命则仆从而西已而公与某书曰已上祠请矣惭不可忍某到荆两月公祠命下即日扬舲而东中懐惨然敬赋五絶以写兄弟之情恨不工也目而斥之为幸已甚
　　平生兄弟间聚少散亦多欲作对牀梦奈此往复何法许公不许法不如公严公不为我留宁避世俗嫌我归不能休公去不可挽依依原隰间相对意无限尝觇金匮书遗逸穷捜肯令太史氏挽作周南留离离鸿鴈行漠漠鲈莼秋谁独无此情何以写我忧
　　和王弱翁七首
　　不作画梁燕定非幽谷莺此心无着物万事莫留名猫头争立玉黄雀賸披緜橘子生犹緑江南十月天漏恩余草木苛敛察箕头犹有形骸碍谁为根本忧浓淡云山色抑扬风水声体中有佳处不是喜双清晓日开屏障篮舆行画图融融万物表此处是规模霜螯百镒重人世一身多我意已凄惨如君风味何地熟桑麻易村深气象醇此行真不恶今日似阳春
　　燕居十六首
　　事以义为本尤须礼作舆有时当致曲切勿背吾初多贪縁纵欲多欲必伤生来日应难料空留不善名酒尽或容求恩伤不可收伟哉王相国沈黙孰与侔荆棘不须栽须容驷马来面前如路窄何地不蒿莱迂辔不难为长愁与我违忍贫胜忍辱免被好人嗤好语噤难出卑词强应酬只云逃口祸却恐遂成偷事事皆由命穷通各有时穷通吾顺处虽命亦何为竞索驾高车吾宁守戸枢安能念荣悴且欲辨贤愚宿怨养痈疽终须殒此躯若能忘物我天下尽平衢为利较锱铢真成小丈夫脂肥不满腹罪已塞堪舆七情随物感惟怒最难平我若能忘物如雷动太清我身何自有毫发自亲来身且非吾物何论身外财好毁非佳士毋轻听彼言如人名父母急去不须闻物害须当去无为煦煦仁可怜永某氏爱鼠却伤人冬月不启壁深虑惊蛰虫物方全性命如我爱吾宫捧檄为亲喜拖绅岂我荣若谋妻与子宁不愧何平七言絶句
　　和寿冈杨先生上丁四首【并序】
　　郡有学祀夫子春秋释奠礼也其品章存有司然间有不举者郡将施侯至此邦尽举其遗始制祭服乾道己丑八月上丁礼成乡先生杨教授作诗纪其事以寄教授张文而末有红裠之句某不揆辄嗣韵奉呈且为张文解嘲并以二诗颂先生词翰之美云
　　礼成緜蕝固遐方掲此威仪日月光他日抗章论祀事贤侯不减汉平当
　　书牕兀兀到斜曛羊胛烹来我亦欣莫讶广文官独冷水光一抹当罗裠
　　未识平时活国方只将诗句阅风光盘空笔力今谁敌独埽千人不可当
　　竹暗横牕日已曛我方酣寝学羊欣银钩铁画应无限乞取先生一练裠
　　挽赵通判五首
　　弦歌到处即熙然桑柘青含淡淡烟肯倩奇花树民怨为人岁岁作春妍
　　春风千里下屏星荆棘丛中稻眼青凋瘵已肥身已瘠丹砂还解此公灵
　　风波要自吾心定泾渭从渠何日分公已着身荣辱外世间余子自纷纷
　　向来三叠泣阳闗犹望归来肯自寛今日重过更席处却思人世别离难
　　霜风猎猎寒无奈江水漫漫去莫留欲讯音容无定在松筠竦竦暮烟浮
　　和徐思叔谢向大夫惠柑四首
　　萱草堂中乐泄融豪家异味可能重政慙陆子懐无橘锡类那知有颍封
　　满满风霜味正肥厥包万里逐雕题封君莫羡传柑宠清爽何如楂与棃
　　作诗浑似谭经戴夺尽从头席几重文木一经题品后虚名不数大夫封
　　养生未得仙人术治病徒防药裹题安得从公橘中隐细论火枣与交梨
　　和安成彭清老五首
　　山有乔松隰有台胸中日月太平开安车不入申公念秖恐诏从天上来
　　闭户长吟何水曹人间富贵九牛毛博山一缕清香永余子不知更几刀
　　铿锵金石三千首吐纳云烟四十年自有山神回俗驾不愁大尹触吟鞭
　　里中诸老皆公识破戒相过问故人顾我那能来重客知公不薄少年新
　　公余几上诗书乱事简庭中鴈鹜休乞我新篇洗凡俗萧萧风雨打牕秋
　　送吉州詹守五首
　　平生两耳熟龚黄今日身亲识大方太史若征循吏传一篇气脉在耕桑
　　谏垣礼乐三千疏牕下诗书六十年莫讶勾吴留不住解随膏雨到江边
　　骨鲠嘉言忆旧臣故应赴诏近严宸席前若下清明问且説江南一味贫
　　乌龙山下晓风轻白鹭洲前暮霭凝今日可能如昨日庐陵还解似严陵
　　柏移平地失崎岖培壅恩深报一无惟有依归意难尽不堪防防水循渠
　　劝输租
　　佃氓输课稍逡巡排日呼来不厌频认取私家催米意莫憎门外督租人
　　送郑尚书守建安十首
　　自从秉节簉明廷谠论忠言四海倾何事不闗天下念此心无着世间名
　　亲奉王明御六龙合登宰路冠诸公未应天子青宫友犹滞黄幡豹尾中
　　闻上金华劝讲班启心长是片言间一从元祐诸公后得此渊源自玉山
　　春来苦雪夏来寒南去愁霖北去干又报丰年无一事乞身逺去可能安
　　一贤去国四方嗔却恐猜疑到玉宸急把丐闲书报下此行犹足律贪人
　　直节亭亭屹不流冲然襟度更休休世间多少难平事可惜先生不少留
　　东西一节大江边来往勤民亦有年未必米盐劳试守更从根本得深研
　　从此褰帷去帝乡闾阎辛苦足平章皁囊若有新丰奏才过龙团第一纲
　　革履如今逺帝庐眼前忧念总区区黄钟一气元来在安得先生起亚夫
　　好风佳月满襟懐尝到先生丈室来今日忽为江海别此心肯逐晚潮回
　　和张宪吴园山居二首
　　轻辞緑野逐征夫踏遍溪山总不如莫爱画图尝在眼渠侬还亦爱吾庐
　　参天乔木镇山川栽种成阴知几年仰止名园今老矣卷舒画轴思悠然
　　和向大夫坐韵【并序】
　　致政大夫向公致政先生杨公同甲子也而先生之辰先焉一日访表兄徐思叔大夫公欲坐先生下不可又一日大夫公有诗坚此约时侍席者争传以为此邦一段佳事皆属和虽然大夫公岂以是为佳哉辄次严韵道此意
　　道义交情不用盟鸣谦肯作震雷惊论功平勃非吾事付与人间仔细评
　　谢刘大权为寿
　　凉月纷纷弄防衣桑弧蓬矢拂庭闱不因妙语从君得何事茅檐星斗稀
　　寿张京尹十首
　　岷山斗险介巴江天地精神此晦藏已发峨眉清一段公家父子又相望
　　尽心堂上得心传妙处机缄共一天玉骨冰姿更相似黑头只欠箸貂蝉
　　四百山河朝帝京紫岩有志未全伸知公乆抱中原略日日搜罗度外人
　　纳湖千顷自源流淡淡春风百尺楼尽出诗书到功业只今天下瞩君侯
　　天府何为屈我公谩将烦处压才雄若兼二辅亦可了万化斡旋犹有功
　　弹压殊非翼翼商借公惠养破天荒从今若説京都政不数前张数后张
　　湖面拨开双眼翳湖头拔立一堤金先生能事真如此捍涤羣邪即此心
　　翁儿一笑大欢足鸡犬不惊仁意多欲得使君真实谛直须堂外识中和
　　鲰生何幸倚门墙千里崎岖入帝乡赢得菊花防寿酒今年又近一重阳
　　欲颂公侯学鲁人怕冲大尹罢长吟亦知已有长生诀四益斋中四益箴
　　为张氏题秀盘阁
　　扶舆磅礴满清虚未必山川独有余欲识秀盘无尽处吟风弄月得吾初
　　王文伯将校艺漕闱过我取别肯作一夕饮酒竟犹子留之西斋厥明文伯有诗敬赓原韵
　　已闻鼓箧无秦鋭肯为论文学贾留夺我清风俄顷尔梦回真若隔三秋
　　刘宗元索余赋愚谷古人以愚自命及命人者多矣余不暇辨姑以二絶言愚之理云
　　以愚名谷意何如肯以愚溪认作吾天地中间有真我萧然陋巷不闗渠
　　命谷为愚谷曰愚人心难似谷心虚夫君若踏归愚路坐断人间毁与誉
　　送徐仲洪尉南安八首【并序】
　　开禧乙丑十一月朔旦表侄徐仲洪作尉南安以西园伯氏药石之辞要余赠言顾余疲苶如此安得佳思要不可已亦以八絶塞命然伯氏之言君臣品也如鄙语真佐使辈耳若以泄其太过济所不及或庶几焉
　　仲洪作尉南安县示我西园药石辞莫道近民民易扰官清民近更相宜
　　圣朝寛令捷惊霆尉不留心竟不行万事闿端皆在我安危便可到苍生
　　催科莫作扰人看趁此登场早了官坐视贪残败吾子不如自放一分寛
　　若见村中小校师教将义理训童儿四端五品人人有莫道顽不与知
　　椎牛酌酒是民顽明约科条墟里间若更寛他衣食路桑间陌上自闲闲
　　血气谁无未免争腰牛公牍角蜗情半非半是先须识但要吾心似水平
　　作尉之难似胗尸一生一死总吾为是心倘有分毫歉脱手翻车悔莫追
　　手弓皆是虎狼才巡徼宁无去复来倏去倏来无滞迹蝗螟虽过不为灾










　　止堂集卷十八
