　　钦定四库全书　　　　　集部六
　　清惠集目録　　　　　　别集类五【明】
　　巻一
　　诗
　　巻二
　　诗
　　巻三
　　奏疏
　　巻四
　　奏疏
　　巻五
　　奏疏
　　巻六
　　奏疏
　　巻七
　　序
　　记
　　巻八
　　碑
　　墓志
　　墓表
　　赞
　　祭文
　　巻九
　　书简
　　巻十
　　书简
　　巻十一
　　杂著
　　巻十二
　　附録
　　【臣】等谨案清惠集十二巻明刘麟撰麟字元瑞一字子振江西安仁人后流寓长兴子孙遂隷籍焉治丙辰进士官至工部尚书初麟观政工部时即与同年陆昆抗疏争谏官下狱事及为绍兴府知府又以忤刘瑾褫职后官尚书卒以争苏松织造为宦官所挤而罢葢始终介介自立者其自绍兴归也依其姻家吴珫于长兴与孙一元文征明等徃来倡和世传征明神楼图即为麟作也是集凡诗二巻奏疏襍文九巻附録一巻麟曾孙陛所编万厯丙午湖州知府无锡陈幼学刋之长兴朱凤翔为序称其文出入秦汉诗则骎骎韦杜誉之固未免太过至称其标格髙入云霄胸中无一毫芥蔕故所发皆盎然天趣读之足消鄙吝则得其实矣是亦文章闗乎人品之验也乾隆四十六年四月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀















　　清惠集序
　　当世庙初旌别大僚御屛所书氷清玉洁者二人一为尚书刘清惠公麟一为大理卿陈公恪陈归安人世称矩齐先生是已刘豫章人先从安仁徙建业慕吾湖山水清逺复卜居吾邑东山之坦上因号坦翁云不佞鳯翔少时闻诸先达公杜门絶轨台使监司守令之车辙盈门不得一见惟佳时胜日与高士吴甘泉孙太初诸公扁舟徃来菰芦间人望之若神仙已复睹公家所藏神楼图知公居万山中欲搆一楼而不可得文太史征明绘是图以赠一时名公歌咏盈幅已复读公所撰岘山浮碧亭碑记文最尔雅其所传尺牍书法人间重如玑璧及索公全集大都散逸即陈大理公子方伯公应和有所摭次亦以垂槖故梓适锡山筠塘陈公来守吾郡询及郡中典刑慨然有当于清惠公遂征其集幸伊曾孙陛藏若干巻文则防鬯简直出入秦汉诗则骎骎韦杜葢公之标格髙入云霄胸中无一毫芥带故所发皆盎然天趣读之足消鄙吝恍若濯魄氷壶澄心玉井者想公之在朝耿耿大节如忤逆珰瑾首倡节慎库等事足垂不朽守越甫五十日而百姓歌思尸祝之王学士华为去思记比之刘宠至今稽山有二刘祠公殁且五十余年而其刚介绝尘之姿孤髙轶世之品凛凛犹有生气筠塘陈公固公臭味公之集若有待于今日语云丰城之剑合于延津信然哉信然哉万歴丙午秋七月既望朱鳯翔序








　　钦定四库全书
　　清惠集巻一
　　明　刘麟　撰
　　诗
　　四言古诗
　　述懐五咏
　　今我乐矣叙旧以贤瞻彼眀徳不以厥年生事匪多尺宅寸田暮色惟瞑返照复鲜君子保终夕厉愓然载我酒践彼初筵悠悠我心无懐葛天
　　其二
　　今我乐矣尘劳靡夕俯仰褒然乾坤归宅冠盖各天妻孥在侧知已辰星道途扫迹空谷足音使我太息返照入林牛羊是则
　　其三
　　今我乐矣自春徂秋髙人用息志士廼愁终风急雨恐撼吾楼楼有眞人邈不可求求而得之泛我轻舟三山何许垂老一逰石川野航曰予销忧龙骧虎变挟小九州
　　其四
　　今我乐矣爰即我谋陂塘雨足上下其流百年垂尽寄兴孤舟华胄玉台浮逰石头羣隂蔽空百神在楼此夕何夕梦逰九州初随枕蝶终执沙鸥兴倦而觉再梦再忧空谷多鬼其声啾啾
　　其五
　　今我乐矣渐解尘缘藏修还谧始于今年八十有六十一师籖同生之士艾耄涸然我孙森森玉立满前仰忆宗祧瓞绵绵升髙有屐临流有船邀我良友矢我新篇退休于室守真尚不忮于人不求于天诏尔后人勿忘勿愆
　　五言古诗
　　山中奉答孙太初
　　望古复望古驾舟行逺空浮云日夕尽天光上下同濳鳞入渊防归鸟正西东亭亭夫容花凄凄风露中羣情各有适至理将在躬日月去已多忧伤来无穷临流一濯足顾影见双蓬歌我水上心答彼巢居翁
　　答太初和韦苏州
　　道存甘拙守时艰慙幸生在昔缪有寄所至皆名城感彼民物忧违我泉石情一朝印章解归来读且耕年登衣食足心闲文字精侧身鸥鹭中尘网何由撄
　　动静语
　　客言动静机相禅苦不了无私动亦得无欲静逾妙动静能几时去去勿复道
　　携琴古
　　疎疎子贱子千载一单父斯民不忍欺厥治登太古问渠何所修得贤以自辅谈笑黄虞间岂复问齐鲁孔铎本夙闻舜弦时一鼔赤子尔何知所欲在慈母吾施既春阳物化若时雨至今梧桐枝金徽照寰宇
　　秋社次苕溪呉大叅韵
　　举世重豪华何人爱幽独达哉晋处士逺心寄松菊物理本寻常道胜乃芬郁前哲流其风吾生踵其躅贳酒箬水头援琴岘山曲青钱挂髙笻紫团出深竹籊籊渭之濵猗猗淇之澳徐徐栁外嬉欵欵花边肃道义常交儆声利久不辱长生桃辉辉内光烛觞咏集浮洲形骸归寓屋逍遥本今夕分防在明旭
　　社韵
　　天壤冇胜事其逢或千春颙昂复藻雅天兴何彬彬铺观同生志天实亨厥屯文明郁然起大半充词臣即有未遇者清修常苦辛颇厌东呉富不道西越贫厐然自宜俗安问桃花津社中诸长老玉立髙嶙峋引翼并眉夀几杖集今晨鸣丝杂挥毫晤语恊眞醇一防义已正再防心弥亲相观各有得退食如见賔翩翩穴凤翥光华动星辰乐善不吾弃垂死善吾身天目无茂草太湖有扬尘精英一以聚千里成荆榛斯言茍不轻请问啇岩人一朝食君食为霖如有神嗟嗟委巷乐逺逰不获伸安得如椽笔大刻垂苍珉燕鴈年年社铭名日日新我徳如广川毋为物所湮
　　读书台
　　暮色常如斯孤眞保终吉爱此嘉树林倚杖数晨夕有时髙鸟下驯扰不吾避好音醒逺心文羽耀眞憇昏鸦结侣归烧灯犹未食耽幽有余兴减食非所惜逾八又五年吾生过其歴无事此堧中古期或可必举觞祝吾树愿树五千尺何必庄家椿得气各有适
　　和文内史陆春官
　　清时两文伯表里呉门居三生契晤后八袠衰頽初挥毫引星汉飞佩入云墟佳境本已寂芳尘未全疎衮褒信未度鼎勒良有余酒醒对蕉緑叶尽还一书
　　寄文衡山
　　戏马非芳春征鸿逆新暑去住本无心隐显不成侣令徳自有隣予美胡独处东野昔为隂渭城今欲雨假寐始难任沉忧终不去夜发呉门书晨集清溪路中多鹤髪人待子聨膝语一诵虎林偈何人不延竚
　　书逸老诗册
　　嵗晩田园归遂逺防龙軰弁岭若天绅亭亭日相对紫翠中有精静应得其槩朝舒五色霞飡之益五内感彼造物者遗我平生爱气序日已迁儿女日已大尚齿登君堂耉老自成防宿约引壶觞晨兴理冠带椽笔洒云根楼船荡湖霭客操如意钩击我瑚碎青莲白苹洲银刀紫花瀬何如安期生鹤背不可载
　　神楼
　　天生楼上翁百年浑是病遭时或振歩颠沛干吾正中嵗幸投簪有物如造命择栖苦不早乞湖何必镜呉兴逸老成春秋迭觞咏从此作行窝东南称独盛契哉文内史绘楼孤且夐谓我居其中懐葛失其静从此不复下得酒歌明圣问余何所得楼中有真性
　　次陈鲁南韵
　　民社闗身地淹留廊庙心能将制锦意和曲比鸣琴鸾凤有文翮低囬枳棘林食我中园竹贻我希世音覧徳起翺翔来归阿阁深春光照城郭桃李成繁隂雨余清树枝团团明月岑懐君妙生殖古道重相寻
　　柬呉甘泉处士
　　闻园临广壑蔓草带蒹葭归来理荒秽绕屋皆桑麻防起惜芳时抱瓮清涧涯露下百卉长羣蔬亦惟嘉陶翁南山豆邵子东门一身在力食外物何由加
　　赠沈竹里
　　我爱竹里子身世一秋蝉吟风兴自足吸露心充然下有谷食者生荷主人怜亦有草食者依依恋平阡岂不竞肥腯何由更髙骞嗟余感君谊抚已思齐贤平生志寡欲老为众物牵卓哉无欲地咫尺不可攀闻君重文防切磋如有传为余辨斯惑拜领春风前
　　神楼漫咏二首
　　青嶂隐澄潭钟灵自太古结楼翠防间云中启朱户风帘半在钩月射人髙歩安期不可期霑濡惜多露
　　其二
　　七十已无友百嵗谁知心独徃日欲暮悲歌天地隂卜居谢人境结楼深复深残躯幸有托安得挥黄金
　　寄甘泉
　　为圃何汲汲所乐在烟霞露下剪青紫或取黄金芽朝朝厌芳脆时时易鱼虾举觞清涧曲一醉当山花今晨共谁酌明夕去君家及尔各强健言笑欢无涯幽求茍如此曰以忘纷华
　　桂竹歌
　　桂香何冉冉不以春吹嘘竹枝何青青不以寒巻舒所以学道者爱惜如璠璵轩当其下琴书与之俱感彼赋命偏忘此生计疎修途既坎短景又虚老色朝无赖秋声夜有余荆南王子灿于世竟何如
　　招石川入社
　　结知自台省僻境亦穷追君年睿而富我骨衰以迟拙劣世遗矣昏塞君忘之暌离本多岐会晤幸有时佳名超九棘古谊冠诸耆三呉得白石握手登黄羲米舟书与画良足解我頥请与此心誓金兰欢不移
　　与李半溪
　　翀翀五湖水水浒多遗老官罢各来归优防遵故道惊尘方蔽空无一挂懐抱永谢车马喧但知衣食好社饮已再三叹想苦不早
　　其二
　　古今重八袠何幸懐君年余也湖心水君如水上船大风扬其波千尺不敢先俯仰社及社唱酬篇复篇凤声云日表蝉号风露前耕桑本一曲杖履得相牵多闻已谐约直谅不违天饮酒或取适放懐空万縁此谊幸不孤瑚琏同一川烈烈青州守吐气成云烟前年入我室百斛甘我泉自云招南村慷慨沽十千今晨践斯约逸兴挥蛮笺月斜褁足去天地俱茫然临别敢一博一安还一迁吕望及衞武何如与籛东施与西施异代知谁贤
　　七言古诗
　　挽王封君
　　一心斋古髙云多潇洒衣冠在耆耋许身孝义日月悬传家节操珪璋洁三槐防郁敷广堂裁培雨露初瓞槐生直干当清霄槐有深根下盘结如旦如曽自本源生封死諡推前烈秋风瑟瑟吹白杨秋草芊芊带孤碣鹤驭飘飖去不还杜鹃啼尽寒江雪
　　覆陈鲁南
　　我居深山真木石一年易过如一日人生难得白髪时且许于今发已白发白有方可再黑感君惠我不死术百年总与一日同世间岂有夀多百青山白云天外天一日一醉与君别
　　竹鹿歌与张石川
　　毎过城市常嘘嘻此竹此堂懽不疑仁和酒肆貂可解苏晋禅床可支年年两醉若天造一日一社无人知朶頥解醲夙所鄙雕虫绮丽晩不宜老人至乐在无事良朋适兴相追随彼此生儿颇不恶两家门户粗支持几人负米可糊口几人弄笔粗解頥名山秀水取便得抹月披风饱即嬉仰学蜗涎力已倦俯逐蝇利心不覊与君择胜论中曲切切偲偲艾复耆儦儦俟俟媒和侣瑟瑟亭亭连理枝同生交儆聚其畔朝燕夕楚将焉为富贵豪华等蜂蚁营营扰扰真堪悲握手桑榆日西下放舟大壑山之陲洼尊轮囷亦何有劝酬莫计黄金巵有时酒渇得甘露蝉吸湑湑清入脾酌露夀君君莫讶金茎仙掌青天低颂君直拟淇园物青青如箦常猗猗懐葛之民渺何许有斐君子眞吾师盟神黙祝九十五清歌抑戒酬吾师
　　七袠咏
　　我生忽忽逢稀年回防故路如飞湍防检同生多变迁髙塜垒垒成古阡入山结屋招籛丹诀久昧无真传欠伸偶作邯郸眠鹤背飘揺牛女边八洞髙张无一仙问之皆称元节贤邀趋玉帝鸳班聨觉来蒿榻生寒烟暮卷西风梁月悬南国诸公修白莲贵逰清福能兼全有书切勿言归田上天下天皆杳然
　　和李半溪社韵
　　寄言同社诸人贤莫讶康习性偏眼前乐事取便得身后浮名何足传千好拾金光草片石今生玉井莲有酒不醉本凡士著书取胜非髙张骞旷逰最竒絶中夜挥毫白日眠
　　与彭西岩话旧
　　清溪道士何所之有客担簦溪水湄吾亦东堂坦吾腹仰淑諌议酬吾私此时门墙二三子循循雅饬仍偲偲大夫持铎梁州去逾河蹈海纷多岐彭君索居寡俦侣穿杨屡蹶心凄其天王赫怒事征讨助边小试勲名竒成均卒业历年所一官逺授鄱之涯铜章墨绶赞名郡莲幙风清行采诗髙堂日暮泣相送但道儿归不可迟春去秋来衣未改一笑登堂乡井疑太守欲留留不住百姓攀车车已驰俸钱可数恰五日宦囊惟有商山芝我亦鄱产贺未得相见惟言禄可辞东堂旧逰星欲秋髙见菊聊追随嗟吁彭君不可覊天留一脉尊其师
　　山灵一首
　　恢恢大造垂深仁九死老翁今七旬俯仰三才慙有身人心为主道为賔败国亡家三孽臣曰贪曰痴一曰嗔更迭为祟兴灾迍浸滛六气来徃频分张六贼常相因迩来理摄偶不臻危机一堕与鬼隣忽返灵根一线新再见区宇一芳春出凡摆俗守尔真结庐京野披荒榛探幽秉道收元神链精链气初浃辰荡涤诸魔如扫尘清静无为游至淳梦中如见三茅君手把丹书申复申觉来知失桃花津山灵不厌羲皇人
　　六旬夀诞
　　飘飘天路跻元始能视兮跛能履中歳骞腾华屋居老去盘桓石兠死石兠安稳亭内光八牕洞达唯图史陈睡陶酣庾亮楼人境不喧心逺耳一笑青云足下生苦尽逢甘良独喜过去流光不用追向来短景今方是天授蓬壶三十三曲中飏袖从风起阅尽乾坤胜事归长生宝箓成仙纪亭中端坐嚼蟠桃金门方朔今如此
　　山居静飬
　　古来明哲守厥身天下国家难比伦有欲无欲恒守眞仙珠道玉保抱频澹泊无为康我神蟠龙翥凤孰可驯华山枕畔华胥人才闻避纣复避秦天然一曲桃花津
　　撷蔬和甘泉韵
　　我家防蓄须遇霜连根拾取无青黄黄者初熟本时食青入海沙成宿藏道人齿决事可做大官手防不逾香肥甘与此同一饱底用形役令心忙怜我初年负鼎俎毎持此味升岩廊美芹自知堪献主盐梅己见能兴商一从弃置等葑菲虾莱满船成独狂百年饘粥无多瓮顿消心火生清凉
　　与呉甘泉
　　六月凄其万木雕斧斤斩伐皆柔条蚩尤怒触天柱揺十日并出天无霄援弓力射九已消一阳独运亨以昭击壤老子兴歌謡才思涌发如江潮吾闻古帝称唐尧治功巍巍徳泽饶许由在下贫无瓢甘心寂寞难为招防龙稷契茍已足訏谟岂必须刍荛
　　与李半溪
　　宁亲夏凊正炎暑抱孙上冢集俦侣簮徽世世与物同以礼为坊君不处孤琴伴鹤如贱贫氷蘖自甘君不去三年问道一日传坐防遗照多竒语紫坛玉笈天上天绛河珠斗遥瞻伫
　　五言律诗
　　湖南结社
　　夏木成隂后春蚕作茧时暮碑新赐诰桥柱旧题诗乡酒淹情素官灯照鬂丝报君归去业结侣饮云巵
　　赴社次韦南苕韵二首
　　驰光迎素节过雨眺苍凉眷徳羣贤集扬休百代芳簪组味何薄湖山气正昌飞尘能变海不到聚星堂
　　其二
　　投间身转贵飬拙道弥尊百战开文圃窥向法门取适人难老相观道自存双鳬随燕至同醉众春园
　　野蔬亭
　　幽居得自怡揷槿防成篱日夕荷锄倦天晴抱瓮迟此中多道气真味少人知市逺盘飡足斋心剪露葵
　　寄庾梅山
　　读书胡不仕取乐在郊坰茶烹玉川屋酒熟司空亭逾七头初白加旬眼倍青寻真寒不废骋望醉还醒
　　柬贞庵
　　郊坛转墟曲飜爱客藏深傍水怜春候归城怯晩隂短髪年年别清斋夜夜心曹园花发后谁此共幽寻
　　答王履约
　　短髪半成丝归田幸不迟色相花三迳风神竹几枝息机愁市近取适怕天知尽日穷幽胜跻攀似少时
　　答王履吉
　　病目恨乌丝临书较已迟涸池常积垢俗頴惯生枝白下髯仙老清溪子晋知年来王履吉独契爱鵞师
　　聼溧阳织
　　客久全谙俗人勤不但耕造端犹旧学恤纬象吾生华戸荧荧火空村轧轧声卧聼隣姥织无限断机情
　　懐呉耆旧
　　已渡横塘水归舟茶磨别墅新移竹清江正落枫古衲三生石疎灯半夜钟忽闻耆旧去飞梦帝桥东
　　凝香寝
　　室小已成趣豪吟客未来祥光窥户牖芳响出蒿莱参辰驹过隙三五兎生隈守墨凝香枕焉知葛与懐
　　社中
　　爱此文字饮衣冠千里同好徳竞为主忘年耻作翁颂祷言皆应赓歌句转工终筵惟敬慎监史愧无功
　　哭施邦直二首
　　未阁太初泪再哭菁阳君甲科遭泰运旅衬逐归云诗律晩逾细道情常出羣不堪同眺处相望起髙坟
　　其二
　　别日青山约开堂属病身竹间来作主天外候归人胜事惊坛社烦寃诧鬼神如何玊楼记横夺在交亲
　　鸡鸣寺习静二首
　　寺僻尘缘断冬暄病骨强扶笻临仄迳挥麈得禅床近侍乘槎急贤人问字忙我行无一事吹笛向沧浪
　　其二
　　诗篇收寺古石势带湖寒白雪终难和丹霞信可飡落叶深埋磴烟苕曲隐栏经过人未识予着鹿皮冠
　　蚓蟠
　　一丘无四隣鹿豕转相亲读书台半圮埋笔冢初新种蕉浑得意刻竹恐伤神生事茍如此何年更问津
　　忆慧逃禅
　　老衲归真久前山春草青古鉢仍留飰疎灯不照经暝色寺门月晨光佛殿星旧时香火伴沧海见孤萍
　　成隐庄
　　死去眞无事生来又苦忙短发淹湖郡伤心问溧阳萍水梦初觉匏瓜意不忘社空梁月在愁思满沧浪
　　闲居
　　撤屏从山色开门待雀罗已与妻孥逺无烦賔从过积雨鸡声近流尘鼠迹多龙珠辨亦苦光影发云窝
　　酌故人有感
　　乡井多才俊暌违奈老何著论人羣少修文地下多得意不能荐感时聊自歌酒杯有深味百嵗几经过
　　南坦读书堂
　　尽洗侵舆竹来聼转壑泉万花初映谷五栁欲飞绵弱子将迎妇隣翁许借钱读书台下雨种玉比蓝田
　　忆故人
　　恨别秦淮水思君梦过桥文章空白下道义立清髙贫病劳相恤衰頽幸见招今年花甲遍乡信转迢遥
　　赠呉宗鲁贡士北行
　　积雨报新晴兰舟结侣行十年淹泮壁一旦谒承明梦中愁説梦名外始知名鲁城沂水緑春服喜初成
　　咏年
　　花甲从头数逢人却问年爱身轻世味得道重林泉减禄真成福聊生况有田同年谁独健长忆防云眠
　　饱嬉
　　官罢年年稔深居物物情花前见乳燕栁下聼啼莺闲门得凤字浊酒荐鱼羮常日饱嬉处石牀云气生
　　渡江
　　宦逰三十载不到此江头蜃气增呉润云容带楚愁浪立星河近鲸揺身世浮狂飚碧树陨春老不如秋
　　山居
　　钟定添香坐鸡前宿火眠竞辰聊散帙入已即逃禅永日图南榻轻风范蠡船若无风雨病不负古稀年
　　东闻一山二首
　　耕稼苦不饱皇天意若何渥恩忠士少清福善人多取适尊三戒息机消百疴泰道本无事盐梅空自和
　　其二
　　鸡犬下柴扉桑榆转夕晖力食知今是酣觞过古稀杪秋辞药物中夜揽裳衣道情无着处风竹正依依
　　咏竹屏
　　老圃无穿凿多君自作屛初萌儿女象解箨弟兄情风戛鸣珰近烟栖翠幄横老人逢细字为尔早篝灯
　　与呉甘泉三首
　　抱病多沉思开懐喜奉君黄花雨外夕白髪社中人酒泛诸峯绿诗传五字新忽不语幽赏向谁论
　　其二
　　重阳不风雨芳宴更逢君采菊年年节登髙处处人病与山形痩愁随鹤发新鸣丝间清吹向晩为谁论
　　其三
　　自家五湖上弄水辄防归落日防蓬鬂临风澣故衣食贫随自省传病见官稀舍比林和静寒梅对掩扉
　　赠耿郡伯
　　晩嵗河梁别惊尘失雁行宦逰多慨感君至有辉光物润班班雨天晴夜夜霜汉廷还汲黯犹自重淮阳
　　与李半溪二首
　　文字百年饮衣冠千里同好事竞为主忘年耻作翁欲祷言皆应赓歌句转工终筵能淑慎监史愧无功
　　其二
　　我欲占春饮纡衡心事同悬知传舍客未卜主人翁酒熟先扳醉诗成莫问工交深敢自慰名教有微功
　　飞玉台成
　　眠云初构寝歌凤筑层台披豁三光入虚涵万象开防花能独坐秉烛喜重来真人腾日问飞玉到山隈
　　凝香寝成二首
　　天上元无寝书边旧有台爽气朝朝入翔云面面开一叟披裘坐羣公驾鹤来异香乘紫气浮动碧云隈
　　其二
　　台小已成趣豪吟客未来首山当戸牖散帙出蒿莱迎驹过白隙送兔下苍隈脉脉凝香卧焉知葛与懐
　　霁宇
　　旴望本无期烟云敛尽时轻风燕雀语丽色凤凰枝邺架书摊徧谢屐去何迟古初一披露真宰不能知











　　清惠集巻一
　　钦定四库全书
　　清惠集巻二
　　明　刘麟　撰
　　诗
　　七言律诗
　　颁朔待漏
　　一统车书又纪年爉灯烧夜对风烟畨畨月令迎新候剪剪春风向晓天玉律总颁皇帝朔金莲尝赐近臣筵共期膏泽为民下莫漫心煎感嵗迁
　　已丑科殿试阅巻
　　宫阙东偏紫阁西九官分局主恩齐明明抚运收才俊穆穆临文自品题手诏日中垂藻鉴御书时暝散云霓安车打伴南宫宿中使宵传有御批
　　天夀山公干二首
　　风雨驱车出禁城侍臣辞印暂经营壮逰兄弟今谁健老去君臣自有情千古威灵如日近九霄香火与云平椒房七载恩多少漫别君王向此行
　　其二
　　鹤袍病骨兼山役祷祭防诚欲代天雨过红门千嶂出云归玉殿九龙眠诛茅辟土怜今日短栢新松拟万年圣夀无疆仙驭逺老臣垂涕洒寒泉
　　分献北海
　　氤氲佳气布遥空肃穆皇禋仰帝宫夕驾鲲鹏珠斗外夜交溟渤彩云中幽都宅润归神贶象无波识圣功赫赫司徒时并入曲阳飞石泰坛东
　　顾华玉谪官全州二首
　　暂屈髙贤论未平召归行见圣明心共怜此夜参辰散独向殊方瘴疠生衡岳长沙才子路澧兰沅沚故人情中州父老忧何剧堕泪甘棠有颂声
　　其二
　　逺道新恩意若何到州惟有桂婆娑气还光岳完名少天晩才贤谪宦多心逐鴈书廻岭路香分兰佩隔湘波千年屈贾真知已尚想摛词独酹过
　　恒阳饯乔白岩二首
　　斗柄濳移忽指西苍凉呈影众星稀古云残栁知谁緑闲苑流莺转自啼日日风雷闻偃稼汤汤霖潦惜沾衣当年太华头路应与图南订此归
　　其二
　　雨昏书剑对秋防衢路防防生昼寒时羡叔孙终制礼人荣疏傅早辞官交深不谓离羣易才大惟忧用世难一笑浮图髙处别此中犹可望长安
　　寄李古冲太宰
　　冋寺论文气独雄真才端拟亮天工金渊刻烛春翻蝶苕水传觞秋转蓬展氏道昭三黜后刘桢今在九人中武夷髙并神仙宅谢屐张槎好过从
　　夀文衡山
　　人日冲泥献夀巵追惟旧学老吾师际天丘壑聊挥翰满目风云尽入诗淇澳青青歌竹后渭川弥弥得鱼时仁明见説东朝出何事商山久茹芝
　　题许栁溪太守巻
　　经书万巻世生香曵履星辰总雁行列防门墙犹谨厚一麾江汉自循良天垂湛露恩难并风继甘棠业有光谁绘栁溪溪上栁映空膏雨似郧阳
　　春日道中
　　贱买鱼鰕换酒尝溧阳风物似丹阳踈林细雨开精舍古岸惊飚迟短航满饤盘飡逢野老久张衾枕住他乡搴帷逺忆西溪叟愁见春鸿有断行
　　开新社
　　揺曵舟车上国来欢逰不许鬂丝催湖心夜月思君并岩畔春花逐我廻醉有狂歌书草木闲寻徃事扫莓苔江城别社收耆旧转眼湖南有弃才
　　卜里
　　人日驱车向溧阳寻幽择里静中忙官无苛政民风古国许蠲租帝泽长星驾独廻鳬鴈曲钓台遥亘水云乡鸱夷老去难匏系鰕莱闲情伴野航
　　送周司寇
　　野寺淹流雪满枝锦帆何意厌春迟千年神剑知离恨一夕寒灯长鬂丝卿月乍临南极上法星常照楚江湄更携经笥翩翩去碧草溪连处处随
　　梦岱屏崔京山
　　寻君不似梦君频永夜添香飬道真下榻论文光烱烱升朝对面礼循循腰横卞玉轻于叶手挽呉钩絶有神一咏百篇星汉落虚懐犹避太常人
　　僧慧过访
　　泠泠碧润转林霏旭日诸峯散逺辉小立暗香常袭履缓行空翠欲沾衣髙僧偶过分余静乡使遥传讶久违门有扁舟从箬下清酣长望两鳬归
　　岘山社燕
　　岘山能醉即香山蔗境谁人识最闲冉冉慈云生海屋霏霏紫气隐禅闗千年好事同声应九老眞风一咲还寄语元丰诸将相有人图入防昌间
　　与蒋石庵
　　病入新年较转多光廻腐草竟如何尊逾九老终当避义重三生强一过露浥金茎人尽醉春融玉烛鸟齐歌雍容宫保天垂眷八袠挥毫鬂未皤
　　与陆玉厓
　　古来明哲重先几伯玉空知徃嵗非夜月辉辉开李酌秋风瑟瑟洒陶衣沧桑只在身前变松菊真从梦里归最忆与君为别处烹羔送酒説渔矶
　　咏乔桂
　　醉捻髙枝当酒筹少年折此比仙逰今抛世事死前死不向人间求所求枝叶尽除皆实地髙明渐近是吾楼谁云月窟无门迳短梦能栖最上头
　　登观海楼
　　乘桴老去笑无功莫以周流叹道穷六街车马浮烟外千里鸢鱼一镜中揽胜欲呼今夜月凭虚时遡古人风报君此去蓬莱路况复朝宗尽向东
　　平望舟中
　　鹰脰湖邉送客归刚谈今是又全非凤凰枝上披云锦牛斗声中赋短衣韩干惯传神骏骨严陵不下老渔矶独怜殊胜僧无事载笔牵裳过虎溪
　　和蒋石庵司空社韵
　　风情常系白鸥堤时序频惊紫燕泥造物无情人自改山灵有相道盟齐都将健体酬佳句合把深杯酹此溪一笑几时头转白烦君莫负手中藜
　　次白岩山巾韵
　　古制新传手自裁满头潇散防云来欹如孟老元宜菊折似林宗不受埃鳬履有情从此狎鸥机惯见不相猜皤然洛社羣公里黑发髙簪共草莱
　　同白岩逰苍岩二首
　　直穷幽胜几人来两壁齐云绣若堆丹垩横空飞阁起螭龙擎日梵宫廻僧栖石罅头颅易花散珠林眼界开方外闲居为第一扫烟时卧説经台
　　其二
　　岩隂鐡度行云天乐真从上界闻絶涧俯防云起处危梁倒跨石中分醉磨苍藓留题遍静倚青松弥葢勤五十年来方一到可教三宿又离羣
　　闻征都匀讽曹中丞
　　都匀虽固且休征国有訏谟不在兵入井祗须怜赤子开疆何以及苍生古称干羽还能格近用覊縻亦暂宁我忆麟台赵充国屯田千载有余名
　　恭遇册立中宫
　　王教开端万古传厚哉坤轴上承天洽阳渭涘祥何定丰水岐山数已先荇莱入歌风穆穆雎鸠有象兴翩翩因怜至圣刑于化须和周南第一篇
　　甲辰春社
　　曵履晨征试越罗芳园践约正春和琴心迭奏临幽涧酒意微醺上曲阿张弛总闗吾道在风情未必古人多尧天荡荡浑无事击壤相将起浩歌
　　送龙致时回金陵
　　山馆梅开又落花归心日日渡江沙孤舟怅望平湖尽尊酒流连春日斜与子共分清涧水几时还入白云家好知学道须凝静莫漫都城恋物华
　　湖上晩渡
　　老兴翩翩只自由皇天赐得五湖舟花开酒美不一醉水满月明常独逰处处登楼频吊古年年垂钓尽销忧有时鼾睡乘流去夜度香山芦荻洲
　　投闲
　　春船载酒随鸥去曲曲陂塘草自生棹拂浪花迷逺近迎云月问隂晴常收药物年年健早蜕尘缨事事轻一上神楼愁更下始知闲处有勲名
　　植江莲
　　谷口春泉一镜开深深迳路接层台幽栖谢客常无事老兴防云只自来欲着方书酬白髪好将生理付青鞋多君为我沉疴计玉井芙蓉愿早偕
　　李民育诞日
　　郁葱佳气抱层台竹里賔筵取次开隔座笙簧縁防起倚天屏障入帘来逡廵送酒客拚醉顷刻能花仙有才防报赤城丹诀献光垂南极在霞杯
　　闻京师建社二首
　　京国谁开社约新乾坤一脉系情亲尽登耆旧归仁里莫遣风流落后尘草草盘飡从古俗班班图史总天眞春筵朗月通南极常照江城鹤发人
　　其二
　　古俗淳厐百好空我来开社少人同春来耕凿王民后老去衣冠圣泽中翻咲乡音咻众楚却沽村酒似新丰月明乌雀桥邉路照见柴车鹤发翁
　　与西溪甘泉聨句三首
　　幽谈不尽坐寒宵懒性真能逺市朝卧向好山犹是梦饮从邻叟不须招灯前白髪人俱健身外浮名念已销他日里中还结社一溪风月醉兰苕
　　其二
　　折竹声频夜已沉梦寒应绕玉山岑溪容隔嵗将移棹草色逢春映盍簪雨暗细评髙士传地深时见古人心明朝更有南池约吟对梅花思转深
　　其三
　　隔帘风絮正漫漫防壑穿岩好醉防冷色映貂秦岭上冻云浮槛越溪寒低廻玉女凝妆素偃蹇山翁得句难咲索梅花转墟曲杳然清梦落江千
　　寄白岩太宰
　　苍岩髙处少人行宦不为家去住轻病后形骸皆长物老前丘壑有余荣即防彩鹢浮星汉不用朱旗揷斗城寄语早朝钟鼔客北红日正希升
　　李民育别号有竹
　　洒洒新梢正倚空嵗寒门巷几家同清隂不断三湘雨浄色长含万里风欲借劲枝为椽笔更裁髙节制渔筒狂来直造非无为防竹何须问主翁
　　夀张水南学士
　　忆昔论文傍紫微碧桐丹棘共菲菲青宫进讲恩常并玉殿含香愿不违道在师儒身渐达人归启沃事全稀遥瞻夀域开天阙却诧文星在近畿
　　孙太白苕溪草堂
　　归藏卜筑向澄潭鸥鹭初盟亦未寒砚墨洗云沉静影钓丝垂月乱文湍风前逺啸应轻阮雪里深居不愧安有约过来东望剧少微腾彩动秋峦
　　与呉甘泉登董防絶顶
　　山当天半气全清影入湖波觉世轻足下过云应缥缈此中防月更分明狂来欲赋倾才思醉后重登是性情却向归樵时讯问转疑深麓可逃名
　　题画
　　黄石赤松师授迟梦中牵引住茅茨充闾又识曾孙面赐杖仍过八袠期陶令真陶惟任酒放翁能放不縁诗含情欲问磻溪叟断送仙凡一钓丝
　　梦得九十
　　晨起常先夜卧迟曾无昼寝亦无诗痴顽正合虚妙辛苦都非利禄时天上归来无鹤伴谷中剰住有僧知百年本是囊中物只以狥名损一朞
　　南野堂用韵似陆柱史
　　髙谊如君逈不邻晩于夷险见情真当台持简久无与满阁著书还几人共引江湖懐徃日独分花鸟向青春更嗟尧舜方图理却使山中有逸民
　　留别孙太初二首
　　住本无心去亦轻江湖深处更逃名水能廻棹如多恨山不留君空自清细草长松收健句夕阳朝雨对离情云鸿未隔人间路应报红顔羽翼成
　　其二
　　夕灯蛩语上空堂门外芙蓉系野航髙兴逐云先到寺离心入雁不成行黄花伴客年年雨短髩雕秋夜夜霜岐路无情人自逺酌中戎马过重阳
　　九日
　　初日轻烟隐薜萝转疑诗句在山阿道人不上青久黄叶忽随霜髩多独把菊杯迎物候故偏风防起髙歌川源浄好能无雨如此重阳一谩过
　　喜闻古冲赴召兼订殊胜寺之约
　　明王揽与天通论相超然迈古风望惬羣心临翥凤情深共语属防鸿最亲东出新迎日不改商岩旧梦中官府神仙恒断絶言诗何地可追从
　　静虚院再集
　　麦田铺翠寺门开行尽松筠上佛堦壶觞择胜人人醉香火逢僧事事佳豪吟渐觉随年薄僻性终难与俗谐春雷渐觉时惊聼犹有风云感旧懐
　　同李半溪春社
　　山亭共酌卧莓苔灯市才收花又开皓首屡承同社约青氊犹记隔江来翁抱道真空世白也言诗独擅才欲把渔竿销蔗影中阿堂畔有髙台
　　空明楼
　　望中楼观倚天开老恊山林胜事催槛外风云扶雨过梁间日月近人来幽寻出世延诸佛逸兴辞家近五台已卜吾身有仙骨青牙残醉斗边廻
　　五言排律
　　答李半溪
　　丹灶非真诀青蚨岂壮图逺心辞里巷清兴落江湖世网浮云隔庭帏众美俱防服迎词客华筵走静姝素侯天富贵黄髪日懽娯有子轻千乘知翁压万夫
　　赠顾华玉
　　彪炳得之子郁然沧海精词华追徃哲道范廸羣英雄章时倚马声价日连城簪组已文铎铅丹仍短擎郡借董孤笔乡归李劭评鞚发真千里笼收擅八琼偶遭倾盖语遂辱断金盟载酒论竒字题铭谢大烹移舟乘月曙挥麈坐参横幕巻霏微雨灯挑长短更一夕持衡去三秋荐剡成感时精鉴别慎职尽才名燕集归无几莺迁去有程能将此别意播入古人声慷慨上世训徘徊知已情椽笛随歌咽匏樽杂泪倾籍籍今安定翩翩老向平清欢苦未足逺道本难轻自合酬天子何因变友生惟余儆义范垂死独牵萦
　　五言絶句
　　春日
　　红稀天有情绿暗春无兴逰子雨中眠梦里年光尽
　　防月
　　满月昔未满清辉常恨谁请防亏欲尽正是有情时
　　賔旭堂述懒
　　骑马不如昔寻僧怯上船山中农务息懐抱白云眠
　　病中答馈药二首
　　坐室延师易登城取药难感君传递至蹴踏试寻山
　　其二
　　肺病经冬苦仙丹此日传若能安枕卧徐问董公年
　　过王履吉墓二首
　　嵗序严凝日仙踪断隔时荒途无古剑髙冢有新枝
　　其二
　　壮嵗同逰地今晨独到时夜台无健笔残菊有空枝
　　题秋江
　　有竒色紫云无数新含咀得至理终属商山人
　　寄故人
　　蒲苇三秋云霞一鴈鸣片帆江海梦无限别离情
　　种花二首
　　好事今余几频年不在家老兴层台上担灯夜种花
　　其二
　　旧土新铺石登临日几回若逢双足老与我防花开
　　七言絶句
　　龙津门径二首
　　潭水澄清静里心紫云常护紫姑神耽逰谁似文夫子肖出丹丘赠与人
　　其二
　　终嵗寻真未得真归舟犹幸及残春吾家玉女潭如玉入谷通天自隔尘
　　寓上兴庄
　　苍苍原野思依依咫尺茅东与西空斋养性无人共午夜时闻鸡一啼
　　有竹山居二首
　　懒残吟眺过春时芳恨犹传石上诗天遣风云常爱防莫教磨灭共花枝
　　其二
　　佳城寂寂长莓苔纵我临观日几廻千载松楸人共老飞鳬常向月中来
　　寄闻一山二咏
　　排山风雨正懐人阻絶江舟自有神池塘春草今晨梦自插荆花满角巾
　　其二
　　茅屋新营独贮春自甘清苦作闲人一尊清醑墙头过不用陶家漉酒巾
　　山居二咏
　　山空睡起鸟音稀平野虚堂万象辉白发翁来苍栢下一樽徐论桔橰非
　　其二
　　十年山馆始围墙竹里开门笋正长但着小车行得过不嫌春露湿衣裳
　　懐溧尹王从喜
　　记得空堂酌我时角巾清夜雨丝丝道机谈罢双鳬去秋草芊芊满路岐
　　鹅
　　城南秋草碧于烟无数白鹅随我船风帆乍举惊呼散拍水过溪相对眠
　　题明妃图
　　黄云白碛戍楼空汉殿音微有鴈通纤纤残月迢迢梦犹在昭阳女伴中
　　山中偶成
　　林扉过雨晓风开曲迳花香碧涧廻一巻道书寻未得山禽飞过竹梢来
　　飞霞阁二首
　　万松如葢拥祥烟百尺名台聚两川嵗嵗春风吹杖履与君同醉玉楼前
　　其二
　　晓日舒情春可怜轻风吹送艶阳天泗洲堂下深杯后又醉桃花细雨前
　　上兴别墅答李空同学宪四首
　　当年事事欲探奇老大无成只旧时卧隐空山朝倦起却囊碁子谢人诗
　　其二
　　坐深杨桞水边枝似懒都忘是昔时寄得诗来如对语不知雷电满龙池
　　其三
　　孤坐岩扉意若何澄清万象合天多神明不逐诸魔散玉露光风转至和
　　其四
　　玉露光风有至和道人何物竟蹉跎如顔尚恨违三月似孟还须集义多
　　闲情
　　道人习性似鸠偏半世无家半住船书畵卷来刚一束愁风愁雨过年年
　　樵话轩
　　春谷草生残雪际石门人去夕阳时自将数数穷幽秘只恐隣墙道士知
　　古意
　　芙蓉易采波难渉只恐神住香叶月斜欹枕梦还佳道情不乱庄周蝶
　　慨时
　　尽瘁空悲亦罔功渭濵老子独从容当时诸葛成何事只合终身作卧龙
　　新筑台登翫
　　永日登台当一年不风不雨更忻然门无俗辙身无病何必飞升始是僊
　　逢僧
　　懐黙黙向谁探小寺逢僧始一叅日暮孤舟风浪息满蓬花雨自
　　题庐山图
　　昼锦堂开醉客时蟠桃嵗嵗与山期楚人欲献知何物防取匡庐到酒巵
　　春日偶成三首
　　日红方是睡醒时澣濯从容出每迟帘幙乍开春正浅细吟生理上花枝
　　其二
　　春园无客昼常闗髙阁沉沉便见山燕子倐来还倐去有时繁语破人闲
　　其三
　　竹床深处昼烹茶上有长松下有花鱼跃鸢飞池半畞不须重问玉皇家
　　道养
　　莫将朝市笑山林一刻清和抵万金学到坐忘遗照处世间何物更闗心
　　夜月香
　　谁寄名香到草堂山童惊煮茶忙偶然风定月亦至一缕轻烟百尺长
　　渡湖
　　广文遗韵留樗散鸡犬图书共一船自説江湖不归事阻风中酒过年年
　　有懐
　　卧聼溪声枕簟凉懐人中夜揽衣裳风雷偶作淙淙雨犬宿鸡啼共一房
　　与闻一山惜别二咏
　　培塿槁壤藏蚯蚓寂寞寒江走蠧鱼公论百年求断案送穷文字絶交书
　　其二
　　君如阳鸟随阳至兴薄云天亦苦寒极目字行中断处月明芦荻又江南
　　与文衡山三首
　　长烟树杪见羣山过雨亭前响碧滩暮色牵情不知去唤谁来共倚栏干
　　其二
　　湿云初敛见横山百道鸣泉落逺滩诗在眼中无客共兴随飞瀑逺长干
　　其三
　　水长平芜两岸齐千廻合树髙低正怜虚寂存吾道莫遣时人识此溪
　　筑坦上
　　秋风诛茅结草庐庭容旋马地无余面山临水足真意与儿对俱读书
　　杨松泉水亭
　　直穷幽胜扫莓苔竹里虚亭向水开天上重阳且风雨飞鳬时过五湖来
　　三月十日饮半溪家
　　长防鱼鱼鼔枻来正愁春尽拟登台尧夫玩易图南睡説梦逢痴亦怪哉
　　闻马千里店有衡翁画可买上有楼未赠先题
　　梦卜乾坤第一流明王图治説殷周商巗渭水传真处千仭丹崖有似楼
　　殊胜寺
　　乍逢琴鹤碧湖来披毼匆匆夕举杯意得乳羊扳一醉博公嘲咲下三台
　　拟于石川舟覩北楼巻
　　津吏传呼太宰来米家船里似楼开阳闗唱彻瞻辰卧南极何年接上台














　　清惠集巻二
　　钦定四库全书
　　清惠集巻三
　　明　刘麟　撰
　　奏疏
　　开言路以衞国体疏【工部观政时上】
　　窃闻天下犹一身也朝廷腹心也公卿百执事四肢也谏官耳目也欲使腹心安固必四肢耳目各举其职茍视聼不广则手足无措而心腹为之不宁欲兼所爱必兼所飬也故言路之通塞生民之利害闗焉天下之安危系焉臣等闻之古先哲王向明而治天下使瞽献典史献书列士献诗庶人传语近臣进规亲戚补察公卿比谏工执艺事以谏冀在得闻其过而已今之给事中御史职专于是正惟耳目之司也故国家政务彼皆得闻之闻而有见彼皆得言之君人者飬其聪明纳其忠荩鉴其心作其气使其遇事敢言无所畏避亦兼所爱则兼所飬也但居是官者言茍切直则不见用而身危必得罪于一时不切直则不可以明道必得罪于后世若夫忠亮之士虑不顾身宁得罪于当时而不忍得罪于后世此切直之言所以上闻于明主也防死而竭智人臣之心果何为耶仰惟我太祖髙皇帝稽古定制设六科十三道等官纶音下降使封驳之章疏上进使执奏之政治得失事机大小悉许论列凡以广视聼而决壅蔽亦以曩时瞽史近臣规献之类也列圣相承一遵成宪凡民间利病无不周知百三十年海宇乂安良以此耳皇上即位以来明目达聪虚懐纳谏天下举欣欣然以承休徳将一纪于兹矣迩者科道等官以言事冐干天威臣等来自疎逺未知所言何如但人臣事君有官守者修其职有言责者尽其忠彼职当言路因其官守尽忠纳言夫复何故使所言有理固当采而行之设或过当岂宜深罪今天威震动台谏一空见者侧目闻者寒心四海之内谁不解体恐自此忠直骨鲠之士退防谄面防之人进承顺风防羣下雷同倘事闗利害谁复为陛下言之乎耳目蔽塞心腹病生灾害之来何可云喻臣等无官守言责之寄不宜闗得失之辞但台谏既设则朝廷之得失在台谏台谏既虚则朝廷之是非在天下况臣等荷作飬之恩滥侧士流尝念儒者当以天下事为已任故不敢避鈇钺之诛辄敢越职论事诚非为谏官惜为天下国家之大体惜也伏愿皇上垂恩采纳将各官早赐赦原俾其还职供事一以开谏诤之门一以杜奸欺之渐天下幸甚万世幸甚
　　久病妨政恳乞休致疏【云南按察使时上】
　　臣系南京广洋卫右所副千戸下应袭舍人祖贯江西饶州府仁安县籍由治九年进士歴任今职依期到任管事正徳十一年二月内得患痔漏脾泄等病至本月二十九日因病颇甚不能公座大小事务一切理办不前偹由闗司转呈本处镇廵等衙门委官署管司事将臣患病縁由查勘明白各另回报施行本年四月内臣病势转加自度不堪任事已将所患病症并臣入任以来迁除本末具本陈乞致仕差家人抱奏一向在任调理延今三个月有余不惟原患诸病不减又且新加喘日夜不宁盖因久病气血俱虚边方水土不服顾兹沉剧愈难望其平复况本司刑名巻吏久己委官署管臣冇合得俸粮亦已行司住支若不再乞天恩容臣预先起程还乡切恐病益日深死日益廹万里闲闗微臣将不得生致骸骨而去事或至此于臣可悲于治何补如防再勅吏部将臣查令致仕如臣病势渐急久候艰难容臣预先起程且行且药怜臣苦楚不必治臣之罪使其得归终难救药则臣目瞑故乡有依之鬼也幸获茍存则臣心欣欣皇天再造之人也是臣生死皆不胜感戴圣恩之至矣
　　乞免查拨田庄以安民心以重畿辅疏【以下廵抚保定时上】
　　查访得各府皇庄先年各差太监旗校人等管理皇亲功臣各亦设有管庄仆佃人等领种希势取宠者拨置并吞争竞不明者朦胧投献而地土之在小民者日侵月削有司莫敢谁何小民日见逃亡畿内雕零亦已太甚自圣明登极诸弊一新前项管庄人员通行裁革原系投献地土尽归业主仍令所司征银解部系各宫主者差官类进系皇亲功臣者赴部告给公私相全上下交爱二年以来事体稳便况此项田地佃种既久或昔虽鹻薄而今则肥饶或昔曽滩洼而今则坦夷其原佃之人又经葢有房屋种有树木或祖孙相守或姻娅相聨俱难于摘离势逼迁逐恐成激变且先年皇亲功臣防赐地土踏勘丈量恣肆溪壑加以不才郡县曲为奉承无頼佃仆巧侍逢迎遂将左右民田因而一槩吞噬力弱者流离殒毙能言者奏诉纒绵又有愚悍之徒聚众逞凶杀人搆祸今军民人等又有原差主事坐守割取庄田兼以近日螟蝗蔽天迷野毁食禾稼互相惊疑怨口嗷嗷臣既得之闻见不容缄黙夫空闲地土虚名无据自拨置争吞之计行而吏民拱手于昔朦胧投献之私作而版籍失真于今民有逋迯之籍国有空闲之名岂真有所谓荡然无人之境坐待所司举以畀人哉慨自招佃以来民方得业疆场桑梓之讣劳庐墓畎畆之工费翕翕融融相庆一时不谓旋即夺之如雀在丛如鱼在水而忽有异物扑之情何以堪庄田之赐以臣观之若陛下以股肱之肉而啖心腹之疾必欲尽饱祸不忍言臣不图圣明在上而有是事也臣又惟攘索无厌者宠幸之大戒钖予有渐者保全之至恩伏望皇上断自宸衷割恩以义将陈万言等奏讨庄田尽行裁抑谕令万言等自省宠禄之厚比之未遇之时丰约何如茍或足供家众将今赐田庄暂且停免待后子孙繁衍禄食不敷从实具奏方才议拨犹为未晩必不得已勅下戸部就将各官类进银两约量查给仍将原差主事行取回京则民心以安国本以固而所以重畿辅厚贵戚者亦两得矣
　　存留预备仓粮以济艰危疏
　　嘉靖二年九月初一日奉勅防官赈济内开北直地方灾伤重大人民困苦若不及时赈济必致流为盗贼贻患匪轻今特命尔照依戸部题准事理防同廵按御史选委亷能干济官员分投亲诣所属被灾地方逐一查勘灾伤轻重分别等第作急具奏分豁仍通将各司府州县仓库见贮预备贜罚米谷麦豆银两尽数查出先尽被灾极重次及稍轻地方极贫下戸老疾无依者验口赈给务使人沾实惠地方无虞钦此钦遵外照得先任都御史周季凤调马前去征河南地方流贼王堂等后因骑伤数多该兵部议行将本抚贜罚纸价折解赔补本官遵行查无银两将各府州县预备仓粮行令卖银折价夫预备仓粮民之大命各该有司不以民事经心平居措理本自不多今又尽行变卖是非弃粮实以弃民况本年夏秋俱各无收人情汹汹发帑开盐卖官鬻僧此其时也顾乃废已蓄之储偿擅调之费万一地方有事守空城以捍多盗指畵饼以赈流民则徃时平寇之功尽为今日殃民之患塞翁失马在翁为福而行人得牛邑人之灾翁计得矣邑有何罪此诚安危所系有难以曲从者当时兵部议赔止谓银两未及仓粮殊不知大驾廵行羣奸横索加以王堂之扰虽解京有名之物亦以移借无算岂复有余钱在官以此前官计无所出只得粜粮赔马夫吝马不能成功固防假借于前时而卖粮无以安民又复贻忧于今日及至兵兴盗起借马如前亦势所必至盖马完而事作矣前项仓粮未卖者臣不敢卖已卖者臣不敢解今奉防整兵防御三闗又奉勅防官赈济二者并行百用不足既不助灾又复尽取是虽许焦头烂额而以曲突徙薪为第二义也艰难之际力所不堪伏望皇上轸念将前项己未卖粮俱许存留各该仓库以应兵民之急将马价寛至年丰容臣陆续处补臣今亦不敢辄忘马事如今年二运马价折银来文颇迟民以征收本色重价及至上纳俱有余银又查得各州县先年余剰均徭未追数足其倒死马戸经今一年以上不曾飬马省下草料之费又系本马惟正之入已行各官查算俱为处补之计但今未有的确数目其均徭银两地畆草料又奉有勅文赈恤相应暂止委的黄放白催一时理办不前所以不能不恳恳于圣明寛假之仁也乞勅兵部将变卖仓粮等物计议停止赔补骑伤马价少候年丰及容臣将嘉靖二年二运备用马价余银无马孳牧空户地畆草料先年未征余剰均徭酌量民力陆续查追颇冇次第即行照数起解如此则马价不过藏之外府而地方永保无虞矣
　　地震疏
　　据直天津三卫指挥使司申据天津三卫隂阳生文章等呈称嘉靖三年八月二十三日戌时初刻自东北方起西南方去地震声响如雷将官舍人民居住房屋震动人皆惊恐等因呈衞转申到臣访得临近州县亦有此异各处未见申报除另行外臣闻灾之日痛自修省及行抚属各府州县并境内都司卫所兵备守备等衙门大小官员勉修职业省刑缓赋积谷练兵清查囚禁固守城池凡百痛加修省外臣又窃惟圣明在上地道失宁岂无其故诚使中和克致位育不愆则坤厚胡为而震伏望皇上愓然警畏勤学修政惇徳召和则庶几转灾为福实宗社无疆之福也
　　均驿传安人心扶公论杜私情以免偏苦疏
　　准都察院咨于刑科抄出直真定府灵夀县义头等社军民等籍秦宪等奏前事续该本县民王宗等奏为复旧规平驿传以苏民困事俱奉圣防都察院知道钦此钦遵合行抄词粘连备咨廵抚保定等府都御史刘烦查照各奏情词并吊原防议册巻到官从长勘处要见从昔何如创制迄今救偏补弊应否可行务在逐件逐项择取年老知识备加延访画为中正以协官民缘系地方重情期在公不废役下不累众近不避议逺不贻难所贵融前人立法中难料之弊以通其艰及近时矫枉中可取之力以资其困事完希将酌处过停妥缘由咨报等因臣即防同廵按直监察御史任洛王钧查得国初编定驿传法制详明处置停当固无可议但时异势殊民贫数极驿递之宜今非昔比所以都御史周廵按御史王琳宋钺彭占祺前后计处虽称公议实本舆情其御史郭楠亦曾防议但中止不曾具奏今检案间有存者所以中间当增则增冲要免于误事可减则减僻静不致伤财马数盈缩量力调停之规银两多寡均适缓急之用计地征粮可以免马头独累之苦募人当应可以絶官吏求索之私已经议处周详计虑停当奏行兵部题奉钦依遵行日久至若禁私交以絶兴贩改夫役以充实用处南马以苏土民公支应以免兼害四事亦已改正照旧施行见今眞定顺徳广平大名四府驿递流通军民有便始虽有言皆出于豪强射利者之主唆终乃无词又原于司府州县奉行之有则所以舆情允恊土俗相因仍照原题奉钦依内事理钦遵施行其河间保定二府入站地畆河间府原系征粮地内报出船站毎畆出钱多至百文少亦不下五六十文驴站毎畆出钱二三十文马站毎畆出钱五七十文地畆原无彼此而出钱却冇多寡所以议将保定河间二府革去站地名色比照真顺广大四府合用驿传银两酌量多寡俱于征粮地内各自通融征派保定府毎畆征钱一十五文五分真定府征钱一十一文顺徳府征钱七丈五分大名广平河间三府各征钱五文立法本无不善奉行乃有不至河间官吏查照失真止将征粮地畆开报却将入站地畆遗落至于征钱又止于粮地征取反将站地遗弃又将所属原编鄚城新中等驿并长芦杨村等递运所原额人丁出办驴头水夫共一百九十一头名俱各失于查征却又将船只水夫马驴头疋减削过多而保定府亦将原额征粮地畆不曾尽数报出以致二府征粮地内出钱太多所以物论沸腾人情思旧今查据河间府申称该府所属驿递毎年实征站银一万八千七百四十六两四钱七分八厘若将所属州县原编鄚城新中等驿长芦杨村等递运所原额丁夫一百九十一头名照旧征收工食共该银二千二百九十二两却将原额站地共九千三百五十三顷四十三畆九分九厘三毫五丝三忽六微毎畆征银一分七厘五毫九丝一忽九微共该征银一万六千四百五十四两四钱七分八厘二项银两通论该银一万八千七百四十六两四钱七分八厘正与原议站银之数相合保定府申称该府所属原额征粮地三万五千八百八十九顷七十一畆四厘五毫五丝三忽漏报地九千四百八十五顷八十七畆二厘二毫六丝七忽照今该毎畆止该征钱九文比照前议毎畆各减铜钱二文五分俱各相应改正但嘉靖三年站钱嘉靖二年随粮征派已经给驿应用卒难改易合无候至嘉靖四年悉从今处又查得新中驿之在河间委的道里本近使客颇简泾阳驿之在保定委的道里颇逺冲繁本甚当时取彼易此不为无见今虽河间路已平复使客冲繁而不在其下若欲均处以应两设或移西补东此必告劳及查两地俱为腰站止设驴马车辆接济送迎别无支应但使上下两驿驴马增多则其中之役自减驿虽不设物力用舒合无将泾阳驿亦照新中驿革去遗下马臝两路均分除原系各该驿递删削而未改正归原额其原系改正马驴等项即查泾阳新中上下四路海鄚城金台翟城四驿酌量繁简如法分派亦足以完其迎送之急凡此改处事宜俱候防奏命下之日通行保定河间两府堂印正官选委亷能干济官员分投前去先将泾阳驿马驴车輌查验明白应归还者照额发还应改拨者从公拨派遗下幇马各照原编银额征收解送各府塡实循环转候驿传之急通融拨补泾阳驿驿丞驿吏照例起送改拨别选别叅公廨一所查系原设泾递铺照旧添设铺兵一名地方一名就彼防守以为徃来使客饮食止宿之处不必更动其河间原额人丁征办驴头水夫工食并原额站地应征银两各查原认之数照册照巻审派随粮预征倘有额外供应本数不足方将征粮地畆量征铜钱一文二文济其缺乏但不许仍前过多其保定府地畆续报数多站钱减派已少再审相同即将先议加重之数一切革去俱不许有亏原额仍出给榜文明示小民俾各知寛减再将各州县额数通行造报改刋附入原册以凭查考如此区处真定顺徳广平大名四府乆无异议河间保定二府又各从轻泾阳驿官吏虽裁而东西两路马驴充足揆之情法颇皆曲尽葢救偏补弊事非得已而革故鼎新民用小康俱由老年知识之人恳告廹切今复询访大畧相同原行所谓通融资次诚解倒悬于艰难困敝之余也若行之数年时乖势异又有窒碍出于臣等意料之外仍旧审编巻簿具存犹为未晩伏乞圣明裁处

　　清惠集巻三
　　钦定四库全书
　　清惠集巻四
　　明　刘麟　撰
　　奏疏
　　推荐将官疏
　　准兵部咨为传奉事该司礼监太监扶安传奉圣防説与兵部即今边方多事原选团营聼征人马着如法操练以备调用营伍官军缺少的便上设法选补务要充实将官已经推举不系见任的便行文取来聼用在京在外军职有谋出众可备征战的还着两京九卿科道官及抚按官从公具名推荐你部里再加访察奏请取来以备缓急之用但不可狥私滥举钦此钦遵备咨到臣访得分守保定地方副总兵官左军都督府都督佥事杨鋭器度忠醇而不悍不渝韬畧优长而有为有守昔在安庆戮力讨贼缮城浚井逆覩防吞之变破舰焚楼首挫乌合之锋今守保定推食解衣倾赤心于军士训射辞田振清誉于属僚况先是忠邪一疏士论相髙而迄今歌颂同声贤名益着似兹武臣可谓内竭谋猷而外消祸乱随试皆有成効者也然保定乃畿辅重地南连诸郡北接三闗在鋭领之必谓逾于涯分而总兵专职鎭守重权以鋭充之终当大有作为况前任廵抚都御史周季凤夙尝论荐不谓寝阁至今假令本官精力坐销其于人材不无可惜如防乞勅兵部再加访察果若臣言早为陞用或以保定地方之重更代茍难其人亦必查鋭劳绩量议阶勲改加服色责令分守行事照旧如此则舆论获平臣工攸劝其为鋭者必将借前筯以报称之余而作长城于圣明之下矣
　　积谷预备仓粮以赈民疏
　　直广平府知府蒋彬申据冀州武邑县知县王纪议称本县秋粮原额每年该二千八百余石三年共讣七千余石小民输纳不前甚至卖产鬻子若限三年之内积谷有三万余石揆之事势实难举行乞要寛减立为成法一节为照积谷一事天下大命所闗古者三年耕余一年之食九年耕余三年之食经国大计何以加此但地有南北产有肥瘠民有多寡诚有如王纪之所论者焉合无俯从本官所请具奏量为寛减或将在库一应贜罚变卖银两籴谷上仓一则以备荒歉一则以通仕路惟复别有定夺等因具申到案又据武邑县申准本府帖文备奉廵抚刘都御史案验该吏部题奉圣防这行取各官还要历俸三年以上知县仍着抚按官查考任内照例积糓及数的方许起送钦此钦遵续该吏部覆题积谷事例户部议行未久将今次行取官员暂照旧规起送奏奉钦依准行外为照储积大计方今风宪缺官取用之日天语丁宁垂念如此又云及数方许起送其综覈名实之严思患预防之意可谓至切至重若非吏部用人之急再为寛请则各官皆难起送惰慢既彰迁除无望岂不靡然自弃虽有他美亦无以自赎也见今任浅未防行取官员可不各思其事及此闲暇勤政受词多方区画不讣私囊毎存国计片纸一钱俱为储积损豪右之利抑缁黄之滥作奸者绳之犯科者绳之务使仓有余粟民有所天灾生则发赈以安人心盗起则足食以安兵讣陞迁则起送不留行取则考查无碍不惟公私有頼而上下亦交尽矣如不率从本院临期亦行题请不容起程虽廷议急于用人而虚名无实之人亦难擢用虑恐各官因循误事再此申明务须勉修职业毋贻后忧为此仰各府当该官吏俱查照节奉勅谕并近奉钦依内事理原行所属各官务要照例积谷聼候本院委官查盘不许虚文抵饰以旧作新以无为有索民领状冐作放支搅和糠粃以为实数一应弊端俱不准理仍题问罪即行罢黜又有地瘠民贫极灾去处备由申来但不许一槩谬申惹咎抄案依准差该吏赍缴奉此案照先奉本府帖文为勅谕事节奉廵抚刘都御史案验前事行令照数积谷已经遵行外今奉前因安敢玩视自取罪谴为照今议定积粮之数虽江南膏腴之地嵗嵗丰登犹或难完况江北以来地利不同若不分别等第一槩取盈窃恐徒为张急难收后効兹以武邑一县言之原额二十五里三年扣该三万通计一县丁口三万有余毎年秋粮止该二千五百余石总计三年不过七千有余葢亦尽一县丁口所输仅得如此之数输纳不全中间鬻男卖女者已不能无若三万措置又不能出此丁口之外且措置见行之法多在词讼之门使人人皆讼然亦有贫富不同富者尚可贫者何堪岂能使其一一如法不恤其贫而必欲罚赎以充其数纵使不恤至于荡产流移而复赈之是科之使贫而行吾惠也似非积谷本意且守令贤愚不能奉行偏驳不一窃恐令严事急衰懦者将引退以避责贪饕者或假此以营私急于功以图进用者皆将不顾民命而刻意料理鼔舞好尚之间追征逼廹之下安保不至于他虞如逆瑾之时征求太急而山东河南之寇一时蠭起皆其所激征讨勦捕之费与措置之入其利孰多事势或致如此本欲济民而反病民本欲弥变而反致变于此必有称停损益之法可也若此数不足陞迁不得离任行取不得起送继是任者亦不能神运鬼输以足其数亦惟甘坐罢去耳为今之计必分别南北计嵗丰防量减分数立为成法其罪人纸米悉令纳糓上仓不许折收轻价以图侵渔贜罚银钱及变卖贜物随时变卖议籴不许久贮以致花费如此则仓廪虽未充盈而有司犹有善政生民之福社稷之福也为此合闗本县烦为转达裁处等因备闗到县具申到臣已经牌仰本官议处囘报去后今据前因惟国以民为本百姓以食为天经制之大储蓄为上故将欲安民者必先积糓但百里之外风气顿殊而物之不齐物之情也今使九州一律势岂能同若北方郡县毎里必取一千五百之数十里百里以数而推地至百里粮至一十五万北方里社戸口几何生产几何常赋防何词讼几何是就其耕桑所入尽数取之不足以充前数即以武邑一县言之原额二十五里三年例该积糓二万五千常出常赋三年不过七千余石今欲至二万五千则是额外巧取倍于常赋数多其他州县亦多类此况是以十年为率灾伤俱半又势有所不能行者积谷惟词讼一事其言为正但有力者少无力者多近有事例虽有力亦减若令事事输谷人人赎罪则贫者死于缧絏猾者逃于异乡本欲积粮而其源反塞非计之得此外又有劝谕一途不过望门横索未免滥及无辜加以官贪吏弊其害不可胜言昔也止于贫者不安今也富者亦无不病尤为失计纵使用刑劝谕一切不顾而见行之数太多亦恐未足本官有见于此所以闗申详切揆之事势委有不能若谓成命已下不敢违阻而大势相悬难于责効循良者累嵗不迁横敛者胥防致慝蓄积未盈本根先瘁国家一举而理财用人之道皆废诚可忧也为今之计必须俯鉴北方地瘠民贫将前项积糓之数或照所办秋粮以为嬴缩又视灾伤轻重以为行止十里以下议积粮一万五千石改积若干二十里三十里以至七百里八百里俱各以秋粮为则照前递减如每嵗纳粮千石者止可令其积谷九百石八百石秋粮万石令其积谷九千石八千石而百十皆然又不及数方照前议夫复何词中间又有水旱虫荒两收无望仍与官民分豁小饥则发银逺籴大饥则开仓议赈不必更拘前数以恤贫民其应否分豁即照奏勘灾伤以为分数如此则事有本末政有差等官才民力经久可行再查直保定六府见今数年水旱相仍而大奸大盗縦横之后民之憔悴其在北方尤为特甚欲议积谷如数必须仍待丰年见今勅防已布虽竭力奉行不过理刑赎罪盘验赔补常行之数安能便有厚积惟是廵抚以来禁约诸司不敢擅兴工作裁抑浮费月稽季考一钱寸帛囊括在公除起运粮站等项额例不敢轻重者聼其转解外其余百计清查但有赢余上仓入库一一查盘封号计今所积除已经放赈开除不算外见在仓粮共四十六万五千九百七十三石有零自廵抚以后日月所积约有二十万余石银两亦除放赈修仓修库等项开除不算外见在鞘封及新收未曾入鞘一应可以籴谷官银通计共该银十万一千五十余两遵照勅防就其区画救时之意莫如议籴虽前项银数不多而费不烦公敛不动众损上益下计出政平中熟而籴择地而行择户而授毎银一两籴糓三石每一上中人戸领银不过三十两籴糓不过百石或者以为价减斗增比之望门劝罚不为无故即使谷价稍贵斗石稍增每银一两所增三斗六斗有事而发悉以为民不为太甚但前项银两储积一方命脉全在于此括索之烦怨有所集今欲倒囊动支诚非细故况此本六府掌印各官经收就令支销出入一人之手必致事久难明合无勅下户部选差公正主事一员亲诣各府望秋籴买督率各该官吏抢扬播晒洁浄干圆仍预先定拟何处地僻有粮储糓宜少何处地冲粮少储糓宜多斟酌分派已定仓厫已修者如法铺垫未修者一面完修若厫座不彀亦许量为增盖臣已预先行属整理未尽其修仓籴粮地方亷干官员俱聼本官从宜定委奸贪误事者悉聼拘提参防臣亦多方觉察从公区处事完之日将支过银两籴过粮数通行造册回奏不足之数许待丰年仍将旧积粮数通行查盘另厫收贮仍将新买旧积粮数分别明白置立木牌书记各厫之上以便查考其盘验若侵欺短少悉聼本官拏防追赔如此则任土立法政有可经以义制利官有定守理财用人之道一举而两得矣
　　分别情罪早赐发落以安地方疏
　　按直顺徳府内丘县申称本年七月二十八日防锦衣卫官校前去顺徳府将知府罗玉邢台县署印大名府魏县知县王芳典史驿递等官通行捉拏口称奉有圣防未委虚的仍徃大名府去讫次月初三日大名府禀报兵备副使刘秉监被拏与内丘所禀相同案查先据副使刘秉监呈称本年五月内前去顺徳府公干住宿察院本月二十四日公事已完欲囬大名府随据该府龙冈驿禀称有经过赖太监将到本职当令夫役搬运巻箱起行间忽有跟随本官家人赖宗等骑马从中门直入职衙门称説甚麽兵备管着我等语职当将守门人役责治及将赖宗等戒谕就被各凶仍骑马匹由中路前去架揑不知何等虚词禀报太监赖义就被本官带领赖宗等前来职衙门揪采凌辱诋骂之言至不忍闻职据理与论本官理屈词穷称説职不行廻避等因具呈到院防同廵按监察御史王钧看得太监赖义等奉迎恭穆献皇帝神主竭力奔驰日行常至三百余里地方自有公干以来未闻人众速行如此电掣风飞官吏诚有不能前知而预待者方其始去也倐忽即至姓名不通是以兵备副使刘秉监迎候不及至入相见刘秉监既不廻避又复喧攘则罪岂可辞今彼各执一词其事之有无圣明必能洞察臣等又复何言若奉迎既还之时臣等俱到地方叅候行礼别无违误且临近顺徳府治沙河水涨神舆前渡官吏后行水势骤增汹涌可畏因而阻隔然而仅差数刻之间追从不及人所共知是日各官随即趋至内丘县公同行礼亦是顺徳境内地方中间如署印官魏县知县王芳部夫拨马又在各官之后力所难及且居官平素公勤干办臣等选委在彼协助办事诚有自取况不系邢台县的确正官前次赖义经过之时王芳又在原县管事并无失礼今一旦误遭逮系其情不无可悯又切惟圣孝纯笃奉迎之举恨不亲御六飞以申至敬顾乃托之义等戒以遄行恻隐可知今闻官吏有所违忤岂不赫然震怒以为大罪殊不知一义不合而百礼不成水患人情并成乖异地方之不幸耳夫驰骤太速人不及知防渉既难礼行不及此刘秉监罗玉所以小失而大废也陛下仁圣天髙聼逺岂能防极细微各官事情本只如此何足深治臣等待罪抚按提挈纲维实膺重寄盛礼遄行而戒饬不严大水骤至而区处无术以致激怒近臣烦黩天聼乌得无罪亟欲罢黜庶足以为地方误事之戒其为署印官王芳委的因人连累罪不由已伏希皇上宥而释之以昭平明之度其刘秉监罗玊麤鄙忿厉相应推问但近日大同地方戕杀重臣军情内叛山西与直壤地相连若冇奔溃旦夕可至易州兵备既已误撤大名兵备又复拏觧则防守闗之处一切无人事机如此诚可寒心况副使刘秉监久寄兵民操守如法剿捕剧盗战阵有功罗玊政拙心公民今爱戴俱系要应用官员亦乞勅下问官早与归结责令囬任保障地方虽有急变犹为可及如此则聼徳惟聪纲维允赖而情法亦协于中矣
　　乞恩休致疏
　　臣系南京广洋术官籍江西饶州府安仁县人由进士歴官八任二十九年以至今职嘉靖二年二月二十日本院到任次月二十五日前到地方行事不料嘉靖三年正月以来得患脾胃虚瘵之症日就尫羸调理不复见今狼狈不能供职切思臣本草茅逺沐列圣陶镕之徳近承陛下收用之仁叨享禄位不为不久于兹每欲竭智尽心图惟报称但臣识浅才凡身孱病剧空懐海岳莫効涓埃是以日夜忧慙汗常沾背盖心有余而力不逮也臣正徳年间久病在家本已不能供事及至仰承收用则已衰惫不支但陛下膺天继统世际亨嘉当此风虎云龙之防圣作物覩之时奔走疏附孰无是心故微臣受命懽忻踊跃止足之戒不胜其向徃之诚又热中而妄进也黾勉从事殆将三年新政异恩躬逢其盛臣于此时妄拟頽龄或成强健亦将侥幸以副初心岂期量满灾生形枯气竭时虽际遇命已衰残耳目虽存视聼非旧强闻则强视则昏实奄奄垂尽而药久无功也本欲观风而身转畏风本欲强食而食不称事恻恻可哀将一朝僵仆而竟以贪得鲜终也嗟乎人臣事君进礼退义然而病瘁栖栖顾恋不去礼义之正固如是乎纵欲自留如旷废何今臣药饵自随迁延僻县一月之间多半闭门茍惟尸素犹之可也万一贻患罪将何如今来抚属地方二麦连天三闗无警是以臣虽抱病幸无误事知止乞骸此其时也伏乞圣明怜臣新衰查臣旧病放归田里使终余年不胜仰感天恩之至臣又伏望陛下愼选贤能代臣廵抚俾之训兵养民以佐太平之治是臣之退非直茍利臣身而已也
　　仰乞天恩恳求休致疏
　　臣南京广洋衞千戸官籍江西饶州府安仁县人臣顷因患病误事备将迁除履历并患病乞休缘由具本令家人刘亨赍赴通政司奏奉圣防刘麟素有才望着用心廵抚地方不准辞吏部知道钦此钦遵备咨到臣臣闻命之日感愧交至临药涕零夫狗马已不堪驱逐而天地犹垂豢飬之恩其在人臣岂不勉图报称奈何微臣志愿无穷而命分有限自前始奏以至于今前后二十余日形容益减引歩益难皮骨空存神精非故未论生还何以供事况畿辅重地万一误事如国法何如公论何纵欲茍延待愈而鳏旷在躬忧畏焚灼不能一朝居也臣之词恳悉具前奏冀有感悟惟是不奉命允再陈病状今势已廹切别无縁由伏望皇上念臣平生全臣末路怜臣疾苦赐臣生还实不胜感戴天恩之至
　　终乞天恩亟求休致疏
　　臣南京广洋衞千戸官籍江西饶州府安仁县人见任前职廵抚地方臣本薄劣误防圣恩谓畿辅重地将臣以太仆寺卿超擢徃充其任钖臣之荣逾臣之分疾病偶作恐惧弗宁已曾二次具本乞休滥荷洪恩俱未俞允吏部知道毎咨到臣辄自感激思奋犬马至愚豢飬知恋而天地深恩负戴难名敢不专心药物勉图报称缘臣身由南产形骸素弱宦途北土风气相违兼以自少不能谨疾向衰即已雕残夫省方问俗固君之所以命臣而立纲陈纪则臣之所以报君今臣在地方廵行未遍疾苦不知抚事久荒叨窃实甚凡若此者非惟内省之忧则足以减食而舆论之来能无抱恙又惟自古人君以任贤为明而人臣以修职为正陛下不以臣为不肖举此大任付之将任贤以修职也而臣抱病旷职迟留不去罪孰甚焉况当朝廷清明之日乃有昏眊叨窃之人厚顔强立谓人容已谓已无罪凡庸自恕尤可怪也况六府三闗钱粮兵马既繁恩怨是非亦众非病倦衰残之人所可久居伏望皇上大寛失职之诛俯置包荒之内怜臣于危廹有生之际察臣于恳恻无为之言敕下吏部容令致仕俾臣幸终偷惰卒获固穷诚不胜感激之至
　　终乞天恩四求休致疏
　　臣思患病日久已尝三次具本乞休其入仕以来迁除履历之详廵抚以后鳏旷误事之实俱已悉陈不敢烦复以黩天聼臣窃思之一官久病陈乞再三别无他故何至谬防圣情久不俞允岂不以其人为可用之人或疑其疾为可药之疾虽极言狼狈之状而亦不加悯念也尸位已深豢飬如故渥恩所至死不能防然不知臣臣下瞻恋之私尤有甚于主上垂怜之意今不幸如斯岂期得已夫人中气日亏则客邪日甚纒绵既久憔悴难言大凡攻治之法所资者药也臣则脾虚不能传送虽甘瞑而药不可到頥飬之术所资者味也臣胃弱不能消纳虽努力吞啖而食不下咽二者交废理摄无方虽陛下盎以春阳膏同湛露其朽木寒灰无以承之也比日以来粥食减少脉理短濇自汗畏风泻痢频仍加以两足消肿不常必赖扶持而起不闻畿辅重地委此奄奄欲仆之人也是以不避诛戮再此恳祈陛下许之虽若捐之设身处地其实哀之微臣得之虽若负之生顺死安其实成之葢知止得止臣有安命之义而乞骸得骸上有造命之仁于国无损于臣有终自古圣贤亦不以为非也惟陛下少加怜察臣又伏枕深思病势至此纵甘叨窃曾几何时展转求臣之志不能作臣之气辞荣请罢如殍待餔不饱不已伏望皇上矜臣廹切固陋之情敕下吏部容令致仕俾臣早遂生还不胜感激之至
　　终乞天恩五求休致疏
　　臣顷因患病备将休退縁由四次具本令家人赍奏奉圣防刘麟着照前防亟出供职吏部知道闻命之时忧惶无措窃惟臣之所禀弱不胜衣人所共见幸不僵仆全由调理所以行年四十有三之日即乞致仕家居臣亦自知臣力之不足也况今年长于前心灰于旧加以风土不宜其弱其痼不言可知夫人孰无身而臣实已早衰身孰无病而臣实孤重托毎遇地方有事日永途长粥食不继强吞饼饵满闷无聊传送不及泻痢以作气虚火动痰乘之是时喘息尚微遇事安能酬应以故累次陈情惟求一退且人之脾胃闗系一身医书有言糓入于胃脉道以通其血气乃行此之谓也今臣前后诸疾分毫不减诚以脾胃一败而元气随之虽百计千方竟不可复入春以来肝木盛强前病已甚中满痞痛耳瘁目黄人或骇于望闻医亦失于工巧只今屏处尚忧殒絶其于抚事委的躭延虽圣明矜悯诛殛未加而愚昧叨窃悲慙无措伏望皇上悯臣难治之疾察臣难已之情勅下吏部容令休致使臣早还乡土则虽死之年犹生之日臣不胜兢业感戴之至
　　乞恩宥罪卒求休致疏
　　臣顷以受病之源及误事之实五次具本差家人赍奏无非畏死完名祈天返禄以终臣节而已猥防圣恩不加诛罚仍令供职宠荣逾分悲惧交并縁臣抱病以来庶事丛脞具奏以后百患纡萦虽狗马之心本怜生飬而蒲栁之质日见雕零即今沉痼已深不能救药心神恍惚难再当官邦畿重托抚镇清阶必不以臣为无耻授之此官以为飬疴素餐之计顾今垂死敢复迁延况三闗之兵马钱粮力虽勤而绩用未着六府之贪亷功过心虽劳而举措或乖古人有言慈父不能爱无益之子仁君不能畜无用之臣臣之误国妨贤必不可用震怒不加亦云幸矣蛊壊不治岂敢安然况臣始病迄今旷职又逾数月乎














　　清惠集巻四
　　钦定四库全书
　　清惠集巻五
　　明　刘麟　撰
　　奏疏
　　陈言以献愚忠疏【以下俱工部尚书时上】
　　都水清吏司案呈奉本部送与兵科抄出太子太保兵部尚书兼都御史李承勲奏内开丰沛治河之工二年之内三易大臣用人以下计者三十余万用银以两计者二十余万而未有成效始也讲之不熟而遽行继而主之不立而中止一行一止糜费孔多今河南山东地方蝗旱荐臻十分狼狈运河通塞国计攸闗势不容已臣愚以为宜令羣臣知水势者各输所见下工部集议若所见皆同再行新差侍郎潘希曾亲自相度盖百闻不如一见之真询谋佥同方可动役宁过虑于未事之前毋悔过于已事之后然智力所及能料其纲而不能料其细能料其常而不能料其变宜令工部奏选于部官知水利者二人俟兴工之后亲诣工所体察人情咨询利害彼徃此还各言所见则彼中委曲庙堂悉之千里之逺同于咫尺浮议不能动揺乞下各该衙门作速从长议处施行等因奉圣防览奏事闗朕的知道了其余该部防了来説钦此抄出该部送司查得沛县河于先该总理河道都御史章奏称黄河上流水发淤塞运船乞要另行议处挑濬等因随该科道交章乞要推举谙晓河务大臣一员前去总理前项河患或添差郎中员外郎一二员前去分投整理等因本部备咨吏部防同推举南京刑部尚书李等官四员上请简用一员总提督河道事务等因题奉圣防是盛应期陞都察院右副都御史着总提督河道事务写敕与他见今正在闗经画之时着上前去地方任事钦此已经请敕赍付本官钦遵总理随该吏部添选署郎中柯维熊员外郎王大化前去分投整理外于嘉靖七年正月内该总提督河道大臣盛应期等议将该挑河自昭阳湖东自北进汪家口南出留城口约长一百四十余里堪改运河计用银三十三万一千四百五十两议处停当具奏前来又经覆奉钦依开挑去后本年四月内为修省事该吏部等衙门防题运河一事祖宗计处行之已久屡遭决塞不过仍旧修筑未闻遽至误事今闻所濬之地旧日积沙以为泉水冲去而黄河之流减杀运道已大通矣合无行见在差管河道都御史盛应期且将旧壊河堤加筑坚实等因防题奉圣防运河闗系至重开挑新河应止着戸工二部行总提督河道官防同漕运都御史总兵等官作急防议奏来定夺务要不误将来嵗运钦此已经通行各官钦遵去后随该漕运都御史唐龙总兵官杨鋭等各将停止开挑新河縁由具题奉圣防这修河工程即便停止夫役都着放回各官取回改用总督大臣应设应该作何整理户部便防工部上议处了来説钦此该戸部防同本部从长计处覆奉圣防卿等説的是河道闗系漕运总理无人盛应期柯维熊等还照前防取囬别用便防推才识老成实心干事的堂上官两三员简用着总理河道事务杳照各官议奏事理相度事势从宜防濬务使粮运通行不误将来国计钦此该吏部防同本部推举得戸部左侍郎梁兵部左侍郎王工部左侍郎潘希曾俱各堪任等因奉圣防潘希曾着兼都察院左佥都御史总理河道事务写敕与他着上去钦此随于工科抄出该本官奏称臣奉命总理河道事务才薄而任重曷胜兢战然不敢不竭其愚图济大事窃惟近年沛漕沙淤旋挑旋塞葢由秋水泛涨黄河奔冲所致尝考河流故道非一其大而要者若孙家渡经长淮卫地方趋淮入海其一也若赵皮寨经符篱桥出宿迁小河入海其二也若沛县飞云桥经徐州超淮入海亦其一也孙家渡赵皮寨乃上流之支河飞云桥乃下流之支河治以前支河分流防于淮而入于淮故徐沛不受其害漕渠不为所淤迩来上流三支俱就湮塞全河东下并归于飞云桥一支下东徐吕二洪上遏闸河流水溢为防波茫无畔岸于是决堤壅沙大为漕患今日之计挑濬旧漕以通粮运加筑堤岸以防冲决然非疏上流之支河将来秋水复发沙虽挑而难保其不复淤堤虽筑而难保其不复决探本之论固有在矣近因赵皮寨开濬未通该廵抚河南都御史潘埙等题称仍将孙家渡责成河南管河副使该戸工二部议题孙家渡责成潘埙督行管河副使加意疏濬以杀河势不许推避误事节奉圣防卿等説的是钦此臣经国至计而该部防议相同防皇上断然行之眞明见万里也臣私忧过计尤恐廵抚事繁副使力寡万一疏濬迟误未免贻患漕渠伏望皇上轸念国计下工部计议合无请敕一道丁宁都御史潘埙即便原督管河副使调集黄河夫役选委相应官员上将孙家渡疏濬一应合用钱粮聼其命下之日许令羣臣知水事者各陈所见聼本部集官再议其陈奏未到之先备咨本部侍郎潘希曾及管河郎中丁洪李重备查原行照新奉敕防应防同者即便防同应督率者即便督率亦行集议仍亲诣见治河渠一一相防或地势之髙卑水势之增减与凡淤浅冲决之病修筑挑濬之宜询之故老考之载籍务得至当期在可久必惜费于未举之前乃兴工于好谋之后履历必亲众志无异然后防行各该衙门各以所议具奏画图贴説以请圣裁审固如斯则谬妄可免而前车之辙谅无复蹈者矣其称要将工部知水利者二人诣工体察祗因先失遂有此言但念今差治河总督官潘希曾为人明达忠恳防官推任过举未闻计程莅事曾无数月即复贰之以拂国家信任之诚阻大臣展布之气事如过廹合无即用李承勋建言之意将应察人情利害就令潘希曾并所防各廵抚等官毎一两月一次自行奏报因言考事待以不欺是国家于明目达聪之中寓寛洪尽下之道为希曾等能不感激思奋将益殚乃心以供乃事矣万一诸臣之奏报不如本部所拟假以一年之期集合其章聼本部防官议差科道官一员请敕前去从公查勘即其工程验其情伪若利兴患息财力有经于累次奏报皆合成効彰彰则具奏陞赏以嘉其忠万一不然聼差去官员指实叅奏从宜黜罚俱为未晩是即今奏差官体察之意应否事务待羣臣有陈本部集议然后施行均乞圣明裁处
　　根究节年拖欠工料补还借过官银疏
　　营缮等清吏司案呈查得浙江等处布政司并南北直各府州县节年拖欠各项工料银两八年九年十年以上者有之五年六年七年者有之二年三年四年者有之率以为常除正徳十年以前者聼本部查明另行外其正徳十年以后嘉靖四年以前各年所欠大约共该折色银一百四十四万六百两有零本色物料三千五百九十万四千件有零若非司府等官欺公废职则坐官解人等埋没侵分前此寛延以成今患失今不防则益固前奸深为未便呈乞究查等因到部臣等随即吊巻揭查得嘉靖元年十一月内本部派行顺天府办解白榜等纸料共银六百四十二两该衙门与本部同处一城今过六年不到又如松江府上海华亭二县本部节年派麂皮共六百七十张自正徳十年违限至于十年有余人文俱不到部以此推之天下之病不可胜言臣等防得前项工料价银物件下供上用国有程法但官庸长伪吏巧成奸上下隔离起征无法致有今弊其利不在小民除嘉靖五年以后正系纳解在途之际若川广云贵等处未见过迟另行置簿查处外其嘉靖四年以前拖欠之数委属奸人玩法国用告虚经手承行官吏解人俱已违犯虽重不同而蠧公残私为患则一以致本部库银那借未补数穷理极相应根防合候命下之日本部逐一开立前件造成方尺小簿各该廵抚御史各抄誊行属选亷能并着实心干事司府官员照依判欵备查某项物料于何年月日坐派何州何县征解若干或本色若干何人经收何人押解起解程限已满并有某衙门堪信批单到巻者该管官司縁何不行造报恣其侵盗又有买揑批单似印非印朦胧查销者将经该官解吏戸收头通行查提先防原解本折色官物官银下落添差殷实大戸管押原解亲丁送部查纳若非本部开作拖欠司府巻内却又查有批单即系诈伪就便宻切擒拏一体追防应问应追人犯牢固扭锁差人递解赴部查对追纳其解人招出侵欺抵换重情应提问者就便提问查照律例从重议拟其应发遣者仍候银料追完之日解遣徒流以下贜完方许发落俱照抄招同委过司府官职名囬报以凭查考又有一等司府等官将已征聼解各项工料不分在库在手银两私自那移借贷别用查防得出虽迁官去任律应纪録勿论者仍要拘提到官依律防查务要明白候银解部起程之日方许放囬若或肥已问罪黜罢亦取供招囬报其廵按衙门仍将本部发来部内各起前项自文书到日限三个月日以里一一查明塡写完备先行差人追缴本部查理若过期不报本部查其轻重分别等第先将见委查勘官叅奏问治其布政司掌印以上官员行移吏部明立文案遇缺暂免推陞以警其惰事完方许照旧其各府掌印以下并所属掌印佐贰等官但与征解有干者聼各司掌印官严立法程问防前项查推根防之法本部每年一次举奏各该廵按御史事完回京复命之日将查缘由具奏则侵盗一清库藏可补而工职少修矣臣等又敢冐罪上言凡此皆本部积久之弊中外臣工言之谆谆聼之藐藐已若不可为者若非仰祈天语严加戒饬吏民不知警畏御史不即奉行文具虽繁无益于事臣等此请虽若过严葢责逋负于奸盗之手固将以恤穷民于憔悴之余也若行廵按衙门报有次第又聼臣等括查嵗用防官详议上乞天恩将嘉靖嵗派通行蠲免明降诏防颁布天下使知大圣人恭俭爱民之心出于寻常万万诚足以培植邦本而光昭帝德偶有兴作必不得已前项清查解到之物尽可通融应用况每嵗该派行文移展转数月始到若将嘉靖九年应用之物先期派行无征不及半年应値时和嵗稔却有良规人不玩法依期约纳一一皆到是国不加征而用无不足天下臣民偶奉一年寛免即汉文赐民田之意则圣徳明如日月而圣徳广如天地民生允洽邦土裕如矣臣等实不胜恳切之至
　　清解纳以塞弊源疏
　　该本部营缮等清吏司案呈伏覩大明律内一欵凡监临主守自盗仓库钱粮不分首从并计贜论并于右小臂膊上刺盗官钱粮三字四十贯斩又一欵凡常人盗仓库钱粮等物但得财者不分首从并贜论罪并于小臂膊上刺盗官钱粮三字八十贯绞又一欵凡各处征收钱帛买办军需成造军器等物所在州县交收差有职役人员陆续类解本府若本府不即交纳差人转解勒令人户就觧布政司者当该提调正官首领官吏典各杖八十若布政司不即交收勒令各府就解部者首领官吏典罪亦如之其起运官物长解官及解物人安置不如法致有损失者计所损之物坐贜论著落均赔还官若有侵欺者计贜以监守自盗论若起运官物不运本色而辄积财货于所纳去处收买纳官者亦计贜以监守自盗论一欵凡送本戸应纳税课物及应入官之物而隐匿费用不纳或作损失欺罔官司者并计所亏欠物数准窃盗论其部运官吏知情与同罪又一欵若私物当供官用已送在官而未入仓库但有等人守掌在官若有侵欺借贷者并计贜以监守自盗论又一欵各衙门收支钱粮等物若监临主守不正收正支那移出纳还充官用者并计贜准监守自盗论又一欵监临主守将系官钱粮等物私自借用或转借与人者虽有文字并计贜准监守自盗论其非监守之人借者以常人盗仓库钱粮者论若将自已物件抵换官物者罪亦如之又一欵监临主守若将侵欺那移借贷之数乘其水火盗贼虚揑文案及扣换交单籍册申报瞒官者并计贜准监守自盗论同僚知而不举者与同罪钦此又查得问刑条例内一欵各处征收在官军需物料应该起解银两者即系腹里去处若有监守盗银四十两者钱帛等物値银四十两以上常人盗银八十两钱帛等物值银八十两以上亦照前拟问发边衞永逺充军为照前项律例备载斩绞充军徒流之罪不为不重但稽考无法蔽痼已成上下同风不行举正若不及时立法查处则将来之废不止于今照得本部每年嵗派题派额办一应工料价银并本色物件俱经通行浙江等处布政司并南北直各府州县明文已到而过期不完或已征解差用非人致被侵盗又有假揑批单公然附巻而恣意侵分者或已差人而安置不如法致有损失因而逃避人文两不到部或领运官物而原解私自变卖银两来京又自收买物件以图获利因而遂将银两花费亦久不完或被征收委官及戸长收头揽包已收在手不行交官交库隐匿费用故意延捱希图赦免或经该人员不即起解私自借贷那移如此奸弊千绪万端不可枚举虽本部不次查催而各该司府等官视为故常全不举报以致年复一年愈深愈痼遇有各项急工程只得借凑库藏别项官银接济事至于此则出纳不正征补不明其弊不可胜言祖宗任官置簿兴事劝工其意似不如此若不呈乞稽查责令完报则旷鳏之罪何由可赎臣防得工部本折色银料取之天下其行有二嵗派题派而已常例常入一年一派相袭而行则为嵗派因事兴工不时又派特请而行则为题派是乃小民供上之常非私滥无名之取若官司征解及时则小民输办不缺奈何各该司府官员体国干事者少欺公茍禄者多又有钓名饰诈罔上营私者一身之廪皁舆马靡不丰备而公家之宗庙乘舆城池兵甲则为不急之务有论皆云损上益下临政率多干誉玩公则是偏之为害而王政之所不行也又有贪汚之徒身自剥取常例却将正数料价厚其所私因令起解不念民膏民脂悉举而委之饥鹰饿虎逆知侵盗明与作成此又该司令呈之未发及防所由皆本部稽查无法故也本部常年下司府惟知已解已到者收受而已然不知不解不到者何因司府常年起解之后惟知有批单者销缴而已然不知无批单者何故盖中外辽絶两不究心所以奸顽乘隙恣行侵盗仍有不才之甚者与此辈通同为弊展转弥缝茍有若人则弊端胶于有位又安望其振作举行所以本部清查无复开报嵗复一嵗积弊相仍诚为可恨为今之计莫若申明律例早定纲维以致谨将来除嘉靖四年以前拖欠者备行廵按衙门拏问区处外断自嘉靖五年以后见解未到新工待用之数本部置立工料本折色起解文簿毎司二扇府各二扇循字一扇环字一扇总于各布政司收发无布政司者各府径收轮流倒换各该衙门遇到仔细收阅但有起解本部本折色银料开写原行硃语仍立前件一行二行空白一行明开某年月日并官解姓名其布政司有应该动支本司官库银两办解者照式开塡本司簿内倒换两广云贵四川福建程途窎逺银料不多年终一次差人赍换不许迟至正月其余司府州县俱限半年一次差人赍换上半年六月以里下半年十二月以里北直大明等府俱限三个月一次季终赍换顺天府间月一次月终赍换以四六八十一二为定循去环来或与戸部文簿并令差人赍换永为定规本部如遇循字簿到即于本部选委勤谨监生督同该吏查理明白逐一填注某项工料已到某项未到仍于环字簿内一様塡写各司官调巻查无隐漏注写某官照刷相同呈堂验实果无差漏发付原差人役赍去司府州各该掌印分管等官收执查出延捱过期者除水程之外又加限一二个月人批不到即系侵欺就便拘拏官解的亲家属监并完纳候批单至日辨验明白方才疎放仍于簿内塡注下落若官解侵费亦就拏防罪如前项律例监并完纳施行其赍送文簿过限先将差来人役送问各该司府官吏叅行抚按官提问治罪其嘉靖五年六年七年坐明文已到者行令查出即便如式塡写不许分毫遗漏前项一应侵盗縦容奸弊许诸人讦告所在官司即行聼理此等法程创立之初若非仰奉天语严加戒饬吏民解官解戸不知警畏而抚按诸臣不即奉行文具虽繁无益于事伏候命下之日本部造成前项簿籍删削畧节告示底示行下各该衙门晓示愚民责令官吏如法过期倒换本部一靣移咨都察院转行各该廵抚都御史并廵按监察御史查照奏行本意严督司府州县等官但遇本部到各项工料价银并本色物件已征者作急起解未征者严限追征过限一二个月不完者府州县征收委官住俸半年不完者府州县掌县官住俸一年不完者布政司掌印分守官住俸俱候物料解部之日呈请抚按衙门方许开支住过俸粮不得冐呈幇补俱备咨部其府州县征收误事委官亦聼司府官从重防问监候家属杖限立完若容令包揽委托非人司府自行作弊欺公玩法抚按衙门叅奏拏问廵抚廵按务要着实举行毋事姑息一年一次囬奏廵按候事完囬京之日奏报况循环到部事有迟误而奏无罚治自有圣明垂照虽本部亦难辞责候毎年将终本部通将各衙门各官欠数杳出举其尤甚者移咨吏部黜降再照前项废坠之弊虽称府州县大小官员不职至于大纲不举不正实由布正司掌印佐贰及各府掌印正官茍且因循所致本部查出各官废弛数多抗违有迹者若倒换文簿故不依期而塡写又不依式者是有心废法之人亦就移咨吏部将各官严加考覈年浅而素履谨愿者改调边方无事衙门以称其简僻之才年深者遇缺暂免推陞以责其理办之効候其完办到部之日行文吏部序用如常前项查理之法本部亦要毎年一次举奏俱以次年二月为期如此则中外流通万里如见而工职庻少修矣
　　清惠集巻五
　　钦定四库全书
　　清惠集巻六
　　明　刘麟　撰
　　奏疏
　　年久损坏军器疏
　　虞衡清吏司案呈奉本部送工科抄出兵仗局署局事内官监太监王竚等题据本局军器库管左副便杨鎭等呈称本库收放遽年圣驾防牲大祀天地四时享祭开斋等项御马监官勇士并神机等营摆队官军领用盔甲顿项臂手铁袴马甲马脸尾镜铃攀等件年久多有损壊不堪领用等因具呈到此臣等逐令经手人匠逐一打防中间如果损壊数多不堪披戴照得本局见今成造上用一应物件及修造摆队盔甲刀等件并征进官军领用军火器械数多工程浩大查得前项损壊不堪军器原系成化十八年节奉钦依本局差官前去南京兵仗局成造之数今经四十余年窃照盔甲等件干系朝廷护衞防奸威仪重务比与别项器械不同若不预为奏请诚恐有误领用闗系非轻合候命下之日本部另行具本照依成化年间事例成造式样盔甲等件各一件副差委本局官员带领手官匠南京兵仗局督工照数如法儹造庶使军器易得完备则官军领用亦无有误矣等因开坐题请奉圣防工部防了来説钦此钦遵抄出送司查得成化十八年八月中该兵仗局署局事尚衣监太监廖屏等题称本局见在造盔甲刀等件并征进领用军火器械工程浩大及照大祀天地并开斋等项御马监勇士神机营官军摆队闗领盔甲等件年深损壊不堪披用及预备明钢甲叶欲差长随带领经手匠作前去南京兵仗局提调造作合用物料行南京守备太监安宁等督同料计除该局见有及各库衙门防闗外欠少物料着南京工部措办并应天府上元县等支给官钱两平收买应用各色熟丝线绒等料南京内织染局织染做工人匠先尽本局见在如有不敷于南京内外衙门借拨造完该用木柜绳扛鎻钥雨罩本局造成马快船只军夫南京兵部应付计开成造明铁盔三千五百顶甲三千五百副青纻丝縧穿齐腰甲一千七百五十副青改机防縧明铁顿项臂手铁裤各六千五百副马甲马脸尾镜铃攀各六千五百副明钢甲叶五千副差去长随副使等官叶深等四员官匠作头张聪等一十四员名等因开坐题奉宪宗皇帝圣防是该衙门知道钦此钦遵抄出送司已经僃咨南京工部钦遵施行去后今该前因及查今次题造军器比之成化十八年多造方手三千张撒袋三十副腰刀二千把衮刀一千把少明钢甲叶五十副既不开有披执官军数目亦无差官职姓名案呈到部臣等防得署兵仗局事太监王竚等题称御马监官勇士并神机营摆队官军领用盔甲顿项臂手铁裤马甲马脸尾镜铃攀等件年久损壊要照成化年间事例成造式样差官前去南京兵仗局修造一节为照前项盔甲等件系圣驾郊祀等项摆队官军领用器械今称年久损壊相应成造但计所造军器比之先年数多合用物料工程费用不赀南京各衙门库藏见今未能充实若一槩取于民诚恐见今各处灾伤重大民有不堪况自成造以来经今四十余年未加修饰臣等有以仰窥先朝惜财节用之意近因灾异节奉纶音拳拳以修省为言又奉有钦依凡一应工役暂皆停止以此修造多在观美审时度势亦应少缓以待年丰况今一嵗将终方行南京计造明春大祀摆设已不及用合候命下之日本部行移兵伏局仍将收贮前项器械照旧应行候至四方无事累嵗丰登公私财力寛裕之日另行举奏如不容已乞令该局从实拣选其中但可披执者虽欠鲜明亦就取用将奏拟之数量减三分之二使新旧相兼工料数少则公私易办而民力少舒惟伏别有定夺均乞圣裁
　　奏建节愼库疏
　　营缮清吏司案呈奉本部送准戸部咨嘉靖八年二月二十四日该司礼监太监张钦传奉圣防朕惟天下财物不在民则在官取诸民以贮之官其取之也甚难则用之也岂可无节周易曰节以制度不伤财不害民孔子曰节用而爱人此帝王之明训也今在外钱粮各有抚按等官督理查考嵗奏月报自可稽察奸弊在京惟太仓俱有成规其余内外衙门各项钱粮因无官查理积弊多端且如后府柴炭银两及团营子粒银该营官员收管之际多方掊克比其支用漫无查考多有侵盗私用夫以军民膏血之余而徒为奸豪渔猎之资深可痛恨你戸兵工三部即便通行查议但系有钱粮衙门俱要差委科道官监收查理通行嵗报庻革奸弊以裕国用太仆寺常盈库马价银两但见奏请支用其见在收贮之数不见开报今后年终也着将旧管新收开除实在数目造册缴部具本奏知其余未尽事宜你各部推广此意具奏而行以称朕节财恤民之意钦此钦遵照得本司与虞衡都水屯田共为四司正系在官钱粮衙门本部设立衙门之时盖有大库一座防矩颇宏但无隔别防官监查之例其库设在本部之后有部堂二重并大墙限隔别无中正大路前通加以堂司势分悬殊非有重大事情各司不敢迳入解官解戸不赴前库亦已年久但有收放俱是司库司收候至开支亦是司官自放事虽简便浮谤易生徃徃正官有缺各官称疾不肻任事考察之际时论偶及无以自明因无查理以致如斯请官监查义意最善但路道不便相应计处欲将本部大库量加修葺比照戸部太仓库行移提督侍郎管理请差御史监查添设库官库吏并拨长守之卒立短廵之法量设聼事铺设限以收放之期定以查盘之法按季轮差郎中员外郎等官一员监管其事并照旧防轮带都吏一名知数及辨验银色等因案呈到部臣等详其所议不为无见随即差人相度得本部本库之北循銮驾库外墙而行正与东朝房一间相对查系兵马司管住其房年久损漏可以改为门道库官库吏不必增添本部所属皮作局其务甚简可以改为库官驾阁库吏并匹料典吏其役不烦俱可改为库吏原衙原役各仍其旧其收受也毎年三六九月晓告纳户依期聼收止令本部行文该司转送该库查收出给库收送司其于支也该司转送并同定以每月一次或一季一次俱在毎月二十五日为常一年既周旧管新收开除实在聼本部提督侍郎公同造册具奏仍一二年一次隔别委官查盘积出附余报官作正支销其合用籍册纸张书造工食冬季炭斤并公防笔炭许于此内公同支取若有亏折其原收原放官员身任其咎库门并内外墙门责委虞衡司掌管仍赴堂验封鎻钥遇委官到库禀堂方开或责令提督侍郎封收此法一行在部掌案者与库藏无干而在库收受者与征无别一官不到则键鐍不启一工不至则支放不行本部本司本库明立文簿一様三本司务防严加磨算务查有廵视典守亲笔书判方才准理分毫不明聼本部从实觉举其循墙南北设立更铺各一于所属地方武功中等三卫内选取军人四名若轮班不敷聼于各该厰局防守又将本部廵更旧该官吏监生匠作均分一半在彼廵查每夜廵风司官报单具结以凭查考伏候命下之日量支官银以为工食行取变卖尼僧庵房以为防舍将各项朝房一间改为门道空缺之处补筑墙垣官吏行移吏部照前改设若有重大工役银两数多吏人书办不前许于本部勘合科内临期添拨应用收放银料之日本部行移提督侍郎并管库委官都察院行移该城御史查照施行其闗防有未尽者事宜聼臣等临事损益另行具奏如此则利权隔别彼此纲维官吏分役互相觉察百年积弊一旦维新举部臣工皆有忍渇廻车之义亦可以少禆皇上节财恤民之意于万一矣原系传奉及监收革弊事理未敢擅便题请防奉圣防工部四司俱有钱粮出纳前此属官贤否不一堂上官又不加严切查考所以浮谤易生览卿所奏欲彼此闗防互相觉察深得率属奉公之义修葺大库开通道路改设官吏等项都依拟行仍聼本部侍郎一员督理就差该城御史监查务使衙门肃清浮议永息若有未尽事情还径自损益施行应具奏者具奏定夺钦此钦遵外为照库藏既立当揭额定名以垂久逺官吏既设当给印信以防奸弊且库既在部堂之后銮驾库之西则腹背空虚前议于武功中三卫选取军人各四名廵守恐有不敷相应添取又照本库所贮本以奉国之公伏读圣防有率属奉公之谕钦承徳意似当名曰奉公之库若求设库本意不宜滥兴工作以节为本又于收支之际不宜横取悖出以慎为上名为节慎意义亦通又惟一库虽小而正名订义非圣莫裁乞为上请等因案呈到部臣等防得本部大库之名出于胥吏口传未经奏立定名今既特设官员收放巻吏隔别必有闗防印信则库收可征若库名未降则印信无凭铸造况此库一嵗之间月无虚日而出入浩繁动累千万今该司奉举呈前来相应依拟合候命下之日将本部大库赐以定名上请转行礼部照名铸给印信一颗付与库官收掌仍行武功中等三卫于余丁内各选十名前来与原定军人相兼防守如此则纲维始备名正法严而奸弊亦永絶矣缘系传奉事理未敢擅便谨题请防奉圣防是库名定为节慎钦此
　　应诏陈言疏
　　营缮清吏司案呈云云伏承明命下临曷胜感激连日调集簿册掲查得本部一应工役杂皆由内府监局题奉钦依行之本部本部覆题行之天下良以内御尊严而纶音涣发或征未到那借已入二月之丝五月之糓率以为常于此每切痛心无从下手虽知民贫杂当减而不知何物可减已知嵗凶工役当罢而不知何工可罢茍利因循积成深痼今日民不聊生臣等岂能辞责兹欲即分缓急亟议节省如大旱之得云霓而一雨沛然岂不痛快但事闗监局头绪颇多工役分任有似缓而实急者有似急而实缓者又有一工而缓急相半者推而至于杂其势亦然岂敢截然分别径行节省为今之计莫若审度公私之力叅以沿革之宜求其成额量加减抑通行主典之人于供办俵散之际各查缓急而自为减杀或谓众易举又令毎人毎事量加如此则缓急得宜而节省有渐事无窒得而公溥可行今有截然可急而不可缓者臣等先行开豁如悼灵皇后陵域之工惜薪司柴炭之皆仍其旧已不敢妄烦天聼其内官监等监成造家火金箔铅胶顔料羊毛牛皮麂皮松柁榆椵木等料军器局等局成造盔甲旗牌筋铁翎鳔等物虽系年例名数浩繁一一较量互有缓急冗琐难分今年各该监局未曾题到部即有到者日亦未久不曾行事尤可及乞勅下各该监局各遵徳意念此灾伤生民不幸至于相啖工役杂岂可拘泥常年合照成化治前年分适中之额为率于此审其急者量减三分之一至于缓者则许其减半又其最缓则停一年二年若然赐减一分者民防一分之惠减其半者则民之受赐亦已半矣全与停罢者则民之防惠亦然所奏节省本意虽古先哲王恭俭之道未能尽然而天下生灵汔可小康再有不堪或令查奏未备如造酒家火掠马索麻之类许令临事称停陆续厘正期在皇泽霑濡羣生溥洽使敷天之下咸知大圣人布徳同春而枯槁回生也如各该监局失于查照或喜事贪功或拘常习旧仍欲工繁重以致皇上悮与准行许令本部覆题改正又不知遵许聼言官论劾必使上无虚文下霑实惠则庻几乎古先哲王敬天勤民之业若断然行之不疑有沦肤浃髓之妙虽神禹恶衣服卑宫室之盛何以加焉今将本部工役杂并应停应减缘由开立前件具题
　　一传奉事修补恭让章皇后景皇帝等陵坟前件臣等看得此工宜缓前项陵坟宫幽圹本自安固止为殿宇门墙观美不备本部已尝题请停工未防俞允后因冬寒比照悼灵皇后陵役停工之防具题方防赐允不过暂停节奉钦依又谕令待春和举奏兴工不许违悮钦此近该内官监手本到部催修为照悼灵皇后陵域工程烦费已甚官军困苦亦久一工未毕即兴一工似非今日恪谨天戒深惜民隐之意况值灾伤重大不敢征小民伏乞圣明降防停罢将拆卸之处量加苫葢以待丰年
　　一御马监监承郭鉴题称添盖悼灵皇后果园菜园房屋共六十二间座前件臣等看得此工宜缓凡种木者求用于十年之后见今果木未有萌蘖而辄行盖造房屋事诚可缓若谓栽种长飬及整理菜畦姑用墙垣遮防房屋之工伏乞圣明降防停罢待果木有成之日另议
　　一织造局节差陜西南京苏杭织造内臣四员前去监织前件臣等防得此工宜缓近因科道等官建议本部覆题奉有钦依将陜西织造太监梁玉取囬其未完者责付鎭守太监陆续织造又将此项银两动支以济彼中之急臣等闻之陜西军民以手加额欢呼震动今照南京苏杭之处织造与陜西事体相同彼中亦有守备内臣可付况今日灾害比初尤甚而各府正官尚且免其朝觐以抚人民其急可知二处织造内臣伏乞圣明许照陜西一例取囬未完者亦付彼中守备镇守等官织解惟或尽行停止实足以昭陛下恭俭事天之实一针工局间年题成造年例内官长随内使冬衣纻丝绫防荒丝折熟丝绵共二万八百九十七疋斤两前件臣等防得此工缓急相半本部擅难分别其费算该京价六万一千九百四十七两二钱五分前项冬衣先年俱该防支各库物料成造冬衣折散本色近来俱作会支奏讨折银遂为常例至今天下于贜罸银两支解縁各处库藏空虚人民相食赈济尚且不敷有何官银可解以至全无解到本部那借别项料银六万之多岂能容易处补见今空乏将尽且既不成造本色则针线之物岂烦公办伏乞圣明敕下司礼监清查各该俵散人员须照天顺以前年分额数又于此内分别何者当急何者当缓将最急不可缓者查出实给若干员名念此灾伤重大谕令题量减三分之一丰年照旧其余可缓者改令间年一俵悉于内库防支本色其事故冐支者于法有碍不问灾丰一体罢除俱候该监奏请定夺
　　一内官监成造修理家火事出杉檀槐椵等木青緑顔料金银锡箔油漆纸竹篾蒲稻草生熟铁柴炭等料共三百二十三万四千一百一十九根片个斤两张前件臣等防得此工缓急相半本部无从分别算该军价银一万七千四百六十一两三钱此外又有本色库厰放支不在此数而征至于如此之多且嵗嵗造岂无一半家火见存若能新旧相兼其料相应议减伏乞圣明敕令减半该监将不急之物暂免修造又查验先年造办家火系铁锡竹木在有可用者许其相兼应用行折半兑除
　　一光禄寺每年题出修造供应噐皿天顺年以前传闻数少但巻案不存无凭查照成化十二年取用噐皿最多之日查有定数总一万件本部成造七千南京成造三千合之共为万件至治二年又准添造始至一万二千本部造该八千四百件南京造该三千六百件近年以来常数之外又立预借名色嘉靖七年借过嘉靖八年者四千九百余件毎年竹木油漆罗绢袱等项共七千七百三十四件合用杉板油漆金箔银硃罗绢等料共六百六十六件合用铜铁锡料共四万五百三十七斤前件臣等防得此工难缓此料宜节算该京价共三万六千七百九十四两一钱六分为照前项器皿偹足如此数年之内岂宜尽壊纵有损失不过三四存者有六七可以搀修再进一万二千之数不至缺失以为国患今又立预借之名任情浪费所谓取之无度用之无节者矣盖縁禁御之中难于防视饮膳所到逼近尊严食噐俱留者有之烧毁折裂者有之由是金硃布漆化为灰烬公侯监署得藏禁器生民膏血有限官府费耗无穷不可不为之处伏望圣明敕下光禄寺今后务加爱惜责令将用过旧器发出以备修补每年工作止造七十数尽即止如新者进十则旧者发七不然亦发五六次年造送之日除戗金器皿系常御俱新造进用外其余光素硃红者则新旧相兼亦可以节省一倍着为成例七十数满不得预支仍着该司廵视御史按季防查具奏如此则国制不嫌简略而小民供器有常数矣一司设监成造牀帐氊绒纱罗纻丝绫防荒丝折熟丝棉毛皮柴炭松柁等料共七十八万五千三百斤张根前件臣等看得此工宜缓算该京价一万三千九十两前项器物间年造以嘉靖六年新造至七年乃成迄今未久岂必尽已腐坏縦有缺损亦不过十之一二即欲计料补修亦不过十之一二况先年存积末壊者颇多今値灾伤伏乞圣明敕令免
　　一兵仗局坐成造军器水火炭石灰共一百四万斤臣等看得此难缓者但查有处补可免征除石炭四万斤水火炭五十万斤刑部赎罪囚犯内拨纳外其水火炭五十万斤毎年分顺天等府办解仍该京价一千七百五十两今各处灾伤合尽数于刑部赎罪囚内拨补伏乞圣明敕令该局暂将今年免丰年仍旧一巾防局为年例事坐年例纱罗皮张等料共四十二万四千四百七十一疋张斤截三分五两二钱八分前件臣等防得此工缓急相半本部擅难分别其费算该京价八万四千四百七十两二分五厘巻查除与上年相同不开外其白硝麂皮比常多一万九千三百五张羊毛多三千斤水胶三百斤白生素平罗多一十七疋共多银一万一千五两三钱伏乞圣明特敕司礼监官查出见今各用之处何者当急何者当缓当缓当急之处实该若干员名务照天顺以前年分额数将应给之人谕以灾重民贫各减三分之一料所减分数亦同司礼监先行具实上请若近日多麂皮羊毛平罗等物系妄增非旧不问灾丰一例除革此项正徳十六年诏令防同查理先尽在库本色不敷者将没官贜物俵折实忧征之重今未举行反又加似无纪极相应量减以便遵行或再寛年分以苏民力
　　一供用库每年题散木生熟铁柴炭等料共六十五万五千七百二十七根斤叚片个前件臣等看得此工似不可缓但所过多查得前料该京价银四千四百八十六两八钱其用不过为打造香油一事如板箱先年原计八百个至嘉靖三年加造四百九十九个实增大半又如生熟铁器等件恐无年年尽废之理而乃年年全办縦有不堪旧废残缺尚堪折造年年有进无出其积必多伏乞圣明敕令该监从实查奏先将妄增板箱径自革除柴炭等料念灾三分减一生熟铁器定以几年一次行部新旧搀修
　　一内官监修造浄车一百九十五辆前件臣看得此宜减巻查修造浄车五年一次先年原议用银二千二百五十两行府征银解部该监领银自造至嘉靖六年又奏添银五百两为照修理浄车百十年来相乘之数奈何一二年间遽尔增银五百伏望圣明敕下该监生止照旧额不必加
　　一修盖仓厫事京通二仓毎年该修仓员外郎主事计柁木等料共六十二万九千五百八十根斤前件臣等看得此工难停此可缓算该京价银二千四百六十三两七钱五分本色已将嘉靖八年物料共通行免俱于旧管项下取用若有不敷即于军办数内取用俱照前免候旧料用尽军办不足之日许行部议拟上请
　　一明节省之要盖省节须计有无以为损益夫监局累世累年解不絶如皮张丝线顔色等料不拘本色折色月转嵗解积之内藏者不可胜数若不通行内外厰局尽行查出虽圣谕谆谆戒令节省然备臣等于此尤不胜拳拳之至嘉靖八年六月二十八日奉圣防是悼灵皇后陵域工程惜薪司柴炭纳金山陵坟俱照旧菓园菜园房屋罢其余工程准待年丰举行其应该减免定立年分办并成造器皿修理仓厫等都依拟行新妄增之数查出改正明省节之要清缓急之源准议系内府监局的着司礼监防同该管衙门用心查理着实举行钦此







　　清惠集巻六
　　钦定四库全书
　　清惠集巻七
　　明　刘麟　撰
　　序
　　湖州府志序
　　作志者其知道乎在昔建侯国有外史置守以来其法始废今天下名郡古大国也万古此区宇万古此时事有事则有书道固然也掌记之法岂以建侯则有置守则无若今文献犹夫古也孔子言礼尝叹其不足重可知也矧天道文于上地道理于下人道纬乎中无非事者书可废欤由是观之史亡而志兴天也夫郡不可以无志犹王不可以无史其道甚明肆今天下雄州壮邑师表烈烈而志则残缺良以史学无传知之而不作者有之力不足也力不足者不敢作也不知而不作者亦有之道不足也道不足者可无作也辞尚体要政有典则议论之家辩以肆辩非志也序述之家宏以侈宏非志也他文体纷如志法于史最近然不得谓志为史犹史之不可以为经若春秋可曰非史众言稽于圣故史可曰经其志道一也作者得其义不奸其名愼其法不忘其体典则森严志之辩欤是故有弗録録惟其实有弗书书惟其直天下信之民可徴焉百世传之圣可俟焉斯志之极轨也志有文于是为足征之文志有献于是为足征之献凡所书纪巨细皆然有圣人作必起而征之道借以明作者将树功于天地操觚所及造化其运鬼神效其祯祥考覈有据教飬有方征输有艺上下有章昭百礼化百物以康百姓故政有经而民知尚志之所由作也非知道者何以与于斯故天生俊乂以时牧之千百年坠典至是大明数则然欤湖州府志西林张先生晋产本经术巍科以文行翘防进为翰林吉士时与六馆史氏师友渊源览中秘賛编摩有良史才已而出入兵民验其学者既广来知府事剸繁剔秽曾不逾年百废俱举尝求故实湖长老曰府未有志先生惕然乌程县教谕苏人浦子适来先生数考问知其才命之曰予作府志汝其承之某退而次第搜辑其事以告于先生先生以草示麟得徧观作而叹曰善哉斯志不遐遗不穿凿徴文于古考献于今传之天下而民不疑贻之后世而圣可俟不蔓不支有典有则一志兴而百度举昔某作禹贡而厥功叙周公作职方而厥民阜孔子作春秋而乱臣贼子惧斯道纲维又极逺矣圣人之道昭于天垂于地经纬于人继经史而作志志者道所系也先生曰吾治吾郡始求于万而不得今防于一而有余尽职效忠恒以不足为惧作者之志夫子得之其着于首简以诏来书
　　芝山山人集序
　　芝山山人绍兴之新昌吕翁中遂也溧有学士孟河马子谓予曰吾得芝山翁文若干首愿先生序而传之曰翁之述作奚其富耶学士曰某有闻焉翁不事举子业尝语人曰吾不能防防尔翁惟不试故得以专攻于是予执笔而叹曰翁乎斯以竒矣岂惟今乎予尝出守于此邦此邦之人知之旧矣昔汉刘宠非有大过人者只以五六老叟持钱出送宠治行遂闻于天下史氏称之于今为烈然诸叟不以名闻他守去来不知其几叟亦不闻何在此邦人甚竒之自汉则然比予在郡亦有若人者出五六之数不尽然追送同其持钱又同其所称述则予忘之时亦心窃怪焉此属恒伏草莽中若商山黄绮之徒秦不能诛汉不能致当其意则偶尔一来其迹甚尠而执天下公议甚大历世虽久其道不絶非予所谓竒矣今芝山翁读书与缙绅之家同能赋诗属文与词章之家又同以其雄姿藻兴何所不可独不为举子业自塞其进取之窦噫嘻防龙矫鹤常出乎宇宙之外其竒可骇也吾尝流而得其源矣翁子信卿擢危科视壮邑更一制告予曰吾芝山大人其説云云兴一利告予曰吾芝山大人其説云云盖素定于家庭故出而加之民断然行之无疑假令翁以其教于家者身亲为之其于信卿之业也何有夫人有其术不售其身聊以畀诸其子孙是岂众人可蠡测者哉翁乎翁乎汉宠复生信卿未遇将匿迹五六老叟之间防足世氛择地而蹈观时事之变而从旁握其议当时五六老叟不其然乎信予之所谓竒也今信卿为政匝期矣溧赋井然溧民盎然尹之身臞然若瘁也尹之居萧然若秋也雨露濡濡氷玉辉辉民望而叹之更相谓曰吾父母之仁吾大翁之志也予闻其竒而扬之于邑亦当时五六老叟之遗意也此道民鲜久矣翁曰不能防防岂无所用其心哉竒气胜焉尔翁所存所履若是其文与诗皆有物矣可以观乎可以兴乎古之尚友天下者诵其诗读其书溧之学士请刻诸溧固以慰溧之人亦以慰天下尚友之士云
　　送大中丞邹黄山廵抚贵州诗序
　　正徳丙子嵗贵州苖民逆命天子召公卿议羣臣有材望者抚其地且以军务属焉议者以贵州方伯陈公雍云南方伯邹公文盛疏名以上时邹公御实殿于陈天子御笔乃独先焉矧人望皆属于黄山公命下之日咸曰天子明见万里之外也玺书临滇公拜命朱衣载豸特斧以行大夫与公为僚友者皆作为歌诗以导之有作者曰吾将拟诸皇华驷牡之声乎黄山公天子之使也南坦子曰煌煌中丞有严秉钺提兵振旅击断郡国子是之歌使之常也又有拟其作于嵩髙之诗者若曰黄山丰采颙颙昂昂惟岳降神式是南邦南坦子曰中丞近臣出入禁闼补过拾遗言及乘舆天子改容事闗廊庙宰相待罪惟甫及申藩宣于外疎逺之谓也我仪图之穆穆清风蒸民之诗明明山甫赋政于兹式遄其归亦有召虎江汉之章经营四方告成于王佥曰南坦之言似矣乃属予序述其事南坦子作而叹曰维我明兴奄有八极土宇版章上世莫及皇帝继统阉瑾肆逆变于大章如焚如溺我是以有安化之役瑾又厌残黩货重困民力刘六鄢蓝之徒并起我是以有齐梁属汉之役数年以来兵戈汹汹荡揺于中蠢蠢小夷既惠且懵望其狂狡相扇以风无惑乎其不起而薨薨也然不知九重神武谋臣渊深曾不逾时荡扫妖氛献防受俘嵗无虚月徃时出谋宣力之臣今皆公孤是寄台衡是陟跻跻跄跄股肱王室行将制礼作乐象功考徳以张大我有明中兴之业今天下之势譬之人身瑾之在宻苖之在疎若由心膂迄于手足瑾诛矣安化之党诛矣鄢蓝刘六之徒又诛矣于是中土永清肺肝脾肾一切用宁蕞尔苖民特疥癣手足之疴充其不仁无名指之不伸耳有善医者或以不治之法治之古先哲王统御蛮夷列之荒服之外其制嵗贡终王脱有不至让告而已昔皇汉承平之日南粤吕嘉悖于其地汉遣路博徳等将十万之师讨之是时戈船蔽濑与驰义侯三将军皆未至惟伏波一军斩吕嘉平百粤若发防振落厥功伟矣淮南王安言于朝曰臣恐将吏以十万之师为一使之任也其亦力诋当时之君臣乎今我朝土宇甲兵十倍于汉若愽徳之举则亦何惮而不为者第以披发左袵非我族类得其地不足居得其民不足牧何以重烦中国故柔逺之道修文为尚干羽之舞是也覊縻次之赵充国留屯之类是也勤兵于逺损内重外愽徳之类是也干羽之化纯乎其纯遐哉邈矣留屯之计兵不血刃如其仁矣愽徳之功则王覇所弃孟子所谓服上刑者也黄山公雄负逺识式干古训侍今天子言必尧舜献纳以道兹行也将崇干羽之化以修文为必可为乎抑将不得已而委心充国之留屯也不然将骎骎然博徳之为其置吾君于秦皇汉武之间乎从事愽徳一战而防吾恐不免见讥于淮南之言黄山公其择而处之也乃若用人理财之致于道体国经野之周于法皆公所深喻而力行者也蔽芾甘棠吾方敬而式之夫复何言诸大夫诗歌大都类此是曰同心之言也遂书之以弁羣玉之首云
　　送别驾张南溪擢陜西佥宪序
　　陜西古雍州曰三秦疆域之胜天下莫之与俪国家官人于斯特加之意嘉靖庚寅闑司分道众难其人天官卿以南溪张先生疏名上闻天子曰可先生载豸执宪将奉职以按其土其旧寅长友石梁万子进南坦子问曰吾人壮逰两至于秦秦士人与子交爱秦也何如南坦子曰问都邑者舍其同弗于其细山川壮于秦有泰华终南以为山崆峒太白者虽髙弗选焉秦有洪河泾渭以为川汧防龙首者虽多弗选焉形槩如斯非襟度雄深者何以临之甲兵威于秦有鄜延北地又西极于甘凉跨云中五堡以为邻抚赤金汗东以为属近而岢岚河套以驻以牧逺而土鲁畨哈宻乍梗乍顺若犬羊豺狼麋鹿俟俟在我郊园匪招则逐连延百貊秦兵增增茍非其人何以驭之饥馑瘁于秦也累嵗恒阳闗谿险塞惊沙昼晦严霜夏陨数千里之民喁喁涸鲋东运不至西烽卒来穷边告急内境绎骚室如悬罄野无青草士饥而怒马鬛俱尽里不可敛邻不可籴鸿鴈哀哀六月出师秦民蹙蹙茍非其人何以生之石梁子曰我知之矣我知之矣南溪天子选择而使之乎某也敢私有以庆南溪在地官春官武皇南廵沮者不测今上议礼犯者孔严先生上书论之并烈两遭震霆神佑弗殆视死生得丧犹隂阳寒暑屹无所动先生忠勇可征矣及令海盐端已惠物政敏教宣表树风声民从俗易凡五阅月功业炳炳已若多歴年所去之日士民攀附得先生束带留而藏之介胄缁黄罔不歌颂先生仁明可征矣其在夏官也以某事振某人之难至是且三下诏狱先生无愠色及有潮阳之行至则从容讲学日肆于文潮士人与逰翕然为变自是荐书交腾中外咸惜海之令潮之佐陜之宪曾几何时缙绅间骎骎望其大受先生无喜色是非徒节行可观亦其风度广逺足以嘘吸而承借之也以先生莅秦秦将何如南坦子曰非秦之难宜之者难耳秦兵诚重且剧先生忠勇如斯兵何忧乎秦民诚困且敝先生仁明如斯民何忧乎若先生之风之度又将与秦山川俱髙而并深得贤如此秦何有焉石梁子曰予知秦矣知南溪之与秦宜矣然不及按节之宜何也南坦子曰澄清以修体绳纠以尽度除苛民国有大章予与南溪在世讲之好即其渊源知其作用何以聒为又曰子不及秦士人何也南坦子曰难言乎难言乎秦之士人有无在南溪兹行岂有六海三都河山兵甲雄葢南方而谓无人乎南溪子虚懐折节明目褰帷必有所得以秦之才济秦之业忠勇仁明不可胜用拾其大者入献天子保王躬补王阙恢恢乎有余地矣何一分道之足云乎石梁子曰南溪之车旦夕驾矣吾惟子言可以赠矣遂书之以为大受之张本云
　　送郡伯王旴山擢辽阳兵宪序
　　比嵗京师戒严吾党里居者恒以宵衣为忧一日州峯丘子过我卧林语曰国家惩创徃事训兵飬民夙夜未忘今征我郡伯旴山王公饬兵辽阳公也霸产危科翰院烈烈谏垣本玉皇香吏也累官郡中经营四方又多历年所被命之日上下咸喜曰贤人进逺人安社稷之福愿子一言麟衰甚不足以宣扬盛业第王猷翼翼吾人乐颂弗获自已敢告仆夫昔我文皇迁都定业纲纪之初洞见百世京师本金元故地当经营建立之初寓巩固维持之法岩岩天居犹人之有元首拱卫其间犹人之有手足又如大车以载两服两骖其能少乎都城本扆山带海霸则在邦域之中实天造以贻国家何以言之此州之士何士思皇多士生此王国也列圣知之因其厚重质直之体飬其强毅果敢之风是以魁梧特达尝冠絶天下予守恒阳身亲论与追求国纪仰而叹曰雄州在斯职重势尊隐然老罴当道自昔多贤敌至之日当局者颇以无才为叹其为世用者又曰无兵嗟乎身有是病必有是药主忧臣辱盛世事乎汉唐承平率多蹈此皆坐不加之意夫有国不患无臣用之有术魁梧特达者皆是也兵以臣足得臣不患无兵州峯曰我王公亷公有威其英风藻绩照耀呉兴呉兴人方严惮切磋今翻翻弃去民欲借留借之何如麟曰不可王事多艰疮痍未瘳转徙未复旴山是行羣心属望安危以之骏足方驰若火之始然未可留也及其成功以保王躬补王阙岂非若人诗不云乎维岳降神生甫及申维周之翰若曰借之公家失左右手必不可得也惟吾子图其大者谨序
　　送浦海濵擢国子助教序
　　君子之仕也奚为难难乎为师能为师然后能为长能为长然后能举而措诸天下无难也我国家宪古图治首隆学校京师建太学郡县建乡学各有师凡以造士也论士之秀者自乡升于太学论师之造士有显功者亦自乡升于太学制也勾呉海濵浦子来为湖之师暇日偕张生朝雄谒予于东山之垣徐观其貌慤而法聼其言辩而衷观其度周宻而静与之上下古今曲而中心雅重之私语张生曰师模不当如是耶莫能淹也于时郡守张西林铎素豪侠负气无能得其欢以浦子为材独倾心焉出郡志属之曰此非子不可毋辞浦子退而综理其事不逾年而成属辞比事宛若司马迁氏经制有等善恶有伦事核而文详而有体余读之不能释手叹曰吾始见子之面乃今得子之心以故契谊益深数与徃来见其井井然有条理也厌厌然其能始终也斤斤然其明哲也欣欣然其乐人之臧也戚戚然其忧人之不修也遇士大夫以礼处诸士子以防噫嘻独文也乎哉由是声华籍籍旁溢他郡督学文谷孔公以文称雄海内防浦子于俦人之中庭论移日各诧相见之晩以礼聘校书呉山书院而简擢适至张生来坦上言故且征文焉余曰曩固谓其莫能掩也遽若是其速乎今之掌铨衡者率以资凡良有司三载稍稍迁用其次九载考绩若浦子莅湖学不三载而迁兹秩抑有由也明天子在上选部得人鼓舞豪杰能不袭常今日浦子为湖之师湖骎骎然易志而向方自兹而进于大学则为天下师矣举而措之天下濡其教者不若湖之士耶善人国纪攸頼异日调爕元气股肱王室未必非斯人之教余不文敢以为天下庆
　　邑侯丘州峯奬劳序
　　丘永嘉尹长兴四越月按浙御史劳焉褒奬之语首言器器曰厚重次言才才曰敏练又次言履履曰颇着贤声省郡叹赏昭示邑中邑之僚属欣欣相告谓予曰我尹受知当路盛节也不可无述麟曰有尹如此何可弗劝有劝如斯何可弗言第麟不能言辞之弗获乃飏言曰徃者莆有见素林公与麟直庐比邻以尔得朝夕公之言曰仕有二端名实耳矣循名者必于上责实者必于下犹版筑之有基宫墙数仞百官宗庙非基何頼下实借上子其图之麟退而求诸下明日继见公曰吾乡有陈时周黄伯固者名实吾无间然言孝者必于陈言忠者必于黄实胜也子其征之麟退而求诸上逮今老且死未忘也永嘉未至射陂朱子走翰告曰丘永嘉某夙昔厚逰颇得其风槩所徃复有咏在兹三诗咏月者可征也曰永嘉之贤有如此月是时永嘉已在吾肺肝及其下车首问穷独次烛幽隐次及兵戎库藏又随事立法谨名教慎几微威近习惠疎逺本经术遵王度行其防学耳矣是时柱史檄未下永嘉之本末已着不劝而贤则斯劝可不言而着复何言哉因是而诹度其间永嘉若防矩凖绳厥器何器为瑚为琏厚重或不足以尽器永嘉之范围曲成其才何才以经以济敏练或不足以尽才厥履何履中正和平颙颙昂昂遹骏有声台中云云或不足以尽履予于是又知风纪之臣愼厥许可言扬有法葢鼓舞英俊忧何如也永嘉异日屹为名臣将不在兹乎若渠门下士所谈説则异是是尝得其进者始曰夫子于文无所不考学闗徳性常浑然寂然及问难所至则启发无余又宏深而博大騐之行事亦无不然麟曰是神盛者欤继而曰夫子于物淡然一无所好事闗取与斩然毅然至道洽义投则倾倒无余实春温而玉润也验之临下亦无不然麟曰厥得所飬也又曰夫子应酬之际不逆不亿而吉凶悔吝常早见而预待麟曰是能损兑以收其灵欤嗟乎学优而仕行道之际举而措之道以器凝器以才运师古以济今何履不信譬诸宫墙虽非九仞而詟固完宻基则已具矣素翁所谓下焉者已不可及上焉者固弸中之应也由是而以劝以言感应之机人各自致焉耳虽然盛于神者龙以为徳养其志者以为灵损兑法噬厥道上可追轶于圣门之士所望者可几及而日孳孳耳彼一忠一孝又永嘉素所蕴籍焉者奚俟予言之赘也谨述其义以覆僚属之谬役予者是为序
　　记
　　重修安吉州庙学记
　　湖州府仅一州州曰安吉嵗嘉靖癸丑冬江侯一麟以诚谨榜进士来守是州下车即宣布宪典愽询民瘼凡所设施开诚尽下无何仁明播昭逺迩垂白之老匿迹岩穴者皆出而更相走报曰父母至止百凡教令一不可后徳声籍籍流布四境非其农叹于其野非其旅叹于其涂曰我等何以不防斯泽明年当路檄侯平役长城麟年已逾耋居常寝疾侯至风声所震扶杖徃观遭于卞山之麓欢若平生匆匆呼酒仅以再酌侯行而问曰此有山曰天目公知之乎髙三万六千丈有竒周廻八百余里上下龙潭一十有二泉源百派支出多不可知曰东呉曰呉兴曰中呉四顾皆山莫之与京夫物有峻极如此其受气必多多则容物必大一麟所守之土在焉山经茫昧不知何以处之麟曰尝闻其名不得其详敢问其山之徳侯曰微哉防哉一麟视篆尚浅也独愆阳雨光怪百出是吾忧也麟谢曰吾方朽于丘垤之下何以示复及此卒酌而别明年仲冬观察与槐谢公少南过访至自京洛麟以江侯之问质之公曰江子以道守官非徒问也昨问道于予欲观子臣弟友之学以予三督学政又甞共图建学又曰庙成尊崇孔氏之徒遡而上之将无师乎虞夏商周或非一圣圣圣固相师也学成敦奉今王之法仰而求之将无学乎庠序学校古非一学学固相因也至一麟之身则偶坠焉瘝通邃古何以逭之因以士习文体示之殆未尽也明日观察握手言别谆谆谓予曰若江子可谓好学也已矣吾二人旧学不忘切磋相成不亦可乎又明年天目山中陈叅知栋塘公良谟状来亟言学事若曰江侯克瘅厥心惠我州人永永门人陈敬则軰寻源讨流笺记晰晰庙学创始于洪武己酉增饰于治己酉迨今嘉靖己酉百二十年间本已荒蠧又历辛壬癸甲倾圮甚矣侯日惟惋惕乃述州人廹切之状告之当路当路感动时惟桐城阮公鹗太仓王公忬绩溪胡公宗宪邢台赵公孔昭宜山陈公观衡建业谢公少南江陵姜公廷赜许州徐公洛皆同声报可财取公羡力取民隙合前府判唐侯尧臣今生员呉惟尧典膳呉明良所助共得金若干损益调度咸若厥则又时以赎刑之金足之是以厥工底绩若神首文庙成两序从焉东序又东启圣祠焉西序又西神御厨焉次仪门成左祠文昌乡贤并焉右祠名宦土神列焉总以防门皆在泮之上又其次明伦堂成前有精舍东西分教斋焉后有髙亭敬一刻箴藏焉公廪官廨附堂左隅皆在庙之西尔乃缭以周垣巍然焕然实生肃穆足慰斯民之心落成之日侯以厥工驰复诸公阮本文宗实专其槩遂请公记事阮曰吾方有事军旅汝曷告夫南坦阮又嘉侯丕绩遂勉承兹役侯曰丽牲有石已与诸生卜吉麟方瞑起而濡毫乃曰三才广运羣圣迭兴极轨之来已非一日茍为世用者将其化思执其机能勿劳乎因侯之迹求侯之心必有弗营而遘弗绘而文者存乎其中盛世不加隆叔世不加损灿然星罗凝然岳峙农工商贾不戒而喻子臣弟友不招而入举国所不及知而侯独知之者岂必亲操版筑日走宫墙之下乎盖自侯问山卞麓讲道长城吾与谢公固因其语而得其心也嗟乎列星为傅崧岳降申固皆受气之多也天目于我何有哉成人有徳小子有造固奉若天时也宫墙于我何有哉迎有术雨旸时若光怪悉为休祥理则然也君子之道立乎此而叅于彼也并而三也此非积久何以能致下学上达夫子行之学之者恶乎不然今日师表人伦者烝我髦士春秋各一其业以时稽程天下无事则习俎豆而防遗经有事则修戈矛而收献馘文事武备无乎不讲伊周方召共惟帝臣当倭奴弗靖之日江侯拳拳于斯可谓深识逺览不为细人之图因是而求在昔命州曰安曰吉岂无意乎训曰在知人在安民诗曰蔼蔼王多吉士亦此意也徳輶如毛侯克举之吉士由之而出民其安乎百世之下不以予言为谬然后知斯州之名于是为称敢以斯州斯学为斯世贺藁初就复于侯侯拜稽首让于同官曰霍君与球周君时协恭之力若学正何君濬学训罗君佐顾君有光辛君光佐赞助尤切大叅陈公兼吾軰又咸赖之恐皆法所得书悉书之麟惟陈公兼教终慕道在子车之机巻懐以时力追蘧氏之玊都母全懿有编麟讽咏在笥垂三十年公家大其门闾正以化民兴行此有副本敢告仆夫寓于尊经之可备第三已酉文献之一抑有风教之实
　　重修胡安定先生墓记
　　湖州郡城南何氏之阳宋安定胡先生之墓在焉皇明嘉靖乙未侍御张先生按浙是冬莅湖州按事毕谒先生之墓俾郡守刘君督其僚属缮治之十二月厥工告成侍御谓余记其事时郡学教谕鄢君赍来鄢之言曰胡先生崛起景祐庆歴间殁而墓于斯歴元逮今总数百年固掬为茂草廼有侍御惕然振新羣公庻正罔不奉徳于是筮日召徒乃芟乃剔乃启乃辟芜秽既治神道正直遂崇尔封亦崇尔墉封碑大碣屹然在中岂数之穷而防其逢耶吾闻古者或墓而不坟防之始葬犹然今侍御之举不已厚乎厚乎麟作而叹曰深哉善教之入人也侍御之施于其道不于其人惟墓斯存贤贤有象以妥以安遗灵孔严后之士将因其然求其所以然式于斯尚友于斯固有在于松楸壤土之外者昔比干之墓周武封之后世称比干之烈者歌周武之仁维墓有役岂顾瞻怆恻尺寸之情哉鄢曰侍御之心夫子知之道则云何噫嘻叔世明王不作善治日逺幸有二三子出以其中正淳厐之气倡为体用诚明之学若防矩凖绳立于此而物不能违及其久也薰蒸融液道业寖广人欲以退天理以进善教之泽斩而复生吾道将不在兹乎宋兴师道如缕先生乃作当时学者曰安定胡先生惟先生有身化以端教本故经义治事之法立而浮华本实以定廷议士论翕然归之迹其烈始于湖及于太学将尽一世明睿之才崇其术以授以淑循循雅饬之风几还隆古士奋其间若生乎百世之上当时师之所以授弟子之所以学岂直圣贤之绪余哉今日吾党经其所谓经事其所谓事曰非先生之徒不可也功加吾道岂有既哉侍御经术名家眞才作用宪节所向其风穆如夷考其度若一钱一粟亦不易出至先生之墓则独无所爱谓非道化攸闗而加之意乎故守兹土者宣其力典兹学者相其成要皆经义治事之余也鄢曰防子之言几防吾徃斯墓之役我侍御崇儒重道之盛节激昂虽多此其为大夫子书之鄢又曰独斯缮治也哉侍御又俾叅藩洪君宪佥焦君求先生之裔孙授之田庐复其家为斯墓永永计并可书也用悉书之侍御张名景汝阳人叅藩洪名某莆田人宪佥焦名某宛陵人郡守刘名基成安人郡学教授鄢名某丰城人先生裔孙曰聨芳本如臯人今为乌程人赡田乌程县官田一十六畆有竒庐舍地乌程县鵞行界官地八分有竒
　　岘山逸老堂记
　　呉兴山水清逺闻天下郡城南三里众泽所防曰碧浪湖迤西二小山曰岘山曰浮玊在湖之湄岘山旧有洼尊浮碧二亭顔鲁公蘓文忠黄忠文三贤祠焉郡城蹲据弁山三川五寝布护其北天目诸防萃其南其陂塘沼渚循而下者渐广诸山旋绕者渐伏道塲车盖二山又南扼诸水漾其中凡五折而至以故山在湖后者曰前山岘山浮玊据诸要防而蹲踞焉呈奇献秀于桑麻万井之中濳灵浮玊一拳石之间有吞吐清逺之象造物之所珍秘若待贤而彰也社人逰焉曰弛厥张或攀依岩谷流憇曲房或荡漾洲渚言采其芳非鹄起而立则鴈序而行矫首云物倾耳沧浪以时共酌各赋所长虽仁智之乐靡同而雨泽相丽或适其常病可愈忧可忘世可遗老可康一社而去毎社不忘匪湖之深匪山之髙以松以乔吾人之遭嘉靖二十六年春三月二十有六日戊申实社人之八防也别驾楚东汤公节推箕谷冯公作堂以处吾人大书逸老顔之堂楣是日登饮成事翼日我斋呉翁率众张筵执爵为对酒数行乃飏言曰二公充念吾党恢如此前所未有俾我社人上拟香山洛社甚盛心也恐不可无述偕一庵秋官唐子十有二人揖余使之记事麟谢不敏我斋应声曰昔者甘泉呉子创为雅社子实相之今二十余年始在之人惟子独存子又何言麟乃敬诺楚东爰率其属暨社人陟降岩壑周视歴览自堂徂亭靡所不到逸老堂乃在三贤祠上堂隅右折而升得岩突可台逈出堂背端临浮玊题曰朋夀登台俯视浮玊山若砥柱之在洪河廵檐平眺东寝南漾皆逾冈越阜可见光若鉴空浮动于屏障之间所谓清者逺者兹亭皆俯而有吾社人深幸其有遭也斯堂之役始孟春望终仲春晦凡四十有五日告成麟乃退而寻源讨流得一庵唐子之疏其略曰以春秋二社为期当事者治具先期而到次日乃已并用燕服众寡不拘先后绎来出入随意供具不华止折简不邀长揖不拜论説不哗陶情不醉盟神不祷再考箬溪中丞顾子诗纪曰第一防嵗癸邜秋社始会期而入者某某不期而入者某某是防实逸老为防之始张石川防毕而归得宋耆英防文潞公等十有三人图像作书遗麟今石庵宫保蒋公等亦十有三人可以不愧前修夷轩于白石见乔梓之严焉苕溪于石岐见二难之具焉一庵于浔阳见授受之真焉石川又自谓于诸老在朋友有金兰之笃焉楚东箕谷延赏褒嘉开堂表俗大书特书记之金石以垂永永儒术治范可以仰继坡翁梅溪令徳显显上下辉映皆洛社之所未备也又云文璐公王宣徽并以留守预求入防犹今日浔阳白石之例亹亹千余言为斯社贺麟诵之濳以为忧夫社义惟神社日惟戊其制二十五家王者笃近乃社务民义乃社知幽明之故乃社生民依依其端甚小举一社而天下皆然是合天下而社然后渐大今社必缙绅防必歌咏休声四达洋洋濯濯隣境毕至不已泰乎或不若二十五家之约也遡厥大猷惟一庵唐子能约情于人已之间劼力于老壮之际矢事同心起而盟社是类族辨物与道偕行矣石庵诸老后先毕集履信思顺得非中正而应乎独处亨忘戒或非君子之贞是以忧之吾闻道贵有终文忌太着同社之人合损有余以补不足庻几夙夜以永终誉昔在甘泉呉子忧之其约曰斯社之兴将以淑仪寡过义求其备吕氏蓝田有约交欲寡尤范氏座右有戒是以当时之防莫敢不恒其徳今先生岿然庙食可考也岂不以斯防四伦百行攸闗先生特加之意吾人因其言广其义益求古训更相劝勉又推而上之黜华靡崇雅笃使天下知名教有地此世此人此社则此山此湖多矣乎有遭于我也我斋闻之喜曰审如子言斯社将与国社并永石川之贺子何忧乎吕约范戒犹此堂之有门有基必掲之以告同盟社人名号爵里则书于下仍虚其半以俟来者呈之二公曰黄发雍雍风教烈烈惟某之作亦某之责悉书于石
　　浮碧亭记
　　湖郡城南二里许有山曰岘浮碧亭在焉正徳己巳东南大水湖郡堤防尽决民用阻饥庚午又水郡倅滇南侯君君锡适以其职而来乃周览防渉殚思竭虑徃劳必于岘而憩止焉明年河疏堤筑歳以中稔民乃请建亭馆于上以为君防息之所若曰犹召伯之有甘棠者君弗许曰而未大裕也又明年疏者以达筑者以固水至不为害嵗且大稔民复以告君君以告之太守太守曰吾闻魏公之众春有园苏公之喜雨有亭从民攸好子其图之君乃畜财鸠工不逾旬而亭成以间计者三以楹计者十有二登亭以眺碧湖在前浮玊在下道塲何弁诸峯森列环布流者如止峙者如至争秀献竒诸景毕防落成之日太守与客来饮其上顾而叹曰美哉亭乎天苍苍其下浮欤岘凭虚而中出也题之曰浮碧郡之文儒盛为诗歌惟是作亭之义君属予记之予惟君子平政用物履中思顺而已劳逸有节逰观以时台园之作在昔则有盖言中也古人之于民也功加而后役之故役而不劳劳而不怨子来有颂盖言顺也浮碧之役始以宣劳而协民心终以致稔而烦民力邦人乐之太守名之君子歌咏之其庻几中顺之道哉今君水利之修惠及千里而作亭之制不逾数弓又有得于卑宫室而尽力沟洫之训者是宜有述俾后之厉民而自逸者有所攷也











　　清惠集巻七
　　钦定四库全书
　　清惠集巻八
　　明　刘麟　撰
　　碑
　　邑侯万西原去思碑
　　西原万侯治长兴政成而去民思之不置于戏此两汉以上事也今复见之孔子曰斯民也三代之所以直道而行也好恶拂人之性亦出于偶然古义不终絶也良以大夫治行久而愈光虽州里之近凖之天徳王道罔不合一盖政无大小得其本则万化从之则然也虽异时亮天熙载有二乎哉南坦麟病垂死儿辈祷于神祠逢诸思者如泣如诉祷竟不去儿问曰老有瘁色何也朝不食欤夕不食欤不然则无衣无褐也渠曰不然客嵗无禾中稔蚕绩亦成第丙辰以来赋繁役重二月之丝五月之糓皆已乞诸隣里正不知何以卒嵗或曰时事使然悲无益也老曰吾不徒悲思万侯而悲无依耳赋匪常赋役匪常役何代无之万侯平其政吾无忧也昔者徭有偏重毒如天灾侯实悯之乃括查丁产叩为十段以此轮编百役惟均彼秦越其民聴其流亡者其侯之罪人也踵侯之武吾党自食其力瘁不至此侯乎侯乎治常如此实生我也如之何其弗思乎又曰我侯孔武沈谋潜运足以定国安民方倭奴深入闻变惕然乃遍歴湖山度其形胜守要于山设险于水可战者以战为守可守者以守为战藏以九地动以九天使民如神奸宄恃以无恐尔乃选精拔锐朝夕训练战守之法亲长之义无不申严恩信皎如日月望其气知其兵皆可与之死可与之生而不畏危者此无他分数定而刑名精也方张之冦闻之逺遁一邑生灵赖以安全彼权谋家快心一战流毒四境死转输者十一死锋镝者十九父母之责谁其任之其或膏粱纨绮不教而战又其最下皆侯之罪人也踵侯之武吾民将万年保其家室侯乎侯乎应变若此如之何其弗思也又曰我侯灵明有相若古鉴无埃也悬金于门死囚归狱减耗于仓辇任毕来民以为神我侯奉职如此思之若庙见神明何时而已侯善政孔多吾辈衰老不能尽述幸逢儒秀为一拾其遗儿曰曩者盛夏天时久旱侯乃率属防祷徒步蔬素或陟在献或降在原三日得雨侯勤苦不已又三日得雨霶嵗用大稔万姓赖以生活老知之乎老曰吾党本从侯上下潭洞拜舞之人野庙匆匆庶其今雨某有罪焉儿辈又曰昔者隣邑纵虎出匣捕收小儿侯极力救护幸不尽捕官失其纲五霸蠭起搆成大衅翁知之乎翁曰吾小儿在捕仁恩沦肤浃髓今适遗亡失今不言侯善冺冺防子之言获罪于天庙貌森严神必殛我儿归具述欹枕聴之心戚戚不已嗟乎麟亦仁覆中之一也百口之思与老人何异无何诸耆旧叩门一老前致词曰祠中之遇吾党不能已之至情也幸夫子笔之于石久之将物于物而造化之变与之俱往岂不惜哉嚣如聚讼训师张君山亦来问疾因闻诸老云云张怒形于色叱之使退师且曰汝等知其然莫知其所以然也一贯奉侯最久自下车以至就徴常禄之外一毫不取于民凉凉行李送者悲叹故事公者遗侯一无所受富商巨室聚金二千有竒追之雷淀荒墟暮夜民或言之侯叹曰此物奚宜至哉麾之使去两舟判然嗟乎夫君子之所不可及者其惟人之所不见乎雷淀之却与杨闗西四知何异大节如此肆今诸政风行草偃皆本之此良由至大至刚之气侯能以直养而无害其所以然也老人之请幸夫子许之乃飏言曰吾所闻者则异于是麟以安仁之故得与太翁前霸州公共守乡例嵗时入饮鱼鱼相懽侯以家范忘其所谓尹者翁亦諐諐申说家常酒数行翁曰吾育此子恩斯勤斯又诚悯斯生今学古物之则也吾生瞻慕者宋司马君实也儿五六嵗则以马公五六嵗事训之儿十五嵗则以马公十五嵗事训之岂不知古大贤不可企及祗恐杜季良豪侠之风先入胶不得脱吾志荒矣不然娄师徳可耳麟得之叹曰桥梓之志如此岂可量哉今侯宰邑退若处女及其临事勇如一国交神明却强敌徳盛政修所居民安既去民懐求之两汉循吏何以加诸夷考君实当时君子称之曰能受尽言又曰如麟如凤不鸷不抟霸州之大情可得矣嵗癸丑霸州归南昌亦时时书来词指一致今侯之所施设无非是物霸州可谓善教侯可谓善学根之深者其光华是则其所以然也独求侯以迹非知侯者管窥何足以尽岂宜书石老人叹曰吾党死期渐迫惟石是赖麟曰此岘山羊叔子事也今百世之下知有羊公堕泪而忘其石是羊能传石石轻而羊重也宜图其永老曰不然吾党所重在石南坦子年亦八十有四即嫚骂曰吾过矣诸老之言是也一咲起而走笔侯江西南昌人嘉靖庚戌进士讳虞龙别号西原先生诸老又曰同有是思者庶老若干人方中人已礲诸碑愿采之书之碑阴
　　墓志
　　孙太初墓志铭
　　太初不知何许人自称曰闗中人人亦曰闗中人湖南雅社西溪龙致仁题其名曰太初闗中人正徳戊寅秋八月僦居湖南之后林村是嵗娶妻己夘举一女庚辰二月二十日卒无子未卒之三月甘泉呉汝秀玉厓陆如昆作湖南雅社得五人太初在焉甫防于甘泉之太古居太初独不至社中欲规之太初且疾革众将视疾太初忽以后事来告告玉厓曰葬吾骨得名山焉告邦直之家曰收吾书恤吾家告麟曰题吾墓且铭诸幽持手稿若干巻告众人曰晋安郑子继之知吾言是在继之比麟往问太初方苦渇抚膺太息曰茍不作速化斯已矣麟曰结缨易箦何人也乃黯然伏枕安于疾察其肌理美好如平居疑其有生也叩名医之门再拜为之图至则无所庸其术又数日竟不起既敛之三日玉厓卜葬得道场山麓曰昆也无宿诺将以近某日行事以是铭不及其葬太初之卜隐湖南也实主施子邦直问婚得张氏遂与邦直聮娅其在交逰为最厚属纩之日邦直方会试礼部不相及归而哭诸墓反于室有余哀顾内子语曰太初以大义属我安忍愧其言而语而妹曰矢厥志之死靡它吾固恤其家乃数遣姆氏往谕意还报皆曰诺无何继之来吊收太初遗稿将以梓于世邦直得之述于状来徴铭曰吾恐太初墓且宿草矣先生其终之又相向垂涕洟而言故退而序其事为之铭太初讳一元太初其字也生七年而警敏不常十三读老氏书至专气致柔之说委心其学有遗世独立之气辞家去入太白山守中致虚以为常因以太白山人为别号既数年东入华南入衡又东登岱又南入吴防比至爱其山川学士遁迹其间殆且十年遇竒书一览得其隽腴为诗先气格有刮劘胃肾之功与名流相倡和驰其声于四方其初至吴兴与吴甘泉逰时年二十有九尚未有室既逺乡井又寡兄弟形影相吊怡然终日望之者见其睂表烱烱魁防逈立争相骇慕啧啧皆以为仙麟与凌时东严季祥施邦直则以语孟绪余时时向太初谈说始若疑中若诎终则释然安以悦卒能使太初弃其学以吾党之学为学者邦直之力为多然而尊贤取友太初亦自得其本也吾人望于太初者何如今则乃尔于戏天乎殆不欲吾雅社增重于世乎何畀我良友之晩而夺之早也其或厌我凡近遵彼旧学羽翰而去乎何幻景遗光一耀而不留也孰谓风槩若斯人者俯仰一无所遇而宛然以死也今而后知人之工诗不独能穷若太初者吾不能不致怨于其诗铭曰猗此踔荦离羣絶伍扬晳虬髯云蒸月吐揽岳浮江穷竒吊古玩世豪吟兴衰黜妩驾材于白用格于甫蹊径若存一变至鲁遯迹呉兴鸾栖鹄峙择配于光取仁于士力践精求曰今觉是骏足方驰蹶则弗起嗟嗟太初未见其止朝也有闻夕也可死载铭尔幽慰尔以此
　　大理寺卿陈矩斋配朱氏墓志铭
　　矩斋昔在御史端已率物不激不随其气穆如百僚敬惮麟得之独详何以故御史台曰道总十有三刑曹曰司亦十有三相去仅一围棘曹吏出入道焉政事亦时有闗白麟初为曹吏矩斋在台长居数年矩斋出按畿辅澄清之望尤烈时麟进秩员外郎奉玺书恤刑至其按属乃取矩斋之断案而平反之每详一狱辄兴一感悉得其禁奸除暴之法仰而叹曰天生矩斋真御史才也正徳丙寅矩斋陞江西按察司副使无何逆瑾以私忿矫诬废为编氓麟闻之为之推案废食戊辰麟出守绍兴废如矩斋辛未瑾诛吾党各以其职召用初闻公贵阳兵宪若麟有遭仰而叹曰治表辉辉不图今日见之自是矩斋歴按察使左右布政使右副都御史以至今官誉望日隆其卒于官也执斋刘少卿玉状其行紫岩刘学士龙铭其墓讣闻中外悲悼不能已皆曰执斋紫岩之文可谓实録士林同声啧啧曰公字克谨行亦相符今已盖棺天地完人然厥配太淑人之贤莫之知盖矩斋严凝之至也今嘉靖丙午十二月八日太淑人卒戊申八月望公子应期应奎应和奉状泣血来请铭予不文且朽力辞三子者请益力先是乙巳应和为其子履赟聘吾儿牖第五女麟实在婚姻间居尝论廷尉公知与之旧如前所云故辞不获力疾次第而铭之按状太淑人姓朱氏讳玉字温如朱吴中旧族世居归安县竹墩里大父廷瑀号爱兰性倜傥有藻鉴才父旭号西隐性冲澹有太古风妣丘氏性温顺生太淑人夙有女徳祖父并爱之择婚得陈矩斋名恪字克谨矩斋其别号也裔出汉太丘长寔之后至宋讳缜者由长兴徙居东林洪武初曰公祚者以税户甲天下公祚生琦号耕读琦生斆号寻乐斆生五子矩斋其季也矩斋弱冠怙恃俱失太淑人始归于陈耕读翁髙年治家严甚子侄辈有越礼者谴责弗少贷独太淑人执妇道能顺其心故矩斋得肆力于学以诗中成化癸卯乡试丁未登进士第矩斋由知宿松县累官都御史入正廷尉飏歴中外所在有声国尔忘家无内顾忧以淑人为之配也国恩京官三品以上任满者廕子没有祭葬矩斋以风望夙着副都御史任不及满改大理大理亦然曹司以文法拘太淑人具述劳勚乞于朝廷特允其请锡典明备盖殊遇也初矩斋贵太淑人纺绩织纴如故或止之曰我自乐也事矩斋三十年如一日为置侧室沈恩常逮之抚诸侄无异已出遇邻姥野妇莫不有礼仆从有犯欲挞之先流涕性慈仁类如此男子三人并淑人出矩斋卒时冢子应期甫弱冠次子应奎次应和尚垂髫太淑人率之归葬既谓诸子曰汝父勤劳清白终始一致产业自祖遗外无分毫增益汝曹所亲见者宜各努力务学以无替先志平居寛仁恳至独劝学未尝不正色厉言命之从师逺逰应期以廕授南京光禄寺署丞歴署正陞广东市舶司提举应奎以选贡待选吏部应和以国子生中顺天乡试第二名太淑人初以矩斋贵封孺人勅命有云扬芬令族俪美儒门职能供馈祀之勤居不废诗书之训继以应期光禄例得推封所生加封太淑人诰词有云顺以相夫慈能成子宜颁渥典增耀前封乡闾闻之以为褒中其实生成化丙戌四月二十一日距今卒享年八十有一应期娶张氏封孺人应奎娶沈氏应和娶潘氏女子五长适光禄署丞呉凤次适太学生潘应元次适钱埙次适桂林府照磨吴凤喈次适举人闵宜劭孙男八履贤娶闵氏履贵娶黄氏俱府庠生履谦娶吴氏履贞聘呉氏履吉聘俞氏履赟聘刘氏履顺履实尚幼孙女十一费守经孙承烈俱庠生沈棐举人陆稌王杏闵一元严防皆其婿也幼者许聘沈伯阳沈绍元呉应守吴士让曾孙男四梦龙梦麟梦鲲梦骥女二应期等将以戊申十二月十三日葬于祖茔之傍与矩斋合双桥朱子作状至于三子彬彬父风曰清白吏所遗曰廷尉之门宜然曰太淑人善教之力嗟乎世济昌期夫子立徳于外闺壸助美于内徤顺攸宜福泽无已褒典再承遐龄八袠天实祚之俾其兴陈于戏休哉铭曰素风猗长爱兰猗芳未窥其蒂而袭其香女士婉婉壸仪彰彰聿相夫子刑于家邦帝褒曰淑允若天章于惟廷尉敬俭有常栢台独立乃纪乃纲峩峩豸冠表仪岩廊时维思齐以颉以颃公不瓦合吾不毁方公不黩货吾无厚藏公不茹柔吾不吐刚平反考业秋肃春阳正色犹存落月在梁嗟公尽瘁幸母夀康孟机辰告于门日昌生死承借如衣载裳代终有终三鸳一凰四徳孔懋四国靡双岂惟不寃克衍厥庆时我焚笔感而铭章列于若堂用诏不忘
　　山东按察司副使邵康山墓志铭
　　大夫讳某字某姓邵氏康山其别号也大夫幼稚不华弱冠补乌程学弟子员督学者至每试褎然首冠正徳丙子举于乡明年试春官下第慨然筑室月廉山中研穷性道独观静养若将终焉比再试不与计偕栋塘陈子以君臣大义反覆论责大夫屈服乃再精程式之文比卒业南雍主于陈子官舎昕夕相切磋者逾年时泾阳吕公东郭邹公出阳明王公甘泉湛公之门方迪徳讲学上遡濂洛大夫则崇孚尚志私淑羣贤上下论议扬防参订根极阃奥时已充然有得羣公契与日深事竣乃交相赠处珠玉烂然时大夫过我卧林与语竟夕麟愧不及也语竟又督责曰陈子之母某氏清贞峻淑玉莹金精是得乾坤正气以生子无一言何也麟恐惧谢过明年其门人许子某适来因剧谈王湛吕邹以及大夫之学许亦循循雅饬宛宛康山风度麟因叹曰大夫之学岂惟善其身哉许子之父西溪翁亦曰吾遣儿立康山之门不为进取计也麟益叹服大夫还山愤悱有加左图右史检饬蠲静屏几盘盂悉有箴铭操觚染翰遇天地君亲师字必敛容端楷虽造次亦然所着诗文鬯发天真得情性之正东湖费子语人曰康山子庶几恭而安者闻之者以为然嘉靖乙未始举于礼部登进士第授行人丙申奉使秦藩大夫俨而恪廉而文正体临物声称籍借累迁司副司正工部都水郎中咸举其职郎中出总漕河水政修复又檄入监督铸钱乃利兴弊革尚书甘公曰公廉才练吾属无如邵君明年皇上建九庙檄大夫治其工是役也财力繁浩又圣情隐切庶僚罔不业业大夫夙夜靡宁左计右画抑滥缩浮宿蠧咸正用是功成神速公私节省忠勤恊于上心白金文绮宠锡非一比工迄而大夫劳瘁甚矣公议当得异擢铨司所议亦然时有以崛强恶大夫者公议一阻出为今官虽建节州治然玺书所控甚大某州某县某地旷衍且逼近京邑貂珰贵戚之族充满其门民性暴悍每凭藉贵宠轻生肆横昔称盗区久号难治大夫至则申令正俗首诘戎兵国威既布尔乃兴学论道务专导化能不鄙夷其人无何彬彬向风称善地矣丁未秋属当武举武士咸集于保定府大夫往临柱史四明冯君按部亦至方与共事大夫忽搆竒疾暴卒冯君惊悼率属治丧躬视含敛复经纪行李语人曰斯人云亡民之无禄悲恸无已闻者感激舁舆南归非其部治者亦莫不设奠致哀以徳薫也于戏天乎大夫蕴借如斯其所设施如斯诚有未尽独盖棺之后乡评士论曰康山子理学儒臣人无间言王臣蹇蹇鞠躬尽瘁大夫其庶几也某日大夫之甥前翰林院编修潘某奉状来请铭辞不获序而铭之按状讳元者在宋事英宗官至翰林学士世主以国器称之越五世某髙宗时扈从南渡因占籍湖州之乌程遂为乌程人四世讳某号中斋以赀髙能振人人咸徳之中斋生茂翁生约斋生士谦生升升治易洪武己夘举于乡成祖改元授行人奉玺书使河南北暨山海迤西俱称上意两被燕赐使琉球郤其国王刀劒沙金诸物事闻于上燕劳有加寻陞湖广按察司佥事以诖误谪逮济宁者十年宣宗皇帝即位用荐者起为福建邵武府推官佥事公生瑛官某府寜县县丞志行清苦学者称之曰泊庵先生防是为大夫之祖防生某号郭西居士配殳氏生二子长棠次大夫以大夫贵赠某郎行人司司正殳赠安人大夫配张氏封安人无子棠一子继祢余无昭穆相当者诸长老陈栋塘辈议以内兄张君冲第几子子之曰元似娶施氏女二长适翰林编修潘某次适长兴县学生员臧某卜以年月日葬某原铭曰有觉康山夙抱遗编抚愤闲居妙契深研尚友一世以淑以传遭时陟华声实昭宣秉节圻封戮力事天训兵养民惟日干干天胡不吊毒我才贤长衢轫发中道崩骞惟后弗孤惟良弗年羣情并憾嗟谁之愆柱史始终琴鹤南还委身殉公臣道聿全铭词孔悲扬于重泉重泉泛泛血涟涟上下神祗恫罔不然
　　上林苑监左监丞松峯包公墓志铭
　　嘉靖乙酉冬十一月三日松峯包君君用卒卒之明年冬十月既朢其子无为州判官延龄率弟延庆衰跣造子卧林拜且泣曰吾大人见背兄弟卜以十二月二十四日葬于金盖山之原愿先生铭诸墓悲哉子识松峯旧矣铭不可辞也昔在治间子官为司冦属壬戌春三月大司冦闵庄懿公疾同官徃问疾予马驽在同官后将及门松峯先入既而同官诸君入且出予乃入邂逅松峯于庄懿公之第君出庄懿公目之曰是上林録事吾乡乐裕人也酣觞取适可以不入帝王之门今仆仆一官以其父南山翁在也録事官有常入渠一切不取此其志岂可量哉予闻而竒之讼于心曰乗田委吏可谓无人乎为亲宦逰毛氏之檄也自是往往接君于朝之处望其背若负视其襟若抱丰颐扬晳融然可好及相即也端慎寡言气孚其貌善观人者不闻庄懿公之言亦可以得其为人矣越十年正徳戊辰君陞光禄寺掌醢署署丞丞例得貤封父母于是勅封南山翁为徴仕郎如君官母叶为孺人君乃制乌纱帽珠翠冠若文绣佩玉公私服物凡九十其袭驰以为献至日南山翁坐堂上开缄走堂下盥洗结束北向拜舞仰天叹曰渥哉天恩儿今致之吾老不能报惟天子万夀儿守而职尚慎旃哉既罢乃出见乡邻头角颙然周身烂然观者啧啧翁遂伐石购材作寳训之阁髙七寻有竒绘五文其上纳龙章凤篆于中由是包氏之门屹然髙大映城郭矣郡士人具壶觞烹羊脍鲤又求四方难致之物无逺迩皆至至则修容饬履登堂为夀翁乃酬宾燕族挥金无筭笑语欢醉夕以继旦如此者数月乃已名柱史耿公擢吴兴太守闻翁贤下车未几即登堂再拜由是南山翁之名动傍郡良以松峯为之子也君毎欲弃官归养翁安其荣固拒弗许未几铨曹察君能秩未满辄迁今官地分视前回絶拜命之日公论不以为异盖録事之劳有以基之也嵗辛未南山翁以夀终君归终制当谒选州司数以为促君固辞不行人以是知君前守光禄上林凡以慰南山翁耳庄懿公之言至此益信乡评由是多其孝尝改剏防宅或谓昆季且长居可异矣君曰此薄俗也不愿效之惟同堂以共賔祭异室以处羣小则吾之志季心感悟竟如其言南山翁颇有厚积君顾谓昆季曰惟若自取我则收其余耳骨肉间百尔处分大率皆然乡评由是多其义里居之日士大夫咸乐与逰或鸣丝杰阁或舣棹清流暇无不觞觞无不尽客与劝酬或四座竞起巨觥交至君取次巽应虽百罚不乱一日太守松石刘公在座特取大爵置君前浮以大白终饮不易君不吴不敖成礼乃退松石语人曰是非徒器量过人寔敬慎有以将之也与人接每见爱重如此生平少疾嘉靖乙酉夏偶疾疾小愈愈且复作再愈再作竟不起比卒之日闻者莫不感叹交相谓曰国家太平景象松峯系之矣郭有良田居有广宅背山临流数时叹节生纨绮仕京国老觞歌首丘穴賔客云兴子姓山立身无后艰世有遗择非熙皥相仍家岂易得今盖棺之后口无择言身无怍行善饬其身令终以正嘘吸光华者六十余年非天地凝定和平之气胡以酿之是岂人人可身得哉于是挽歌传诔同声并作哀其死如颂其生噫嘻终始若君可以观治也夫按状君姓包氏讳文玺字君用松峯其别号也生景泰丙子享年七十君世为乌程人先有万六公者元季三碑乡墓今有合抱木歴荣斋仲贤宗礼凡四世至璿璿寔君考即南山翁也翁配匡生伯子文璧继叶生君及季子文防君配张早卒继李亦卒继吴张寔都宪张介庵女侄其卒也介庵铭其墓与李俱获封为孺人男子子二长即延龄张出配临安太守王秋伯先生女卒继吴又卒次延庆郡庠弟子员侧室沈出配范女子子二长适孝丰许承恩次适归安沈经孙男五曰守纯聘归安张朝重女曰守一聘乌程王克女曰守纪早殇曰守约守緽尚幼孙女一适归安严介铭曰鸳行夙逅骅骝在廏天墀天囿弗驰以夀国施允厚国帷之覆名驹孔裒骎骎载骤铭词洵懋聿昭尔后
　　墓表
　　寻甸太守马碧溪墓表
　　嘉靖某年某月安铨之乱寻甸太守碧溪马先生系狱于滇寃疏上御史台以为难碧溪之子一龙诉于阙下其略曰父性鲁由进士为给舎忠鲠独持为邑佐及令廉循爱民犹子龙蚤嵗即承家训以忠孝大义为本父在滇之日孤身万里志存报称知父忠愤必不顾私今不幸有事握兵执宪之臣皆若无与而臣父乃遭文致独深天髙滇逺父志无以自明臣窃痛心念惟父子一气臣父必不负主臣龙不忍负亲乞械系下滇雪父之辜不幸狱吏残苛龙请代父之刑必不可代则愿与父俱没激烈之请不可覃述疏上公卿感叹行道泣下天子怜之命所司覈其实时南坦子守冬官实闻其事惜当事者颇以文法相拘竟不能出古人祥刑之变例一为之所孤子龙父子之志悲哉然亦以是坐疑再论释碧溪而羁縻于故舎然狱事未尽白也龙乃悲伤骨立将再疏其词尤烈碧溪书来戒之曰儿毋毁代天王圣明吾事且直但老在网罗亢宗一念则以属子今天下大比取一第以成前志吾愿足矣代罪之疏勿复上龙奉书且泣且试试终主司第其文为顺天第一人録经义论策进之睿览程式天下北方之学者未能或之先也録至碧溪子曰防吾言儿乃狱下从行亲属耳今若此复何冀哉时碧溪寝疾方暝昡于药即日遂不药不食从仆问遗言碧溪曰我死由瘴疠戒吾儿龙慎勿入滇语讫端坐而逝讣至龙哀毁几絶即日焚所懐疏草而奔麟追之不及见而返明年夏某月碧溪柩至自滇南卜以明年春月日葬于望思原龙徒跣泣血请表诸墓贵州左防政陆先生实为之状曰马大夫生七月遭毒蛇以舌防其睂颡振而毒弗伤成童颖异出于羣儿甫弱冠日诵数千言古经史至星厯医卜之书罔不究竟为文立就稿不易己酉大魁南都七试春官复魁天下三十未有子或劝其纳婢大夫弗聴己未始举一子即龙初官给事中正色论议多俾益为平阳丞简烦除苛政化大行有民风感应诸篇传于人开化矿徒之祸御史檄治之数言而解列栅塞糓引水浸沙开化赖以至今迁顺昌令平阳人立石思之大夫至顺昌犹其在平阳更俗导民禁巫风开正学民用大和曲靖之行子龙沮之大夫曰有不可化之民乎吾方以盘错自试汝第向学明日单车就道乡人壮之守寻甸之日抚乱铨得羁縻法铨颇効顺治绩垂成而生事者督铨大急以至于斯今已矣乡人莫不伤之未几约庵都宪周君至因论及同官时事喟然叹曰贤哉碧溪端直毅方常怒目而视金张许史之徒其志将大有为正徳间奸权擅命碧溪郁郁抱孤愤故不安其位也谪官之日言笑于于以去为得已冢宰觇其然服其贤自讼其失某实闻之以故有平阳不数年而进二千石亦谪例所未有也追思生平气义寻甸之寃犹其去平阳也世歴嘉靖同时知己散在四方遂无以自明四坐闻之色动咸曰陆先生状古良史也本所本哉呜呼制行如碧溪先生者可观也已寻甸奚宜至哉予尝仕滇知南夷之故铨之祸伏久矣碧溪适与之逢求一人以应之以兵曰镇可也以守曰藩亦可也以纲维曰部使者亦可也以近民则碧溪焉耳得其实致铨者谁欤覆盆之下有寻甸焉日月之光不逮也况京师去寻甸直万里哉狱状可尽信乎无已则稽诸天碧溪负沈寃子龙取髙第又当明主右文之日其所遭所恊岂偶然哉硕果之食固碧溪之余庆也谓非天乎君子读缇萦之书闻王褒之泪质以许之言先生旷百代而犹存也碧溪在县治东三十里先生读书其上因以为号其世系暨子姓之详在泾野吕太史志及诸传记予特表其大者于墓诏来世云
　　赞
　　大司冦顾箬溪像赞
　　有严中丞有淑其仪言念其人在水之湄垂绅正笏防龙于墀载斾秉越方虎于陲胡施不可而赋我江篱纫兰结飘飖长裾委蛇中野羔羊之皮乃栖真于卉木匪托止于丘隅颙昂珪璋我之直谅多闻凡今之具瞻也欤
　　祭文
　　处士吴甘泉墓表成告文
　　与公死别已四周星纪痛伤可胜言哉某恋仕日久惴惴小心如临于糓检身淡薄取予不茍虽曰在廷不殊在野以先生之教不敢废也独不知先生逝以来英魂安在忧也乐耶纂幽史耶记玉楼耶杳杳尘凡吾不得而知也吾儿已成礼门下幸有儿息则将分传先生之廕敢不敬存其故某不日亦将挂冠而来椒浆之奠心已有期今得太史陈公墓表文成未縁登石先书一通遣人陈告若有未慊梦寐可传吾将往告于陈而敬易也抆泪摛词用伸下忱伏希昭鉴
　　吴甘泉入乡贤祠文
　　呜呼清修之节君子或能勉之惟始终不贰者为难及其既殁舆论升闻后之君子秉道化以公以任爰求既往用劝来今人心不死潜徳载新盖天不能无意于斯人也猗惟甘泉先生朴雅天植孝悌夙敦居约行伟气和言温澹泊明诸葛之志髙明尊仲舒之闻拟其迹若孤山之操终老韦布探其中有沂水之乐自脱风尘结社湖南严归约以蓄徳读书董坞积嵗月而杜门内重外轻不迩不殖旁搜逺述有识有文观著述者当与其穷理而不必多其推演聴吟咏者宜髙其养性而不必求诸寓言示训彛于党里来顾问于缙绅古所谓儒者髙蹈圣世逸民求之叔世或庶乎斯人夫辛巳盖棺迄今二纪落莫士林弗彰盛美不朽者行难湮者理数值几宜论符逺迩秉义者振其幽芬当道者定其公是式陈厥位肇祀于乡序列先正之俦伍宻迩夫子之门墙衣冠奔走俎豆馨香斯文之庆吾道之光惟俗之劝惟人之倡风教之助国家之祥丕显丕承弥逺弥芳先生之风被于无疆猗与休哉



　　清惠集巻八
　　钦定四库全书
　　清惠集巻九
　　明　刘麟　撰
　　书简
　　与李空同二首
　　去嵗过汴城屡屈文车甚懐髙谊仰见尊体丰厚益美好逺胜于昔何止安徤凡人间居则索然有悴色公则不然有道在焉耳又有清和端严之气使人亲爱生敬不敢坠落真有往时三君八顾之义惜吾土辽逺不得以时瞻奉取规益也将别时曾谈及今冬入京事执事有教仆记忆甚明敢不敬承今年春二月忽卧病两月一足痛甚再一月病愈足终不愈遂上疏言去六月再上必得去是天玉成我也即今足尚不能移动贵阳有兵变以此俟命秋晩气清足徤当拂衣东下矣即今杜门谢客公私有名之餽一切却去人亦不以相及屏居一室如与空同君防对者但懒惰不读书药物之余习嘘吸之节扫地焚香而已此后幸以林下之宜裁示愿与同之贤郎秋闱必大得收録见名第更当修贺此髙明不以为有无者盖勲业既有所属则此身用否亦甚轻矣故琐琐致意而我各与风波渐逺所望于门下者惟有强食静存以谨末路耳身逺心迩幸因言亮察
　　二
　　居官若办省已实荒力防才澁困而已矣至于嗜欲之私颇少志不胜气其大凡也爱想空同君子可以比于好色好货据此可亲可达之衢而问闻常阔以困而废者多矣灵夀老生一去不复相见以后日驰通路仆仆于今大局一更士丑不出仆以不能固执旧隐为恨今颇羝藩之状欲裂缰絶靷而去又逡巡未忍若饮于广筵想望欣欣成度百拜乃退是曰有终然未卜事理毕竟何如母弟妻子竝不入官盖以彼自为己质志与事俱真也君子亮察畿内二年以来诸郡丰防相半民亦小安前此为盗非民本意今诸道人皆夜行侥幸一时曾立有社长正副以教其人从者颇多小盗遂息且能时时举治不率之民有司皆借以行事又知北土之民直质易导古意犹有存者知执事留意区区敬布一二春来遘一疾几至不起虽去疏亦不能执笔身世付之悠悠今获更生将自为之所此言公当与滇行过汴之语同看不能行者不敢告也真切真切比来起居何如海内交逰雕零略尽善养如公者无多诚可爱惜空同子既有此名世不朽之文更无他事惟留意善养余皆琐屑不足轻重也烱然翛然聪明耄耋君不可夺仇不得侵吾固取之天固与之勿少让也节飡减好百福由此而进千万千万果遂所图更当驰书奉报兹不一
　　与朱射陂
　　壬子仲冬十二日拜教惊喜无数第一得承徤胜甚慰庄诵为书传文蠢蠢凡夫坐奉名笔何幸日学延生今得不死不既多乎仰观句法简严光恊章程叚落森森总成鸿构某诵已业如见古人噫嘻凡夫得此如服金丹换骨种须遂自忘面目非已有也将何修以奉君教人曰后是可盖前愆某实图之冀不以凡庸累君华衮凡得文者例惟刻石吾能刻骨气力虽衰中勇尚存敢以奉复惊喜至三伏祈亮之近有拙谋杜撰一图自课大都放浪形骸脱离烦愦所谓长跪授老易者坐君清调曲下不忘企及即有未然血气偶乗旋亦自复谨以其图进呈伏冀裁正辄具一牌藏犀角盂中倘幸一采先生报主功成或可同归夀域不然涂抹裂牌指示道门万惟不弃
　　与顾华玉
　　仰惟北上道气横天而文明入汉大人利见时也善文者不能尽言惟有举手加额而已士大夫只有两大事公皆成吾皆不成覩兹盛美曷胜雀跃由吾身而下者可略上焉者人所深愿而不可必得在大人君子得之若伊周之总百官众志悦服大君子立言立徳立功克明克顺克勤克长克仁克智能成就两大事天生之天成之是以真荣实贵皆与道合故不成者心服而愧反也未间先布喜感之私尚容另书悉陈不尽
　　与凌时东
　　奉手书一日闻邦直讣音不胜悲君之在逺本可念以此相形似不知君之难也邦直如此太初贤征光甫又不足言矣不知执事闻此何以为懐大都人年长不能胜哀而可哀恒至奈何奈何所寄佳作细读数过使人动中不已但讽咏之余清润之气多于悲慨知君有忧有遣不适而康亦不以悬悬而病君之洒洒者不独嘉君之襟抱不凡而乐天安土义亦宜尔若夫想望之私斡旋之力宜属之铁桥中丞者仆已备于书中敢不尽力彼必有以处此然在执事则宜安焉如终任黔阳者千万千万师儒无调官例盖教无烦简道无小大国家事有章程人臣岂能以已意行之熟计惟有收书一差为近可一归展墓再计家眷之行亦一济耳倘黄公能出常破例更是机防仆所言者人事之常耳思君切于肝胃然会期茫惟幸强食珍养以践前言黄书一缄幸转致之有便希示复
　　与乔白岩十四首
　　公渡河而西某竚立瞻望至旌旗缥缈遥尽天末乃返吟洒之亭怆然不能执笔乃知离伤之苦君子所不免也近得王南原书曰朱顔日夜不如故青史功名在何处至感叹欷嘘东冈书曰饮中相顾色醉后独归心又婉恻恋恋集合二词亦庶防滹沱大堤之别计公则慷慨大义而已安有是耶醉倦本不成书因公有命不敢不书亭下无精简细颖遂拾髠毫残楮略致数语况当邮传中步兵酒符则庶几可原宥也
　　二
　　自大堤之别鄙懐无日不西岂漫然常谈敢为门下道耶定州吏归奉手书日月最近知还山之乐荣于入相而亲交之接劳于下官盖此则真率易亲而彼则森严可畏是以君子宁舍彼而就此也回看变态若公可谓沈几先物者矣数日来感念门下不以为恨而真以为庆也苍岩之约已订九日奈何诸贵戚庄田部中近移文云遣司礼公同来查踏旦夕将出其事正在河间与苍岩迥隔事毕不知当是何日我马黄驰骤骎骎亦不知置我于羁靮之间者谁也滁阳醉翁乞之不力今虽悔无及苍岩计当再书请期又念过此则有山阴雪夜烦公绯袍出驾传与征仲图之更竒絶耳日来郊闗之禁方严以尔西溪之约未决俟少定也小诗二三絶本不欲呈上吏归奉严命督促遂用愽公一笑大丑大笑吾计为大得狂谍罪罪外起履愿如所谈太华山人不胜幸幸所谓图南岂真有蝉蜕羽升蜉蝣天地者耶一日不病一日鼾睡图南只在苍岩之下亮纳
　　三
　　山谷老人咏忧旱诗云柱击乖龙有裂文乃知龙以行雨为劳蟠处九渊是其神处此义果然否非龙何以知龙敢敬扣于愽物君子幸有以示我也天气乍寒一丝溪上未便垂竿恐有神物在中不宜惊扰无任珍重之至苍岩之约后期罪非得已姑容寛限必有以偿也廪数升蟹数螯将献
　　四
　　某自至日以后问程计晷以造门下将由赞皇县径借华阴之蹇制谢公之屐一雪便行已束装栾水之上方行而却惘惘何可云喻鸡防南蕈各一小褁廪米一斗手制薫炉炭饼五十枚石刻数幅并上驰然日走一吏不如亲见顔色若究亮鄙心则先吏而至后吏则返也严寒道体幸珍爱有一二近作欲上羞愧未能但念归之意多于进取徒有叹息
　　五
　　国家易置大轻虽云人事实由天命诚不谓防免至于门下此固非逺臣所敢与知独念夫卑人一守恒阳而耆旧诸公断送略尽毋乃不祥自我召耶报自北楼宗伯即日寝食俱废方具第三疏以希曲全之仁而事又如此不知此身何以为计于邑之余专人奉迎谨俟命于燕南赵北有便示以信迈之期为慰
　　六
　　孟大行之去攀之不及又数旷晨夕用是感恋弥切兹者风霜之气日髙幸起居留意以前啓日月不同再此申复所谓临发又开封也
　　七
　　某近奉手教法度森严使人神情震慴自量菲薄安敢辱恩至此抑情就役感惧兼深伏尊懐少开乃徐图所欲为也顷以鄙私屡有于冒罪当诛絶谨专人禳谢幸垂仁曲宥
　　八
　　恭闻节钺下临定兴谨遣官属各治所事于境上若武衞已移文分守总兵料理进之之才志足以供此幸安意食履余皆勿置念仆又恐定州节目稀阔亲戒一旅奉续前驺自此直尽賛皇诸境仆皆在侍惟幸毋疾其驱庶足以少承朝夕盰跂之余心神俱敝有懐不敢一一
　　九
　　稿一幅以匆匆不及再书甘泉墓表一通并希入览蒺藜子西汉一来喜剧若狂回诗云明春所有西溪到踏遍苍岩处处苔已差人管局亦皆办理而大同又报杀总兵之家各闗戒严是以不果少欲再回计寒暑执事又不出耳贵宅离抚境才一程甚是不曾放下此约人还亦须示复
　　十
　　某到真定旬日计入境则已月余拙劣之才供奉常格无足仰告惟有一事可称谢门下久旱之余甘雨适至今又沾足秋苗向瘁而翼翼与与云兴满目吾民将垂涎于黍染指于穉食剥枣日有生事云云奉违门下忽忽经秋义范仁存曷胜瞻恋敬裁小状奉起居伏惟亮察
　　十一
　　某孱弱细人荐歴清阶又遭善地顾何修何为可以仰报知遇之恩奈何奉役以来病日加而事日隳心有余而力不逮茍延不去非惟上累知己之明抑且下干止足之戒小人之私知人之明相公之业某亦何为忍此病瘁而重贻门下之忧耶得从南原诸人之后荣则逾量事实顺心欣然泰然一息寸肤皆仰荷相公之赐欲迳以己意疏请辗转思惟嫌于负教再此凟告必得进止方敢陈述且一举则势难中止今之士论深严失实或以要相钓饰为疑则愧悔何由可白虽日走门下厌烦被罪亦所不能计也至切至切恒山篆刻以寒沍仅得十幅先纳此后当有五十幅与归疏同上电瞩幸幸
　　十二
　　某本孱弱不胜官守投闲乞去盖自始授仆寺之官而已然矣既而明公当轴误经题品扪心感遇死不能忘故黾勉从事殆将三年奈何命薄器防分已逾矣病诚作矣事诚废矣虽懐荣之意渐生而负垂之讥将至茍中人言岂惟伤公之明抑且丧已之志前书恳恳实以不専不欺仰尽事公之礼猥陋之私颇为详尽今则困惫不支抚政益壊是以违公之爱而冒昧上陈也尚惟大示优容曲尽末学早防完璧足慰平生夫以凡下细人如此而归将与西溪南原东桥药物团娈丘园顺适死则同情生无愧也虽一饭一息皆公之赐茍不僵仆歌颂不已由中之切自喻未能伏希少霁尊严察纳幸幸
　　十三
　　某驽拙贱夫不意过辱提耳之命唯当铭心刻骨守训效死以报知遇更复何言然迫切由衷虽所戒议皆不敢避仰惟执事位望严寒猥琐之私谁敢尽言但当啄而飞向荣而摧其中必有大不得已者夫人情曲已乱乃防羁絷必有非常狼狈之状去亦晩矣好名择便罪不当而又轻固将安意承之矣执事于某可谓生死而肉骨又岂有分毫矫饰以负盛心敢辄以本情秽陈别状伏希宥死垂怜曲成幸幸
　　十四
　　熟复明训岂惟不忍去亦诚不敢去也奈何即墨功髙难禁烈火邯郸梦觉转叹流蓬日送归人时悲往事是以顿忘鈇钺之严而干冒继之矣罪加深重更望少霁霜威扁舟南下告我石淙邃翁锡山泉翁皆能为某禳解幸不痛加诛絶某又昧死敢告使门下诸士通塞各存其品示天下以海涵地负之义此百世名徳相君何以过惜言及于此气襍樵渔陋劣多矣矜亮幸幸
　　与李东冈
　　自仲冬人来得西征议草深奉教懐已尝具复然不尽万一念惟机务至烦日来西征并作事势稽迟君子之忧劳可知万万留神保啬为慰近奉举将明文卑劣以锐应举锐亦部中旧物某淬而新之耳第大匠抡材每出樟橦楠梓之外是非贱工之所敢知旅久畏寒懐归益剧不识终此惠否嵗残谨此修问日攘之罪并来年照察幸幸
　　与张中丞
　　奉违逾嵗再辱教章感仰不已伏承起居佳胜无任欣慰兹奉驿传明文藻笔深研仁声逺被地方大幸不然羣聚合党旁溪曲迳至于破纲维而污郡县亦理所必至是议礼外又添一事或非今日所宜也不如因而抚之以俟中外之定收拾涣散惟在执事转移之力仆于此不敢分毫谬妄言如无物有如皦日伏惟采纳
　　与汪闲斋二首
　　某惟娄氏家法有唾面之戒第未有如今日唾者之横也假令师徳尚存不知何以处此一笑一笑虽然双溪之间杳然回复雪月风花久无收拾溪山之灵择贤主典而竟得其大者贤之大者神之竒也一之已甚又复增其一且得于埙箎连理之间彼固若满其意矣独不念人有家国也哉公及长公于是归也无事之日当烂醉溪山深嘲极诋誉江海而歌恒岱彼将惘然自失曰彼天下之士也朝触而天柱摧夕炼而天漏补片石硁硁涓流湜湜误人家国将舎公而不敢恋恋矣若以为入山方深入林方宻怡然而安翕然而誉使如玉君子竟为外物所得则吾道将奚赖焉长公寡谑勿以俚言告之得其讥誉溪山之作间以示予何如某不日解绶东归登台握手追虎丘之逰醉真液之酒大呌其间或见桑田于东海之东乎寒暄虽多壮懐激烈不复致详惟千万珍爱
　　二
　　仆以执事垂察于生独详故当铨未几辄以已私尘告执事必曰君子未尝不欲去未闻如此其急也殊不知波荡之余物情非旧鸱张狐假缓则及身虽防垂察亦无及矣其出抚叨仗公议百凡无所假借门刺生毛大珰敛手今欲变之岂胜抑郁熟思惟有一去正徳间一为编氓再投病废不为君子所弃良由于此今且病日益甚官常久旷公秉国钧岂宜茍容不为之所耶罪在全身事非干进例得原宥
　　与董寿甫
　　日来大方伯未有能黔其首者以公之才若内执政在行省耳珍重珍重某惟秋台落日魏阙疎星交游之在四方可逆追而数不谓癯然两鹤毛羽尚辉辉也何日入京聮驾再奉清尘了却公家商量故业必更有久要之义梦寐此懐他无可告慎食加摄以终此约且南郡雍雍公家履声在耳偶寻髙躅未可即谓投闲苐以公之俊逸不常颇有阿阁羽仪之像辄因短翮相呼相唤于丘隅岑郁之间计亦疎矣逺中不知竟以何者为是先希见报
　　与李防甫
　　恭闻正位中台天下想望况宿闻舆情已非一日卑人辱在年末为喜为重如何可言自得新命以来再三走使驰问以河氷不得大斾所指之处日有悬悬兹道路传喧由临清而北谨専人驰道左仍以地分清严不敢具贺辄有茶米将意亮不以菲陋为罪仆将躬于金台瀛海之间冀领所不逮者伏惟照察
　　与崔光禄
　　伏自白岩太宰过恒辱示手书悬悬未报某日来奔走坐卧不宁职分则然所幸有图皆就地方粗定亦盖茍禄之羞惟是病瘁未归卑情黙黙不敢向人言耳仰企尊清华转逼动履益康因鼎俎而陈仁义盖五就而一徳也使圣明由此知正味而重盐梅则中兴大业染指一时垂涎天下冏寺旧僚与有光也春和拂衣暌违益逺矫首无任拳拳
　　与郑山斋
　　辱手书诚恻深感至杨总兵之疏又防优纳俱奉至情感甚伏承视篆以来机务一新天下想望若明公可谓体用完具而左右逢原者矣企仰如何可言愿益珍爱某复有一言自大同有事以来敝境戒守彼中逃亡如水东注人颇惊疑或致聚而为乱今悉捕获闗守颇肃惟逃军解部发落欲照常发三闗了哨恐致彼中缺人直解彼中则解人必不能去有军解俱逃之理尤为可虑希留意一处又惟机务烦劳未有甚于今日以大才应之必有余地但前辈于此食饮起居必令另项区处念此身以为国家安危所系不可不爱闻黑牛乳最良视章劳剧必致口苦饮此一二杯饥渴皆宜可小试也
　　与杨邃庵
　　恭承明诏敦用元辅治表彰彰想望之懐何可云喻但以心膂之重而股肱于外未免少违众志岂以西事艰危皇情迫切诚有所不能顾者虽然免胄一见使敌知令公之安则天下受赐多矣台正鼎居深严密勿亦惟旦夕愿相公纯忠雅度一以人穷为念计安拳拳仗义徂征勿复疑也窃惟期颐上夀方此逺行必万万加意保摄祚闗人国岂复寻常千万千万言及于此恨无羽翼西向以奉周旋谨遣人驰
　　与陆玉厓
　　二月间仆遘危疾有不起之势悲叹殊甚其初至也手足一刻麻痹重若数十斛者至第三日方知痛痒其痛如遭捶扑呻吟达于昼夜至七日水火始利而周身变为焦灼瘁黄之色两目两耳尤甚医者皆恐惧不敢用药仆亦自以为贪求太过天当降此但以不得生见骨肉为惧不意一旬以后仍得减轻今十去其五尚时时饮药未有速解之法深恐其复作也请巡按衙门举奏庶几得允然为人所去留又将四方疑之恐无以自白鄙懐如此伏见来书切切以未见为恨然则公在神境界不知盖静极而动自然为运仆亦何敢深言但数穷理极是以十年乃字幸再少从容大名兵备久得祸恐不能终公之事今又并此衙门裁革不设此官更无何行也大名府曾囘报浙江无再行公文到府而王守亦中风未出此事大都嵗久失真官吏又以巡按驳行皆畏惮此官因而缩手行行且止自昔为然缘此官事权隆重吏民积习丧胆一时难变易也且各官皆縁事患病不得尽力亦迍邅之运使然奈何章疏事极见论议之精然圣教诚恻闻臣下论此者辄痛悼不食虽亲臣必疎若疎者将不止于疎然疎可为也加于疎不可为也明哲保身君子或有取焉言至于此猥陋难闻但执事于仆有骨肉之谊不敢谈笑道之南京秘狱城西胜楼曾相叹息亦以生还为幸愿公为少记忆仆自抱疴以来志衰气馁惟知求去伏承伟论骇叹震恐又赧然深以为愧当噤无一语可也顾譊譊沮之岂不厚顔虽然区区之情谓忠于朝廷则未谓忠于门下则有之矣公志于逺而仆守其近固未为无见又惟仆以菲才谬膺抚职缺失万千所谓如其礼乐以俟君子耳一笑一月前作一书未遣得病留在恒阳今出巡于赵前书不得途次作此不详不慎又以病腕令吏人代书皆非故歩即此亦可以少亮
　　与王履约履吉
　　某以菲才谬有抚事在躬忧愧成痼近数上疏求去值时事以拘系焉意窘不得遂非有如前辈受知之盛日有惶恨昔人所谓失脚下渔矶然却顾追思事诚如此奈何今北有礼祸南有疫祸边方有疾视其长之祸并以茍延得免但阴据于此势若偷生若伸严大义不可一日留也事势少定必思所以自谋家委之浮沈亦已数年则卑人本无进取之意或可鉴亮年余奔走七十二城邑中间有连旬寝食皆废殊不逮坦居多矣况此外有危辱之机耶以尔日夜念归自素翁去后二公起居皆不闻想择胜据深精进逺览少与世接方之碌碌者当复何如多故以来才贤雕落上下无人料理此天下之大惧者二公天之所厚望留神经济以奉家国之急未可以鄙见例为戏谈不加视聴爱精力仍在立言之上
　　与王南原
　　五月间得石亭书知岳母夫人暨尊阁夫人俱已仙逝此等烈祸一时竝至悲痛如何可言人谓乡邦疫气流行无贤不肖皆罹此祸以执事纯心懿行天应别作区处乃漫无损益福善之言自今不足信也已而闻之行道之人又云执事及令器亦在病乡令人惊惧胆落继有过者又曰已平如常仆心气稍定是时流行之毒一乡千百家或无一免而一家千百指或无一存可谓烈矣贤父子幸能无恙可谓鲁之灵光福善之言要亦未可尽非某辱在门下奔趋哭奠既不得行而问慰助相又不及期真骨肉间大罪人也区区在公欵局与巡按相同自塞内顾之门家事已付之浮沈然不虞至亲有此念之悚慴是月中官以迎献帝神舆南下其气焰若雷轰电掣不知措手及其既还若天旋地转无可逃避日行三百里朝夕奠又复如仪盖全无寝食之时矣因与巡按者相向而叹曰百七十余年始有奉迎一事而吾人当之所谓何幸躬逢其盛也言几囘成惨祸至八月乃毕南行甫三日而大同大祸继之遂扶持病身西登紫荆倒马诸闗整兵设备窘迫忧惶尤甚盖乱在我军势穷而溃直至三闗之下六府皆为战场宗社宻迩其闗系岂可胜言以是寝食并废乃忘其所谓病者今九月将终尚未全安由是不与鳞鸿相值忍心失礼以至于今万罪万罪嗟乎节哀顺变亲友常谈公之哀甚而公之变极矣不加节顺必有不胜其变而不能尽哀者矣某又岂敢具言惟千万垂察
　　与杭东卿
　　自道旌西临河洛尚缺问闻曷胜怅惘中州名藩非简帝廷者皆不轻遇以尔知入赞大猷亮亦不逺拱聴拱聴切念尊体康胜方伯位尊责重中年以后精力尤宜爱养勿以苦吟耗之且向来勲业更多有限家资无名浪费不可不早为之所治有空同能无技痒又闻此道既得须断鬓皤皆不自爱竟不知果有是否李元任于惠卿老先生为同年其视门下亦有乡曲在诸幕中不知能奉殊教否顷王中丞惟忠论荐属僚元任与名端介之操当亦自有知者伏希门下留意
　　与秦鳯山二首
　　仆庸愚岂敢厚望于君子之门顷以地方迫切不揣分量冒昧祈求方恐恐自谓必罹重谴不意仰荷玉成虽至恩所施有在而余波横被实多又惟沈谋尽下执事体国安民休休之风岂近世之所皆有今而后执鞭请役凡在门下何所不勤惟盛徳始终垂庇不倦
　　二
　　某浅陋多病叨窃重地幸免罪戾皆赖明公扶持之力感当何如是月二十四日解缆而南北望光华岂胜恋恋已尝専人陈谢时尚在境内今则长往更此少伸拳拳籴粮一事亮能重念但前启以匆匆未及致详仰惟执事在生民父母天地之义若将此项银两少不留意或诸司花费或抵作别项支解此民士以及官吏咸怨入骨髓某虽病死亦不暝目惟得隔别委官籴谷诚合勅防并本部原行之意至恳至恳六府己收鞘者八万有零俱去冬已前之积今幸又将五月各府未收之数与各府县当不止二万一千五百盖走马未定之数查过即有不同易州六千亦是末收之外琐琐勿厌勿罪薄劣不称任使此其一也伏冀矜察
　　与石熊峯二首
　　某病士得归若鱼投大壑虽当圉圉之初实有洋洋之想奉荷囘天之力实同再造之仁镌刻深衷无日可忘人还侧闻道体康和其于吾道真大厦岩岩之一木也是言岂惟区区一人之言哉幸若时益加珍爱比扰扰以来门迳迥殊在某迂腐下材揣摩不熟不谓逾年而物情至此北望名徳终始至教惟有门下小士人饬躬矫志垂三十年岂忍流浪自废以尔维持拯掖不能无望于仁人也病困之余固陋可笑但念违教益逺怅惘多懐书何能悉
　　二
　　某于四月二十四日入舟旦夕解缆而南自兹去门下日益逺矣前此已尝告辞然病躯不堪驱驰尚未出境今赖庇渐减乃长往也辱爱深重再此申黩无任拳拳别楮所陈乃储积未了事件在凤山司徒有行得如所请隔别委官籴买深为地方之幸倘或司徒稍不加意因而别项支费大失官民之望又复头会箕敛以为预略其病困斯民何可胜言此一方命脉所系惟公仁念乡国司徒来见之时鼎言及之则区区病夫受赐多于圻内之民矣逝梁发笱虽弃妇所戒然茍利于民不爱发肤愿执事垂纳计三四日可至安山崇武势与恒阳岐絶虽欲驰亦无从也伏惟鉴察
　　与冯司马
　　杜太仆来传致华札感荷无似但此书今年三月方到以尔谢覆稽迟其罪不在仆也伏希照察逺惟动定康胜福祉日新但国务方殷兵戎尤剧拯溺救焚必为苍生一出可也孟子有曰当今之世舎我其谁公勿以区区之言为谬鲍老当筵每见郎当舞袖今日事本自难为公必鼓掌大笑某不及奉见耳朽病自知误事及今引去庶几寡过一丘一壑吾意易足病孱细人茍延至此过分即日南行奉楮陈别不尽区区
　　与妹
　　母生三女惟汝贤兄为妹择婚惟汝得乔木又名宦之家后来事变兄岂能知使克思愚朴必无今日所谓反被聪明误也我尝劝之克思以为不合呜呼命也吾妹遇之亦吾妹之命日章晓事今又长成比旧益进能勤身守业亦不为贫若懐父之寃念祖之志感今之废为恨岂有穷尽古今成败多由于天使日章辈生贤孙克振前烈安知不转衰为盛门户寥寥无乃君实亲家英豪太过以有今日妹能守困待亨百凡寛厚人虽不顺天必助祥兄之所见如斯而已今日兄休官闲居身体比在泉之日颇徤此即盈虚之道但吾妹不我信耳小大皆承惠扇一一皆到皆平安无烦挂虑一二年间囘饶祭墓相见有期珍重珍重正日同我囘家同回亦可会时商量保重保重妹见此寛意绵粉伴书轻黩罪罪
　　与甘泉二首
　　佳作谨为书入册规约漫书奉令兄先生苐手寒笔澁略寛数日和金山稽山诸作殊有竒思真星下泉涌不可及也新正始防已于来翰注知字乃约中家法他处幸转致太初处约还未尽去而召柬且至渠不能会其中义必以仆为简也懒病怕客乃尔可叹太初生子岂专气致柔为之邪此人伦之大真可贺也打喜何如
　　二
　　伏承来制仰见忠爱之情来者未至而卑人之应声已出可见尊君亲上出于人心之同然也一咲
　　与孙太初二首
　　左席久虚而鹤轩不下令人劳情不可言也向惠罗巾什裱珍藏兹有佳客出以展玩因思美人之赐殊加赏叹谨具巾材并刀尺之费烦一指防盖弟子原分衣鉢之意耳如何如何秋入湖山清浄益甚人回幸有以度脱尘凡也
　　二
　　新秋呉徳征为予筑室南坦在万榛之中门曰衡门堂曰居贞吾志公可因是而求之矣柴髯一来便成仙界剧谈长啸临水面山盘谷不可为昔人有也居贞之名吴兴郡伯所题盖谅予之志而因以示戒勉者顷奉教云新秋当至今秋老木残而苕溪上笛音竟杳然不闻意者繁华移人耳此间山水唯有昙寒泉与一二酸澁野夫共成岑寂加以秋容百物黄落与西湖真不伦也熟油苦菜当自有爱之者徳征逺诗修此少兴居所在不尽区区



　　清惠集巻九
　　钦定四库全书
　　清惠集巻十
　　明　刘麟　撰
　　书简
　　与陈绣山
　　仰惟承家节操为政风流古之人与良由忠信为主而精进不已望其气大廷尉复生也孝徳隆重今古罕闻某也在友而婣厚幸真切良慰良慰昨者仪物周悉不鄙寒素人皆为区区荣之仆岂敢忽金紫之光无容加喙但腰笏揽有九华独在中邦之中古冯翊扶风也以斯徳臣典斯仁土足以成君之政岂惟崇阶宠服之照耀一时哉思往彼一观借君以为东道主真千载竒逢惜乎时过身朽心有余而力不足也
　　与辜廿三二首
　　疎懒多病之人不宜在官解去之意甚久不谓今日始遂秋凉明春即图相见欲展墓也末闲先此问讯掌珠之庆何如岂工力日费而取采皆不堪用耶凡人五十以还皆老境也可以行乐者并须留意会时幸以告我仆仆世俗逺之为得不知执事以为何如脱冕之日即思左右恨不能飞至一防无任保爱
　　二
　　端居寂寂忽奉手书逺慰寒灰之下盎然春生文鲂逺惠并皆珍感卑人罢归实坐鄙拙不能低昂时变方为知者嗤咲髙明翻多许与岂人各有见固不可以皆同耶抑亦爱我而忘其失也卧龙山碑愚民误相戏谑何至知亲如执事者亦复借口可愧可愧客嵗垂槖入庐方赖世勲之禄以给饔飱且恃以无恐今又以例裁去儿女辈时有菜色俯仰不知计之所出先祖母尚客食僧房情事之切何以过此空之之切至不能跬步而西也奈何倘肯于燕闲之中以区区十年心迹反覆究竟吾之隐防将不能逃于深识之下矣匆匆裁答不尽有懐尚容另布
　　与张太守
　　饶吾父母邦也虚冒美名其实为贫为瘠间有裕者勤俭失中有葛屦履霜之象故民思豫恒以不得贤太守为隐今遇阁下临治吾知庶之富之又教之矣其于新政未霑一日之泽何以言之吾所知者江阴之政羣姓仰若慈父至今恻恻今以邦伯之尊临之取已然之业轻车广路不问可知其善愿以不死之年归来展扫扶杖一观清化老逢知已林泉大快其乐何如必先为鞠躬再拜以致公贺然后稽首顿首为丘陇族党以谢其私又然后登芝山望鄱湖吊古论今以伸复频年之阔嗟乎太平野老百年一遇岂细幸哉久欲布此惜无人便又恐邮者匪人或借以利其私顾反获罪用是迟迟然未尝一日忘吾水木之本源也真切真切但此郡民伙政繁讼狱亦剧未免劳尊幸为道为民加飡加摄为慰
　　与张南五首
　　得来书不能答凡慰下第有程语曰天老其才其理本是然恶其熟又恶其妄悦人不欲以告只可曰丈夫用世自有时也野老私心诚忧吾子腾踏舎我今若此倘能西来就一师席吟眺往来一如昔者若一夕僵仆敛予手敛予足遂执予绋又示吾二孺以躃踊之节期至则为吾题曰此有呉延陵季子之墓又招号社中人合办两石勒君所为传一置寒泉之下一置渎南坦上仍烦为祝之曰在泉者陵在巅者谷石乃合瑞传以永糓令呉兴人知有张君也他日君陟华秉要将尽友天下英贤或与之语南坦子生若此吾传之若此其终若此事有定评又与传合然后捐俸资握椒浆招予于司空之门曰归来乎归来乎呉兴南洲张氏子兹一申久要义乎有友如此某将凄然飒然登君之筵歆君之奠食其芬芳将贻君以福有如此石传曰使死者有知生者不愧其言可谓信矣不然以君之多闻犹未得禄养以奉夀堂何以取必于天天不可必徴之人事谅亦终不相负惟君子自信自慰
　　二
　　区区呉行修纳妇之阙典谢得孙之流庆耳非成礼而退无可以为君告者独防文衡山得渠走笔为书两桥记于石且书且酌且教且谑文雅风流沛然可槩全呉将竹堂萧寺化作石渠天禄此亦可当乐事竒闻之访苐乐过灾生梁上君子一顾四壁萧萧所闻更竒并附愽一笑
　　三
　　读来翰知念我恳恳思致如泉笔力足以驾之九夏炎蒸彼此之贶略尽即可作除烦涤暑之方矣此处知君学术凡人遇炎暑则发狂大呌以已私肆怨于天大可笑也除却之法古昔有之相君坐政事堂偶大政填委烦躁毒烈几不可解适农人自赤日中来相公劳之曰今日暑炽尔等何戡农者曰无因问却之之法农曰吾外无纒组内无忧思耘耔告剧则憇大树之下日光在东吾憇其西日转而西吾憇其东妻馌未至吾枕流潄石籍草为茵小睡南薰之下而妻饷且至既饱而歌诚不知相公之所谓暑者劳者愕然曰吾亦不知炎暑之所在矣盖炎自内出者甚自外至者轻要在不使炎入吾心此却除之法耳一笑一笑区区能除九夏之炎而不能却隆冬之火岂吾近得良方自病后小悟也耶孟子有曰人恒过然后能改是知除烦却热之方者矣人非圣贤谁能比此南洲夫子驾鹤选胜调氷雪藕蒸于外而动于中众人之所谓暑也是奚足哉偷安度日恨无一作可酬来玉亦是为暑所动也一笑
　　四
　　季冬朔日与弟凤饮小饮得吾子书有愤惋之气有超逸之思用古人竒合妙应之迹继以铅刀弱弓之喻所感深矣嗟乎古之豪杰逆者多竒顺者不然岂人品相悬逆能致竒盛夏浓阴风雷大至激之使然耳读吾子书怅想龙蟠震泽之阳雷声若隐隐在吾耳矣幸自爱不以顺逆芥蔕于中藏器愈精所取愈大逆愈久竒愈甚老朽无成不足言也后防期以秉烛敢不如约麟虽衰病寸心犹壮君实亮之
　　五
　　竹窻卧语起我沉疴仓扁弗如也且有山药珍味并感并感昨童子报瓮头春酿初成聊致一樽风雨之夕落叶空山相知者多于此处拳拳更有生鴈一只伴入古人有兔斯首恐亦不须多也面晤在即不悉
　　与黄小峰
　　小峰令尹本易事者今则难事在逆境也奈何垂问拳拳一切鄙懐未布客嵗问书于时望亦偲偲足慰小峰之爱比命驾入山岂惟时望礼事之不足虽麟不免俱无广舟使大賔匍匐小舫吾党安乎其翁走阶下趋堂隅擎拳曲跪者累日夜吾党安乎如此者不可枚举难乎易乎大都言此非难行之为难是以君子慎其易者也有竹讼未解阁下贵方寝支持之法不知所出不得不加之意大賔尊重恐不宜忽所云枉顾村墟咫尺尽可从容毋烦过念闻夙有广牀近有竒石佳哉适哉游歌之兴生哉渔哉樵哉仙哉小峰得之不知狱吏之尊李亭又其下也
　　与吴行可八首
　　昨日成舍舟中羣哗众谔以取吾带病息奄奄非此则残喘不保一笑一笑方为吾带称幸今得围于文章之腹不谓其遽返只劳我充吾仆仆耳有罪髙丽纸竟何如阁下为程山作葬保已不理于口今又为吾徒作书保其亦大不理耶今欲引玉作瓦投之计岂不知学士之不可幸有保者忠信不减季路吾无忧矣辄具稿求教敢问午塘信迈当是何日拱聴嗣音当并妙翰而下绣山先生亦不知何日可正讲席有懐悬悬昨龙子过余言跨塘李子之爱感感皆本充吾会中叱名是慰
　　二
　　日者乐甚明日梦梦醉中忘其所谓乐者世常曰景星庆云岂不髙朗独许身或有不然观庄懿之于贞洁其授受之真托明云星其义深矣读吾子之书深有感焉今不尽也只以前醉中意一言之凡亲谊文雅风致常不能兼是以大烹华筵皆无真味难与俗人言也若夫一召散齐老少一乡一国天下无不可尽惟午塘能然盖玉堂居养不凡渠又品格本髙故八面皆可观且今子之才之气实似之异日跻膴仕到通显西掖梧桐之下当自见之今所造朽者畏之矣幸益自爱残喘无故姑与子饮酒而已
　　三
　　秋仲八日麟偶得生鱼银刀锦纹长三尺有竒闻髙旌薄暮方到儿所奉教难矣明日视鱼虽在浅水犹能跳跃新酒颇佳予既烹而食之苐过此闻教不知当是何时耿耿奉今书言近事甚悉藏一节语涉嘲诮不欲闻者只以大杖扑儿便了其叙述陈氏兄弟大强人意抚州必过家计先得一防甚幸甚幸绣山处正欲致书辱示感感一二日赍上独长技十事敢一较否久不得面如此青春何端望留神若能白战夜分东林之腹烂其盈门大可乐也近作内光小亭颇有次第不敢不告
　　四
　　辱垂顾感感今晨困不能起即刻初平谨具状三陈踵门谢过无疑也独重币藏之不谨或有他故村童无可使者敢借重为言平生幸毋往返益重吾过不敢重役坐无闻无艺非有它也从容当更有复若三先生已行望充吾转达则命小仆持回然不受之情不谩初见绣山又见东山又见鳬川何廷尉髙门之多贤耶麟心甚惊麟无以自喻喻之吾子吾是以益知汉人曰髙大其门闾亦不虞同生而亲见也岂惟婚姻之私好哉坐以绣山屈小充吾罪罪
　　五
　　吾不能为此役也久矣今诸君欲之奈何其中差讹理谬想孝子仁人必有不堪然托匪其人咎将安归草草具稿塞白可愧可愧昨拜蟹鱼诸惠正谋一聚而客之过我络绎郑校人曰鱼既烹而食之即如不烹亦不可以献惟有防酒一罂香橙无恙长叹耳矣志草烦达之绣山先生古名士如锥处囊中岂不颖出痛改一番尤示孝徳麟书名固自若也千万千万
　　六
　　命揭永思思梦中人命儿作书书梦中语愚父子皆不足以成雅志窃观吾子之操修则日孳孳也所命者或溺于爱而不加察耳只痔疾称痼岂真痼耶毋乃惩子阳之失而明其似耶昔者平江侯患此至不能朝谒上赐舆而洞其坐处上见其朝曰烂窟臀老陈来耶亦享髙夀其终也以他疾幸毋过忧苐二件可爱之物被他阻当必两刀肆段可也意者为充吾法家拂士因谢尘劳日增问学不为无助梦觉陈编不在鸡口而在牛后且日相追随而不离者畏寒末能亲造堂隅亮恕亮恕
　　七
　　敢问痔毒近何如大凡魔障之来已非一日其去也亦非一日及其既去计其复来亦非一日吾不为子忧今日之去而忧异日之来若然当移今日之心以处去后之日则痔不足虑矣前书云云毋乃忧之过乎不然何以拟其伦程山痔漏至二十孔以上不闻设戒所谓国大而忘战也今子之痔所肿痛凸出此痔之常因是不堪而警戒猛省为福岂有量哉即日增减之状希示及为慰外龙尚伊留小册在坦令作字已胡涂数字不能传至乌镇二君厚甚问闻不少敢烦致之
　　八
　　昨会孔乐不在麟在风日客因畅懐自成懽耳当是见花见月凡春秋日诚一图之何必索取宫谕之带然后快耶髙丽纸亦欲化去难保也才子如虹之气麟衰飒久矣与有竹强夸鲍老当筵耳昨又以过饮致搆寒虐盖罔念作狂更将奚尤病榻阅邸报荷观英主名将命徳讨罪一段新竒号令宛然截疟良方也望日麟似可郤枕幸一过我披辑邸报次第讲论以开鄙懐感甚感甚子明事正自难复何以复之所贻书灯其光有限制类匡衡之璧専照一书类孙康之雪若减十年当夜夜坐其下也感仰此器兴味不浅
　　与张石川十九首
　　奉到教帖因缔思之阁下本文献邦中巍然文献家蔚然文献身计自中嵗在国涵濡文献已光吴中知阁下四体百骸九窍无一不文麟想宿世有縁之骨乃辱久存是以纯文被洽生死得所大幸大幸今观所奉诸文虽醖酿多端其宣布则自川老结知以来渐露渐愽至于融液浚翁开其端川老扬其波衡翁诸翁横其澜老头皮不孔不墨一个古恠狂人强名曰善遭逢诸善类得之也百世之下将谓真有若人岂不可忧以川老任此公议必尽力扶持终惠可耳不然天下病之若教而不变先生法语巽语具在又知不率则皇天降罚于时绎思将或不能自弃亦不敢自絶于天日干夕惕庶几省训堂下友也恐惧之状何可云喻古冲文得龙池书周旦桓圭衮裳也虽鲁公家庙碑何以加诸想一代盛时均有此名世之业独厠名其中若天下慕之是以不得公权之书当世少之麟见龙池书而不见此书几成子都之眇归当造请曰川老金针拨转瞳人矣学顔者无虑数百家何尝到此幸甚幸甚已借得脚力不复可留只道得文献大凡三星良金见今得力一碑巍然所助不小万感万感
　　二
　　仰惟先生素爱已深入麟之肤里发诸藻雅若草木受气于根而以秀以实于今至鹤夀之来鹿门诸项处分极矣不能名状惟时祝千嵗愿先生为夀域中第一人也忽忽嵗暮仰计华诞不逺跛人抱膝未获堂拜防周甥以其母之故至此玉润不减襄敏可以代仆托其造请麟已拜渠渠必能拜公千嵗千嵗千千嵗麟已遥祝薄仪驰献伏冀鉴存外平山真笔一轴随上世茍无仙则已有则风神固应如此望其昂藏飘髯徤步彷佛石川但不冠忠靖且亦书有小诗非庆夀家法不文而真朴有如此图幸以知已别作一项区处庶木讷之士有措足之地也
　　三
　　先生髙才仙踪汗漫岂以户庭小水为念今厄之瑶池弱水岂必真在海东汉人告其君曰乗轿谓非忠爱不可也麟识不逮古先生盛逰敢一出息今闻变谍谍祗令社中责公取友之无法且仍前不敢出息第玉体内惊外踬有可忧耳公昔却瘿方之脱屣倾樯断檝则楸枰之有鸿鹄岂真能动公之心益公之智列子之风周王之骏不宜驭以为常念之念之伏计震惊已久麟省不至不逮门下结草诸臣多矣可慙可罪况也无戎麟复何言今过呉门正当趋谒请荆又不获尽盖安仁丘陇亦疾风震雷之惊此行亦抵自救久当尽得鄙情今不克告麟有一言此后事在得已望有出从桥无任拳拳麟更有一戏谈兰亭不以赠友或为蛟龙所得麟之于彼孰亲不能不辨即有副本脱或见诒亦不敢拜前车之戒麟敢蹈耶一笑一笑辱示和古诸作竒气骏发犯涛之力屠龙之手触之愈壮不可以驽骨视骐骥也客有自闽中来造古冲太宰第道彼有事文不可得公之雅文已到感激感激铭于赤肉团中墓道礼成一并叩首
　　四
　　承教种种驺虞细孙所荷尤多徳泽汪濊流于世世人羣罕有跛子何以图报昔书已言实未一践不几于漫乎大都厚施沛然河注一来涧满再分池溢量狭气短者图之不得今致箬溪雄词语甚覈轴甚侈与石川之作又益以赵岳诸家照耀小堂五星聚明也山丘一图词翰古雅风度清真文光触天半面中存不记图像出谁氏之笔其黄生乎何当何当川君闻人録及庸愚常百方区画传示浚川之文已得即欲转之古冲风动鹿门有作又曰并寄若草木因风以声其声相振动不可穷矣洋洋乎沨沨乎岂一处耶浮沈离合极于生死可谓备矣天生君子人伦药物麟独瞑其中何当何当谊分须直造省训堂下千百叩首惜右足未平左足又作奄奄之息仅可待浚川之铭上石亲赍即往众泉百千痴瘴悬于知己之手不卜何时得与判伯楚东所刻公典乔篆并合亦呉兴盛事钱虏所未覩也只驺虞之徒能敬承否承否有命川公之施又何如流会委于海有徳如海报益难矣苐贫子说金分文不曾到手适友人寄牡丹诗云自信红妆好其如白发何川君念之
　　五
　　鹤来奉示何详生人老病耳此示尽之有出于四事之外者履述一篇衮褒肉骨夐出常情方仕途匆匆所识若半天下今不食之果几何元气攸在懿行不羣夫子行之珍重珍重初槀已付本公遂有寛限之请意者秋以为期若然想应未殂吾事济矣夫子为图不朽若投嘉种于地后稷配天不在克商之丰务本者感当何如况岘山之防自君作之何如又惟衣被朽夫皆呉淞絶品不特山蚕绉纱如此功徳如此施予膏同湛露广若沧溟弱草纎鳞麟也夭焉游焉耳矣以善养人今世无闻石川有焉极感极感求之人事在四方之外也麟也两足跄踉两社未出石川之徳未报浚川之志已到曰病曰死曰苦在麟一身玉峰悬弧之吉乃援衡山之例而我上下八袠生且老乎谚云油煠青鱼破了胆自家有苦只自煎也一笑一笑麟苦报君之难耳足疾次之古冲太宰作文事有南平吏诣湖州府二守伍鲁斋处来问履述而无书必待于似楼而得于私淑伍则以为真传腆仪并下索履述甚亟想执事大篇已往而乃复有此意者伍伯垂念之过遂纷纷耳嗟乎稿苗不厌多雨苐湖人忧涝有望月之喘也知之知之伍吏去五日而鹤至想古冲不忘面授之真夏中未可得文当太白于三三六六之间吾事其有秋乎附上浚川先生志铭伏惟垂览
　　六
　　麟平望别来仰而思之公心何厚麟报何疎能详癸丑一嵗即可尽百年公案麟沐浴甘雨举世莫知知麟苦寒则示之以深隐之豹至于喜雪则遗以可啮之氊区区懐之有生之年吃着不尽也一扇清风使人魂返故乡岂真饥寒之中骨哉匪麟有是心拙妻亦有是言垂鉴庖丁出先大夫之臣似楼舟中更享其所和之味竒甚竒甚苐大賔在前咀嚼不暇味有不尽鼋鼎仅一染指归有余憾麟有乳羊而不获烹不逮岘山多矣药物一申足慰爱才之志君子岂真以饮食为轻重哉来示云云甚得道理公能于驰骤之际雅中和鸾之节王良未必能如深服深服画册精絶不凡使予涂抹可惜若两征车又奉宣无法俱损雅志似楼公得之必曰张银台老矣何以灾此竒物麟直愚而已矣因命作书颇不惬追思衡翁尝以祝枝山数字见投似亦劝麟进步今思之已若梦中烦盛使为访求他日有命当一二似老马思奋直一笑耳春江画册遣行烦鼎言谢曰明良在上无冻馁之老矣况食天曹之玉屑携似楼之佛手虽王母蟠桃汉皇仙掌未足喻也八十本非竒夀此后或加日月端由君子同有是味者想同有是谢幸勿见遗
　　七
　　嗟乎区宇本大祸生则小人道本强不修则弱北敌之患东南何与今日倭冦与北敌何异人老计策可笑由是财赋之乡化为戎马不知何地化为财赋今倭有转箭之惊将无征兵之理况沴气相召穿窬作于比隣纵横生于俎豆是则患在几席之下皆北敌南倭之余毒也敢问公等罢兵息民当是何时石川入赞庙谟挥戈挽日固未可必辟地辟色古亦有东海之濵北海之濵圣人居之逾河蹈海或为庑下之舂或就歩兵之酒逺而桃源近而醉乡皆商山之类也此则人人可学坐而待亡所谓游人莫逐呉宫燕呉宫火发焚尔窠善类为朋更相劝此其时也危邦不入乱邦不居岂亦权谋术数之鄙却走马以粪天下未有日也出位之言不名
　　八
　　仰惟君心何厚初东夷犯顺无州不到君州邻近若忧家之徒进谋总统退饬墉宇日无暇时世家如此郡邑亦宁乃洒然若无方以区区上冢为念问遗既周面示尤切至损诗酒之资以壮行李计别后当坐对空樽日嚼杞菊岂不自苦奈何天复苦之毁伤屋庐爰及琴书毋乃阔略之甚纳言不霑君禄久矣今又若此已若无家岂无厚禄故人或知之当一处也苐孝先之腹便便万巻固自苦耳天乎天乎大任未降空乏先至比来播迁筋骨心志烦顿可知方闻变之初谓昆有岩城正恃先生知我我可以宗而主之髙松在前女萝施之岂料桃虫飞百城振动麟归至金衢惊势湍飞士人行者皆舎舟策马有家累者皆舎馆待定麟以防防琴劒车轻路熟不吟不眺身在暑前灾危得免只到家恶绪纷纷此耳鸣腹痛只可自知不足以黩此中治送终之事坐以待尽入秋体力差可又复谋生乃専人驰因黄子得见风雅之刻厚心忘已何以为喻黄曰石川老先生处困而亨吴中衣冠企慕风神超逸社中诸贤皆不逮也麟乃曰丈夫不淫不屈不移此公可谓兼有之矣麟阳山风涛之变有以知之惟其定耳近来启处何如行窝何安仙眷郎君非僦居可广及门之客几人想挥毫吟洒不让杜陵歌叟庖丁能无改乎想胜事固多不如意者亦有汝明曰满城追崇如云如水老先生如神如佛不知饭颗山头亦能消灭苍耳藂中岂无勾惹防服不如佩玉理也麟心悬悬麟于此当东而西亦运数使然今名臣开府百司生气大纲大明沴毒全消献功奏凯以舒主忧君等秉笔书勳以酬大业劬劳安宅只旦夕耳麟以老骨出逺自危自恐生意无多常梦梦也此中友楝塘于石川甚勤以为区区如侍左右麟粗复不详楝塘不解得真耗可复之天目山人非草草者楝塘文物仅有一楼亦厄于火诸不上楼者犹存渊明遇火今和陶之作墨色尚新伤于虎也何君子之多难耶想文明气象宜尔近石庵宫保亦遭邻火公拜之风返百物无恙只此当永光社长灵光巍巍不可颂耶麟何以谍谍忧切思长不觉覼缕又思先生一航常似米家如兰亭护持者尚多汝明载曰坦中风雅当如煨烬之余亦可以例推感石川不事家人生理仅有此乐用切拳拳恐悦生之兴少损为先生不乐者累日陈礼并同虽然人物之妙实存乎人至于玉体者监识百灵之主可置一叹于其间耶况八万蛮笺到笥天趣出诸手中岂若他人托形影于糟粕之余世泽汗牛敢附一问
　　九
　　鹤夀持种种文教义声感感正义未详私懐愤发辄一披露麟辱交尽一世文儒无虑千百盖上下七十余年乃得纳言一人心有隐忧每每欲言中止者无数仆之上世自南阳奉公家监镇兴安宋开寳八年迄今嘉靖戊午世自千三千九厯常衡权度春夏艶桂振一字一行凡九传族人在安仁烟以千计一烟奚啻一人吾荫常五公位下仅生一人传之吾父不絶如线比儿牖及序得孙十三嫡孙祼卿曾孙曰驺虞辱奉百字令以侈大之黄仲之绘图制词是也麟滥登八座今得年八十有五仰而思之何以得此于天哉厚幸厚幸难言嗟乎逝者已矣乃有夫子自同官以及同社绵绵延延上下垂三十余年前后引之左石翼之过则抑之善则匡之疾瘥颠踬则扶持之无所不用其恩盖穷古今而一见也麟何人斯而得此于今麟今血气渐烬奉君恻恻有知岂直世道衰頽不以麟之不肖而委成大谊若此持公论者或曰君子之过不然者则曰彼姝者子何以畀之是则麟有罪焉已未在即君子察之善哉白沙陈先生之言此身乃一大皮囊色裹一块肮脏骨肉麟以此较之光明洞达灵犀一防贵贱悬殊也夫子之杖夫子曳之曾子之箦曾子易之岂无所重欤古曰不死于妇人之手岂无义欤
　　十
　　麟得延年以石川之仁也只尝遗我以诗诗曰八十七年住世新春即其时良苦良苦虽然或麟沗窃之过欤抑知已守约之妙欤恃爱一请寛限垂示佳篇小字精妙付之儿曹寳以传家大字付之表正以张斯文之盛春分前后徯公一来终前约以衍来庆不可少也麟今日食似增肌肉似减以服天王补心丹而然或者市药弗精合者偏重望吾契谋忠信之医家合和一二斤救度梁孟敬老狂百嵗可得麟也逾梁敢忘今日之恩春得药夏服之秋则生辰吉防若执事或有胜逰麟将谋之卢扁必开此闗幸执事怜之若勿药得年相见一笑老彭祖人耳岂以梁孟敬为必可则耶不识张果老以为何如鹤童此来真若华亭仙客因其复命忉忉祈请不厌不惓以俟后教
　　十一
　　麟钦服大义自君之终慕也若移之于友久要不忘麟媿不如省训堂上乌衣从君直到庐居若久要见之行事其梓堂乎惟斯二者今之君子所希逢也有文章纳才俊逺声利脱尘凡又皆出格麟恨不如樯上乌衣随君直穷牛女今年二社再下吾楼大书大作大餽又十倍平时鹤有衣鹘有容妻子霑恩并使不朽何戡何戡贱夫妇所自谋者则速贫速朽敢僭期如是之深长乎反而求之久要实源终慕根本盛大其谁知之麟也太仓一稊明牕一尘何足以知之收拾所施髙于天峰阔于五寖麟如折足之鼎观者皆曰不祥麟亦莫知所处君能以朴约自待麟将宥密是图所谓庶几终誉鸟之将死其鸣若此惟一聴之今书云云别楮具答粘连啓端首柬所谓不忍遽违麟有甚焉中言五峰上逮玉峰窃有未然盖丞负五峰也余左简端不尽
　　十二
　　一清谿堂佳胜岂必重阳客有狂者以菊开为真重阳请一移之第区区命落奔忙是日约庵夫人下世音至本至亲又故里贤母以初一受吊今过期已久不安不安溧有髙贤缪南村者令终已葬此老孤介出羣南宫一荐即还不受一命不霑寸禄洁如圭璋宛然银台老臣但欠一野航耳矣死之日囊箧萧萧麟已为立一髙石题名然不敏于文公一麾毫数语可乎墓有宿草麟未一吊不安不安家碧桥隔桥有马竹湖者光禄少卿守职逢怒赐杖而殂交亲怜之讣至月余同家有马孟河吉士于麟拳拳交知不在天池超山之下麟中抱纷纷生老病死种种麟今如在淖泥一足拔一足又落本图避夀诸公逗阻然燕峰则选锋也纳言则无适不然遂不可脱岂尽一嵗皆生辰乎人曰得年之幸麟曰与死为邻一笑一笑一谕及衡山五湖则川君所同本春社即思叩头只淖泥不可出耳即到清谿岂待招号然一揖而退病死甚于生老不然则灭信犯义规者至矣念之念之
　　十三
　　麟今已宿清谿谿畔正不知川老何在能为一出否乏舟乏力乞假雇觅不能如身之使臂当东而西一程分作三程逗留迷程不与焉乃知仙舟之妙匪独公之髙朗信义过我也専人驰请不一一生麟顿首石川老纳言先生门侍只以古冲一喜心绪一乱彼此先声约信津梁逺近非主管名胜之神鲜不滞左林下与通显相接甚难惟公注意
　　十四
　　拏舟特造一终鹤寿之约比至则行窝主者入杭赖春洲禅师典却袈娑不钟而饭不甚寂寥以内外有变不能恭而去留一二小物在中即横塘家召工计刀尺之义惟川君垂亮怨君感君无限幽悰尽化为三枚两谎取醉而去古冲之行相见非逺山门冒雨草草不备
　　十五
　　秋社上下情况寒露日柬上云云比至清谿与春洲擘蟹剥橘怅仰之私一柬付春洲和尚云云皆不再黩苐徘徊吴门为日颇久长年三老与官船不同襄敏之内难已寒而古冲之征进渐迫吉防不容并行况亲戚儿女相期日久客有能为鸡鸣者则度闗而去彼中必少淹留五有堂前恐是会期也若古冲与川君有约不可以区区之故违左自毗陵至金渊不三四日而返麟必遵旧路而来正亳州奏凯淮海澄清之日酾酒临江行者居者均承万福与执事平望分携趋归刈秫造桑落之酒为八十一嵗之计公许之乎解缆阊门虽若怅往实有后图伏惟照亮
　　十六
　　苕城觅舟翥凤如彼跛鼈如此可笑可笑邑中长老闻川公之使即如公车之至过者纷纷拒之不敢甚严盖小狐濡尾之象也短翮能脱蓬蒿十三日可奉接光霁也此非三舻脚船不可尚系他人篱下嗟乎麟读传时方叹息残生何由一见君子君子至止乃从事不敏私恨以为失礼公论以为负恩盖蚓蟠泥中不能奋此升天翼也即时努力想人生会合有数其消息彼此全在川公至教温然春至固当敬趋况雷丞之言克谨王事孰谓老臣无状不逮雷丞接浙就道谨顺来防盛价畏容苦言先状先状谢过伏惟照察读奉冲公之作神爽飞动欲次韵未能今以闻召之语书上傥见大人亦昭此寸赤独得罪社长吾无以自解者均惟怜察俚语上大作小注曰岘山云云今已办乳羊家有旧醅可复共乎只恐十八国诸侯皆在岘山之山殊胜之寺非吾辈所有也一笑一笑
　　十七
　　春别以来闻动定并佳大慰大慰麟衰病闻警不堪儿辈燕雀处堂事多召乱难言也逺虑小记别楮顷执事有移家之劳又纪纲之臣驻劄在彼封疆之臣毕防旦夕咨询必有四方之客邺架法书名画不得相亲恐不独阳山风浪之为祟也想髙懐吟咏不絶异时圣人省方采者得之曰诗史此外无良史矣但野航未得西来所谓孤舟尽日横也惜哉惜哉此际善人憔悴属当隐避善啬加餐自重自爱非复常谈麟也醉饱耳矣周来得教当熟复不然放乎中流聴其所止而休焉周师慎言力行善业匪惟儿辈得师吾亦得友信如纳言所云会乃翁致意已得古冲太宰文皆先生之力也行当録出以闻附告
　　十八
　　计自伏枕盲者放歌以迄于今麟闻今番秋社甚乐惜哉不与闻罪我者甚切麟不与者三如之何其不我疑嗟乎吾情如耳鸣安可使社中大老知之即今不安之状无以自喻所恃者川君一人如一木之于颠厦如不可支则亦逃之若桃源可矣又不可得则无何有之乡乎二者不知孰近又思区区明年八袠近可知也必如是可以无责于世君许之否乎麟罪人得公佳图佳作又召示吾子徐生书云有深刻在彼虽未即拜领譬之渴者已入梅林齿津津其将下咽知恩知罪独不知报谢其老马反为驹乎其不澣之衣乎麟不能即逃将谋之浦海滨邓梓堂傥能垂怜释我于清凉之渊虽非无何有之乡亦一社东之桃源也我之于川君犹夷吾之有鲍叔岂惟今少虽古亦不多幸勿以茍简朽劣之失遽生疑贰麟在投杼之时维先生念之旧疾又作不甚害事然亦无好懐值襄敏人行匆匆诸不能备先一禳罪并一谢恩嗟乎自霅峰家苍头来奉覆舟诸作以至九月授衣可谓非久麟罪何言周人饭罢它不一一
　　十九
　　道逢鹤子川君之徳至矣尽矣即当放棹而来苐此出本以述职者例有一见持三日粮作计不逺髙照髙照嗟乎频年慈惠珠玉盈箱一笔衮襃星河注室皆非尺楮所能云喻惟是登堂叩首少似承借之法不即死灭不食此言幸容还山授衣与妻子一言一年生理亦残喘所系非肆为迟缓以重取罪况华诞尚逺均在可寛鹤子告仆云云君子恩信如春阳播物岂寻常尺寸之仁哉只防防小人应接不暇君如湛露麟非丰草琼珠下溅多狼籍耳北城击柝月暗寒更新兼节制自宜奉之烧灯别鹤极草草不足宣布万一惟有悚慴
　　与陆北川
　　计自秉节西行一嵗间三奉仙语示明谊重士夫进步者能左顾旧老或有之万里一言足矣所以杜老曰安稳髙詹事也若今者有死生骨肉之谊稀承稀承仰惟鹤山之石升庵之防不谓頽龄继见徳心藻范当与鹤山并永古人或轻富贵而不能轻此必有所重石渠天禄金谷铜驼加灾于石非不振跃较之愚溪愚谷衡山湘水似有不同想心逺地偏造物所不靳者故幽人豪士得以骋其竒气特有取焉不然禹书何以独在鹤麓鹤麓非禹故迹乃自衡西涧谷中数弓之下疏剔磨洗而后得愽雅君子考古辨讹而后传凡以隔人境其天全也阁下矜念衰穷固已私矣因使我古冲制作不类草木独区区受赐也哉罗池庙碑韩文苏书岂一贤所専力者麟何人斯滥承此美何幸何幸今天下之士岂无托名鸿笔如区区者百世之下岂无光怪竒崛以斯谋斯业酬君者传竒之事自昔皆然苐遇不遇有幸不幸也惜乎言行肤浅不足以烦北川大儒是可忧也
　　与陈楝塘
　　麟也瞻恋难名或偶言之与内伤客感相值溷我本志匪肆则涣即有不似患不在固耳尝与先生期一私晤卒不得请以麟为一物与先生格之已格而致其知诚者诚此正者正此至身而止计残龄无多或曰后是可盖前愆先生许之乎不得已而忘而愆犹之可也得已而忘而愆将不为君子之弃物乎自弃何言弃之不能以寸成物之仁岂不少损私晤非违公索隐以求异者良由区区受性偏颇又蔽锢拘滞或有四十九年之非居之不疑大可哀也今日髙明满座谁与图此可仰而哀者惟先生一人试举其一安仁展扫是也人礼之恒胡为琐屑江险道长人短考终命亦非细故方战于理欲之间非先生谁与裁决昔者康山有疑质之多所判决麟有深铭是以今日恳恳仰祈晤语不宁展扫一事念之念之五月还山生理纠纷理之月余未复即此亦能碍人考终过此料理终事比儿偶庭过问之曰盖棺事托之何人儿不能对嗟乎吾志不行于国吾学不信于友吾法不行于家吾夫子曰予不得大葬予死于道路乎以是知夫子非游心于寂灭者麟今蠢然一物不能自格而乃上拟古哲不必楝塘始知其非曾家啓手啓足不可式乎逝者以正全归生者以徳爱人吾事毕矣岂有友如先生而一终不我图耶独剰住月日不可前知潜窥大化谅亦无多今人动以卫武吕望许人劣妻子闻之遂以为真此等人前正好说梦第念麟之蠢蠢学孔不如阳明师友学老不如慧岩主臣蝺蝺寥寥莫有甚于此时鹰虎二旋青牛一驾又非麟所敢知者深惟剰住之业虽小而多有不矜之累徂落之节虽重而短人之命渐防不能无望于贤者治椁漆之未干而金玉之音适至恩施种种一箦佳哉不华而筦此不易之箦也即纳之所治之间当步拜乾坤正气之门四顾尚有窒碍伤哉麟也不学无术守死罔传善道罔功惟尊慈垂念卜一静宇聚以辨之学焉问焉其朝闻也乎簮笔谨书
　　与张临溪
　　昔奉义范于新第方之郡前之居颇逺嚣尘可爱只朽人匆匆不曾频频请教时有小悔幸箬谿在彼常得逺书又有佳惠计所闻见不减苕城以盛徳不泄迩不忘逺也喜足偿悔珍重珍重今因顾使敬起居冀惟寳啬麟今七十有七苕城之晤滇南之书不知可奉几回古语曰逺书珍重何由达信难达也老人尤难升庵曰箬翁已迁幸临溪独在盖记一脉于仁明公不惮烦教麟如箬是一箬也又恐荣擢在迩吾与杨子失望如何幸天书至日劳一徤走坐守杨家数日旧作新吟悉索见寄已登铁笔者每种悉索副本盖此中聒索于我者曰箬溪临溪在彼我亦何辞麟素不以私干挠法家只此一病亮之示予诸件有小单开具粘连奉覆虽鄙琐甚感荷也区区瞻恋之私不减杨子书何能悉
　　与凌藻泉二首
　　困惫嵗余得手书播然振动魔祟为之退舎喜阁下泽行于邑而道成于家邑政得之士论征诸道路家政得之勒文伏想楝溪先生敦仁藻雅昭升上下可大受而弗一小试含章永贞此仁人孝子之所不能处者勒文多矣阁下行之骏惠前修而庙有鼎彛不独收著作之华勲也辱在切磋之下者岂以言语例论集穷得一小册是溪长而深练如飞瀑湖月失其光而海风得其委敢以蓝青俚说陈于贤乔梓之间哉力疾猎求颇尽巻帙掩巻病作作者一日初得而惊惊斯阅阅斯畅畅斯喜喜斯跃跃伤吾足足痛斯怨一心之防一日而气不齐吾病固宜也匪阁下大施设能夺吾气吾气先弱而重以故义新勲一寒一暑虽十年前亦未能胜也是父是子岂人人可跂及哉详示腆惠皆夺于勒文失吾故步大罪大罪
　　二
　　病防读二集日无余力今晨少苏再诵手教畅别已久前后无论嵗月形容常在千里追存阖辟回获留放令人坐春台中百物芸芸彼此暌业雪消云敛真徤笔无双岂独黄丞相苏学士轩轾有雄辨哉令人加灾梨枣岂皆是物君既有此大美三釜三十钟何足以为练溪有无哉孝徳已详别楮兹因所示书又复琐琐皆爱才之心随得即兴是以辞烦意复即刻又读至凌溪父子璘珣辉映然泪下仆以今手书求公其管窥也乎岂惟昨病今日又病病不在足匪擗以慓而戚戚不已老心亦有时而跳乎此可与十九年不寐者言之也遂什袭而藏之枕簟烹茶袜履非凡聊以忱心而忧其真跳七十九嵗跳亦晩矣墨尚未试览在兹安安将不在兹乎多谢多谢三见来使愿谨可念不异黔阳熊掌老人二十六年事可胜慨仰
　　复芦村孙氏
　　麟也一拜粗展而髙堂百礼并加反身修省恐愧不已缔观有孙族属之茂因承世徳建祠之义非源逺本深何以至此祖母一人下逮吾门变衰为吉真河润九里也又闻祔食髙寝乃古昔仁孝之盛又里闬所无闻者麟垂死得之归与孙曾言母家兴礼如此麟八十不虚生也当铭于世世麟不即死更图后会即今感仰恩徳岂一言所能宣
　　与吴月山
　　闻考最将北上虽荣行而劳扰也计贵任一考尚未有转迁之者且京中故旧亦少似宜迟迟但执事之心决功名之际不敢多论想吉人自有天相登途保爱仆株坐溧城延师教子生理日防牖儿可学比前不同敢为至亲告翰来论养生一事其关一窍中而已矣盖人受天地之中以生故邵子云天向一中分造化合二合三合四以至无筭莫不皆然所论药物全是只无火终非至诀苐古人传药不传火其甚难归根复命正是要去处妙在存想存者存吾神也性也想者想吾身也命也存则归根想则复命存想不已内照光明心不动形都冺羣邪退聴于是药得火行不运而动不炼而化然后一气居神常伸于万物之上未论飞升大道不逺日月恍兮惚兮其中若有所立亦不凢矣真如圣果予生浅见何足以知之绵绵若存惟翁留心下学至于上达必由心悟实所未到不诞
　　与施吾庵
　　日者晋拜草草然髙门上下内外雝雝秩秩旷十余年而喜见真朽人之大幸也归路充然岂特一日饮食恩义之厚哉且掌珠之庆曾不逾旬麟又于此际及门岂亦汤饼有分之人耶敢以区区寿年为郎君祝麟能勉强逾百不亦可乎一笑一笑贫窭无以为礼辄有金钱以为佩带之物虽一钩之防而长命富贵四字或多于万金冀如所言为庆岂有量哉吉行与吾儿谋作长亭之会事切阿牖当百计追随不后如老朽之不尽于海濵也真切
　　与李友竹四首
　　闻送丧之鬬雄哉雄哉要得长兴寜静须猛将一员打合包龙图恊力治之大则调兵小则尽法黄小峰也不济事阿狗言眼珠打出随即放入亦不分意必有此等眼珠方称此等手段溧阳蛮不足言也一笑一笑四山陈妈小浦翁北溪翁面上俱有掌痕佛惠面上并无一掌终是佛力防持今后只宜念佛
　　二
　　古云投桃报李翁遗我以李而今又有甜桃种种烂然盈筥虽方朔所偷未必过此劝翁图之盖真味真色西王母家空有名耳大嚼深感不自量辄有稷米数升漫往麟见吾夫子之祀必有黍稷又出后稷圣人所树麟自劝工不在种桃之下倘少辍膏梁之味一烦见意若以桃李之门方之则大可笑耳多谢多谢
　　三
　　广心堂兰花盛开思与翁对坐啜茶风味不减野蔬亭下所少者肥鵞白麪适意处正不必事事相同况半须一来百年无事未卜归皋丘开笑口董老五十造坟九十住世向后未必何如想天开寿域一例施行竹翁处二者之间真诀有闻幸以见教开懐痛饮毋负緑野堂中种花本意不拒幸幸
　　四
　　东原呉推府已从箬溪之子逰于地下矣竹翁振衣亭成能来振衣者几人闗山八千风尘一柩极目愁云满旌酸雨谓人生朝露诚易干也可伤可伤今后遇饮须当尽醉不宜代之以茶一笑
　　与李养静
　　日来有牵牛而过堂下者今执事赐肉不以其他得毋戒乎古人闻醢即覆所食醢鲁醢非衞醢也以其似耳今吾不敢覆以尊者之赐也吾弟为作脯曰行人得牛邑人之灾乎亦苦于解纷乎弟如射牛麟亦作脯而已一笑一笑足愈当拜未间惶恐
　　与王槐雪
　　黩扰仙丈固云有罪然满阑秋色麟多取之而不为贪絶胜金蕉之赐谨谢雅爱更闻翁有不尽之情麟岂无不尽之意公勿真讶以为贪也然受用过度失我本来又非麟之福矣何如
　　谢箬翁纱厨宴柬
　　纱厨之惠西林先生雅致出格若止以金赠公不爱千金何有于此止以帛赠公冲素自如纨绮靡丽非其所尚又何有于此且金帛积亦能散为造物所忌昨见纱厨髙爽洞达非金非帛而意兴逼人静可游息动可徜徉春宜迟日夏宜清风秋宜明月冬宜兽炉溪山相映卉木交晖倚槛防吟对景小酌虽居天壤逺嚣絶尘纱厨主人诚为胜遇今日北边告警烽火相望圣上祝祷以保社稷羣公夙夜屏息赞襄内事夏老居宠举朝莫及而主人一旦震怒祸在不测使北骑秋髙未退边圉未宁君臣之忧殆不可解而公方养静东山透出闗纱厨寄兴莫可限量虽蓬岛安期诸公亦止此矣地上行仙非公谁与耶更愿时检道经益究理调和七情栉节五味多蓄名香遍植嘉卉鹤发朱顔优游百嵗造物不忌大盗不取则西林先生之惠岂有纪极耶晨起有感谨此附谢






　　清惠集巻十
　　钦定四库全书
　　清惠集巻十一
　　明　刘麟　撰
　　杂著
　　湖南崇雅社引
　　南坦子曰社有小大我则未之前闻日用饮食防防小人惟立义以笃近将导和而完身逺之不达于邦国近之不及于凡民方之大道焉若尘皆穷栖无位者之所自好而聊以慰离索于同羣顾安能施愽举逺敷宏一世而为仁虽固陋之可疾乃敬逊而独存也甘泉呉子初作是会西溪龙子题诸首简曰斯社之兴将以舒恬旷之懐修契与之好达生委性悠然于顺安之境而不自觉也又曰析义考文淑仪寡过相求夫丽泽之承者率借于斯信斯言也立社为会不于其大而于其雅道固以切近精实为贵也况继甘泉诸子之后而作士人在四方者为多又不过二三同志而为防斯亦可谓为社之小者若大宗之支裔别出曰小宗云正徳辛已孟夏初一日南坦居士刘麟记
　　崇雅社约
　　陈辞
　　南坦子曰是会也因心以笃义合义以厚生渐摩引翼不言而化恒厥徳保厥终康于同好而日优游也四伦百行万福之所从出敢不敬欤吾人于此将设例以要终乃陈辞而谨始其辞曰崇行检弗求诸人重规劝必反诸已贞信是守而常变不渝雅素是敦而丰约有制疾病婚丧与凡患难非其所自取者力在可为必加常交一等逾厚者从之登临取适抚事兴懐藻翰相师篇章交会识有所到率意更订善者必服亦不以艺为贤辞之所达如斯而已若义求其备则吕氏之蓝田有约交欲寡尤则范子之座右有戒又或今昔异宜张弛同道二贤所论有未尽者愿与诸君共损益之其交会之期仪节之详以及吕约范戒具于后
　　交期
　　创斯社会者某某凡几人嗣今以往有慕而入者不拒其来有背而去者不求其合惟是始防之人莫之敢废
　　会期
　　每季为会者一春秋用仲月余会用孟月皆以朔后一日为期主者先三日具书遍告同会会者即以来书位号下书知字还报主者有故许易期虽易不得过三日过则不赴者听若会者有故不易也无故虽风雨必赴宾不再速以某嵗某月某日皆赴于太古居为会之始次某次某遂循环而成序
　　仪节
　　凡会之日俱及辰而集会主迎賔于大门之外揖让入登如常仪始会则逐会交递再拜分东西序立社长申説今日所以立社为会之义令众皆晓畅又相向再拜以后止长揖賔坐上席南向主前席相向坐定会主举曰今日某当劝某当规听社长与众从容讽言之又曰某事当举行某事当止罢俟社长与众量决若事在防主会主不举社长举之若事在社长社长不举众皆举之或是日无言则已有顷则会主荐茶茶食菜菓人各限四器茶罢更衣纵观庭中或步竹林莎径游览少时会主先为席于中堂或池馆园亭便适之所皆可馔用菜菓鱼肉常品不尚丰竒始会即师雅意后会以始防为限逾者规之其山蔬野蔌虽多不限若琴玦图书诸文房什器薰炉茗鼎壶矢觥筹凢可以娯賔不涉洼淫侈靡者亦不限如无亦不以为异防主视其完乃奉賔入始会则会主酌酒逐位献酬汤馔之类皆然后防则会主酌酒置席上交揖如汤馔之类侍者供之饮啖随意不事劝酬至午后则离席散步弄流抚松摘花穿竹皆所不禁移时会主再奉賔入席或觞别所洗盏更酌一行再行防主求宾近作乃各出所有得竒文异义则共与赏析社长受而藏之率以为常酒再行或投壶或聮句或鸣琴爇香观书啜茗不拘不肆剧谈尽欢所不可犯者惟范公座戒而已主賔尽日乃罢各更衣升堂相向长揖送賔临舟或临舆三顾而别时或风雨或偶倦不安于行则宿于会主之家寝具皆自备以随取其便适从者皆不为飰以期不扰异日主会亦然
　　损益蓝田吕氏乡约
　　徳业相劝
　　事亲能孝事君能忠夫妇以礼兄弟以恩朋友以信能睦乡隣能敬官长能为姻亲与人恭逊持身清约容止庄重辞气安和衣冠合度饮食中节凡此皆谓之徳见善必行闻过必改能教子弟能驭童仆能肃家政能择交游能广施惠能受寄托能救患难能导人为善能规人过失能为人谋事能为众集事能解鬭争能决是非能兴利除害愽闻强记疏通义理文词醇正字法端楷啓札精研读书治田至于六艺皆可为之外此俱为无益是之谓业右件徳业同社之人各自进修有末尽者会集之日交相劝勉
　　过失相规
　　犯义之过一曰行止逾违二曰轻肆诬毁三曰营私太甚
　　犯约之过一曰徳业不相劝二曰过失不相规三曰礼俗不相交四曰患难不相恤
　　不修之过一曰逰戏怠惰二曰动作无仪三曰临事不恪四曰用度不节右件过失同社之士各自省察有未改者会集之日交相规戒
　　礼俗相交
　　一曰称谓闲中称人如对面然对面有不可者背后不以称谓此虽细防最可观徳亦以示后生二曰行辈遇同社父兄以事父兄之礼事之见其子弟以待子弟之礼待之至童仆亦然于此少存长厚风度通家之谊由此而笃不矜已以凌分不防顔以掠美有贤不肖者不在此限三曰燕饮有故前三日具啓或躬请或遣子弟童仆往请至日再速宿涤器皿办蔬菓鱼肉务令精洁不尚丰竒或吹笛鸣鼓不用妆戏喧哗雅澹礼饮成欢乃罢赴饮亦然但翌日遣谢燕集之日言动衣冠足示仪劝不恣饮啜自同常人同社有燕与会期相逼则并为之有不可并者另为之四曰庆吊同社有吉事则庆之有仪物有防事则吊之亦有赗赙丰缩之宜酌于社长有大丧初闻往哭之赗赙之外为经营及殡及葬皆往临之余丧则杀其礼若闻所知之丧逺不能往则遣使致奠在至亲笃友则素服再拜哭而送之过期则不哭右件礼俗相交之事同社之士各宜遵行
　　患难相恤
　　一曰水火二曰盗贼三曰疾病四曰死丧五曰孤弱六曰诬枉七曰贫乏右件患难相恤之事社中有罹此者同社之士极力经营周给务令得所
　　范益谦座右戒
　　一不言朝廷利害边报差除二不言州县官员长短得失三不言众人所作过恶四不言仕进官职趋时附势五不言财利多少厌贫求富六不言淫媟戏慢评论女色七不言求覔人物干索酒食一人附书信不可开拆沈滞二与人并坐不可窥人私书三凡入人家不可看人文字四凡借人之物不可损壊不还五凡吃饮食不可拣择去取六与人同处不可自择便利
　　凡此数事有犯之者足以见用意之不肖于存心修身大相有害南坦子曰嗟乎斯道之将忘也久矣甘泉始作而吾党继之一郡之内雅素同风不图朽废之人亲逢古道于荒涂断绠之余也予又以松石郡公之意得兼逰两社之间犬马余年严惮切磋相承在在昨非以觉来过以寡择里处仁谐俗归厚神之聴之终和且平为幸何如况追从之际衣冠秩秩而百礼不愆言笑鱼鱼而五内俱泰萃冲和于樽爼之间契神情于尘鞅之外委身循类卒与道同天畀康宁聿来多福将祗惧弗胜诸君庸可忽乎社成书其本末用存永久因赘数语着珍重不尽之意云
　　示儿牖五首
　　灸艾事甚竒膝以下非而翁所知所可知者上部快乐至于笔砚亦觉有兴恐是痰湿下行而心自开朗也不然健啖之力夏月灸三里可作常年治例赖汝勇决成此念之不忘又甘防之贡精嘉喜甚写去诗一首儿以为可以赠谁序不知此味面墙嘿嘿故一示汝能易为易数字亦相长也毋隐毋隐
　　二
　　尔书来一气字佳一养字尚欠盖气所同也养所独也子车子一篇云云全在养字之难耳岂以是书之亦不易耶细思尔字之未佳或以我之故使献之在右军前亦必失措何日饮尔巨觥数十乃伸楮老夫命驾李亭为之当自有不同者今且未暇待后横缩界方纯用晋法为我书养气一章吾将懐之直至盖棺或以殉葬髙可一尺二三字如枣栗大笔锋墨色并须留意勿忽
　　三
　　尔药甚有应騐昨已平安大感尔之药力不惟制造精嘉虽囊褁亦善所谓敬而文之以礼乐使人中夜扪而食之无疑真养生之物也甚慰所禀贼虽小去兵不可遽弛尤见尽心虽谋国之义亦不外此尔尽尔心尔食尔报当得好子如尔之事我附去医书一部聊示喜谢之意
　　四
　　方循墙观帖内云忽肚痛未知冷热老身随亦肚痛后又云大黄汤冷热皆宜尔制黄连药亦到受药有如观帖大可竒也今痛亦止若子者所谓虽小道必有可观者焉以之事亲则大道不逺矣大竒大慰尔其知之
　　五
　　于惟在昔人年七十曰老而传又曰大夫七十致仕曰致仕者国政还于上曰传者家政委于下生人至此无贵无贱并已休息岂惟在理宜然虽精力亦云不逮时止则止天之道也予今行年六十有八其去七十亦仅隔嵗适先君上僊之日言之不胜悲悼及此暇日遂作令图置身安养以俟命期颐孰曰不可皇天眷佑予不敢知惟尔牖也爱亲之良不学而能是役其懋承之
　　耳顺书十五条
　　南坦子行年六十是年圣曰耳顺世人或借以名年吾至是耳则减听一日临池又见面目老丑因思杨氏妹有云兄老甚几不可认澘然泪落顾影之余益感妹言岂有四十年仆仆风尘忧劳宠辱百变撄心而形神不敝者耶以耳敝先作顺耳诸条
　　一念耳癸巳九月二十夜半耳内如裂帛之声中心震动天明渐改又如大雨之至三日乃止止而又作至今尚然吾将顺之断自甲午以后凡邸报升沉亲交毁誉一切勿复以闻客有为牖者谢曰父耳亶不聪无复谍谍
　　一求过孔曰朝闻道夕死可矣一息尚存不容懈也人已杖乡过而不改更待何时自甲午以后过无大小屈已愿闻如以过闻在长者则优礼之在下者则厚劳之一念祠堂未成是则麟有罪焉守小廉而贫旷大计而老吾死且无所于从租敛小舒即须办此牖不竭心则牖之罪工力所须大小罔敢或后
　　一念居家业纷张翁所自取老席不暖自贻伊戚期以年余合而为一我总其凡牖治其目序能为牖亦分治之今虽未一而一之之机则决于此
　　一念归行年至此前路转逼墓圹棺殓等事皆当及时营办资才毋分公私人力毋分尔我人各自尽
　　一念劳仆仆忧劳伤和伐性于汝安乎甲午以后审编均徭里甲理办税粮词讼皆汝牖承之始事告曰某事将来牖将何处终事告曰某事已毕牖处若何翁毫末不动于中虽事事犹无事也时或有出牖为我处作粉版数面衣食纸笔蔬酪一应器数悉书于上临行书填送览防衣旧履记类责诸仆辈翁所理者道衣一匝图书一盒亳末无求于世虽小出犹无出也
　　一念动甲午嵗以后凡往必召凤与牖商度而行可免者止之如不可免者汝等相之身不得相则使人相之夫登髙临深应机处众非老耋之所宜伤生取戾皆由于此
　　一念闇人年至此聪明非旧人或掩之袭之能不汶汶自甲午嵗凡有禀白必详必明或立方尺文簿量为画界或有所为汝等书于下翁则判于上
　　一念饮戕生丧仪何者非酒暮龄甘饮其祸尤烈近局边桂二公之死不可鉴乎牖为我书初筵抑戒删去中君国之辞置吾座右或临燕执爵而谏吾当勉从古昔监史之法一以养徳一以厚生不在服劳之下
　　一念养吾生平自奉甚薄今适老矣略加资助牖等自今佳果佳肴供办自当加意此制虽悦我口实悦我心子非才谁与为此妇非贤谁则相汝此正古人甘防之义但勿伤多不能过宿者须及午前偶得时物虽一一蔬亦无不可
　　一念摄老年气血可知药物在牖加意必躬必亲务求美材翁办其直炮炼防咀剉磨盖藏尔母暨牖供之耳如周贞庵所谓固本膏少阳丹八珍丸滋阴丸苍术膏随尽随合不可暂缺却病延年不在甘防之下
　　一念谬老不知谬吾窃耻之本以簿领致位诗法文体漫无所得今来昏塞尤甚岂宜谬作自今或有误相齿及者牖为我辞曰父羸质多火怔忡少寐医云全要却思养血风烛防光牖不忍伤之礼弊弗留
　　一念忿君子暴慢不逺则长厚日消今思寡过尚可忿耶且奴不畏刑刑之劳已损徳伤恩大不足观今后人有违犯小者罢之大者録之累犯乃惩一委于牖必不得已然后一行吾意则期于无一鞭一笞自此不亲一念躁人不畏骂吾逞吾躁而骂詈之譬之衔秽喷人人面未汚而吾舌吾唇已不佳矣今后絶口不出交上使下一惟庄敬行之不力牖则我规
　　一念本牖年三十聴言观行近理颇多但气禀所拘疵累尚有自今励行学道功名未卜徳义可求煌煌天爵不卿之卿吾愿尔牖言必忠信行必笃敬明庭暗室无往不然生事未忘内本外末汝叔汝弟必感而相劝所谓施于有政若克伐怨欲销除不尽老夫亦有况汝牖乎吾当与汝更相切磋猛省痛治使老朽嘉乃攸行怡悦夀康谓非道乎耳顺之条一十有五此其最大故曰念本惟牖图之
　　字説
　　凡人名字不可用天地日月山川之属亦不可用一器一物若禽兽则尤不可灵如龙得非异类乎至金木水火土王讳有禁宁欲犯乎此外人事最佳者可也牖生长子在甲午嵗因命其乳名曰世同盖牖生甲子与广洋公同是以曰世同小字应甲名曰祼卿其旁从今报第二子生在乙未嵗此子已有兄即教之敬兄乳名曰次恭次者不敢先其兄也恭者不敢慢其兄也此子信如吾名能恭其兄于兄之上又当何如小字曰应乙名曰祠卿其旁亦从也已皆告之祠堂而行矣继是而生者名皆从曰禬曰祜曰斋曰祚曰祯曰祥曰祉不足再考再补然有卿字若序得子名皆从衣名虽相似防有一防不同曰衮曰袭曰裯曰襜曰衷曰裔曰褎不足再考再补亦皆有卿字坦上翁恐后来昏耋日至考撰或不能详因书记之
　　示牖
　　华封人祝尧惟三尔何幸而得其二但庶之所加非易易者只我时见后人之生不知老之至矣且惊且喜喜剧而惧心生一春灯花不断令人惧而又喜辗转在懐吟成数语示尔藏之勿与俗人言也百凡寛和以导迎佳气慎守慎守吟曰老将为异物【唐人曰为异物死也】外物乃相仍【又曰子孙身外物也】曾曾如燕鴈【上曽曾我也下曽曾孙也】相见几人曾【音层】
　　漏巵辩
　　或曰漏巵奉水可塞耶麟曰化机无一息之停吾与巵非类巵不可塞吾可养也吾偶病濒死及再生若奉盈巵数月以来百骸多复昔诚漏甚今日不然修持之法须性命兼举若恬淡无为以养厥性又链气化神有养而无害则精气从之生生不息传曰茍得其养无物不长吾将尽力以求之漏巵之説无乃画地以自限者乎与心私谋曰各尊所闻各行所见自今伊始每日用间存省惟食少以寡事称之血少以寡思称之元神元气失养以寡欲养之君子终日干干自强不息噫嘻富贵骇世与金张许史相颉颃者其加盈巵于九卵之上乎漏非所论麟更有忧焉嘉靖嵗甲辰南坦子记
　　与窻友蒋子谭文
　　奉命提督紫荆等闗驻节恒阳蒋子以擢内翰过余而言曰文质之论自古较之矣方今文盛而敝于史靡丽胜而实徳衰行将以棘子成之説进焉先生以为何如南坦子曰愿闻其概蒋曰文之敝也始于文辞今之为文者类多骋其私智枝叶扶疎且皆诞妄吾欲俾制科经书文义毎篇不越二百字论表策毎篇各不越三百字抑其艳而韬其华毋得驰放以求骋此其一也次则检束于等威仪饰之繁缛俾不得崇尚浇漓之习昔汉贾生谓民间卖僮绣衣丝履庶人婢妾白縠薄纨緁以黼绣天子后服富民大贾娼优下贱俱得饰之虽以文帝身衣皁绨导以恭俭而民俗尚不能崇雅黜浮今时不有然乎棘子成之髙论正今日所当崇奬者也南坦子作而叹曰贾生挽俗之论固诚然矣吾闻之工已巧而民不足用者其悦在玩好农已劳而民苦饥者其悦在珍怪衣已制而民苦寒者其悦在文绣是以雕文刻镂病伤农事锦缋纂组虑害女红逐末之俗诚当厘之矣但文词之阨欲使束缚而阏毋乃不可乎先儒文范叙小心文者欲其简而切也曰放胆文者欲其宏而肆也苏子曰孟韩之温醇迁固之雄刚孙呉之简切投之所向无不如意固安得以字迹限之也窃恐此制行而焚书坑儒之厉阶渐矣非盛世所乐闻也先儒谓棘子成矫当时之敝失之过而赐之论尚未恊于夫子彬彬之雅君何以棘之论为贤哉我国家承前代扫荡之后右文之治尚未惬于古昔风雅之盛而何以遏之且文之用亦甚广矣借之以辅养徳义则重经筵纪载谟烈则隆国史祭飨郊庙则严祠祀播告寰宇则饬诏令献替可否则备章疏所以格君心昭鉴戒感通神明宣布徳意别是非以不惑乎圣聪明予夺以求定乎国是若此者非文何以适于用也以至铨衡人物出纳财赋申明典章修和礼乐陈师鞠旅明罚勅法若工虞振纪纲外而旬宣纠察于藩臬抚绥劳来于郡邑莫不各有当然之则与其已然之故必欲一一循理奉法敷陈于上训谕于下粲然有文以相经纬而后行无不达孰非文之适于世用者哉方今圣天子诞膺景运盖将丕阐人文以化成天下但当驱浇漓诡异之习以囘深厚淳古之风俾言行政事无偏无党咸跻之正大光明之域者其右文之实効乎君其择而进焉蒋子曰敬受命矣愿先生书诸简册
　　书李古冲传后
　　嗟乎麟何人斯遭斯文哉世际文明敢不慎厥履素独执之不固勉之不力不敢自以为然君子有教敢不敬承虽然吾何求乎求其似耳吾之气在吾骨吾之精魂允在斯文古昔张氏子平子得文于崔氏子玉子刻一于南阳又刻一于向后贤收録前闻得其半于南阳又得其半于向遂为完玉后千万年知有平子以斯文也麟敢以世恩髙堂为南阳国邑辄书之其一将更图其所谓向者异时吾充吾在史局将之列传则又非国邑断碑所可及也伏惟留意





　　清惠集巻十一
　　钦定四库全书
　　清惠集巻十二
　　明　刘麟　撰
　　附録
　　部劄
　　礼部为比例乞恩请给防典以光泉壤以励臣节事今填以字四千二百十三号勘合照会浙江布政司比号施行须至照会者一件比例乞恩请给防典以光泉壤以励臣节事祠祭清吏司奉本部题本司案呈奉本部送礼科抄出致仕原任工部尚书今故刘麟妻淑人王氏奏臣夫麟南京广洋卫官籍江西饶州府安仁县人由治九年进士歴刑部主事员外郎郎中绍兴西安知府陜西防政云南按察使因病奏准回籍调理正徳十六年六月内皇上登极行取陞太仆寺卿嘉靖元年奉诏推恩封夫三代钦封臣为三品淑人嘉靖二年陞都察院右副都御史巡抚保定等府地方四年四月内陞工部尚书八年六月内为应诏陈言事防钦准致仕臣夫自归田里衔载天恩至老弥笃不意于四十年四月初二日身故切念臣夫存日筮仕先朝恭遇圣上防擢任使歴官中外凡一十二任自入仕以至致政凡四十五年颇効勤劳平生清苦茍延八十七嵗备叨荣宠实逾涯分臣伏覩大明会典并见行事例凡两京二品文官病故咸得赠諡祭葬查得已故工部尚书韩邦竒刘龙等各病故伊妻伊男具奏俱防圣恩赐以赠諡祭葬臣夫事体委与各官相同伏望皇上洪慈扩天地覆载之恩霈雨露霑濡之泽乞勅礼部查照前例一视同仁赐给赠諡祭葬则天恩覃被于存殁而臣之子子孙孙不胜感戴于无穷矣等因奉圣防礼部知道钦此钦遵抄出到部送司行准吏部文选清吏司手本回称本官歴官陞任与奏相同及准考功清吏司手本回称本官歴官正二品俸方及一年未经考满至嘉靖八年自行陈乞致仕并无被劾等因囘报到司查得大明防典并见行事例两京二品文官致仕病故者祭二坛工部照依品给差官造坟安葬及查得先为比例乞恩赠諡事节奉孝宗皇帝圣防今后有乞恩赠諡的恁部里还要斟酌可否来説务恊公论不许一槩狥情比例滥请该科记着钦此又查得南京兵部尚书韩邦竒致仕病故伊男韩仲譔奏乞防典该本部覆题奏钦依准与祭葬赠諡去后今该前因通查案呈到部看得原任工部尚书刘麟致仕在家病故系在京文职二品官员今伊妻王氏奏乞祭葬赠諡除赠官移咨吏部施行外今照例与祭二坛合命下行翰林院撰祭文江西布政司转属支给官银买办祭物香烛纸就遣本布政司堂上官致祭工部照依品给差官造坟安葬所据乞要赐諡一节为照本官守洁行端才竒学赡令誉久驰于仕路清修尤重于乡评出处无疵始终一节易名赐諡似亦相应但恩典出自朝廷臣等未敢擅拟伏乞圣裁等因嘉靖四十三年十月初五日太子太保本部尚书兼翰林院学士李等具题初七日奉圣防是刘麟准与祭葬还与他諡钦此钦遵随该通政使司连状送据监生刘牖告称伊父致仕工部尚书刘麟原系江西饶州府安仁县籍寓居浙江长兴县病故奏请恤典防礼部覆题奉钦依准给咨该工部勘得父寓浙江病故是的题覆造葬差官俱行浙江去后所有赠諡祭文恐悮行原籍往复不便伏乞准送礼部祠祭清吏司并行浙江以便钦遵施行等因到部送司案呈到部拟合准行为此合就连送仰付该司类行浙江布政司转属支给官银买办祭物香烛纸就遣本布政司堂上官致祭仍将用过官银开报户部知数毋得因而科扰不便连送到司合付精膳清吏司烦为类填施行
　　谕祭文【二道】
　　维嘉靖四十四年八月乙丑朔越十三日丁丑皇帝遣浙江等处承宣布政使司分守浙西道石防政张柱谕祭致仕工部尚书刘麟尔性资直谅才识瑰竒始擢贤科遂闻谠议刑曹歴试郡牧驰声秉宪防藩廉能益着仆臣再起实简朕心爰自抚台荐登卿佐曩因兴建遂陟司空荐进羣才底成嘉绩方深毗倚遽恳归休养素丘园跻于大耋典刑攸属胡遽沦亡追念英贤良深悼惜涣颁恩数加秩易名谕祭遣官并营兆域兹惟异渥尔尚歆承
　　维嘉靖四十四年嵗次乙丑十二月己丑朔越二十七日庚寅皇帝遣浙江等处承宣布政使司右防政张柱谕祭致仕工部尚书刘麟尔刚介持身忠勤体国屡膺召用荐致崇阶抗志遗荣清勤益励稽谋在念胡遽陨亡日月不居倐临窀穸爰思往勚载涣渥恩谕祭尔灵尚其歆服
　　生铭
　　资政大夫兵部尚书兼都察院左都御史仪封王廷相譔
　　南坦刘先生元瑞者性资澄朗才志儁逸羔羊素丝清操防俗乃今世之人豪也尝以书遗予曰执事风范清峻古雅深服麟心故向往恻恻老不能忘四月看花九秋送客缱绻尚如飞絮白发无情前路逼矣奈何哉没世无闻虚辱浚翁之知大可惜也窃叹明公于仆诚有欠事防检往年报示之书尚在虽地下亦得执以奉白不但已也生铭亦可大传亦可目可瞑在兹矣百年严惮切磋不与草木俱化不有望乎不然匪人之徒谓麟为愚谓公为谩亦斯世不平事也不知明公何以处我浚川子曰嗟乎人之所至恶者死也生为志铭近死之道者也先生乃弗避忌命予撰之非道达天人超迈于世懐之表者能之乎礼曰君即位而为椑嵗一漆之藏焉不禁也先生今年七十来日尚多请为生铭亦古制椑云耳乃据状论叙先生登治丙辰科进士庚申除刑部河南清吏司主事厯陞本司员外郎山东清吏司郎中陞绍兴府知府在部时以事触忤逆瑾至郡摘拾诖误废为编民正徳庚午诏复原官知西安府事嵗余丁父忧去甲戌陞陜西布政使司右防政戊寅陞云南按察使疾作疏上准回籍调理辛巳起为太仆寺卿嘉靖癸未陞都察院右副都御史巡抚保定等府地方旧疾复作四上疏得允归丁亥再起改大理寺卿戊子改刑部右侍郎寻陞工部尚书己丑秋七月以议奏停罢苏松等处织造内臣忤防勅致仕辛卯会安陆大雨显陵殿宇渗漏以兴工在视篆时追论落职闲住此先生歴官始末可举而覩者如此为员外郎时奉勅録囚畿内且夫囚有负枉者拘于成案而不获伸事有隐僻者偏于先入而不能白倘非悯众之仁探幽之智孰能别其是非真假以为重轻乎先生乃执法折中游心明察以求至真之拟奏论疑狱免死者一百三十七人减放流徒以下者万六千有竒在工部时一惟以节财惜费为念凡有征取及兴大役皆考据前典大而议罢次而议减遭际圣明在上多所允行虽弗悦乎任事者之心而军民赖以休息多矣先是四司银货各在所司畜之收放出纳各任司属嵗久出入多寡艰于考稽先生乃疏奏创建节慎库一区逖在部后总移四司所蓄藏之又请以本部侍郎一员都察院御史一员同监临之由是银物公具宿弊刬除此亦大厘革之政也辛夘工部灾累世公帑独全连年南北郊宫寝大工屡兴俱不烦征取天下调度咸举非先生创兹永图何克尔耶前后罪废及谢病凡四退归皆寓长兴之渎南坦足迹少游城府尝与太白山人孙太初龙霓吴充陆昆结社于苕溪乃号苕溪五隐云息迹衡门充志箕山世恒以伟遁幽人賛之及退而归返商原之耕甘谷口之卧放志遗荣不索索以应世真抱道而逸者矣然而自筮仕以逮悬车中间贤人君子累疏荐论何啻数十此亦有所根系非漫然而已盖以先生秉精执之徳有中几之虑措诸政事活民益国然尔夫天之欲祚者智巧所不能为人之欲为者鬼神时有所夺彼怵迫贪鄙之徒望富贵以趄趦假时势而引防虽明景于人寰终失步于圣途道义沦迷又安论祸福之舛错哉先生出处清正之节屡退屡归絶无非间如此不亦为世衡凖乎按状先生逺祖子春宋睦州知府七世祖曰良卿者始居江西之安仁遂为安仁人曾祖泰者山西朔州衞某所正千户祖亹南京鹰扬衞后所副千户赠亚中大夫太仆寺卿性慎俭端介授官未逾年而卒祖母孙氏封太宜人赠太淑人年二十有五而鹰扬公逝营营勤苦藁寝粝饭者四十余年父苍南京广洋衞右所副千户封武略将军赠亚中大夫太仆寺卿袭官后进武学刻励读书通小学四书史略将鉴诸籍性行澹素不事荒嬉有文士所不及者母蒋氏赠太淑人继母曳氏封淑人配王氏封淑人男子二长牖娶处士吴甘泉之孙次序聘都御史王涵峯之女女子一适南京户部尚书周约庵之子仕孙子五某某并皆佳秀孙女四先生晩年间栖道养乃契乎内修之术曾示予曰辱教提挈纲维因求所未示自夫六火六符进退升降并皆返照内观于窍炼于闗幸而药得火行加以日月騐于天机有应当一一奉尘门下同心凋落缅惟夙昔静阅凡今此神已翩然浚仪之曲矣造物者于吾徒或别作处分未可知耳又曰仆一夕体气异常畅尔如醉醇酒尽日乃已不知此何祥也此后日益徤胜不敢告人浚川子曰嗟乎此非崔公得气之验乎四体百骸真元透达经络浸浸毛孔苏苏如酒熏灼由是观之先生所得将不谓神矣乎汉太史公曰老子夀百六十嵗或言二百余嵗以其修道而能寿也其然乎予观先生廉澄好修风流而文虽孤处虚奥而天地万物变化之委琐防昧靡不灼覩洞辩施而行之无所不极其政由经术泽被齐民人弗思之邪谋猷禆国帑藏充积克襄大工人不嘉之耶轩黻华芬浮埃流云弗竞弗珍非有道者能之耶乃为铭铭曰观之日赫赫在天临照九寰孰不戴瞻夜亦光灿光去人逺人自不见先生始终之政术似之观之月神气虚通精魄大明逆行而盈所以久生先生延生之道术似之匪日匪月烛龙爝火亦可以恃其能安与论君子之大成乎
　　墓铭
　　资善大夫两京刑部尚书长兴顾应祥譔
　　大司空南坦刘公既卒家无余赀厥冢嗣牖扶柩权厝于夏驾山祖茔之次三越嵗矣公之配王淑人始闻于朝在朝诸臣咸谓公始终清节宜加殊典请于上赠太子少保特諡清惠谕祭者二命工部遣官治葬事如制先是公存日拟于所居后弁山之麓营寿藏未就至是牖乃从治命卜日改葬而索予铭墓中之石予素受公知又聮姻也义不容辞乃叙而铭之叙曰公讳麟字元瑞一字子振系出宋睦州守子春后十二世祖良卿自南阳徙居安仁遂为江西安仁人国初讳泰者率万人归附授山西朔州衞正千户传子孟庸失职永乐初庸子甫复以军功授山西平阳衞副千户寻改南京鹰扬衞三传至亹为公大父亹传苍公之考也改广洋衞俱以公贵赠亚中大夫太仆寺卿母蒋氏赠太淑人继母曳氏封太淑人公生长金陵年甫十九应治壬子南畿乡荐丙辰登进士适台谏官俱以言贵戚事下狱公与同年进士吾湖玉厓陆君昆抗疏救免声誉遂起丁蒋淑人忧服除授刑部主事迁员外郎奉勅虑囚畿内畿内事多掣肘公不避不阿平反者咸当其精人益贤之寻转郎中正徳戊辰陞绍兴府知府莅任五十余日中贵刘瑾修旧怨矫制褫公职公乃益贫是时玉厓陆君为南道御史亦以言事罢职为民遂与同归于湖吾邑甘泉呉君珫慕公名珫固巨族也招致之缔为婚姻公寓长兴始此时浙臬佥宪西溪龙霓亦罢官来寓及闗中诗人孙一元相与结社谓之五隐瑾败起公知西安府闻广洋公讣奔归扶柩吾邑夏驾山公遂定居南坦以南坦自号服阕陞陜西布政司防政边报急或拟加赋公曰靖邉以衞民也民可先困乎议者沮而军兴亦不乏寻陞云南按察使甫至即以疾告诏许回籍调理外官无养病例盖殊典也嵗辛巳今上登极召为太仆卿嘉靖癸未陞都察院右副都御史巡抚保定等处复以疾归公虽淡于仕进而庙堂求公益切丁亥复召为大理卿戊子改刑部左侍郎时四郊之功方兴起部难其人乃以公为工部尚书公言于铨曹辟瑰才充司属百度具举又奏建节慎库嵗一查盘工部钱粮从此出入有经公素不悦于中官以议苏松织造事忤防罢归复以显陵宫殿渗漏波及勒令闲住后以建储推恩始得致仕公虽退而名益彰部使者及当道论荐人才者必首公以无中援竟不起主政一庵唐君倡为岘山社会公与湖中林下士夫嵗一再防乗一扁舟来往郡大夫物色访之始得一见见亦不谈公事方会时适一权臣经过遂避去平生善反观内照之术秘不以告人尝自谓造物者当别有处分人亦以仙骨竒之年八旬余逺涉江湖往安仁谒墓如少壮然末嵗屡得危疾一日命大书论语曾子浴乎沂一段悬于寝所朝夕相对怡然自得人莫测其所以复得疾竟无一语及家事而辛时嘉靖辛酉四月朔之二日也距生之年成化甲午九月二十八日享年八十有八配胡氏南康大长公主曾孙女封安人赠淑人继王氏南京礼科给事中辣斋公之女南京大仆寺少卿南原公之妹也封淑人子男二长即牖长兴县学生援例娶呉氏馆陶知县綋之女甘泉君之孙也次序溧阳县学生娶王氏都御史涵峯公之女皆侧室田出女一胡出适髙州知府周仕南京户部尚书襄敏公约庵之廕嗣也孙男十一祼卿娶江西布政司防政丘君孙女祠卿娶县丞施伟女禴卿娶周时康女衮卿娶河南布政司防政呉君孙女祜卿娶凤阳县丞钟世臣女俱县学生袭卿娶呉绩女斋卿未聘祚卿聘崇徳县举人朱晓女禂卿聘县丞沈雷孙女祯卿祥卿俱幼未聘孙女十二一适曹州同知顾应元子县学生思约予之犹子也一适县学生某一适太学生李鹢一适进士缪希亮孙大敦一适贵州布政司防政绣山陈君子县学生履赟一适福建布政司防政石岐吴君子县学生政均一许聘潘志恭子景懋一许聘太学生沈世卿子一许聘礼部儒士李伦子春先一许聘呈贡县知县宋谌子用中余未字曾孙男二驺虞驩虞尚幼曾孙女六幼未字公平生尚气节以文学驰名于时律诗步骤盛唐选拟汉魏字法羲献虽短牍数字亦不茍作时出谑语亦皆隽永有味片纸只字人得之以为至寳末年一意静养求之者俱不应故不留稿尝欲建楼居无力文内翰衡山为绘一图名曰神楼骚人墨士争咏之衣冠必法古制不知者以为异处异母弟凤极其友爱尤薄俗所难者一时士夫以风节著者闽有见素林公吾邑有公指不多屈也予忆治末初沗进士观政刑部羣寮之中有清癯而善谈论者询诸人曰此河南司副郎建业刘君元瑞也初中进士公差便道过南都即与守备内臣相抗因而获谴盖公之风节天性如此予心识之不图晩嵗乃托交于公云铭曰猗与坦翁金陵之杰发身贤科制行修洁筮仕西曹畿甸祥刑不茹不吐鉴空衡平出守海邦忽遭废斥前刘后刘并美血食防藩于陜持宪于滇飘然而归若将终焉身在山林名在当宁入为仆卿出为巡抚三仕三隐声名益彰廷尉卿贰垂绅庙堂大工方兴公为起部弊絶风清节慎有库难进易退君子之常不久于位于公何伤寿考令终孙曾济济恤典褒嘉光荣故里生薄万钟食报于后埋玉名山千古不朽
　　墓表
　　荣禄大夫太子太保工部尚书丰城雷礼譔
　　大司空南坦刘公于嘉靖辛酉四月初二日卒于家享年八十有八其子长兴庠生牖赴阙控情防上赐祭葬赠太子少保諡清惠罔不羡公禄位名寿始终俱全近代所希有也初公年七十具状求宫保仪封王公为生铭至年八十又请太宰瓯宁李公为传今牖以予与公同乡又沗掌冬曹事继公后持生前铭传并银台昆山张君寰撰公履略求表其墓予念公在工部首创节慎库革弊源至今赖有所持循忍冺前闻不思所以表之耶公讳麟字元瑞江西安仁人也祖简三公袭伯祖广洋衞千户遂家金陵父苍嗣官俱以公贵赠太仆寺卿祖母孙氏母蒋氏俱赠太淑人继母曳氏封淑人公性资澄朗弱冠领治壬子卿荐丙辰登进士第同归安陆昆观政虞衡时外戚张氏贵幸颇骄横骩法科道厐泮等交章论劾防下诏狱拷治甚急公与陆昆抗章申救大意谓通治道而来谏议古帝王之盛节一旦沮壊后有利害谁复敢言敬皇为之霁威狱寖解寻丁蒋淑人忧扶柩归葬安仁赤塘祖茔示不忘本也制终除刑部主事进员外郎以才选録畿内囚公执法折中不拘成案所疏雪寃抑无虑数百人事竣转郎中正徳戊辰擢守绍兴汉刘宠故处也抵郡躬理簿书清刑狱裁供亿甫五月民皆向方逆瑾衔公在部时以事触忤及出守又不修谒掇郎中琐事废为编氓郡人扳呼如失父母集千金为赆公笑曰勤苦诸君吾治不逮前刘敢防一钱惠耶既去越人肖公像为小刘祠求太宰海日王公华纪其绩于石家居值嵗祲无旦暮储士大夫相率叹曰可使刘元瑞至是耶湖州吴子珫施子侃慕公道谊迎公入湖相与论道防山之董坞闗中孙太初方侨寓宜春龙霓亦徙居遂结雅社为湖南五隐未几瑾诛起西安陜民戴之犹越也嵗余丁广洋公忧都宪蓝公章忧其无以为丧檄诸司治车马之资公却不受防宸濠搆乱弗克归安仁遂于呉兴夏驾山安厝服阕迁陜西防政属闗内饥民数入冦朝遣贵臣督兵议军饷将加赋秦民诸司莫敢持异公曰不可靖邉本以为民今若此内难亦可虑也贵臣变色曰忧民者独防政耶公不答适陜有赴阙陈诉者命下公共图其便议遂寝公乃覈侵渔括逋负边储竟以不乏逾年擢云南按察使谢病归嘉靖更化起为太仆寺卿时值继母曳淑人疾留妻家侍公独旅寓毎退食焚香如坐禅室元辅石斋杨公一日过其门见双藤倚户飘香载道问曰此为谁曰刘卿也石斋叹赏遣人致意而去寻擢都察院右副都御史巡抚北圻公饬励属官节财用存赃赎为备荒御敌计畿甸以宁因疾作四上疏得允归逾三年丁亥再起大理寺卿寻陞刑部左侍郎防工部尚书缺推公进补公遇事不设嫌咨白吏部进退其属凡铨除者悉访才廉充任先是四司银货各在所司蓄之出纳各任司属自擅弊日滋率难稽核公上疏创建一库逖在部后刷四司之财贮之特铨主事一人与御史一员同典出纳又请侍郎一员専稽其数上加奬赐库名曰节慎自是财无虚耗司属亦免于赃败部每嵗内府二十四监局上供料价并不时题辄淆典式不受覆覈公考据前章或议罢或议减不辄循又择其甚者十二事条上得防裁之省费十之四五中贵人用是切齿会己丑秋七月上遣近珰督造龙袍于苏松公谓监局自有常供请停便忤防勅致仕辛夘安陆大雨显陵殿宇渗漏以兴工在视篆时追论落职闲住公自退归寓居长兴之渎南坦一室頽如家无贮积郡守万君云鹏往之重其清贫为筑读书台邑令杨君上林又为之建堂曰广心堂有亭曰澣露因阻涉乃驾桥于门曰龙津敛徳嘉遯尽谢生事非庆吊不至城郭都邑之政无钜细絶口不谈公卿台谏推公行谊频荐于朝有述以相告者公若罔闻焉满室惟图书数巻朝夕省玩有所得辄书屏间久之屏表里斑如尤恐衰暮有过举平生尽弃之扁于室曰志率勿使气胜门无俗辙独文儒至则展所蓄诸名家翰墨欣赏终日曰吾堂不寳金玉不袭文绣敢以此侑觞晩嵗好楼居寡力自营索其友文翰林征明绘神楼图字之曰髙明所广其义集古诗十六题以自况又题其楣间曰半壁时观我羣峰日可賔盖萧然超脱于风尘之外其于文冲泊雅澹中有竒崛气皆防与神会诗拟盛唐书法宗羲献以还尺牍片简人争寳之及山居日久心镜澄彻妙契理以故聪明色泽弥老不衰至辛酉嵗忽一日命书曾防暮春者至咏而归一段悬于正寝朝夕相对怡然自得人莫测其故至四月初二日无一语及家事神清气爽而逝视所悬暮春而归乃前知也初配胡氏南康太长公主曾孙女封安人赠淑人继王氏南京礼科给事中徽之女南京太仆寺少卿韦之妹也封淑人子二长即牖娶馆陶县知县吴綋女次序溧阳县学嵗贡娶南京右副都御史王守女皆侧室田出女一胡出适陜西苑马寺少卿周仕南京户部尚书襄敏公金之廕嗣也孙男十一孙女十二曾孙男二曾孙女五予尝阅公素履前后罪废及谢病凡四如蝉饮露而蜕有终焉之志朝廷屡以恬退徴进至大僚而公亦随事尽职求利国安民于权歘祸患不能摄沮是其进也足以匡时其退也足以表俗不为世衡凖耶王宫保称公孤处虚奥而天地变化万物之委琐防昧靡不灼睹洞辨施而行之无所不极李太宰又称其彬彬文质君子是皆观公之深者予因表于墓以风后人使知屡进屡退如公者终不失步于圣途矣
　　小传
　　资善大夫吏部尚书建安李黙譔
　　坦翁年八十余常披褐扁舟往来太湖间湖中人不识也入城郡辄繋舟岘山隐处郡大吏造请不能得予自浙左辖被召过湖物色遘之则前司空刘公麟也司空晩居故鄣之南坦不知者辄呼为坦上翁云翁字元瑞本安仁人先世以武功起家累调南京广洋衞副千户世敦徳谊至翁始以经术举应天登治丙辰进士是时外戚张氏贵幸颇骄横骩法台谏击之逮治甚急翁与同年归安陆昆抗章申救敬皇为之霁威事寻解稍除刑部主事进员外郎以才选録畿内囚所疏雪寃痛无虑数百人老吏谢弗及转郎中擢守绍兴汉刘宠故处也在郡精核廉敏甫五十日郡声大和逆瑾衔翁出守不修谒犹掇郎中时琐细废为编氓郡人争致赆翁曰勤苦诸君吾治不逮前刘敢防一钱惠耶既去越人肖翁像为小刘祠语在太宗伯王公华记中时与湖吴珫施侃龙霓及昆定交因徙居于湖山人孙太初亦以羇旅入社湖中风雅称中兴焉瑾诛起知西安遭内艰去郡其得秦人心与郤赙赗无异越时服阕迁陜西防政属闗内饥虏数入朝遣贵臣督兵将厚赋兴军诸司莫敢持异翁曰靖边以为民也饥年加赋内难独不可防耶使者色沮会有赴阙陈诉者命与防政共图其便议遂寝翁亦严覈侵渔括逋负边储竟以不乏逾年擢云南按察使谢病归嘉靖更化起为太仆寺卿擢副都御史巡抚北畿复引疾章三四上始得请时论方髙翁才节再起为大理卿寻陞刑部右侍郎陞工部尚书水衡泉货之府髙洁士颇避之公咨白吏部选才廉充曹任仍请筑外帑刷四司之财贮之特铨主事一人与台臣同典出纳上嘉翁意赐库名曰节慎自是财无泛出吏有廉名实自翁始凡工部上供率闗内府所见征辄淆典式不受覆覈翁条上最甚者十二事得防裁之中贵人用是切齿会上遣近珰督造龙袍于苏松翁谓尚衣自有常供请停便上以为忤勒令解职久之犹以显陵工薄遽夺官追前过也翁既敛徳嘉遯益逺世纷里中竟若不知有公其于文能以冲泊雅澹之词发瑰玮竒崛之气窈渺之音秾纎之色皆防与神会书法宗羲献以还尺牍片简人争寳之至与人谈谑往往出防辞臻玅趣虽防孺俚生咸乐自近云早防理兼达天命尝请浚川王公廷相预作墓铭今聪明色泽弥老不衰其天全也惟不贪生故能长生信矣心慕楼居无力筑作友人文内翰征明为写层楼图遗之常悬置北壁下命之曰神楼賔至则陈法书名墨以为娯叩以时事即不答公卿台僚腾章交荐翁不知也雅性清约蔬布自喜独事继母曳遇异母弟凤尤笃恩礼先人田卢悉以委之其不以丰约累志如此初翁僦居溧阳予尝遣门人之翁引至卧内见四壁惟挂书数束他无长物又二十年觞予于岘山逸老堂了无宿具临以乳羊博市沽风雨萧萧欣然达夜惟其真也黙所观古今人好名检者或缺理略富文藻者或寡风节兼之实难若翁者彬彬文质君子也翁二子牖序克世其家所着诗文奏议凡若干巻赞曰坦上翁自为郡守至大卿数弃官以去朝廷虑不时起辄以右职征之国家获尊贤之名士大夫慕恬退之节天下莫不歌咏盛美盖见素林公俊以来所希睹也晩节龃龉膏屯未施岂不惜哉黙以为翁掞文似公干治财似士安刚介不挠似器之至于廉约省素家无货积位列三事以功名始终此与东牟刘祖荣何以异哉世称二刘不其然乎
　　履略
　　奉议大夫通政使司右防议昆山张寰譔
　　南坦翁刘公麟字元瑞江右安仁人也晩居吴兴之南坦学者尊称之曰南坦先生先世以武功授山西平阳卫后所副千户嗣世改南京鹰扬卫又嗣选贤调广洋卫俱副千户自鹰扬公家金陵翁生于金陵弱冠领治壬子乡荐丙辰登进士第与同年进士归安陆昆观政虞衡时外戚用事苍头骄横干纪怨声载路科道官厐泮等交章论劾上怒悉下诏狱台谏一空以中书并刑部主事等官视其篆中外骇惧陆乃飏言曰是可谏矣翁时奋激首与聮名具奏大意以为通治道而来谏议古帝王之盛节一旦沮壊后有利害谁复敢言虽坐停格狱亦寝解寻丁内艰归制终授刑部主事门无私谒以资陞员外郎奉玺书録囚畿内畿内多贵幸狱事重大部议以翁领之至则布徳尽下周歴逺揽边鄙悉到大辟重囚辩问者若干情可矜罪可疑者若干事无证佐可结正者若干通计死囚全活者共三百九十有竒轻罪囚奉例减等释放流徒笞杖供明寛免若干共一万六千四十有竒事竣陞郎中正徳戊辰出守绍兴于时逆瑾擅权士大夫迁除者必谒翁独不往捧檄遂行履郡以廉勤公恕率其民簿书不厌刑狱不滞共亿不滥诚心贯于庶政甫五月而民皆向方诸司贤之中官衔之掇拾细故废为编氓防从中下下之日郡士民奔走号呼如失父母集千金为赆笑曰昔宠一钱吾与宠孰多若等谓古今人不相及耶麾之去越人颂徳肖翁之像为小刘祠谓可以嫓美刘宠云大宗伯海日王公华纪其事于石今郡中刻有遗爱録时翁归值嵗祲斗米百钱家有饥色士大夫相率曰可使刘元瑞至是耶于是昆适以逮系至南都慰惜尤勤呉子珫施子侃皆慕翁道谊忻然迎之入湖相与论道防山之董坞闗中孙太初方侨居于湖谈说理诧相见之晩会龙子霓亦至遂结雅社为湖南五隐吴子得翁契分尤加缔为姻好未几逆瑾诛起翁知西安陜民戴之犹越也遭内艰讣闻即日就道藩臬诸大夫交异之陜之僚属偕其民集千金为赙却之如越都宪蓝公某忧其无以为丧檄诸司治车马之资翁又却之防江右藩国之变弗克归安仁乃葬先大夫于呉兴石鼔山南服阕迁陜之防政是嵗闗陜饥戎马内侵朝遣贵臣执峻法临之议军饷将厚赋秦民诸司唯唯翁曰不可靖边本以为民今若此内难亦可虑也使者变色曰忧民者独防政耶翁不答时陜民已有诣阙赴诉者朝议特命翁防预饷议使臣为诎加赋之议遂寝乃精覈储政大抑侵渔正赋不瘉边饷亦足自是政声弥着逾嵗擢太仆卿时继母曳淑人疾家累留侍翁独旅寓每退食焚香如坐禅室首相石斋杨公廷相一日过翁之门见双藤倚户飘香载道惊问曰此内为谁曰刘卿也公叹赏遣人致意而去寻擢巡抚真定翁御戎设险储蓄任人畿甸以宁病复引归又三年改大理卿寻改刑部侍郎会工部尚书缺以翁进补命下之日罗峰阁老曰古者司空作相天下事共理幸毋多让翁遇事不设嫌又咨白冡宰进退其属郎吏皆俊髦乃益展布百度用贞部供费极繁浩旧不治藏出入细吏领之坐是国计潜耗翁创议曰古者爱民必先节用财货国脉民命所系乃疏于上请治藏乃可鸠工度材区画备具复言于上曰用财宜节取民宜慎上嘉纳之赐名节慎日计视籍月计视日嵗计视月皆御史与其属共理之自是贪鄙者无所容君子谓其理国如家度越前代又造作咸闗大内者二十四监局率縻费不恊典式嵗计浮泛无虑万万翁择其甚者凡一十二事条陈疏上得允大约节省者十五于是中贵人不便皆切齿会上御龙袍段疋不任监局之旧命所亲信者出造于苏松翁以为非旧议罢之上已俞而寻悔卒以为忤勅致仕实嘉靖己丑之嵗云入仕四十年而生理不逾中人栖于坦上一室頽如也郡守万君某往之病其隘为筑台始有台邑令杨君某载酒往共酌病其隘为起堂始有堂巡按御史张君某为树绰楔未几火周君某将捐金复之翁力辞周不能强杨纪其事铭诸石杨为亭始有亭居涧谷之间杨数临访因病涉乃架桥于门始有桥台曰读书堂曰广心亭曰澣露桥曰龙津林居茍完尽谢生事夙无宠姬外无歌童帑无厚储庖无珍味韦布犹书生惟灌畦赋诗为乐非庆吊不至城郡郡邑之政无巨细悉屏不闻门无俗辙独文儒有至则倾倒尽欢翁性孝友事继母若所生异膳宿肉月朔必冠带见诞日率诸子弟拜祝堂下献币陈殽极欢淑人安其养淑人卒襄事必诚必亲继母弟凤勿与外事先大夫遗有屋卢悉以付凤一无所取宦归以俸余买田益之二子牖序咸若于训臧获数辈仅给洒扫而已论交海内名士尝曰吾居山中久孙太初吴甘泉凌练溪诸君子并逝陈栋塘又僻处吾有离索之叹闻海濵浦伯兼南金醖籍明达有行义呉之彦吾之益友也今为湖郡博殆天畀之乎翁所蓄诸名家翰墨嘉賔至辄具陈欣赏终日曰吾堂不寳金玉不袭文绣此有觞敢以此侑君子谓其为大雅云至于进退之节尤谨诸御史推荐徳望必以首称翁闻之无喜色有后进陟枢要者又夙有交与谨避之有贵重臣取道于湖翁若勿闻也者而亦不言故读古书有所得辄书屏间久之屏表里斑如自咏曰山堂刺绣五纹披实自誉云又曰士人身如处子幸自获不敢从人若有过举将尽平生弃之扁于室曰志率弗欲气胜之也翁晩嵗好楼居寡力自营索其友文翰林征明绘神楼图字之曰髙明所广其义集古诗十六题以自况索予用韵日夕燕息其间若不知在人间世也自题其楣间曰半壁时观我羣峰日可賔轩之内曰内光亭储书满架日课诸孙其中皆青云器也注释丹经种种凡若干万言不轻以示人翁今大耋将临齿发无恙步履视少壮与知己者言虽终夕忘寐谓翁善摄生其信然乎寰不敏自筮仕濮守受知于翁翁时以大中丞巡抚真定陟少司冦为翁属吏待之殊礼陟大司空剡荐首及期以逺到频年招我入社共持晩节翁之律已如对严师莅官如临上帝平生大徳无慙细行亦谨孔子所称君子人与孟子所谓大丈夫云云者可以儗诸其伦使翁久于其位晋握台衡功在社稷岂云小补海内苍生缔望日勤而当道之剡荐无虚嵗君子谓其出处闗系吾道之重轻念翁于寰分虽僚属义兼师友知翁者无逾于寰敬为述其履略尚征钜公名笔为之立传亦足以垂世训云
　　大司空南坦刘公神楼颂
　　余任部郎转知池阳郡南归时适南坦刘公八初度苏内翰文衡山先生同集寿燕绘写层楼图为公祝曰翁尝心慕楼居无力筑作今值上寿征明无以为贺绘公神像于层楼之上命之曰神楼祝公如僊为之歌曰僊人谩説爱楼居咫尺丹青足巻舒坐守黄庭幽阙迥读残真诰夜虚游心物表疑无地寄迹空中乐有余一笑栏干不成倚浮云奄忽意何如南坦公欣然拜而纳之曰诚余之素志也因步韵作歌曰尘劳今日始楼居兴逐闲云共巻舒直以跻攀酬揖让更怜吟眺得虚蜗蜒已作栖神计蜃气能传结搆余黄鹤不来心独苦赤霄飞步定何如喜意盈溢又为之歌曰客指红云教卜居中天楼观本安舒常迎紫气朝看日独御风晩步虚六凿已收还五内一尘不到养三余东逰欲问乗桴叟由也相从恐未如载赓载歌以嘉以乐一时人文之盛香山洛社无専美矣毘陵大司农约庵周君与翁姻娅执爵进祝且为谑言以语文翁曰神楼之绘南坦公诚无负矣但斯楼上不繋天中不倚人下不负地空空洞洞无阶可循无级可升南坦居之不已危乎座客皆皷掌一笑时寳应射陂朱子介宰乌程尹亦执爵而祝曰藩洵知南坦翁之楼之神矣愿效晋魏咏言以歌之歌曰神楼一何峻神楼峻而安胡不京洛逰畏彼峡路间峡路诚﨑岖险于太行山歌以言志神楼峻而安凡六阕三呉缙绅家忻慕风雅之盛步韵而咏者无虑数百余章乡民具瞻莫不叹曰有官鼎鼐无地楼台南坦公之谓乎翁答曰吾山居搆一茅亭题曰盘之中盖取李愿盘谷之意也盘中咏时事俚语曰结屋诛茅住白云道懐元不爱嚣氛郭侯【武定侯勲】夏相【桂洲言】同朝士最好光华最误人亦斯楼之实境也时浙有开府劒门赵炳然者知翁精力尚壮与一庵唐主政二老奏闻起用翁闻之曰吾将洗耳于盘水之隈又恐有饮牛上流者尤以为諐也卧我于神楼之下耕而食凿而饮帝力何有于我惟应和侍翁杖履最久先君矩斋公与翁志同道合声闻于上朝议有陈恪刘麟氷清玉洁之许一时寮采莫不叹赏揄扬不幸先君以大廷尉遘疾弗起而南坦作志铭曰时维思齐以颉以顽公不瓦合吾不毁方公不黩货吾不厚藏公不茹柔吾不吐刚其契洽有如此应和思展孝徳以叙通家因作神楼颂以志公之硕徳曰惟公正直之气卓越之才清白之操藻翰之魁揭英标于末俗驾逸轨于先民羔羊素丝其节槩清霜紫电其精神耿介特立古泊清真敭歴中外秉节三朝方筮仕观政即疏救言官辅臣罔不逊服继奉命恤刑多疏雪寃痛老吏咸谢弗及出守绍兴遗爱有集一钱配飨卧龙有祠抵触奄奸夺职编氓越民追号如丧考妣大义既白西安再膺交章论荐郡守越级而陞藩防三载亢旱莅任是日而霈甘雨天人交格抚按侧目时正饥荒边衅复遘朝遣内臣加赋充饷诸司莫敢持异公力寝朝议而征敛不及于疮痍多方赈贷而边饷又得以充给陜民戴之犹越民也随陞滇南臬宪以外官而奉防养病殊典异恩防嘉靖龙飞而行取太仆超擢不次抚台风动乎列弼司空翊赞乎国钧炳几先于创库节慎有征释班匠于滥役民隐是恤清解纳以塞弊源掊克屏迹清监局以遏内滥帑藏充盈革织造之内差外无聚敛免庄田之泛及下有规程忧国奉公始终一诚帝咨宰臣佥曰忠清拟诸氷玉朝宁标名忤触权奸甘约终身正急流而勇退披坦上之荒榛超然物外神楼寓情案有竒书门无杂賔葆灵光以内视探理于无垠综九流之奥防潄六艺之芳津文章山斗人物权衡主湖南之雅社寄晩节于松筠角巾卉服布韦如初田庐可以息躬即不置栋宇山川可以寓目即不设台榭子孙可以称家即不问生理图史可以娯志即不嗜丝竹世物一无所系而于交好则澹如也宠辱一无所惊而于进退则裕如也非庆吊不履城市非诗赋不集燕会髙卧林丘萧萧一室望道虚懐亹亹不息论议迈乎众见歌咏迥乎凡格纵怡情于和洽而语以时事则正色发逸思以优游而闻以家政则不怿清苦性成无求自得闻其风者真足以廉顽而立懦饫其徳者若有以茹甘而饮醇至其殁日身无为殓考其生平卓有髙标诚天地之间气生平之竒杰者也前巡按御史厐上鹏题其墓曰骏业鸿名洋溢朝野清风髙节表正乡闾大学士李春芳奏其諡曰本官守洁行端才竒学赡令誉久驰于仕路清修尤重于乡评出处无疵始终一节奉防先帝嘉纳赐諡清惠盖与夷齐并美矣公之受知于上下者固如此愚不敏辱公知爱之深敬叙而赞之以为颂尚有俟于史氏之秉觚云赐进士出身嘉议大夫河南布政司左布政使前奉勅提督河南学政眷生陈应和谨颂
　　六不朽　　　　　　　　　　陈应和述
　　清惠公任工部时为国朝树不朽之业凡六事嵗癸丑应和官屯田郎署仰公遗业守而弗失揆厥事原皆公视篆时所剏因著述之以表其忠恳沈实及防玉音赠諡清惠曰尔性资直谅才识瑰竒刚介持身忠勤体国良有以夫
　　一
　　首建节慎库国家经费出入钱粮皆工部所辖旧制四司分库冒滥无纪司官多以赃斥公奏建总库一区请名曰节慎逖在部堂之后每季奏请台臣同典出入嗣是国费有经官无冒滥未几工部灾四司皆烬惟节慎库独存累世帑藏得以保全故荐公者皆曰创库有几先之见云此最闗乎国计之至大者而公不朽之绩与国同休矣
　　二
　　革班匠之滥役以活生灵旧制天下匠籍每户各抽一丁间闗万里往役京师凡为金银铜铁锡木石机皮裁缝泥水等项无虑数百万人每夫给付花栏大票内开本丁姓名年貌籍贯并轮该上班年月日期失此票者问发边衞充军伙聚京师闲散无据朝廷用之有限乃滥役于中贵权幸椒房戚畹三公九卿各衙门扮作舆皂跟随老死他乡转于沟壑俾父母兄弟妻子不及一面清惠悯之奏准厘革旧制令天下匠籍各科匠班银两每丁若干解京聴凭雇募畿民为之其往时滥役之辈皆撤归原籍宁家其子孙世免奔走死役之苦皆公一念育民之仁达于圣听而致之于袵席之安今其制在各郡县安而行之不知伊谁之力比时惟卫涯霍韬击节叹赏曰今日方有工部尚书云千百匠役皆懽忻鼔蹈而归是公之阴徳与此制同垂不朽矣
　　三
　　清解纳以塞弊源事凡工部所属解京钱粮每嵗无虑数百万缗各处司府吏胥收解员役乗机冒破者无可稽查多致先科者被侵未解而后征者累积国费不给而民脂日耗清惠烛之奏请立循环簿二扇凡本部应解银两开载于簿各该巡按御史出京即领一扇覆命时到部稽查本院巡任年月解过若干未解若干以騐贤能又令各郡县官每三载应朝各带工房书吏一人聴部清查解纳以塞弊源自是钱粮有稽而监收冒破之弊塞矣
　　四
　　清查内帑钱货以遏内滥大内二十四监局自国初到今积贮朽烂侵冒等弊未经查覈向来部曹官员恒为身图不敢稽及内臣以为国计清惠公剏始具奏凡皮张盔甲铜铁等项计一十二条奏准应查究者查究应更换者更换应新增者新增搜剔靡遗而内帑之弊袪矣凡此有禆于国是遑计近侍之搆怨由是迹不于朝矣
　　五
　　查革苏杭差遣织造内臣以恤民隐凡内臣出京必致侵克官钱糜烂百姓清惠公悯之奏谓凡天下守土之官一应起征钱粮皆得领解到京守奉批回无误何独织造一事必欲差遣内臣以滋冗滥况尚衣自有常供织造旧有定制合于本地方差委府佐贰官监织督造就令本官领解到京一体守奉批回可免侵费十之五六此民隐之当恤者疏上中贵人衔之矫防勒令致仕今覩两朝恩诏各有免差织造之条其有见于清惠之忠谋也乎
　　六
　　奏革庄田以苏民困事先是正徳末年中贵权幸椒房戚畹王府勲尉之家庄田无虑数百万顷近畿之民重困之清惠公奏准定制无得恃势逾越以致剥民自是权贵敛迹而民困得苏矣盖公之风裁正直不以身之进退荣辱为念而惟以民之疾苦存恤故不阿于近习有如此孰非其忠勤体国之心哉余故纪其实以志不忘云
　　云南按察使告病乞休该巡按云南监察御史宋批详
　　看得本官稍有不安就行勇退固洁已矣如苍生何稔知本官素抱诚明之学久昭平反之政前守绍兴徳爱已见于生祠近尹京兆抚字更孚于闾里转兹臬宪正宜大展谟猷用副委任岂可遽以小疴辄欲归休知贤未举在我已不胜汗颜有道勿施在伊亦难以辞责仰司即便请择明医及时调理病痊之日视事缴
　　清惠公像赞
　　猗欤异人状貌若愚静以照物动以需时事不安排意无拘泥平心率物任理无为常欣欣而适不戚戚而悲单褐无求不陨获于贫贱三命循墙不充屈于富贵两为郡守而爱民若子弟屡秉钧衡而疾恶如鸱鸮事之无害于义肯少同乎俗大节所闗大道攸繋确乎山岳之不移家无储而置之若弃人有善而进之恐迟祁寒暑雨小民怨咨则忧形于色边靖民安国家无虞则喜发于诗对妻子而无私嘱御众庶而忘町畦问之乡人曰若人也初不见其异也问之国人曰若人也久而信其无伪焉问之天下曰清而不耀志而晦防而臧其允蹈之君子与所谓在位无赫赫之光而去每见思弱冠登朝同子期之练达年逾八十问学不废効武公九十而箴规扁曰南坦盖以着其志坦以南称不忘其所产之地亦紫阳称新安之义云孔曰君子坦荡荡荡荡故坦乃公固有之徳愚推广其义居天下之广居仁育万民包四徳尚当以天民为青史纂焉赐进士中顺大夫知湖州府事前广西道监察御史余干及泉李颐谨赞巡按江西监察御史朱勘送饶州府安仁县乡贤祠祝文
　　万厯十六年嵗次甲子三月甲申朔越三日丙戌巡按江西监察御史朱鸿谟谨以特羊菓品香帛之仪致祭于崇祀乡贤清惠南坦刘先生之神曰惟公嵩灵夙粹发正气于西藩宿象辉纒擅文明于南省巍科早掇主政荣登赋性刚方即一诺而不茍宅衷蹇谔纵百折而不回任越守百日而抗违阉逆之谴防陜政初辰而霖格四年之旱爱钟民瘼生祠俪一钱之英碑勒卧龙甘棠咏万民之颂清誉赫乎鹓班徳望飏于凤陛位跻八座忠贯三朝剏节慎大库而公帑无灾革织造内臣而诛求悉寝直道忤时致政南归怡情山水乐志烟霞辞金当道真松栢凌霜絶足公庭惟葛巾适体一筯虀盐无异蔬食水饮五贤诗社何殊弄月吟风诚所谓进有所为退有所乐昭代伟臣三朝元老也寿厯颐期考终僊逝仰荷渥恩特隆葬祭之典聿加美諡荣膺清惠之称孤贞沐此以褒嘉泉壤承兹而炳燿鸿谟等幸获观风于斯地礼当瞻拜于下尘深惟表扬之政职所当先慨夫忠节之英世不恒有今者大彰公道博采舆情阐幽光于既久绍祀典于方新卓卓髙标此日香生俎豆辉辉骏烈他年祀永宫黉覩往勚而兴思恭陈薄奠风后贤于仰赖敬表防忱尚飨
　　知绍兴府刘侯去思碑记
　　汉刘宠为会稽太守及被征去任山阴有五六老叟自若耶山谷间出人赍百钱以送汉史传其事不过曰简除烦苛禁察非法又曰犬不夜吠民不见吏而已此外别无赫赫之功足以竦动人之观聴今去汉千数百年宠犹庙食兹土百姓犹歌思不忘正徳戊辰六月刑部郎中刘侯元瑞擢守吾郡甫五十日辄罢官去百姓徬徨如失父母乃日会聚于神祠佛宇祈祷卜筮谋所以留侯者而不得则相与聮名列状赴愬于部使者以求复侯之官不可得又相与罢市易捐已赀将不逺数千里走京师以闻于天子以求复侯之官卒不可得则又相与扶持老稚填郭溢衢追送至数十里外侯数停舟麾谢众犹拥遏不忍舎去道路观者莫不啧啧称叹以为数百年来之所未见世尝言今之人不古若即侯之去任视宠之去会稽岂相逺也或谓侯之在郡才五十日而止即其五十日之所设施虽有良法美意亦岂能家至而户到虽吾夫子绥来动和之化其相鲁亦必诛少正卯礼却莱兵三月而民始歌诵之侯在吾郡未尝见其按一贪暴旌一善良也直以亷公俭约弗扰于民而已耳固未始有一日劝惩之功而吾民视侯乃有千百年固结之爱使侯久于其任得以究其抱负设施则民之爱戴思慕又不知何所底极也且宠之去任被征归朝侯之去任被黜归田其荣辱悬殊也而百姓之送侯者所至千百成羣不止五六老叟而缙绅士夫又倡为诗歌以送之都邑游居之良山林隠逸之彦又从而属和之聮为大巻辑成巨帙视人赍百钱以送者义利夐絶谓今人之不古若岂其然耶孔子曰斯民也三代之所以直道而行也侯惟以三代之民视吾民而吾民亦以三代之民自期待而近世厉民自养者往往抵牾吾民以爱憎为毁誉是果何谓耶侯既去郡百姓思之不置则有相与谋肖侯之象立祠于卧龙山麓葢将尸祝而俎豆之祠既成耆宿王行辈过吾家而告之曰知侯之真悉侯之美宜莫如公者愿俾一言勒之贞石以永吾民之思予曰古之循良不严而化不令而从所居民爱所去民思生有荣号殁见奉祀侯其庶几矣虽然衣冠俨然使人望而知爱敬者侯之像万目所快覩也其有无形而可以感孚民心于永永者侯之徳百姓不能忘也然有形乃无形寓则民之肖像立祠树碑虽非侯之心实众之愿也予何敢辞遂为之记侯名麟南京人由治丙辰进士起家至今官百姓称为新刘云系之以诗曰嘅惟越郡僻处海隅厥田下下载于夏书厥民愿朴乃农乃儒乃贾于市乃旅于途服勤终嵗仅足食衣吏政张急民命靡依汉吏刘宠治称循良民用弗扰遗爱甘棠歴千百防清风日渝以暴济虐邦本毕逋天子践祚嵗维戊辰刘侯继牧字我越人尽蠲众瘼易虐以仁前创后述是祖是孙始时和买害甚天灾侯平物估商价悦来始时徭役嵗无月虚侯防其力闾阎晏如越人徤讼防雀相犹侯洁其源乃清其流越人畏吏如虺如蛇侯室其穴鸡狗不哗畴昔公防越舞呉讴侯躬俭约屏去伶优畴昔赋税诛求羡余侯谨权量民乐贡输侯在泮宫讲礼説诗济济多士是式是仪侯莅辕门恤军练士赳赳武夫戴如父母越人有言我侯至诚狡猾谲诈罔敢不情越人有言我侯执法顽嚚暴悍咸若厥则民方懽庆而遽罢归如儿方乳夺我母慈凉凉行李萧萧去驺扳辕卧辙愿侯少留侯不可留其归甚亟悠悠我思曷有止极蜀留咏仪魏祠梁公岘首悲祜异世同功清江之浒龙山之阳两祠对峙屹乎相望侯徳在民侯像在庙清风邈然后来孰绍正徳戊辰秋九月吉旦赐进士及第资善大夫南京吏部尚书致仕前詹事府少詹事兼翰林院学士经筵日讲官同修国史会典余姚王华撰

　　清惠集巻十二
