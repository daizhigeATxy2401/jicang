　　钦定四库全书　　　　　集部四
　　仁山集　　　　　　　　别集类三
　　提要
　　【臣】等谨按仁山集六巻宋金履祥撰履祥有尚书表注己著录履祥受学于王柏柏受学于何基基受学于黄干号为得朱子之传其诗乃彷佛击壤集不及朱子逺甚王士祯居易录极称其箕子操一篇然亦不工夫邵子以诗为寄非以诗立制履祥乃执为定法选濂洛风雅一编欲挽千古诗人归此一辙所谓华之学王皆在形骸之外去之愈逺所作均不入格固其所矣至其杂文如百里千乘説深衣小传中国山水总説次农説诸篇则具有根柢其余亦醇洁有法不失为儒者之言盖履祥于经史之学研究颇深故其言有物终与空谈性命者异也乾隆四十三年五月
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀














　　钦定四库全书
　　仁山文集巻一　　　　　元　金履祥　撰四言诗
　　北山之髙夀北山先生【北山之髙美咸淳天子也天子能继志师贤而聘何夫子焉】
　　北山之髙表我东底惟山降神生何夫子维何夫子文公是祖是师黄父以振我绪翼翼夫子令徳在躬道广心平不外以衷北山之阳盘溪之将以处以安不骄不亢昔在理宗维道之崇既表程朱亦跻吕张谓尔夫子纉程朱绪卿士率连百辟咸誉咨尔夫子设敎于乡即命于家长此泮宫夫子曰辞辞是好爵玉几扬燕翼是托明明天子丕承皇考曰求多闻曰咨有道天子曰都咨尔夫子为世宗儒来游来歌东观石渠夫子曰止臣非索隠士各有志亦既耄只天子曰猷咨尔夫子汝予交修讲殿维帷尔优尔游夫子曰道惟帝之蹈臣何容力亦聿既耄天子曰吁鸿飞冥冥罔终弃予凛于宫祠寓我渠渠夫子由由匪诡匪随匪傲匪求云受奚为孑孑干旌侯伯是将鳯皇于飞亦集爰止北山之阳优优夷夷盘溪之流可以乐饥明明天子肇彼四海乐学师贤有永无怠岩岩北山其髙极天障此东南利欲之澜敢拜稽首天子万年充保四海好徳之端敢拜夫子眉夀无愆金玉尔音以永斯文
　　右北山之髙十二章二章八句四章四句三章九句二章八句一章十二句
　　华之髙夀鲁斋先生七十【华之髙美王子也于是子王子七十而献是诗也】
　　金华之髙其色苍苍维华降神生何及王维王及何文公孙子天子是师斯文之纪翼翼王子教行于东思乐东州舞雩之风东人之子其来秩秩是追是琢是进是服有车班班有来自东子曰予耄落此新宫新宫岩岩佩玉翩翩毋曰予耄而将闭闗自古在昔圣贤有作七十之龄徳烈方恪于时阿衡一徳之书于时尚父犹蟠之居于时宣尼从心不逾六籍是正三千其徒百里何为亦显其君武公九十懿戒维新屹屹王子三夀作朋视彼霸侯曾是足论嵬嵬王子我人所宗维北有斗维岱在东亹亹王子毋遏来学是洁是进亦审亦度毋信其言省其退私毋晦其明而左右咨明明天子宅此四国寤寐幽人旌旄币帛北山之阳其及王子毋然遁思孤我帝祉帝心孔翼帝民孔棘盍濬其源而沛其泽穆穆王子毋靳尔猷以永斯文邦家之休吉甫作颂其诗孔陋相彼兕觥以介眉夀
　　右华之髙十九章章四句
　　郑北山之元孙扁其楼王适庄为书北山之英四字求跋为作诗【北山之英吉甫美郑公也因以勉其子孙焉】
　　北山之髙屹屹南州北山之英尔公尔侯诞此郑公维国之器有伟其才有竒其气不屑以洁不震以强权不离义鍜不柔刚戎始归疆人喜公虑谓戎未觉亟固我圉既藩既宣左秦右川北仇方睦西戎独严壮兹逺猷卓兹伟志一时之英而不大试髙牙大纛虎节铜符东将寛民乃公所余相维权奸公以才忌濒死荒陲非公所悸孰是叔季而有斯人孰是北山而落其英嗟我思公去之百嵗思莫见之见其后裔维公之英育多闻孙尚继其志而世其声亦有适庄景尔家世北山之英表此大字北山之英郑公之人仰止攸同矧其后昆吉甫作颂勉尔闻孙郑公是似北山之英
　　右北山之髙十四章章四句
　　五言古诗
　　送金簿解官归天台五首
　　昆仑派南条东走欲无极海气薄回峦清淑转郁积嵬嵬天台山东表千万尺其上有仙灵其下有英特伊人天一方从往恨未即隔苍山跂予三叹息
　　昔嵗在东壁紫气逾苍山金君初筮晋赵侯亦开藩下有莲幕友上有师师贤浑然和气中砥柱屹流湍使我千里民赋政两清安益知天台髙楚波浩无边一朝别流泳先后俱东辕邦民一何孤天意一何悭舟流安底止郡政将改嗟我千里民生意复茫然
　　自从夫君来剑气躔须女游刃肯綮间淬锋沧浪浦直气浩难容才名世所妬枳棘岂栖鸾百里非贤路善刀谨自蔵大烹鼎可负
　　自从夫君来二恵亦骖乘天台本多贤君门独何盛大儿十四龄神气极凝莹温然荆山璆可续虞磬韵小儿年十一磊朗益自俊壮气已食牛风蹄期奋迅两载辱交从一朝随归相见复何时相别涕其陨美质不可恃学问无穷尽少小日易逾徳业须自竟执手独徊徨愧无珠玉赠归哉各努力教忠家有训
　　白云苍山东归骖迈长道采采斑斓衣怡怡华萼耀俯仰浩无怍归来岂不好正疑税驾初已有徴车召努力崇明徳勲庸良自保我亦志四方匪伊瞻旗纛
　　景定甲子九月九日舍弟麟至何公权晜弟继来定登髙之约东行再约南仲元质二贤族子同登三峰初至山下防杖以登木石藤蔓之间寻径甚防出其上始坦可得循陇而登则巉岩壁立气象雄伟因扪萝而上摩挲旧题又上重岩石臼在焉再上悬崖之间忽东峰有山行者三人遥相呼应指示洞处旧闻山下人言天将雨则是洞必先有云气越危石又数重始至巅间其上有古瓦不知其初何以有此何公谨由中峰隂崖而下呼之久而后应诸兄有息于山腰者上下相望恍如登仙四顾浩然若有得也归来因记其事
　　九月天气清髙飚扫虚碧山色日嶙峋山意亦寥閴有来二三友劝我振双屐问道始委蛇陟巘转深宻荦确碍防径藤蔓绊行色冈阜出坡陁重险更嵂絶壁诧天造石笋疑人立上上复扳援嵬嵬亦恂栗摩藓追旧题扪萝着新佝偻度﨑岩盘薄踞危石谁凿丹臼深碧瓦孰抟埴云何半空中有此千载迹中峰函劔气幽洞飞灵液霏霏人间雨往往此中出隂崖采芝人东冈并游客虚谷逺应声重崦近成隔而我独油然振衣来千尺川流一以眺苍莽浩无息长风拂巾袂太清可嘘吸乃知艰险余始有髙明极益知身转髙冥然气超逸登天信有基升仙岂无术何当蹑飞烟髙举振长翮倒景凌三光逺观天地窄
　　逺游篇夀立斋【时立斋在庐陵】
　　我歌逺游篇西望心悠然孰能为此游渺渺重山川和鸾车班班珩佩声块视防邱陵带视防流泉正气凝阳刚端操凌云烟犹将径天地奚独此江山黄鹄以为御鸾鳯以为参云旗何扬扬八龙亦蜿蜿一举众山小再驰天地寛三驾跨八极髙驰阊阖间正阳以为粮六气以为餐金丹毓天和玉色頩晚顔俯视世蚊防起灭瓮盎邉髙超凌太初达观真后天愿言膏吾车执鞭随两骖
　　题钓台【并序】
　　咸淳乙丑之春买舟东下过富阳之东严先生之祠在焉因书其壁曰西望先生旧钓台无穷山色锁崔嵬闲归故国耕春雨遂起頽风生暮雷万事尽随江水去千年宁防客星来北山今有何夫子不入经筵亦草莱是嵗之夏复如京师舣舟江干祗谒祠下登两台之巅因念往来北山鲁斋二先生之门讲明严夫子之心事葢审鲁斋先生尝曰子陵懐仁辅义之言深得圣贤之防而世之知先生者殊浅也因系以诗
　　谁云孟氏死吾道久无传我读子陵书仁义独两言仁为本心徳义乃制事权懐辅存体用治乱生死闗乃知严先生优到圣贤边归来钓清江夫岂长往人汉道终杂霸文叔徒防沈何如对青山俯仰日油然我来一瓣香敬为先生拈陟彼崔嵬冈想此仁义心俨若羊裘翁缥缈暮云深【一作如见羊裘翁此道无古今】
　　龙井【并序】
　　严陵北髙峰之上临崖有井其实因崖有泉叠石而止之甃以为井耳今山僧谓其开山祖师善导和尚讲经致龙抉石为井葢附防以神其法也
　　髙峰余洞气石窦通灵液发源已太孤临崖千万尺井甃回飞湍修绠收澄碧一饮清风生肤寸寒云出山僧语似竒老龙事无迹我来翠防巅得此寒泉食东望子陵台连峰对嵂下有十九泉趾此相仲伯因哦招隐诗凭髙三叹息
　　七言古诗
　　和王希庐陵观梅【有小序】
　　希西游庐陵观梅郡圃兴山中友朋之感如履祥者固山中之一人也读之慨然因次韵
　　嵗寒堂前桂树秋秋风浩荡君西游羡君充此四方志望尘何异登瀛洲人生难得心相识况君与我心相得君心谁似惟梅花雪霜不改馨香徳顾我思君日防寻嵗寒又见梅花春见梅不见故人面空咏梅花如故人月明千里虽同致畴昔追随今少异始信灯窓朝暮同此防人生良匪易噫吁嘻安得彼此长似嵗寒枝清芬处处同襟期
　　唐丈命玉涧僧画金华三洞为图障夀母玉涧有诗约和其韵
　　金华髙哉防千丈翠壁重峦不可上上下飞潜灵液通朝暮烟云姿万状我闻元女蟠金鼎至今遗粒犹可饷又闻仙姑驾银鹿至今瑶田印层嶂金华本是东南竒未数劒门天下壮有时笙箫响青云犹疑幢节迎仙仗自古长生端有术飘飖羣仙尚无恙祗今洞天双龙飞何处华表声清喨谁将此山真面目尽收竒伟归圗障居然冈阜北堂前未须屣履勤敖放
　　代张起岩和清塘诗
　　清塘佳哉上有横霄映汉之卿云下有通川入海之流泉不舍昼夜扬清清清流回环山奔迎暮雨层波绿朝晖山气新呼吸溪光饮山渌人人氷玉若为贫我欲买山居其间嚢中不靳金满籝明月清风对髙士丝桐一张酒五经俯看尘世防蚊蚋须臾起灭败与成炎凉仅昕夕晦朔分枯荣眼前突兀徒骇俗死后灭没杳无闻孰若此地多君子纯孝千古留风声天光浮动映松柏地望流传光邱林太钧播羣品生灵本一心何况古人杰由来毓地灵欲为混沌凿七窍须凴天工挥五丁穷为乐善之君子逹为庙社之元勲于此地灵有媿无鄙人敢此问诸君
　　五言律诗
　　题城南塔院
　　佳境城南胜浮屠占十分鱼钓船依竹僧斋鉢荐芹夜窓双港月日晓九峰云不随人世改千古瀫波纹
　　登严州北髙峰用韵
　　雄蟠古睦东俯视翠重重白塔清凉界乌龙伯仲峰云连天势近石酿井泉浓更上最髙处扳跻意勿慵
　　挽北山子何子三首
　　道自朱黄逝人多名利趋独传真统绪惟下实工夫粹徳两朝慕清风四海孤斯文端未防千古起廉隅昔年夫子在已虑晓星稀气运嗟辰嵗天文动少防素帏兄并殡丹旐子同归总是堪伤处瑶琴声更稀每侍圗书右令人俗虑空隠忧惟世变卧病亦春融圣处一言敬天然万理中音容今永巳哀痛隔幽宫九月初吉永嘉苏太古同游金华洞夜宿鹿田寺用杜陵山馆诗韵以赠
　　携手登山处山髙风露寒共来岩壑里别去海云端意重言难足更深语未阑相期最髙处志见两俱安
　　七言律诗
　　奉和鲁斋先生涵古斋诗二首
　　圆融无际大无余万象森然本不癯百圣渊源端有在六经芳润防曽枯人于心上知涵处古在书中非逺圗防到一源惟太极包羲原不与今殊
　　陋巷深居世已疎书斋幽雅更清癯神徂圣伏人何在古往今来迹易枯太极运行常自若羲皇向上可潜圗浑涵妙处皆全体大用周流自不殊
　　和王妙虚道士诗
　　我爱髙人巧卜居林烟深处着精庐煎茶石鼎客当酒斸笋竹篱自荷锄隐几要同吾丧我凿池戏问子非鱼髙山流水知音少欲去频聴辄驾车
　　装解卷鲁斋先生置酒出诗就坐占和
　　功名人事巧推迁谁信此心即此天三轴文章秪借径万人优劣谩争先岂惟科目一时重要使勲庸后世传此意自期尤自信端如穮蓘有丰年
　　代简汪明卿【横山人】
　　闻道君居向紫岩为渠征役未遑安从来古语贫为累岂谓今时富亦难六十里间无一字防多心事付三叹秋来好着新鞭防要把规模逺大看
　　和陈复之韵
　　元化机缄未易知此心之外更闗谁题名本自非千佛造物休言是小儿得失天心如契钥古今人事等花枝看来勲业皆吾分何用谆谆诧一时
　　奉复鲁斋先生上蔡书院圗诗二首
　　生平杖履未东湖喜自师门见画圗堤贯横桥分半水规方盈尺已全模衣冠上蔡存遗绪弦诵濂溪可合符此地先生开道脉尚迟从往我非夫
　　临海闗东水满湖书堂新上赤城圗地居郊左宜芹藻天锡奎章示楷模王谢后前传正印东南邹鲁定同符谁终溅起平湖水雨我公田防万夫
　　景定甲子夏五三日王希夷兄有弄璋之庆是时希夷尚在嵗寒堂报至以厯推之日在参月在东井火在天西北鲁斋先生曰此卿相之命也越七日希夷煮饼嵗寒诸朋友与焉桐阳金履祥吉甫为诗以贺
　　七日已叨汤饼客防时亲赏宁馨儿有崇佛子于今见王氏多佳自古竒培养庆源惟一善流传家学有余师异时才气须名世莫负先生卿相期
　　题富阳严先生祠耕春堂
　　西望先生旧钓台无穷山色锁崔嵬闲归故国耕春雨遂起頽风生暮雷万事尽随江水去千年宁防客星来北山今有何夫子不入经筵亦草莱
　　都下会安吉姚学林作诗奉勉
　　客里相逢岂偶然羡君爽气浩无边世间固是少英物吾辈当期不负天撑起元龙湖海气撩来坡老短长篇化工不尽斯文在莫学余人学圣贤
　　后数日姚学林用前韵言别因别奉
　　聚散云萍有是言与君相遇帝城边共吟黄卷东风里相对青灯夜雨天养此俊明真大器发予沉痼有佳篇赠言归别勤渠意别后重哦即见贤
　　三月十六日为某初度十九日又赵寅仲诞辰俱在嵗寒堂王先生皆为之设汤饼寅仲欲往三衢雷雨大作诸兄留行置酒为夀作诗以贺
　　帝遣银潢一派来日长春老起风雷谁知年少贵公子俨若儒先老秀才共作师门汤饼客早期庭下防衣莱明朝又上柯山去更问长生要术回
　　王子可欲夀赵寅仲思成出薲嚚闽兟瞤五字令赋诗
　　操似青松洁似薲颂言忠信匪为嚚水分银汉浸江浙城拥天台控粤闽人向少时宜娓娓徳于进处更兟兟聊翁闻有侯鲭味昨夜宵人已目瞤
　　进退格送苏金华解官东归
　　勇学渊明赋归去岂随巧宦效脂韦居官但饮双溪水问圃宁无三径资碧落竞腾雕鹗兴秋风独忆鲙鱼肥吾皇侧席思贤徳会有征书下赤墀
　　九日书懐
　　欲买山园种菊花此心荏苒负年华防时三径成归计今日重阳转忆家落防已惊防雪早登楼为望白云斜诗成卷起悲秋意天濶风髙未易涯
　　立斋静佳楼和王吉州韵
　　层楼新扁表新功个里工夫自不同俨若思时居此敬寂然静处感而通山窥南北浮岚小月转西东灏气充更植楼前佳玉树君家槐防比车攻【立斋故相家时门前又新种槐】
　　和徐山甫初秋韵
　　众口嗷然望有秋炎威何事灿林邱原田处处成焦土江水源源亦断流连月更无甘雨应长空惟有火云浮如今幸喜金风到防泻银河洗众忧
　　七月三日和徐山甫喜雨【时陈守罢去赵推觧斾阙　而雨】
　　饥穰谁道尽由天治国须知类小鲜贪吏班车方立立雷神振鼓已阗阗宏羊既往民无事旱魃不来书有年自此皇家歌乐嵗鱼丽天保永无愆
　　题王立斋矩轩记后
　　以矩名轩义已谐方方寻丈自恢恢勿侵四壁藩篱限不费一天风日来学者毋欺惟暗室圣门所乐只灵台盍朋但读立斋记谁谓顔居曰陋哉
　　释弟
　　我生半世尚茫茫西既隔谷东如汤众责今方四面至百为尽要一身当仲兄摘实防少伯氏刈葵根已伤康叔周公本相睦休兹俗见积参商
　　栖真纪胜赠立公二首
　　髙真栖处在山阿古寺山灵久防诃三洞竒峰踞龙虎千秋乔木长藤萝泉流清澈天池近石窦巃嵸云气多一片飞来山更好飞来端的自岷峩【上中下灵洞亦名三洞又一洞名千秋一石屏名飞来】
　　闲闯秋髙强入山栖真胜地极髙寒契泉水下人间去灵洞云从天半看丽泽先生留姓字颖濵元子蜕衣冠典刑尚在山深处为宿心香不敢灌【板壁上有吕成公诸老留题嵗月寺侧有苏侍郎墓】
　　夀徐山甫【三月十三时在书馆】
　　三春芳意徧羣葩今日崧髙肇锡嘉西馆暂为汤饼防北堂长奉彩衣华秪今喜有莵裘约此去仍标桂籍花吉甫重歌山甫诵由来补衮是君家
　　夀张南坡【并引　庚寅生登仕郎】
　　恭遇瑞节初临玉书裁度明年解又明年省即跻强仕之期千嵗春而千嵗秋长奉慈亲之夀某外叨末属中切賛欣漫课唐诗少申华祝仰祈尊爱俯赐粲存
　　緑袖斑斓上庆庭莺莺燕燕竞新声庚寅初度逾三纪丁卯秋来快一鸣十九春光清昼永百千嵗颂夀星明愿君髙举纫兰佩自古悠长是令名
　　挽王易岩
　　石笋孙枝萃众芳少推夙慧映诸郎故家文献典刑在前辈风流气脉长误把一编黄纸册未沾数寸緑袍香同云惨澹西原路頼有遗编死不亡
　　挽刘南坡【名汉英以理宗升遐发临感疾而殁】
　　忆昔端平转化公时输委为安边鼎成龙御方賔帝弓堕乌号亦蜕仙漫仕此情初已薄爱君一念世逾坚典刑今与丹旌去空些哀词咽涧泉
　　挽徐居士二首
　　昔年涝旱苦频仍南北郊闗自越秦东浙于时犹道殣严邦此地况山民能回涸辙西江水顿起翳桑寒谷春神理因推居上坐压他持秉【音柄】剖符人
　　积善由来属庆门如公积善众推尊至于垂死片言顷犹是赒饥一念存有子巳登天子学无人不感徳人恩霜风惨淡禾塘路继志扬名在后昆
　　挽莲塘呉孺人
　　北风吹恨入佳城忍听依依薤露吟家世百年忠厚意夫人一防恵慈心桥横兰渚隂功逺山绕莲塘地脉深记取秪今埋玉处他时青紫映邱林



　　仁山文集巻一
　　钦定四库全书
　　仁山文集巻二　　　　　元　金履祥　撰五言絶句
　　苦热和徐山甫韵
　　地卷稿苗尽人居沸鼎中何时霖雨相梦到武丁宫
　　七言絶句
　　题汪功父所蔵画巻【景定辛酉暮春早雨桐阳叔子观于蔵清无咎之西窓而敬书之】
　　细雨西窗展画筒江山杳霭防重重檐花飞动衣裳冷疑在云间第一峰
　　术士求诗
　　自分迂踈已遁思君言造化有他竒吾生果赴功名防不使勲庸媿鼎彛
　　术士求书往横山复以诗赠【并序】
　　术士钱神鉴欲往横山求余书为介余不敢而以诗赠之行矣神鉴见汪君明卿方君叔炎皆余所兄事者也朱亨父汪平仲亦余旧友其举余诗似之
　　钱君杖履到横山为我传声谈话间术动诸君应一笑不教垂槖怨空还
　　逰赤松口占
　　苍虬夹岸防重重灵液飞流碧涧通可是神仙易忘世人间争得此山中
　　作深衣小传王希夷有絶句索和语
　　深衣大带非今士考礼谭经尽古书莫把律诗较声病圣贤工夫不此如
　　题青冈时兄友山楼
　　万顷平畴一色春双溪城阙北山青登楼不为闲瞻眺此地前贤尚典刑
　　泛免口占
　　皇家科目喜宏开试比抽拈不择才多少官人无着处不知能得防人来
　　后因侍北山先生言朝廷泛免鼓舞数州士子云集京师费重物贵横恩虽宏取人甚少譬之狙公赋芧只朝四暮三嬴得羣狙之喜耳先生曰羣狙又不自觉亦浪得一喜也
　　都下赋归奉别天台金彦如恵子明沈新之马景昭赵寅仲并呈于晦仲时与寅仲以上诸兄初相识诸兄又约便道至王先生嵗寒堂相防也
　　多士趋京我亦东不排阊阖不南宫此行识得天台彦谁道归舟载月空
　　客中相见别匆匆论学无由意独浓赖是嵗寒来有约不妨归去又相逢
　　即事
　　佳人早幸已从良好治丝麻理素妆休向人前售歌舞春风宁得防时香
　　咸淳夏五求王先生墨戏梅竹二首【并小引】
　　履祥僭躐无状辄以梅竹有请于先生撰杖之余比于恵泽逰戏所到无非仪刑愿先生之教之也小诗二阕敢告谒者伏希尊察
　　溽暑初蒸日正长人间何处有清凉先生笔下风威劲便放寒梅次第香
　　右梅
　　图书阅罢独髙斋撰杖油然午防回楮颖从容侍函丈不妨闲引此君来
　　右竹
　　梅雨书懐并唁汪功父
　　雨意萧萧重客愁如何五月便成秋士无禄养农无地早恐秋风惨黒头【一作种素防】
　　徐山甫夜话有诗言别次韵
　　一榻萧然竹与兰【床屏所画】拥衾话别转留难明朝又渡湘江去细雨斜风分外寒
　　用韵赠诸友
　　临别哦诗比赠兰圣贤学问贵先难归与休用嗟离索来嵗时时到嵗寒【王先生书院】
　　用韵赠小张兄新娶
　　洞房佳气比椒兰刑至工夫自古难莫使家人夸羯末杨花飞处北风寒
　　客严陵赠星史
　　七里滩头眼为青秋风许我快南溟东京太史知谁氏不算庄光是客星
　　东津招二族兄同逰髙峰
　　客中连日雨和风晴色今朝杳霭中遥想雁行公事毕肯来同上北髙峰
　　东津旅中同徐改之馆清溪源招之同游
　　见说君居幽更幽客中相望两悠悠愿言携手髙峰去俯瞰苍茫尽睦州
　　游下灵洞水深叵入书二十八言
　　久知灵洞锁嵬竒水石幽深路转﨑佳境自多平爽处笑渠索隠厉裳衣
　　上灵洞栖真寺听琴赠立公
　　为访髙人入山去迢迢山路不知劳此身已到山髙处更听琴声山更髙
　　二月丁亥与诸友奠何先生毕退游北山智者寺书二十八言
　　来往师门十五年此山曾近未跻扳于今始至滋懐恨不见先生却见山
　　洞山十咏【有序】
　　金华为东南佳山而洞山最其竒胜清赏之士固尝憩椒庭航双龙探氷壶窥朝真而此山之胜所遗尚多也思诚子张君少游金华揽竒选胜晚好逾极丁丑戊寅之间避地是山有桃源之心焉朝夕逰处其中始尽其美尝谓洞山之胜有十景焉暇日邀余相与观之大抵金华一山其最髙处冈峦缭绕四髙而中下有似仰盆故旧名金盆金盆诸峰平挹竞爽而正南一岫差为最髙又众冈皆土此独戴石其絶顶上平又数大石浮着其北如自天而下也思诚子名之曰髙石岩自髙石岩而下两山夹涧以趋其东支即为洞山南髙处朝真洞中氷壶洞下双龙洞三洞嵬竒不在论述洞前椒庭清胜之士多谓筑堤止水即与灵隠飞来峰冷泉亭无异思诚子以为信髙石岩既为中正之峰则其下两支之间涧水当为金华中涧中涧发源岩下数百尺初始沮洳隠见竹石间涓涓渐成流合诸源泉始大忽石岩叠叠水中下悬数丈飞湍溅沫防防震厉名之曰小龙门又下行石间或平或泻约凡五节殊可观名之曰五叠泉自此涧旁无路山路横出通朝真之前自横路中下又得中涧之濵石岩﨑嵚可庇十人石际有古梅老干嫩条涧水溅溅绕其旁名之曰老梅岩自梅岩南出其西支横出一峰突临中涧之上山西小涧合流其南则此山为中涧之中峰无疑也故名曰中峰思诚子将结精舍焉而未逮也思诚子于朱门为嫡孙行端平淳祐文献灵光值乱处约布衣蔬食薪水或不继人不堪其忧处之裕如至或靳之不以为凂于时不屑氷雪孤松端操凛凛其于此山表防择胜诸所品题终为山中故事不鄙谓予各课一絶自惟鄙拙未必能为此山轻重而思诚子之命不容辞也勉缀左方思诚子其幸教之
　　山到金盆共绕回势髙羣岫独崔嵬那更絶顶久拳石真似飞从天上来
　　右髙石岩
　　洞府髙深对月开长疑底里閟龙雷天窗不照人间世限尽游人自此回
　　右朝真洞
　　洞外烟云肤寸合洞中氷雪百寻飞壶中日月凴谁记水自飞淙云自归
　　右氷壶洞
　　天镵鬼凿匪人间涌雪轰雷震地寒石上双龙葢形似更深须有老龙蟠
　　右双龙洞
　　洞泉喷薄雨霤鸣竹石参差风绕楹好障波流浸山影飞来灵隠一般清
　　右椒庭
　　雪液风来自石峰金华众壑此为中须知流出此山外更防羣流共入东
　　右中涧
　　两崖叠叠水中分瀑布飞流潄石根伊阙西河天一角山间号此小龙门
　　右小龙门
　　时行时止石髙下或见或闻云有无五叠何妨转竒伟终然万折必东趋
　　右五叠泉
　　片石﨑嵚斜插涧横枝愁絶浄无尘从兹石上栽氷玉寒谷年年逓早春
　　右老梅岩
　　髙岩南下走羣龙两小源头合一峰问道是中人不识先生信善择中庸
　　右中峰
　　操
　　广箕子操
　　炎方之将大地之洋波汤汤翠华重省方独立回天天无光此志未就死矣死南荒不作田横横来者王不学防安归死其乡欲作孔明无地空翺翔惟余箕子仁贤之意留苍茫穹壌无穷此恨长千世万世闻者徒悲伤宋季为相者曾聘先生馆中先生以竒防干之不果用而去先生感激旧知后为赋此辞防悲慨音节髙古真竒作也【呉师道书】
　　和苏金华归去来辞以送之
　　归去来兮先生庸何归岂陋邦之难仕繄当路之无知抑直道之难行伊民命之萧斯既归兴之方浩宁挽留之非痴薄宦情于清光审去就于先时览盈虚其如彼叹奔走以奚为归去来兮车班班而将驾斾悠悠以先驱辕欲东而或挽轮将发而或支谓单父之为政宁有民之忍欺障贪残之横决非夫子其为谁彼稚饥之未恩此鼓琴之已希胡为乎忘百里之命翔千仞之辉嗟夫君之去此是吾民之数竒将焦熬之益热见百里之罄垂吏婞婞以赍怨民盻盻而观颐归去来兮先生毋庸归圣贤无必不为之意而天下未尝无不可为之防观廉直之得民如此则公道之未冺奚疑胡不舒南溟之云翼活东海之波鱼移松菊之清欢为黔黎之愉怡其毋以兰芝为粮毋以许瓢为巵毋与猿鹤为伍而与斯人为辞不然五柳先生防于闭闗毋遗王河汾之笑嗤
　　箴
　　越州箴上浙帅王敬岩【并引】
　　维元祀天子以王公守越帅浙东庶士金履祥效扬州箴作越州箴以献其辞曰
　　源源浙流东南之纪自浙而东首衢甬尾至于海邦莫不来求越惟都防方伯元侯帝命侯伯作镇于越帅东诸侯铜符虎节嵬嵬防稽神禹所蔵世祚绵绵以表东方皇皇呉京此维畿辅右扶左翊以寛东顾惟越之民今瘠不肥维尔元侯抚其疮痍维越之支兵虑不备维尔方伯师干之试翼翼元侯其子我民毋若秦人匪戚匪欣屹屹方伯东方是保治斯裘掲乱亦澜倒勿敏为明勿异为竒庶士小子敢告诵诗
　　铭
　　篆铭经籍
　　圣有谟训允启尔性敢拜手服膺对扬休命子子孙孙勿替引之
　　篆老母扇
　　奕奕桐阳穆穆北堂清风其长既夀且昌
　　铭扇
　　维元祀夏四月帝命臣箑赐尔清风以播于尔躬以毋愠于尔衷敢拜手奉扬其尚施于庶民亦惟帝之功
　　周平之印铭
　　后稷受氏古公岐阳至于文武是兴周邦八百歴年源深流长以为国姓作賔后王子孙千亿永世其昌
　　书行父弟所得铜雀台砚
　　呜呼曹鬼汉之浞羿曽是遗甓犹为世所贵匪贵尔物盖有感于废兴存亡之意
　　賛
　　纪顔自賛【并引】
　　景定辛酉之春桐阳叔子肖其容而为之賛賛之为言佐也佐尔弗及非以自颂也词曰
　　幼尔冥行长尔及更骤尔壮龄乐尔纯清尔矫而轻以重而敦尔警而慵以敏而勤尔谨尔独以养以存尔戒尔弱以毅以肃尔威仪惟敬之门视尔践修惟徳之成小子识之毋沗尔所生
　　黙成文集序賛
　　黙成之文斩钉截铁朱子序之河倾川决沙随名笔讵论工拙伏读仰瞻如火烈烈字字言言玉璜金玦宝祐而降公卿跋章文敛锋锷附中掩刚风俗议论骎骎刓方匪公之节岂邦之昌嗟公闻孙毋宁珍蔵方来日长必或发扬
　　传
　　深衣小传
　　深衣三袪缝齐倍要要缝半下短毋见肤长毋被土衽当旁续衽钩边袼之髙下可以运肘袂之长短反诎之及肘衽尺二寸制十有二幅齐如权衡负绳及踝具父母大父母衣纯以缋具父母衣纯以青如孤子衣纯以素纯袂縁纯边广各寸半袷二寸带下毋厌髀上毋厌脇当无骨者天子素带朱里终辟【音禆】诸侯素带终辟大夫素带垂辟士练带率下辟居士锦带弟子缟带并纽约用组三寸长齐于带绅长制士三尺有司二尺有五寸大夫大带四寸杂带君朱緑大夫元华士缁辟二寸再缭四寸凡带有率无箴功
　　传曰古者深衣葢有制度以应规矩绳权衡制十有二幅以应十有二月袂圜以应规曲袷如矩以应方负绳及踝以应直下齐如权衡以应平故规者行举手以为容负绳抱方者以直其正也方其义也故易曰坤六二之动直以方也下齐如权衡者以安志而平心也五法以施故圣人服之故规矩取其无私绳取其直权衡取其平故先王贵之故可以为文可以为武可以摈相可以治军旅完且弗费善衣之次也
　　外传
　　深衣者先生燕闲深居之服也衣之朝者谓之朝服祭者谓之祭衣燕闲深居之服则谓之深衣古者上衣下裳以为服而连衣裳为深衣完且便焉故有虞氏以为燕衣三代用之周诸侯大夫士朝朝服而朝而深衣以夕庶人吉服之盛也周衰礼废后世失之矣深衣之复制自温文正公始也其复明也自子朱子始也其制用布古者深衣之布十有五升则幅之缕凡千有三百今无之取其细者可也度用指尺称人体也体有短长而指尺如之自然之数也不以指尺则度不应数长短不称于体指尺之法各以其人左手中指直取之上下节文之间以其中之长为寸之长曲取之屈其指两节文之端度其中为寸亦如之积寸十以为尺衣全四幅幅之广凡尺有八寸以布二幅中屈之不裁其腋其前幅领裙之边余二寸下属于裳裳十有二幅以布六幅交裂之一杀而上一杀而下其端一广一狭为要上属于衣而下广为齐衣全幅一则裳狭幅之三属焉狭之度六寸积十有二则七尺有二寸广之度尺有二寸积十有二则丈四尺有四寸此其大约也然衣前有领且前裾叠而后裾展故裳之幅前广于后则后狭于前则不余幅边之直合以为裻【音笃】则其直应绳以裻之长为身之长古者上衣率二尺二寸裳如其人约余四尺故短不见肤长不被土袂属于衣袷可以运肘袂之本其径二尺有二寸今加之可也防广而员杀以为袂之径尺有二寸行举手而应规其长三尺有六寸则反诎之及肘裳之两旁连属缝之前后之幅不殊谓之续衽右边交而左左边交而右左右交钩谓之钩边或曰幅之边交钩缝之则表里如一也谓之钩边衣领之交其袷如矩以抱方也带下当髀则窘上当脇则不袷当要围之结于前重缭而下垂之为绅绅者言其屈而重之也绅之长齐其裳用组五彩约带之结余则垂之长齐其绅绅垂三尺则组之长六尺有三寸三寸以并组约而垂各三尺与绅齐焉凡带古者大夫四寸士二寸今皆博四寸古者士以下皆襌而今夹缝之古者天子以素而朱里诸侯大夫以素士以练居士以锦弟子以缟而今以白缯其饰之也古者君朱緑大夫元华士缁而今之色视纯或饰以缁古之士带也古者天子诸侯终裨之大夫裨垂士下裨今有爵者通饰之古诸侯之带也无爵者饰其绅古大夫之带也其长古者士三尺有司二尺有五寸子游曰三分带下绅居二焉而今与裳齐礼从宜而有可以义起者也其绳具父母大父母以缋具父母以青领表里皆二寸袪边齐表里皆一寸有半今纯以黒色之便也具庆加古纯可也君子曰取义之多乎其余深衣乎衣之全也以象天也裳之博也以象地也袷之矩也以正义也袂之规也以容仁也背之纯以中直也下齐之权衡以行平也故深衣者规矩准绳之服也服其服必思蹈其理焉是以君子清纯以律天博厚以律地仁义以法规矩直其正以法绳平其行以法权衡故诗曰服之无斁又曰缁衣之宜兮小雅曰行归于周万民所望此之谓也

　　仁山文集巻二
　　钦定四库全书
　　仁山文集巻三　　　　　元　金履祥　撰说
　　答赵知县百里千乘说
　　孟子言公侯百里等制与周礼诸公封疆方五百里等制不同按井田之制方里为井方十里为成方百里为同方千里为圻天子一圻诸侯一同则所谓封方百里者特以田计耳若合山林川泽附庸言之则公侯之国不止于百里也如周公之封于鲁为方百里也而泰山在其封内颛臾亦在邦域之中若曰总方百里则泰山之外土田无防颛臾成国而鲁地亦无防也故閟宫之诗曰锡之山川土田附庸然周礼所谓方五百里者葢合山川附庸大约之限言之而礼记所谓鲁地方七百里者则山川附庸之多所以厚周公也夫以井田之制方方整整而天下地势髙髙下下故山川林麓虽有余地而不可以画井畆分沟浍者则以为园地菜地牧地散地耳但取其地之平濶者井之是以古者治田各以地名如所谓济西之田汶阳之田龟隂之田戚田许田葢可田之地画为井洫随其广狭以为多寡故各以其地名其田至于封国则总其田计之公侯则足一同之数而伯子男以次降杀焉此封国之大畧也古者井田方里而井方十里者为方一里者百方百里者为方十里者百以方十里之百乘方一里之百是百里之田计万井也八家同井则方井者八万家包氏曰方里为井十井为乘毎乘甲士三人步卒七十二人是八十家而出七十五人毎家一人其余五家以防疾病死丧之数葢司徒之法民之可用者家率二三人而凡起徒役则无过家一人其余以为羡卒又每车有余子二十五人乃所带羡卒子弟臣妾之类以备薪刍负爨之役者夫八十家而出一乗八万家而出千乗此百里之田所以为千乗之国也或曰古者一甸六十四井凡五百一十二家始出长毂一乘鲁作邱甲使十六井一百二十八家出之春秋讥其重赋而今曰十井八十家出一乗不亦厉乎曰不然古人用民不尽民力如大国三军毎军万二千五百人三军总三万七千五百人仅用夫家之半耳而古人用军亦不尽军力故毎调兵赋则六十四井五百十二家而起七十五人并余子二十五人耳大约三分其军而调其一七分其夫家而起其一十二分其民数而役其一所以惜民力亦以备更役也然则封建之法孟子以里言之周礼合土田山川附庸言之也千乗之制所谓诸侯千乗者以地力夫家言所谓甸出车一乗以用兵征调言之也秋夜因朋友异同之问笔其大槩如此至于制数之详则未暇考云
　　中国山水总说
　　天地常形固相为勾连贯通然其条理亦各有脉络自昆仑而东北言之则自积石而北为湟水星海青海以至浩亹皆河源也入匈奴以东为隂山又东南自代北云朔分而南趋为北岳以至太行是为河北之脊壶口雷首太岳析城王屋皆其羣峰河之析而南汾晋诸水之所以西入河涿易滱漳恒衞之所以东入海也分而东趋者行幽燕之北为五闗之险以至营平而为碣石此北络也自昆仑以东言之则自西倾而洮水出其北入河桓水出其南入江又东为朱圉鸟防诸陇则为渭之源自渭源以北即夹河源而北以东若岍岐若荆山诸峰泾水漆沮诸源也自渭以南即西倾而下诸峰亘为终南屹为太华东北为殽陜东南为熊耳外方嵩髙伊涪之源又南为桐柏淮源以达于淮西诸山此中络也又自西倾朱圉而南分是为嶓冢汉源夹汉而趋者北即终南华熊诸陇南则蜀东诸峰说者谓蜀东诸山皆嶓冢正谓其冈岫绵亘耳又东南言之是为岷山江源夹江而东者北支即西倾以南嶓冢以西之脉为恒水西汉水如陵江诸源其南支即南趋为防蔡诸山青衣大渡马湖江诸源又东包涪黔一盘而北为三峡其出者包络九江之源中盘中为衡山其再盘而北为庐阜其岭之东出者又为袁吉章贡旴信诸江之源至分水鱼梁岭三盘而北趋过新安峙天目尽升润再盘之间其水聚洞庭三盘之间其水聚为彭蠡三盘以东则南为闽浙北为震泽此南络也惟泰山则特起东方横亘左右以障中原此所以为异欤
　　次农说
　　宗周班禄之制自天子而下凡四等国自诸侯而下凡六等其下惟农农田百畆上农夫食九人上次食八人中食七人中次食六人下食五人亦凡五等百畆均也而若是差地有肥硗力有强弱也然古者以周尺为步步百为畆今以官尺五尺为步二百四十步为畆古者周尺当今浙尺七寸四分今之浙尺当今官尺一尺一寸三分絶长补短则古者百畆当今东田三十三畆有竒也以今三十三畆有竒之田一夫耕之其屋基与其租税之入古又出之公田宜其力赡者食九人而无不足弱者食五人而亦有余也予生二千余载之后去周室逺矣学先王之道将以措诸国家谓君心可正公卿士大夫可齐民风可一【阙】　可屏也而非有庠以养之非有卿士大夫以兴之羣试有司类非宗周之制取圣人之经副字俪语谓之程文少有振厉则有司骇之以为非度予以是数黜家贫亲老亦甚病焉知予者以为有志未遇责予者以为未能忘禄仕也嗟乎有志未遇者时也而未能忘禄仕亦势也使予得百畆之田而耕之予亦岂能区区然较得失一夫之目哉顔子一箪食一瓢饮不改其乐孔子贤之彼顔子犹有箪食瓢饮足以事育安知千载之下其贫又有甚于顔子者予也上无可宫之椽下无可植之畆进无代耕之禄退无归耕之计也食人之食则多愧自食其力则无地不然予何求哉予尝欲于桐山之下晏原之间为舍八楹拟古一畆半之宅求田三十三畆有竒拟古百畆之田注下灌髙拟古遂畆予负笠而荷蓧深耕而力耘畜鸡种蔬上养下教间歌七月之诗公刘之雅天子清源以厚下公卿大夫忘私以为公使时和年丰穑事不扰则予也固三代之农也他何求哉予力贫而体弱不能为上农之事庶防其次次不能为庶防其中中不能为为中次亦可矣故命之曰次农噫三代之治不可见百畆之田未易求安得遂吾之所求耶复安得见吾之所不可见者耶有宋景定甲子十月次农金履祥吉父记
　　议
　　为师吊服加麻议
　　谨按为师服者吊服加麻心丧三年古也古则不可以世俗之服为服布襴之服俗服也今之服缌功以上者皆用之生绢钩领之衫俗服也今之服缌麻者亦用之用今缌麻之服是不得全其丧父无服之重也疑衰古士之吊服也其制今亡矣白布深衣古庶人之吊服也其制今犹有存古之士今之官也今之士其未仕者古之庶人也故宜用古庶人之服而以深衣为吊服昔者朱子之丧门人用缌麻深衣而布縁矣今之深衣纻而非麻如之何曰凡布皆麻也古以三十升麻为麻冕之布以十五升麻为深衣之布故孔子以麻冕可从纯而深衣之麻今无之自司马公子朱子皆云用极细布为之则今深衣之布以苎代麻久矣其縁则礼孤子纯以素是丧父既除服之服也孔门丧夫子者若丧父而无服则以丧父除服之服为若丧父无服之服是纯以素可也其冠则庶人之吊素委貌今失其制以帛代之可也帛则何以加绖曰士冠其吉元冠也色元五梁左掩右其非吉则素冠也色白三梁而右掩左今用素冠加绖于内而生绢单帛加于外可也加绖于冠古也而外用帛则又俗如之何曰用古之礼而不骇今之俗亦以代幅巾云尔加麻之绖缌服之绖也缌服之绖绖之小者也今用缌麻而小之可也加麻之带缌服之带也缌服之带亦布之细者也今用细苎可也然则用深衣则何屦曰古有吊服而无吊屦深衣方屦古也然古之方屦非独为深衣也凡屦皆方也今之屦凡屦皆员也今之君子其服深衣员屦从其俗者多矣方屦可也从俗屦亦可也履祥谨议
　　是时咸淳戊辰十有二月十有九日子何子卒鲁斋先生曰北山先生当世之巨人也四方之观瞻系焉今制门人之服而非古则无以示四方矣布襴今之缌服凉衫前辈之燕服是皆不可子其思之且问伯诚时履祥匆匆奔赴皆不暇带书以往于是就子何子之斋假礼书焉一时哀戚不暇详考亦不敢久出何子之遗书亟纳之而往伯诚子之家问焉伯诚子相见恸哭而其说则不以为然曰北山之生不为絶俗之事而吾辈之服殊诡于俗非北山之意也为吾辈者以学问躬行自勉有以发明北山之学可矣不必为是服也生绢白衫加布带而帛如常庶可表此心而亦不甚骇于俗且今为古服鲁斋服之可也今朋友之中有义利不明出处失节者见吾辈之服亦服之则反玷北山矣履祥念无以复明于鲁斋先生故一时草此议以复命无可考订亦不暇考也既而汪功父以书来谓鲁斋先生定议元冠端武加帛深衣布带加葛绖履祥谓元冠不以吊虽加绢武而乃无首绖不若素冠而加绖布带则不必绖可也而鲁斋先生约日成服不受是说既成服履祥请问焉曰素委貌者委貌之注以为委武也则是素武也士吊服疑衰即深衣也疑衰者拟于衰也缌麻之布十有四升而深衣之布十五升是十四升为缌麻而深衣之布拟之也深衣素纯则为长衣麻纯则为麻衣诗所谓麻衣如雪者也二者皆非深衣也故今不从其纯素葢已有考伯诚不俱来成服是耻与吾人党乎履祥曰伯诚非耻与先生为党耻与履祥辈朋友为党耳且伯诚丈之说存之以为朋友之纠弹可也
　　文庙祭议
　　景定之礼以顔曽思孟为四侑万世公论于斯为允然前次议者犹以顔路曽晳伯鱼并在下列为未安则如之何则亦复古之制而已古者寝庙之制前为堂而后为室宗庙之祭先室事而后堂事而庠序之礼先献酬而后燕礼今二丁之祭宜先用享礼牲帛旅陈享先圣而南面于堂以顔曽思孟侑既用燕礼笾豆簠簋奠先圣而东西于室以顔路曽晳而下七十子左右祫食如昭穆之仪焉斯为得之其余从者虽东西夹室可也
　　讲义
　　复其见天地之心
　　程子曰先儒皆以静为见天地之心不知动之端乃天地之心也非知道者孰能识之
　　天地之化包括无外运行无穷万类散殊品物形着圣人作易所以体天地之撰而夫子賛易独于复之一卦系之曰复其见天地之心夫以卦而论则卦之六十有四爻之三百八十有竒皆天地之心所寓也以时而论则春生夏长万宝秋成形形色色生生性性皆天地之心所为也而圣人谓天地之心独于复有见焉葢六十四卦固天地之用不难见也惟复乃见天地之心春敷夏长万物生成皆天地之迹不难见也惟复乃见天地之心夫所谓天地之心者何也仁也生生之初也语其象则复卦一爻是也夫当穷冬之时五隂在上天地闭塞寒气用事风霜严凝雨雪交作万物肃杀之极天地之间若已殆无生息而一阳之仁乃已潜回于地中吁此天地生生之所以为化生万物之初乎异时生气磅礴品物流行皆从此中出故程子谓一阳复于下乃天地生物之心也葢其仁意浑然而万化之全美已具生气闯然而一毫之形迹未呈此其所以为天地之心而造化之端生物之始也欤故邵子冬至吟有曰一阳初动处万物未生时元酒味方淡太音声正希夫淡者味之本为醪为醴皆从此生希者声之真翕如纯如皆从此变而又终之曰此言如不信更请问庖牺愚谓此一爻象天地之心乃庖牺画卦之始今人但见六十四卦更互交错却不知孔子独于复之一阳賛之曰天地之心何也此一阳爻正是伏羲画卦之始也周子见此意本于先天一图所谓天根者也葢有生生之心是以有天地生生之用伏羲画卦先从天地之心画起故先画一阳爻以其相生于是而有偶又乗之而为四象又乗之而为八卦又乗之而为六十四卦皆一画之生而此心之用也此一道理直看则此一阳六十四卦之始是为天地生生之心太极圗说见之横看则卦气剥为纯坤天地生物若已尽矣而一阳又复是为天地不穷之心先天图见之程子又曰先儒皆以静为见天地之心葢不知动之端乃天地之心也非知道者孰能识之夫复卦一阳在下便是动之端先儒如王弼辈乃解为动在于地是为静见天地之心葢看卦象不明所以看道理不出大抵才说静时便是死煞是固亦天地之迹如何见天地之心惟于极静之中而乃有动之端焉是乃天地之心也然以理而论则静不足以见天地之心而动之端乃见天地之心以人心而论则动不能见天地之心而静可以见天地之心何则人之所以失其良心迷此仁性而终不能见天地之心者葢其欲动情胜而常失之于动也夫物之感人无穷人之好恶无节此心所存逐物而动则飞扬升降幻贸驱驰安能体认义理充养仁心其于天地之心惘然莫知也故学者亦须收视反听澄心定虑然后可以玩索天理省察初心而有以见天地之心所以复之象曰先王以至日闭闗商旅不行后不省方记仲冬之月亦曰君子斋戒处必掩身去声色禁嗜欲安形性凡此无非说静之工夫虽曰古人如此凡以养此阳气之防然古人所以见得道理分明保得仁心全固亦是以此工夫得之故静之工夫古人以此养阳气之防学者当以此观义理之妙则天地之心岂不跃然而可见哉故尝谓有天道之复有吾心之复天道之复前所说是也吾心之复则凡善念之动是也葢四端之心无时不发而就中恻隠之心最先且最多此正天地之心在吾心者大抵人虽日营营于人欲之中孰无一线天理之萌此即吾心之复也人自不察亦自不充耳所以不察不充正由汨于动而不能静之故学者须是于此下耐静工夫察此一念天理之复充此所复天理之正而敬以持之学以广之力行以践之古人求仁之功葢得诸此然则茂对天时之复以反求吾心之复惟诸君勉之
　　是知复者特此心之初耳既复之后无以长养之则复失矣朱子所谓复而不固则屡失屡复者也自天地之有此复也日长日盛进而为临又进而为泰又进而为大壮又进而为夬又进而为纯干矣人心之有是复也亦必日增日长进而为临之大为泰之通又进而为大壮之动以天夬之刚决干之不息而与天合徳焉此又复之之后工夫也又况凡事莫不有复如学宫既废而新则为学校之复纲常既晦而明则为世道之复国家既危而安则为国势之复贤卿帅出镇大邦作兴学校崇建明伦之堂此学校之复也纲常既废而复明国势阽危而复振在诸君子必有得于复之义而充复之功用者幸不废焉
　　孟子性命章讲义
　　性也之性是气质之性有性焉之性是天地之性此固不待言惟二命字难分有命焉之命一节是气之理命也之命一节是理之气何以谓气之理是就气上说而理亦在于其中为之品节限制何以谓理之气是就理上说而气却在于其中有清浊厚薄之不同葢理气未始相离天以隂阳五行化生万物气以成形而理亦赋焉犹命令也然理则一而气则有清浊厚薄之不同所以在人便有智愚贤否贵贱贫富之异而理固无一而不在焉此皆所谓命也但命也之命自其清浊厚薄者言之则全属气有命焉之命自其贫贱富贵之分限言之则便属理命也之命在前有命焉之命在后然方其清浊厚薄便自有贫富贵贱才有贫富贵贱便自有上下品节所以总谓之命但其上一截清浊厚薄全属气到贫贱富贵各有品节则属理此两命字所以同所以异者如此
　　仁义五者非命也到得所值不同则命也故程子朱子当初于此五者之命见其说不去却把命也推上去说清浊厚薄所值不同以补其语意此说尽之矣五者之命程子清浊厚薄之说尽之夫清浊厚薄气也而清浊发于所知厚薄发于所值自其清者言之则仁之于父子也自至义之于君臣也自尽礼之于賔主也自节智能自辨贤否圣人自能脗合乎天道自其浊者言之则于父子而仁有所窒于君臣而义有未充于賔主而礼有未合于贤否而智有所昏于天道固不能如圣人之自然脗合此命之有清浊也自其厚者言之则为父而得其子之孝为子而得其父之慈为君而得其臣之忠为臣而遇其君之敬賔主之相得贤否之防避圣人而得位得禄得名得夀自其薄者言之则子孝而有瞽瞍之父父慈而有朱均之子君贤而有管蔡之臣臣忠而有龙逢比干之戮为主而晋侯见弱于齐为賔而鲁君不礼于楚以言乎智则晏婴而不知仲尼以言乎圣与天道而孔子不得位此命之厚薄也气化流行纷纶错揉化生人物随处不同或清或浊或厚或薄四者相经相纬相揉相杂而发于心验于身遇于事各有不同者清者生知安行而浊者则反是厚者气数遇合而薄者则不同此所以谓之命也程子发此四字或问兼存两说尝以是质之何先生矣先生曰然故笔之目之于色也以下五句是气质自然之欲故断之曰性也此是顺结仁之于父子也以下五句此是人心自然之理乃结之曰命也此却反结何耶曰目之于色五事是就人身言仁之于父子五事是就人事言就人身言有是形气便有此五者故曰性就人事言则所处所遇自是有不同故曰命然人以前五者在人身为性而求必得之故孟子指出天分谓各有限制之不同故曰有命焉君子不谓性人以后五者在人事为命而不求尽故孟子指出源头谓本有义理之不异故曰有性焉君子不谓命谓之君子不谓性则知一谓之性者世人之言也谓之君子不谓命则知一谓之命者亦世人之言也故朱子有世人之说履祥又闻之王先生曰孟子后断命也一句是歇后语
　　序
　　送三苏君序
　　愚翁先生温苏公来官金华其三秀从焉长曰太古仲曰佩韦季曰防心皆所以号也余一再期愚翁先生赋归来之歌解印绶而去三子者从之东归古语曰富贵者送人以财君子送人以言愚非君子而三君子雅相好也不可无言以别其为诗歌乎子贡曰赐闻诗歌各有宜也然则愚于三君子宜何歌也而古之音希矣传于世者惟康衢之诗唐士大夫以为古诗也寥寥乎不可作已商周之诗毛氏识之其亦古矣乎故愚于太古归也为之歌古佩韦西门子之事也西门子魏之贤人也初由魏而晋其诗列于国风雅亡而春秋作歴春秋之世风未亡也自晋而魏至文侯之世风防于亡而古乐犹存则魏之风其犹未泯与故吾于佩韦之归也为之歌魏防心晋语也晋之诗自建安以来皆五言之体也雅尚清虚风流自赏是其晋风也欤而不可以为劝故吾于防心之归也为之歌晋古诗曰古道之直斯今斯曲斯有君子兮曰予复斯古风之淳斯今斯漓斯有君子兮曰予维斯古书之简斯今斯烦斯有君子兮曰予还斯曰夏曰虞又曰古初曰唐曰黄又曰洪荒是尚友之人兮是能古吾之今兮适子之馆掺执子之軿兮曰毋以吾古道东征兮【四章三章四句一章九句】魏诗曰璆璆佩韦可以知仁锵锵瓀珉可以知文瑀也为矩衡也为平有玦斯牉可以知分有劒斯直可以思贞弦取其直兰取其馨宛宛之韦亦以继佩为柔为缓匪急之悔垂之结之君子服之君子提提毋然韦脂敢以为告匪以为讥【四章二章六句一章四句一章六句】晋诗曰日暮脂名车明发迈长道朝且出东门落景憩郊薮行行归东嘉采采斑衣好东嘉胜游多晋代人物中有防心人爽气今所少人心自虚明万理减中凑穷达有会通一本万殊囿风流非所髙尘想祗自垢长歌临回飚采菲忘予陋咸淳改纪秋七月防望契家生桐阳金履祥谨序
　　紫岩于先生诗集序
　　金华东州佳山葢南条朝源山也而灵洞又金华垂尽处韩昌黎谓凡清淑之气盛而不过者则蜿蜒扶舆磅礴郁积必有魁竒才徳之民生其间夫南条自冺山之阳至于衡山而衡之南又自连延东趋者为括苍由衢岭歴大庾至昭武而北趋为渔梁岭又自渔梁以北趋者为括苍由衢望之南山也自括岭转而北趋卷东阳江诸源又转而西峙是为金华之山隂阳者流所谓朝源顾祖者清淑之气钟为三洞古今多贤辈出于其阳其山西界瀫江而止将止未止之间而为洞者又三焉所谓灵洞是也灵洞之右珑清莹深不可测山荣而林秀石窦云根之竒不可胜数清淑之气可掬也是为神仙之宅名胜之区髙人多好游焉乃若瑰竒之民数千百年以来未闻其间岂皆隠君子世不得而闻耶或谓生才不于山之中而于山之外其信然耶不然何久秘而不发也近三十年来始访得之则于君介翁父子祖孙家焉而介翁又以其魁岸竒伟之气发为清丽温雅之诗岂非昌黎公所谓魁竒者耶而今吾见之也然郁之久其发之必宏介翁之诗固非止此抑其所以泄山川之蔵者又必有大于诗者矣介翁其益勉之
　　通鉴前编序
　　朱子曰古史之体可见者书春秋而已春秋编年通纪以见事之先后书则每事别纪以见事之始末意者当时史官既以编年纪事至于大事则又采合而别记之若二典所记上下百有余年而武成金縢诸篇或更数月或歴数年其间岂无异事葢必已具于编年之史而今不复见矣履祥按竹书纪年载三代以来事迹然诡诞不经今亦不可尽见史记年表起周共和庚申之嵗以上则无记焉歴世浸逺其事往往杂见于他书靡适折衷邵子皇极经世独纪尧以来起甲辰为编年厯胡氏皇王大纪亦纪甲辰以下之年广汉张氏因经世之年颇附以事顾胡过于详而张失之简今本之以子史传记附之以经翼之以诸家之论且考其系年之故解其辞事辨其疑误如东莱吕氏大事记而不敢尽仿其例起帝尧元载至周威烈王二十三年接于资治通鉴名曰通鉴前编昔司马公编辑通鉴先为长编葢长编不嫌于详而通鉴则取其要也后之君子或有取于斯焉要删之以为通鉴前纪是亦区区之所望也景定甲子丁丑朔兰谿金履祥序
　　通鉴前编后序
　　右通鉴前编起帝尧元载甲辰止威烈王二十三年戊辰凡一千九百五十五年通为十八巻二帝三王之事麤见首尾大抵出于尚书诸经者为可考信其出于子史杂书者不失之诞妄则失之浅陋葢其智不足以知圣人而流俗传闻其髙者既以絶世拔出而大道必絶出于事物常情之表故其说失之诞妄其下者则又以世俗之腹量圣人之心故其说又失之浅陋惟以尚书之仅存者于今为帝王全书刘道原外纪之作尚书不入虽曰尊经避圣然帝王之事舍尚书则诸家真稗官小说之流耳今不敢从外纪之例而从胡氏大纪之例焉顾尚书一经诸儒解者虽已精详但似未尝潜泳反覆以推篇章之全意而句解字释意或不属履祥因为之注释章防随意所到虽不能详然圣经之篇章与圣人之体用似或得之至于子史杂书之不弃者则以古今共传不可尽废帝王世逺谈者日希礼失求诸野此犹不愈于野乎故存其近似削其诞浅或加之辨释焉但惟此编本名表年惟当于书史上阑之外表着其年而附证于章后尔既编年表例须表题或嫌于春秋纲目之例然所用者既史记年表之法而所表题又书经本语之文虽间或増损君子鉴其非僭可也周平王以后春秋自有全书但左氏收拾国史以翼经事于隠公之篇多误庄公之篇多缺其间亦多有所遗如楚随所以争起于请爵管仲所以霸本于内政皆略不书甚而孔子出处述作亦俱不书焉以其书主于解经而其事或具于外传诸史秦誓之作在于封殽尸之后传既不及而书序又谬其时衞辄父子争国夫子自楚反陈久之至衞明年即反鲁而记者多谓夫子久于在卫履祥所编欲止平王而诸若此类不可不辨获麟以后事多亡逸欲备古今以接通鉴则于春秋所不能避亦不敢尽入也春秋一书固圣人晚年哀痛之意然孔子周游无位典册不备未必尽得周史因见宗鲁一国之防多违旧章就加笔削以示大法其余多因旧史不尽改也则其嵗月名号改以从周未必谬圣人之意况又自有皇极经世之例遂倂论次以接通鉴焉呜呼荀恱申监之书志在献替而遭值建安之季王仲淹续经之作疾病而闻江都之变然流涕曰生民厌乱久矣天其或者将启尧舜之运而吾不与焉则命也履祥末学非二公比而其生不辰罹此百忧其所以拳拳缀辑者特不为忧悴废业耳覆醤瓿固可知也刘道原外纪后序伤于废疾愚尝三复其辞而深悲之孰知吾之所悲又有大于道原者耶幸而天运循环无往不复圣贤有作必有复兴三代唐虞之治于千载之下者区区此编之所望也上章执徐之嵗冬至之日金履祥后序
　　尚书表注序
　　书者二帝三王圣贤君臣之心所以运量警省通变敷政施命之文也君子于此考迹以观其用察言以求其心以诚诸身以措诸其事大之用天下国家小之为天下国家用顾不幸不得见帝王之全书幸而仅存者又不幸有差误异同附防破碎之失考论不精则失其事迹之实字辞不辨则失其所以言之意此书所以未易读也葢自周衰而帝王之典籍不存学校之教习俱废夫子观周歴聘诸国归而定书焉以诏后世不幸而烬于秦灰于楚钳于斯何偶语挟书之律久之而伏生之耄言仅传孔氏之壁蔵复露伏生者汉谓今文孔壁者汉谓古文顾伏生齐语易讹而安国讨论未尽夫壁中不惟有古文诸篇计必兼有今文诸篇安国虽以伏生之书考古文不能以古文之书订今文是以古文多平易今文多艰澁今文虽立学官而大小夏侯欧阳文各不同不幸古文竟汉世不列学官后汉刘陶独推今文三家与古文异同是正文字七百余字号曰中文尚书不幸而不传于世至东晋而古文孔传始出至萧齐始备至萧梁始行北方至唐贞观悉屏诸家独立孔传且命孔颖达诸儒为之疏夫古文比今文固多且正但其出最后经师私相传授最久其间岂无传述附防所以大序大体不类西京而谓出安国小序事意多谬经文而上诬孔子前汉传授师说不为训解后汉始为训解而谓训传尽出安国之手唐儒曲畅注说无所辨正至开元间则一用今世文字改易古文至后唐长兴间则命国子监板行五经而孟蜀又勒诸石后之学者守汉儒之専门开元之俗字长兴之板本果以为一字不可刋之典乎幸而天开斯文周程张朱子相望继作虽训传未备而义理大明圣贤之心传可窥帝王之作用易见朱子传注诸经略备独书未及尝别出小序辨正疑误指其要领以授蔡氏而为集传诸说至此有所折衷矣但书成于朱子既殁之后门人语録未萃之前尔履祥繙阅诸家之说章解句释葢亦有年一日摆脱众说独抱遗经复读玩味则见其节次明整脉络贯通中间枝叶与夫讹谬一一易见因推本父师之意正句画段提其章防与夫义理之防事为之槩考证字文之误表诸四阑之外以授子侄间以示朋从之士虽为疎略然苟得其纲要无所疑碍则其精详之蕴固在夫自得之者何如耳好古博雅之君子若或见之赦其僭补其缺辨其疑则亦此书之幸也所愿窃有请焉淛河后学金履祥吉父序












　　仁山文集巻三
　　钦定四库全书
　　仁山文集巻四　　　　　元　金履祥　撰祭文
　　代王姊夫祭亡考散翁文
　　呜呼外舅而止斯耶天不可必命莫之知公生于世六十有八维乡之瞻维时之杰公之仪形浑然天成和厚之气温其如春终日之间不形忿愠见者心服闻风敛袵公之学问超然流俗圣经贤传诸子史録取之如逢诵之如流随叩而鸣愈出而优公之文章时称大手前坡后颖伯韩仲栁几格之间黄册不留左右圗书歴汉窥周少始知学崭然异众命物成吟遍书成诵长游庠序誉倾一时名公贤士一见而竒中更数竒不偶场屋晚益推分敛付庭玉迨其季年学成行尊后学师崇前辈推称如何不淑一病迁延匪痛匪疴而殁终天呜呼人之不幸时之无禄乡邦之思矧为姻属梦说壻公二十五年靡事不谋靡懐不宣馈遗之交靡月不逮书问之驰一日或再爱敎之意不间始终忿怒之辞没齿不逢今公之薨泰山圮矣予则畴依言之涕矣公神在天公书在筐追维畴昔有泪浪浪菲仪一奠庶防享之上为公恸下哭吾私呜呼哀哉
　　代仲一诸侄祭其祖文
　　呜呼我有金氏世家桐阳积善一脉源深流长至公之身典刑所系自初有终罔非善意彼世之人为富不仁惟公不然富以仁成不贪而足不吝而裕不为垄断善人是富彼世之人富则必骄公则不然不改所操不奢于度不矜于人不务于外油然此心惟公肫肫不厉不怒惟公融融不躁不露保此家世植此户门安我后裔训我子孙蔼然和气融然善意赖公而存虽亡不坠呜呼哀哉在昔先圣屡叹善人古犹难见矧惟兹今幸有我翁胡不百嵗一疾长终三年梦寐昔我诸孙嬉嬉在庭所闻謦欬所瞻仪刑今我诸孙环侍庭止不见音容惟柩惟几惟兹时良灵神不留祖道既驰輀车悠悠诸孙扳号莫尼其轨毋疾而驱公神爰止薄陈以奠矢心以辞公其少留公毋遽驰有酒斯馨有殽斯洁公亡如存尚我肯啜丹旐翩翩有郁姜原呜呼行矣有涕涟涟呜呼哀哉
　　同汪功父祭康保则文
　　呜呼哀哉元气化生所受不一长短殀夀何可致诘人孰无死所痛维殇人孰无殇所系或长奕奕诚求三世文献孰其承之保则一线防防重闱孑孑偏慈孰其奉之保则是依昊天孔仁哀此防独存此一脉庶防有属既曰存只曷又亡只命之短矣维其伤矣维此文献曷其有续维此重闱曷其有托言念崇墉永思其终孰不有叹矧其朋从维子王子聿念厥义于此外孙欲玉汝器俾我二人更诵所闻式习庶防克慰所承去腊之穷阽危一疾今喜有瘳旧闻来绎翼翼孜孜左右进趋再夕不宁而诀幽涂呜呼哀哉斯意孤矣斯人已矣兴言思之涕其陨矣梓溪之源有崇斯阡从尔皇考行矣罔憾追念游从始终三载缄词一奠愧弗躬酹殀夀不贰生死一原尚其知之维以永安呜呼哀哉
　　祭王立斋先生文
　　维咸淳三年十月甲寅朔越十七日后学金履祥谨以清酌时羞之奠敢昭告于有宋善士立斋先生王公之灵曰呜呼大学重闗诚意为要过此则人不然则盗允惟吾邦济济宗师公在其间是友是资纯直不疵其生也性诚实刚方伊学之正少始就傅博览羣书如诵已言如驾轻车长为文章髙迈流俗不屑举子亦逊世禄温润古雅诗人之风非楚而楚词韵舂容间为诗歌驱驰晋魏诣理之言骚选所媿自处以介忠为人谋父兄朋友交挟以游在庭在外呉越荆楚南闽北江慨今吊古自得无欲故能嚣嚣抑岂好游家国之忧昔在渊明宰辅之世虽仕不显始终无贰公之家世与国同休苟利社稷岂间显幽遨遨其间议论所及忠君利名济时之急既尽其实则避其名实则在已名则在人凡此所述文学徳操皆公之肤人已难到惟其此心不愧屋漏隠所独为显可人告言行相顾表里无殊心广体胖诚意之符圣贤此闗亦既越止天假之年尚究极只云胡一疾荏苒三年右缓左弱不废讨硏一朝不宁至此不淑道日已孤人如可赎我实企焉遍参儒宗既友公子是获游从深衣朝行拥衾夜语不倦不疑靡懐不吐受用之要心事之防凡所见闻悉以语之善则与之不善拒之于诸公间亦或誉之顾我何人而能得此今公之终何日忘止赋竹之原思泉在东公其奚憾一诚始终前辈防防后学贸贸侑奠以辞匪私是悼呜呼哀哉尚飨
　　为兄祭妹文
　　维咸淳三年嵗次丁卯十月甲寅朔越六日已未兄梦章谨以肴羞致祭于亡妹八乙姐安人之柩呜呼哀哉吾母九子存者二人惟我与妹相依终身母逾八秩我过六旬妹乃先亡弃母与兄初妹之少择配京英谓得所归谓足且荣中更嵗年歴防纷纭百我险艰妹亦辛勤琴瑟方调沉疴遽生一病终星一朝讣闻于今四年窀窆未宁反母家首邱之仁庙后之原幽宫既营吉涓诘旦举此丹旌有子在逺有夫不临孰临其穴有女与兄既固既吉依我天亲灵辰不留祖奠既陈行矣永归老泪酸辛呜呼哀哉尚飨
　　县学立纯孝公祠子孙奉安祝文
　　维咸淳四年嵗次戊辰十有一月戊申朔越九日丙辰曽孙梦章偕孝徳孝修理履祥麟椿攀龙防龙登子文友端等敢昭告于显曽祖考纯孝先生八行金公九府君惟公诚孝纯笃感通神明徳行昭著声闻朝廷帝用嘉之存恤有防贤牧对扬表厥宅里名之纯孝以华其徳今九十年流风日长乡寓之公大夫君子考据图经谓宜通祀翼翼兰侯是采是咨谓尔子孙来干崇祠斵珉作主侯表其额其传孰书何子所笔颀颀祠祏表表名迹维日迎长立于学宫有来瞻者肃然兴起惟孝惟忠人心天理曽孙奉奠以妥先灵惟公之神其尚监临之尚飨
　　祭县学土地文
　　维年月日邑士金某谨以酒肴致祭于县学土地之神比乡邦寓公大夫士考据图籍谓吾先世纯孝八行金公以孝义为干淳名贤闻于朝廷表其乡里是宜有祠于乡邑之学县侯是之俾履祥主营祠作主之事将以吉辰奉安谨先以酒肴祗告于尔神俾我纯孝公之灵妥于学宫则惟尔神实隂相之尚飨
　　祭何南坡文【北山先生令兄】
　　维咸淳五年嵗次已巳二月丁丑朔越十有一日丁亥后学金履祥偕张必大童偕金麟余泽童俱等谨以清酌庶羞之奠昭告于漕元居士南坡何公之灵呜呼考亭洙泗勉斋曽顔公与叔子俱亲其传始侍宦游临川之浒父师同寅伯仲歩武终焉退老盘溪之濵颀颀两公翼翼典刑勉斋遗言被于后进实公始传叔子订定公举计台卒隠邱林叔子特诏亦辞执经叔子云亡公乃恸闷曽是信宿相继而殒孰无兄弟惟公怡怡孰无生死惟公同归师学匪殊埙篪一律清风不孤夷齐双骨峩峩北山道脉攸传有公之兄允为二难我登师门并获趋拜敎语温良重重燕赉昔登公门乃玉乃金今登公堂有聨铭旌今徳夀终于公奚憾仪刑俱隔兹之永叹奉醴以奠冩哀以词不亡者存其尚监兹呜呼哀哉尚飨
　　祭北山先生文
　　维咸淳五年嵗次已巳二月丁丑朔越十有一日丁亥门人金履祥偕张必大金麟童偕余泽童俱等谨以清酌庶羞之奠敢昭告于先师北山先生故国史殿讲观使何公之灵呜呼先生学问得圣贤之传授存殁闗世道之隆汚是惟知徳者足以知此而或者将谓吾言之为迂夫自尧舜以至孔曽思孟又千五六百年而后有程朱前者曰以是传之后者曰得其传焉不知所传者何事欤葢一理散于事物之间皆真实而非虚事事物物莫不各有自然之处此所谓万殊而一本一本而万殊先生葢灼见乎此故广探精择以求而笃信恪守以居逹于取舍出处之义而粹于践履之实存养之腴间尝指此以示门人也此其传授之符乎然自朱子之梦奠以及勉斋之既徂口传指授者或浸差其精蕴好名假实者又务外以多诬惟先生订师言以发挥剔众说之繁芜以为朱子之言备矣学之者惟真实之心地与刻苦之工夫能此者虽不及吾门可也又何有开门而受徒众方决性命以干进世滔滔皆利欲之途然而广厦细防之召先生犹不受也而况爵禄之区区葢闻其教者有以知为学之非外而闻其风者足以廉天下之贪愚此先生之有闗于世道也何一朝而已夫昔先生之忧世毎恳切以嗟吁惟老病于山林与斯世其若疎隠然玉府之有重寳岿然隆冬之有后枯今也先生之终甚矣吾道之衰矣竟世道以何如虽朋从之有传奈晨星其益孤呜呼哀哉履祥等获供洒扫之役迭陪丈席之隅意谦谦其和可即语欵欵其尽无余顾资识之弗强又探讨之弗劬葢悠悠然恃有先生在耳今一朝而夺之始咨嗟痛哭悔前日求教之疎抑恰好之妙防与真实刻苦之训谟言犹在耳其敢忘诸惟玩索而不舍益服行以弗渝尚有以继先生之志读朱子之书分绖带以皇皇沥鸡絮以渠渠惟昭明之未遐犹愀然其鉴予呜呼哀哉尚飨
　　奠王敬岩文
　　维咸淳五年嵗次已巳七月乙巳朔越二十日甲子里学生金某谨以香烛汤茶之奠昭告于宋故都运观使敷文卿侍敬岩先生王公之灵曰昔在孝宗相维鲁公于时朱子亦在外庸书疏所通直辞正谊譬诸春秋责贤者备世莫此知曰盾曰矛数十年来公议悠悠惟敬岩公秉资超卓鲁公之孙朱子之学两公之门于是始通两公之心至此昭融公在荐绅力行所学凛凛直清蹇蹇谔谔越在外服麾节煌煌所至政声明敏刚方严陵之政士信民服江东之政家尸户祝终其愈伟不畏于强匪狐匪防孰敢予抗风波畏途天日有赫诏公辞行佚公祠秩风木未尽壑舟已移如何不淑而止于斯今兹之年名贤多坠岂嵗龙蛇抑邦殄瘁我从鲁斋遂交思成实推实引以登公门一见而异再见而器屡见益竒诲语谆至公实知我我岂敢求匪势匪利淡以绸缪中更纠纷遂疎左右岂不懐公畏我罪疚今公之薨永隔仪刑感公之知懐不能瘖哭公以辞匪有鸡絮哭公匪私亦世之故呜呼哀哉尚飨
　　再奠北山先生文
　　维咸淳五年嵗次巳巳十有一月朔越二十有六日门人金履祥谨以清酌庶羞致祖道之奠昭告于先师北山先生子何子曰呜呼先生道徳之隆孰能形容已有鲁翁昔我侑奠能言一二今此祖行祗言防意念昔多岐中心漾漾既得鲁翁指我宗师甲寅季秋时始受学截断为人一语梦觉谓古圣贤一敬畏心曽子终身临渊履氷然所敬畏匪拘匪慑常以为重则罔或越谓凡事物用各不同曷云万殊一理所通葢凡事物有恰好处万殊一本惟此之故谓昔程子上蔡初来曰此可望展拓得开予亦谓子于此可进难乎有常戒尔所病出入师门余十五年受教宏多媿负师言间闗悠悠绪业未卒今丧夫子嗟悔何及比嵗卜居求义所安先生曰然大书仁山先生既殁我始成室掲掲庭顔依依典则北山之南先生所盘南山之北先生所宁伏哭柩前诀此一奠哀我斯文曷以报称寻恰好处存敬畏心终期展拓不辱师门呜呼哀哉尚飨
　　祭鲁斋先生文
　　维咸淳十年嵗在甲戍十一月癸酉朔越十日壬午门人金履祥谨以清酌庶羞之奠昭告于先师鲁斋先生堂长聘君王公之灵曰文运重明鼎盛干淳集厥大成越维考亭考亭之亡道散四方鼇峰之传北山之阳猗欤先生世际渊源考亭上游一二徧参卒于北山师资就正有的其传立志居敬方其少年英迈无前议取秦闗俯视中原及既闻道悉敛豪英克巳亦顔毅似曽攻坚钩深髙视旁通即事即物无理不穷论定诸经决讹放淫辩析羣言折衷圣人究其分殊万变俱融会诸理一天然有中见其全体靡所不具庶其大用随其举措表里辉映动止准绳山立时行肃然袭人日晶霜洁玉栗金精内明外斋闺门朝廷遇事理棼神运权枰如有用我风飞雷兴出其绪余施诸造成臯比所至鸢鱼髙深孰谓斯人而不用世晚益油然行蔵无意庙堂羣贤明扬荐闻元祐访洛伊川弓旌如何昊天不相斯文如何先生乃梦奠楹隠居求志行义达道有如先生乃隠弗耀呜呼哀哉履祥登门今二十春转迷起弱褊矫轻进之北山馆我嵗寒施及其徒鳞差朋升昔我大故贫不克先生赒之复视其圹引义返止师训有严始拘谬愆卒践师言涵养拓充虽未克称环堵蔬罔敢越陨勉我力学以大发挥方其卒业逺游来归时夏请益至已防疾为我坐言不逾其则谓喜介宁竟闻渊氷哀我兹今有问无徴我思仪刑俨其如在岂闻先生而容有改九二刚中而不见龙我懐先生亦哀道穷斯文不磨先生不亡侑奠以辞监我哀恫呜呼哀哉尚飨
　　又率诸生祭文
　　维咸淳十年嵗次甲戍十一月癸酉朔越十日壬午门人金履祥等谨以清酌庶羞之仪敬祖奠于先师鲁斋先生王公之灵曰呜呼先生天其以殿斯文之传也欤而我抑有感于世道之变也葢其禀刚大之气髙明之资固一世之伟人宁百年之防见也方其抱膝长啸熟窥天下之大势南北之治乱议将因蜀取秦以俯拾中原如见建瓴之便也惜也而不获用于宝绍端平之旦也及其中年敛迈世之豪慕曽子之贯穷格事物防一于万勇诣旁通钜细无间意其经世综物必雷行而日焕也迨其晚年徳成而义精养至而仁惯不动声色而措诸事业有潜移而黙转者然慨其忧世之心已不胜悠然乐天之分矣虽誉望之日髙与羣公之交荐于先生了无与焉独可怜夫信者之尼与忌者之讪也肆今天子之访落视见大夫而若憾方畴咨于公府起先生以讲劝而不知其翛然长往已不疾而梦奠也呜呼望其人如泰山之岩岩如秋霜烈日不可狎玩也读其书如日月之为光雷霆之为威如霜风之为劲也孰谓天地之至宝而终蔵深山大泽之畔也吁此吾所以深嗟痛哭而有感于世道之变也欤然自朱黄之日遐属【阙】其浸逺岿灵光之独存耿神杓其明峻天若以为斯文之殿矣何一朝而遽殒耶噫是殆未可以近论也葢自儒先犹有未竟之言而近年浸有不一之见先生执明睿之髙标以义理而刚断开图书之妙机辩风雅之淫撺折羣言之纠纷分诸书之经传信大业之规模骇里耳之闻听圣贤复起不易吾言又安知其非天之所建也呜呼逺矣始自履祥之登门继率朋从而旅见涵古嵗寒之清幽耳濡目浃之观感葢均防追琢之盛心亦俱恨卒业之犹晚也今也先生不可复见矣曽嵗月之防何又灵车之将塴也兹诸生之毕来敬祖庭以侑奠非敢独哭其私而于世道斯文为是痛哭而永叹也悠悠斯世知徳者鲜矣惟神魄之陟降尚回翔其一监也呜呼哀哉尚飨
　　奉焚黄告鲁斋文
　　维徳祐元年七月庚午朔越十日戊子门人金履祥等敢昭告于先师鲁斋先生特赠承事王公之灵朝廷以外患孔棘叛降接踵弃君亲而遁者虽宰执侍从自负崛强或不免焉是为正学之故思得先生刚明正大之贤挽回世道而不可复作是用追赠京秩以寓求贤不及之意使闻风者莫不兴起也节恵异数次第举矣诸公以履祥逮事先生俾奉燎黄致告几筵先生不亡其体朝廷所为表章风励之意尚歆受之谨告
　　告鲁斋先生諡文
　　维嵗次已丑十月辛亥门人金履祥等敢昭告于故赠承事鲁斋先生文宪王公窃惟先王之制生有爵以摅其徳没有諡以表其行是皆命于天子而太史定其赐小史读其诔幼而不得诔长贱而不得诔贵诸侯不得私相为諡至春秋之世则国自諡矣然卿大夫之諡犹命于其国之君若夫生不能用死而诔之子贡犹讥其非礼下至汉晋隋唐徳或不见用爵或不称徳于是清议在下而朋友门人始私诔其师若陈文范陶靖节王文中孟贞曜之伦是也横渠子张子之丧闗中学者欲以明诚中子諡之而温公以为非古然则上遵朝廷已定之命而下伸门人清议之公此岂非古今之通义而礼意之兼得者乎伏惟先生禀髙明刚大之操穷格致服行之学真传的绪髙视旁通其风力宏抚足以济世综物其著述规为足以解纷立度虽道在经纶而逺厌进取虽名播缙绅而安老陋巷咸淳癸酉侍从有列荐之章迨至甲戍先朝有特招之义先生固未必起也而适不幸以卒朝廷惜之于是国子祭酒杨公文仲等列请于朝乞諡北山何先生追赠先生仍乞一体赐谥公朝敷奏特赠承事郎仍同赐谥事下太常以一徳一心践行不爽谥北山曰定以广闻多能行善可纪谥先生曰宪事上得可已劄付其家照应矣然北山有累命之爵故諡告即下先生没有始赠之命故告赠先下又以一字之諡乃七先生节一之例而文公师生上自罗李下迨黄陈例从二字上悉连文所以明一原尽众美也故再加北山曰文定已形告词亦再加先生曰文宪将颁后命而警告日急大势阽危礼文之事未遑变故之来已极自尔以后十余年故旧凋零生徒散佚大惧履祥等一旦沦胥上未能竟先朝之再命下无以表清议之同尊郁而弗彰无补世道夫以先生盛徳追崇之礼异世同符固非有待然近代门人私諡其师初非有待于请也况有前朝之遗命乎谨依省劄諡宪之明文述朝防加文之余意敬諡先生曰文宪改题墓道之碑式昭崇徳允终节恵兴起方来永永无斁惟先生之神尚歆受之敢告【罗豫章諡文质李延平諡文靖黄勉斋谥文肃陈北溪谥文安张主一谥文宪】
　　祭叶养志祖母文
　　维丁酉之嵗季冬已未朔前聘士金履祥遣人以鸡絮之奠昭祭于贤恵南阳叶夫人唐氏之灵告之曰若稽安定搜扬令淑上继彤管为贤恵录寅惟夫人赋性淳穆克孝于亲作嫔名族相其夫君内和外肃训教诸子义方庠塾中更事故转徙迍邅賛夫以义收死赎迁羣从子女既反既闲有教有归各保其天粤自忧再歴艰难俭以足用奉祀周旋卒全其家三世名范诸孤森森力学修践施及外氏存亡续断迨兹令终终始无玷考卜祔隧茔兆无逺诸孤谓予书其葢篆载惟诸孤从三十春往来名门懿范熟闻慈顺曰恵贞良曰贤慎考前録敬表幽闲书曰贤恵谁云不然忍闻诘朝丹旐有翩逝将劝防虞祔而还疾病纒萦风雪缤纷缄词一奠用表防忱呜呼哀哉尚飨
　　行状
　　亡兄桐阳仲子与瞻甫行状
　　兄讳弥髙字与瞻姓金氏始出三衢之刘十一世祖徙于之兰谿择桐山之下居焉世有隠徳以诗礼相传五世祖讳明伟绍兴初以耆行锡爵族曽祖景文以孝行闻于朝遂旌其乡为纯孝曽祖讳天锡早殀曽祖妣唐氏少寡喜读书清苦守家课子孙尤严切诗书之绪遂以振祖讳世臣祖妣童氏父梦先是为桐阳散翁母童氏兄葢仲子也兄生于绍定戊子十有一月甲戌性淳慤仁厚数嵗就学颖悟日进先生长者异之命之聨诗曰勲业归卿手即拱手而对曰诗书养我心闻者惊叹以学识竒之比长学不暂辍读圣人之经常欲体诸躬行之实凡一举动辄引经为据而后为之非止为口耳之资词藻之计而已也兄于事亲至孝承顔养志朝夕惟谨无一节少懈二亲以是老逸窭欢毎得于人游于市苟一物之甘脆以馈亲虽逺或饥渴不以自尝及壮家贫子女之累且渐重兄不牵于私不以私财自有究其所行古所谓一出言不敢忘亲一饮食不敢忘亲者兄真以之兄之事长最为悌顺虽遇严急亦能回其欢心有事勤焉虽劳不惮教诸弟自句读至能文其勤不倦族姻之交宁过于厚而无不及者朋游以实相与久而不狎平居终日未尝见其愠厉之色人视之愿者也然义所当为辄奋不顾俗乡党闻其【阙】家争罗而致之子弟从之学者咸不严而化兄之学始务宏博淳祐辛亥遂萦防疾尔后一以理义之学自涵泳程朱子之书不释于前加之诵数精熟编摩勤整讨论简宻而文辞详赡所到日且益深假令兄博交逺游则其学行当表表人耳目顾厚积薄发无一毫务外为人之意是真古之学者矣寳祐丁巳之春感寒自利医复误之腹益急中医复灼之末更医复下之遂不起矣呜呼伤哉兄之病也语言雅正恐伤亲之意惟以溘先朝露为不孝以学道未成为忧且勉诸弟以学而无一语及妻孥之私者至病革犹口诵周易韩退之诗顷之诵曹太尉内宴应制之诗语讫而逝葢是年四月三日也世衰俗薄忠信之资而能学者少学焉而务实行者益尤少也如兄兼之而夀命不长享年三十死之日闻之者无少长贵贱莫不咨嗟涕洟者传曰州闾乡党称其孝兄弟亲戚称其慈执友称其仁交游称其信斯言也惟兄足以当之矣兄娶唐氏男一人济孙女三人皆幼曰存者后兄之殁二月而生后五年实景定辛酉始克卜以十月已酉于桐湖山之原前期散翁命二子曰呜呼仲子之孝与其学行之实人皆信之吾虑其无以传于世遂以湮沦鲁斋子王子立言君子也仲子将受业焉而没不果惟尔履祥及尔麟获供洒扫于门其往请铭诸幽庶斯子也死且不朽夫表防阐幽为善者劝君子之责也夫子必乐书焉尔往请之履祥谨序其实以请谨状
　　题跋
　　书浮图可立薝卜斋记后
　　薝卜夷花也释氏书有取焉予少也鲁不能读释氏书以为纵其有同吾道自足况其不同大儒君子且辞而辟之比之淫声美色不敢观也薝卜之说予葢懵焉佛者翠竹黄花之语先生夫子亦亟称之因喻物理彼亦各有得也雪庵立上人以薝卜名斋自为之记予旧友何君师文为跋其后暇日何公权晜弟举以示予读之爽然且请予书其左立上人我之自出逃儒归释使我亲党间俊逰为少予葢屡叹之故不辞而为之书景定甲子良月望日次农金履祥吉父
　　鲁斋先生文集目后题
　　古鲁斋先生王文宪公文集今所编次其第録如上初公之大父焕章公与朱张吕三先生为友父仙都公早从丽泽又以通家子登沧洲之门公天资超卓未及接闻渊源之论而早孤年长以壮谓科学之学不足为也而更为文章偶俪之文又以偶俪之文不足为也而从学于古文诗律之学工力所到随习辄精今存于长啸醉语者葢存而未尽去也公意不谓然因阅家书而得师友渊源之绪间从防堂先生刘公船山先生杨公克斋先生陈公考问朱门传授之端而于杨公得闻北山何子恭父之名于是寻访盘溪之上尽弃所学而学焉黜浮就实攻坚钩深间因述所考编以求订证谓之就正编迨至端平甲午学成徳进粹然一出于正自是以来一年一集以自考其所进之浅深所论之精麤自甲午至癸卯凡五卷谓之甲午稿其后类述仿此甲辰稿二十五巻甲寅稿二十五卷甲子稿二十五巻其杂著成编者论语衍义七卷涵古圗书一卷硏防圗一卷诗辩说二卷书疑九卷涵古易说一卷大象衍义一卷太极衍义一卷其余编集不在此数也其程课交际出处事为著述前后则见于日记履祥又尝集公与北山先生来往问答之词为私淑编咸淳甲戌七月九日公殁书蔵于家后又分蔵他所丙子以后散失防亡某切独惟念自淳祐乙酉得侍函丈自是以来无日不陪书册几杖之右凡有诗歌间得次和及有论著首得披观故于诸书具得本末一时多事不料散逸比年以来収访裒録未之多得迨已丑庚寅之间天相斯文募得诸稿之全其他著述虽间逸亡而未尽丧也于是与同门之士相与防绎诸稿各以类聚其他杂著卷帙少者用朱子大全集例亦各附入就正编大象衍义北山先生亦俱有答语与履祥所集私淑编当依延平师友问答之例别为一书但大象乃公所拈出谓为夫子一经故其衍义亦自入集讲义虽尝刋于天台而未尽间亦有再讲者今皆入集古者有圗有书自易大传以后书存而圗亡公尝因先天圗之出与太极圗之作谓圗学中兴故公建圗亦多今亦立门编入云
　　书郑北山帖后【代鲁斋先生作】
　　故资政北山郑公其言议在文集其行事之伟在史传乡里耆俊多能诵其遗文而吾氏与公家复有世睦以故所闻为尤多今又得见公之遗帖于其元孙某皆与其亲故之书也人之称公者大抵多其勲业而某窃尝独谓公之勲业百未一试今读公之帖见其辞气间无一毫自惬者而尤信也何者天下大势惟闗中可以举山东其次则蜀汉可以入闗中也自闗中而举山东周秦汉唐咸以之自蜀汉入闗中汉王之收巴蜀定三秦正用此也方敌之归我闗河也朝廷以楼公炤抚京陜由潼闗入咸渭人有劝其守要害据形便者谓敌觉且复取矣时公为其属闻之击节亟请于朝重为保闗陜之计此恢复之第一筹也公言不用而其事卒验及公之使四川也时权奸又决计忘讐割地辱国而公独争险隘肃号令营闗外之田以计军实使一旦得便而出闗陜也如探嚢耳此恢复之第二筹也权奸忌之罢公于蜀寻以罪去失此二筹遗憾大矣而顾区区以保蜀为功至前时入闗保陜之计又无能道之者独子朱子尝称叹之今读公帖亦复有田渭濵省水运之事因有感焉而书其后如此北望中州如隔宇宙而岩岩坤维亦为虚矣后之君子必有叹公之功不遂而悲予之所以书者呜呼咸淳丁卯二月初吉书
　　书包氏家训后
　　包吾乡之望族于吾宗八行公以来世姻连故予知之审其先睦人也然少时见唐登科记睦之包一后见新定志自皇祐以来包之登进士者再绍兴后之兰谿登科者包又三人即清塘包氏也乡人尝曰包族诗礼相承簮缨累世宗支蕃衍非孝肃公之裔乎余曰不然孝肃庐人所谓阙下包是也初孝肃有庶子弃不收养至为人牧竖已而嫡子死无子其妇守节不嫁朝廷表其门闾世遂为阙下包云孝肃苦无后节为访其庶请收之于是阙下之包仅不絶夫父子相弃天性之伤孝肃之贤有此亦修身齐家者所当戒也永叔叙其祖之所自出而曰由睦徙婺及族之登科者遂安公凡三著名可谓不诬矣然吾闻叔孙穆子有言保姓受氏世不乏祀此谓世禄不可谓不朽而所谓不朽者则曰太上立徳其次立功又其次立言耳包有前辈长者子谦父与吾族祖升卿公尝游吕成公之门而子谦执经良久其所到尤逺今观永叔自着治家要略及三省斋记患难横逆解辞气典雅皆足以训其后故总名之曰包氏家训因知子谦父家学渊源所致抑亦古之所谓立言者也岂他日但为一家之训哉永叔老而不衰善行益着而子姓羣从尤多才尚勉振其家也哉
　　潘黙成三戒文磨镜帖后
　　孟子有言闻伯夷之风者顽夫廉懦夫有立志吾于黙成潘公之风亦重有感于斯焉葢公之志节刚毅凛不可犯其着于言语文墨者真若断金潄石以履祥之昏老顽钝每一读之辄一奋励犹有平日不自揣量之心况方来有志之士且什伯于我者其感慨激烈当何如也世多言托于金石者可以不朽公之三戒文磨镜帖刋于东阳道院于永嘉于八桂于义陵葢非一处亦非止一二帖而东阳道院者已毁漫不复存其碑存厄葢可知也而公之风久而益振頼有国史文集与朱子序文千载不磨则有非碑之所能尽者公之来孙子东阳叔裒集家蔵诸碑墨本整褫成集以示当世名流见者心肃发上指使君子之泽再新于五世之后则其遗风之兴起可期于百世之余也呜呼肆哉










　　仁山文集卷四
