　　钦定四库全书　　　　　集部四
　　提要
　　横塘集二十巻　　　　别集类三【宋】
　　臣等谨案横塘集二十巻宋许景衡撰景衡字少伊温州瑞安人登元祐九年进士宣和中召为监察御史迁殿中侍御史钦宗即位以左正言召累迁中书舍人高宗朝至尚书右丞罢为资政殿大学士提举洞霄宫卒諡忠简事迹具宋史本传景衡虽源出洛学而立身刚直不与贾易诸人嚣争门户其文章亦坦白光明粹然一出于正在徽宗时即极言财力匮乏请罢花石纲运为王黼所中而去及从高宗在扬州又与黄潜善不协借渡江之议斥逐而死虽阨于权幸屡起屡踬而终始不挠今集中所存奏议如论童贯悮国辨宗泽无过论王安中不当自便乞寛卹东南诸劄子皆诚意恳挚剀切详明其他亦多闗系家国大计虽当时不能尽用其说而史称既没之后高宗每念其遇事敢言追思不置亦足见其忠爱之忱有以感孚于平素也至其诗篇乃吐言清拔不露伉厉之气如玉樽浮蚁一様白青眼与山相对横诸句殊饶风调胡仔渔隠丛话谓冦凖诗含思凄婉富于言情殊不类其为人今景衡亦然盖诗本性情义存比兴固不必定为濓洛风雅之而后谓之正人也宋史艺文志载横塘集三十巻书録解题亦同自明以来传本乆絶今从永乐大典中采掇裒缀以次排纂为二十巻朱子语録尝称陈少阳事其详见许右丞哀词中今已不覩是篇则钜制鸿裁佚者不少其幸而存者弥宜寳贵矣乾隆四十六年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀














　　钦定四库全书
　　横塘集巻一　　　　　　宋　许景衡　撰五言古诗
　　题海山亭怀左经臣诗
　　去年登斯亭江山照尊俎眼中十年旧一笑便尔汝今年登斯亭春风糁花絮故人渺天末云海滞鳞羽尺素相濡沫耿耿不我与壁间指旧题珠玉暗尘土良辰岂易得陈迹空处所眷言继髙韵寸缕惭织组嘉我二三子肴核佐玉醑欢然为倾倒落日争起舞丈夫贵适意穷逹付出处洛阳真小儿顾慕涕如雨江流无日夜而此独不去何须数嵗月俯仰亦今古
　　食笋
　　山中春物早霏红乱桃杏霜筠固自如挺立万夫整蛰雷走狂鞭迸地惊脱颖鲜华竞时节露箨含朝景山家窘口腹撷摘尽畦町林间忽斑斑一笑脱愁境呼儿且朝饭缥缈度云岭海犀纷纵横荆玉灿光烱士生得所适藜藿厚五鼎膏粱谁不饱去去多侥幸
　　康师见访于竹阁因师臣师同赋问讯元老人
　　道人乐岩栖泉石厌眼耳胡为一叶舟泛泛西湖水应怜老居士巾屦困尘滓相从一笑顷茗盌浮云蘂江天正揺落秋色淡如洗宴坐俯层轩梢云森鳯尾眷言东溪老挺立万夫伟平生海潮音巻舌付诸子维此岑邃师道学究终始当年几酬对万法一弹指要当出新句特用问兴止江河有余润今我亦随喜
　　赠袁州仰山简长老
　　简师本吾儒学佛见阃奥开心涤尘滓囘首弃巾帽飘飘秋云意凛凛霜柏操鱼鼓屡陪众林壑常寄傲十年栖仰山终日勤劝导欲酌清泠泉为尔沃炎燥欲挥智慧劒戒尔逞贪暴迷途自多梗法岸岂易到惟知务引抜仰不愧覆帱幽明虽难诘善否疑有报岩间涌宝塔兹事谁为造琢削寜须班挽拽谁困奡一方竞奔走万口尽諠噪守臣献异状天子锡嘉号镇压等衡岳扶持壮大宝师乎良有得叟也无复道
　　乡防诗钱晋臣和韵谢之
　　流落湖海间十载苦卑湿生还亦何事犹未扫余习天葩发新句珠履追旧集和篇纷四来文采各荧熠轰鋐金石动凄楚风雨急土风自难忘岂类南冠絷英英王者后文武盛爵邑清深如古井短绠未易汲如何示同好醉墨犹我及年来穷到底屋壁徒四立此行亦何幸珠玉得屡挹骐驎委六辔万里无险涩他年乘高车何人犹戴笠
　　登清胜堂呈长兄
　　幽居在山腰斯堂近山顶松竹隂翳轩窻辟光炯先生为题榜醉墨重九鼎登临属秋半揺落江山迥独鸟防晴空斜阳乱防影相将举网去鸣榔尽渔艇含情寓毫端羞澁对清景却忆初来时积雪照髙岭余香舞寒梅芳意萌野杏英英座中客玉树凌风并天涯叹沦落谁使脱陷穽怆然抚陈迹晓梦惊初醒年来饱经事百念欲灰冷君恩等山岳此意犹耿耿何当伸报効万一免罪杖屦时往来壶觞欲酩酊樊笼戢鸿鹄末俗多蛙黾此心端不谬余生亦何幸但恐主人瞠尘沙污异境
　　朱君文拉逰浄明寺因迓张宰诗
　　火云涌晴空矗矗尽竒巘午汗麾白雨俯仰无从遁招提据髙冈万木森偃蹇凉飚落氷雪爽籁发丝管朱侯真好事十里过南坂怜我堕深甑相将振余喘栏干俯屈曲巾屦容跣袒风苖翠浪翻海屿青螺逺况兹接尊酒笑语倾怀悃浮云识醉歌彩羽惊檀板新凉知几日已觉秋风转事业愧初心明时羞冗散主人勤使事暌濶心不展双鳬归未归红日林梢晚
　　还自南邑潮过不及渡因宿江上书所见
　　漫刺辞主人迟迟驾短辕郭外人烟晚鸡犬自啾喧客事足俯仰世涂多险艰行役亦云劳未抵浪拘纒潮汐真无情敛去如絶弦解衣试槃礴旅鴈方聨翩天末线缕动钲鼓俄阗阗稍防黄金盘呑吐洪涛间歘然洲渚失浩荡连云天平生喜江海岂但眼界寛飘流二十载龌龊百忧煎今夕复何夕玉壶俯人寰造物虽汝厄寜不略汝怜清风一防去鼓柂余髙眠佳处良在兹畴昔劳永叹
　　成正仲水乡秋兴寄王履道惠然见示以此谢之
　　九河赴沧溟奔放日汹汹霖霪作秋潦散漫失邱垅孤城临絶岛狂澜惊四拥鳬鸥散凌乱蛟鳄似矜宠微茫天势平荡揺坤轴动田家栽一麦秋稼泥沙壅何能忧卒岁廹此朝夕恐孤生寄卑湿五斗安阘茸饱闻逹人观未作穷途恸稍令裨危堤运土纷接踵河伯聊戱剧尔軰嗟倥偬成侯北方秀笔力千钧重新诗试模写气夺洪涛涌英英幕下郎仡仡山西种何当一交锋我亦愿助勇
　　龙华马铺怀卢行之去年邂逅
　　去年南邑归春风拂征辔相从一笑顷花卉方娬媚歳月俯仰间还到经行地壁间旧诗句尘土日蒙閟老境牵俗累节物揺乡思归欤怅何时与子同此味浮云有南北况乃为禄仕置之勿复论一醉了春事
　　道乐安寄杨县丞时可
　　猗兰出众草歳晚不可采幽幽涧底松独立色不改成都有云昆逹识我所骇形骸判土木轩冕那能浼端怀三釡养尚赞百里宰人方笑渠聋我独悲众瞆经行阊阖里指述纷穉艾爱之不可见暮色生寒霭一区已有宅三径可无待他年归去来垂白防戱防林园日成趣鸡犬亦自在囘防是非塲蛮触谁胜败收身要闲健肯坐老病悔我亦钓横塘相望云海
　　寄左四十
　　小左真竒才童穉已頴悟读书一十年胷臆日充饇时时吐所有落笔不肯住长江呑巨壑白日破昏雾雄辞何纵横妙理争发露骅骝始汗血万里犹顷歩嗟嗟驽骀軰安用苦猜妬而我何为者江海乆飘寓得子稠人中磊落真瑜璐文章岂易工识者尤难遇哀弦有三叹要非俗所谕往还几歳月防面辄忘去萧条抱膝吟浩荡登髙赋迷途子所怜正我欲到处我观古人文何曽事章句至音本澹泊太羮异凡具君防桃李花纷纷竞春莫终焉适众口了不在红素子兮更深探吾言亦其粗
　　寄左与言【时与家府君逰天台】
　　我公厌纷华早歳谢羁束卜居山水间山水长在目巉巉吹台髙灔灔横塘渌兴来即杖屦往往混樵牧别来二三载猨鹤怅幽独归心日揺揺梦绕湖山曲儿曹真罪人志养非所欲留连州县间折腰食斗粟世途苦多碍公心亦烦蹙眷言慰公者萧散惟林麓谢屐齿已蜡陶巾酒初漉结束山家具提擕倩童仆遥知入山去野饭乆不肉相见石桥侧触眼惊寒瀑殷勤清浄供煑茗媚干竺琖底亦薄相聊以聋俗桃谿仙洞府流水花防防二子去已久蟠桃知几熟吊古一慨然新诗定相属英英太冲后壑壑昆山玉千言挥洒顷纸上龙蛇伏聨镳得所适山路忘重复我亦个中人簿领方驱逐遥望白云飞此心尤踯躅羡子好心事愧我只眠餗人生行乐耳险涩戒川陆千金不垂堂万里虞脱轴欢罢念归旋无贪华顶宿
　　引泉示呉甥
　　淙淙玉溪泉曲折西亭隅飞流自喷薄白石浄如铺虽无渫井禽亦有针头鱼岂知江河寛嘘沫自相濡况此五六月万物在洪鑪而我弄清浅碎珠玉俱泉兮且勿流止此为我娯一出涧谷去人间供百需清者鉴须眉浊者混泥涂江湖尚或尔而况沟与渠寄语山中人所养当何如
　　浮屠二首
　　浮屠有冲衍少小已隽伟身虽束异敎性实嗜书史千言挥洒顷妙语如飜水嗟嗟静阁中斯人今已矣成象有至行既冠逃浮图与游何其多一一士大夫毛髪不及破衲常如如轩槛已陈迹来者犹嗟吁
　　小圆石屏
　　微风激寒波浩浩皱纹縠连山夹修径约略露寒木何人琢山骨拂拭温如玉苍苍碧月様入手不盈掬此生随万物何者斯为足要须指顾间一寄千里目
　　石屏
　　嗟我官永寜天台只兼驿如何三过雁未省一投屐岂无谪仙梦萧散到泉石亦有山中诗淋漓堆醉墨当时巧酬唱二左名借借戴子尔何为十载名山客自言石桥下醉耳惊霹雳石桥富孙子一一粲珪璧希微小江山妙尽丹青迹怜我逸少徒念念岷峨适持此一拳许已作千峯碧我生痴钝杀两眼白黒尘埃浪奔走簿领随戯剧何阶探道要囘首谢形役琴书载扁舟归卧横塘侧天台何必到去路饶荆棘端留石屏风种种自可识
　　张仲共许惠吕研因成长句
　　英雄旧割据鼎业逐流水髙台亦已倾况及分香婢鳞鳞屋上瓦弃掷满隣里镌洼漫儿戯后世始称美世人攻翰墨好古惟两耳何曽问珉玉枉却千金市岂知叠口翁十指老泥滓追踪千载后未易较彼此其质坚而刚其肤腻而理澄秋水浄惨淡暮山紫要当奴鳯咮何止友龙尾神工付黄壤人间能有防张侯金闺彦不特河朔伟十年走泽潞百物尽糠粃惟有箧中珍左右配书史明光惟起草此独尘埃里嗟我方著书瓦砾着獭髓慇懃桂籍旧许辍陶子学问已遗俗取舍期不诡及物何可望奸谀诛既死
　　南监还宅
　　野店饭童仆驻马亦俄顷寒曰不相贷渐渐欹西岭挥鞭上马去惊尘防四境客衣已防薄霜风作凄冷极目去路长囘首烟村暝鸟雀飞栖定鸡犬啾喧静新月当马头踈林乱人影去去甘逺役迟迟复深省筋力疲往来歳月磨簿领虽云窃廪禄乃是蹈机穽战栗当吏案低囘傍公屏少年浪自重事业期台鼎栖栖裁一命泛泛慙飘梗穷通宜有在赋予定谁秉矢诗寄幽叹寂寞寒夜永
　　庚子歳作
　　我本山中人中年堕纷华祠庭罢香火还防旧生涯墟曲分耆旧问劳仍咨嗟三径日荒芜归来何晚耶亦既谢父老低头自吟哦人生各有役倦游即还家来者只如许往者知奈何
　　忆昨
　　忆昨秋风时持檄走东越棘围深严莲塘漾空阔嘉与二三子雄辩探理窟清尊日从容髙堂俯轩豁思家资善谑望逺严诗律海蚌割明莹荆璞略玷缺双瞳丹青万纸叠氷雪敢辞穷日力要使驽骥别谁怜今夜里还对中秋月当时席空堦清影数毛髪杯盘已零乱浩歌弥激烈朋从湖海嵗月苦飘忽穷阎抚往事惊梦谁与説清砧送逸响寒螀共幽咽旧逰知谁在想见宾筵设泠然广寒宫共此白银阙题名满四壁世路非一辙北轩风雨多长恐银钩脱
　　白沙驿吊辛氏
　　剑溪激流湍狠石森戈殳剑山皆壁立小径千盘纡行人虽慎择何者为夷涂我行岳滩上短亭临路隅诗榜纷四壁共伤辛氏姝辛公罢防稽归舟挈妻孥惊涛触巨石十掌一息殂唯公倚敝篷脱命颠沛余泥沙污玉质波澜漾罗襦草木为惨淡鸥鳬亦惊呼娇魂逐流水散漫何所如遗骸不尽获亦有葬江鱼千金不垂堂覆辙戒后车尔死今四纪曽无复沦胥是身等浮云变灭只斯须在物茍有益寜辞死非辜沉江耻谗国人皆笑三闾杀身以成仁圣言良不诬溺死岂尔志庸知非良图纷纷殖已利感叹独踌躇
　　和时可醇酎二首
　　圣贤须千钟我岂个中人焦枯展余沥好我已十分元戎镇河朔怜此贱与贫不羡彼瀛州已有玉膏醇小槽滴真珠霑饷无踈亲但有坐上客谁问甑中尘岂学梁父吟何时见阳春
　　劳生何扰扰百年今半涂是身等浮云南北方自如青衫忆初仕与公父子俱邂逅话畴昔恍恍一梦余
　　潜清室
　　世途溷尘土道人独潜清隠几方丈间凛然玉壶氷湖山自拱揖风月时将迎未能役济胜乆客媿吾缨
　　书听雨亭呈元老
　　无雨我掩耳有雨我不闻我岂妄人耶心手自纷纭老人登斯亭听否了不分前山忽震雷后山堆白云
　　别毛德修
　　张公镇关南宾客多儁伟芝兰已秀发父子作知已圣人乐育才充庭皆济济仲也与计偕发轫已千里毛侯东南特清澈分潄水并驱及春风联璧惊都市麟鳯岂无种貂蝉能有几承家贵勲业可独在书史自怜坐樗散所学慙篑止永怀胜已逰尘土濯清泚相从苦匆促写别亦狂斐离庭寒日暮目断尘沙起














　　钦定四库全书
　　横塘集巻二　　　　　　宋　许景衡　撰五言古诗
　　赠人
　　山阳隠君子少有髙世名终身慕父母事之如平生青衫老一命儒宫谈六经经行必造门怀如遇公卿虚往而实返授业多豪英衣冠尘土闇辩论江河倾吟哦千万篇迥与六艺并鲍谢寒蝉噪郊岛苍蝇声先生兼众体浑然独天成
　　赠朱深明
　　十年走南北委迹甘蠢蠢旧学已茫然防慵长自哂岂知江汉旁名士有标准髙名久倾属王事得亲近可是臭味同一笑脱畦畛华堂照犀玉觉我蜗舍窘风流跂前辈要当摅妙蕴胡为饭藜藿黙坐师粲忍微生縻簿领与俗益矛盾蹉跎谷口志惭愧鹿门隠百念已灰冷积习扫未尽绪余君勿靳迷途须汲引
　　次韵江民表寄王圣时六首
　　先生脱尘屣酉室八十年物态日纷纭此境长湛然问道满函丈孰云无世縁茫茫天地间所乐乃一防燕坐亦何为柏子炷炉烟
　　前辈不可见吾犹及此老洒然忘鄙吝岂复叹枯槁微言破聋瞽从之恨不早况有樗栎年庶防松栢操先生为首肯人人有吾道
　　我亦斯人徒鸟兽可同羣隠居岂我意裋褐老海门物理有悟防明镜无尘痕似闻钓台老劝饱千里莼岂为饮啜兴端念父子亲
　　谏省坐何事南迁临岭峤天命已在我谁能赋鵩鸟苐怀平生友坐隔湖海杳生还桐水上尺素寓襟抱鸡黍傥可期千载有同调
　　居士不溷俗已判此生间钓台经世志谔谔在朝端出处固不同相对即欢顔乖违限南北奋迅无羽翰此心日相见未应劳永叹
　　天地吾一气万物吾一身纷纷梏形体末学蔽多闻二老独超然早以德为邻昭昭此心理千古无故新寄声发妙蕴一视世间人
　　次韵王经国
　　人生皆有役我亦事川涂﨑岖荡兀中此境常晏如永怀贤令尹出处与道俱起予亦多矣诗句乃其余
　　次韵郑希仲
　　周诗三百篇强半出愤激少陵嗣真作千载无匹敌嗟我亦何为苦心等莲菂平时一千首弃掷随瓦砾朝隮不成雨安用横天霓吾僚一何妙笔下飞霹雳青天与白日奴皆知觌况是个中人固应厌饥惄入幕盛红莲不才惭散栎勉哉摅婉画稚弱安纺绩
　　次韵姚伯遇
　　从事惭非才日觉有不如丐闲得祠馆囘首谢荣途古来陋巷人饮水乐有余利势与名节二者常难俱
　　无题
　　功名等戯剧俗眼自惊诧诗酒有真味多应知者寡甞闻欧阳子风月本无价今我贫到骨悬磬比居舎就使一钱直在我已不暇故知造化意特用相慰藉
　　李伯时畵陶渊明其犹子遗余作此谢之
　　斯人今何在古冢号寒木简编漫遗言风采不可复龙眠真伟人千载识髙躅神交入心匠醉墨烂盈幅萧然出尘意岂独旧眉目仲容还好事收拾珍笥椟世人浑未见惠然投我欲乘田元不耻折腰亦何辱行藏固有在今昔岂余独新诗第甲乙三径森松菊少陵曽未知浪疑公避俗我生痴钝杀野性等麋鹿长恐探道浅轻比抵鹊玉人生适意耳何苦自羁束低头拜公像尘土方碌碌
　　过新息
　　新息临通衢赤白纷栋宇古息渺村墟相望十里许我行属驰驿枉道不可去吊古独踟躇指以示田父伤哉彼美人国破为圉惊魂懔风叶暗泣花露一死重太山亦或轻一羽犹能子元辩独尔悄无语旧物空頽垣草木日繁芜悠悠清淮水千古亦东注
　　东郊
　　东郊过新雨野色何氛氲嘉苖起萎病万顷堆寒云田父揖行客苦诉村墟贫年年夏旱时赤地流黄尘小儿困锄耘烈日背欲皴大儿斡水车手足无完筋官租且不供矧欲养吾身东隣乆无烟防口能生存西隣逐熟去今作何乡人行客谢老农艰难困劳尘而今新官家寛大布深仁大臣亦端良乗时转鸿钧汝岂不自觉新歳雨泽匀寰区日寜靖百物方防防尔曹死亦足及为太平民
　　次韵酬胡元宾
　　天地一逆旅此行适同涂等是驱驰人何者为不如一念有忻厌慊然顾赢余安得如吾子不与世俗俱
　　和杨时可赠呉子厚
　　呉子守西河彊敌能逺遁功名岂不伟事亲有遗恨云孙亦何为总髪能自奋论兵得家法絶域屡得隽三釡乃吾志九迁何足论一朝弃官去悍卒亦惊叹官长欲挽留归涂已强半皇天照忠孝爵防亦如愿彼师乃曽子弃絶等仇怨子从何人逰卓尔有独见父子今一处甘防应手办垂垂对黄发衎衎日欢宴客来为从容觞豆无早晏古今入商畧亦有一笑粲人皆赠渠诗素壁供挥翰吾丞岂真聋尚缺此一叚君亲恩弥重报効不可缓始终能自勉髙义薄云汉
　　冬至日雪
　　烈风鼓青防隂云布峥嵘不待珠霰集忽惊玉花倾一阳动黄宫万物如有萌丰年颁上瑞我独欣发生永夜不能寐耿耿书窻明
　　仲焕雪中见过因留小酌
　　阳复日虽长歳暮气犹惨马曹縻管库兀坐长战颔岂无红罏炭欲取终不敢亦有兵厨酒只指弗容染蹉跎为禄仕黾勉从吏检晨趋析毫分暮色俄黯黮天公复衒巧六出纷如糁自惭非安道谁肯泛清剡慇懃绛帐客竹舆甘顿撼可是乗兴来正坐怜坎驼褐防白玉乌帽从风飐长衢得廻驾寒光照肝胆湿薪嘘白烟孤灯袅红焰荒斋聊一笑俗境洗瑕黡江梅写春意粉面谁妆防疎影落清尊劝人倾防灔念君齐鲁秀文字垂琬琰俛首江汉间为人作模范府中多豪隽渌水浮菡萏珍烹穷水陆何独嗜昌歜仁圣今在御威柄方亲揽君防盈尺瑞端自天心感太平容冗防万一逃汰贬追随有余日相与乐闲淡人生随所遇何者为夷险要当反自味岂特甞橄榄
　　去年冬至过闽清再至有感
　　忆昨初寓宿黄宫萌一阳今我复来思节物老春光浓隂付梅杏青实乆已甞翳翳轩窻日几线如许长蜂儿饱储蜜燕子已巢梁吏役秖扰扰何术补民疮学古要施设及时当自强光隂俯仰过老矣徒慨慷挺挺彼苍官生来傲氷霜端然阅荣谢未觉歳月忙
　　七言古诗
　　和王鲁公掌中太华
　　五岳独説太华雄屹嶫千仭撑青穹何人收巻入掌握要使肉眼惊神通悬岩絶壑溅飞瀑玉牕翠壁开深宫先生捧玩岂徒尔崇卑真妄归圆融我生江海曽未识幽邃﨑嵚烦指踪堪笑骑驴老潘阆却要三峯在眼中
　　次韵杨时可戯髙潜翁
　　青衫白马佳公子山东豪俊知名氏平生青云期自至仓庾一官聊复尔丞公家风继伯起笑渠飏糠两眼眯乘田委吏古不耻端恐前言戱之耳
　　送僧之石梁
　　万卉流芳不知春力岩畔涧下蹙红皱碧乗兴复谁同孤踪逺雠敌君不见五百圣者道雄机灵峰晦盲深无极寒山老寒山老随沉迹迢迢此去须防觅花落花开独望时记取白云抱幽石
　　江边行
　　江边煑盐女日垦沙中土闻道潮干土有花肩负争先汗如雨经年鬻盐赴官市屋里藜羮淡如水谁家滋味尽八珍猫狗食余随帚尘
　　和长门怨
　　长门沉沉人悄悄满庭红叶惊秋早窻底银釭祗自明却闻别院按歌声飞花满地君恩去覆水返瓶君或悟人生离合自有时多应不在相如赋
　　调同舎
　　播谷子播谷子尔休苦苦催春耕劝农使者无一语嗟尔聒聒知谁听提葫芦提葫芦荒年有酒无人酤先生年来亦不饮花前愧尔情渠渠杜鹃流血思归去百舌从来巧言语纷纷随意作春声梦入钧天听韶濩先生避俗厌烦喧竹底诛茆甞闭户苍苔满径人迹稀嗟子胡为肯同住声名尽道男子事窻下谁知读书苦灯花落也作罢休早取商量君听取
　　故人惠马生笔
　　闻説江南多笔工马生所作尤瓌异十年江海得妙防一日声名倾众技故人怜我有书癖数管不辞千里寄齐锋出頴虽不殊洒墨虚心皆已智当年退之传毛頴假辞托説终伤伪我今草草又百载矫首相望空两地文房四子迭有无商没参横似相避鼠须栗尾乃见嫌强欲用之随弃置马笔端如故人面眼瞥见时心已记跳龙卧虎非世习绾虵萦蚓皆儿戯岂知逺适在加鞭却效良工先利器何当拂衣隠林麓约史著书从素志敢言名姓垂竹帛自甘生死惟文字敬谢故人因及马梳毫截管惟精致而今劲健已不售要须软熟随人意
　　静堂为弼上人题
　　浮屠西来如转邮方袍纷纷剧东瓯上人维弼志独优翛然髙举异凡俦从师度淮泝隋沟神都歳月俄十周燕坐缥缈云中楼明窻翰墨氷茧柔贵人旁午拥轩驺问汝亦有所欲不此身南北真浮浮黄金白璧谁能收乃独汲汲从英逰乞书览字无时休千年金石穷雕锼上剧钟王下虞欧糢糊墨本如山邱精神散漫不可求俗人贵耳贱两眸今人古意岂不侔森然玉筯垂银钩怒猊渇骥蟠灵湫锦嚢象轴光油油自笑长物犹见留幡然忽忆江湖秋瓶锡东下如轻鸥诛茆伐木寒岩陬名堂以静葢有由坐观蠢蠢遍九州长空浮云水中沤眼前何曽无应酬岚光波影相夷犹别来书札屡相投问我何时泛扁舟西峯玊泉深且幽杖藜来往亦风流红尘道路方悠悠囘首东南天尽头
　　渡淮
　　我观淮之源东行已千里扁舟一日下长淮似与故人相见喜不知渡越防涧谷清澈尚尔无泥滓澹然端肯与我俱试问故人能有几荡云沃日穷眼界茫茫直与天相似万艘络绎鼓风蒲翳翳尘飞明镜里况闻水伯时恶剧雷击风掀浪山起岂知生处极幽深清浅涢涢一尔吾闻古来养心者扩而充之亦如此自惭学问太迂踈十载不离蛙井底潢污断港何足道所得未能充口耳忽惊浩浩东倾海防令百川皆绕指君防厚地一撮土本来也是无多子人间万事须自强嗟我蹉跎今老矣
　　和左与言谢寄酒
　　君不见梅子真当年狂歌呉市门神仙隠逸两何有耿介感激空千言我今幸生太平日千载相望同禄秩闲防世事浑不知一心只愿饥肠实有谁解与鲁公米无田也酿渊明秫瓮间细酌新泼醅既醉欢娯亦萧瑟江湖谁肯便相望一尊犹及诗人甞榴花竹叶应拨去落琖且看鹅儿黄髙斋肆筵尽嘉客长鲸一吸无余沥座上杯盘未狼藉愁见长瓶卧东壁新诗飘飘写胷臆青天白日飞霹雳休言李杜门限牢到底输我巧钻刺我诗杉鸡竹兎耳未见虎狼先辟易异时更敢説较量缩手从今作降敌
　　谢韩用可和记梦诗
　　尝闻欧阳子自许一世豪及得梅老蟠桃诗畏彼松栢临蓬蒿歘然欲以怪自戯新句逺继愈与郊嗟我后来亦何为敬诵遗墨徒嘈嘈有时援笔学模写矫首但觉嵩衡髙宣城无人頴尾空百年风月何寥寥那知吏部有孙子年少力学精风骚前日记梦属我韵笔墨奔放欲与二子争秋毫秦盆楚筑未觉陋锵然入耳惊咸韶昔我一官向天台春风洞府生碧桃简书坐束寸歩不能到落花流水空迢迢羡君幽梦得所适一饱便觉忘荤臊要防苏后评济漯岂学刘阮迷妖娆百年扰扰亦梦耳更较长短论昏朝不如吟诗饮美酒从他世事如牛毛
　　按田南乡夜过翁岭
　　斗禄折腰方自勉敢叹尘沙长满眼平田细路苦萦纡尽日肩舆在香篆簿书告办裁知返落日在山山路逺荆榛蔽塞虎纵横僮仆相呼无处遯山下人家早闭门踈篱灯火自黄昏杯盘四座还相语犹有行人过别村
　　赠五台妙空师
　　山僧栖在山之巅胡为振锡来市防且言自得相形术愿与多士谈媸妍津涂穷通可逆数名分巨细潜开先厐眉合享寿考福鼎角堪持丞弼权人生肖貌虽若尔天理应效非皆然条侯饿死始难必裴度果相终何縁亨衢苐以直道致吉祉多为隂功延操脩向善或向恶感召凶吉如蹄筌予观传记考物理谓师语议非无传出言少偷信不免受玊茍堕知难全况乎素行未中积敢以虚表要诸天富哉荀卿骋雄辩推本心术深磨研九州功崇夏禹跳三面德至成汤偏仲尼何长子弓短古今无害为圣贤林宗知人出明性清澈鉴裁犹澄渊大端亦贵器与识规矩安可私方圆君平卜筮逹至理探索造化穷推迁与臣言忠子言孝利害之际尤拳拳古人术学务原本寜将浮説相拘挛羡师通论近名教为师条列终吾篇
　　康师赠臣阇黎次韵
　　乐天西湖夸竹阁寂寞百年风陨箨师今燕坐最胜处翛然日诵山中乐富贵易致闲难得造物畀渠良不薄老康防戱作偈言使我怊怅心茫然
　　赵持志出先公文炳所藏芦鴈
　　当年公子身通侯锦衣玊食天上游骑龙日日朝北斗岂识万里江湖秋但闻人説芦苇傍枯荷翻倒风飕飕四天墨黒雪欲落羣鴈上下声咿呦坐嗟上界足官府十年髙阁空双眸岂无诗句强模写晓梦不到寒江头何人笔墨得能巧活脱所见来神州髙堂素壁试披拂已觉身在芦花洲嗟嗟江海人兀兀一叶舟烟蓑雨笠不自好风雪横来翻百忧岂知公子曽未见缣素髣髴千金酬人生万事适意耳过眼起灭皆浮沤玉函置璧夸谨宻流落道路知谁收公子好画岂云尔要使万物供防搜至今好句在人口防华突兀黄河流嗟我后来亦作诗辞悭意鄙劳雕锼愿起公子已死中论诗观画一洗千古愁

　　钦定四库全书
　　横塘集巻三　　　　　　宋　许景衡　撰五言律诗
　　张元光生日
　　濶歩云霄去当年属意深感时虽白髪许国尚丹心顾我无才思登门怯醉吟谁能将寿酒满满为公斟
　　寄钦师
　　亭障临燕塞江山复楚乡艰难悲客路宴坐忆禅房烧尽蒲花烛清余栢木香十年如梦觉两鬓自苍苍
　　还自肃寜晚色可爱寄卢行之
　　送客关城外囘鞭驿路长风烟无限好簿领底能忙平野破寒木红尘烘夕阳新诗巧模写最忆幕中郎
　　信歩
　　信歩春风逺田家暮景迟乱畦还有径踈竹自成篱鸡犬皆丰嵗渔樵独此时年年看节物鬓发欲丝垂
　　招隠堂
　　僧家乐幽独世路自尘埃丈室何人到重门尽日开石泉滴沥竹径月徘徊多谢相招意江湖归去来
　　次韵彦崇逰三洞
　　两溪防胜处三洞得偕行涧外云犹湿山深谷应声留连看龙跃来往计牛鸣囘首林间寺防钟报晚晴
　　送翁修撰
　　天上曽三接人间第一流云章颁召节锦里送行舟急雨千山暮廻风五月秋红旗犹可识賔吏满江头
　　端午
　　节序重重过京华物物新安排黍生角妆防艾为神穷衖无来客他乡有故人挥毫非楚些谁与吊灵均
　　九日
　　青女飞霜重黄花挹露鲜伊人今已矣节物独依然抚事真疑梦登髙泪迸泉关河重囘首烟草夕阳天
　　九日追怀叔父兄长登髙
　　殊方复嘉节对酒重悲嗟逝水人何处荒篱菊自花南楼秋色逺西岭夕阳斜旧日登髙处于今定几家
　　送黄元賔还乡
　　寄语黄夫子而今正好行麦秋最凉冷梅雨半隂晴客路空形役乡山独眼明偏亲应更喜少妇好家声
　　送世厚还乡
　　断续黄梅雨清凉小麦秋谪官犹逆旅送汝上归舟松菊宜勤种箪瓢善自谋余生须付托可但鹿门逰
　　过西岑泛湖而归呈左经臣
　　留连不觉乆萧寺足清风短棹平湖里孤城落照中朝廷尚多难身世转飘蓬安得言分散清尊岂易同
　　呈吕几仲
　　曽作河阳客春来花满城晓风吹玉勒残月落金觥天末伤离索京华忽防并琵琶双鳯翅耳冷十年声
　　别黄岩
　　问我黄山尉无才亦可知频修谢罪启只作送人诗垅亩丰登外山林冦盗衰曽无慰父老别后莫相思
　　奉酬胡丈赠别
　　蹇浅时何取蹉跎嵗又隂田园归去计事业老来心好句烦相属离愁自不禁松江分手处烟水暮沉沉
　　春晚
　　行乐连三月渔樵亦醉吟桑麻须日力花絮识春深飘泊惊时变文章信陆沉故园渺天末无限欲归心
　　和经臣晚春
　　蝶防花犹在鵶藏柳已隂敢辞连日醉恐负惜春心金缕休频唱瑶牋正苦吟独慙诗学浅三叹岂知音
　　伯氏
　　伯氏古豪士何曽与俗同酒狂天地外诗句笑谈中池水添新緑林花看旧红向来多乐事天末任漂蓬
　　早渡浙江
　　官舟怜逐客鸣艣破惊湍霞气横江白秋风送晓寒平生独往愿今日上恩寛渐近严家瀬擡头觅钓竿
　　晚行
　　脉脉多愁思栖栖复晚行路囘村更逺林邃客频惊宿鸟非无处归云自有情乡关怅何许天际暮山横
　　松门诗
　　竹轿兼程去松门百里余荒林疑兽伏穷海异人居山拥波涛急沙轻歩履虚来因王事耳此外敢踌躇
　　送从侄邦直丞长溪
　　阮舎淹丞属闽山得儁髦诗书能自立州县岂徒劳迂拙从吾老飞腾看尔曹只应记岑寂尺素到江臯
　　示世隆
　　问讯吾家侄题诗寄此情遗孤犹小在聪慧乞怜生祖母今年老门风待汝成须知防懒叔早晚欲归耕
　　吹台
　　闻説吹台上秋来鏁薜萝白云长自在幽径复谁过天末空愁眼尊前且浩歌山林与廊庙二者竟如何
　　种树
　　幽谷青青树移根倩尔栽只疑荆棘地不称栋梁材岂为嵗寒改稍看春色囘清隂惟海国囘首思悠哉
　　翁行简挽诗
　　学舍贤师友年家老弟兄分符渺淮楚倾盖忆都城白雪千篇在黄粱一梦惊承家今有子未觉负平生
　　赵敦礼见招小饮投壶明日南去
　　潇洒贤公子闲邀病客俱青灯初照席彩箭已盈壶隆凖真龙种清声想鳯雏扁舟明发处应记梦华胥
　　挽刘太君诗二首
　　婉娩宜家早孳孳执礼勤事姑俱白髪看子上青云飞旐隋河路新阡慎水濆哀荣两殊絶州里未前闻配德乐邱园承家属后昆千钟岂荣耀一笑为平反庭树悲风惨霜天落月昏斑衣已陈迹补衮看忠言
　　次经臣见寄之韵
　　召节来金阙扁舟望石门家山秋烟水暮昏昏竟失临分语徒伤逺别防慇懃谢池月相对宿江村
　　次韵周共叔五首
　　问学探前圣声名自妙年何疑待价玉却计买山钱北极云垂地西江水接天扁舟如有约吾亦赋归田黄巻开三馆红尘又几年病多须药物旅寓费嚢钱旧学寜无意斯文只任天轩轩千里鹤可但戱芝田乡国兵戈息仍闻大有年欲防江上宅预办酒家钱好句烦招隠余生且乐天向来眞可笑舍已别耘田赐环初就日弛担又逾年老矣怀三径归欤有几钱报君惭犬马恋阙望云天但得邻顔巷寜论负郭田邻并端如约追随可判年稻粱当富嵗鱼蟹不论钱春到花开处霜余橘熟天清尊长啸傲沧海半桑田
　　次韵王功逹见寄
　　乌府参风宪鲰生负德音投闲虽白首体国尚丹心天上浮云散江边秋色深苐知歌击壤寜复赋愁霖
　　次韵陈仲山见寄
　　风雨江湖梦衣裳京洛尘人生皆物役海内岂吾贫丈室虽多病邻翁或可亲杖藜元有约防见往来频
　　次韵似之运使奉呈左经臣兄二首
　　江海闲来乆篇章老更新蒿莱犹自饱天地岂吾贫旧友今持节诸郎亦可人应怜未归客白首尚红尘酒胆他年大诗名近世无山林多避冦里巷笑为儒老去慵开眼秋来欲染须凉风千万里的的为南图
　　寄许乐清冲辅
　　入竹空陈迹经行忆嵗除旧游谁更在逸兴近何如树宻鸎声逺江寒鴈影踈楼头红日晚徙倚独踌蹰
　　曽汝器既别奉寄
　　忆在西斋日斯文得细论别离空嵗月飘泊任乾坤把酒余风味看云各泪痕扁舟独归处烟水暮昏昏【余与汝器皆有哭弟之戚】
　　寄张德祥
　　细草碧侵池幽花亦满枝羣生俱有德造物定谁私故国春将暮他乡日自迟论文一樽酒何路得追随
　　寄竹阁臣师
　　鹿苑西湖上乌台北斗旁尘沙空自老云外定相望林麓余秋色郊原半夕阳惟应阁前竹凛凛带新霜
　　寄沈亨老【时在京师】
　　京国三千里人来慰所思遥知为客好何似在家时春日鸾凰去秋风鸿鴈悲衣裳慈母线亦恐汝归迟
　　寄薛十七巨源
　　茅屋西山曲擕书喜见过别离惊嵗月淹泊奈时何末俗皆浮诞斯文肯琢磨后生余力在吾意已蹉跎
　　寄钱子勉
　　花县逢迎日琴堂宴坐频簿书时有暇灯火夜相亲世系皆王泽官曹独海濵政成飞舄去念别一伤神
　　寄题张学士三径堂二首
　　留侯有髙致世业更谁传苕霅新开径蓬瀛旧集仙藜床防松桂蕙帐带云烟扰扰争毫末何人解乐全我欲防三径长歌归去来未能似夫子还是走尘埃彩笔临流赋清樽对菊开披榛往来处东望思悠哉
　　纵目轩诗
　　真人已仙去释子在髙岑暮色江山逺春风草木深何人与题咏今我亦登临纵目皆云尔谁知有纵心
　　行役诗
　　行役无时节春来又几时柳条随处处梅蘂亦枝枝弱质曽无取斯文只自宜眼边新物色驻马暮江湄
　　石泉小轩
　　泉裂碧岩腹玆焉复小渠澄元有在溉濯乃其余孤迹寄江海三年困簿书闲来俯清浅感叹独踟躇
　　土山驿诗【在永静军界时被檄濵州】
　　指沧海行行过汉陵衣裳千里雪鞍马九河氷寓宿适有处悲歌自不胜平生少游语耿耿对寒灯
　　晚晴
　　南州苦卑湿梅熟复何如老夫厌巾屦穉子在泥涂新月出天末微凉生雨余陶公入州府此兴与谁俱天街经暑雨乌府絶尘氛跃马人皆散新蝉我独闻风生初罢扇日转渐无云寄语同时客清凉尚可分
　　驻马诗
　　驻马长河曲穿林小径斜犹能防隠逸可是厌泥沙轩冕虽无意田园尚有涯何时策笻竹随意到山家
　　无题
　　台奴初学语丹子已能行问叔今何处嗔爷太懒生防令主门户岂复意功名坐对江湖晚横塘舟自横
　　野外
　　野外连荒草楼头正夕阳凭栏空逺目何处是吾乡王粲从军乐少陵羁旅伤男儿知底事出处两难忘
　　宿僧房
　　捕逐虽王事经行亦自强舣舟当海岛寓宿得僧房絶境三山在清风一水长此生空物役囘首意茫茫
　　夜过杜家村
　　驻马问村老却言行未迟路虽十里逺月到四更时我去良有役子眠寜负期人生随意好冷笑一题诗
　　送师顔致康深道入京
　　二子今西去赠言聊尔规勉哉精素业行矣仕明时破腊梅先蘂含春柳欲丝江边人散后帆影渐参差
　　上章倅二首
　　海内名闻乆江边嵗复朞美才由世济清节畏人知郡国已无事朝廷方有为防防鸿鴈序归去鳯凰池簿领勤官府声名振士林虽云心尚在自觉力难任嵗月淹多病江山入苦吟髙堂昔三叹亦恐负知音
　　逺意
　　逺意诚难问狂歌自不禁花光春灼灼月色夜沉沉简册终何事江湖独此心野禽多意绪飞集近寒林
　　横塘
　　好在横塘水人今去几年秋光空到地霁色自连天伐石围髙岸诛茅驾短椽归欤此心在何苦利名牵
　　节物诗
　　江水西风急江天作暝隂乡山犹在眼节物莫惊心是处皆秋获谁家急暮砧薄游愧妻子飘荡到而今
　　闻子瞻南迁
　　陇蜀﨑岖外炎荒闻望中黒头方世用青眼忽途穷遂作天涯客何如塞上翁幽愁还有作笑杀赞皇公
　　贺人祖父生辰
　　青春嘉诞日八十渭川师林下有真乐人间无愧辞松梢看舞鹤荷叶隠巢頼有荣孙子蓝袍荐寿巵
　　赠呉子思
　　花县初相见清樽日笑歌交情论厚薄客路自蹉跎歴歴功名意骎骎嵗月多岂知同夜宿还问命如何
　　赠姚仪甫
　　年少开千巻生涯只一瓢声名动屋意气在云霄素髪今垂领青衫尚折腰未应轻斗禄吏隐本逍遥
　　赠张承老
　　永裕躬神武开边絶汉西虽云拥貔虎犹未斩鲸鲵吾子名家后当年训士齐天涯思往事囘首只凄凄
　　题寿圣院
　　古寺重门里囘廊一径幽水声长带雨山色最宜秋寓宿已多日题诗更少留此生随利禄行路日悠悠
　　寄题叶希圣申申亭
　　燕处厌纷华穿林一径斜层峦开水墨古木走龙蛇事业虽无补田园尚有涯何时策笻竹随意到山家每向新亭去何曽问主人弟兄俱有好樽俎自相亲栖翼云山晚飞花洞府春长愁醉归去歩歩近红尘
　　孙大夫絶尘亭诗
　　丈人乐高旷阅世等樊笼池馆重城外尘沙一笑空红蕖新过雨修竹自生风未必全违俗杯盘与客同
　　池上
　　十里西城去春风水拍堤畵船帘幕动别殿筦弦齐勿觉仙山逺相将醉路迷红尘竞囘首斜日杏花西
　　萤
　　不知何处出牢落水村边隠隠犹含雨飞飞欲近船诗书看老矣事业尚茫然今夕知何夕篷窻犹未眠
　　去国
　　诗书元有志耕养苦无田去国何为者题诗独慨然庙堂修政事郡国奏丰年五斗虽云薄余生得醉眠
　　升之兄见访竹阁
　　飞盖山城外防幽鹿苑中层轩不受暑修竹自生风江海多年别杯盘一笑同平湖吞晚照归棹惜匆匆
　　寄题防文阁
　　刘子天台去君今几代孙山居多水石客至亦琴樽簿领嗟淹泊诗书失讨论何当谢羁束杖策过层轩
　　亚叟惠腊粥次韵
　　飞琯迎长后香糜入腊新交情最怜客节物独惊人云意安排雪梅香告报春病中踈酒琖兀坐惜芳辰
　　再和
　　河南闻誉乆汉上定交新遗粥聊从俗题诗更可人归期恨不早旅思怯逢春他日从谁饷长怀腊八辰
　　邱隠夫传神
　　曹霸逢佳士慇懃为写真今君仍妙笔顾我独何人轩冕曽无意功名敢问津防须添杖屦却作自由身
　　挽左司江公
　　前辈风流逺惟公尚复存此心无限量所得有渊源眷奨深宸扆声名重谏垣平生经世志已矣复何言壮嵗从澹泊犹余味道心今朝叹流落羇旅老侵防庾岭暮云合钓台秋水深向来逰歴处千载只如今宪府叨新渥京华防卜居迂踈慙许与独渠渠醻唱看遗墨漂零送輤车他年桐水上雪涕更踌躇
　　楼朝议挽辞
　　金闺早通籍银兎屡分符文采倾簪笏讴謡足袴襦联荣看子舍从养亦神都八十终天禄朋侪更有无东南独耆德湖海老门生未厌遗簪旧频烦倒屣迎音容忽漠嵗月又峥嵘梦入鄞江路依稀晚柝声
　　送呉师常
　　呉君乆羇旅所至即为家倾倒贤人酒浮防仙客槎此身惟愿健万事尽从他闻説今归矣田园亦有涯
　　送萧德宏
　　孤屿何时别双溪累月留父兄安契濶庠序得优防宿雾散初日春风乗去舟好看清汴水带伊流
　　送李季成
　　花入新年好传觞日倚栏故人从此别春色更谁看洒落余篇翰芬芳识蕙兰片防天际晚囘首独江干
　　送李忠彦
　　留滞嗟为客而今始据鞍梅花春信早星斗夜堂寒此别十分饮何时一笑欢劳生强半在见晚不须叹
　　送德祥四首【借杜子美首句】
　　天上张公子河间善最多三年种桃李万室自弦歌北阙今归去斯民奈别何防将清禁月千里照嘉禾【县之西堂】天上张公子同时桂籍人江湖嗟迹逺关塞独情亲鸿鹄寜无志骅骝已絶尘音书怜旧好别后莫辞频好去张公子依然别后深霜清风槭槭野旷马骎骎奕世皆荣问连枝复好音青云多意绪寜复故人心好去张公子离歌尽一尊朝廷方北顾父老惜南辕御侮从先志招擕亦旧恩须君对宣室为我折羣言
　　挽元僧正
　　物外孤髙客人间九十春朋逰多有道学子略成尘仙岭浮云散寒潭夜月新孤生长感怆先友更何人
　　景城杂诗六首
　　井邑遗孤垒渔樵尚几家洪河散陵谷古冢入桑麻燕子初经节蜂儿几报衙此身天地内随处是生涯故国岂不好卑官良为贫驱驰万里去憔悴九河濵乱水才通野幽花已绣春天公浑不惜乞与作诗人藜藿晨昏外诗书寤寐间百年皆物役五斗愧身闲暖日花争发春风鴈欲还杖藜俯清浅萧飒鬓毛斑谁道边城逺春风也自来咿哑林鸟啭细碎野花开日压初晨雾龙惊昨夜雷郊原闲驻马极目絶纎埃燕赵当南北关河独郁盘时平无戾气嵗闰有春寒仰禄家千里题诗思万端危楼多晚照倚徧小栏干氷雪初消冻关河已见春民居乐丰嵗吏隠是闲人黄水鱼偏美青帘酒亦醇吾生如有计五斗未为贫
　　任夫人挽词【宋国保母】
　　荣养方南国安舆更北辕从容对孙子闻问及平反无复承顔乐犹余在耳言防看坟上栢千尺倚髙原
　　寄兄长
　　江上分擕日樽前听我歌安居是非少防宦别离多陋巷从顔子斯文续孟轲平生端有意叹息自蹉跎
　　寄三十九兄
　　伊昔初分袂于今几度秋鹓行慙北阙鴈序忆南洲湖海谁招隠尘沙独倦防平生一樽酒好在谢公楼
　　次韵兄长见示二首
　　拜命辞南国擕孥客上京尘沙惊老眼江海梦归程酾酒谁思我看云頼有兄遥知倚栏啸天濶暮潮平此境本无尘端居更可人林园稍成趣风月转相亲暇日已卜筑他年待乞身絶胜贪梦好临老种松筠
　　翁老过邑
　　百里弦歌地别来俄至今江山已陈迹桃李漫余隂白髪心犹壮清歌酒屡斟何妨镇还往眷眷吏民心
　　酬卢行之
　　緑分氷片碎金拂柳丝长腊雪犹含冻春风何太忙防看鸎出谷不羡鴈随阳谁忆江梅发风流八米郎
　　次陈留
　　裋褐驱羸马依然寒气侵春风官柳细红日雪泥深蔼蔼多佳气飞飞亦好音寜辞去家逺魏阙旧驰心
　　欵某大理坟
　　丹笔持平乆清时属望深谁怜一坏土长负百年心旧友多髙谊诸郎亦好音独惭门下客流落但悲吟
　　姨母薛夫人挽词
　　不独相君子仍闻教子功安舆四方外色养百年中陇亩唯先树江湖独转蓬凋零惊母党涕泪落秋风
　　赵表侄出先德彦章诗巻
　　晚路嗟流落长时任郁陶故人今地下新句出儿曹野润春风早霜清夜月髙杯盘旧行乐江水日滔滔
　　和陈泽民见寄
　　渉世真堪笑论交愧未忘先生已髙遁贱子尚他乡簿领三年梦尘沙两鬓霜扁舟归未得春水满横塘
　　逗晓
　　逗晓复篮舆平田细路迂村墟元阒寂篱落更萧踈吠犬行随客痴童唤觑渠从来喜淳朴况复野人居
　　海上
　　江濶浑无际潮平更不流鱼龙方鼓跃鳬鸭共沉浮别岸多云树斜阳一钓舟蓬莱如可到当与子同逰
　　和左经臣移居
　　暑往衣仍葛秋来甑尚尘北宫尤养勇东郭故安贫去国经时乆临江卜筑新未能供禄米愧尔少陵人
　　五言排律
　　王义夫召饭鼇山亭诗
　　海上闻三岛人间占几州孤城临鸟道雄构压鼇头缥缈层轩外萦纡一径幽鸣琴常有暇飞盖许同逰平野连天濶洪河绕塞流清风驱酷暑畏日得新秋麦破银丝浄茶烹玉蘂浮官聨慙蹇浅恩纪独绸缪牢落登髙赋驱驰为食谋从公时晤语不复叹淹留
　　寄刘元礼
　　东郡趋锋召西廱振羽仪微言元自得夫子更谁师文物今为盛贤能众不遗秋风看雕鹗碧海尽蛟螭妙选追前辈髙标照一时防衣供戯乐绛帐欲归迟念昔羣居盛论文非我私艰难良自信出处不无疑骐骥方千里鹪鹩但一枝田园日牢落浩荡故山期



　　钦定四库全书
　　横塘集巻四　　　　　　宋　许景衡　撰七言律诗
　　平沙阁呈陈古田
　　画栋朱栏压水涯稍看剑石欲平沙虹梁突兀几千尺云屋崚嶒一万家衮衮公侯应日起纷纷桃李竞春华双鳬自合朝天去饶与银河八月槎
　　送董公权入洛
　　蹉过名园百五期眼前谷雨未为迟好麾席上铁如意拚醉花前金屈巵尘土毋辞乆行役簿书何计得追随河南耆旧俱寞试问如今更有谁
　　献王祠【有钓鱼台】
　　列国提封倚乐亭九河分处见孤城池台钓罢人何在邱垅春来草自生遗像丹青皆旧物斯民箫鼓漫新声谁能特表平生事祝史从官得币牲
　　寄新茶王圣时防示五诗
　　建溪初采雪芽香病客分来敢独尝一盌聊为金粟供五篇不学玉川狂风雷有信犹嫌晚草木无情也着忙谁似山中老松栢不知人世有炎凉
　　赠夏倅
　　九华直上参云汉秀气由来出缙绅闻道贤良归盛族故应文彩继前尘春风醴酒年年好月色灯花处处新他日传柑向双阙还思曽醉慎江濵
　　和左与言
　　贫病年来谢还往交亲书问可相闻如何旧好怀天末犹及新诗寄海濆吾子叔孙尽咸籍主人兄弟亦机云羣居犹有防从乐官况凄凉独广文
　　和酬张敏叔
　　东嘉匕箸琢红玉北苑枿芽模紫金野人何知敢持饷诗老发兴为髙吟松江莼鲈有家世呉宫风月无古今饭稻煑茗穷胜览纷纷市朝尘土深
　　再和张敏叔
　　留连五斗未投闲独坐穷愁有万般多谢题诗相慰藉应怜渉世最艰难载闻诸老推工部何止神童説长官我亦半生收好句夜光偏照箧中寒
　　再和敏叔二首
　　弱冠曾攀桂一枝半生为国理棼丝髙吟直到古人处勇退宜为世俗师杖屦访僧长过晚茶留客固应迟黄山逰旧今能几诗社犹忻小子随
　　固知岛可是诗奴何况区区杜与呉举世徒能循覆辙先生今为翦蘩芜渊明松菊还堪赋白傅园池亦有图莫把五湖都占了也须留与故人俱
　　和董适道
　　十载江湖早得名未饶淮海独孙登挥毫落纸才无敌倾盖论交喜不胜休问喧哗多燕雀须知变化有鲲鹏青云歩歩前头去却莫低飞似我能
　　和张子寿二首
　　红紫纷纷尽鬭妍逰蜂舞蝶亦翩翩一年纯是愁闲事三月过来几醉眠生怕杨花飞似雪忽惊荷叶大如钱诗人只解防佳句分付春愁与少年
　　风雨朝来不甚颠残花赢得更留连帘栊寂寂莺方乳桑柘隂隂蚕欲眠老杜只将诗作伴孝先偏与睡相便江湖防灔皆春水好在横塘旧钓船
　　改西山延仲主簿特赐庆什次韵
　　改卜西山痛更深新莹松栢未成林三牲不待平时养再命何胜永慕心泉壤多应增喜气陇云还为结愁隂褒称重辱新诗句拜德浑如旱嵗霖
　　三月十九日同亨仲按乐大晟
　　闻道莺花满上林防芳谁更畏霖霪鸣鸠乳燕春欲晚去马来牛泥自深出火星坛方肇祀聨镳乐府按新音溶溶九陌皆流水撩动平生江海心【辰火旧无祭今创举】
　　除夕别仲焕
　　并辔不嫌车马尘肯教节物恼行人残年气消磨尽来日风光陡觉新我已襄阳访耆旧君方郢国和阳春虽然不作多时别怀古知谁意气亲
　　和唐知府宗博
　　学省当年假佩绅谁知家世有功臣朝班长忆倾鹓鹭海角俱欣识鳯麟坐抚斯民虽有道细看此境本无尘自怜老马犹迷路邂逅何妨一问津
　　了无声价继三豪敢叹﨑岖世路劳纶阁文书惭润色琳宫香火想焄蒿鲲鹏变化谁能料燕雀飞翻自不髙松竹虽无三径在长歌归去也如陶
　　再用前韵
　　得贤一语可书绅妙选由来属世臣千里方能辨驽骥四灵安可后龟麟共看再造恢王业肯使中原杂战尘闻有皇都近消息眉间喜气已津津
　　异礼多应得隽豪病夫深愧馆人劳初欣秩秩陪賔席却忆呦呦赋野蒿春草池塘还得句霜天雕鹗定飞髙也知野客多闲散丹灶松风独访陶
　　寄家兄
　　斗禄驱驰惊歳晚世涂龃龉奈时何也知犬马犹能养自恨田园苦不多儿女近来浑长浪弟兄何事尚奔波横塘卜筑今应好试为频频理钓蓑
　　防余庆
　　山城动是三年别古寺今陪半日闲簿领嗟余多眊矂道涂怜子亦间关并逰天上皆英俊几个江边肯往还莫惜一尊相伴醉已将毛发等丘山
　　休师惠诗次韵
　　也知寸木可髙岑肯负平生学古心王事曾无丝粟补鬓毛已觉雪霜侵寓留古寺聊登览喜有髙僧与对吟更忆仙山最深处岩前小雨弄晴隂
　　赠仁上人
　　饱听长芦江水声归看苕霅更分明故人应叹遽如许慈母翻愁太瘦生邂逅舣舟同一笑登临怀古亦多情髯张好句新拈得恰好而今送子行【敏叔有送僧云别后遥知倚门母老来偏忆出家儿】
　　宿灵峯赠总持大师
　　记得曾为鳯林客髙僧住处最深幽几千里外重擕手三十年间一转头霜叶乍惊风槭槭云堂相对夜悠悠去留聚散元无着自笑多情更刻舟
　　寄康师
　　好在仙岩康上人从来心事许谁亲品题泉石诗无敌吞吐烟霞笔有神闻道弟兄皆妙质要当谈笑继前尘个中况有东溪老行处何妨更问津
　　寄仙岩元上人
　　龙穴梅潭抱岭斜忆曾同试雨前茶稍须林壑开云叶便倩儿童汲井花一别仙山空梦寐五年边塞走尘沙防须覔片闲田地邻舍如侬有几家
　　送持后过越
　　永嘉竹阁谈空相自是僧中第一流尽放衲僧来聴讲也容禅子不相谋二林三峡曾经耳万壑千岩试举头提取浄瓶涓滴许有时散作五湖秋
　　聪师邀入山
　　学道无成亦可怜纷纷膏火自熬煎似闻沽酒邀元亮故敢移书问大颠州县徒劳输此日云山髙卧或他年须知二老风流在赏遍西枝月更圆
　　虞仲访僧正见招以诗属亟归不及往依韵和报兼简康休二上人
　　东溪自是老林师千偈澜飜独此时尽判百家无好句故教二子亦能诗逢迎蜡屐应班草奔走芒鞵愧采芝多谢相招故人意更惭妙韵继前思
　　题舒氏览秀楼诗
　　绕屋青山罗髻鬟小楼幽胜可跻攀不论空翠烟霏处尽在轩窻几研间眼净更无黄土眯身轻仍伴白云闲他年定作还乡计傥与亲朋一扣关
　　戴夫人挽词
　　诗书歴歴教乡邻甘防熙熙八十春尽道先生真孝子故知贤行属夫人繐帷一诀三年后栢垅孤坟数尺新翦防种萱今已矣多应处处有遗尘
　　傅夫人陈氏挽词
　　婉娩名家早结褵伯鸾初怪嫁时衣半生已觉人间梦九死犹知俗习非日永春风漾苹藻夜寒霜月落庭闱稽山防葬人归后千古苍官守翠微
　　柯运判修试院
　　当年龙阁帅闽中辟馆兴贤特地雄还见芝兰修世职固知斧藻有家风堂堂劔佩瞻遗像衮衮簪绅出泮宫劝学一门真盛事西州何独美文翁
　　寄台守刘袭明都讲二首
　　江入章安波浪寒仙山缥缈在江干二千石是谁为守三十年前好长官闻道渔樵安里社从敎风月落杯盘新诗别后知多少更借邻翁洗眼看
　　薫然和气破春寒见説専城冠越干讼牒不劳挥翰手欢謡好付采诗官独慙圣世人三黜谁怕仙山路九盘但得白头长健在莫辞青眼重相看
　　送连子友守淮安二首
　　古来江汉最风流何况分符得显州落日淮源香泛泛含春沁水緑悠悠两岐定有丰年瑞五袴行闻载路讴大观督邮谁见忆萧萧华髪对沧洲
　　忆昨银袍试广庭桂科同日拜恩荣几千里外相逢处三十年间一梦惊隼斾光华仍逺别豸冠流落独含情清淮东下饶双鲤江海何妨数寄声
　　送何亨老出守泰州
　　海陵人説毘陵好太守当年迥不羣新命而今分竹去欢謡何似隔江闻簿书幕下人谁任尊俎楼头客自醺千骑固应知体国古来畎亩不忘君
　　张敏叔守梓州
　　风月关心自不闲诗家本领更多般千篇要继杜陵后万里寜辞蜀道难今日赤帷新刺史几年锦帐旧郎官莫嫌白首功名晚松栢从来耐嵗寒
　　防国寺诗
　　未暇逺防庐阜游只消防国也深幽种莲惠逺谁还往得酒渊明自献酬恶句多慙居唱首髙吟长许作遨头请看十八人同社尽是人间第一流
　　小诗聊记鳯山游髣髴东林水石幽已愧髙僧与摹刻更烦诸老数赓酬簿书底事长遮眼林壑何人肯转头防待从公白莲社杖藜来往亦风流
　　次韵冯吉老
　　马蹄长厌软红尘欲去虚名意亦欣壮士寜为东阁客故人休诵北山文到家留语应如鹤出岫无心恐似云我亦有田江海曲年来舎已为谁耘
　　次韵卢彦升
　　同名辈敢争锋想见当年赋咏工苒苒星霜今欲老拳拳畎亩独怀忠羊肠已失千重险鹏翼方看万里风应笑长安徒粟米不知鼯鼠技将穷
　　次韵陈季修
　　防衣初寄水边村学子纷纷已满门闻道诗书多防趣固知师友有渊源声名在子那能掩志业如余岂足论应笑倦飞归已晚结庐开径近云根
　　次韵经臣见赠
　　边陲无故事喧争惆怅中原失太平天上风霜方鼓动人间草木已欣荣共怀前日千龄遇谁使蒙尘万里行泪眼时时望沧海百川渺向东倾
　　过敏叔次韵
　　花县曾聨令宰裾神都今喜没阶趋青云羽翼看一鹗秋水精神识二鶵歴览何如少陵集新诗便是梓州图狂吟大胆谁知我敢向龙门捋虎须【是日见东川唱和景物皆少陵陈迹】
　　和赵承之春日
　　土牛唤起打春人休向东郊更探春未説风光十分好且看节物一畨新田园自省非无意簿领谁知尚为贫关塞尘沙长满眼横塘氷破碧鳞鳞
　　寄内
　　离家不道多时别在路俄惊两月阑漫有传筒将委曲只容书歴报平安文园虽得相从乐明月长思一处看早晚征鞍过天姥寄声草草具杯盘
　　横山阁
　　一笑楼头属晚晴我曹此乐最难名玉樽浮蚁一様白青眼与山相对横个里风流终古在世间荣利过云轻未应暮色催归思天外娟娟新月生
　　赵虞仲过仙岩以诗见寄答之
　　十年归梦在江湖今日南飞塞鴈孤已觉登临多感慨固应吟咏转荒芜近闻仙岭防先友亦有诗筒及老夫还许追随白莲社横塘今已结茅庐【借韵】
　　焚香蓝帐中酷似梅花
　　江南腊雪不到地六出枝头也逼真万里塞垣从簿领五年驿使絶音尘谁知斗帐囘残梦却有鑪烟作早春草木无情聊假合谢他知有个中人
　　次韵戴禹功父子逰灵隠
　　闻道飞来太怪生薄逰聊与问山名陁罗布影于中好笃耨飘香分外清猿在僧呼虽旧事鹤鸣子和亦真情晚来归路还潇洒袅袅青烟十里城【伽陁罗木间有至中国者】
　　再和戴尧卿游灵隠
　　云房相与话浮生此乐须知未易名释子命题良有自老人琢句得能清倚天楼殿三呉胜落日湖山万古情诗社若容追故事未饶五字有长城
　　甲辰春作
　　香火祠庭即隠沦谁知未许作闲人一抛夜雨横塘宿三见东风石液春当宁照临齐日月余生报効絶涓尘尚寛九死怜多病乞与江湖自在身
　　和胡继道伤春
　　逰车轣轣不停轮红日迟迟展得春莫问年光催老速且看风月逐时新田园未信无来客云水从今愿卜隣预想渔村往还处野航何止两三人
　　上时相寿五首
　　闲看暖律几时囘已觉隂云四面开万物定知春色近三台今引嵗星来竞拈彩笔题诗句端为苍生祝寿杯师保从来周召事直须两两位公槐
　　年年燕喜倍光荣兰玉称觞满相庭信宿尚余元夜月上台却是老人星包荒度量侔河岳盖世功名在典刑一语堪为我公寿圣贤相与合千龄
　　清净端为物外仙经纶犹有世间縁坐令四海浑无事付与羣生大有年南极老人今日见西楼明月夜来圎吾君万寿公同德绿髪朱顔照冕蝉
　　槐庭三入妙经纶百度分明又一新上欲无为成至治天教难老为斯民川涂荡荡初消冻草木欣欣各自春谁信尘埃尚羇旅四年企首望洪钧
　　上帝分明悯下民挺生贤杰在斯辰莲华叶上青髯老萱草堂前艶蘂春尽阅搢绅归藻鉴频教动植入陶钧古来多少调羮手独见缁衣有世臣
　　寄敏叔寺簿诗
　　海角纷纭只簿书朅来不觉一年余自嗟扰扰无休息犹及匆匆问起居前日先生官独冷而今主簿意何如应怜小女犹痴在只喜腰间已佩鱼【敏叔时为太常簿新改服色】
　　贺生日诗
　　庆系来从沁水园勲门妇德众称难旧闻孟母无欺语新得嫦娥不老丹行见防衣添衮绣更饶文砌拥芝兰却须剩种黄金菊留待年年献寿看
　　德起惠酒
　　横塘今作小塘居斋几萧然一巻书心事蹉跎嗟老矣天涯流落念归欤尚烦亲好频擕酒多谢园人日饷蔬此境从来无逺近只应在处是吾庐
　　韦尉画孙倅宝冠山图
　　问着蜡屐到何处直在宝冠山上头碧涧坐来元洒落彩毫画得便风流公方得志人间世我亦长思物外逰一幅须防好东绢闲人亭畔倩韦侯
　　送仲焕入颍诗
　　好个石城无分到问君此去意如何一江春水竹叶酒万防青山佛髻螺闻道楚宫俱泯灭只应郢邑亦疑讹直须索取图经看莫只听他白雪歌
　　送西京宗博林茂南赴乌程
　　才名自昔等三张阅骏无人似九方金谷园中辞绮席水晶宫里奏清商割鸡正好师言偃歌鳯多应笑楚狂未信江湖留得住凌云头角老昻藏
　　敏叔浮梁诗有放教明月上扁舟之句因成小诗
　　几年浪作红尘客明月扁舟不自随忽得浮梁好诗句却思望柱旧家时烟蓑雨笠多应在利迳名塲两不知防有功成身退日不烦猿鹤怨归迟【望柱在横塘之侧亦地名也】
　　与言叙已卯之别
　　放逐归来梅子真江边无限送行人千钟桑落开新酿十里梅花正早春邂逅喜君方筮仕经过嗟我倍思亲惊囘十二年前梦陈迹依然泪满巾
　　兄长省试下第还乡以不及顾拊景衡于此情见于诗谨次韵
　　江边送我赴瀛洲风物萧萧又见秋百嵗能禁几回别此生已是十年愁塞鸿自觉东南逺汴水谁教日夜流泪湿西风知有寄尘沙漠漠漫囘头
　　送刚巽还乡
　　问君谒告还乡曲来往涂程得几时莫怪杯盘能草草只縁行李弗迟迟路从鴈荡灵山好秋入鸰原草树衰京国艰难同旅食而今莫遣老人知【刚巽旧与兄包蒙同在京师今刚巽归为其葬耳】
　　次韵戴禹功防浄梵退居
　　泮宫人物最清修杖履时防水石幽已聴老僧谈出处更邀逐客共赓酬浮云过眼空千古巨浸观身袛一沤风彼舞雩宜有得圣门更欲与公防
　　天寜节上寿紫宸退诣相国寺祝寿宴尚书省
　　霜天宫阙九门开共献君王万寿杯善祝歘来倾宝刹赐筵还许燕中台乐连百戯鸳鸯集花覆千官锦绣堆説与伶伦逢此日年年长赋醉蓬莱
　　和陈文仲嘲梦【文仲已罢科举忽梦预秋荐】
　　天公真个解撩人不独虚名老搢绅闻道髙眠闲白日也教幽梦落红尘此生出处元无意平日文章漫有神百嵗都来如一觉却须嘲取自由身
　　乙已八月二十九日宿内府梦过村落循溪而行问路旁人家此云何曰士村也渉溪入山崦谓同行曰此可赋诗因得鸠燕二句既觉足之以为异日之观
　　杖防徐行山水间天然新句得非难鸣鸠报雨天欲晓紫燕哺雏春尚寒物外胜逰方自适枕边幽梦忽惊残士村他日寻陈迹却记曽为内府官
　　纪梦诗郭荀卿见和次韵
　　溪水泠泠溪上轩登临谁道四并难当年髣髴梦仙坞今日分明在广寒还忆鸠鸣云色重似闻鸡唱漏声残刻舟已有新诗句流落何妨作外官
　　秋冬思家
　　钩帘危坐思悠悠踈雨知人特地收明月清风孤馆夜寒砧短笛异乡秋我生志气谁相许何日身心得自由极目长天山隔断吾家不见白云浮












　　钦定四库全书
　　横塘集巻五　　　　　宋　许景衡　撰
　　七言律诗
　　送李仔主木寨
　　塞垣人物岂防常推择而今属庙堂戚里从来有名将家声当复振诸郎古陂解冻干顷碧官柳惊春一拂黄下马也知无个事蓼花诗兴自难忘
　　次韵曾光叔昙县尉
　　我今自笑菌生庵才读君诗舌本甘未暇清修齐腊八要陪防冶趂春三【光叔有春风浩荡钓】极知世外交从好却厌尘中富贵酣谿老絶无名利念不谋耕凿即渔蚕
　　次韵张县丞贺三贡士
　　贡籍初登郡学生海隅草木也欣荣一乡三秀真希濶大笔千言岂猥并乐育从来推绛帐作新何止换丹楹防看腾跃如夫子淡墨髙髙掲姓名
　　世防堂
　　菜子斑衣只一身未如今日劔溪濵一门纯孝非无种百歳髙堂更有人饶得云孙千指盛知他间世几畨新太平佳话君休惜洗我从来两耳尘
　　寄陈仲山
　　当年抱疾题新句老歳支离已可嗟官学半生浑似梦尘埃两眼渐生花相从杖屦非无意归去田园亦有涯袛许刀圭振疲苶与公白首醉流霞
　　劳劳苒苒任年华何用逢春苦叹嗟但得千钟倾竹叶不妨一笑为桃花麒麟莫问行天路鱼蟹从今饱海涯只恐爱闲成痼疾却须妙手泛丹霞
　　昏昏烟土客京华节物惊心只自嗟一饱徒饕太仓粟十年不见故园花躬耕舒啸今方决卜筑横塘尚未涯夫子元无疗饥药待从方士饭朝霞
　　寄张敏叔
　　寿春太守紫髯翁忆得当年笑语同应为江山尽诗助更无音信问途穷簿书觑着钤斋静棊局拈来蜡炬红也待去为樽俎客却怜身世尚漂蓬
　　寄呉行可
　　忆昨扬旌过水濵一樽灯火夜相亲边城喜有笑谈顷乡路谁知梦寐频山驿梅花初破腊池塘草色稍囘春新年持节经行处亦许孤灯续后尘
　　寄王经国
　　曾陪诞节祝尧年过眼星霜嵗又迁谁信江湖闲钓艇却来霄汉聴钧天锦筵乐事今何似蓬鬓苍顔独惘然还戴赐花残照里九衢尘土醉揺鞭
　　寄文通
　　俗流指笑漫喧喧好古初心自惘然已分平生有书癖况堪此日识碑颠万金尽散英豪外千巻仍存六一编洗眼何时拂尘箧待将防画较精研
　　寄薛克勤
　　髙才犹佐古诸侯樽俎时时好献酬万物也知皆有役此身安得不言休烹鲜未觉民难治炊黍犹忻客少留防看曲台须旧德讨论文物尽从周
　　寄敏叔【敏叔书云日与张卿天觉□和】
　　匆匆馆陪欢笑别去而今又几年冠盖由来在天上音书还肯寄江边也知官长多诗句未省谁人与酒钱近日频频看除目诸公要路亦腾骞
　　寄呉鄞县
　　呉郎人物最雍容不坠家声浙水东辇寺昔曾酬雪唱道山今独倚秋风簿书又报三年满樽俎何当一笑同巻尽暮云天更濶放教醉眼送飞鸿
　　旧有诗寄左与言兼呈刘元礼今因寓此仍用前韵寄刘
　　东行长忆过新楼衣防题诗赠李舟千里尚歌公惠政十年谁念我重游雨余三洞云俱散水落双溪月自留莫恋城南好泉石斯民属意富民侯
　　左崇见寄以郑防张籍见况
　　忆向栖霞宫里宿论文独喜子相过酒酣尚觉初心在嵗晚其如别思何官比广文还较冷诗疑司业不争多友生许予尝如此更问旁人果似麽
　　寄左经臣
　　二年南邑好相看谁道忘形最较难别去光隂惊倐忽春来书讯喜平安如何柳市多时住不向横塘一笑欢节物悭人诗兴懒多应闲处凭栏干
　　依虞仲韵寄刘元礼
　　先友相从古所惇杖藜当日喜盘桓云泉何啻千年别尘土长怀一笑懽但扫劳心身后事何须天地掌中观果容怜念如前约卜筑从今始茍完
　　李彦益过景城以诗寄之
　　闻説安仁过东县却撩梅福欲归心画船长是半日到秋水而今几尺深人散渡头飞鹭下月明波底老龙吟一杯相属知何日驿路蝉声急暮林
　　次韵寄卢行之三首
　　万叠遥山鎻暮烟一江秋水渺连天慿栏正是滕王处下榻谁知孺子贤闻道白鱼方切玉更饶黄雀正披绵一樽吟啸无余事説着尘埃却可怜
　　莫厌喧哗近市防且欣空濶对江天挥毫曾不靳珠玉列斝何须问圣贤南浦西山云漠漠夕阳芳草思緜緜飞牋逺寄京尘里多谢星轺尚见怜
　　扑扑金猊嘘白烟峩峩畵阁挿青天杯盘洒落有余韵翰墨风流追昔贤逺岫长堆翠羽被晚霞碎拍胭脂绵铜章更有诗家子横写绪余犹可怜
　　寄李圣与
　　李侯自是金闺客奔走人间三十年未信簿书能老我何妨诗酒自陶然江山满眼应相助风月关心最可怜解道清陂新过雨也教别乗愧前篇
　　寄成正仲
　　画绣初乗八月槎肯来一笑子真家狂吟取次还成轴戯酌无多已过花陈迹悠悠惊梦寐劳生扰扰叹长沙遥知髙防还思我共唱江天一抺霞
　　寄行之
　　城南城北长嫌逺卜得甘泉坊里居笑语不愁归去晚往还可似向来踈二毛自觉身将老一别谁怜嵗又除定是乌银正忙里怪生没个寄来书
　　问讯卢家大小僧忆渠旅思为消凝春禽言语得能好秋水精神更乞增今日垂髫且嬉戯他年鼓翼看飞腾悬知父党无能解头白丝丝面有棱
　　寄仲山
　　城郭长时厌还往却来郊外饱经过故人一别已多日春色三分今几何山鸟无端劝沽酒林莺取次亦能歌花边欲作当年醉望断东风十里坡
　　寄俞清老
　　寒栖岩谷古浮邱曽约同为汗漫防十载光隂如梦觉半生簿领尚桴浮楼头红日半规晚眼里青山万防愁淮水悠悠从此去试慿双鲤到扬州
　　寄木尉君任
　　江湖萍梗漫流连邂逅天涯独慨然老去鲍昭非俊逸古来梅福是神仙一樽笑语浑如梦两地音尘动隔年有底楼台堪寓目平芜千里夕阳天
　　寄宋国寳
　　问君何日过留都想见初寒尚在涂一去尘埃事奔走归来门巷更荒芜声名尽欲倾时軰贫贱今方见丈夫勉矣此生忠与孝扁舟未好问江湖
　　画船重过谷城闉撞着人人问子真闻道诗书元有意莫嫌州县尚劳神一樽何日能如约五斗而今亦为贫关塞尘沙骑瘦马故园花柳一畨新
　　题叶家双莲亭
　　鸳鸯也是池中物何似芙蕖出水新独蕋应惭今夜月羣花空占别时春恭惟陶冶归元圣闻道丹青忆老臣更向东郊看合颖我曹今作太平人
　　代书寄福清王居士
　　前日匆匆问起居此心耿耿复何如身从驿骑三千里人在天涯八十余自是浮云有南北谁知明月满空虚半生俯仰今尘土安得从容扣草庐
　　陈节秀才失目赠之兼简卓罗源
　　何事诗翁遽失明朋逰相对泪纵横只应药石犹能疗肯与风光便隔生老去篇章方得意春归梅柳最关情风流宻令云孙在雪唱何妨屡寄声
　　乐寿驿诗【富韩公使北啓国书于此】
　　迢迢古驿倚城隈使者当年几往来慨慷谁无致君意急难方见济时才自知兵气终须慑更觉天书不浪开堂上遗尘何处去太平父老独徘徊
　　和侄邦彦登道山亭诗
　　缥缈三山海上州登临便觉压鼇头风云出没千防塔烟雨溟蒙几叶舟嶷嶷朱顔方照日萧萧霜鬓独惊秋人间荣悴何须较且把吟牋敌酒筹
　　次韵黄尧翁南漪堂书事
　　南漪胜槩压西湖珍重瀛洲肯寓居红藕自欣归赋咏杜鹃应叹早驱除烟收露下鸣臯鹤风定波平在藻鱼个里凭栏知有得絶胜闭户病相如
　　敏叔除祠曹以诗二首寄之
　　掉却淮南好郡章歘然驰驿对天光有谁更草诗人诏应数从前水部郎霄汉岂惟收旧物鬓毛每苦叹新霜十年尚有南昌客尘土昏昏只恁忙
　　赵子相逢关塞间一闻消息破愁顔也知念旧心犹在颇怪题诗寄尚悭已分低头从簿领却因归梦见江山俱依风月应长好谁似先生耐得闲【谓方彦徳也俱依羽天在台州方居其旁】
　　送蒲秀才游南劔兼简上官守
　　十年万事尽参差惟有骚人似有期山水窟中为俗吏簿书堆里得新诗从来好古几成癖此去论交亦可知安得相从飞两桨看他郡国犬生牦
　　送韩存中学士二首
　　郡国棠隂日日浓乘轺衣绣惜匆匆秋天雕鹗风云外春草池塘梦寐中闻道蓬瀛才有素肯教江海乐无穷斯民未作北亭别使节时时过浙东
　　忆曾共饮扬雄宅屈指而今又几年还喜名藩陪燕俎剰看醉墨洒吟牋风烟羃羃留行斾鸥鹭翩翩近画船囘首向来行乐处断行踈雨湿江天
　　赤鉴客馆以清陂名堂赋诗
　　古渡谁教名赤鉴新堂自是面清陂何人好事能题榜今我居先为赋诗风静波平人散后云收天濶月明时可怜此个无穷意多少渔翁醉不知
　　清陂堂
　　当年平翠看青嶂【平翠在台州黄岩】枕上长教卷画帘今日清陂堂里宿寒波万顷浸银蟾人间好景无如此物外清游岂易兼富贵功名非我事尚容山水乐无厌
　　即事
　　关河念念问归舟秣马翻为楚国游野性从来迷出防浊醪端欲慰沉浮春风庭院花千片暝色帘栊月一钩看尽天边归鴈过悲笳三叠下城楼
　　景城宛在水中央短棹飘然下渺茫早路常期泛沧海异时谁复问潇湘看他贾客千帆过听尽渔翁一曲长家在东南千万里寒烟漠漠又斜阳
　　城外黄河四面流此中真个是瀛洲鸡豚散处看渔市芦苇丛中认马头子美凄凉聊遣兴贾生卑湿不无忧相过喜得田郎子时有新诗与唱酬
　　次韵邦直中秋夜月
　　秋半风髙天四垂去年曽此赏清辉素娥可爱还依旧游子谁知尚未归望极星辰皆北拱兴阑乌鹊自南飞一声水调何人唱莫惜淋浪酒湿衣
　　初至郡
　　流落翻为长乐翁也知天意悯人穷九仙岩洞寒林外干寺楼台落照中渐觉杯盘如里闬从教言语变儿童郡人更説明年好緑叶垂垂荔子红
　　蒲秀才集临川诗
　　世人集句漫纷纭吾子超然有异闻独把长矛探虎穴不教仙翼浪鸡羣离离池上生春草蔼蔼江南欲暮云喜得安居从此始絶胜厘析事虚文
　　吕子光惠牡丹
　　六年不见故园花每到花时只自嗟多谢故人分国艳尚怜羇旅惜春华芳菲仙圃烘初日冷落书牕照暮霞谁道无情便无恨只应也学我思家
　　越州孝女朱娥祠诗
　　十嵗人家小女儿凛然髙节见临危委身甘死凶人手转眼犹怀大母慈天子早曽加宠赐邑官今为立新祠若教娥与名俱没畏敌忘亲未可知
　　赠张同年诸孙诗
　　緑髪蒙茸初着巾翁翁唤作掌中珍始知诗礼趋庭早又见芝兰满院春青紫近来如拾芥文章此去不劳神尘埃衮衮元无补应笑年家老丈人
　　王经国生辰
　　试问何时得异材斗杓挿子近旬来文星已作人间瑞阳气方从地底囘何有摩挲话铜狄要看清浅半蓬莱斯民再嵗蒙休泽多少欢声入寿杯
　　和张子寿晚春
　　东风作恶也轻佻断送残红四散飘自是春愁浑未解不堪诗句苦相撩蒙薄雾迷归燕料峭余寒入敝貂斋阁但知一醉尽教雨夜萧萧
　　诸友偶赋克已以战喻次韵酬之
　　闻道除戎戒不虞何须深考七家书万全要在先谋帅多算安能便胜予岂止边陲卧鼓尝闻俎豆荐牢蔬古来偃武修文者防使人人有室庐
　　谢诸友
　　絶学寥寥千载余忽惊酬唱祖前书善人今得见之矣吾道将行命也欤滴滴寒声消腊雪融融生意看春蔬不才圣世甘无用归去先人有敝庐
　　赠敏叔二首
　　星郎持节厌驱驰解组萧然两鬓丝三纪声名诗独歩五州惠爱吏为师裕陵松栢秋风早茂苑江山落日迟千载赤松应更喜故人孙子也相随
　　公家旧物是莼鲈好个归休便入呉唯有五湖供放旷也无三径可荒芜酒樽倾倒随风月诗句流传入画图烟水悠悠来不尽髙名千古与之俱
　　退食
　　退食防常无个事杖藜萧防有余欢小桥落日莲峯碧别圃薫风荔子丹早路谋身多龃龉余生随意得盘桓横塘应笑归来晚短艇依然倚钓滩
　　赠俞清老
　　昔我江淮几还往闻君兄弟有声名小轩便作陶彭泽五字何如李少卿自説此身看老去却慙相见太忙生何时粗有田园计把手江边取次行
　　赠郑介夫
　　人笑流离自抱关天教强健老林泉囘头岭海几千里屈指星霜五十年无事一樽谁与醉有时两手自争先也知世上皆儿戯出处如公岂偶然【郑公自用两手围棊左手胜则右手把醆饮右手胜则左手把醆饮】
　　赠呉惇仁【长文之孙】
　　尘埃簿领判悠悠瘦马防春到海头已是二毛侵老境尚能一笑得英逰谁言前軰风流尽我觉名家世业优但得此心常了了岂知州县是淹留
　　赠董公权
　　前軰风流今扫地怪君尚肯转头看元来自作小儿子犹及当初老长官简册防言齐日月弦歌余泽在芝兰却惭江海生尤晚不得同年拜杏坛
　　璧山堂
　　在处看山多间断经行尤喜得斯堂画屏簇簇连千室古璧苍苍绕四旁忆昨服官叨内府祗供严祀属新阳天涯寓目徒増感一觉钧天梦帝乡
　　题竹阁
　　西岑僧舎知多少竹阁巍然鹿苑中蜡屐登临非俗客石床宴坐属诗翁黄金堦砌纷纷月碧玉窻櫺细细风千里江山应在眼狂鞭何用作深丛
　　又招虞仲来竹阁
　　一诺定须逰竹阁多时凝望出松台只应城市醺醺醉肯为诗翁特特来湖水秋来清见底仙山雨后翠成堆栏干供尽登临目鸥鹭翩翩日几囘
　　寄张宰几仲
　　往在横塘诗酒社而今不忍重寻思时人狂简无如我县尹风流更有谁塞上尘沙长寞江南梅柳正葳蕤人生闲健须行乐莫学安仁鬓早衰
　　送髙宰
　　长爱西湖无防尘楼台倒影杂星辰未能把钓为闲客且喜鸣琴有主人揺桨何妨长载月新隄最好是逰春何须更说林间雉看取熙熙百里民
　　送李彦侯宰黄岩
　　委羽【谓方彦徳】人物已先去陈迹风流犹至今隠吏向来惭懒散令君此去好追寻春归山奥十里雪霜后园林三寸金况有左生诗句好一尊端为伴髙吟
　　自笑当初作底官只应山水得盘桓江楼风月传觞后边塞尘沙行路难闾里樵渔无失业嵗时箫鼓有余欢十年父老今何似为我从头问讯看
　　题雁荡山
　　别来尝忆旧跻攀好信迢迢慰病颜多按地图传药石不烦防梦到仙山尘沙犹在防茫处云水都归指顾间看取荡中多少雁只应飞倦始知还
　　防亨老所藏买田帖
　　世间荣利等云浮珍重先生早转头要得良田供玉粒何妨累纸洒银钩千金身后方为贵十袭公家得尽收我亦尘埃倦逰者紫薸二顷尚悠悠
　　送为章
　　使君遗爱在甘棠故老于今尚未忘椎钝自嗟生太晚风流犹及见诸郎鸣琴暂肯留山县飞舄还同指帝乡囘首楼前江上月夜来无故照离觞
　　送李彦礼
　　持节西陲已清切还舆北道却盘桓当官未觉家风逺抗防要令边计寛世俗多应笑公拙我曹徒解叹才难但将名节为亲寿何止平反一笑欢
　　送廖用中
　　也知志业在诗书可是才髙与世踈戯防北逰非我计督邮南去近吾庐官田雨足秋多黍城市潮来食有鱼更诵九江长短句人间乐事得如渠
　　送赵仲明二首【康州之犹子】
　　关塞相逢眼便青从容犹得问平生髙谈大抵多忠义先世元来好弟兄但得朝廷收阀阅不论文武尽功名河隄奔走非吾事去去神京信意行
　　役役都来几献酬生憎别语搅离愁五更门吏开鱼钥千里春风在马头若见逰从出京国为传消息到真州田园未有归来计萍梗而今已倦游【张敏叔时守仪真】
　　送商霖兼简共叔
　　末学纷纷只是夸孔顔门户本无遮农工商贾皆同气草木虫鱼是一家我欲收心求克已公知诚意在闲邪汝南夫子规模大归去相从海一涯











　　钦定四库全书
　　横塘集巻六　　　　　　宋　许景衡　撰五言絶句
　　宿崇国院
　　世涂足趋竞野性惟闲散卧闻风雨声更觉江湖逺
　　再宿崇国院和前韵二首
　　能诗老工部好鍜狂中散相望千载间未觉风流逺羣山尽龙蟠十驾客驽散嗜酒愧陶潜过桥烦惠逺
　　题坡竹
　　劲节风霜日平生忠义心谁知身死后寸墨市千金
　　絶句
　　五载客河关尘沙满领间扁舟下清阪眼底是淮山笑语三关去扶持万里归情知是同载为底更霑衣
　　江楼
　　江水去无边江楼思渺然西风挂帆席一一是归船
　　七言絶句
　　黙室
　　宝冠题榜意已到竹阁作铭言岂多入室人人知是黙谁知个里有倾河
　　送人游天台
　　洞里桃花无数开玉人不肯放春囘未容梅福休官去应怪刘郎独自来
　　过寳胜哭雅师二首
　　凤凰岩石最棱嶒十载重来强一登怪底岩前能寂寞年来失却两诗僧【雅与外师为诗友】
　　陈迹都来俯仰间空堂遗像已斓斑白云谁道无情剧犹向山前自往还
　　借苏子美画像呈赵君
　　鐡面苍髯见旧诗人间物色转参差君家好本烦相示要识沧浪晚歩时
　　过襄城三首【范忠宣尝为邑】
　　公子言归嵗月深弦歌犹自有遗音谁云故国无乔木看取青青著作林
　　父老分明识长官青衫緑鬓照朱顔故知廊庙经纶意也似鸣琴百里间
　　闻道爱民如爱儿从教闾里作儿嬉纷纷行路皆垂白知是当年不忍欺
　　题野鹊
　　羽物从来数易完张生妙笔更多端东山诗老今黄壤野鹊寒林忍更看
　　题醒心亭
　　醒心亭下水悠悠归棹匆匆更少留何日飘然五湖去醉吟还得过浮邱
　　春日
　　春日防常醉不醒而今春日若为情青丝纎手成陈迹举案齐眉已隔生
　　梅
　　朔风吹雪满长安闽越生来不识寒却有暗香飘六出不须借与外人看
　　送笋与经臣
　　短短犀簪尚带泥重重书巻已参差题诗分赠君应笑何似东坡喷饭时
　　再次江左司韵四絶句
　　平生学道竟何知不觉垂垂两鬓丝六义頼公多比兴一言犹足慰朝饥
　　春风吹面立多时此句谁知好色丝未许饮河同鼹鼠只消翫味已忘饥
　　玉粉盛来祗小盘仁人览物不徒然岂惟廪赐皆民力牛磨团团转几千
　　土木形骸付等闲只应饮啜亦皆然蒸来十裂已堪笑何况长持饭几千
　　还自乐寿寄卢行之三絶句
　　涨水经春处处通悠悠双桨夕阳中谁教醉眼添诗思不是松江万顷红
　　顺水知人欲到家扁舟拂地过天涯寄声幕下红莲客穏放银河八月槎
　　当年玉帐抚辕门鼙鼓声中十万军妙畧未应随手尽诸郎才气各凌云
　　行之见和再寄
　　大手从容静塞尘人间犹诵病参军诗家态度公能继还见春空蔼蔼云
　　寄陈季衍父子二絶
　　珠霰瑶花糁暮天乱侵酒琖洒吟牋须知望雪亭前客不学袁安闭户眠
　　郊原草木尽枯荄重雾隂云扫不开骑马拥袍何处好梅花门外探春来
　　寄望囘
　　塞上何时谢抱关优游琴酒旧家山小桥小艇相过处横径横塘一水间
　　行之席上送忠彦
　　客里相看常草草酒边一笑莫匆匆明朝各自东西去囘首江山宿雾中
　　访唐尉
　　郭外青山带势斜松篁深处子真家年来钲鼔浑无事卧看残阳映落霞
　　酬戴禹功闻蛙三絶诗
　　谈经长下董生帷知有蛙鸣在曲池説似青衿来学者莫因聒聒乱心思
　　春来蛙黾满陂湖勿为繁声便疾渠万物尔时均长养洒灰未可信前书
　　水畔萤飞雨过时天涯逐客独思归惯听相应昏昏月好在横塘旧钓矶
　　亚叟惠龙脑菊二絶
　　州县徒劳可自咍便怜三径老莓苔拂衣未作归来计且把黄花到处栽
　　正色最宜霜后见清香自是药中珍明年把酒东篱下采采何如旧主人
　　再和
　　节过霜风衮衮来幽丛浑欲卧苍苔故知短簿朝天去更为渊明特地栽
　　长笑麝脐难作敌未饶沉水独称珍移根只好留闲处不见纷纷药市人
　　赠别卢行之三絶
　　三载相从乐有余也知志业在诗书栁亭蘸甲分擕后更有何人得似渠
　　寻常送客一樽酒醉聴离歌亦惨顔今日匆匆折扬柳高阳关里唱阳关
　　百金买得玉麒麟千里看他气欲犇知子犹能守家法不应骑去傍人门
　　赠别应仲康功二絶
　　多谢故人怜逐客不辞追路到呉山谁知别意添凄断却送归舟出北关
　　腊尽江梅未放春欲将何物赠情亲端居陋巷有真乐寄语呉门老丈人
　　蜡祭前一日致斋亭午风日和暖呈同舎二絶
　　明朝八蜡徧羣神今日风光渐可人须信少陵能体物分明腊近已含春
　　午枕昏昏迎好梦斋房寂寂称幽人却思寒夜诸公子解作霜台一笑春
　　过灵壁阻雨不得逰张园二絶
　　云兰臯十畆园苍官青士自譍门何须风雨遮来客应怕莓苔有屐痕
　　当年诗酒早盘桓无数萧萧碧玉竿雨箨风梢如好在故应知我转头看
　　过强氏园诗
　　门外逰人拨不开城隂小径防莓苔踈枝淡蘂深深处只有春风自往来
　　过朝娘墓所
　　梦中眉目尚分明一过空堂百感生怀抱牵衣今已矣春风渺暮潮平
　　题光武庙
　　闻道三千惟一心未应百万怕王寻可怜千载兴王地城郭摧頺树草深
　　已卯元日持檄乐清界上望鴈荡集句寄寜师
　　笑指蓬瀛第十洲青山厯厯水悠悠眼边江舸何匆促寸歩教身不得逰
　　过天姥见敏叔留题
　　尊酒都门昔解携绣衣持节大江西却寻十载经行地半壁新诗手自题
　　宿云洞
　　岩壁经春长薜萝洞门乱石自嵳峩山僧只爱云长在不道人间雨未多
　　梨花
　　飞琼端是张公女独对东风无一语粉泪盈盈春欲暮看尽夭桃作红雨
　　妙智院杂花盛开而邑中独未
　　山城红紫看犹蘂野蝶游蜂只漫猜却是此中春较早等闲行处亦花开
　　试茶
　　此生贫与病相兼从仕居闲两不堪莫怪年来有茶癖要看滋味在余甘
　　损轩诗
　　迁善宜将窒欲防此轩名损亦何谈古来种种无非学更好从头问老聃
　　泗州堂
　　投宿山房第二囘壁间题字已尘埃簿书奔走浑无定更解偷闲几度来
　　贾村三首
　　浩浩长河去不囘先生风采亦悠哉累累古冢漫秋草日暮牛羊自下来
　　芦苇萧踈倚断垣贾家犹有两三村锄犁蓑笠纷纷去知是先生几代孙
　　涨河秋水日浑浑独放扁舟过贾村记得尘沙厌为客初浮清汴出都门
　　环翠轩
　　横塘归路尚间关环翠轩中几往还山水只应随处好不劳囘首白云间
　　好是清风五月寒便教忙杀也盘桓最怜池水荷花满不与诗翁一处看【敏叔诗云来恨不逢池水满屏风围住芰荷香】
　　题平翠轩
　　帘卷清霜晓尚寒好峯重叠在阑干登临每恨青山逺今日青山枕上看
　　道旁人家小轩
　　方沼圆荷十数个短墙新竹两三竿慿栏尽日犹无厌却借行人一饷看
　　斗野亭
　　得得来防斗野亭亭今已作镇官防壁间多少新诗句见説当年聚德星
　　醉柳亭
　　忆在河间醉柳亭十年南北叹漂萍举头河上如相识多谢逢人眼更青
　　过西湖怀詹致一
　　忆昨篮舆出城郭灵芝轩槛共徘徊故人短棹今天末斜日湖山我独来
　　坠马戯作
　　病躯自觉海天遥瘦马谁教作意跳也是诸侯老賔客不妨造物恶相撩
　　次韵张敏叔筠轩
　　兰陵公子留题后野草闲花变四时惟有此君犹好在年年添得嵗寒枝
　　孔顔画像
　　亭亭一气自浑沦蔼蔼和风与庆云画手千年聊写似岂知天未防斯文
　　寄邱觉【时在天台】
　　每欲扁舟老江海不堪五斗尚尘埃烦君且覔天台纸待取横塘居士来
　　招琴僧
　　客心日日是尘埃寄语家山好在哉流水松风无梦寐谁能特地抱琴来
　　戯逺大师
　　庐阜逺公真好事白莲社里尽髙才师今更不曾沽酒底事渊明日日来
　　浄光旻老几上见吕沙逸诗轴二絶
　　白髪厐眉一老僧扫除縁事室如氷案头唯有新诗轴自説风流令尹能
　　天涯此日逢周子海内今年得吕侯自笑种顽终不比可怜迂阔暗相投
　　罗源防国院危簿以为大类庐山因作两絶句
　　石桥松径入招提尽道分明是虎溪却恨归鞍太匆促不能月下听猿啼
　　东林未到闻人説防国门前最逼真亦有逺公能好客他年同作社中人
　　资福清轩
　　偶过清轩坐饷时道人煑茗索题诗红尘六月门前路踈雨泠泠滴小池
　　宿横塘雨余见萤感旧
　　一赋流萤二十年短篷还是未能眠此生扰扰何为者寄语诸儿各勉旃
　　宿辩正
　　酒酣诗巻几赓酬十载光隂一转头休听空堦鸣夜雨何郎双鬓不禁秋
　　行之见招观画
　　唤我来看访戴图溪山惨淡雪糢糊扁舟也待江湖去更有王维妙手无
　　乙已五月十八日沈元鼎招饭昭庆登白莲望湖楼泛舟过灵芝少憩孤山下七絶句
　　莲社羣公迹已陈壁间诗句尚清新湖山俛仰成今古更好留题遗后人
　　楼前湖水与隄平湖上周遭翡翠屏徙倚阑千聊寓目知公教我醉时醒
　　藕花乱防水中天小雨轻隂淡暮山试倩舟师连荡桨要随飞鹭过前湾
　　鸣琴余暇即湖山飞鹢传觞缥缈间只恐双鳬朝帝所不容长伴老人闲
　　几年尘土客京华梦到西湖佛子家今日扁舟还似梦不知流落在天涯
　　苹末浑无向晚风湖光湛湛磨青铜平生个处要如许尘垢从今一洗空
　　雨过孤峯濯翠鬟亭亭倒影夕阳间夷犹待看湖中月可奈城门欲上关
　　经臣重九假马同诸友登髙
　　借马登髙日已曛一尊眊矂自相亲可怜山奥无多地着尽秋来没兴人
　　病告看看近两旬登髙一一听诸邻佩萸谁是佩刀者落帽多应落解人【经臣秋试失利时余在告】
　　墨牛图
　　一牛动是万钱值墨指一作何纷纶安得田家真有此坐令四海无饥民
　　出处由来只一涂区区分别欲何如试看信手作毛角絶胜当年陶隠居
　　横塘
　　春日横塘緑渺漫扁舟欲去重盘桓谁教向晚亷纎雨又作残春料峭寒
　　次韵戴人逹逰灵隠
　　春来几度过灵山不觉穿林锦箨斑可是人间未炎热冷泉终日自潺潺
　　左经臣观潮阁见招有只把清风占得公之句
　　周遮岂得吾徒事省浄还为世俗嫌若把清风召人客已应赛过水晶盐
　　次韵江左司
　　长空翳翳木落处流水浑浑沙尽头安得此身生羽翼眼中长见钓台秋
　　次江文韵
　　钓瀬沉沉月一钩鱼龙夜夜尽囘头狂奴活计非公意乞与江湖万里秋
　　学道谁言百不忧栏干尽日倚楼头须知横雨千山暮不比西风一叶秋
　　扰扰争碁局与筹也知一着在前头终朝下手浑无处为底无人问奕秋
　　请公早早泛虚舟多少行人在渡头看取清风起苹末片帆歘过五湖秋
　　平生有志慕前修叹息因循渐白头端向嵗寒看松栢始知凡木不禁秋
　　温岭界上
　　岭北无端去抱关岭旁便是旧家山囘头试覔归时路只在行人顷步间
　　剡溪桥
　　去去来来今几秋霜毛渐渐满人头束书匣劔平生事斜日江山独倚楼
　　归自濵州
　　扶踈弱柳緑初匀哑咤黄鹂语未真行路逢春浑不觉却须説似探花人
　　马首石诗
　　世俗亦知千里逺却将凡马被雕鞍何人欲识真龙种好向岩头子细看
　　和朱深明
　　曾陪杖屦古荆州十载光隂一转头扰扰红尘长满眼峩峩三岘独横秋
　　当年一笑得英逰共吊沉碑汉水头囘首鹿门髙遁去人间姓字亦千秋
　　赠左司
　　先生见告汉江上居士归从庾岭头白日火珠无玷翳闲花野草是春秋
　　和经臣阁上思彦章
　　登赏犹防诗友俱不知赵子更来无暮天好处须同赋乞与人间作画图
　　和江左司
　　新麦纷纷落硙时旋看片片作银丝先生自足醍醐味恻隠犹怜穉子饥
　　西湖夜归口占送李泰发
　　山上徜徉湖上归月明千顷浸玻瓈明朝有客朝天去多少红尘在马蹄
　　戴浚秀才需堂
　　客到需堂日已曛从容樽酒话情亲欲来却去知何事笑杀当年访戴人
　　清陂堂
　　簿领他年解印归尚怜江上子鱼肥扁舟不学鸱夷子只要清陂作钓矶
　　午枕欹时睡思迟含风百顷碧琉璃人生适意当如许莫遣尘埃外客知
　　取次题诗留屋壁从他传唱落渔家禅翁好事还堪笑枉却青青一尺纱
　　过吴子厚和醻杨时可壁间新句
　　主人还往多佳客小阁逢迎不计时蘸甲一杯梅福醉挥毫半壁子云诗
　　题紫膏院壁【院有茶山】
　　雪消谿谷已含春雷动枪旗一簇新解道人间最仙景风流无复杜陵人
　　望湖楼示世厚
　　楼头满眼是湖山瑟瑟清风燕坐间三伏长涂走尘土他年记取此时闲
　　寄卢中甫四首
　　霜风猎猎动旌旄月落天低锦帐髙旋放洮河三尺水洗磨十万血腥刀
　　九月都门风薄衣夜碪声里鴈南飞野人不识长安乐且趂鲈鱼一棹归
　　朝米暮盐何日休尘埃满面霜满头草堂竹阁压秋水几时和月弄扁舟
　　制胜关头雪未融崆峒山下又春风此身不及泾川水漾絮飘花日向东
　　寄笔墨纸兄长絶句三首
　　最怜修贡自峨岷拜赐中天雨露新好为先生载嘉句却愁纸价涌京尘
　　潘生地下骨应朽妙技犹藏天府中刀笔未应当好赐不如分付与诗翁
　　刑名去取漫忉忉惭愧官家五色毫老矣弟兄无用处只应警鋭属儿曹
　　寸碧亭【此诗据东瓯诗集増入】
　　杖履寻常行乐处不论小径与幽亭谁知苍莽千峯外尚有仙山一防青












　　钦定四库全书
　　横塘集巻七　　　　　宋　许景衡　撰
　　制
　　越王偲第八男乞特赐名可除右骁卫将军制
　　朕惟祖宗明帝尧之峻徳以亲睦九族积周家之忠厚而本支百世庆流王邸克生多男肇颁爵命以为尔宠盖有国之常典非近属之私恩矧吾叔父佥谓大雅之不羣宜尔诸子咸知为善之最乐徃服训辞永绥福履可
　　越王偲第十二女可宗姬制
　　勅眷吾叔父为时贤王席余庆于祖宗盛钟爱于闺阃爰稽邦典载锡恩章尔性禀静贞习知淑慎服姆师之训见于夙成阅图史之规庶几克践益崇懿徳允协令名尚体眷懐永绥祉禄可
　　宗子安止正任观察使制
　　勅汉唐宗室子智略类有可称者而朱虚江夏折冲御侮卓然不羣着在史册后世称慕焉具官某于皇家为近属于环尹为显位而能持心乐易志在有为比縁冦攘乗城扞守有夙夜之劳有司奏功朕用汝嘉进陟廉车是为异数其益自励于忠勇庶几无愧于古人可通直郎向子扆除右卫将军驸马都尉制
　　勅具官某周诗之美王姬能致肃雍之化唐室之尚公主必求文雅之流惟我国家稽古典礼若时下降宜举旧章以尔天资粹温人物秀整凡今故相孰如文简之一门诒庆后昆时乃钦圣之余泽擢居筑馆式重国姻进秩副车参官环卫其益思于兢慎尚永对于恩荣可
　　向子扆除正任刺史驸马都尉制
　　勅防姻以时二南以基王化夫妇有义五典以叙人伦属嘉礼之告成防茂恩而进秩具官某风姿凝粹器宇靖深生于勲徳之门习知诗礼之学眷贵主之下降防谷旦以有行烂然车服之仪申以爵禄之宠粤从环尹遥总守符进以才能当知选尚之意宜尔家室允资徳义之修徃复训辞益光时誉可
　　陈遘中山路安抚使制
　　勅师克在和方慎镇绥之寄人惟求旧益隆注倚之私乃眷老成申颁优渥具官某早以风干寖被简知敦郤谷之诗书洊分阃寄师留侯之智勇灼着战功屹若长城防我方面属兹易地还莅旧封拊循兵民谨守疆圉繄尔中山之重寛子北顾之忧可
　　李依旧真定安抚使制
　　勅自金人侵侮河朔用兵多士献言莫先择帅朕惟用人在乎因任泛举不如求旧于以底绩不亦优乎具官某以孝为忠寓文于武出守关塞持节西河威名灼着边人信服比膺柬求分阃全赵易镇定武乃以亲名自列避而弗居是用申命俾仍旧服维我祖宗善驭将而汉班超则善守边抚育将士绥靖疆塲使敌人畏威而逺遁惟尔勉之益励乃绩可
　　郭奉世除集英殿修撰制
　　朕惟盗贼窃发或稽天诛若守将得人则凶徒必获以尔奉世早以吏能见推多士出守髙宻政绩可观比者逋卒狂悖侵扰吾民尔能提兵乗时掩击斩获之多至于千数威名暴着达于予闻论撰集英士夫髙选不独旌尔之劳烈且以为四方守臣之劝焉益究壮猷以俟褒陟可
　　商守拙除直显谟阁制
　　朕惟河朔比罹冦攘若守将得人则凶徒自溃以尔守拙精于刑名之学夙有平反之誉出临便郡施设可观属盗贼之窃发严壁垒而固守躬冒矢石至伤体肤而能褁创督战以全吾圉载惟忠荩良极叹嘉其进直于西清以表劝于北道勉惟竭节嗣有宠褒可
　　郭琰陜西转运副使兼制置解盐使制
　　勅具官某解池滋息实佐边费廼者任非其人公私告病肆求能吏俾经理之尔琰早以风干屡更使指蔚有望实称于搢绅其以册府论撰之职徃副关陜漕挽之事凡盐泽之盈虚贸易之政令惟尔精讲而力行之使商贾流通邦计给足时乃之职可不勉哉可
　　许髙可閤门宣賛舍人制
　　勅具官某賛朝仪于宸閤总宪禁于一路厥惟能吏乃堪是选尔有干材重以勇果自河以北今以命尔训练民兵驱逐盗贼使疆塲无扰而闾里妥安尔之职也徃其懋哉可
　　知威胜军张尧佐可閤门宣賛舍人制
　　勅具官某金兵内侵绵上阙守尔初临孤垒安集惊扰之余佥谓有劳宜膺褒宠夫賛仪上閤而剖符边州亦武士之髙选也益懋勤绩以对恩荣可
　　刘锜除閤门宣賛舍人制
　　勅具官某賛仪上閤武选之要职也朕所慎择今得其人以尔锜名将之子能守家法乃者赐对便朝敷奏详明俾践厥次是为优宠益思自勉以称简求可
　　刘衍宣賛舍人制
　　勅具官某賛仪上閤武士之要选尔以智畧见称流辈今以命尔徃参戎幕尚其自勉以趋功名之会副朕超擢之意钦哉毋忽可
　　朱靖等授官制
　　勅某等尔等各以勇鸷早军籍积年有劳易官班禄徃承新命益务忠勤可
　　俞平等授官制
　　勅酒醴之政付诸有司尔等各以恪勤遂膺初命赏则优矣徃其勉哉可
　　靳泽等授官制
　　勅尔等宿卫有年各能不懈以及入官之格其祗初命益务忠勤可
　　刘珪转两官制
　　勅具官某边臣无守御之备乃欲弃捐堡砦尔能固防以全吾圉其功可録矣进官二等以为尔宠徃惟钦哉可
　　倪臯等各转一官制
　　勅具官某等酒醴之政付诸有司尔等各率乃职讫事无旷进官一等以旌尔劳徃服钦哉益思来效可
　　时孝悌转一官制
　　勅具官某尔祗役于官服劳良久进官一等以録尔勤徃其懋哉益图报称可
　　蒋祖师等转官制
　　勅具官某尔等莅职外府能佐而长剡奏来上请録尔劳进秩茂恩徃其祗服可
　　朱革转两官制
　　勅具官某尔顷为帅属从军两河今録尔劳进官二等徃其祗服益懋忠勤可
　　成忠郎贺注转两官制
　　勅具官某捕冦尉职也能尽其职则懋功之赏朕亦何爱焉乃者青冦啸聚林莽尔能掩获以靖里闾进官二等以为在职者之劝可
　　崔广等转官制
　　勅具官某顷者金人侵扰边垒尔等咸奋忠勇一扫烽烟兵民帖然良以尔等能自竭也或进职上閤或増秩一等以宠尔劳益思战守之力尚有殊恩以俟后效可
　　脩武郎赵思道转官制
　　勅具官某廼者西戎扰塞下尔能自奋斩首却敌宜从进秩以旌尔劳可
　　祈立等转官制
　　勅敌师深入邦畿绎骚尔等各奋忠勤血战却敌奏功第赏超进厥官徃膺不次之恩益励无前之勇可
　　王子玘等转一官制
　　勅具官某等羌戎犯顺侵轶边陲尔等身先士伍各有斩获进官一等以赏尔劳益励忠勤以俟褒显可
　　李忠等各与转官制
　　勅具官某戎骑侵轶尔等各有斩获之功进秩之恩以为尔宠徃其钦哉可
　　奉议郎宋晟转一官制
　　勅具官某尔能修戎器部民兵以守卫王畿其劳亦可録矣进官一等徃惟钦哉可
　　向斋转官制
　　勅具官某王师出塞破贼巢穴尔能力战有功行间褒进尔官以为将士之劝可
　　王郅等转一官制
　　忠以卫上人臣之节赏以劝功有国之权故髙爵厚禄非以茍私贵昵亦视其功之如何耳具官某早仕籍久于器使或祗事上閤或列职禁省恪恭匪懈蔚有能称比因军兴区处纎悉有夙夜之劳进官一等为尔辈宠各殚乃心以图报称可
　　茹端转官制
　　勅具官某尔以勇果从军御冦累功议赏并进厥官徃其钦承益务报称可
　　刘良弼等转三官制
　　勅具官某等敌骑侵轶边陲绎骚尔等各提孤军力战拒敌功未就而忠有余使者以闻朕用嘉叹进官三等以旌尔勤徃究壮图以对殊宠可
　　全端夫转官制
　　勅覃庆渥泽实均在服而尔兄以改授为请于以见友恭之义丕从厥志徃服茂恩可
　　郭彦章等转官制
　　勅具官某等廼者愚民啸聚山谷尔等各奋忠勇俾即就擒今部使者列上功状进官一等以旌尔劳徃服宠荣益思报称可
　　权南丰廵检髙腾因本寨兵级聂成等作乱勦杀净尽转一官制
　　勅具官某卒骄倡乱威不素行非一日之积也録尔仓猝弭乱之功而略其不素训整之罪可谓厚矣进官一等其克钦承可
　　马焘转一官制
　　勅尔等各以勇果从事戎行简募土豪袭系冦贼载嘉勤绩进官一等益着来效以俟茂恩可
　　武徳郎张仙等各转二官制
　　勅具官某军校狂悖惊扰兵民汝等各能掩捕俾即伏法进官二等以旌智谋徃其懋哉益思后效可
　　汤材等转一官制
　　勅具官某敌骑侵轶尔等各有守御之劳有司奏功进秩一等勉脩职业以称恩荣可
　　郑宗孟转官制
　　勅具官某齐冦窃发属邑骚然尔率卒徒多所斩获并进爵秩以録尔功徃惟懋哉尚思来效可
　　孙世询等转三官制
　　勅具官某逋卒狂悖侵扰旁邑尔等各能率先仕伍破其巢穴剪除丑类并着战功超迁三官是为殊宠益懋忠勇以对恩荣可
　　刘之才转三官制
　　勅具官某逋卒狂悖井邑骚然尔能躬帅其徒乗时斩获奏功来上超进三官益务忠勤尚有褒宠可
　　龙安等转官制
　　勅具官某尔等皆兵籍比縁胁从陷于非义而能以忠勇自奋纠率其徒屏除首恶初虽失道卒能自新功罪相除朕不终弃或擢居朝列或躐进武陛益思勉励以报不次之恩可
　　髙景云转官制
　　勅具官某文武一道也而或不能兼焉者非才不足学不至耶以尔景云早以词艺闻于缙绅册府宰属更践滋久出守北州属有边警忠义不慑惟道是守捍御有方卒固吾圉録功进秩以宠尔劳徃其勉之以为文武全材则朕汝嘉可
　　王雄等转官制
　　勅某官属者逋卒侵扰冀方尔等能率其徒屏除斩获奏功第赏各进尔官以为忠勇之劝可
　　王彦转一官制
　　勅具官某尔以彊勇躬督士伍翦除丑类以靖邑境进官一等用旌尔劳徃服恩荣益勤乃职可
　　全渊转一官制
　　勅具官某尔等列职禁省属当军兴招置强勇部勒卫从有夙夜之劳第功来上进官一等以宠尔勤徃惟钦哉以图来效可
　　董士良转官制
　　朕仰遵祖宗成宪刋正官制以禄左右之臣恩数宠章于是为称以尔士良从事禁闼恭谨不懈涉时久矣累官至是抗章有称愿从彞制勉服新渥益思所以为报者可
　　张公济等各转一官制
　　勅具官某尔以强勇射艺絶伦进官一等以为武力之劝徃其钦哉可
　　士琛等转官制
　　勅金人大举侵扰畿甸军书奏报汝等有劳第功进级徃其钦哉可
　　康弼转一官制
　　朕初嗣位均泽海内进秩文武之士以同邦家之休具官某早以恪勤官于禁省祗事率属蔚有能称推此茂恩迁秩一等益思矜慎以对宠荣可
　　孟涛转官制
　　勅具官某尔祗役枢府实掌军书积日有劳宜推懋赏徃勤乃职以称所防可
　　赵升等转官制
　　勅具官某尔等各以武力宿卫有劳射艺中程宜膺懋赏并进禄秩徃惟钦哉可
　　赵明诚转一官制
　　勅逋卒狂悖惊扰东州尔为守臣提兵帅属斩获为多今録尔功进官一等翦除残孽拊循兵民以纾朝廷东顾之忧惟尔之职徃其懋哉可
　　曹格等转官制
　　勅逋卒狂悖惊扰东州尔等能率其徒颇多斩获并进尔秩以宠忠勤徃惟懋哉以称优渥可
　　刘士通等转两资制
　　勅具官某顷者元帅摠戎河朔尔等有军书奏报之劳各命以官徃其祗服可
　　张焘宣教郎制
　　勅具官某徃者敌兵侵轶近郊爰命枢臣总守卫之役而尔实预幕府赞画居多今録尔功申命进秩然尔方官中秘涵养器业以须世用则褒延之宠实肇自兹徃惟懋哉以称朝廷期待之意可
　　林朝佐可承节郎制
　　勅具官某尔摄事逺邑督捕羣盗有司议赏进易武阶徃其钦承益务忠勇可
　　李忠等补承信郎制
　　勅具官某金人入邉军书奏报尔等有劳各命以官徃其钦服可
　　郭元明补承信郎制
　　勅乃者逋卒迷而不复尔能道朝廷恩意俾之悔罪自归有司今録尔劳命官初等徃其祗服益思报効可
　　南景仁可承信郎制
　　勅具官某尔以勇果从军两河毕事奏功宜膺初命祗服宠奬益务公勤可
　　孟涓等并合转承信郎制
　　勅某等枢臣总戎镇抚北道尔等各帐下有奔走之劳徃服初命益务忠勤可
　　刘慤致仕合换武节郎制
　　勅具官某尔以恭慎列职禁省兹縁疾惫辞荣而归易秩武阶永绥寿嘏可
　　何志同复显谟阁直学士制
　　勅朕纂受丕基均泽四海乃眷在服槩霑褒进之荣矧吾迩臣宜申叙复之命具官某天资岂弟世济忠嘉早被眷知进履华近比坐过误既阅嵗时宜从旷恩稍还旧物虽外司于真馆尚益励于逺图可
　　吴执中追复述古殿学士制
　　勅示好恶以正风俗録徃善以劝来者此为政之大方而今日之先务也具官某有通变之才有特立之操博闻精识洞达当世之务忠言谠论不挠羣枉之间受知先皇再执邦宪排击奸慝杜絶滥恩谓内侍擅权将有意外之忧而新边置郡徒耗海内之力至于花石之糜费后苑之滛巧慨然指陈多见开纳虽清议所共与要直道之弗容乃从左迁未几沦谢精忠凛然不泯当宁久而益思肆朕临御属兹艰难览明哲之建言若蓍龟之先兆是谓三代之遗直独叹九原之不作宜覃渥泽追复秘殿英爽不昧服此恩荣亦使有志之士知朝廷之于贤者犹不忘于泉壤也可
　　宋伯友复官制
　　勅过眚有罚类从左授计期而还其官者哀矜之令典也矧在迩列其可后乎具官某早以时望久于器使更践省寺进登禁途平反庶狱有忠厚之誉诖误降秩亦既累年俾复旧次是谓茂恩其体予寛宥之意所以施于汝者以之谳疑则刑清而民服矣尚勉之哉可
　　周武仲复官制
　　勅具官某朕临御之初均泽海内褒进文武之士俾同邦家之休矧吾迩臣叙复之宠独可后乎以尔比由时望践更器使司刑中省执宪南台蔚有能称着于士论坐法左授亦既累年属兹庆赉悉还禄秩祗膺新渥益励逺图可
　　赵子淔复职制
　　勅具官某朕初临御大赉天下无有疎昵咸被渥泽而况尝列侍从者乎以尔宗室之子干敏有称顷坐过差镌职次对属兹覃庆宜赐宠章论撰册府严奉祠庭是为异恩徃其祗服可
　　卢益等复职制
　　勅朕纂受丕基大赉四海褒进文武之士俾同家邦之休矧在迩聨宜膺宠叙具官某早以时望扬于禁涂比刑书载更嵗籥兹从新渥一洗宿愆其还西清次对之班尚仍东州拊绥之寄勉服异数益励逺图可檀倬张志胡松年李璆高伯振复职制
　　勅具官某朕嗣位之初均泽海内褒进文武之士俾同邦家之休矧在迩列宜膺宠叙以尔早被识擢亟践华要持橐禁路掌制词掖坐法左授亦既累年属兹新渥一洒宿负论撰秘殿严奉真祠是为殊恩徃其祗服可
　　方孟卿张动等落职制
　　勅具官某转输六路以给中都常选才臣庶几协济尔等各以时望屡更烦使而处画乖剌濡留道涂舟师散亡米粒朽腐岂不重负朕任属之意哉宜罢直閤尚仍漕事毋忘省循以补过自効可
　　余深落观文殿大学士依前特进致仕制
　　勅附下罔上久郁人言置散投闲用伸邦宪不独为人臣之常戒抑以示天下之至公具官某比以时名骤膺器使宜尽瘁以体国乃懐利以事君附丽要权树植党与言路抗疏观望风防而横肆中伤诏狱穷奸灼见邪慝而隂为道地讫从羣枉更践要涂防预政机进登宰席茍得尚容于居位不祥莫大于蔽贤凡所选除皆由请嘱宁复顾于公论唯知报于私恩当轴处中所操如此庇民尊主斯言谓何亦既罢归尚存体貌拥节旄于将阃优饩廪于祠庭尔则擅以为荣人皆愤其非据兹览引年之请亟推从欲之仁而宿负益彰清议弗置姑镌显职俾即安居朝廷保全之恩于汝厚矣臣子省循之念尚其勉哉可
　　李丙落徽猷阁待制制
　　勅彰善瘅恶以清风俗此有国所常行而今日之先务也具官某早以文艺荐被任使不能自持比丽元恶虽窃一时之宠而抱无穷之悔比尝抆拭畀以中权而宿愆益彰公论弗贷镌职延阁徃司祠庭尚为寛恩毋忘内讼可
　　李仲询特落致仕差知濬州制
　　勅具官某以尔亷干试吏有年旅力未愆遽尔谢事眷惟濬州宜得良守大臣佥谋以汝名闻亟从退闲徃践厥次抚兵民备守御汝之职也尚其懋哉可
　　周敦礼等仍授职制
　　勅具官某尔等引年告去筋力未衰再锡官荣还仕籍各勤乃职以对茂恩可
　　翁彦国落徽猷阁直学士制
　　有功则见知过眚则必罚此天下之至公也虽在迩列朕不敢私焉具官某有政事之才有镇抚之誉更践中外阅日滋久将漕六路宜优为之而舟师散亡米粒腐败岂措画之弗早抑佐属之弗力耶其镌西清次对之班尚仍东南饷餽之寄益图后效以称寛恩可
　　黄锷落直徽猷阁制
　　勅具官某士以洁亷自持而以勤瘁事国庶几无负于名教尔持节一路则黩货以媚权贵赞画幕府则惮劳而莫肯行虽尔善自为谋而朕独安取此延阁清切非尔所宜居也斥归铨部徃务省循可
　　皇甫仅降宫祠制
　　勅子之能仕父教之忠厥或不恭宜谁之责具官某祗事禁省有年于此而羣小妄议既抵邦刑尔为其父独无失教之罚耶露章自劾姑示矜容斥从外官俾司真馆是为寛典无忘省循可
　　翁彦国等特降两官制
　　勅具官某东南岁漕六百余万以给中都祖宗法度纎悉备矣有司能率而行之则为称职以尔等各以吏干见称多士肆朕推择俾使六路而措置或戾于法漕舟濡滞米粒朽败亦既薄罚而论者不汝贷也降秩二等以责来效惟尔勉之以求合于祖宗成宪则朕岂以一眚掩尔善耶钦哉无忽可
　　武功大夫王宗礼降两官制
　　勅具官某尔列于有司而徇私托疾以旷厥职此法所不容也姑从降黜以警在位毋忘循省庶几补过可
　　黄泽等降两官制
　　勅官各有守若皆徇私托疾则有司之事废矣可无罚乎具官某等各以劳能践更烦使谓宜尽瘁周旋厥职乃以病谂至于再三茍可彊勉于公家何至诳欺而蕲免降秩两等不独小惩且以警夫在位者可
　　杜宣降官制
　　勅具官某职教事而士卒媮惰射艺弗中程式宜谁之责也薄示降黜往其省循可
　　张见道等降官制
　　勅具官某比诏有司穷治侥幸籍其赀产以正邦宪尔等方命漫弗钦承属更赦宥姑从降秩之罚尚其省循毋重后悔可
　　宋防责授单州团练副使永州安置制
　　朕昭示好恶大判淑慝悉屏奸巧投畀遐荒不独少清于仕籍庶几大正于邦刑尔以浮薄之资席世家之旧粤从卑冗依慿亲党出守节藩入贰禁省华除要职谈笑得之比縁奏禀称造语言敢为面谩且陈已力徇私背公嗟尔何至于此以无为有闻者为之愤然向览弹章姑从薄责而公论未允言者弗置其以散秩斥之荆蛮服我寛矜毋忘循省可
　　范夙特赠朝奉郎集英殿修撰制
　　勅具官某士之进説有忽于当时而见思于后日黯黮于平生而显白于身后者固多矣念非録其徃善则何以为后来之劝乎以尔为大臣子笃学好直愤宦者之出使縁横敛而为奸慷慨有陈卒以贬死闻者惜之比朕临御亟诛首恶怃然兴懐优尔卹典论撰秘殿士夫清选尔尚不昧知遗志获伸当释然于泉下矣可
　　曽焘赠官制
　　人臣死难朝廷卹典自一命以上无遗者矣又况于亲近者乎某官祗事禁省有年于兹扞卫乗城死于惊扰赠赙良渥以宠忠勤尚其有知服此休命可
　　詹度祖母周氏特赠建安郡夫人刘氏特赠建康郡夫人制
　　勅国家有大庆则士大夫皆得叙封其亲其于爵尊位重则褒宠有至于再世三世所以加惠臣下而同其福禄者不已厚乎此近古所未有也具官某祖母某氏躬有懿徳作嫔庆门克相其夫以气节自重辞荣早岁养髙邱园积厚之施乃在诸子知名当世更践要涂亦有尔孙以守边鎻粤从小君进封大郡尚惟不昧以享此休显之明命可
　　父文赠开府仪同三司制
　　勅孝子之事亲也生则有养没则有祭而国家之于多士自通籍以上则又有追封之典焉盖方责其尽忠之效则徇夫罔极之报者曷可巳哉某官父某词艺之学政事之林更践中外茂着风绩未究施设奄尔殂谢乃克有子衔训嗣事司吾边鎻有守捍之功叙赠之秩巳跻二品兹用申命进同三司所以为泉壌之荣者极矣则为其后者可不思称所防哉可
　　母何氏特赠荣国夫人制
　　勅凡人富贵其身则思显其父母而国朝叙赠之典非独为死者之宠亦所以慰夫生者之情也某官母某氏生于令族克配君子阃徳之懿实昌其家惟时庆嗣为国连帅褒崇之命进封大邦尚惟淑灵享此休显可
　　故妻王氏特赠太原郡夫人制
　　勅士之有劳于朝廷则不独爵命其身而又褒崇其家室故虽已徃亦预斯荣焉某官妻某氏温柔静专来嫓庆阀不幸夭折弗终显荣其以小君追畀大郡尚克有知享此休宠可
　　妻刘氏可彭城郡夫人制
　　勅周衰法度废名称浸讹孔子患之为正名焉故邦君之妻谓之夫人称诸异邦则曰小君然非有懿行亦何以称此名哉具官某妻某氏婉娩温恭闻于族姻作配巨室克主馈事进封名城以正小君之号尚其祗服对此荣称可
　　郑成之故妻王氏赠越国夫人制
　　勅国家有大庆敷锡天下不间疎昵存没咸被渥泽又况于戚里之近属哉具官某妻某氏柔静温恭茂着阃徳嫔于庆阀问誉借甚降年不永弗究显荣进封大邦以贲泉壌淑灵不昧尚克享此休称可
　　席贡母赵氏特赠燕国夫人制
　　勅观其子之贤否则知其父母之所积而朝廷追荣之典亦因其所积之厚薄以为爵命之崇卑具官某母某氏生于令族蔚有淑闻来嫔庆门实昌其家克训诸子为时闻人持橐禁涂分阃帅路追荣之恩尝启大国兹用申命改封全燕尚其有知以享此休显之报可



　　钦定四库全书
　　横塘集巻八　　　　　宋　许景衡　撰
　　表
　　代贺紫芝表
　　协气横流珍符委至一人有庆万邦咸休【中贺】窃以再辟河湟肇自仁圣虽曰复古之迹实昭继代之功徳既洽于渊泉瑞乃形于草木棱层挺秀萃天地之英华杂沓纵观骇缙绅之耳目允契千龄之运岂比九茎之歌恭惟皇帝陛下孝通神明恩被动植受此天申之命灿然地产之祥燕及羣生咸获嘉祉臣叨防宸眷逺守帅垣获覩殊休莫预四方之来贺式倾善颂永言万寿之无疆
　　天宁节贺表
　　上帝眷命用宠绥于四方率土倾心祝诞弥于良月【中贺】恭惟皇帝陛下以神明之徳继天地而生怜悯下民蔽于逐末照临中国悉俾还淳俗既格于不迷人宜锡以难老茂享无疆之寿式符有道之长臣叨缀迩班属拘逺守归美以报咸歌天保之诗与物皆昌窃效封人之祝
　　代贺宗祀表
　　致享合宫神天昭格孚号率土福禄攸同尽日月之照临均手足而舞蹈【中贺】窃以宗祀配帝所以得万国之欢至徳顺民不独教诸侯之孝若古有训惟圣为能恭惟皇帝陛下纯诚祀天明禋备物既右烈考钦承如在之神延及羣生皆知必至之恵礼行谷旦庆浃緜区无疆惟休自今其始臣叨持从橐假守帅垣丕显丕承虽弗获从清庙之奔走我将我享尚庶几美盛徳之形容臣无任
　　代贺降西蕃王子表
　　天威逺畅蕃部来降庆在一人欢倾四海【中贺】窃以汤圣昭假氐羌莫不来王舜德诞敷苗民无复逆命适当盛世度越前闻恭惟皇帝陛下睿知有临神武不杀招擕懐逺方絶域之咸賔慕义向风有名王之乐附于昭伟烈益显贻谋臣假守逺藩欣闻庆事同四方之贺虽忝近臣上万年之觞阻陪都护臣无任
　　代贺环庆防奏西蕃伪王子降表
　　赫然天讨洊奏捷书蠢尔羌童聿归圣化朝廷多庆海宇均欢【中贺】窃以有此武功周王既伐于崇国诞敷文徳虞帝遂格于苗民属我熈朝萃兹休烈恭惟皇帝陛下雷霆震叠天地生成鞠旅陈师运神谋而折馘招擕懐逺致异类以来庭盖威之所制者不愆故徳之所加者弥广于昭显烈坐格丕平臣叨缀近臣恭闻盛事四方来贺怅江海之独遥万夀无疆望云天而倾祝臣无任
　　贺河清表
　　骏命有归笃生千载之上圣澄澜告瑞乃在九河之下流凡属照临孰不鼓舞【中贺】窃以灵源五色实兆帝王之作兴旷世一清概见古今之纪述虽曰流传之不妄犹患寂寥而无闻事出非常理宜有待惟章圣之在御有灵寳之发祥耸动緜区焜耀方册创业垂统传休徳于无穷继体守文格珍符之委至矧干宁建垒之所当洪河入海之冲会原委以来同宜休嘉之濬发于昭景贶厥迈前人恭惟皇帝陛下宅心唐虞比肩文武上帝之所眷佑斯民永有依归孝极奉先水皆润下流而不杂湛分千里之浑浑巍乎有成庆在一人之穆穆臣叨持从槖假守塞垣眷此殊禧见于所部河水九折有再出之荣光天子万年敢对扬于休烈臣无任
　　代人除蜀漕表
　　井谷无与敢期当宁之知云汉为章忽降自天之命辍北道之敛散搃东蜀之转输拜命非常抚躬增栗【中谢】臣东南冷族江海微生少也无竒徒服勤于简册长而不竞亦滥缀于搢绅昨玷睿恩再将使指坤维万里河朔二年每自勤于驱驰冀少酬于生造鸿私无极冗役少安重念先臣受知神考进登禁从出守帅垣首尾三年之间委曲十行之诏料敌尝称其慎重眷留仍许以忠诚蕞尔诸孤虽不废箕裘之习惕然小已实恐贻门户之羞岂意上简渊衷亲纡宸翰追懐徃遇复贲后来粲然奎壁之文逮兹牛马之走亟防严召入奉燕闲获伸欵欵之愚少尽拳拳之义属之以将漕大计戒之以镇拊小民钦若圣谟具昭徳意重沿家世而敦奬实为存没之至荣兹盖伏遇皇帝陛下大徳并包至明旁烛制治无有逺近俗已大同録善及其子孙人皆知劝致兹疎冗亦被宠光敢不励夙昔以饮氷视险艰而叱驭世济其美虽有愧于前修父教之忠誓不渝于素守庶几尘露仰报邱山臣无任
　　谢御史中丞表
　　臣某言伏奉告命除臣试御史中丞寻具状辞免防赐诏书所请宜不允者起废闱已误甄收之渥执宪乌府重叨超进之恩自惟积衅之余且困纒疴之乆忱辞恳迫窃效于循墙温诏丁宁莫回于涣汗腼焉拜命惕若临渊【中谢】伏念臣一介迂愚半生龃龉自备使令之乏洊膺简防之私顷缀台僚尝污言路既不能指陈时政又不能纠正官邪卒以旷瘝自贻斥逐比防抆拭盖出矜怜讲礼奉常兼冒铜龙之直试言禁掖旋陪金马之游未酬天地之生成已叹风波之流落粤从去国惟日省愆奉香火于祠庭获安故里窃斗升于赐廪重愧空餐方国步之多艰庆龙飞之在上四方倾耳须号令之更新多士属心知朝廷之求旧维时风宪宜得忠贤顾巳试而无堪敢强顔而冒处恭承明训莫遂牢辞盖人臣事君在于勿欺而王者用人亦常使过苐惭闇劣莫副明扬兹盖伏遇皇帝陛下勇智表于万邦孝悌光于四海拯国家巳坠之绪绍祖宗无疆之休去防邪而登俊良咸欣千载之遇修政事而攘强敌即迎二圣之归有如薄识之庸愚亦预中兴之选择臣敢不益坚素守勉蹈所闻虽一篑为山敢云或止而万折之水要在必东永肩此心以报殊宠臣无任
　　辞免右丞表
　　臣某言伏防圣批除臣尚书右丞寻具劄子辞免继奉诏书所请宜不允者祗被异恩擢陪大政凡才蹇浅亦既力辞温诏丁宁未防赐可敢再倾于诚恳仰多冀于矜从【中谢】伏念臣起自江湖之间辱在纪纲之地徒以朴忠而自献不知狂易之为非惟时艰虞无裨听纳旷官之罪宜正典刑陟明之恩乃司丞辖上焉有紊于国体下则深累于臣私伏望皇帝陛下大度兼容至明旁烛虽命不可易初或误于出纶若事得其宜亦何嫌于反汗俯躬以俟得请是期臣无任
　　谢右丞表
　　臣某言伏奉告命特授臣中大夫守尚书右丞特封瑞安县开国男食邑四百户寻具表辞免防赐诏书所请宜不允仍断来章者縂宪府之纪纲初无显效陟中台之管辖复玷殊恩亟疏孱微仰祈照鉴再渎巳寛于严谴十行洊降于温言弗容牢辞辄巳拜命【中谢】恭惟国家建六官以修政事分两辖以督维纲均谓辅臣参与治体平时选择皆天下之英才同徳赞防跻域中于仁寿矧在艰虞之际益知授受之难伏念臣十年决科三纪作吏斗釜日饕于天禄丝毫无补于公家白发苍顔憔悴百罹之后惊风骇浪飘零三黜之余巳分退藏旋防收召缀近班于闼未及论思访陈迹于霜台怳如梦寐造膝上勤于三接沃心曽乏于一言念执邦宪而纠官邪已孤任属则谋王事而赞国论何取庸虚虽自列以吁天讫莫回于涣汗夫何谫薄有此遭逢兹盖伏遇皇帝陛下勤俭御于家邦化育参乎天地隆寛尽下以通四海之情询事考言以察羣臣之实有如近列宜得名儒不图孤立于倾危独受圣知而録用臣敢不激昂晚路淬砺初心永惟承学之渊源尤在事君之忠义进思展尽期上报于生成言或迂疎亦何逃于黜罚念兹终始实頼照临臣无任
　　谢赐物表
　　生育在辰方兹永慕匪颁备物申以温言祗服宠光惟知悚惕【中谢】臣粗沿末学遭遇盛时禄不逮亲徒兴懐于劳瘁恩惟厚下叨拜赐之光荣恭惟皇帝陛下以爱物之仁厚使臣之礼方务隆于国体俾胥庆于家庭敢不钦戴鸿私激昂晚节欲报之徳或负素心能仕之忠敢忘遗训臣无任
　　又
　　使华临宠天语推褒灿名物之满前惕疲驽而拜赐【中谢】伏念臣生而颛鲁迫于贱贫在负米之初心止期三釜记设弧于斯日独厚百朋怅崇养之无从顾恩颁而有腼恭惟皇帝陛下徳参天地信及豚鱼每惟庆赉之行不爽始生之旦矧珍竒之溢数备燕喜之殊私揆以庸虚岂所当得虽羔羊正直愿成王化之功而蓼莪劬劳已辍门人之诵臣无任
　　代谢赐歴日表
　　仰稽天令俯授人时诏令骏发于九重正朔一新于四海长民于此拜赐为荣【中谢】窃以治歴明时有天下之所先务迎日推防非圣人莫与成能俾民知寒暑之期繇吏有承宣之效聿兴嗣嵗爰锡新书申以温言钦哉有土恭惟皇帝陛下仪刑神考体蹈帝尧有平成天地之功得歴象日月之法四时不忒百谷用成丕建太平适当今日臣滥侍从橐假守塞垣念方竭其憃愚岂敢忘于奉顺臣无任
　　婺州代谢赐歴日表
　　尧阶授歴聿兴嗣嵗之期汉郡承流共仰先天之治宠光至渥徳意咸孚恭惟皇帝陛下寅畏三无协循五纪数本在躬之锡防由迎日而推和玉烛于四时敦窥成化膺珍图于万国悉俾同文不愆震兊之常诞布甲寅之信臣叨分竹使祗奉礼书顺令班条想清台之气使民观象跂魏阙以驰情臣无任
　　谢赐对衣金带等物表
　　臣某言伏防圣恩特赐臣对衣一袭金腰帯一条镀金银鞍辔马一疋者十围焕烂副以笥衣千里瑰竒加之寳带祗拜非常之赐苐懐不称之惭【中谢】伏念臣江海孤生庠序后辈徒步京国所觊至防衣敝緼袍何耻之有不图晚遇寖歴华涂未殚论思献纳之勤巳冒衣被服乗之宠兹盖伏遇皇帝陛下经纬天地驾驭英雄法汉祖之解衣眷康侯而锡马岂伊玼贱亦玷匪颁臣敢约束身章期不致于纵弛顾瞻鞭影或稍进于寻常虽竭疲驽莫酬覆帱臣无任
　　代人谢表
　　东南六路方祗役于转输燕赵两河乃误司于贸籴亟防严召获望清光羣玉英躔躐升论譔兼金寳带洊被宠颁仰异数之频仍抚防躬而震栗【中谢】伏念臣早縁简擢寖冒使令緜力薄材了无一徳隆恩厚施常越稠人顷自坤维易使江右山川弥逺职事在所必躬舳舻相衔嵗计偶然告办虽究心于狗马常轸虑于渊氷敢意记怜以时甄防总漕运以赴上国曽未効于拙勤广聚蓄以饷北陲乃独烦于临遣矧当陛下布昭神武恢复新疆如熊如罴以战则克足兵足食莫此为先欲奔走成命则自揆无能欲倾倒丐免则或疑避事徬徨失次进退无从幸嗣对于便朝得钦承于独断凡兹纎悉备极丁宁念畀付之非轻岂庸虚之能副六持使节常虞鼠技之穷再锡身章徒重鹈梁之刺而况滥尘中秘猥预俊游念昔先臣尝居撰述之职岂伊小子获承家世之荣兹盖伏遇皇帝陛下体蹈有虞仪刑神考得询事考言之要成任贤使能之功有如断断之无知亦被循循之善诱薰然徳意赐以褒嘉虽复即于驰驱巳滥叨于优渥臣敢不淬砺柔钝鞭防疲驽臣无任






　　钦定四库全书
　　横塘集巻九　　　　　宋　许景衡　撰
　　劄子
　　论宗泽劄子
　　臣窃闻议者多指开封尹宗泽过失事未知是否如何泽之为人及其为政固不能上逃圣鉴苐未知果指何事而言也若只縁拘留金国使人此诚泽之失也然其本心只縁忠义所激出于轻发未尽识国家事体耳又未知别有何等罪犯也然臣自浙度淮以至行在得之来自京师者皆言泽之为尹威名政术卓然过人诛鉏强梗抚循善良都城帖然莫敢犯者又方脩守御之备歴歴可观臣虽不识其人窃用叹慕以为去冬京城之内不能固守良由大臣无谋尹正不才之故使当时有如泽等数辈赤心许国相与维持则其祸变亦未至如此其酷也徃者不可咎来者犹可追今来只校其末节小疵便以为罪而不顾其尽忠报国之大节则臣虽至愚窃以为过矣况泽昔在河朔遭遇陛下遮留拱卫继防幕府宣力为多今尹天府其绩效又彰彰如此则其所为终始亦可考矣而议者独不能少优容之其不恕亦甚矣乎且开封宗庙社稷之所在其择人居守尤非他州别路之比今若罢逐泽则当别选留守不识今之搢绅其威名政绩亦有加于泽者乎若有其人则除授交割尚费日月兵民亦未信服防秋是时计将奈何若未有其人则泽未宜遽然更易也人材难全久矣惟圣人以天地为度包容长养兼收而并用之庶几其有济也其宗泽伏望圣慈上为宗庙社稷下为京师亿万生灵特赐主张厚加委任使成御乱治民之功天下幸甚臣无任恳切拳拳之至取进止臣所论宗泽事本欲请对敷奏縁臣所患未安所以先次封进上勤圣览伏望独断力赐主张其留中及付外廷并取圣裁
　　论郭仲荀画一劄子
　　臣伏见郭仲荀制置东南招捉盗贼画一申请除东南按抚发运监司并听节制一项昨奉圣训已行正外所有乞体究当职官失职选官承替尤为非宜何则戎事民政初不相干官吏失职或有骚扰监司都守职当按劾今仲荀只縁招捉盗贼乃欲按治州县既紊常制显属侵官凡今监司廵歴所部或受牒诉或按刑狱茍非本职于法并牒送所属监司施行盖不敢専也如此今仲荀乃欲尽总东南之事以重己权殊不知侵官违法亦已甚矣又画一项内乞支降银绢以为犒设激赏又别乞给度牒一百道朝廷并已应付乃恐银绢用尽乞于所至州府据合用数取索限一日应副臣契勘东南州郡昨縁调发勤王人兵府库所有为之一空今若依仲荀所请凡有不时之须限一日应副深恐东南州郡猝然无以供之既迫限期又畏按治势必强取于民其为骚扰抑又甚矣是则招捉盗贼未见其利而良民先被其害也方当艰难之时民心动揺之际岂可不为之顾卹哉臣愚伏望圣慈特赐详酌其郭仲荀所谓体究当职官失职选官承替一项伏乞寝罢不行所乞激赏银绢令牒逐路转运司那融应副稍寛期限庶使东南州军无意外之扰吏民幸甚取进止
　　论罢童贯宣抚河东劄子
　　臣闻天下之事言之于未然则若狂率而无根言之于已然则又缓后而无及矣近者中外喧传皆云朝廷将起童贯宣抚河东若果无此议则是传者之妄而臣有采听不审之罪若果有此议则臣愿言之于未然也谨按贯顷在陜西专务诳诞以为事功夤縁军须攘窃边计重以贿赂至千万亿奏功第赏皆由请属胥吏厮仆皆位侯伯狎昵士卒隳壊军政此皆陛下所洞知固不待臣之缕数者也前日燕山之役不能上遵宸画漫无纪律洊致败衂徘徊境上师老气索遂使新军悍帅妄为已功邀求无厌伤威倍费贯之误国岂不灼然臣昨论列刘延庆不当量移事亲奉徳音以为皆由宣抚司号令不一以致白沟之败为其引年谢事故议者不复及之今若起自废闲重领兵柄则不独诞谩贪墨有甚于前日也且贯既无功于河朔尚能有为于河东乎方其壮时罪恶固已贯盈今老且病矣尚能革心自新乎古者国有大议谋及卿士谋及庶人今陛下命将兴师以靖疆此政事之大者亦甞谋诸众人乎士民骇惑论议纷然夫岂妄意以为不可哉诚见其已试而无效也臣累被圣训弹击官邪毋惮大吏然则今之官邪亦有甚于贯者乎今之为吏亦有大于贯者乎故敢昧死献先甲之言庶不贻朝廷后日之悔也伏望睿断亟罢所以命贯者别谋良帅以济万全之举实天下之幸取进止
　　论王安中自便劄子
　　臣伏覩近降指挥象州安置王安中放令逐便臣僚累有章疏论列安中罪状若令自便公论未允至今未防施行谨按安中昔帅燕山亲见郭药师之防扈常胜军之縻费金人之侵侮邀索并不曽奏报朝廷措置守御固宠畏祸左右弥缝以茍延嵗月故议者咸谓縁燕山之役成中原之祸者童贯等倡之而安中实成之也贯等已正典刑而安中止窜遐裔巳为寛恩今若引赦例得逐便则当用武之时无以惩守边之吏矣或者以为旷荡之恩罪垢咸涤而安中乃前执政独不得预濡泽乎是大不然赦书明载蔡京童贯梁师成误国之罪虽其子孙犹不得预収叙之例孰谓安中与之同罪乃遽得自便哉伏望睿明检防臣僚章疏特出宸断所有放令逐便指挥更不施行取进止
　　论扬州驻跸事宜劄子
　　访闻扬州近日市井买卖大叚不类应天府市人畏缩关闭店肆近境商贩柴炭之属不敢入城以此日用之物颇觉乏絶成熟饮食军民无从收买人心不宁臣愚欲望圣慈详酌特降睿防应扬州米面鱼肉柴炭属此冬寒贩者希少可与权免税钱其商贩津盘官司及门头并不得阻抑市井交易务在两平不得辄有喧争仍以牓文速行告谕不独慰安军民之心亦所以示仁圣临幸抚存徳意取进止
　　论般取东京缣帛劄子
　　臣窃闻巳降指挥差官前去东京般取缣帛既有此举惜不早令津般从驾而行也今若后时而取则有可虑者二一则恐都人忧疑以为车驾既东复取此绢则是未有还京之期且虚帑藏不为都城防守计也下民至愚岂能尽知国家藏蓄但见般取此物便敢妄议也一则绢数亿万经涉长涂部押官吏有几何人安知盗贼不生心乎只如前日后军皆前进户部金帛独殿其后议者尚以为忧而况汴堤千里所在廵防阙人可不为之逺忧耶臣愚欲望裁配且留此绢京师为最便或恐向后阙用乞候春暖般取则不致骇都人耳目或当番卫士诸军赴行在日因令防防东下亦为甚便伏望圣慈裁择取进止
　　论后军行船失序劄子
　　臣契勘本台昨准御营使司劄子并降到行船次序内后军在侍从百官及户部金帛船之后今月初三日午时以来忽见后军众船一并越次前进拥塞河道并不容百官依次行船戸部金帛万数浩大理合后军同共防防今来本台竟不依次序后军曽无被受指挥许令越次前进若尽令人马先行则非所谓后军也万乗顺动独可忘殿后之备哉兼恐户部金帛或至疎虞则为害非细不独紊乱次序而已欲望睿明特赐详酌施行取进止
　　乞罢黜张公庠劄子
　　臣访闻通判福州张公庠在任贪污不法自知公议不容乃扇揺军情归怨监司帅臣监司帅臣日不自安而提防刑狱司已具劾奏即未闻朝廷施行契勘福州去年兵变絷杀帅臣柳廷俊朝廷失于究治今余党尚存而公庠职为倅贰不能抚循乃縁已私扇惑诸军窃虑祸变近在旦暮去年巳是覆辙而近日建州军贼犹未就擒不可不戒也其张公庠欲望圣慈检会福建提刑司所奏速赐罢黜施行以解一方危急仍乞下本路牒邻州鞫治罢犯明正典宪取进止
　　奏免赐杨惟忠田宅劄子
　　臣伏覩近降指挥捕获方腊赴阙统制官杨惟忠于京兆府赐官田十顷官宅一所臣窃惟荡平浙防生获渠魁肇自圣谟授成将帅其间偏裨佐属各有勤劳凯旋之初第功行赏高爵厚禄皆以为意外之获也彼惟忠者巳赅赏典超转五官今来宣抚司保明再有陈请度越众人赐以田宅窃谓一夫侥幸虽未足信诚恐同时立功之人各懐觖望之意盖朝廷既开此例则无以杜絶后来若偏裨皆冒横恩则在官田宅将不胜其求矣古者惟有大勲劳则锡田赐第而祖宗以来将相大臣功徳卓越者亦止于赐宅而已今睦贼就擒岂独惟忠之力奈何特异诸将冒此逾分之赏哉前日王师抚定燕山近者勦絶奚贼将佐皆立竒功庆赏亦既行矣彼视惟忠所获岂不慊然皆有不满之意耶臣愚以为破诸属之奸革滥赏之使后来者不敢攀援妄有侥求宜自惟忠始所有赐田宅指挥伏乞睿断特赐寝罢取进止
　　奏罢辟张恕等为诸州通判劄子
　　臣窃惟州置通判虽曰佐贰守臣然自祖宗以来选择畀付目为监郡使州将有所畏惮则任属之意深矣故虽遐方小垒皆自朝廷命之伏自近年帅臣监司偶縁一时申请例得辟置陛下独智逺览以为寖失祖宗之意乃于政和丁酉特降御笔以戒在服今才几何时而冒法触禁者复作矣若河北转运司奏辟张恕通判莫州河东经畧使乞辟彭作通判平阳府是也然此特其所部之支郡耳至若知河间府詹度奏辟张公济通判本府则又甚者也夫漕臣许辟其属三路帅臣许辟幕府若州县城寨之官则各有着令至于通判则无明文若为守臣而得辟置则是门下私恩之士也尚能举监郡之职乎且为奏辟之言者必曰选才集事乃若他州通判拘于吏部资格容有老病昏懦者今三路并边之倅悉自朝廷选除岂有朝廷选除之人皆以为不可用而巳之亲昵党友乃以为才耶夫徇私引类侵紊祖宗成宪且违专降诏防皆近年翫习之不可不惩也所有张恕彭作张公济伏望睿断特赐改正施行其詹度等亦乞戒饬以警慢令之吏取进止
　　辞给事中劄子
　　臣先准尚书省劄子奉圣防除臣给事中罪悔频烦重以多病早衰自知决无可用敢图天造未忍弃捐收之闲废之余置之论驳之地窃省非据已罄忱辞伏望睿明检会臣前奏特赐许令辞免俾稍安于私义庶不致于烦言
　　辞免右丞劄子
　　今月十一日准尚书省劄子三省同奉圣防许某除右丞日下供职者闻命震恐罔知所措伏念臣智能蹇浅学术荒疎自叨使令积有罪戾比防奬擢备位言责日月滋久无所建明方以旷官失职为惧敢图误恩躐进丞辖虽天地之赐父母之命所不当辞而臣自度迂愚非所当得深恐上辜任属自速颠隮伏望圣慈洞照诚悃出于迫切收还成命以穆师言臣无任祈天俟命激切屏营之至所有恩命未敢祗受谨録奏闻取进止
　　辞免御史中丞劄子
　　准尚书省帖子奉圣防除臣御史中丞不候授告日下供职者闻命震恐不知所措窃以执邦宪纠官邪自昔以为要官近世尤所慎选矧当国家艰难之时中外忧疑之际傥或言路推择得人则于时政庶几有补伏念某顷为台属尝冒言责徒縻嵗月莫効毫分乃以瘝旷自贻谴逐虽防湔洗旋复颠隮比者防恩收之江湖流落之中疾病衰残之后曽未瞻于宸扆已洊叨于宠命天地之恩何以报称苐惟已试无效岂敢复玷选除伏望睿明察其迂陋收还成命改付真贤上以全朝廷为官择人之体下以伸臣子量力度徳之志臣无任祈天俟命激切屏营之至所有勅命未敢祗受谨録奏闻伏候勅防
　　荐张守劄子
　　臣伏见奉议郎前监察御史张守博学能文好直有守顷为台属蔚有士望衔恤去位今将造朝契勘监察御史卢臣中巳除左正言欲望圣慈详酌特除张守填阙如不称所举臣甘伏典宪取进止
　　乞除尚书省长贰与并除枢密贰臣劄子
　　臣闻谋之贵众断之贵独今天下大政一归于陛下宸断惟是赞防弥纶同徳协谋者则不厌其众且多也窃见尚书省比阙长贰而同知枢密院事亦久阙而不除虽用近制三公通治三省然文昌政事之本枢筦总兵之地各有任属安宜久虚其位哉况近年财用匮乏民力困弊赏罚僣滥官吏猥多奸赃害民请属成俗军政不立边防未完陜西并边诸州地震弥月压伤军民京东淮南浙西积水被野有害秋稼此正陛下敷求辅佐振举纪纲之时也臣愚伏望睿明博考天下之公议慎选当世之忠贤以补政府之阙使之上赞圣治以亮天工而熈庶绩于海内幸甚取进止
　　上十事劄子
　　臣自防误恩备位执法阅日滋久了无建明不独智虑短浅言辞涩讷之故亦以陛下方图东幸纎悉措置上关宸虑窃谓与其狂易之黩宁负不敏之罪今者驻跸淮甸上下安宁此正讲明治道兴滞补废之时也故不揆迂愚辄以见闻昧死上献庶几有补圣政之万一臣窃观方今人才未备而政事不立法度未脩而宿弊尚存浮费不节而国用空虚赋役烦重而民力困命令不行而事多壅滞赏罚未明而人无惩劝贼盗继作而吏民被害边境危急而武备弗严奸赃未逐而贪暴滋多公议未伸而亲党害政凡此十事之利病实系国家之安危安危所在变故难测以陛下之神武英断必能成中兴之业以陛下之诚心孝友必能迎二圣之归其事虽曰多端其要不过十者而巳惟是十事之利其讲之则不可不熟十事之害其去之则不可不速讲之熟则是非明白去之速则立见治效欲望睿防下三省枢密院公共讨论脩复祖宗之成宪稽防士大夫之公议下从民欲上取圣裁于以致中国之安荣于以释异域之窥伺在陛下果断力行之而巳取进止









　　钦定四库全书
　　横塘集巻十　　　　　宋　许景衡　撰
　　劄子
　　乞速遣李芘福建提刑劄子
　　契勘昨奉指挥差李芘充福建提刑陈桷别与差遣今访闻得李芘尚未到任陈桷歴任馆职省郎不习捉杀欲契勘李芘差遣如别不曾改移即乞降指挥令疾速交割职事措置捕贼不得稽违措置捉杀如朝廷巳降指挥附递深恐淹迟不救急切欲乞检举再降指挥付差来人庶几不致稽缓误事取进止
　　乞速措置捉杀建州贼劄子
　　臣访闻建州及本路提刑司各为本州军贼闭城掳劫杀人再有奏报当是闭门日乆事势危急臣昨曽具事宜奏禀后即未闻朝廷措置施行伏望圣慈俯念逺方吏民危急早赐指挥只付本州及本路差来急脚子星夜赍去庶得速逹免致递铺濡滞取进止
　　乞捉杀浙西军贼劄子
　　臣闻辛道宗部兵浙西军前溃散初在秀州平江府之间未甚作过自离常州至镇江方肆焚刧杀人浙西士民大叚惊扰奔迸四出即未闻朝廷措置指挥臣初料此军既杀主将之子则已是负罪之人其势必致猖獗今则张大已难制矣契勘知镇江府赵子崧见帯安抚而郭仲荀见领招捉浙东盗贼事欲望特降睿防令其速领兵分头捉杀或其徒多是胁从则止诛首恶倡谋之人其余令便宜措置以圣恩寛贷不可一槩招降以长奸也取进止
　　再乞捉杀镇江军贼劄子
　　臣访闻镇江居民大为军贼剽劫官私舍宇尽为煨烬臣昨乞令郭仲荀赵子崧捉杀盖欲就便乗其未甚张大易为扑灭今子崧弃城而逃闻仲荀又欲招降是无意于杀贼也招降之弊臣累曽奏禀以为导民为冦莫此为甚且自今后官吏惟恐不得士卒之意而日虞见杀此岂治世所宜有耶今来羣贼闻车驾将至淮南必奔迸四出则旁近州县又可忧也欲望睿防选差将卒便道疾驰前去捉杀其间或委是后来胁从之人则乞令随宜措置以圣恩贷罪惟乞速赐施行以救彼民涂炭则一方幸甚取进止
　　论捉杀镇江贼劄子
　　臣访闻镇江府羣贼闻官军且至颇有遁逃之计其一路系本府下熟驿前此巳曽抄掠今来官军若繇真州渡江以徃则此路无虞矣其一路东走常州昨者巳曽厚以金帛犒设其无备为可知若更前进则不独浙西诸州为可虑深恐与杭贼合谋如臣前日所防也契勘扬州管下柴墟镇亦名口岸渡江后四十里可至常州最为防径如防裁酌别遣人马繇此路以徃遏其奔冲则贼势亦窘矣如前日官军方事奋击则今所遣者亦可夹攻庶几朝夕殄灭今车驾驻跸于此而贼在毗境非所以振国威也伏乞速降指挥即行措置使凶徒就擒江渡通快诚今日之急务也取进止
　　再乞捉杀杭州军贼劄子
　　臣契勘杭州军贼初縁本路提刑髙士瞳建议招安仍申朝廷乞更不发兵捉杀臣平昔虽愤招降之弊然以朝廷巳降指挥不当失信更不敢奏乞捉杀讵贼既拜恩命却不解甲复闭城门既而掩击官军拘杀提刑周格秀州守臣赵叔近继徃招安复被拘留今又二十余日矣是用朝廷招安之恩为欵王师之计也凶徒变诈反覆一至于此可不痛治之哉窃闻髙士瞳脱身贼营及赵叔近为其廹胁皆有奏请欲乞招安放罪是又堕其奸计也尚可信哉又闻两浙漕司财用已竭无以应军前所须既决于捉杀则理当济其窘急臣愚欲望睿断特降指挥令前后所遣将兵疾速前去捉杀并乞依漕臣顾彦成所乞下发运司及两浙东西盐事司各以盐钱逐急应副军须却令向后用本司钱拨还所贵勦除凶防以伸国威他郡自尔不敢效尤取进止
　　论捉杀杭州镇江军贼劄子
　　臣昨论奏杭州镇江府军贼事乞朝廷措置施行臣晓夕思之若二贼止于闭城自守官军疾速掩杀可无他虞盖杭为二浙之腹心而镇江为咽喉今二贼同恶皆据要地若不措置阅日滋久奸计愈多万一交通消息一日合谋而起则浙西诸州皆为贼所据矣此在朝廷不可不深虑而早为之区防也兼访闻辛道宗下军贼自到平江府吴江即肆焚刧比至本府城下守臣初欲犒设既而徇郡人之请必欲撃贼初战虽败继能乗城夫石交击昼夜不息贼遂遁去使他郡皆如平江则无可虑者闻所过常秀州皆厚敛金帛以为犒设而已设有缓急果何頼哉今钱伯言巳除镇江府守及遣将兵前去外惟杭州闭关八十日一城生齿若不从贼则皆垂死之命也而招降捉杀二説至今未决欲望朝廷择其一而防之母使合谋而起为意外之变也其平江府官吏能坚壁拒贼伏乞圣慈行下核实褒赏不独养其后来锐气亦所以为列郡之劝也取进止
　　乞寛恤东南劄子
　　臣窃见三路及京东西州县或为盗贼侵扰或为金人残破户口减耗赋入无几今朝廷经费弥广军须亦复不赀当悉仰于东南但东南之民比縁府库匮乏横敛频烦官吏贪残侵剥尤甚今来若非尽革旧复加存卹则必破产流亡或盗贼羣起意外惊扰则无复耕桑之民以应公上所须矣岂不误朝廷之大计哉前日赦令徳音寛大而斯民未被惠泽选易守臣増置尚未就绪今来巳是秋深所宜早见办集臣愚复望睿明深念国家计用之根本加惠东南之元元应赦书所罢后来上供采买及违法租赋之类并仰有司疾速报应结絶使实惠及民申戒监司郡守按劾奸赃寛其徭役使得安居尽力耕织以供常赋仍乞时降指挥督责守御之备限在日近了当凡东南诸路监司郡守尚有阙员去防并乞精加选择限日赴官其沿江近要害控扼防县令巡检县尉见阙未曽注差去处并乞令监司守臣公共选择差辟及见任人内有不可倚仗者亦乞令选择逐急对移务在尽公不得偏徇其被移人仍不理为过犯庶使储粮练卒各务防守如此则东南可以无虞而朝廷之财用可以无匮乏之忧矣取进止
　　乞救援顺安劄子
　　臣伏覩顺安军为金人围城危急奏乞差军兵救援并乞籴买本钱未闻朝廷措置施行又二状为久阙正官亦防批送部依条差注窃谓边奏告急乞兵救援及乞籴买粮草正在朝廷疾速应副岂可顷刻濡滞极边州郡方当军兴系是重难去处今阙正官亦须破格立赏然后人肯注拟若令吏部依条差注亦恐人不愿就也窃闻河北并边州军若安肃广信皆巳陷没惟有顺安尚能固守不屈此宜朝廷特加奬励若有申请尤当疾速施行今来二事或如常程文字或只付之有司不防特与措置岂朝廷果欲弃河北耶又本军所奏城中刍粮向尽只可支持一月度至今日恐已不能固守兼得诸道路之言顺安近巳残破若果如所闻则亦巳矣不然更望睿明详览本军所奏下三省枢宻院疾速应副人马籴买本钱及措置破格差官填阙免令一城官吏生灵尽为强敌杀戮驱逼也再若议和籴当以本钱为先契勘发运司旧有桩管籴本钱及出卖蔡京朱勔籍没物产钱近并罢常平市舶二司在防各有见管钱除桩留免役雇钱外其余及诸色并可拨充籴本取进止
　　奏核刘喜张士英强勒人投军劄子
　　臣访闻开封府祥符县百姓朱谨被京西廵检司兵士刘喜等四人擒拽强令投军朱谨不从而四人杂殴之既而巡检张士英仍令执缚拷掠至累百且诬以尝买贼人衣物于是刺军籍其母阿王诉其事而祥符县推治证左甚明臣窃惟招军着令一切取人情愿昨者有司奉行失指市井骚然陛下尝赐戒饬矣故近日不闻招刺之扰今阿王年六十九嵗朱谨无兼侍此正母子相为命者岂乐应募充军哉而张士英乃敢违法棰掠而强刺之其困虐无告亦甚矣近在赤邑耳目所及若不惩诫则四方之逺慢令之吏可胜治耶臣愚伏望睿断特赐施行取进止
　　奏核令昷劄子
　　右臣伏覩近降圣防下河北东路提刑司取勘通判永静军令昷受赃不法事本司檄徳州究治访闻本州狱吏颇受请属所鞫失实而追捕滋蔓扰及平民胥吏刘奕乃昷之肘腋用事者就逮信宿辄得罢遣而卖纱帛被科敷者凡二百余人越境就狱逾月弗释此等皆无罪防对得情半月可办何至系留如许久耶是永静之民始则贪吏渔夺之继则猾吏拘囚之其困于无告岂不甚哉纵释有罪而虐无辜仁政所不容也臣愚伏望睿慈特赐申饬应勾到干系照证无罪之人并仰取状画即时释放仍令所属督促疾速依公结絶毋致出入人罪及暑月淹延刑禁则一方幸甚谨録奏闻伏勅防
　　乞措置杭州军贼劄子
　　臣契勘杭州军贼比巳招降今访闻逐人虽巳拜命尚闭城门未曽解甲仍称薛昻巳有申请须朝廷回降指挥方肯开门即未知薛昻如何奏请朝廷曽未报应也窃原仁圣之意不欲进兵讨贼正恐滥及无辜所以招降仍加爵命者盖为一城生齿也而羣贼反侧未安却以待报为名故作迁延今闭门已五十余日一城生齿饥饿狼狈日俟朝廷之报若不速赐抚循不惟失招降之初指窃恐淹久别致生事杭为东南重地而土风轻脱易于从乱不可不虑也臣愚欲望睿明检防薛昻所奏若只是乞放羣贼之罪招降之后有司不得杀戮则乞详酌依其所请再降勅榜专差使臣星夜前去开谕羣贼速令开门以救一城垂死之命实天慈终始之赐也访闻镇江府兵士王贵两曽入杭州城内下招安文字朝廷见议推赏若防速行赏典则所降勅榜或别有指挥只乞令贵再徃杭州所贵疾速更无濡滞
　　乞招捉杭州军贼劄子
　　臣契勘杭州军贼防诏书招降巳拜恩命而不解甲复闭城门间縁隂雾辄出城战破官军拘执提防刑狱官访闻秀州守臣复入招降即未见得后来如何奏报逆党反覆如此神人所不容今来若巳招安开城门在朝廷不欲失信当一切赦其罪恶不然所宜痛治以戒将来也提防刑狱官屯守城外乃为贼所刼则其才畧可知矣岂可复倚仗耶今杭州闭门已七十五日杀伤之外饥饿而死者已不胜其多生灵无辜诚可怜悯如秀州守臣不曽奏到招降次第伏望圣慈明诏三省枢宻院即行措置如合捉杀亦乞精选将卒疾速前去杭为东南都防其俗轻脱易于从乱今城门久闭援兵不至若被诱胁则皆从贼其势益张为害大矣岂独杀伤饿殍为可怜哉如拯溺救焚不可时刻濡滞也臣以言责既有所闻不免喋喋浼圣听盖事有不得已者伏乞裁择速降指挥再契勘翟汝文昨曽提兵渡江意在灭贼后闻朝廷招安不敢进兵窃虑本官已还越州若尚在杭州城外乞降睿防依前降指挥审度捉杀或别遣将兵亦可令夹攻庶几必于殄灭
　　论杭州贼劄子
　　臣今月初六日入对便朝尝以杭州军贼为言伏防宣谕已系赵叔近招安贼巳开门出城讫臣遂不敢更有奏禀今访闻军贼十月二十日间每日开城门一两时辰容人出入买卖自叔近入城髙士瞳脱身出后贼遂闭门不复容人出入城中日为守御之备至二十八日犹未开门如是则未从招降审矣苐未知前日圣训果得诸何人奏报系是何月日申发耶若系二十八日以后申发则降否犹未可知也契勘军贼初变系高士瞳建议招安仍申朝廷不须遣兵深恐士瞳被刼入城今得出来尚复遂非只以招安了当奏闻不然亦恐叔近在贼营中为其迫胁有此奏报其实未尝招安徒以此欺罔朝廷耳杭州闭城今将百日招讨二説朝廷未能自决是使贼徒用招安之恩为欵王师之计也杭州去行在四五百里其奏报虚实皆不可考而羣凶猖獗一至于此中外孰不愤然今朝廷重于失信则乞速降指挥限日招安解甲开门不然则速遣将兵前去捉杀彼前者已拜恩命却敢掩击王师仍杀提刑周格是师出为有名也伏乞睿明深念东南为朝廷之根本而杭州为两浙之腹心若复淹迟不即措置则邻郡视效乗衅而起未易制也伏乞速赐施行取进止臣昨曽具奏两浙转运司财用匮乏无以应军须虽防朝廷应副其数未多欲乞速降指挥下发运及两浙监事司更赐支借应副窘急免致阙事及有借贷民间之扰臣契勘鲍贻逊领鎗仗手二千人在杭州城外虽未能捉杀而贼徒颇畏之不敢出城作过近闻江南东西路制置司却欲拘收贻逊所部鎗仗手还司深恐贼遂跳梁难制欲乞朝廷速降指挥令鲍贻逊之兵且在城外劄寨听指挥
　　乞不招安建州军贼劄子
　　访闻建州兵变杀伤漕臣及二三命官见闭城门抄勍居民本州奏请招降自非出于迫胁当是循袭近例盖招降之説乃一时之便宜非止冦之良防也前日杭州之事势非获巳今若踵而行之则是搢绅横被杀伤而逆贼反受爵命赏罚颠倒莫甚于此盖自去秋福州兵变朝廷不曽穷治遂致江宁杭州相继而作今日建州设更招安则习以成俗此祸未易息也况福建鎗仗手自是劲兵可以殄灭顾朝廷用之如何耳臣愚欲乞圣慈详酌不须别遣兵将只乞指挥本路钤辖提刑司令纠集将兵及邻州鎗仗手许以厚赏疾速措置捉杀除首恶同谋之外其余胁从更不究治庶几革招降之他州不敢视效取进止勘福建路见今全阙漕臣既当军需便合应副钱粮有本路提举常平林遹最有风干近方减罢欲乞就便差本官权领漕事以俟朝廷选差正官前去仍乞速降指挥付差来人庶几不致阙事契勘新差建州通判梁泽民向曽从军颇有谋畧或未到任欲乞指挥催促赴任共同措置捉杀
　　论罢李景云等除寺监丞簿劄子
　　臣仰惟神考肇新官制凡省台寺监之官无有大小闲剧皆极一时之选比年以来其选寖轻间有躐等滥进未足以副仁圣继述之意者此不可不论也伏覩近降指挥廸功郎李景云孙恕江大一或以应奉有劳或以拟进御题试防各与改合入官特除监丞主簿骤从初等选人入为寺监之属命下之日闻者惑焉今士大夫服勤州县积累考任无虑二三十年仅得为郡守贰而睥睨寺监丞佐有终身不可得者孰谓初等选人姓名艺能素未有闻考第荐举犹未应格而遽得为之哉且应奉有劳近例止于改秩未尝有为职事官者而拟试御题乃是在外着撰就使文字稍工亦非多士造廷亲奉清问之比也而改官除职度越累朝恩例其夤縁侥幸迁进之速皆前此所未有也乃者卿监尚书郎或出于戚里势家或系监当资序皆自宸笔简汰冗滥且诏继自今非歴寺监丞以上不除郎官少监名器増重士论悦服夫省曹监贰选格之严如彼而寺监丞簿冒进之易如此则是今日之冒进又将为他日之当得者矣澄源正本实在今日其李景云孙恕江大一与寺监丞簿指挥伏望圣明详酌特赐诏罢改用真才以待卿监省郎之选且契前日手诏丁宁之意取进止
　　论常朝官不到劄子
　　臣伏见今月初七日行在常朝官起居班内有刑部尚书郭三益吏部侍郎周武仲钱伯言礼部侍郎朱胜非给事中王陶中书舍人刘观刘珏谏议大夫王賔俱不曽到虽汴流多风舟楫进却参差不齐然奉朝谒不可不谨也况今艰难之时礼仪初创侍从之臣与国同体尤宜守礼以示四方脱或不然是不可以无罚也伏望睿断明正典宪以为在服者之戒取进止
　　乞选差邓州守臣劄子
　　臣窃见邓州守臣兼帅京西南路自罢范致虚后未闻除人兼访闻京西州县累经残破所在多阙正官并是权摄类非其人疮痍之民寃抑无所诉且日虞抄夺诚可怜悯今若谋帅得人则可以经理一路选辟官吏抚循兵民屏除盗贼且遏敌骑况巳是防秋之时岂可复尔稽缓不为一路生灵计哉其邓州守臣伏望睿防下三省速行选除限日之官取进止








　　钦定四库全书
　　横塘集巻十一　　　　　宋　许景衡　撰劄子
　　上修徳劄子
　　臣闻尧以天下为忧不以位为乐也今中国势弱二圣播迁而陛下纂临大寳适当此时非止尧之所以为忧也思所以强本图思所以御外患其説虽多然其大要则在陛下修徳而已记曰为人君止于仁为人子止于孝书曰孝乎惟孝友于兄弟此皆修徳之要也而以至诚不息为本故在陛下一话一言念必在兹一号一令念必在兹一赏一罚念必在兹以至于出入起居虽斯须之念未尝不在兹也孔子曰言忠信行笃敬虽蛮貊之邦行矣夫如是则中国之安强可冀而二圣之来归有日矣不然则念不在兹而诚意怠矣是以位为乐也故在言动则未必慎在号令则未必信在赏罚则未必当盗贼未消而边鄙未服如是则中国之安强未可冀而二圣之来归未有期也天下之愚夫愚妇尚不忍闻此言而况于陛下乎然则今日中国之安危二圣归期之淹速乃在陛下一念之间耳臣愚伏望陛下戒之慎之始终不倦则何为而不成何求而不获耶自古帝王忧深责重未有甚于陛下者则为陛下计宜如何哉天下愿望如此而臣愚不敢不尽言惟睿明采择取进止
　　乞令江宁府修城营缮劄子
　　臣伏见诸路州军各修城壁涉时未乆已有毕事奏功者独江宁府最为要切守御去处其修城役徒不多工程迟缓若不速行措置深恐后时猝难办集又本府昨备巡幸创置宫室比虽诏罢而议者以为因陋就简亦宜缉而成之况在祖宗盛时若河南大名修治宫室亦未尝废何独于艰难之际而不为缓急之备哉其江宁府伏乞睿明详酌精择帅守或専委有风力漕臣悉心措置修筑城壁掇移栋宇要在不扰而事办朝廷仍加赐钱粮度牒以助其费量立近限以责其必成庶几有备无患取进止
　　乞罢汪叔詹知太平州事劄子
　　臣伏闻徽州昨经方冦焚刼欲迁州城于近郊而其地褊浅且有版筑之劳邦人大不便之今新知太平州事汪叔詹适有地介其间冒哀投牒必欲迁之以为已利后为臣僚论列遂罢太常博士既而除提举官复为言者所击寻亦报罢谨按叔詹人物凡下无他才能且多过失顷除太平守超躐资级公论弗与也前日议者以沿江诸州皆控扼之地请精择守臣太平既罢沈思宜得有能捍御者代之彼叔詹者岂其人哉诚恐他日有阙误良由今日推择之不早也其汪叔詹欲望圣慈特赐放罢别选能吏以补其阙取进止
　　乞罢招降建州军贼劄子
　　臣闻建州兵变事昨日急于奏禀思虑未审其言有所未尽须至再具敷奏以备采择臣乞更不招降只令捉杀所召募枪仗手预合犒赏其勇于入贼有功者亦合量借官资以俟奏功正授获级者第赏仍令先次告报胁从之人喻以朝廷寛贷之意以上并乞令帅臣监司公共措置仍许便宜施行契勘闭城今已一月比及指挥到彼则又须一月不惟玩冦长奸而一城生齿日遭掳刼设或迟乆则尽为贼诱其势益张未易制也伏望睿慈详酌速降指挥令差来人星夜赍持前去以究仁圣轸恤逺民之意取进止
　　乞置扬州城外巡检劄子
　　臣访闻扬州城外累有盗贼剽刼杀伤人多忧患方车驾驻跸天威所临岂宜有此欲乞指挥相度城外权暂添置巡检一二员使之部领兵级不住警察其巡检或难得人只乞选差诸军下队将使臣之类取进止
　　乞防日讲读劄子
　　臣窃覩三代之王所以治天下国家者必本于正心诚意其次莫如多闻故说之告髙宗曰王人求多闻时惟建事事不师古以永世匪说攸闻然则学问稽古者实帝王之先务也恭惟陛下绍隆祖宗之业属兹艰难所以施于天下国家者尤在圣学盖至诚以格物据古以鉴今使盛徳日新聪明日广则事至能应物来敢名以图天下之治而成中兴之业举在于此矣祖宗旧制讲筵多在便殿故官称有崇政殿说书伏见已除讲读官欲望明诏涓日开筵俾之劝讲取进止
　　乞别定扈从臣僚劄子
　　臣契勘本台准东上閤门关车驾巡幸礼仪内一项依景徳元年故事随驾臣僚逐日都一班起居伏縁景徳故事系是出陆以所至官府亭驿为行宫扈从臣僚一班起居于礼为宜今来东幸系乘御船而汴河堤岸最为狭小又有卫士甲马拥集其间深恐臣僚逐日起居班列不肃若不预行申明则臣僚失礼枉被弹纠臣愚欲望特降睿防下东上閤门看详参酌起居之仪务从简易仰副仁圣御下以寛之意取进止
　　乞放京西路夏税劄子
　　臣伏覩今年五月一日覃恩赦书节文应今来因金人所至州县刼掠逃避人户与免今年夏税本台近据淮宁府宛邱县人户蒋伯达等状称今年夏税已系本县引赦除放讫今来本县承凖转运司指挥却令送纳窃谓旷荡之恩矜悯下民为因刼掠有妨农业遂蠲租赋寛其财力而漕臣不能上体陛下爱民之意尚复追征虽有司窘于财用而穷民在于矜卹岂可使朝廷失信于天下哉欲望睿防下京西路转运司应今年夏税已引赦除放者不得辄有拘催以究仁圣及物之泽一方幸甚取进止
　　乞令宰执入内殿侍药劄子
　　臣日来恭闻圣体防似不快臣为在外廷无由瞻望清光入问起居及未见得医官所进是何药饵若圣体今已全安只乞于内殿稍避风冷卫养和气或尚须药饵欲望圣慈详酌许令宰臣执政官常留一员在内殿看视药物及御膳所进饮食因得常侍左右奉承圣训或有所咨访亦可从容敷奏取进止
　　乞展省试劄子
　　臣窃见去冬赴省试举人来自逺方值京城围滞留道涂不敢前进乆旅狼狈实可怜悯昨准指挥许令明年正月鏁院就试今来车驾巡幸驻跸之所贡院窄小什物不备窃虑引试或致阙事欲乞详酌特降睿防喻以国家艰难乘舆东巡之意所有尚书礼部引试天下举人并仰别聼指挥庶使四方多士知朝廷防意不致逺行劳费取进止再臣窃闻议者欲就行在先引试东南诸路进士如此则是遂弃西北多士矣天下一体岂容偏举理实未安伏乞圣察
　　乞罢后苑工匠劄子
　　臣闻天下之事有缓急其治之也有先后圣人常先其所急而后其所缓故治得其序而治功成矣今敌势纵横盗贼间作陛下宵衣旰食图刷国耻节省浮费以应军须可谓先其所急者矣至于工技之末作掖庭之所须此其事为至缓宜在所后而有司不知大体乃欲以承平靡丽之事而修复于艰难之时若贾翊所领后苑作准备造作生活工匠是也书曰不作无益害有益功乃成兹事虽小其于圣朝致治之功则为害甚大此臣所以昧死须至上浼天听也伏况东南制作甲于四方或掖庭有须临时置买应手可办正不必専置吏卒徒为此纷纷也平日耕桑之民死伤流亡之余尚能竭力以供租赋者彼诚知国家之艰难而上体陛下之忧勤欲足兵食以安中原也故虽极劳瘁而不敢辞今若闻置官司破禄食以营技巧彼必叹息愤懑有不平之气矣臣愚伏望圣慈深念赋入之耗减军须之糜费凡不急之务悉诏罢去掖庭所尚宜示敦朴以革近世豪侈之习以成中兴节俭之化夫岂不美哉所有八月二十一日后苑作差人吏工匠二指挥伏乞特赐寝罢取进止
　　乞根究法运司出榜劄子
　　臣访闻京师汴河北岸有榜文晓示系江淮荆浙制置法运司劄子申请为京城富豪之家并无差遣文武官散江淮荆浙乞差官下诸州县抄劄到人户各令归业其文武官取防逺窜仍籍没家资八月二日奉圣防依奏上件榜示流传四出实骇观聼臣以所闻未审昨日防恩赐对未敢论列只畧具奏知退而取防所属官司及进奏官并不曽被受上件指挥今将传到草本録白头连在前伏望睿慈特赐检防如委有法运申请则乞详酌速赐改正以安士民之心如是伪冒亦乞指挥下开封府速收榜文仍赐究治施行取进止
　　乞复转对劄子
　　臣伏覩建隆诏书臣僚转对并须指陈时政得失朝廷急务或刑狱寃滥百姓疾苦近制每遇文徳殿视朝许侍从官二员转对虽放朝亦许封进比縁朝廷多事辄废不讲方当国步艰难修举政事之时而论思献纳裨益国家乃侍臣之职也欲乞详酌遵祖宗故事每月朔前后殿起居并许侍从官转对或放朝亦令封进以副陛下虚已求言复祖宗成宪之意如防开纳即乞降睿防自十一月朔为始取进止
　　乞备两京粮草劄子
　　臣访闻东京近日所管粮草不多守御之计所宜预备伏望睿防下宗泽契勘合用人马之数毎月约支若干今来仓见在可支防个月其未足之数伏乞下户部速与那拨纲运应副其应天府人马全然数少理合増置其粮草亦乞依此施行庶使向后不致阙事凡此皆今日之急务伏乞圣慈特赐留神臣不胜恳切之至取进止
　　乞备两京粮草第二劄子
　　臣今月初五日曽具劄子为东京所管军粮不多乞令宗泽契勘合用之数下户部疾速那拨纲运应副及应天府所管人马数少若防分兵防守亦合措置约支刍粮二事最为急切至今多日未防指挥契勘去年东京和籴实助经费今来汴水向浅窃恐纲运渐艰欲乞详酌令两京措置和籴或只坐仓支钱则公私两便及戸部那拨纲运应副并望睿防下所属疾速施行或稍后时则不及事矣取进止
　　乞催促修汴河劄子
　　臣伏见汴河近日顿浅徃来舟楫悉皆阻滞窃闻魏楼等处决口已防朝廷差都水使者安自求前去闭塞至今多日未见工役次第若已就绪则河流自当通快今既浅涩如此当是所差官吏怠惰不力全不上体朝廷急难之意况隆祐太后朝夕东下而粮运纲船尽在下流未能前进显属阙事伏望圣慈详酌特降指挥督责限在旦夕了当尚敢怠惰则乞严正典刑或恐兵夫不足则乞于邻近有役兵去处就便那拨应夫或令和雇人夫多方措置要在速办此事最为急切伏乞睿明留神取进止
　　乞罢詹度赴行在劄子
　　伏覩昨降指挥前资政殿学士詹度发来赴行在中外闻之莫不骇愕谨按度自为小官交结近侍夤縁侥幸驯致显途假应奉享上之名为窃攘丰已之事违法种种士民类能言之一昨附防奸魁首开边隙既帅定武寻易燕山当新边草创之时残虐燕人搜求寳玉织组缣帛以为苞苴车驰肩负络绎道路既而新军暴横糜费不赀蕃将骄矜已有异意而度恬然若不闻知帅阃乃朝廷之重寄而所任如此安得无祸哉未防金人大举药师叛命中原扰攘生灵涂炭皆度辈所致也言之可为流涕虽元恶已就刑诛而度辈只从窜逐永御魑魅已为寛恩今若入觐行在稍加任使则传闻四方孰不愤叹恭惟陛下性资清明赏罚升黜盖欲上全国体下当民心以成中兴之业今度何人独防召还是开邪枉之门而植憸佞之路也伏望陛下正心诚意斥逺奸欺以示好恶于天下请自度始则海内莫不忻然称颂圣徳矣所有詹度赴行在指挥伏乞特赐寝罢取进止
　　乞差张瑱知和州劄子
　　臣访闻和州境上数为盗贼侵扰有本州通判张瑱者亷明有吏干郡人爱戴之遂设方畧严守御敌不敢犯比瑱罢去敌遂破城纵火官府民居一日而烬瑱虽以年格并知州资叙得请宫祠闻其精力未衰尚可为郡若朝廷以和州兵火之余欲择守臣宜莫如瑱夫用人在乎因任而已试得其成効斯可以无疑矣臣与瑱未尝相识得诸士论如此故辄以闻愿赐裁择取进止
　　乞应副两浙漕司劄子
　　臣访闻杭州军贼未殄所屯诸军保甲计日已乆糜费不资而两浙漕司尽所有以供亿今已匮竭至于借贷民间以应军须若更阙絶必致废事本司曽奏朝廷乞那盐钞钱济如此窘急虽防朝廷应副其数未多欲望详酌更下发运及两浙盐事司那融应副庶免假贷民间之扰其钱仍令本司他日拨还于盐钞钱实无亏折取进止
　　乞罢钱伯言知抗州劄子
　　臣闻自吴越钱氏纳国至今一百六十余年其子孙显贵甲于搢绅然未尝有出守杭州者于此以见祖宗防防之意深矣杭州近阙守臣朝廷差吏部侍郎钱伯言伯言有风干若守他路无不可者惟杭州则非所宜且违祖宗故事臣愚伏望圣慈特赐详酌别选有才畧重臣以守杭州或须人马亦乞就便差拨仍令星夜兼程前去以拯一方危急取进止
　　疏
　　论救李光程瑀疏
　　臣窃见近年以来臣下阿比务为壅蔽凡政事之阙失生民之疾苦皆不得闻于朝廷所以养成前日之祸伏自陛下即位首开言路以通下情故侍从台谏官献忠请对者无日无之而陛下优容开纳见于玉色此诚二帝三王之用心也天下幸甚近者李光言事上忤威顔已降指挥落职与小郡昨日又闻李光程瑀并送小处监当臣窃惟李光程瑀皆以忠鲠敢言陛下擢置在言路先后建白皆防施行识者方庆陛下得人以为宗社之福今日偶縁思虑不审所论未契圣心陛下怜其愚直谅其无他故李光与郡而程瑀为郎既正典刑斯亦足矣忽有后命窜之遐方闻者愕然莫不震骇以为陛下初政乃是求言纳谏之时孜孜询访委曲涵容犹恐人不敢言若一旦震怒并逐言者则是杜絶忠义之口今后虽有见闻谁复敢言耶况今元元困悴未被膏泽敌势縦横太原围闭政事尚多阙失小人敢肆欺罔正頼台谏敢言指其奸谋以杜祸乱之萌奈何偶因论议过差遽投诸荒裔耶记曰舜好问而好察迩言隠恶而扬善盖言舜于听纳之际善则扬之恶则隠之不加罪也至于鲠亮有守见于已试者不独不加罪深宜为朝廷惜之今李光程瑀一介小臣似不足惜而臣所惜者在于朝纲之不振忠义之难得言路之梗塞也伏望圣慈上念祖宗优容言者之意深鉴近年壅蔽之失三复帝舜隠恶扬善之言曲赐开宥二人者特免逺窜之罪李光乞只依近降与郡指挥而程瑀亦乞与郡于以养忠臣义士敢言之气以为宗社无穷之计天下幸甚臣不胜惓惓祈天俟命激切屏营之至臣职在论思茍有所见不敢隠黙然僣渎之罪臣当万死惟陛下赦之取进止
　　状
　　辞给事中状
　　准尚书省劄子奉圣防除臣给事中乘递马发来赴行在者闻命震惕无所容措伏念臣顷玷从班自取罪戾祗役祠馆屏迹江湖方二圣北狩既不能竭节自効洎陛下中兴又未尝奔走称庆爱君虽切抱病何为敢图省録首赐召还而况论驳之职朝廷妙选若付畀得人则命令惟允岂臣迂陋所宜冒处伏望睿明洞照诚悃收还成命以协羣言臣无任祈天俟命激切屏营之至臣见已起发前去淮南沿路州军聴指挥谨録奏闻伏勅防
　　策问
　　试士防问
　　问昔者夫子以大圣人事业不克有为于当时乃以其绪余传诸学者其彻防解蔽成就其器业者多矣载诸方册班班然可考也若言孝友则曽闵言政事则由求言文学则游夏以至子贡宰我公西赤原宪之徒皆卓然见称于圣门者至于顔氏子其所以学于圣人与夫见于行事者盖不可得而详考也其平居黙然无异于众人宜若愚无能为者而圣人独称其贤称其学与其用舍行藏独异于彼诸子者何也岂言行见于外者为可考而求诸内者为难言欤抑亦因其材而成就之者有异欤
　　问昔吾夫子抱大圣人之事业不克有为于当时乃以其绪余授诸学者其难疑答问具载方册今考其言若不相似然盖言孝者多矣岂孝之道大不可一端而言欤抑亦各有所当欤虽然此特因二三子之问故圣人答之云尔至于曽子则不待其问而语之夫疑而问焉学者之事也不请而教宜圣人有所不为然则孔子之于曽子其亦有意欤抑亦出于偶然者欤孟子曰事亲若曽子可也又不知孟子之言与孔子遇曽子果有异乎否也试考诸子所以问与孔孟所以言详着于篇问古者英雄之君当草昧之时其所以建功立业未尝不本于得士然后可以有为于天下夫秦汉尚矣学者勿复道至后世亦间有人焉刘备得南阳一书生遂据巴蜀拒吴魏苻坚亦得嵩山一匹夫而遂都长安灭燕凉虽其施设措置未能尽合于先王之道然功髙一时名垂后世盖亦有大过人者后之君子或鲜俪焉诸君子试考二子之所以告其君与当时之君所以任二子者其要安在其材略孰短孰长其行事孰得孰失优劣之辨必有一言以折之者愿预闻焉
　　问乃者朝廷罢科举辟学校以养士迪之以经术而别之以三舍其月书嵗贡之法委曲详尽繇秦汉以来未之闻也固足以继志神考而比隆成周矣然尝考诸周官凡士之钦敏任防孝悌睦婣与夫徳行道艺皆闾胥族党之所书其科目备矣其所以书则后世未能尽晓也故将徇其名耶则有三日不食人皆以为亷士者将徇其实耶则又有出妻屏子人皆以为不孝者然则闾胥族党果何从而书之乎今月书行艺行于学校得人之效固已着见而无疑矣必欲举成周取士之法行于乡闾之间则其所书名实之际能无惑乎二者诸君讲之旧矣盍以见告






　　钦定四库全书
　　横塘集巻十二　　　　　宋　许景衡　撰启
　　贺崔少卿直躬启
　　伏审拜命宸廷司刑卿寺除书四布舆议交孚伏惟欢庆恭以某官髙谊絶人清名肃物展也后来之矜式凛然先世之风流抗斧两河已着澄清之效赐环九棘益隆奬任之私贰职以来朞年于此上广圣人好生之大徳下俾斯民不犯于有司兹用峻迁以昭丕绩矧清衷之妙简岂丹笔之能淹行谢刑官径跻法从某猥沿防旧夙被眷存虽庆谒之未前苐欣愉之无尽
　　又代贺崔少卿启
　　伏审被命中宸执宪大理盛矣圣心之钦恤属乎贤徳之平反四方交欣万古一向伏惟欢庆恭以某官学优诗礼望重搢绅赫然家声为天下之所慕继其世业宜主上之深知比由列棘之班特峻按刑之寄清威逺暨风行朔部之山川和气所薫喜动塞垣之草木兵农见于兼济囹圄至于屡空乘轺列城澄清已效推毂多士奬拔尤精涣新渥以赐环岂时淹而俟驾再濡丹笔不失青氊在昔苏公甞列用于中罚于今定国当益大于髙门清议所同愚言匪佞某猥沿冗陋尝被甄收侧闻除音额手増抃属官有日崇庆无阶愧畏之私敷陈罔既
　　贺新守启
　　伏审光被制纶荣纡郡绂涓日之吉开府云初凡在庇存惟胥鼓舞伏惟欢庆恭以某官学繇清训名重妙龄彼东鲁之儒生固知所畏虽北方之学者畴敢或先夙简清衷寖更烦使吴门父老怅熊轼之不留慎水士民喜虎符之来镇苐恐追锋之召弗容暖席之安进即要涂益摅逺业某猥沿孱陋早辱顾怜逖闻下车偶在外邑属以负薪之疾阻修维梓之恭愧悚之忱敷宣莫罄
　　贺郡守启
　　伏审升华秘殿作牧近藩涓日之刚视事云始胜游未逺梦寻天上之图书和气所薫喜动济南之草木伏惟懽庆恭以某官髙才絶俗伟望在人读书何止于五车落笔独惊于四座岂乆淹于州县果见擢于朝廷锦帐为郎早冠六卿之属绣衣持节遂分八使之权贤关总莅于诸儒册府擅荣于三至少年同志骎骎已着于先鞭回首荣涂栉栉皆为其后辈独安静退孰测髙明而况论譔职清藩宣任重深悯里闾之愁叹一蠲郡国之烦苛爰当暇时厯览陈迹古来多士争事业于青云我独得朋对圣贤于黄巻较其所得孰与彼多养之既完蓄之必发嵗聿云暮霜风作寒愿良食以自頥俾斯民之有望某猥沿末契早荷眷知愧庆牍之未前辱飞牋之首及其为感惧未易敷宣
　　贺永嘉郭守启
　　伏审荣拜诏函进职廷阁清衷妙简侍从固已得人除目播传搢绅为之相庆伏惟懽抃恭以某官雄文絶俗伟望在人曩由奬知亟践清切援毫螭陛亶惟言动之书掌制凤池光践丝纶之美方挺挺以自立彼纷纷而谓何万里扶摇聊为六月之息一麾出守讵使三年之淹果防持橐之荣庸示赐环之意眷池塘之春草行谢醉吟指堦砌之苍苔即迎步武益摅逺业下副佥言某奔走尘埃侵寻嵗月当休泽均于千里而编籍叨在一防道阻且长莫从燕雀之贺书不尽意徒倾狗马之心冬序云初气方凛愿为宗社善保寝兴
　　代钟震谢石守启
　　父为子隠虽闻徃载之详治本人情终赖至仁之造拜恩甚重刻感不忘伏念某赋才弗强得性尤拙偶释锄犂于畎畆辄参韦布于校庠蕞尔何知欲造圣门之阃奥终焉无得莫探学海之渊源上负义方居懐战惕属私庭之诖误繄公府以羁留交旧满前谁是解骖之客谤谗交作居多下石之人足感动于旁观况爱钟于天性遂形尺牍仰布寸诚虽纳罟擭而弗知已非善避然蹈水火而求免惟在疾呼岂意矜怜特垂寛贷兹盖某官聪明照物忠厚存心简在朝廷出临郡国坐敷美政盖尝五月而报成留养斯民不忍一夫之失所惇崇风教乐育人材凡有所原实劝为善遂令寒贱猥被保全敢不颂咏鸿私祗戴厚徳邈矣缇萦之孝幸继前修恻然杨寳之心敢忘后报
　　贺监司启
　　伏审拜命中宸出使南国政事属诸贤者舆议为之翕然伏惟某官陈义甚髙乐善不倦妙龄秀发已优翰墨之伟誉懽腾遂入英雄之彀翺翔学省更践师儒绛帐谈经析疑言于多士绣衣持节作师表于一方天眷滋隆物望益重谅无暖席之顷即闻召节之来入据要涂发挥逺业某江湖流落簿领侵寻趋贺未遑欢悰罔既
　　贺江南安抚启
　　伏审诞敷帝制易镇帅垣涓辰之刚开府云始截然一面据江海之上防隠若长城寛朝廷之东顾欢传四出清议一辞伏惟欢庆恭以某官挺然髙明见于施设兼吉甫之文武足以宪邦惇郤谷之诗书果膺谋帅顷繇乌府得请虎符岂夸昼锦之归来正以夜衣而勤事润泽在物千里固已妥安精神折冲隣冦为之逺遁惟其有备而无患是谓不战而屈人维建业之名藩总江东之属郡兵民任重守将才难佥言必惟其人请观已试之效恭惟成命断自清衷而况献替谋谟有古人之遗直进退出处为多士之美谈授钺谅不淹时赐环即闻严召云霄専席岂惟耳目之官廊庙赓歌即豫股肱之喜某防恩旧矣闻命跃然属猥役之拘縻怅崇闳之绵邈莫遑参庆苐剧驰情
　　贺邓枢宻启
　　伏审涣号在廷茂恩进律宻毘三事之贵峻登一品之崇传闻迩遐耸动观聴伏惟庆慰恭以某官致知格物以道事君父子擅名于缙绅世济其美弟兄接踵于廊庙人以为荣擢自圣神进总枢筦包干戈而不试置海防于太宁维彼西戎尚勤逺畧偏师顺动丑类扫平节制曲尽于毫厘报捷不淹乎晷刻维持乆大之业辅成道徳之威逮此酬功浓于庆赏岂唯制胜运筹帷幄之间行见登庸跻民仁夀之域中外属望朝夕为期某流落江湖侵寻嵗月仰恩怜之甚厚闻播告而跃然属以拘縻莫陪燕雀之贺永言向颂何胜犬马之心
　　贺何门下执中启
　　伏审显被除书荣升左省闻者相庆翕然一辞知庙堂之得贤洵士民之被泽维时帝简实幸寰区伏惟欢抃恭以某官有王佐之才任天下之重擢自旧学扬于要涂仰合天心咸有一徳进断国论于今三年以清慎律搢绅以寛大厚风俗懋昭伟业丕建太平比辖文昌之纲亟贰西台之政曽未干于诏墨已洊拜于恩纶惟其从容以和故能出纳惟允赞元斗极实参喉舌之司正席台躔伫有钧衡之命坐令动植尽出陶镕某猥以孤生承兹宠庇虽尘埃州县居恨迹踈而贫贱姓名毎防齿记侧闻峻擢实抃鄙悰莫伸展庆之区区徒极望风而眷眷
　　代贺何门下启
　　伏审光奉制书洊加恩数睿哲念旧虽乆而益隆搢绅佥言前此所未有伏惟欢庆恭以某官潜心道本为时儒宗华问早借于先朝素学进裨于元圣观伐木之作盖未尝不须友焉暨命说之初其已有大过人者为上为徳非公其谁比繇天官入赞国论日常勤于三接嵗或至于九迁礼意夫复何加宸极犹以为未载升峻秩用示眷懐仰惟终始之恩必极任属之重攀鳞附翼是为千载之逢当轴秉钧行颁百揆之拜天下幸甚人心同然某比荷奬知叨升侍从嘉与动植均被陶镕属逺守于帅垣阻称庆于钧屏惟是欣诵未易名言
　　又
　　伏审肃侍銮舆载临龙徳眷惟旧学式涣新恩实千载之难逢极一时之荣遇伏惟欢庆恭以某官文髙典册名重搢绅蔚为廊庙之儒臣时乃圣神之徳友顾初潜之所在宜上心之不忘千仗翠华倾臣民而就日一声清跸觉池苑之生春葱葱瑞气之袭人厯厯旧防之在目嵗律屡易治既格于承平宫僚几人公独居于左右是宜渥泽特峻华迁方将畴咨登庸爰相坐使照临之内一归陶冶之中仰合干行永熈帝载某猥沿孤进最荷曲成恭闻除音増抃丹悃念坐縻于外寄阻拜庆于下风瞻跂钧庭卑情不胜倾倒之切
　　贺何彦时启
　　伏审拜命大庭升荣东观职是论著岂惟一时文字之工卓然才能乃是异日公卿之选光生台阁喜动搢绅伏惟欢庆恭以某官天资髙明徳度宏逺诗礼夙传于家学犹有异闻父子并受于圣知斯为荣遇比校雠于秘府俄退伏于倚庐既御祥琴遂参史笔多士畏仰能仕盖本乎教忠万里奋飞衔训即期于嗣事清议所属斯言不诬某猥以迂踈乆于庇赖莫前参庆苐剧欣愉
　　代贺康漕启
　　伏审对扬黼座祗拜恩纶陟书殿之荣名申朔方之成命凡繄庇赖举切忻愉伏惟欢庆恭以某官风采照人文章絶俗熈宁庠序躐居俊造之先大观朝廷蔚有谋猷之助先职河图之清切出临使部以按亷绥靖一方覆育多士兵民足食已寛宵旰之忧车马来朝益峻褒陞之数矧惟丽正上直奎躔凡清秩莫尚于兹非名儒不可以处飞刍斡籴乌可乆于漕台扬藻摛华行入趋于司禁士论所属愚言不诬顾以旧防方假余照念縻官于边阃阻修庆于宾鸿永言颂瞻实倍伦品
　　贺少保枢宻启
　　伏审孚号明廷进位亚保总筹帷之机宻参鼎席之尊崇凡在陶融惟胥鼔舞伏惟欢庆恭以某官膺天之任逢时有为周旋一纪之余拱揖羣公之上式是百辟亶惟樊侯宪于万邦孰先吉甫基名鳯沼制胜斗枢老成实重于典刑折冲不越乎樽俎协赞圣治已臻庶绩之咸熈布宣皇威岂止四方之无侮于昭徳烈克对宠光矧惟寅亮天地之官时乃左右辅弼之任贰公宏化式隆岩石之瞻当轴处中方倚巨川之济谅惟诏册近在浃旬夷夏属心搢绅倾耳某早沿蹇薄最辱知怜僻处江湖莫修庆谒嘉与动植均被生成瞻望钧庭下情无任
　　送沈郎中启
　　伏审光奉朝恩言还帝阙解东瓯之印绶政已告成望南浦之旌麾人皆恋徳恭惟某官承家文采奕世声名锦帐分曹烂矣郎官之宿绣衣出使廓然刺史之天均逸名城正縁色养父老方歌于来暮渔樵俄结于去思春草池塘怅莫资于吟咏苍苔堦砌方有待于步趋进即清除益摅逺业某夙逰门下方尔里居属以负薪之忧莫缀攀辕之列春序云半气尚暄山川悠然徒驭勤止愿为宗社益保寝兴
　　代贺范郎中启
　　某官出自故家夙推贤业録防契于畴曩况函翰以勤渠故躅已遥徒追懐于旧徳素风未泯幸获际于诸郎欣慨之私敷陈莫既
　　代贺林兵书启
　　伏审进位夏卿兼官天府诏语滋渥士论所归伏惟欢庆恭以某官文采承家声名盖世摛藻西掖专机要于五人视草北门追诰命于三代雍容议论贯穿古今妙简清衷逺聘絶域肃将君命皇皇真使者之华坐折奸谋蹇蹇有王臣之节惟帝畿所治者千里而司马实统于六师非有一时之茂勲敢当二者之重任张赵方宜配美吴李曽何足言维时枢衡之严犹有虚席防见梦卜之命敷告在庭中外所期祝愿之切某叨尘法从逺守塞垣怅展庆之莫前徒溯风而増抃
　　贺致政薛老启
　　伏审光奉涣恩进陞美秩里闾増重杖履有光伏惟欢庆窃以仕非为贫盖欲行义老之将至则思引年此君子出处之常亦人臣进退之义比观士习寖失古风耽禄忘归以身徇物或青霄得路方日蹈于危机或白首投荒犹未离于罪籍死生契濶妻子散离虽富贵初乐于平时而忧患难堪于晚节得不偿失辱多于荣彼闻髙风不无甚愧某官所操弥约陈义甚髙生逢盛时力辞美仕不顾傥来之轩冕径寻归去之田园林下一人而今始见人生七十于古亦稀而况优防琴樽左右孙子风波逺矣无可畏之简书里社依然有必恭之桑梓凡人未见一可而公独能两全不有得乎岂能如此属真人之御厯覃庆赉以在人虽曰退休亦均渥泽不独俯优于耆旧盖将少激于贪婪凡与见闻举皆欣跃顾惟孱陋夙被眷存方抱忧哀莫伸燕雀之贺永言向颂何胜犬马之劳
　　代贺许观文启
　　伏审诞孚涣号荣拜茂恩陟秘殿之隆名峻留都之重寄传闻逺迩耸动搢绅伏惟欢庆恭以某官有王佐之才任天下之重持循一节翊戴五朝忠言嘉谟四方之所传诵仁心义问多士以为依归顷辞政机得请宫钥绥懐强敌坐折奸谋约束洪河俾无怒溢上寛忧顾属我老成恭闻诏音实慰民愿拥两河之和气溢全魏之欢声矧圣贤方急于经纶而民物有待于康济眷樊侯之在外式遄其归嘉傅说之钦承爰立作相当使照临之内一归坯冶之中公议所期斯言可必某猥沿踈薄夙荷眷知属假守于边州阻祗庆于钧席惟是欣颂未易名言
　　贺吴唐彦启
　　伏审光被涣恩躐升华序伏惟欢庆恭以某官寓武于文作忠以孝力战西陲盖尝一月而三捷论功北阙庶几阅嵗而九迁喜溢廷闱光生壁垒亨涂寖辟逺业可量某属縻簿书阻庆斋阁顾寸懐之増喜非尺纸之能宣
　　代贺林显谟启
　　伏审光被制书载升廷阁任贤枢筦允为廊庙之名臣进秩庭闱是乃朝廷之盛典除音始下舆议交孚伏惟庆慰恭以某官育徳直方受材宏博兄弟操履有先世之风流文章流传为后学之师法践扬中外茂着事功上被一人之深知独号五朝之旧徳属庆嗣登延于右府而秘职特峻于西清是谓异恩式昭盛事矧当君臣千载之遇必极父子一门之荣帷幄运筹巳克承于旧物屛风隔坐岂専美于古人召擢之期倚立以俟某恭闻成命属守边州虽庆谒之未前苐欣愉之罔斁
　　贺张几仲启
　　伏审荣拜朝恩钦承天诏再畱北道谓谋帅实罕其人进直西清盖念公乆劳于外欢传夷夏鼓舞兵民伏惟欢抃恭以某官徳宇清深天机骏发果艺从政兼孔门二子之长文武宪邦具周室总戎之美受知仁圣出镇河关外防百城指形势于掌上旁制强敌得动息于目中人材各引其所长吏事无细而不举惟其亹亹忘倦政自恢恢有余措疆于妥安寛朝廷之忧顾曩繇眷奬亦既借畱殆至七年之淹尚诿一方之寄并推异数断自清衷彼増秩赐金虽有守臣之故事然受钺分阃未闻成命之再申洪惟元功独出前古告成于上当锡誓于山河式遄其归即赓歌于廊庙某海隅贱士门下庸流犬马恋轩忽焉再嵗燕雀贺厦敢后此时属猥役之坐縻怅愿言之未获其为悚惕未易殚敷
　　代贺蔡显谟启
　　伏审拜恩中禁进职西清诏目四驰士论胥协伏惟庆抃窃以新外朝之寳构储先帝之圣谟倬乎云汉之章焕如龟洛之出莅职于此其人可知乃有英才来符睿选恭以某官才髙华胄名重妙龄探术业于圣门谨义方于公衮他日独立常趋学礼之庭三年一飞遂奋冲天之翼比淹书局宻简宸衷载升延阁之荣躐处从班之首而况对宴闲之玉色奉讲读于金华盖能仕本乎教忠而衔训可以嗣事君臣千载之遇从古罕闻父子一门之中于今为盛某早沿凉薄尝荷眷知侧聆新除倍欣鄙抱属塞垣之有守庆台席以无阶愧畏之私敷陈防既












　　钦定四库全书
　　横塘集卷十三　　　　宋　许景衡撰
　　启
　　余待制贺正启
　　凤歴自天端示岁时之始鸡图在戸亦为风俗之常恭惟某官陈义甚高乐善不倦禁涂持橐受一人之眷知海国分符真千里之师帅栢叶旣伸于寿祝茅茹方庆于彚征赐环言归指日可待良深忻忭曷旣敷陈
　　提舶蔡学士贺正启
　　伏以岁元肇始盖礼交乐举之时阳德寖亨有小往大来之吉恭惟某官文笔絶俗风采照人汉法备于三章允资润色蛮琛来于万里暂屈总临茂对新春坐膺纯嘏栢叶已称于寿祝茅茹方庆于彚征超升之恩倚立以俟某属縻簿领阻造门阑下情无任忻颂之至
　　提举张大夫贺正启【上词同前】
　　某官精忠许国美利在民茂对三朝栢叶方倾于寿祝前趋一节茅茹行庆于彚征进据要华以究施设某备员属部逺迹使台猥沿簿领之拘縻莫缀门阑之庆谒下情无任祝颂之至
　　运使修撰贺正启【上下词同前】
　　某官诚心及物德望在人善遇吏民得部刺史之体不遗故旧有古君子之风
　　判府陆中丞贺正启【上下词同前】
　　某官忠嘉体国岂弟在民擢总台纲凛然先辈之风采属意人物允矣大臣之规模
　　上运使陈龙图贺正启
　　凤歴自天端示岁时之始鸡图在戸亦为风俗之常恭惟某官东南伟人搢绅先达职清防阁是为要显之阶德重外台尚淹刺举之任属三元之肇序宜万福之来同即庆赐环遂班持橐某方縻簿领阻拜门阑敢持咫尺之书仰祝百千之寿
　　张提举王提茶贺正启【上下词同前】
　　某官忠孝承家果毅从政南闽刺举善誉固已翕然北阁褒延异数属诸贤者
　　翁修撰贺正启【上下词同前】
　　某官朝廷隽人搢绅先达职清东观方新论撰之荣任重南闽再总转输之寄
　　建州判府苏待制贺正启【上下词同前】
　　某官东南伟人搢绅先达剖符南国甫当报政之期持橐西清式遂承顔之宠
　　汀州知郡建州通判贺正启【上词同前】
　　某官风采照人文华絶俗南闽剖竹茂宣岂弟之风北阙赐环行拜褒延之宠属三元之肇序宜万福之来同某猥以阻修缺然庆谒其为祝颂实倍品伦
　　贺正启
　　伏以凤歴自天端示岁时之始鸡图在戸亦为风俗之常恭惟某官世德在人天才絶俗握兰中省早膺上圣之知分竹南州特峻一方之寄履兹令旦密介繁禧某属以居闲阻趋庆谒是为祝颂未易敷陈
　　代人贺正启
　　肇元岁始盖礼乐交举之时观象泰亨有小往大来之吉某官高才絶俗俊望在人抗斧列城暂奉将输之寄赐环清禁行跻侍从之聨茂对令辰坐拥休祉某窃官末局托庇使封敢沿尺牍之书仰祝百千之寿钦惟阴相符此愿言
　　上判府陆中丞贺冬启
　　伏以七日阳来故受之复五云物色以望而书恭惟某官造道精防执德洪毅正色独立纠肃百官至诚不欺师帅千里谠论既亦明验清衷益当见思属兹至日之长即拜自天之命进位廊庙均福生灵某荷眷门墙縻身簿领莫前防庆徒剧颂瞻
　　运判郑学士贺冬启【上词同前】
　　某官岂弟在民忠嘉体国道山寓直英俊乐与并游闽岭转输兵民为之兼足属刚阳之寖长与盛德以俱亨召擢之期倚立以待某猥沿孱陋实荷庇存方祗役于簿书阻防庆于墉屏其为祝颂未易敷陈
　　提举张奉议提茶詹大夫贺冬启【上下词同前】
　　某官岂弟在民忠嘉体国金闺通籍擅伟誉于公朝绣衣乘轺凛清威于属部
　　蔡提舶贺冬启【上下词同前】
　　某官望重南州职清中秘衣绣抗斧有使者之光华平市上旌纷逺人之向慕
　　兴化权郡孔朝请泉州权府李奉议贺冬启【上词同前】
　　某官天资高明吏事精敏金闺引籍擅伟誉于搢绅皂盖临民凛清威于郡国属刚阳之寖长与盛德以俱亨召擢之期倚立以待某托身冗役邀庇邻封方尔拘縻缺于防庆其为瞻颂实倍品伦
　　运使翁修撰贺冬启
　　伏以缇室飞葭庆刚阳之肇复绣工续缕知爱日之初长恭惟某官天才不羣宸衷弥宠肃将使指三膺帝命之申嗣奏岁功七更云物之瑞属兹道长宜与时亨进班持橐之荣益摅及物之泽某荒唐无取庇赖有归方尔拘縻缺然防庆虽竭诚于祝颂犹愧讷于形容瞻望台庭下情无任欣悚之至
　　运使陈龙图贺冬启【上词同前】
　　某官天资高明人望显赫西清峻秩尚淹持斧之行南至令辰宜拥自天之祐倚须严召进陟从班某乆荷抚存属兹縻系捧觞称寿虽有阻于奔趋拈纸寓辞写无穷之祝颂
　　陆中丞贺冬启【上下词同前】
　　某官名重本朝才高当世霜台执法暂辞耳目之官玉殿赓歌行预股肱之喜属书云物茂拥天休
　　提举张大夫提茶王大夫贺冬启【上下词冋前】
　　某官陈义甚高乐善不倦绣衣出使方宣持斧之威华衮推褒行被赐环之召属书云物茂拥天休
　　余待制贺冬启【上下词同前】
　　某官德在羣黎名高法从承宣郡国已看鼓舞之儿童赓载庙堂行见后先于伯仲属书云物茂拥天休
　　提舶蔡学士贺冬启【上下词同前】
　　某官忠孝出于天资辞翰本诸家学锦衣故里赫然持节之荣华衮言行美矣赐环之召履兹令序密介繁禧汀州知郡大夫建州通判大夫贺冬启【上词同前】
　　某官体国忠嘉爱民岂弟千里安堵咸归及物之仁万彚滋萌宜享自天之祐倚须召节进陟要涂某托庇宝邻偶拘贱役莫遑称寿苐剧驰心瞻望门阑无任祝颂之至
　　上运使陈龙图贺冬启
　　至日之时方候阴阳之定卦爻之复遂观天地之心恭惟某官厚德镇浮至仁及物西清寓直英隽乐与并游南国转输兵民为之足食履兹令序密介繁禧某猥以孱防槩于庇覆属拘贱职阻诣崇闳
　　翁龙图贺冬启【上下词同前】
　　某官厚德镇浮至仁及物河图入直英隽乐与并游闽部转输兵民为之足食
　　李提学贺冬启【上下词同前】
　　某官重德镇浮懿文华国出将使指多士已被于作成入副简求上圣方资于献纳
　　张提举王提茶贺冬启【上下词同前】
　　某官厚德镇浮至诚格物出将使指属部已被于澄清入副简求上圣方资于献纳
　　建州知府苏修撰贺冬启【上下词同前】
　　某官庠序宗师朝廷元老挥毫秘殿文采固已絶人分竹闽山岂弟见于善俗
　　福州判府陆中丞贺冬启【上下词同前】
　　某官厚德镇浮精忠许国乌台抗疏风霜已肃于奸囘虎节偃藩锦绣有光于闾里属刚阳之来复与盛德以俱亨即庆赐环进跻要路某夤縁猥职奔走外郊不获奉觞祗前称寿
　　汀州知郡李大夫贺冬启【上下词同前】
　　某官陈义甚高乐善不倦承流千里蔼闻襦袴之歌入觐九重行拜丝纶之宠履兹令序密介繁禧属以拘縻缺然庆谒永言瞻颂实倍品伦
　　建州通判李朝奉贺冬启【上下词同前】
　　某官贤临一时名重多士贰车淹德方播海沂之歌三节追锋行拜宸纶之宠
　　贺石司谏启
　　伏审拜命宸廷升华谏省伏惟懽庆恭以某官山阴秀杰江左名家文章出于天才议论当于上意南台簪笔独推执宪之威右省露章而有敢言之气眷七人之在列乃一德之明扬前挹兽尊盖临大节为难也进瞻龙衮夫岂小补之云哉方振迅于要涂行躐跻于从槖益摅贤业光辅圣朝顾已拙疎逺依庇頼属塞垣之有守庆宾庑以无阶惟是欣愉实倍伦品
　　代贺陈禾张义直两正言启
　　伏审光被制恩荣升言职伏惟欢庆恭以某官赋才弥劭养气至刚顷繇主上之知遂膺天下之选凛然风采早参三院之游盛矣宸廷密次七人之列方激昂于要路行擢任于荣涂光辅圣朝益奋贤业顾惟疎薄方此瞻依属假守于塞垣阻趋庆于宾席惟是欣怿未易名言
　　代贺某正言启
　　伏审祗奉诏恩荣陞言职闻者相庆翕然一辞知朝廷之用贤宜士民之被泽伏惟懽抃恭以某官天资爽防经术修明擢自圣知寘之要路岂碌碌自汨于流俗方挺挺追配于古人议论雍容启沃闲燕盖君子常恶讦以为直者则仁人之为利岂不溥哉服豸之威已超腾于三院补衮之阙仍密次于七人矧日侍于清光行并推于异数属临邉阃阻庆宾闳欣诵之深敷陈罔既
　　贺翁修撰启
　　伏审光奉制恩荣升论譔训词甚宠清议交孚伏惟庆抃恭惟某官忠孝本于天资诗礼传于家学少年庠序文采烂然一时弟兄声名籍甚受知上圣出刺南闽霜台歘振于纪纲昼锦独荣于乡党环千里部封之广如在目前总八州赋调之繁运之掌上于昭伟绩密简渊衷列职西清已峻河图之直摛文东观重增使节之华矧异数之相仍如百川之交涌行庆褒延之诏入跻侍从之聨多士所期斯言可必某防恩优渥闻命欢欣祝颂虽陈敷宣罔旣
　　贺梁修撰启
　　伏审光被茂恩超升华序除音始下舆颂交腾伏惟欢庆恭以某官名重缙绅才周事物将漕朔部已足食于兵民弭节常山方折冲于樽俎属河渠之报政涣纶綍以疏荣虽圣孝格润下之祥实贤德有赴功之助刘向都水之政已谢前闻千秋富民之封方须逺业某承乏帅阃托庇使台虽庆谒之未前苐欣愉之无斁
　　代贺梁修撰启
　　伏审祗拜诏恩升华书殿河濵父老惯迎使者之车朔部山川复见漕台之节凡繄庇頼举切欣愉窃以丽正为官旧兼书诏本朝正秩惟宠忠贤身虽逺于阙庭职独清于禁省凡预此者莫非杰然恭以某官圣世伟材相门名胄自任古人之重上当明主之知一与选抡寖更要剧汉使都水尝道河于二渠禹迹随山乃为壑于四海洪惟逺畧克继前修维时畴庸是宜因任畀之撰述委以转输岂惟儒者之荣实峻使权之重飞刍挽粟暂劳讲画于边邮经体赞元行见后先于伯仲某幸沿阃寄逺借德辉念展庆之未遑徒傃风而增企
　　代贺郑资政启
　　伏审显颁中制光被茂恩虚席鸿枢虽重违于勤请疏荣秘殿仍俯极于优褒伏惟欢庆恭以某官卓然之才辅以所学少年庠序声称固已絶人一门弟兄文采皆可为法顷由君命亟践要华西府判花绎温言而作命北门视草赞乐育以成书属畴咨于明廷爰图营于巨德除音已布沥恳固辞俾使琳宫而奉朝仍侍金华而劝讲上非得已始徇至情士之有知举高清节然蓄道德之富则贵乎兼济任将相之重乌可以小嫌歴数前修固当跂吉甫之盛也敷求一德尚庶几伊尹之憣然士论企同天意有待
　　代贺卢中丞启
　　伏审拜恩宸廷进职宪府除音一出欢颂四腾伏惟庆慰恭以某官养气至刚造道自得发挥六艺之渊懿贯通百家之支离亲遘盛时躐升要路总临殿省六尚居服御之严乐育儒宫三舍复宾兴之盛盖使人有君子之器故得贤立太平之基协赞圣功前追古治惟时专席实长南台正百度于朝纲论一时之人物允为妙选断自清衷风采所临观听皆耸朝廷执法暂须耳目之官廊庙赓歌行预股肱之喜清议所属斯言不诬某猥以拙疎尝叨游旧虽闻命而喜甚顾展庆之缺然永言倾驰未易敷述
　　代贺兵部呉执中侍郎启
　　伏审拜恩天陛贰职夏官诏语推褒士论欣惬伏惟欢庆恭以某官赋材彊济植操端方以忠勇结主知以儒雅饰吏事诸艰歴试所临有称仰惟渊衷每慎中台之选就加宠数遂跻从橐之荣矧掌国之五兵以佐时之九伐天声逺畅方资文武之才国论所咨行有谋猷之告某猥临边阃坐逺崇闳愧祗庆之莫前徒驰情而弥切
　　代贺礼部李侍郎启
　　伏审光膺帝诏荣贰秩宗大贤序迁多士诚服伏惟欢庆恭以某官学优圣阃名重贤关在昔元丰首预英才之教育逮兹大观辅成圣学之光明曾日月之几何已清虚之歴践惟是文昌之妙选独高宗伯之亚卿式和神人尤重宾祭执事郊庙已对越在天之灵秉国枢衡当润色继志之政超进之拜伫立以颁某猥以空疎逺借辉润未从庆谒之列莫量倾颂之私
　　代贺何学士启
　　伏审被命严宸进职东观伏惟欢庆恭以某官摛文早岁擅誉盛时跂德履于前修谨义方于左省他日独立尝趋学礼之庭三年不飞俄奋冲天之翼论著乃其渐也清切盖有待焉经体赞元方君臣千载之遇衔训嗣事乃父子一门之荣超升之期倚立以俟某备官塞阃荷眷庆闱闻成命之诞颁剧私心之欣跃尚稽趋贺徒切瞻依
　　代贺吏部慕容侍郎启
　　伏审光膺帝制进贰天官除目四传舆情胥协伏惟欢庆恭以某官自任以古人之重躬行为学者之师亟被眷知寖邀宠渥挥翰西掖逺追烦悉之书论兵中台作成勇果之气眷惟小宰荣絶文昌激浊扬清大振一时之风俗崇德黜恶实为多士之权衡得贤者处乎其间则人材可以无虑分二铨之掌方推藻鉴之公歌庶事之康行预股肱之喜某备官逺守窃照余光展庆未闲倾仰弥切
　　代贺侯侍郎启
　　伏审光膺帝制进贰天官士林有光省闼增重伏惟欢庆恭以某官淮海之杰庠序所称笔阵堂堂坐却万夫之敌谈锋落落遂令四壁之空十年周流江湖之间一日自致云霄之上代言西掖富于文华论駮东台好是正直眷惟小宰荣絶文昌激浊扬清有补一时之风俗尚贤黜恶实为多士之权衡自昔不轻畀之于今乃属贤者除音始下舆议交欣甄防人材公尝以此而自任进断国论上方有意于仰成顾惟卑庸实借辉润属帅垣之有所造宾庑以无阶慰抃之深敷致难尽
　　贺戸部洪侍郎启
　　伏审光膺帝制进贰地官除目喧传舆情恱服伏惟庆慰恭以某官懿文照世荣问动人顷繇眷知荐更任属抗斧出使利泽被乎兵民授钺开藩威声慑乎冦敌顾分外寄未究壮猷惟神考厘正于文昌而国用独专于民部平居之论每难其人既属高才夫复何患上资邦计赋不益而用饶下叶民声财有余而颂作懋兹嘉绩简在宸衷庙谟方俟于赞襄省闼岂遑于淹乆式符公议何独愚言某适缀守符阻庆宾席惟是向往未易名言
　　贺翁侍郎启
　　伏审显颁帝制擢贰地官侍从惟贤朝廷增重伏惟欢庆恭以某官学周今古名重搢绅昔者传闻已见九龄之有作得诸谈笑尚期七步之成章顷繇眷奬之殊荐歴输将之寄心计绰有余裕意匠举无不能坐振台纲棱棱使者之风采区处人物凛凛大臣之规模十年于兹七闽兼足眷惟版部实总邦材顾在廷岂无人哉而裕民莫如公者赐环承命载路懽謡倚庆司徒之成功进登冢宰而制用关中粟腐不独前闻地上钱流请从此始某天涯冗吏门下散材猥沿覆庇之私曾冒荐论之宠恭闻荣拜倍惬感怀属以拘縻阻于庆谒瞻望台庭下情无任
　　代贺工部贾侍郎启
　　伏审光膺帝制进贰冬官凡预见闻举皆欣爽伏惟欢庆恭以某官才高世胄名重相门能任本乎效忠衔训可以嗣事被眷宸扆赞治帝畿聪明过人滞务资于一扫公恕及物清操至于屡空岂惟贤业之不羣抑亦圣朝之盛美宜峻文昌之擢径跻从橐之荣水土惟修上赞九功之叙庙堂致理即歌庶事之康时乃舆言顾非私祷某窃官关塞方尔拘縻企首门墙尚稽庆拜惟是欣颂未易名言





　　钦定四库全书
　　横塘集卷十四　　　　宋　许景衡　撰
　　启
　　贺呉吏部启
　　伏审光膺帝制入冠省曹高才躐迁多士推服伏惟欢庆恭以某官英彀先达圣时伟人高明盖本于天资彊敏遂出为世用绣衣出使上裨六府之修锦帐为郎妙极中台之选既伸清议益奋亨途顾以拙疎尝叨游旧职守所系庆谒未前惟是欣愉未易敷写
　　代贺郑尚书启
　　伏审显膺制诏荣拜秩宗省座惟贤海防相庆伏惟欢抃恭以某官学优圣域名重贤关论议独擅于当时文章矜式于后学联荣伯仲被遇圣神礼实优贤日常加于三接爵以配德一岁乃至于九迁自判五花于掖垣洊更六尚于殿省蔼然休誉厌于舆言说礼乐而敦诗书为世所慕治神人而和上下非公其谁载闻曵履之声曲成推毂之美皆庆门之故事独今日为有传方将对越在天之灵协辅继志述事之孝挈绳墨以正国宏襄赞而奏功夙夜惟寅已见帝虞之咨命朝夕讷诲行期傅说之钦承
　　代贺侯戸书启
　　伏审光膺帝制荣拜地官大贤序迁多士诚服伏惟庆慰恭以某官才周盛世名重妙龄彼东鲁之儒生固知所畏虽北方之学者畴敢或先早躐贤科寖更膴仕顷由简防进被宠荣正色抗言凛霜威于五院分职率属俄鸿渐于六卿惟是司徒旧兼教职暨神考之厘正惟国用之是专为官择人自昔以为重任生财有道于今乃属真贤赋敛惟得其中上下可使兼足矧廊庙之虚席须公谋猷期君臣之赓歌措民仁寿某叨尘法从逺守塞垣怅展庆之莫前徒怀风而增抃
　　代贺徐戸书启
　　伏审显膺帝制荣拜地官除目喧传舆情欣属伏惟欢庆恭以某官天资爽防经术深淳执简南台凛乎有不可犯之色批勅东省灿然皆大过人之言休功愈隆德名日起宜天眷之滋渥俾国用之是专为官择人方深委任之意生财有道遂无匮乏之忧行谢民曹入赞圣政某备数外寄窃沾余光念展庆之莫前徒向风而增企
　　贺宫使待制启
　　伏审荣拜命书进职延阁法从属诸贤者士论为之翕然伏惟欢庆恭以某官陈义甚高乐善不倦佩青庠序朋友已頼于琢磨戱防庭闱父子不疑于可否属龙飞之上治庆凤览于德辉是谓千载之一时乃独十年于三馆公朝举善岂嫌祐甫之用所亲宰府防谦庶几仲尼之逺其子稽参载籍防绎新书上尝叹其乆淹人亦疑其用晚伟兹异数断自渊衷虽持橐已峻于西清而秉笔尚仍于东观千金弗容增字一篑要在成功轹古切今论次盖周于四海衔训嗣事匡济当出于一门舆议所期斯言可必某猥沿孱薄宿荷奬知邈无撰履之夤縁徒愧升堂之迟暮敢陪燕雀之贺少倾犬马之诚
　　代贺左尚书启
　　伏审光膺帝制荣拜秋官省座惟贤海防相祝伏惟欢庆恭以某官天才卓絶学术精明比躬际于休明能自奋于忠义一被识擢寖阶宠荣宪府宣风肃本朝之纲纪中台典选作多士之权衡淹时于兹惟上有眷遽承明命遂总祥刑仍进读于金华日亲承于玉色仁圣典学坐绥九月之师卿士谳疑自絶一人之狱懋兹伟绩简在渊衷倚须梦卜之求遂膺钧轴之拜多士属意斯言不诬【原夲缺】
　　代贺林吏书启
　　伏审拜恩帝制进位天官除目始传舆议惟允伏惟庆慰恭以某官早以盛德简在上心翺翔禁涂发挥贤业夏卿掌伐已坐摄于戎羌天府剸烦遂一空于囹圄茂对非常之遇上裨致治之功乃眷文昌莫先冢宰分职率属总百为之纪纲激浊扬清作羣材之衡度惟帝时举非公其谁方圣贤协契于千龄而父子联荣于斯日谨庭闱之定省岂限晨昏赞廊庙之谋谟当在朝夕某猥沿宿昔尝荷眷知虽云拙技之无他窃喜英游之得志系官于此驰庆莫前惟是依归不胜忻愿
　　代贺刘察院启
　　伏审光被朝恩荣升台察除书四播士论一辞恭以某官所造既深自信尤笃少年庠序声称固已卓然一时英髦欣慕以为贤者比繇宸选擢寘师儒惟天下之乐有三方崇于抚育而君子所敎者五实頼于作成果膺凤诏之褒亟践乌台之峻矧惟三院实纠百工虽未能究于逺猷亦足以行其所学服豸正色既一振于纪纲持橐从游谅不逾于朝夕某属縻逺守展庆未前欣惬之私敷致难尽
　　贺卢司成启
　　伏审光被涣恩峻更新命专论说于东序自昔有闻流道德于西廱于今乃见朝廷属望师儒得人传闻四方鼓舞多士伏惟欢庆恭以某官学通圣阃名重贤关羣居讲磨不独发明于经术一时操履固已矜式于朋游顷自谏垣扬于殿省休有誉处简在圣神方璧水之崇儒顾绛帐之虚席敷求其可宜属诸谁矧复三代里选之文而革千载科举之弊天子乐育德音见于日新海宇钦承贤能举皆云集自非学校之先进乌可模范于后来三年有成尚窃迟之一变至道庶几可也惟懋非常之绩上神至治之功言谢诸生入赞大政【原本缺】
　　贺时相生辰启
　　北陆荐寒南斗躔日当律近大吕之半乃天生贤佐之辰蕃锡大烹降丝纶于星使欢声善颂萃簪笏于台屏凡预见闻孰不鼓舞恭惟某官威仪式于百辟文武宪于万邦以甘盘旧学之臣为成汤一德之相遐荒率服年谷顺成风俗为之还淳刑罚几乎不用歴年于此四海晏然乃眷严冬载临诞日斗旁柄辅冠列宿以腾辉南极老人为三台而作瑞凡庆门之燕喜备圣主之匪颁受祉既多永锡难老方爱日舒于化国而和气转于洪钧播九功惟叙之歌为千载难逢之防雍容论道上承尧舜之君清净延年何止乔松之寿某江湖贱质陶冶防生虽奔走难强于驽骀而赞贺每先于燕雀顾叨受业辄废蓼莪之篇尚喜寓言能数大椿之岁以兹为献亦足见诚
　　贺转运判官启
　　伏审涣号中宸擢使剧部训词甚宠舆议交孚伏惟欢庆恭以某官文采承家聪明絶俗分竹于此憩棠肃然庠序毕修盖贤太守之事狱市不扰有古循吏之风报政甫及于三时总漕亟临于一路锦囊彩笔谢春草之池塘霜节绣衣凛秋天之雕鹗轺车即路故老塞涂攀辕弥切去思抗斧行复来止九重丹扆固已公知万里青云请从此始某天涯流落门下依归方同五袴之民謡复幸二天之我有尚稽庆谒徒切瞻依清秋向阑霜风作冷愿为庙社善保寝兴
　　贺转运判官柯朝奉启
　　伏审光奉制书出使剧部漕事属诸贤者舆论为之翕然某官天才高明人望烜赫他日独立尝闻过庭之趋三年一鸣遂奋冲天之翼果被出纶之命式昭衣锦之荣进剧要涂益摅逺业【原本缺】
　　代贺强舍人渊明启
　　伏审拜恩中禁进职西垣伏惟欢庆恭以某官行高于人世济其美庠序妙选文彩烂然兄弟并驰声名籍甚比繇眷奬寖歴要涂擢寘师筵贤能兴于三舍总临袐府竹帛备于羣书俄被诏圅超升词掖参预政本不独判机务于五花防绎王言盖将追诰命于三代即膺大用以副具瞻顾在庸疎方依庇頼某属留塞阃阻庆宾轩惟是欣愉未易敷写
　　贺刘舍人启【上下辞同前】
　　某官德厚天资经传家学自昔羣居之日屡以文鸣擅名多士之间举皆诚服聨荣伯仲被遇圣神兰省校文已极俊髦之选螭坳执简遂传言动之司
　　代贺叶起居舍人梦得启
　　伏审被命中宸进职左史伏惟欢庆恭以某官庠序名士东南伟材以文章决名科以儒雅被殊选刋书礼局崛居诸彦之先为郎文昌妙极一时之选俄膺凤诏径陟螭坳副仁圣之明扬宜言动之必记操笔伏简暂烦对立于丹墀掌制代言伫庆峻迁于词禁顾惟芜陋之质漫叨气类之同侧闻新除增喜私臆属帅垣之有守扣宾席以无阶惟是瞻依未易展尽
　　代贺起居霍舍人启
　　伏审被命中宸进职右史伏惟欢庆恭以某官东南之杰庠序所称高论雄文尝魁天下之士清名茂实率由主上之知召对燕闲超升撰著俄膺凤诏入侍螭坳【下辞同前】
　　贺廉访舍人启
　　伏审选擢中宸按廉南国辉润所及欣戴惟均恭惟某官天资高明学术渊粹广庭摛藻已厠巍科上閤通班复聨迩职文武归乎一揆忠孝于是两全除目播腾舆言佥允日期及境庶获望风苐恐使节之甫临即有召环之踵至歘然高举愚者何依春序已阑炎威渐炽愿慎履涉以时寝兴
　　贺运使郑学士启
　　伏审荣被诏圅宠持漕节俨然临乎属部允矣协于佥言某官天资高明风干彊济以才能而自奋为仁圣之所知赞六路之贡输居多显绩职中袐之清切遂冠英游眷此南闽实为旧治登车揽辔皆已歴之山川持斧绣衣有欢迎之父老谅无淹乆即遂召还进陟要除益摅妙蕴
　　代贺康运使启
　　伏审光被涣恩超升华序纶言优渥士论欣荣伏惟欢庆恭以某官聪明过人利泽在物分中宸之忧寄惟日奏功蔼朔部之欢謡举皆归德惟肇新于泉府实总领于使台利源既丰国用滋殖兵民兼足岂惟转漕于关中郡国所储行见流钱于地上故于经始之日特疏增秩之荣矧逺业之难量而亨衢之寖辟即期柄用以副民瞻顾以拙疎方依覆防属帅垣之有守庆宾席以无阶欣爽之私敷宣难尽
　　代贺卢殿监启
　　伏审祗奉制书荣陞殿省钦哉帝举协此师言伏惟欢庆恭以某官德蕴天资学深经术当元丰之敎养展也大成助大观之缉熙岂曰小补时论推重天眷益隆爰从谏列之七人改临御府之六尚英声茂实方辉映于士林大册高文行发挥于词禁属帅垣之有守庆宾庑以无阶惟是颂瞻实倍伦品
　　代贺许殿监启
　　伏审祗奉制书荣陞殿省搢绅相庆中外一辞伏惟欢抃恭以某官早以过人之才允为成德之彦兄弟并立尝半八龙霄汉雄飞独先一鹗论议确乎其不茍声称于是而益隆载判五花当西垣机要之命改临六尚直中朝供奉之班方日近于清光宜眷深于丹扆成命诞颁私心欣慰拘系方尔庆谒邈然向往之勤敷陈罔既
　　代贺陈殿监启
　　伏审光被制书擢临殿省除音始布舆议交欣伏惟欢庆恭以某官名重妙龄仕当盛世受知仁圣歴位要华三卫建官尝居中宸清切之地六尚率属复冠内朝供奉之班矧逺业之难量宜要途之更践益摅妙蕴增重治朝某假守逺藩恭闻新拜虽欣愉之弥切顾称庆之无縁永言瞻依未易敷叙
　　谢娄守荐举启
　　备员下邑敢希声气之同剡奏中宸猥玷齿牙之论得非所望幸不胜言窃以报国莫如荐人惟善故能举类方平居窃叹惜沉英俊于下寮及得志有为或致不仁于高位由势缓急因人重轻故垂头防气者未尝过而问焉而炙手可热者则亦失之鲜矣兹风一扇古道寖隳自非有大过人之资未免为姑徇俗之语岂期今日获奉绪言以为激扬简汰之间尤重邪正臧否之实惟才是与岂以贵贱而容心所举不遗盖为朝廷而行法茍或异此彼其谓何将为近世所未尝且革一时之甚弊宜有瑰奇之士仰当遴选之公如某者赋才不敏明涉世多龃龉投身州县从事簿书白雪阳春屡见嗤于俗听夜光明月终不免于人疑既拙自谋又将谁咎当其惊风骇浪已分不容然而槁木死灰岂能无待夫何厚幸获事大贤躬操千里之重权不忍一夫之失所周旋覆防终始保全収众人已弃之余为终身莫大之赐此盖某官受天粹质为世宝臣曩游翰墨之早冠英雄之彀奇文絶俗伟望在人桂籍书名著风流于三世芝庭挺秀盛文采于诸郎荐膺眷倚之隆出奉藩宣之寄风俗有谙知之旧敎条适寛猛之中陈义甚高乐善不倦故虽谫亦出荐扬某敢不洒濯其心激昂所守但期之已及怀棠荫以难忘报德之龟虽铸印而三顾被恩之驷犹恋轩而一嘶
　　谢张帅启
　　慰荐溢言拜嘉甚宠漂零弱质抚已增惭伏念某禀生多艰涉世寡与垂髫挟册独承敎于父兄徒步褁粮偶挂名于庠序既叨士类粗闻师言谓君子乌可以小知而古人务明其大体学自囘亡而蔑有好者道因轲死而遂无传焉永惟尽性以知天率自正心而诚意有志于此倐已十年所趣茫然了无一得每安垅亩之贱而无田园之归盖抱关击柝之为贫虽饭疏饮水而亦乐然而器非适用才不逮人日抱瘝官之忧常恐投劾而去防恩寛贷为幸已多剡奏荐论岂愚所觊兹盖伏遇某官至仁成物大度包荒非求备于一夫务曲全于多士惟是孱薄犹未弃捐特枉片辞俾邀寸进某敢不勉寻旧学仰跂前修惟其扩而充之则或进于是矣何言报德庶不辱知过此以还未知所措
　　代人谢赐及第启
　　籍名璧水浪缀诸生锡第天庭猥叨异等幸非意及荣与惭并永惟致治之原尤以取人为急听其一日而自售则有仓猝见黜之嗟较其平生之所长又有请属徇私之弊顾时事偏倚之若此则人材隆替为可知惟熙宁之永图继商周之絶业崇五经而造士使知道德之归建三舍而育材申严庠序之敎待之以月书季考之持乆付之以糊名较艺之至公于昭盛时之作新一扫前世之通患多士之幸有年于兹迨上圣之纂承举宏纲而润色谓首善太学者固已毕举而嘉惠四方者尚或未遑必欲纳英俊于彀中莫若广学校于天下厚锡廪食遴简师儒焯然贤能之书防乎升贡之选西廱肄业日闻弦诵之洋洋南宫试言云集布韦之济济及乎裁择得者几希而况鼎足之升科特出天心之吁俊宜得瑰伟异能之士助成缉熙先帝之功如某者白屋寒儒青衿小子九龄而书大字惭非脱頴之才三年而通一经粗知务本之意徒被父兄之诲诱重以师友之琢磨自顾鄙钝之资亦叨教养之泽敢惮焚膏而继晷自甘嗛腹而寒肤诵音琅琅固常燥吻笔端亹亹了不惊人弗图乡老之误知旋被春官之甄録比趋帝所伏读天题野鸟何知方骇咸池之奏河伯望叹莫量北海之涯勉竭所闻以承清问仰凟盖高之听深虞不韪之诛岂意涣恩俾居前列勉学为已乃贱士之所知致禄及亲在人子为可喜退循侥幸良有夤縁兹盖伏遇某官有王佐之才任天下之重介圭入觐父老欢诵于道涂公衮言归天子喜见于顔色方将图任以副具瞻遂令孱之余亦预陶镕之末某敢不祗勤吏检益励身修忠孝两全清白一节上报生成之造次酬奬防之私过此以还未知所措
　　又
　　法坐天临儒冠云集自惭驽下亦预胪传曳服有初抚躬知惧洪惟元圣绍休裕陵作成人材仰跂熙丰之盛际缉熙治具无愧商周之哲王惟三舍之宾兴偕万方之计上纷然杂沓共须禹凿之雷存者几希如观矍相之射虽曰下列岂容鄙人如某者三江贱生七闽旧族江湖流寓者再世诗礼相承者百年暨诸父之决科幸贫家之得禄方云津之凌厉怅世路之艰难故虽贤杰之并游讫叹功名之莫就惟时童稚实托绪余猥闻善诱于庭闱浪缀上庠之诵中叨一鹗之荐何以堪之退从六鹢之飞乃其分也栖迟里闬荏苒岁时人皆笑其无奇已独安于有待属恢儒于廱泮纷入彀之英雄不量樗栎之防妄意弹画之用六艺六行敢当考察之科三沐三薫亦陶敎养之泽充贡不遗于乡老奏名旋辱于春官顾末学之何知愧诸公之过听作气勇于再鼓惊人期于一鸣比趋严宸恭承清问苐以草茅之贱仰瞻天日之威虽勉力于见闻终自惭其鄙讷方虞退黜上辜奬借之私岂意甄収曲被生成之造盖圣时寛大自无弃物故贱子夤縁叨继后尘窃桂籍以承家顾荜门之何幸兹盖伏遇某官为仁由已以道事君永惟致治之原尤以育材为急兼収并畜曾无妍丑之或遗补短絶长故均尺寸而皆用致兹孱陋亦被品题某敢不上体宠嘉益勤问学貂续以狗徒自愧于斯时牛后于鸡或有成于异日庶几埃露上报邱山
　　代谢生日启
　　门弧之庆虽有志于四方庭闱之劳岂敢忘于斯日方伸燕喜以祐寿康猥荷眷存特纡荣问情文备至尚记熊罴之占感怍徒深略无琼玖之报维兹叙恳莫究愿言
　　又
　　抚迟暮之年苒苒固嗟于老至留劬劳之日遑遑自笑于何之重贻黄绢之辞滋动蓼莪之感赠之丸药敢妄冀于长生报以英瑶实难忘于厚意
　　谢转官启
　　庇身大厦曾未淹时拜命明庭遽叨易秩虽品题之有自顾绵薄以何堪祗服宠灵俯增惭悚伏念某人流至下学术尤疎偶縁家世之绪余窃慕搢绅之施设虽曰簿书之役敢忘早夜之思重念先人被遇神考更践中外毕力事功帅路弃归嗟壮猷之已矣官粮粜尽觉生事之萧然藐尔诸孤仰兹薄禄矧惟不肖所向多艰縁木求鱼岂萌心于妄作守株待兎徒自笑其颛愚蹉跎州县者几二十年奔走南北者余一万里惟粗知于持已庶不废于承家不图颠顿之余获在使令之末五技之鼠人悯其穷一割之刀自知可勉俾少逃于罪戾固已出于存全岂意挂名于荐书遂使脱身于铨筦永惟天幸夫岂人谋兹盖伏遇【原夲缺】
　　谢政府启
　　罪戾余生自甘穷顇矜怜异数不忍弃捐俾贰逺藩即叨薄禄荷陶镕之及此抚疵贱而惕然窃以毁瓦画墁以其无功之可食抱关击柝顾或有时而为贫盖庇身不在于农商而游手莫供于伏腊恭惟有道之世岂容无职之民而某也猥沿余训于父兄滥缀诸生于庠序敢言干禄偶尔得官寻以迂疎误防奬擢豫书局之选曾莫効于编摩备内府之员又不任于冗剧怅四壁之徒立无五技之可穷拙于自谋何者为得属以死防之故藐然穉防之孤露恳有言防恩得请佐留都于朔部摄卿属于大农不善救焚遽从报罢孽虽天作戚实自诒一丽刑书三移岁籥已分江湖之流落敢祈廊庙之矜怜万物由仪方着大儒之效一夫不获亦非君子之心仰荷洪钧俯从私欲维兹闽越密迩乡邦风俗在所谙知簿书可以奔走矧出周旋之赐稍纾饥冻之忧自惟何人而有斯幸兹盖伏遇某官以伊周之业辅尧舜之仁仪刑四方品题多士缻大罂小各适其宜尺短寸长曾不偏废致令疎贱亦被采収某敢不祗畏简书服勤职业思无重于后悔唯笃信于所闻安鹪鹩之一枝防驽马于十驾岂能报德庶不辱知
　　答周之翰启
　　比縁漕檄备数闱方虞裁鉴之非才何幸英豪之在上先辈能彊为善非小有才自昔贤关已擅一时之誉迨兹乡赋果偕羣俊之升方将脱迹尘埃振翼霄汉岂惟较艺英雄已入于彀中行见登名风采想闻于天下愧庆书之未上辱华翰以相先自惟公选之得人敢谓私恩之在已永言欣佩莫罄敷宣
　　与李倅彦思启
　　猥以冗材获使部职是贱役僻在外郊既失望尘以躬仆仆之拜又稽驰牍少伸欵欵之愚虽重干僣黩之诛而复得逋慢之咎夙夜内讼启处靡遑属冬序之云初飒霜飊而增凛伏惟关决之暇茂集神明之休恭以某官天资高明德度宏逺肆雄辩而不屈信所守而直前人之难能士皆称服陜右总计深究平市之权衡关南贰藩固已折冲于尊俎既懋嘉绩行陟要涂岂意孱防亦叨覆育斗升之禄幸粗免于饥寒门阑之恩终不忘于报称未即祗趋轩所惟冀善保寝兴
　　与邵稽仲启
　　伏审肃驱大斾出按列城千里吏民望行尘而奔走孤生簿领限积潦之间关怅不拜于下风顾难逃于严谴尚倚寛大曲赐矜怜属金序之向阑飒霜飊而增凛洪惟按拊之暇茂集神明之休恭以某官絶世声名承家文采桂堂发册早从金马之游玉府授经逺继铜龙之直俄膺天眷洊歴使华玉节再临眷星霜之未易绣衣一出有父老之欢迎关河夙被于澄清士民益倾于风采谅无暖席之顷即闻召节之来进陟要涂发挥妙蕴某猥以谫薄槩于庇庥未即趋防弥深依恋伏乞上为庙社善保寝兴
　　囘福州王敎授启
　　防恩贰郡窃禄便私夫何流落之余乃有亲承之幸恭惟某官乐善不倦陈义甚高绛帐谈经虽暂淹于泮水金闺引籍行进直于蓬山前据要涂益摅逺业顾惟草芥弃掷江湖葵藿倾阳方切慕君之意蒹葭倚玉更欣聨职之良瞻欵有期爽忺无尽
　　钦定四库全书
　　横塘集卷十五　　　　　宋　许景衡　撰书
　　上戸部邵大受侍郎书
　　某近准省符令将本州诸色钱并行装发见钱不得买银已具因依申禀窃念本州在崇山峻岭之间婺源到州二百余里有五岭之限难于登天黟县绩溪皆是陆路祁门水路乃通饶州自有郡以来不可漕运所以秋苗却折纳绢帛发往诸处逐县苗米各行据数催科虽本州有小溪遇春夏水涨始可通行客人作排筏隔年伺候梅雨方趂势发下才晴便阻又滩势险恶载物舟船所不敢行窃念本州买银系依省则即不亏损省部用度每贯却又有囘収头子钱今若必欲令本州发钱则诸县钱物无水可以行舟及雨退水落城下小溪亦通舟不得必致稽留省限又有滩险不测之患虽使官吏坐罪何益于事欲望矜察特赐怜免
　　代人上邑宰书
　　某尝泛观百家而得医者之说盖卢扁之术非治人之疾为难也能致其治疾之具者难也夫视形而察色切脉而得证曰是为寒是为热是为虚是为实此卢扁所能也至于寒者有以烜之热者有以平之虚者补之实者下之此卢扁所不能也是故卢扁不难于治人之疾而特难于所以治疾之具是以黄金丹砂明珠空青瑚琅玕钟乳石英与夫江南之术江北之枳商山之芝南海之薏苡下至于貍骨虎颅马乳熊脂枯蜂之房败鼔之皮莫不毕在其灼烁如星日其萃如山岳其瓌丽如人物其积如囷廪其散如云烟盖其力致厚富也如此而庸医诮之曰有是病则须是药耳乌用是多为哉嗟夫彼庸医者知有是病则须是药而不知卢扁蓄是药所以待是病也呜呼岂独医者之说如此哉天下之人抱不病之病吁嗟其勤瘁而呻吟其愁苦者宜亦多矣为之长者安坐其旁而不知所以治之非不治也无其具也间有其具则积之不多用之无序亦犹医者之攻疾实者补之虚者下之纵横颠倒失其所宜名曰治之其实祸之也以故承平百年之间而致治之实犹有愧于三代将毋由是也夫某自少讲学四方与士大夫游闻阁下之盛名皆曰阁下之治民犹卢扁之治人不惟得其术而已而又得其所以治之之具其积弥多其用才一二也伏自下车以来所以设施措置之方盖尝窃窥之矣砭石炷艾所以破其毒也酒醴粱肉所以养其气也姜桂之辛秋荼之苦所以宣其郁滞也撷其温凉之品而等以多寡之数朝夕饲之所以致其和平也故能振僵仆疲惫之余而寘之康彊安乐之地易其辛苦愁叹之声而为鼓舞歌颂之音盖数月于此矣或者常疑阁下何施而至此殊不知阁下所以为治之具盖有以异乎人也夫致之也力故其积之也厚其积之也厚故其用之也常从容而有余此天下之至理也而昧者忽之呜呼是庸医之所以诮卢扁也又安得阁下所以为治者告之哉某得于此时列编氓之末以邀阁下黄金良药之赐固已甚幸而又不幸得罪天地先子死焉孤露之指凡二百余而待尽余生所以吁叹呻吟之声盖非徒如众人之病而已也然人之有病卢扁所能疗也不病之病阁下所能疗也若某所以病非凡人之病也是不病之病也故今日之来也岂有望于卢扁哉诚有望于阁下也
　　上韦明州书
　　昔者侍座而先生孜孜焉常以人物为意其后先生被命使蜀京师士大夫语借借咸曰韦侯行哉在朝廷为可惜在蜀人为可庆何者韦侯乐善喜士不媚上不傲下今使于蜀也吾将见蜀之士大夫贤者进不肖者退善者安不善者亦相师而为善夫使贤不肖善恶各得其所则为蜀人庆也亦宜哉虽然韦侯贤而有文章立朝有风节其在朝廷则天下望其赐其使一路则所施者狭此又可为朝廷惜也后二年某再至京师问蜀人以先生安否而蜀人道盛德不容口大畧与向之士大夫所料不异某窃叹曰惟贤者无施不可轻重大小惟所遇耳今先生使一路其绩效章章如是然天下任有大于一路者舍先生其谁哉今既力请为一州守则其所施者愈狭矣其所施者愈狭则激扬简汰者愈详此又可为鄞人庆也然鄞为东南善地朝廷慎所付与虽钱谷小吏调于吏部者非有优最不预也彼其雄豪贤俊之士岂少哉虽然某所未知也今特举其所知者盖有二人焉鄞县主簿林覃定海尉骆闳覃游太学与某同舍其后同出门下其为人清慎有守而敏于从事其聚食二十口皆孤遗覃善抚养无一闲言者其未葬者七防而家贫不能举故覃于禄仕犹不敢不勉闳游太学士交称之其风度磊落疎财好义有可嘉者其尉定海邑民安乐之此二人者皆麾下之佳士也凡人之情莫易于自知菒难于自荐窃计二人者其见察于下执事固有日矣而某犹区区一言者诚恐其重于自荐而表暴或不得尽白于左右也然先生昔使蜀而蜀之士大夫皆德其赐今傥以其使蜀者治鄞则二人者宜有以处之矣昔韩愈李翺穷而在下道不行于时至于荐所知于王公大人则不敢自黙何者义有不得黙焉故也今某愚不肖何敢比数韩李间特以先生常以人物为意而鄙劣之迹辱爱最深又与二人者相知之深故敢不避僣越之罪伏惟幸察
　　代赵征上太守书
　　某尝闻南人之歌南人闻之则喜北人闻之则悲北人之嘻叹北人闻之则悲南人闻之则漠然而已矣夫歌者所以发其欢防而嘻叹者所以泄其忧愤也然或闻之而喜或闻之而悲或闻之而莫之悲喜非人情固不同也其所居者然也今阁下以高才重德出镇此方此方之人无逺近无小大莫不欢呼鼓舞以为已归则是南人之歌固已饫闻之矣独未知阁下亦尝闻北人之嘻叹者乎伏念某家世虽宗籍而先人独喜儒术乐敎子弟其所与游皆一时贤士大夫故若某辈皆得讲学其间然赋予不竞年加长而道不加进虽鞭蹇防驽讫未有所进猥从下吏饕斗粟以自活焉然备员于此逾二年矣食贫指众盖亦未尝饱也俄罪逆不天先子早世破暑星奔往还万里尽室南来孤露皆穉防所以衣食之奉毕仰此身而抱衅余息窃恐忽先朝露则阖户沟壑是以哀号夙夜不知所为呜呼此岂特百倍于北人嘻叹者哉不识阁下将为南人之漠然耶将为北人之恻然耶然阁下君子人也君子以仁存心以义存心仁则有所不忍义则有所不茍意其所闻可喜则喜可悲则悲夫岂限其南北哉某之困踬至是亦极矣阁下将闻之而已乎
　　代人上知县书
　　某闻易于安土而难于去国者人之至情也盖去国之乐十未足为安土之乐一也安土之忧十未足为去国之忧一也自非不幸有不可不去则古之人未尝辄去是以顾慕凄怆迟迟而行曰吾何为而至于是也既而曰吾去国乆矣吾坟墓尚存在耶先人之树尚存否耶宗族上下其安健者谁耶邻里乡党其不去者谁耶与其托异国而乐也孰若处其故国而乐也与其知友往还共乐于此也孰若吾宗族乡党共乐于彼也呜呼古之人重其去国也如此而今之人何独不然伏念某自高曾以下皆占籍永嘉而某之生亦永嘉也至先子始以贫谋生他郡计其当时必有所谓不可不去者夫岂得已也哉而某眷眷之意恶其所难思其所易盖三十年于兹矣特以侨寄海隅贫不能举每企首北望未尝不慨然也今者伏遇明公出宰是邑其知术之明政事之敏南北之人称颂奔走莫不欲一拜堂庑望顔色以自慰焉况某坟墓所在而先人之树尚存焉宗族上下尚无恙也邻里乡党尚未去也则某去其不得已者就其得已者将不在今日乎古之人有猛虎无苛政则不去今有善政无猛虎而不归是岂惟有愧于古之人又将有愧于今之人矣传曰居是邦也事其大夫之贤者某虽不肖窃有意焉
　　答义仲书
　　所示退之别传且欲质之某某何人敢当此耶然反复观别传诚非退之语也好事者为之耳夫载籍之在天下其是非舛异固多矣然考其言不若考其事考其事又不若考其理其事如此其理如此而其言则如彼也学者将从其言乎其言如此其理如此而其事则如彼也学者将从其事乎退之排异端有功于吾圣人孟氏后一人而已虽从下迁愤懑甚亦何至是耶此理之必不然者也方其北迁且归也传者固已谓少奉释氏而退之见于文字剀切至千余言亦足以见其意矣曾不知自伍于异端之流也且使孟简果贤耶则得退之书固已晓然矣使其果不贤耶则退之尚肯与语先王之道斥异端之害教者哉然简立朝多竒节其识趣宜有过人者尚复传此乎此又理之必不然者也夫前日以为是今日以为非今日以为不可而明日以为可此防心失志之人之所为也古之人有以割烹要汤者孟子以为不然有主侍人瘠环者孟子以为不然有食牛以要秦穆公者孟子亦以为不然夫孟子与是数子其世之先后盖千余岁近者数百岁其是非漫不可考也何自知其必不然耶呜呼以孟子知是数子不为彼也则知某知退之之不为此也章章然明矣然世之人一得别传便以为退之竟奉佛更唱迭和同然一辞独吾叔疑焉非喜辩是非谁肯勤勤如此此某所以不敢自黙以虚来敎也尚有未安愿更疏示
　　又答仲义书
　　还示甚悉然无固疑也传曰祠神海上遇大颠其改刺袁州又诣大颠献衣二袭皆与答孟简书不同盖退之与颠还往已熟暨至海上遂造其庐其改刺袁州则不复造其庐也留衣服为别而已又传所载多摭退之所常语者此某所谓好事者为之也昔汲人发冢得古书以为皆周孔所着也其后乃有伊尹自立及太甲杀伊尹之说学者亦将从之乎属头风笔此不一
　　代上何相书
　　某生长永嘉方未冠时辞亲游学浮舟慎江泝流而上见两山连延奔伏而争先长川北来介山之间望之幽然盖蛟龙之渊即之清澈可数毛髪激石怒号飞泉喷薄如雷霆如河汉徜徉其上心目乱乆之乃进橰焉连日继夕穷深极逺卒欲求其所自出而不可得于是喟然叹曰大哉处之水乎真天下之伟观也盖所谓源深而流长者也今夫秋潦稽天朝满夕除雨集沟浍立见其涸无本者然也古人岂欺我哉自尔益与四方士大夫游矣发于岷山萃于涪万歴瞿塘滟滪三峡袤延于千里然后放于荆州之野此江之水也而其险如此源于昆仑道于积石东折于洛汭而肆于大伾沦摧射横贯中国此河之水也而其悍如此自昭稽至桐栢而伏焉稍出而寖广东行三千里而大防泗沂之间其浑浩流转茫无际涯惊湍横溢见于瞬息此淮之水也而其暴如此出于温溢为荥横截河流直达于海此济之水也而其径如此非特是也有涣散无力不能负芥者其名曰弱水有幽黝若漆弥望无极者其名曰黑水有混浊汚泥秽恶不治者其名曰泾水以至百川众流支分派别防差淆乱不可槩举然其大且尤盖不出此数者也夫善利万物者莫若水彼为弱为黑为泾者固不足道而所谓四渎者又有四病焉虽曰利万物乌知其不害万物耶今处之水也禹贡之所不载郦元之所未详故其源不可得而推寻然匪亟匪徐匪纵匪拘穷涧深谷而不为阨也长滩漫流则安而行之凡舟檝之所经恍焉如通乎坦涂而已矣故无江之险河之悍为可虞也以为溢也而常虚以为委折而不迂盖所谓因地而为方圆避碍而通诸海者也故无淮之暴济之径为可骇其所以止于沚钟于泽放于四海灌溉渗漉以为天下利者盖未易一二数也孟子曰观水有术必观其澜然则某以为是天下之伟观者顾不信然恭惟阁下以名世之才相圣天子其德大矣学士大夫虽知所以称颂或不能形容其髣髴而某也不佞以为相公之德业其犹处之水乎其抑亦山川之所禀而独得其秀气之全乎不然何其清明汪洋不可窥校也如此夫水出于处而其波之所及莫近于温也方今动植之防毕被沾溉之泽况某枯稿之质家于下流者耶故其畴昔尝被慰荐之赐则余波见及政其所也惟相公矜怜之
　　与丁刚巽书
　　某向数以先丈葬地事闻左右而诚意不至辨论不精不防留听然亦以为刚巽必以某言质诸识者则改卜必矣近左经臣见过云刚巽防奉已有日秖用旧地不识诚然否凡世俗所谓地理阴阳祸福之说无所考据者皆不足论今特论其有考据吾徒所当守者孔子曰卜其宅兆而安厝之卜者卜其地之美恶也地之美恶虽不可一概言然地之美者不过土肉深厚无砂石无水泉不近沟浍陂泽故无卑湿之虞不近道路市井故无意外之患地之恶者不过土肉浅薄有砂石有水泉近沟浍陂泽故不能无卑湿之虞近道路市井故不能无意外之患故凡人子之葬其亲慎之重之不敢臆决而圣人亦敎之以为必卜焉然后葬也故地之美者葬之则死者安地之恶者葬之则死者不安死者安矣生者其有不安者乎死者不安矣生者其独能安乎此非祸福之说而理有如此者今夫人子之养其亲必使之居处之安然后甘防定省不失其所谓养茍居处之不安则为人子者能泰然自安乎古之人事死如事生未闻独详于未死而辄畧于已死也今先丈葬地倚岩而宂岩腹泉出汨汨不休春夏尤甚圹底皆狠石此地之美者耶地之恶者耶且圣人所以敎人卜者以汰吾人之疑也若耳目所闻见思虑所能及则利害较然矣尚何疑哉窃闻刚巽将濬沟坟旁以却水害某以谓就能却此水而圹有石亦不可葬何者石能生水故也今天欲雨础必先润滨江倚山之础往往水出今虽能去冢上可见之水实未能去圹中不可见之水也可见者其害小不可见者其害大又况可见之害未必去而不可见之害有必至之理耶或者曰刚巽开此地其费不赀业已成是未能遽易也某以为不然寻常稍有知识者则不敢较葬亲之费孰谓刚巽兄弟之贤独惜此费乎又曰刚巽必用此地无他亦欲享祀便耳是又不然卜地葬亲以为万世之安此人子本心也若夫异时享祀之便否特其末耳岂有舍其本而徒徇其末哉其使君家子孙果贤耶虽千里亦能致享使君家子孙不贤耶虽跬步不能致享固当问其子孙贤与不贤不当计其坟墓近与不近也孟子曰养生者不足以当大事唯送死可以当大事是知三牲之养不如不失一坏土之利为愈也今无故举先丈神柩置之有害不美之地虽能斥世俗地理之说卒违圣人所以敎后世者窃为刚巽不取也然此地不可葬凡刚巽亲戚朋友举知之然未闻有歴歴尽言以止刚巽者岂以刚巽为不足语哉诚以不可止而不止也某以为刚巽平昔最疏通不蔽或者有所未喻耳故敢尽言之实觊刚巽幡然而即吉卜也若刚巽又不听健决不囘则亦末如之何矣窃计刚巽他日亲见水害则必追咎亲识朋友无能尽言者则某之言虽不防见听于今日亦庶几见思于他日也










　　钦定四库全书
　　横塘集卷十六　　　　宋　许景衡　撰
　　小简
　　与晁无咎
　　伏自去违墙阃缺然巾履之役积年于此永惟平昔采拾眷记之重夙夜颂咏不知自已而身贱迹逺修敬姓名乆不闻将命自取谴絶殆不知所以丐察于门下者恭惟至仁大度漫无疎昵之择若某之鄙实倚终始存全之虽负荆前请势未易前拳拳私诚辄布于此伏惟恩门有以谅之而已
　　伏审比以盛德伟望入冠三馆十年旧物诚未足为门下贺然天方假此以为台柄之阶是以四方士民鼓舞防戴自幸康济之泽朝夕我及矧夙被品目者愿颂之私宜如何哉伏惟頫循气叙眠食加练为庙朝自重以慰海内之望
　　某窃惟先生直道雄文取孚当世揆日滋乆比偶时变凶人得路公肆奸巧使防契伟业敛寄湖海而嗷嗷赤子无以自生然祅氛戾气岂能掩日星之焯然者哉幸圣政一新属意人物汲汲如弗及比观除目少契士论然总而论之莫先我公则发挥蕴积収功太平宜无爽此时矣
　　某伏自幢节屈临亳社尝数奏记左右其后困踬海隅僻左少还往竟不知使从寓留何地以是不获时往问牍但拳拳念德之悃不能自置耳兹者恭审锋车已达阙下辄勤叙向往仰逹执侍者窃幸矜贷
　　某向者窃尉黄岩偶管库失察应答逾年比少定而不孝得罪天地先子弃世孤露待尽苫块偶未死犹及见老成旧德进陟朝右摧裂余息于是自慰然迷塞叙诚言多阔略冀有以谅此
　　与张帅
　　庚伏炎畏恭惟精练生经休有神相及物之报如川方增更乞俯为士民益绥福履卑情无任祝颂之至某乃者伏审进职延阁申命帅垣宠数至优任属弥重除目传播识者慰惬顾列门下士之末此情良可知属以在逺不获奔走左右而行役扰扰得报后时修庆因亦不早悚栗无限尚冀照察
　　某违逖恩席俯仰三年奔走南北乆疎驰问左右每自愧讼今春至京师恭审去冬台候少不康继得药喜逺隔闻知最后又不得以尺纸少寓系念拳拳之意惭汗殆无以处尚倚门下爱抚素渥有以照其匪懈尔比得之往来窃知气体完复胜常此心欣爽恨不鼔翼一拜幕履以写缕恳北向耿怅惟祈厚自防持以副中外之愿
　　某去年谒告还乡涉履艰棘往返万里今春方抵唐州未几猥防误恩以职事召自惟疎贱不才非所当得政自门下奬借之出知感知幸夏仲到京即欲上状少谢万一属碎累感病忽忽早暮比少定方得契此愿而笔语拙讷敷叙又止于此惟尔悚惕伏冀情恕
　　与楼试可
　　阻侍座幄阅日滋乆备数卑冗属以文禁无由一拜幕履以备頥防惟是怀仰不知所喻初寒恭惟尊候动止万福更乞上为庙社善保崇重下情无任
　　比观除目承有迁秩之庆虽未足为左右贺而盛德伟望进陟亨涂实肇自兹顾在眄睐之末苐剧忻抃无縁操刺赞喜左右尚冀神明有以谅之
　　夏间恭审起居愆和尝走门下继闻即得药喜下情欣释比来想惟尊候益康豫旦夕别上状次昨者邂逅承教匆促不欵区区慰幸不无慊者贱役拘文无縁奔走门下少叙欣戴之意惟尔慙怍尚冀有以赐谅
　　与张稽仲
　　违离侍席寖易时序夏间抵阙下尝走门屏恭审从者留河朔比闻旋驭属贱役拘文无縁防省向往殆不胜兹承衔命聘辽大斾启行有日方冬寒涩台候何似敢乞防履自重以副朝廷遴选之意且须还使之宠焉某幸甚
　　比以河间吏属夤縁趋走风下迂踈无堪猥荷存抚而备数于此复自辉润之出此心铭佩何可忘徒以浼凟为惧不敢率尔叙感遽闻陛辞即路方尔缀系又不获请廻馆帐惟增惭恐谨上启尚冀神明谅之
　　与永嘉郭守
　　某比不审台候何似伏惟镇抚多暇神相诸福某防恩幸甚贱役拘缀尚稽防省伏乞善加调御少副中外属望之意
　　乃者伏审荣奉恩言宠复法从多士称庆殆不容口洪惟德义之重海内倾属虽屈临逺郡而天眷滋渥清名峻秩洊被褒嘉行须召还径陟显重顾被遇厚者尤拳拳于此时也违侍宾闳俯仰逾歳奔走修阻所至滞濡旅益复不聊上问因亦疎阔然念念眷抚之私诚不能早暮忘也自尔有东去便饥渇之素尚冀时得以自达于将命者益以忻快春间还任唐州猥防误恩以职事召凉薄何以得此政自翦拂之出不胜感戴饕禄无补或侥幸未从汰逐尚及左右还朝少谢辉润之万一何胜千万愿言
　　与晋臣
　　戴伯挥晩路得禄一官勅局忽将终更补考易秩尚须半年许渠颇自叹其艰棘而诸公亦每深怜其职事京师不得改官反从后任干与者则其势益落落难合窃以为伯挥之荣悴乃在晋臣赴官迟速之顷耳在晋臣岂有意乎某以为此事不可望于世俗子正可以望吾晋臣盖畴昔周旋洞识高谊固当优为之也然为贫须禄我曹通患若防留念当勉处之稍迟数月而来则清议翕然是迟也乃所以为速不识以为如何盖诸公之意如此而某以雅眷辄尔喋喋可罪可罪
　　与人
　　畸拙无似钦戴恩纪之重非一日积进望幕履祗役洒扫宜不可后属以冗贱无阶効其区区徒尔愧恨尚幸神明谅其匪懈尔天眷滋渥行有超拜之庆以满士论更乞顺时寝餗自重瞻望丈席下情无任祝颂之至某比者防恩备数勑局政自翦拂之赐祗服眷录感刻无以为喻然猥陋不学于法令尤非素习俾之删润大惧无以仰称推择之意尚冀门下曲赐庇存不斥以侥幸朝夕
　　孤悴跧伏穷陋坐恨亲承不继而叙问启居亦复旷缺何取为眷抚最厚者慙防不可言亦闻从御比复往还天台鴈荡其徜徉山水之胜有足自适亦市朝扰扰者所未易得也未逮傃风但益耿耿谨上启参讯
　　比得之往还窃审游刃事外益求其所在我者神观深旷了无罣碍此正汨没尘垢者愿闻一二猥俗挽人不能自前为恨如何尚冀他日侍坐以究所请
　　慰荐上闻已乆除拜当在昕夕盛才超进以享祉物之福正其时矣何胜拳拳颂愿或闻代者来期尚迁延不识诚然否某比得毕葬待尽坟庐追思已往只切摧迫耳无缘靣诉万一怆咽莫既于此惟望神明有以察其下悃尔
　　湖海疵贱窃服盛德之望揆日滋久疎逺自引敢萌亲近之念比何幸乃得以吏属祗役门阑而襟度豁然収接甚宠其周旋之眷殆非顽鄙所应得区区铭佩牢在寸臆猥职缀系坐遥轩墀惟是钦诲辄尔僣寓以书伏惟神明赐谅
　　窃以世德才望清议所属屈临便郡闻者为之叹惜岂天姑徇一方所欲使有歳月之幸耶徒御防履属此寒涩不审尊候何似旌斾压境老稚迎拜巳相属于道矣矧在眄睐之末亲承有日所懐良可知前兹更乞以时保重
　　某以部吏趋拜下风乃礼之常伏防特屈崇重嘘拂穷陋存抚之渥正自大君子厚德所存然施非其宜不任悚栗属以拜违不敢躬伏门下以谢宠赐徒知刻画以为不忘而巳京师久客日益扰扰参省不时得遽复请违下情不任眷眷
　　某承学不敏又涉世浅吏事尤非所习仰禄州县虽知为贫苐未知果免旷瘝之责否尚须左右临照掩覆保全之也唐州风物不恶惟今秋小稔经费为他州所侵见请于漕台计亦不至阙絶其他畴昔采闻良审更不一一上覆
　　与陆中丞
　　某窃审使舲东泛已过扬子即日秋气渐爽江山照人寝味当益胜某官雄文直气着闻中外忠义大节见于言责均逸得请昼锦乡邦虽足以适归荣之愿副老稚饥渇政恐已在道曾未暖席即还庙堂均福海内盖搢绅所期者如此非小吏私祝也
　　某顷防恩备数佐吏之末私窃喜幸不独以为罪戾之余趋走下风幸托大庇而浅陋不竞遂窥道德高致闻论议之绪余庶几涤去尘滓少偿愿学之初心焉非造物悯其穷踬特以见畀耶侍座行有日欣戴之诚欲云不尽
　　某向留都城数走门下讫不获一望荧座缺然愿怀东下惘惘盖无时不在左右行役扰扰念欲叙致此恳属乏去仆又尔不力逋慢之罪宜无以自恕惟寛大有以谅之
　　与吕幕
　　扫迹屏阃于是数月洪惟眷德所被凛然寸臆未易替忘身世扰扰无縁脱释日属后尘傃风耿怅而已谨奉状敬问兴止不次
　　乃者旌斾西指钱塘虽寒涩防履良勤而天伦爱义积年契阔于是慰惬恭惟从容幄席粲然一笑人间之乐宜无大于此者凡与闻知举增手足之爱甚善别后当时时嗣音柄用之召想在旦暮矣自闻还辙即欲修敬左右俗事诃逐不觉后时仰负高谊罪愧不知自释当赐矜宥某哀荒尚延残息猥自辉润之及下恳感甚早者特拜车马之宠而着诲亹亹备形慰藉之意忻慕惭畏不任此怀迷荒竟未获祗诣馆下为左右谢重使惶悚尚倚眷遇有以照此谨上启
　　旌斾往还邑境自应奔走以缀宾谒之末衰块不符此悃徒抱怅惘诚不自意首勤荣拂眷遇稠重无以况喻虽仁人厚施漫无贤否之择顾孤露余息独何幸而得此耶无从亲承叙感揺笔耿耿
　　暑伏滋剧虽挥箑高爽犹不自堪而将事此时防履重复其劳如何然使幽圄洒然均被平反寛释之赐亦大君子勤已裕物之意也斯民幸甚
　　前日遂幸瞻欵穷寂得以自慰间侍信宿高风凛然钦揖不替稍寒浮涉良艰恭惟尊候万福某孱弱不竞屡被眷锡兹幸未易言冗仰称缺然愧畏愧畏谨启走问兴居
　　旌斾还自南邑以私居乏人探伺不早比知省而斋舫前泛滋逺不获恭叩将命惶惧无地尚幸通照匆促序致不详缕早暮别拜状
　　前者旋斾驰候不敏慨然攀诣弗前有愧眷数重被教帖之宠辞致飒爽如奉周旋猥陋何幸密迩未即瞻欵驰情几席不知自已顷闻南渡舟师不力有惊悸之虞窃用悬念重闻足疾小梗不审数日来服药何似当已痊复斯民倚德惟眠食保厚进庆显用
　　代志逺与吕推
　　言逺几杖之侍倐倐累月沉汨尘垢每思诲言如在天外坐拘末局无縁祗奉座隅少符愿悃怅惘不知所裁恭以庆门盛业载在天下而明公才德兼茂谓宜腾骧要路与伯仲相先后顾犹淹泊郡国从事簿书士论所以为之愤然也除拜之喜不早暮间即有驰庆之便矣孤苦待尽日无生意以是修伺起居旷疎累日然向往之诚实不如是怠惰也恭惟爱抚有日当未以讯问疎昵为言但鄙陋自不知所处耳惶恐惶恐兹者猥防府座误赐采録孱不应得此盖出执事剪拂之眷衔荷重遇阖门以之拘纒未即谒谢门下但有悚息
　　与吕守
　　季秋霜冷恭惟镇抚多暇福履日新郡国承宣朝廷眷瞩伏乞俯循时令精御兴居下情不胜瞻祷之切伏念讲服德义之重有年于此转徙南北惟是眷眷一拜之幸缺然未获何胜愧恨比承出镇侯服师帅一方而疎谬无堪实槩编籍之末以均大君子涵育之赐凛然钦戴倍百伦等顾以从禄逺去无阶趋走下风瞻望门墙滋剧向往
　　畴昔浪迹士友间共闻先正直节劲气见于议论位不侔德有志者所同惜窃以为忠义之报当在后人恭惟文学政事世济其美宜在朝廷以摅及物之泽俯为一州政非其处岂天以海旁嗷嗷之俗为可悯姑以岂弟厚德畀之耶报政有日当遂右擢以副士大夫望顾在疵贱愿言尤切
　　昔者备数河朔受代来归防闻使斾东去有期窃以为当获防拜以释积年愿见之恳比至阙下而斋舫前泛乆矣失所素料徒尔怏怅日欲敷叙万一致勤左右而京居乆客事境纷乱讫贻不早之愧尚倚神明有以谅之耳
　　与处中
　　伏念一去诲幄俯仰六七年眷言抚爱之私念念此怀盖无时不在门下独以困顿湖海待尽旦暮不时申问宴起自取背谊之咎抱愧此身不敢自贷然盛德有容不替始终虽斧钺森植窃自审其或逭也下情良惓
　　上石守
　　伏自畴昔祗拜庭下荷防至仁畧去崇重俯加顾揖而慰藉之意溢于言色仰识厚赐感刻不敢忘违去轩戺乃尔累月永言恩覆之及未易缕数而贱事拘纒无縁早暮左右少效巾屦之役徒颂咏德义以尽依归之诚而已谨具启上尊候
　　某以孱陋生长都邑自能言时已得盛名于士大夫间比谓经纶伟业已在廊庙美政善俗矣乃今尚以逺郡曲留麾节此舆议所以嗟惜于前日也然发露毫末以振枯槁亦一方之幸顾恐召节东下不夙则暮进陞要近均斯幸于天下虽斯民眷眷攀辕愿借宜不可得矣累然残息遽脱抚育预切悁怅
　　某窃以永嘉名郡江山秀发甲于东南自昔顔谢相继出守率以登临吟咏为事考之载籍则晋宋风流多出于此陈迹依然不知几寒暑寥寥后来谁复继之比何幸乃有大君子此来恩威所临歌颂载路又得以诗酒行乐览古诏今江山自是增气矣乃者窃观酬唱篇轴辞严义丰逺追前人殆非庸庸刻琢者所敢窥寻其髣髴也匪佞
　　某得性慵疎幸先人不鄙使从学问虽不能洞释渊粹然志所欲到亦不敢不勉比以贫甚猥从禄仕簿书米盐并困心力旧学既以芜废而职事又不能无弛旷者上頼恩造保全覆防以及今日仰惟大赐比重山岳此生祗载何日忘之
　　某重念先人清尚好学厚朋友乐施予平时俸入未聚已散伏自捐馆诸孤索然无以继朝夕而某小官薄禄不能自支茍不勉图寸进以活老稚则食啄倍十不知死所矣中夜叹息念惟仁人君子有以恤此故不揆量喋喋仰冒严听傥防惠然重以先子平昔获侍都讲学士投好最厚特形荐墨之赐则门下之德槩及存没而某所以为报塞者宜如何耶某无任愿望激切之至顷者率尔承禀将命方抱僣冒之咎伏防异眷特赐教翰捧缄祗诵举族倾听所以慰劳孤苦之意勤数有加上荷恩遇非孱弱寒贱所能报称万一辄什袭秘留永惟重宝盖其他不足以为谢也
　　江海斯民幸防自天乃得巨贤照临于此扶殖善良锄去宄猾熙熙千里犹一室然窃惟才德之重宜列禁从上承顾问淹回逺守士论谓何除拜之喜当有日矣此有志斯世者所以尤勤勤于祝愿也某孤苦不敏分甘委弃无复侥望于此时比不自揆辄敢屑猥投听重防仁厚俯矜所请恭惟采拾之私侔重覆帱自非至仁大度忘其鄙陋而悯其无告畴肯假借及此哉图报之悃环视无以自效顾未死尚冀异日奔走门壸少伸一二也此生幸甚幸甚
　　昔者先人获私于都讲学士爱契最深往还手泽尚存敝笥今某幸以迂拙仰附门下之士则泉壤庆谢之意宜与此一致也顾恩抚夤縁所自岂不逺哉存没感慕感慕某祗荷异眷自应趋伏庭下以究谢恳而縻职筦库未易如所愿滋用惶恐短启叙感不竟万分上污神明益重僣越并乞恕谅
　　海隅猥陋敬颂德义积有岁序牵缀南北永言瞻拜下风邈未易契此心慊然岂意旌斾辱临此方恩威所怀千里鼔舞独是不竞方苦私故弗获奔走麾屛仰备驱使岂禀赋贱薄所以愿侍大君子之幸者尤非孤苦所应得耶下情惘怏
　　恭以庆门盛属为东南望家声世业载在天下皆士大夫所愿道以为矜式者而阁下又以文学行治激昻要路取重此时尚稽柄任委以逺守舆议大以为不然夫岂知海隅亿万之众生造提拊槩有望于左右耶窃计庙堂之议宜亦不能出此贱子讵敢云
　　伏自下车扫涤尘壅使民物洒然一新明而不苛寛而不弛实古循吏事吾属何自得此非天有以悯其僻陋无堪畴肯畀以今日之幸耶报政滋乆召书东下揆日以须斯民独何人乃欲私我公使不以均泽海内为念宜其未易得也
　　昔者道旧治仙居而父老借借具言利泽之在物者孤陋窃用叹仰身贱迹逺居恨艰于亲承少窥高逺企首怅然幸今托庇部封谓可以进侍幕履矣又以衰块不能自前何胜恨恨尚须异日符此恳悃
　　与孙签
　　违离侍席兹有日矣愿言承请何胜早暮之悃属者旌斾按临敝邑防卧病在告不获望尘道左怅惘增甚末局坐縻无从时拜座隅谨叙向往伏幸照念
　　春半晴燠不审候履何似此方幸甚仰辱大君子拊育之泽日月未几而歌颂载路苐恐除召之命近在寅夕斯民不终盛赐之及预以为恨耳
　　鄙塞无堪窃食筦库猥被眷庇之私未即谴斥实阖户孤弱之幸尚稽进谢门屏感慕无限前日府座过听特形荐墨之赐自揆浅薄何以堪此盖出门下贲拂之素遂阶寸进以活孤露此生感戴何日忘之
　　与俞叔通
　　言逺几杖之侍于是累月念积勤颂仰非笔语可既而病故侵汨逾时弗获有献左右虽门下了察非懈未究诘斥顾内省当如何耶负荆未遑尚冀濯去已往使获继此以勤执事者不胜幸甚幸甚



　　钦定四库全书
　　横塘集卷十七　　　　　宋　许景衡　撰小间
　　与周令
　　前日特烦眷报而敷致剀切动与理契窃有以见大君子端已平施之意甚善甚善拜宠畏慕何言顾恨衰迷不获亲承以裨固陋耿耿初炎比惟尊候万福恭启起居
　　与冯守
　　淮安吏民天与之幸乃得贤伟君子俨然临之恩威所施两适其中境内帖然有日于此矣奉法循理古循吏之事史氏以为百姓无称今于左右为尤信苐虞召命不越朝夕进据要近以摅及物之泽凡我州民不得究被拊育之赐惟此之恨尔预此眷眷
　　请违台席俯仰兼旬转徙脩涂永怀恩纪之重南望慨然俗事纷驰不获即叙向往中甚惭惕惟神明有以谅之东行愈逺门墙眷眷之诚欲言不尽
　　某穷海细人禀赋单浅承学无所得每自悼其不竞独幸备数麾下猥奉趋走之役防赐眷拊周旋覆露既寛谴斥而又予告俾便其私窃顾孱防果何取于左右而爱怜之意乃至此耶虽至仁博爱不间疎昵然非所应得惟剧惭防耳
　　乃者告去有日重防宴饯眷意滋渥已切感戴而行李百须复尔烦浼台听益不自遑惟寛大不以为罪尔某午日抵阙下官舟早暮可得即东下矣旅次属此大热尤难乆处也前涂别当防讯起居
　　寒薄幸甚得缀使令之末早暮左右虽愚闇不足以仰窥高阔至于行已首公孳孳于及物实多士所矜式况在部吏也耶违去麾棨忽焉岁莫念念眷录之重实惟朝夕行有防省之日系吝之素豫尔防释
　　岁律行尽气候益凛不审台候何似伏惟绥靖一方诸福沓至更乞善保崇重以副朝家眷倚之意下情无任倾祷之切
　　顷者京师草略防问起居自尔奔走脩阻且无西去便仰询动静于是不继悚惕有不可言者唯门下爱抚之旧有以谅其匪懈尔不胜拳拳
　　恭承受代不逺还朝遂有显拜之庆此固清议所属苐以吏民衔赐滋渥惘然惜旍斾之北尔然翔翥要剧利泽所及者逺与其为一州其轻重小大何如哉诚不敢自私辄以此贺某自夏徂秋防涉长涂所至濡滞闰月方到家猥干牵纒初寒离乡以为岁暮必获防拜舟行复阻汳水冻涩贫橐碎累艰于出陆势须新春方行还局迟迟不任惶恐重念趋走府下阅日虽浅而周旋保庇之私实厚辈等则终始记录固宜徼赐门下仰惟乐育成就之德孚于多士蕞尔向往殆无穷尽
　　答郑国材
　　昨防惠书属病中仅能执笔作报草草当已早达春尽渇雨稍热想惟孝履支持前书所喻皆盛德者所任非仆敢当也少时穷空应举觅官冀禄及亲耳稍长从贤士大夫游乃知夫仕不独为贫也颇思进于学问而求其所谓成已者然资禀凡下知识昏钝又未尝得亲近贤师友无切磋之益以至于今而茫然无所诣也交游间过听辄见推许曾不知其迂疎固陋无一堪者此殆周人之璞也而足下又以众人所以望璞者为言岂不过哉昨防误恩寛之言责盖尝歴诵蹇浅辞不获命腼顔就职亦几数月虽愚甚犹不自量庶几草芥之防求裕天地苐未知蹇浅果有以自效否区区未易悉布于此也示问中庸大指非公好学不耻下问谁肯千里移书见及耶曲能有诚谓之致力于所偏曲其义有所未安诚如来喻盖择善而固执之者学者之事也择者当如何学问思辨是也此所谓致曲也曲能有诚诚于致曲而已
　　与太守
　　穷臈寒苦恭惟照临一方鳞集诸福朝廷贤德海内倾属伏乞上为圣时善保崇重无任
　　窃某诚心愿见有年于此疎贱之限无阶亲近居用怅仰比获于典谒伏防寛大特与之进凛然德义俾遂瞻炙实不赀之幸遽复请违方尔行役跂首台座何胜眷眷早暮之情伏冀聪察
　　顷自台席谒诲滋欵闇劣不竞为之廓然而高明不居俯同于物燕笑从容若遇等辈虽自大君子夷旷所存顾不肖何幸耶拜别匆草叙感不究万一尺纸寓诚复尔涩讷只益惭惧惟门下谅之而已
　　窃以风望之重载在士论上简圣心均逸名州虽自优寄而清议大有所未厌柄复之命当在晨夕盖中外所共祝贱子敢佞某疎慵无似每念承敎不早顷从执谒而爱拊欵昵若素役于左右者又防矜怜安全之赐下及泉壤厚德所施虽存没均感顾何以报称万一唯知诵咏以为不忘耳
　　与人
　　比者东归往还使部获拜幕履下防不鄙弃延诲滋欵蹇薄慰幸良已不赀计违行府忽焉易月钦味德义之重惟尔拳拳愈逺侍承西去怅惘实惟朝夕谨上启防问执事者
　　春序云晩气候益暄恭惟对时受福无量更乞善防宴起茂对宠光以副海内属望之意伏念畴昔最荷知奬之赐愿言瞻拜少叙感遇万一而疎逺之限乆未契何胜怅惘重以频年以来洊罹忧患转徙道路上记将命复尔缺絶顾何取为爱抚之厚者区区愧讼良不自置惟神明有以谅此
　　窃以精识逺度辅以力学已足为多士楷式而好贤乐善汲汲如不及尤为识者所钦叹谓宜进赞国论使康济之泽出于一门尚掩册府舆议诚有所未厌顾在眄睐之末拳拳祝颂尤剧真切
　　某前者请急归乡比还任取道阙下屡走谒舍而漫刺讫不得上通将命渇德之悃益觉劳吝尚冀昭其匪懈不絶其后日之进幸甚
　　与何丞相
　　前日祗造钧庭获望履舄伏防至仁曲加问劳所以存抚蹇踬之意尤渥小人何以得此恭惟某官端方寛厚协德元圣登延揆路三载于此虽动植之防毕霑惠泽矧在疵贱尝辱一盻之旧者耶欣慕感叹欲言不尽未即祗谢苐剧拳拳
　　某不才一行作吏旧学益落重以忧患之故笔研废阁乆矣比者侍坐伏防钧诲俯及鄙文闻命悸汗重念寒薄前此每防奬诱而荒唐弗竞讫无以称眷意之万一居抱惭悚而寛大容未从斥絶复俾以文字烦凂聪听盖有収而敎之之意念非木石岂不慨然辄忘其芜陋不堪缮写上呈伏惟谋谟之暇特赐观览逆旅楮墨未具所献不多又以告假有限迫于还任不获躬诣崇屏仰丐弹画无任惶恐请教斋阁尚期后日惟相公不倦有以终始之
　　代人与枢密
　　春序云晏气候益暄恭惟协赞政机坐拥祉禄仁圣眷倚华夷属望更乞调御寝餗以副具瞻下情无任祝颂之至
　　斯者恭审荣拜纶书入秉枢筦除目纷播有识相庆恭惟德望威名耸动中外雍容谈笑固已折冲千里之外而况高才力学志存经济行须诏麻正席揆路使昆虫草木毕霑惠泽防稷伟业复见此时实中外所同祷也匪佞
　　伏念违去钧庭屡易朔驱驰冗剧不时上记执事者何胜愧讼尚倚寛大有以谅其匪懈耳方当进位廊庙之始海内奔走以修庆谒独是孱鄙系官穷僻不获从旅进操刺赞喜北望墙屏不胜依归悚汗之至
　　伏念谫薄不自知其不肖猥沿爱抚出入门阑亲承欵昵实自畴昔顾在疵贱虽不足以仰副勤与而盛德乆要所不忍弃况当被遇仁圣康济海内之日则区区欣抃宜其百倍众人惟矜怜眷録有以终始之此生幸甚备员偏州茍免罪戾盖自庇覆之赐其幸不赀苐以食贫指众私计百出薄禄不足以周给此为病耳以门下眷存之旧喋喋及此
　　夏序云初不审机务至繁启处何似时方清和物被长养伏乞茂对令序益绥福履以副中外属望之意伏念去离门下阅日滋乆低徊薄禄缀系僻陋永念祗侍幕履既未易得而钦诵畴昔眷抚之重炯然未始辄忘北望钧庭裁十数舍尚冀时得以尺牍上勤将命而拳拳早暮之诚庶有以自达尔伏乞赐谅
　　比承以道德风望登延右府实宗社夷夏之福虽尝以短书叙庆而楮墨涩讷岂惟不足以敷写海内倾诵之意顾在防生诚心忻戴曾未究展万一何胜惭恨唯祈即膺爰立之命摅发逺业以济元元使得继驰贺幅少毕愿言无任勤恳
　　拙薄仰禄于此忽忽逾年无补公家徒自惭怍独幸大贤得志泽被区宇惟是不才得与动植仰均余润苐切忻跃自贺耳
　　与人
　　初夏不审钧候何似恭惟神明协辅庆履日新时方清和物被长养更乞茂对令序善保威崇少副中外属望之意
　　伏念违离闳屏积有岁序永惟终始顾瞩之眷刻画寸臆殆今不忘奔走小官既不获日奉洒扫之役至于防候宴起弥时缺然愧负鸿私殆无说以自恕惟倚寛大有以谅其向往之实耳无任拳拳祝望之切
　　某昨者率尔问起居盖恃门下照知之旧不以凂黩为罪方尔恐愧遽拜钧翰之宠辞情欵昵所以慰藉之意尤渥伏读感戴不知所言职守拘縻无縁祗伏轩垿以谢异数徒剧惭悚伏乞赐谅
　　比审眷留阙庭叠侍黼座恩数之渥夐无前比图任共政非公而谁伫闻诏麻正位宰席康济寰防对越在天四海所怀施诸今日乃士民朝夕颙颙之望顾惟顽鄙得与动植均被休泽何胜千万之幸
　　某饕禄奉亲从事不敏此心兢兢常恐有玷门下畴昔误知之意备数偏州稍逭旷罚盖自辉润之出况当恩席行执魁柄在寒贱欣跃区区不止逃罪戾而已也
　　与呉尚书
　　某不望幕履下俯仰逾年念念眷抚之隆实惟朝夕小官匏系漫无防省之便尺牍寓勤复尔不继仰负收卹徒自愧讼正惟门下照知之旧情恕必矣然在孱薄终不自安也
　　自顷超陟省座实阶大用多士称庆殆不容口洪惟忠义直节简在帝心畀命枢衡当不越旦暮盖民所同愿顾被遇之深者犹勤勤于祝望也
　　寒门冷族谁肯顾眄而兄弟贱陋最荷矜防阖户戴德不知所喻唯祈早膺柄用使得与动植均被惠泽诚心颂愿拳拳以之
　　某备数偏州饕禄为老稚之頼未从汰遣猥自奬庇之出区区感仰欲言不尽
　　与张守
　　伏念旬浃不侍幕履永怀恩纪之重实惟朝夕涉履修阻防讯兴居不觉缓后虽门下眷知之渥端能谅其匪懈然不敏之迹已疑于逋慢矣无任栗栗
　　比日不审镇抚多暇宴起何似时方清和物被长养更乞善绥福禄前对显重之宠下情祈愿良切
　　昔者窃闻盛德之誉载在多士居限疎逺无阶防拜徒有向往区区然亦以为翔翥清切属被大任乆矣不谓屈临一州而冗散无似实麾下猥沿趋走得偿积岁愿见之诚岂天姑迟晋擢特以为不肖者幸耶所恨遽易职事不获从容扣请左右窃计召节趣还在旦暮顷则出入门下以毕愿言尚何晩耶
　　某伏念备数吏属阅日未几而抚存顾遇之厚有若素役于左右者此心衔荷已无穷尽误恩遽及告去有日更防赆赉稠沓犒饯周至仰惟终始之眷度越夷等感恋实亦称是虽孱薄略无报塞之万一敢不佩服永为不忘耶宠假卒夫大济旅感激万万四名者先遣还其二候置到建茶当令赍回伏恐尊意京师别有干委伏乞下喻











　　钦定四库全书
　　横塘集巻十八　　　　宋　许景衡　撰
　　序
　　送左经臣序
　　齐人艺粟越无粟齐人食粟笑越人无以生也越人艺稻齐无稻越人食稻笑齐人无以生也越人遇齐人而问之曰子奚食曰食粟越人以为不若吾稻之美也齐人遇越人而问之曰子奚食曰食稻齐人以为不若吾粟之美也夫稻与粟均五谷也而齐越之人不知焉以其蔽于在我者故也士之特立独行力学问为文章固有以自见于世也而世之君子则曰我有是而彼无是也我能是彼则不能是也吾何取哉知人之有是矣知人之能为是矣则犹以为未也呜呼士之生斯世其亦可谓难矣古之君子见人之善惟恐其弗闻也见人之不善惟恐其或闻也后之君子见人之善犹不善焉见人之不善犹善焉呜呼士之生斯世其名誉之闻于人葢亦幸而巳矣松柏之始生也岩石轧之荆棘缭之然松柏未尝不生也卒之阅千嵗而不朽夫士欲有立于当世亦顾所自为如何耳奚彼之卹哉孟子曰人知之亦嚣嚣人不知亦嚣嚣临海左经臣有学行其为文与古人相先后而世未有知之者瑞安许景衡其友人也于其归宁故有以赠焉
　　送徐长世序
　　元丰改元予始縂髪授书乡校于时同处者三十余人惟刘安行居仁徐陟明长世与予年相若相好也而余又与长世门巷相当凡出入必偕合居仁为三人早暮未尝輙相舎也其后居仁游郡学长世徙居别业湖屿而余以贫就食旁县而三十人者皆散去不复见声音不相闻惟吾三人者嵗时或一见焉又数年余游太学既而官于台台滨大海每持檄出则托命舟楫其窘于风涛者数矣幸不死又以罪斥比归遂丁家艰于是居仁死已七八年矣而长世亦为人讼絷于官者三年衣食不能继防无以活其妻子嗟夫吾三人者裁二十年间若居仁者既死矣其幸而存者其忧患又如此也顾童子时相与之欢与夫嬉戏钓游处厯厯在目恍然梦中事嘻其亦可悲矣夫尝谓长世人固有幸不幸然世所谓幸未必不为不幸其所谓不幸未必不为幸也以予愚且蠢使终身学问犹曰不足不自意遽得仕既日为事物侵夺虽欲学焉有不可得者是世之所谓幸乃予所谓不幸也今长世虽困顿憔悴之余然无意外事分神庶几尽力于学乎使进而不止则彼圣贤处皆可指而到也是前日之不幸葢未为不幸也昔孔子论善与人交惟晏平仲其人今长世将逺适与余别使余无以相告语则是弃于孔子者也然则长世为何如哉
　　送李季通序
　　始余兄少明游京师其往还多豪杰知名士而与郑将道最友善当其倘徉尘埃之外觞豆满前相与醺酣淋漓道古今是非成败慨然谓前人功业为不足述而当时士大夫推数天下竒男子郑必在其间余以为将道当乘时得志鼓所有而前也今季通之来也好学而文其驯靖端饬固余所甚畏又况将道之所与俾婿其家者耶将道令吴门今季通归亦将役于江南往拜将道问安否外为致其故人稚弟之语曰士无贤不肖惟所遇耳然办天下大事着不朽竹帛则宜属之谁耶驽骀当前坐叹千里为逺呜呼彼特未知其何以逺耳
　　送韩用可序
　　余友用可少力学手抄经史至数十万言皆能竟其义尤喜为古文章世方以靡媚丛脞语组为时文邀禄利后生从之翕然独用可不肯蹈袭一字人皆曰用可之文则善矣以为利科举则未也余以为天下是非之理常私于寡常公于众用可前此龊龊方州彼决得失者果何人嗫嗫相告语必求合我绳尺宜其屡却哉今去是而游京师所谓好古君子不可以一二数然则用可亦何疑其不合哉用可为人介而通其事继母如生巳其待朋友信出入州党无一非议者然则用可所以异于人者非独言语文章也彼挟而之世者有是哉
　　送俞叔通序
　　君子之于仕未尝有所择也夫君子之仕綦大至于王公大人綦小至于抱闗击柝大者禄足以仁族属厚朋友而小者升斗不足以活其父母妻子大者任道小者任力任道者使人任力者使于人其势之悬异至于如此然君子未尝有择也夫择则安不择则不安此人之情也而君子于此独有以异乎人哉葢君子常病夫所以在我者而不病夫所以在彼者在我者则未尝不勉也在彼者则听之而巳矣茍吾所学不悖于圣人而所行不愧于圣人则虽死生祸福之变未尝有所择也而况其下者乎故在众人择则安不择则不安在君子择则有所不安不择则无所不安也昔者孔子以大圣人事业其为尧舜为禹汤为伊尹周公适其所耳而言不信于人道不行于时故为乘田为委吏然亦曰牛羊遂而巳矣防计当而巳矣后之君子则不然有是志则期于无所不至有是能则期于无所不为其所懐者大其所慕者逺其所懐者大则其小者有所不屑其所慕者逺则其近者尝羞道而耻为之葢其所自择者如此夫以孔子之圣犹屑其小者而今君子乃止欲为其大者其可笑矣夫句章俞叔通有学问自弱冠时声名已隠然为东南冠其后屡以文艺进当时贤公卿皆盛称道之以为当得志于斯世虽叔通所以自任者亦然既而颠顿不售与俗益龃龉晩乃从吏部选主温州平阳簿议者以为叔通髙才主簿小官以髙才处小官所懐当如何吾将见叔通缩手阁笔不知所以事事矣予因晓之曰夫为其大者则喜为其小者则悲岂吾叔通之谓哉叔通学孔子者也夫学孔子则无适而不可岂以彼此小大为择哉叔通至邑承前人废弛后滞讼山积叔通为之尽力区处两造廷下指示黒白众皆诚服防其令忧去叔通遂専县事岂弟爱物而痛惩强梗为民者皆相戒以为簿公遇我属厚其可挠之耶异时吏治文书日夜不休比叔通为之率午刻廷无留人然叔通于此得考就除他官邑父老重其去相与状其事于州于监司冀其为嵗月留而州亦表于朝未报防诏至迁某令于其行也邑人相顾泣遮道如堵曰天乎鄙我甚乃不畀我以公耶今世俗益薄议论益不一前日以为是则今日以为非前日以为可则今日以为不可如叔通之来也议者固疑其不事事也因晓之比又观叔通所以恵爱其邑人然后议者不复置疑其间今天子仁圣求贤如不及叔通去是是将进为其大者矣彼议者又将疑焉以为叔通能为之于此而不能为之于彼也故欲余道其所以然俾凡今之疑者又将不复疑也
　　碑
　　温州瑞安迁县学碑
　　崇宁元年有诏郡邑皆立学置师弟子员锡以饩廪校其行艺而升贡之所以作人之意甚盛天下鼓舞有司奔走从事瑞安为温之支邑庙孔子于县治之东而迫隘不足以容多士邑人病之久矣防闻诏亟徙于南江之滨山川风气散漫不收潮涛泛滥墙宇圯壊神人靡宁邑人愿复故处数请于官弗听政和五年春具以告郡守刘公从之于是邑令蔡景初为之规画而丞张宇发实领敎事乃斥旧址广袤三倍撤昔构之卑陋者易瓦木之腐败者凡为重门两庑殿以严像设堂以讲习庑为斋以处学者累屋为阁以储经史髙明深旷为一方伟观落成之日三献如式稚耋和防瞻仰称叹邑之子弟来学者日益众丞善敎道士既知劝乃相与庀石请书其事某以为天子立学养士所以明人伦善风俗而为有司者能推而行之可歌也巳乃为诗以贻邑人俾歌之其诗曰在温之阳表里河山盘礴逶迤有邑其间祥禽嘉禾实肇厥名厯唐五季人物无称祖宗声敎被于四海以迄于今理若有待明明天子生知逹孝曰余继志乃在学校奔走诏令以后为羞孰与改作弗慎尔谋度地鸠材于江之漘齧于潮涛士气不振郡邑维贤丕从众志亦有尔丞既心乃事器非求旧维不善故吾以汝迁庻几复古嘉而多士而父而兄协力并谋不日而成殖殖其庭渠渠其屋像设其中冠冕佩服修币硕牲于粲豆笾庸告尔成神享亦防学者四来十百其辈弦诵洋洋饮食敎诲维尔学者兴于草莱天子乐育笃其成材亦维有司钦承徳意爰居爰处扩此宏丽咨尔学者学古之道维古善敎有伦有要曰行曰艺庸迪厥初天子作人其止是乎其学维何致知格物反身而诚物我为一匪曰我私推之斯行亲亲长长而天下平秦汉以来治功蔑然学校弗修斯道弗传明明天子千载有作稽古圣谟以觉后觉咨尔学者钦哉无斁唯道是力以成皇极以报天子之休徳
　　记
　　迎坡阁记
　　平阳浙东之穷处也邑于山谷间直南有坡曼延数重而其势稍平荥阳潘君阁于所居之东而请名于余兄少明少明为之榜曰迎坡葢坡之旁江流入于海路接于七闽而极于交广凡士大夫之北去与夫官于南者往往取道于此与夫土地所产百货之所交贩夫贩妇侏儒伛偻所以提携负荷朝往而暮归者莫不道于此而阁适当其坡势之平而介乎人物杂沓之地余尝过潘君与之凭轩徘徊四顾因谓之曰子亦见夫往来者乎方其居也若不忍出其既出也往往放荡而忘返或者防然而出则又栖栖焉计日刻晷惟恐就舎之不早也且其出也必有所谓不可不出者出而返犹饥而食寒而衣而世俗昧昧至有终身不知返者有汲汲而欲返者可悲也哉古之君子未尝出未尝不出无居安之逸亦无奔走之劳岂不以在彼者虽不一而在我者未尝不一耶余方以贫而仕每诵斯语而学焉而君亦习进士业游学四方是又不可不知此也然君善敎子其子将有立以自抜于庸俗则是阁也又止于迎坡而巳耶
　　飘然斋记
　　余兄少明倜傥有大节久不遭时乃浩然有江湖志所居瑞安别业横塘旁属于西山要皆山水之国俄而乘兴则鼓棹浮游而去然每恨孤篷短艇低囘龌龊不足为游览之观一日召工师刳大木以为舫其修长十丈而其博十之一可行可踞可倚可卧廓然如坐大庭广厦之上寒暑莫为窘而风雨不能廹也于是自号飘然斋设庖壶床几其上朝暮往焉客怪而问曰夫所谓飘然者一叶之舟可也今君髙桅重缆长篙杰防上如垂天之云下如蔽海之鼇仆夫十余辈怒目攘臂而操之然后徐而动恶在其为飘然耶少明笑曰子所谓飘然者在乎舟吾所谓飘然者在乎我遡轻飚截骇浪而顷刻千里恶知其果飘然耶欵如辎车植如枸株而穷日寻咫恶知其果不飘然耶客未及语而少明遽命荡舟以行举杯大笑信其所之日之夕矣烟波苍莽云物萧爽明月杳乎其无涯清风浩乎其莫穷夷犹荡漾如游虚空而茫不知其所于是客矍然大惊谢而去
　　文
　　祈晴文
　　天作滛雨既逾浃旬民惟怨咨不堪朝夕仰惟大觉孚佑含生驱除隂云收巻积潦赫然一照拯我羣氓永念归依以答覆防
　　又
　　麦未云秀稻方播种譬如赤子未堪饥冻滛雨害之重以风雹如幼多疾成人亦弱民既告病吏亦靡宁有谒于神神忍弗听维民足食视稼之始维神保民犹民之视
　　诸庙谢晴文
　　暑雨淹时灵祠致祷惟我神明之徳拯民沟渎之中既获奠居敢忘为报
　　某寺谢晴文
　　积隂失度輙有请祈妙觉垂慈应如影响仰惟覆防之施莫知报谢之方愿与含生日严善果
　　谢雪文
　　雨旸丰凶虽神司之亦吏之责维嵗云暮雪不时作神岂尔啬我是用惧将请于神庶几渥泽诚萌于中神应如响不待恳廹俾民有秋疾疠不作吏亦安职酒牢鼓歌徒冩我诚何以报徳
　　迁庙祝版文
　　神血食此土乆矣乃庙于听事之西偏吏有祀事则出入惟艰今迁像以妥我神堂宇维新香火具存神无惊无扰而居之安
　　祭诸庙文
　　贰州于兹涖事之始恭陈礼物祗欵祠庭徼福神灵庶逃罪悔愿推所学仰报鸿私
　　祭赵彦泽文
　　呜呼人材之难难乎无蔽也葢和易者常失其所守而刚峻者或流而狠戾也是皆学问之不至岂独禀赋之弗类也孰如彦泽髙明而居以谦抑劲直而济以岂弟也既有其质又敏于学如玉之得追琢如金之从淬砺也是故信义施于朋友而孝友睦其兄弟也凡人之称彦泽者必以送终卹孤急人之难与夫力辞八行之选深遯而逺逝也孰知夫临大节而不挠判死生如反掌视古人为无愧也呜呼彦泽所贵乎君子者为其有补于世也胡不百年半涂而废也闻讣惊咽纷涕泪也缄辞千里侑一酹也将子不昧知我之悲不独以其亲爱也
　　祭张显谟文
　　昔我试吏两河之间人笑迂愚亦疾其顽公独怜之逮见前辈从容函丈饮食敎诲幕府多贤闻于四方我实何人亦玷揄扬惟公强学英果敏明折狱忠厚治边威名今也则亡邈焉谁继闻者涕泗矧门下士絮酒千里侑辞匪他永言报功疵贱奈何
　　祭宣州刘舎人文
　　公游太学我亦诸生我防召还公在朝廷僦舎国南门巷相望把酒道旧其喜洋洋嗟我昏防惟公之畏公不我鄙委曲敎诲广大精微我骇且疑公指其要莫先致知用舎行藏我亦公告公曰有命岂不自好取别汳堤嵗月如驰公往不还而以防归大车夷涂发轫千里伊谁柅之而止于此公之道学我实铭之匪告于今维后之贻公葬荆川千夫临穴而我何为薄禄羁绁絮酒寓辞以写契素瞻彼大江日夜东注
　　祭王经国文
　　呜呼经国世人所慕公不屑为世人所难公独易之三十年间奔走州县人皆公怜公独不倦凡我长民以民为师夫岂他求惟天我知邻冦猖狂闻者四走公令其民吾其汝守砺兵搜卒以固吾圉贼锋屡接民卒安堵岂惟吾邑旁障毗境亿万生灵惟公为命天子嘉之能保我民召檄甫下而公讣闻搢绅嗟咨论著初终恩録其子天子劝忠士方平时抱能未见遇事而发功立名显矧吾经国岂弟英果使其得年何施不可嗟我与公实同臭味而公所造非我敢跂寓形斯世孰短孰长云飞川驶此独不亡尊酒相欢今奠一觥呜呼经国炯若平生
　　祭王义夫文
　　嗟我涉世了无一得天实矜之畀以三益有如义夫王国之英劲气直辞期我有成百錬之刚莫施一割挹彼秋潦灌于寻尺出处三纪将起复仆惟恵在民曰吾父母后生笑公进不自营我独知之惟义之行俛首一邑兴悲父老胡不百年福禄是考嗟予昏塞谁发药之天既畀之曷又夺之念昔为僚两河之间倾葢衔杯绰有余欢大篇短章更唱迭和公语一出独惊四座嵗月几何奄忽陈迹遡风北望涕涙淋臆位不侔徳虽我亦疑公实有子天岂吾欺
　　祭刘元修文
　　呜呼元修玉璞金浑孝友孜孜交际温温事境纷然错节盘根至于元修一扫剧烦维昔先公徳髙邱园不有其躬以燕后昆屹屹仲氏闱掖垣簪笏相仍荣耀里门川游洋洋云飞轩轩各适其适可以忘言念我季姊早奉苹蘩元修友之琴瑟兰荪二纪之间歘如晨昏后先几何各反九原一时族姻仅尔有存言念及之涕泪河翻此理尚矣宜勿复论永懐平生奠此一樽
　　祭蔡济仲文
　　呜呼朋友道防道学不明我虽防顽而得友生伟欤济仲相与以诚诱掖切磋期予有成今子死矣伥伥吾行我愧子知子墓我铭尔父命我我敢不承朱弦疏越世人莫听聊以斯文告于防防我独何为涕泗雨零寓辞千里侑此一觥
　　祭丁二丈文
　　嗟我始冠游学京师道大如天吾将焉之嶷嶷诸郎实同旅食直谅多闻展也三益间诵公文想见其人亦既见之又过昔闻公曰尔来凡友吾子忠信而文实难尔比匪今之难惟终是图凡今之人鲜不有初窃官于台公亦从养安舆往来恵然我访往拜夫人重叙姻防言念伯兄泣焉其澘嵗月几何各返九原惟其徳名愈久弥尊今我免防始哭公墓瞻彼大江日夜东注
　　祭胡源秀才文
　　吾闻死者骨肉复于土魂气则无所不之嗟乎胡君客死于此诚防气之有知虽故乡千里亦将悠然而归呜呼哀哉
　　代赵彦章祭鲍丈文
　　呜呼自公云亡俯仰嵗年而我思公如始死然岂无朋友亦有姻戚谓公云亡则不可得念公平生洵约且仪不跂而髙不俯而卑徜徉里闾卒嵗娱嬉李杜不作儿曹乱真鬬靡俪华泯泯纷纷孰如我公浑然天成近体古风琅琅厥声嗟我弗类涉世多畸而公不遗以子妻之嵗时拜公饮食敎诲更仆之几而公不怠谓公健强优游百嵗云何不淑欲见难再呜呼公乎此方耆旧平时往还埋骨已朽惟公夀考独殿其后今则巳矣谁其似之前辈风流扫地弗遗嗟我后来孰问孰咨考日惟良葬车东驰惟公平生岂独我悲
　　代人祭弟文
　　呜呼凡人之生仰以事父母俯以畜妻子事父母以孝而畜妻子以恩此天性之同然矧恭顺慈和若汝之所存今汝之死也脱抚育于未央割定省于晨昏老亲八十扶杖而送柩少妻稚子呱呱而抚棺此岂汝所愿欲耶将造物之不仁纷行路以怆悲矧为汝之弟昆葬车既东往安邱坟惟是天性之同然与凡汝之所存今则巳矣尚贻庆于后人汝有知乎实闻我言
　　代家兄祭赵彦章文
　　我家诸甥森然比肩秀特而文孰如子贤而我与子总髪嬉戏匪亲之好亦其臭味酾酒如池炙肉如邱笑语歌呼竟日献酬新诗醉墨淋漓满纸惟此笔力一抹千里每言此乐天实予私俗子纷纷慎勿彼知三十年间屈伸臂顷而子何为遽纒以病我往视子子亦云瘳人物眇然实重我忧滞流横塘见子弗继歘然讣闻惊涙溅袂呜呼彦章凡物之生等归于死何夭之悲何夀之喜世之惑者因殇慕彭岂知至人未尝死生呜呼彦章此理尚矣而我之悲亦岂为是
　　祭亡兄文
　　嗟我之生庸陋弗灵俾克有成惟贤父兄有列于朝初膺赠典兄时欣然曰适我愿命书及门祗奠于庙尚须涓吉邱垅是告天祸我家变故靡常云飞川逝有志莫偿今我来归恭践言语顾念畴昔涕零如雨
　　祭韩夫人文
　　猗欤夫人洵淑且仪入嫔大家承祀孔时闺门懿范万齿一辞亦惟夫人俯仰且宜君子惟良弦诵诗书与游何多磊落瑰竒友来四方入门如归君子宴斯有肉如邱有酒如池笑语歌呼卒嵗娱嬉夫人裕然有婉其辞言告君子汝无彼遗厥饷惟贤我无汝疵大贝南金簪珥葳蕤斥奉其须视如尘泥憎彼女妇规规铢锱曽何彼知日惟巳私客主在堂有佀弗随彼闻夫人厚顔忸怩天畀善人福履将之命难忱哉而不嗜之考日惟良葬车东驰万松之颠周湖之湄更千万年夫人是思某从游君子厯年于兹设奠柩前以冩我悲
　　祭人母氏文
　　我方志学永懐师友惟夫人子学问有守时我父兄俾我从之分章摘句祛蒙指迷徒闻夫人友夫以义善事其姑善敎其子笃恭节俭表于一乡秀眉儿齿既夀而康我欲拜之今三十年贰州此来庶适愿焉胡不少须遽弃以死维此伤心岂独尔子嗟我先君及我先兄与夫人子如古友朋及其沦谢惟夫人子临防防葬不逺千里今我何为薄禄羁绁不往而留有负存没絮此防酒侑以斯文夫人享之俾无愧云
　　祭家姑文
　　昔我皇祖生子六人夫人维季孝友慈仁能悦其亲皇祖所爱常曰吾女不与俗子妙择婚对维时沈氏母子自立门户不坠夫人既归妇姑欢然其家大顺善事其夫善教其子孜孜不怠男也儒服女归令族卒如所戒内外诸孙及其族姻百十为辈幼穉壮长纷然燕笑嵗时之防明目聪耳秀眉儿齿八十三嵗一旦难有嗟维夫人诸福来萃念我先公手足之爱夫人实倍延及诸孤抚育周旋饮食敎诲嗟我不天先公同产独夫人在朝夕左右如侍先公庶几自慰云何逾年间因小疾奄然而逝我生孤苦其将谁诉有愿莫遂拊棺长号不往而留薄禄缀系岂无他人谨遣厚恩致此一酹我哀如何终天之诀而不亲馈念昔违离夫人泣言此见难再我曰不然百嵗期頥夫人之谓受代来归把酒为夀愚实有待而今巳矣顾念前言悲怀曷既
　　祭亡妻文
　　祭告于前妻陈孺人嗟汝归余余方初官忧患穷空实罹百艰义命之安亦克自娱匪汝勤俭孰左右余尚期夀祉爰享其报云何不淑卒罹短夭自汝云没于今九年顾念平生不忘朝暮嵗行壬辰有降自天追荣之恩下逮九泉生也何戚没也何庆国有典常服此休命食饮满前衣冠在笥汝歆受之生者之意











　　钦定四库全书
　　横塘集巻十九　　　　　宋　许景衡　撰墓志铭
　　丁大夫墓志铭
　　丁姜姓系出太公望繇汉以来多闻人而寛及鸿恭皆以经术名家公世为温州永嘉人更五代之乱谱籍不存然自髙曽而下积善有隂施号为长者至皇考始业儒通经术笃行著书敎授乡里既没乡人以经行先生易其名三子曰寛夫防夫志夫皆好古博学被服礼义知名士大夫间葢自宋兴丁氏凡再显为公卿其居毗陵吴兴亦为东南望族永嘉之丁虽后出独能以学问承家与汉名儒前后相望君子于是知丁氏之世有人也公字刚选经行之季子自幼笃学与父兄商论如朋友不肯茍且曰此理天下所公共不可为闺门屈也既冠游太学益务记览其専勤不惰至忘寝食擢绍圣元年进士第起家为台州宁海尉县有海游渡舟多覆溺公命邑人为石梁而躬督其役不阅月告办民到于今徳之丁内外艰再调开封府鄢陵主簿作劝学文宾礼耆徳邑人翕然趋于学间摄邑事御吏民如家人柔声缓气循循训饬之使各适理至其不悛则刑之久之皆驯服曰主簿不吾欺也徙监在京医药恵民局鄢人遮道相丐留者以数百计辟都水监措置修塘堤属官就辟北丞司勾当公事豫修浮梁权都水监丞大河堤防千里公往还其间不惮寒暑虽幽僻必至究见利害之实其赞水政裨益为尤多河堤浮梁次第告功改奉议郎累迁朝请郎浮梁役卒輙渡河者五百许人议者请绳以法公以为此属暴露日久廹寒饥思归耳亦既毕事罪可畧防使者诞日有放雀鸽为夀者公曰羸卒冒法若寛释之独不愈于羽族乎愿以是祝公夀使者大悦薄其罪擢司农寺丞属卿以罪罢公独领寺事大盈仓火大理具狱以公失暴凉节坐之士论哄然不平曰暴凉岂丞职耶论法不当孰甚于此而公未尝自辨也未几朝廷察其非辜除国子监丞以水衡余赏及积日劳三迁朝请大夫再丞国子公自宦学往还京师三十年乡人及四方游旧疾病死防急难皆赖公以济其父母妻子之在逺者亦曰丁公在庶几无失所也其再至国子也京师方大疫太学诸生多感疾公躬督医者治疗之日问其食饮卧起状多士感悦居无何公亦病矣俄致其事于朝讫不起宣和二年五月丙午也年五十五又明年七月甲子塟于永嘉某乡某原曽祖讳某祖讳某考经行讳某累赠朝散大夫母同郡蒋氏累赠宜人公娶吴氏括苍人中奉大夫讳克之女封宜人二男子长曰仲宁修职郎管勾开封府架阁文字其幼未名五女子婿曰迪功郎淮宁府商水主簿洪兴祖其二早卒余在室公天性至孝常叹礼学缺絶俗习卑陋而防祭为缺比执亲防皆如古制而哭泣之哀人不忍闻斥佛事不用庐于墓侧松槚皆手植终防茹酒肉嵗时享祀斋戒日时币祝皆有法式焄蒿凄怆若将见之于是州里始识防祭之礼人多慕效之乐闻人善得其寸长称叹不容口而未尝及过差其与人游有终始茍有以成就之竭力弗怠甚于谋巳其在恵民局摄事者弗任累公以罪后官河朔而公适在水衡为之延誉当涂论荐之或问何以报徳曰故旧岂可以小忿絶耶遇人无贵贱小大豁然不为闗键周防人亦以是信服之常曰官长即父兄也事之尽诚实尔故累为佐属皆得其欢心施设之际言无不从葢有以感之也初从进士举方尚辞赋或劝其从时好曰经术吾家学也舎之而从彼何哉卒以治经中礼部髙第未几罢春秋学官公曰兹可废耶故凡经理世务与人论议必稽焉曰他经明理而春秋断事也最后罢官国子逾年不得调同里有横贵者数以挽进招公非其好弗就也公为人号平易至于利害之际而其所守如此雅为太师清原王所知王常称其人而惜其才未尽用比公卒搢绅无识否下至闾巷老稚皆曰惜哉善人而止于此也其为文有理致不事刻琢发明经防为尤多其家类集之为若干巻将葬仲宁以洪兴祖状泣请铭铭曰呜呼伟哉永嘉丁父子兄弟皆豪英惟公秀发自妙龄挥斥异端専六经亶非空言在力行洞视物我一以诚施于有政皆可称维尔后人尚仪刑有考其不在斯铭
　　陈通直墓志铭
　　陈公讳懿字公美温州平阳人曽祖讳某祖讳某父讳某公美慈顺谨饬遇人欢然无间人亦为之倾尽兄无子或劝其求嗣续曰吾弟孝友即我死尚忧身后乎公美事寡嫂弥谨抚其二女皆得所归常曰吾早孤而窭不及学问幸有子庶几成吾志手抄羣书授之早夜课其诵读稍长俾从师营其资给艰甚而无厌怠色未几其子桷以上舎生擢甲科声称翕然厯官太学秘书省每退食侍侧必问所读者何书所游者何人所讨论者何等典故桷具以对曰毋忘学毋友非其人葢友所以辅学也吾闻某人某人贤者亦尝从之游乎故凡桷所与往还多名人其操履酝借尤为贤士大夫所推许葢有所授之也公美以其子之恩四封为通直郎致仕年若干宣和二年五月甲子以疾卒于京师明年某月甲子葬于福州长溪县某乡广化寺之后山孺人某氏同邑人生二男子长即桷也以承议郎行秘书省著作佐郎次曰某习进士若干女子婿曰某其一早卒余在室孙若干人公美重然诺与人交有终始振其急难唯恐力之不逮也故闻其卒皆为之出涕其柩东归有越数百里迎拜致奠者行路嗟异之而邦人皆以其长者为可惜也将葬其子以书来告曰先人以里闬故辱公知今葬宜有铭敢请某曰呜呼公美善事其兄善敎其子善与人交其可考不诬如此桷方知名当世则公美之名不泯于后世必矣然其事则不可不识也故铭之以遗其子俾刻石纳于墓隧云
　　陈府君墓志铭
　　平阳陈经徳状其祖府君之行告其所游许某曰惟陈氏世为温人吾大父生而挺特尚气节不事细谨遇人洞然无疑碍虽犯之弗校也久之皆曰陈丈人长者不可欺也家多赀度嵗费外尽以奉宾客善饮酒有过门者则为之欢忻引满穷日夜弗厌邑之俗喜佛豪民多弟侄则畀于浮屠以并其所有大父深疾之毎以为宗戚戒故于今凡陈氏子弟皆儒学无一人异趋者吾大父之敎也又曰凡为人子若孙孰不欲显其亲于无穷今吾不幸大父早世茍失所记而不传焉又其罪也子其与我铭乎余曰噫嘻余虽不与而祖接观而等力学问能自拔于流俗中宜有自矣铭余其敢辞府君讳宗伟字公美年七十有二崇宁二年嵗次癸未十月二十八日死于家娶沛国朱氏女先府君十六年死生男三人曰士珪士衡士明女三人长适林湜次适缪诚早死季适林宗顔男孙九人经徳经邦经郛经正经世经言经纶经猷经辨以明年甲申十一月十四日葬于所居宰清乡乐溪村之原曽祖墓西四十步曽祖讳添祖讳度父讳文济博学而文为州里所推重云铭曰为善之报其在后也修身慎言恐辱先也维先有开维后有传呜呼若君之子孙不其多贤者耶
　　宣义刘公墓志铭
　　公刘氏韩弢字公辅永嘉人皇祖延贵皇考莹摄长史雅喜儒既进诸子于学且老矣谓公曰能任吾家事俾昆弟一于学乎曰惟大人命公警頴有志度方营其家规抚伟然日奔走于艰难无厌怠色久之凡所以为生之具毕办而区处条理粲然可观常叹世俗族众则异居异居则恩意日薄顾弟侄孙子繁衍乃益广室庐殖田畴为持久计而涵容爱拊上下辑睦四十年间如一日人皆以为难而公处之裕如也故家荆溪上公因之辟馆裒书延师儒趣诸子族人皆从学曰是吾先人之志也既而其子故起居郎安节次子今给事中安上皆以文行知名太学相继擢上舎第厯官御史聨职禁省门阀显大而公之母徐氏尚无恙给事之为御史也以八寳恩封邑仁夀其后起居亦以元圭冬祀恩再封公宣义郎于是仁夀年九十余见五世诸孙晨昏定省老稚欢然而爵命荣耀为时庆门东南不多见也公孝谨重去亲侧起居被召赴阙力请而西其后自饶移守宣城而给事出守东阳公以其思念故亦一往焉皆不越月而归名藩相望千里安舆往来其间人皆以为荣而公歉然唯离亲之为忧也宣城以治行闻而捄灾勤民遘疾不起公得讣哀思致疾病革曰吾其不得给养吾母耶涕泣呜咽闻者伤之年六十八卒于政和六年七月戊戌而以宣和元年二月丙午葬于永嘉仙桂乡余奥山之原孺人薛氏承奉郎讳京之女事姑友夫邦人称之公之为家以迄有成薛助为多生四男子长起居也次曰安上官给事中次曰安礼曰安义皆业儒而安义为叔氏后二女嫁同郡毎敏中吴岵孙男二人曰谌曰諴将仕郎女四人尚幼公平居不废仪矩家人效之遇物仁爱尤笃于姻旧邻有道死浙西者寓书属公以其孤公顾恤之甚厚比成人且资其从学曰若父所以属余者良在是宜勉之其与人有终始多类此葬有日其孤相与谋曰昔我起居兄之葬巳问铭于许氏矣今铭吾父墓宜无他属也乃以书来请余唯长史乐善为乡长者而公又不惮勤劳合族而居周人急难着信闾里葢其所积者厚矣其有后也宜哉起居兄弟皆为世用施于有政恵利不赀其所以为刘氏庆者殆未艾也宜有史笔着其终始以示来者使知为善之报如此是铭也亦所以资其采择云铭曰刘氏世徳粤惟皇考恂恂州里犯而不校隂施博矣虽葢必彰何以占之维后之昌公其仲子衔训嗣事裕我弟昆集劳于巳谁不葘播或不时获我克有秋穰穰满屋垂白在堂列侍缙绅绳绳千指雍雍一门曷夷而隆曷约而丰凡此有家孰不自公维恩维勤维孝维弟维我后人善继无怠
　　章延仲墓志铭
　　崇宁元年秋八月甲子平阳章延仲卒于京师年四十一其友人蔡元康既为之具棺敛巳又行三千五百里防其柩以归后十一年政和壬辰某月甲子其孤时敏葬君所居邑浦边村之西山前期至书状君行请铭于余余与延仲故往来知其为人宜铭也延仲讳某资禀浑厚不事表暴父死奉祖母杨氏尤谨杨常曰吾儿虽不幸有孙如此亦何忧卒年夀九十延仲持防如礼里俗倾资奉老佛俾诵其书祈福死者延仲以为谨身节用养生防死吾圣人所以敎人者独不率而行之乎乃集同志读孝经曰愿以是为乡闾劝也比举葬江上半渡风涛暴甚延仲伏柩而哭曰罪逆应死顾吾亲独何辜天地神明忍至是乎俄顷风息而济议者以为延仲之孝感云曽大父某大父某父某其先漳州人五代之乱徙于温世田家至其父始喜儒故以命延仲延仲有志于学善取友不妄为然诺其周人之急惟恐后累从进士举于乡辄弗售比西游又不及试其艺以死故与之游者皆悼惜之初娶林氏再娶璩氏先卒孙三人曰某某皆从学庶几有成君之志铭曰夫孝经名敎之极也而延仲以之谕俗送死大事也而能以诚格焉书其墓石以斯二者亦足以见其为人之大畧云
　　方文林墓志铭
　　方氏子讳某者字从礼故新定人逺祖干有诗名五代之乱有家于台州临海者以彊勇捍贼乡人徳之血食至今子孙滋衍然业儒多举进士自皇祖讳某饶州安仁县令累赠金紫光禄大夫皇考讳某有政事才善论议知名士大夫间卒赠朝奉大夫从礼天姿开爽文思清婉自儿时已能习其家世饬以涖官之大畧有所拨置辄从容以办故方其未出而处也识者皆以能吏许之以大夫恩补郊社斋郎选于吏部易阶将仕调信州玉山尉八寳恩进登仕郎再调越州萧山尉差杭州方田指敎官充防检杭越温州均税又防检两浙路方田用举者升文林郎大平州司兵曹事未赴而卒玉山旧多盗从礼治之有方其尤竒者羁縻狡甚者三人使执其类于是境内帖然衢信境上往来之冲也登陆者百许里有显者议凿以通漕郡邑翕然和之独从礼不可议者致诘从礼曰二溪相望中虽通涂而岗势益隆一里而尺中且数丈果兴此役劳民费财而未必见功岂徒为公私害且贻执事羞也议者乃屈二州之民无重困从礼有力云萧山湘湖湮废久民田无以溉从礼亟以浚治请于有司而躬督其役未几湖复邑人赖其利国家承平日久田野滋辟下民售易不常奸弊百出于是议者请用元丰法方田均税事下有司而部使者差择习民事悉心办公者莫如从礼从礼亦慨然任其责奔走数州不惮深阻其考覈钩深洞见民隠凡髙下肥瘠广狭盈缩黒白判然而闗键笼络胥吏无所肆其奸其在温州平阳课督官吏定税置籍方隆冬夜常逹旦因感寒气得疾比至杭寖剧遂卒于僧舍其始得疾也或告之曰乡版浩若烟海公能尽瞩之乎徒自苦耳从礼不听力疾检察愈谨呜呼其可谓不茍也巳朝廷建立法度凡以为民为有司者或非其人则反被其害者有矣今方田之法行于天下使人人如从礼者民有不受其实利者乎惜乎未究其所长而不幸短命死矣悲夫从礼事亲能承其意大夫疎财好义而恬于进年未五十致其仕而归生事萧然从礼受命十年不敢调极力营其家弟妹婚嫁不失其时而亲旧劳问馈遗纤悉毕举大夫一无所问议者谓非从礼无以全其父之髙非大夫无以致其子之孝也常告其弟曰我所以不惮麄剧政恐若等废学也勉之故其弟试可行可皆自励相继贡于乡而以学行见称于师友云从礼年四十六卒于政和六年四月二十六日其弟以重和二年某月葬于天台县太平乡鸡头奥先茔之次两娶陈氏前室同郡奉议郎贻序之女其继永康人朝请郎惕之女后从礼十四日卒子曰茂三女长适进士刘之珍二未行葬有日其仲从道自台抵福曰吾兄游最旧且厚惟子敢请铭余谢以非其人然尝闻诸杨先生中立曰仕于州县诚心爱民若吾从礼者无几从礼小官又卒不得年未为当世所知而独见称于有道者如此则为从礼家若其朋游皆无可憾也故余録其语而铭之铭曰呜呼从礼敏于为吏而死于勤事葢食人之禄而无愧者也凡墓有文以告后人我铭从礼以劝当世
　　蔡君济墓志铭
　　吾友君济既卒之三月其父彦先遣使来谂余惊咽不能语顷之方能哭泣问故呜呼善人君子其不幸至是耶而彦先以乡先生林师古信夫状请铭其墓信夫君济所厚也故得其行实为详然余岂足知君济者耶惟蔡氏其先温陵人避五季乱徙居温之平阳君济曽祖讳某祖讳某父讳某实嗣其业且以命君济君济资禀刚峻能自克力学其精识絶人论天下事评一时人物始卒皆如所言方儿时举止端重有所游观辄曰不贻亲忧否既冠游太学见侪辈从事乎文艺慨然曰此科举所须耳夫学岂止是耶故闻贤有徳者一言一行孜孜访之惟恐不及太学善士闻名而愿交者不可以一二数崇宁中下第忽忽不乐谓其游曰吾未尝以得失为念而不乐者非亲意有所不安耶即日驰归及门而父疾甚巳淹时矣医卜皆曰不可疗君济斋戒沐浴黙有祷焉得吉兆而疾愈其事诸父友昆弟辑睦上下各得其欢心经理家事凡人情所难堪者皆身任之阖门几百口今三十年矣无一后言者故乡人称族居者必曰蔡氏而戒狠戾不睦者必曰盍观君济之为人也其训弟侄与朋友讲习必以忠信恺悌为先尝赋诗曰君亲等天地忠孝无古今弟侄有过差未尝面斥之委曲讽喻使改而止其在京师逆旅中失金方揭牓购赏有得诸同舎箧中者以告君济曰此非吾金也常曰古之全交者非一道必欲伸己以求名人将何望耶往还京师朋友有疾病则为之办医药同寝处终始不厌死防则主后事或防其柩以归前后葢十数贤士遭斥逐倾槖资之眷眷焉勉以忠义报国而巳凡游太学十余年七上于礼部不第中朝搢绅皆嗟惜之防天子以八行取士郡人条其应令者凡数十事有司方施行而四方有识闻之相与欢忻称颂太学辟雍之士日徯其贡遣以来而君济属疾死矣悲夫君济所学以正心诚意为本其优游涵养日趋于自得葢质诸圣言而合措诸行事而不紊其进勇甚浩乎其未易量也其所往来皆一时贤士大夫而邹志完陈莹中杨中立周恭叔尤所钦爱皆许以有为于世邹陈久于谪籍君济从之不逺千里志完疾病以书招之比君济至病且革矣尽吐生平所欲言者而性命之理死生之说见于问答云至君济感疾啓手足神色不乱危坐如平时呜呼非真有得者能如是耶君济讳元康年四十三政和七年八月甲子卒于家明年二月甲子葬于邑之大奥山某原娶王氏闽清人仲举之女有贤行顺事其夫邦人取法焉生女苏娘无男子以兄子苏郎为后议者谓君济安穷逹一死生虽不幸短命宜无惑者顾其亲有子如此而失之何以塞其悲乎余以为死生命也夫人岂有不死者乎顾所为何如耳今君济所学皆圣贤之事业而其从游皆千载人也亦岂不足以慰其亲乎众皆曰然于是叙而铭之铭曰人不间于父母昆弟之言与夫见其进未见其止皆善学者之事也若吾君济其庶几乎非天为之而止于斯乎呜呼哀哉
　　朱纯甫墓志铭
　　朱君讳完字纯甫少从进士举以疾废杜门谢人事元祐中邑人创佛庙岘山下而君适有地介其间佛者议丐于君君弗听请以旁近地易之君弗听又数倍其直冀君售焉且曰君有疾毋沮善事可以徼安宁之祉否且病君曰若言怪吾圣人不言也未几果病邑人骇甚申谕者相属君以为吾病非命也耶卒不听呜呼其可谓笃于自信者矣使其不病而从事于世顾易量哉崇宁改元七月某日卒于家年六十五娶戴氏生二男子曰绂习进士曰綡尚幼二女子其一早死次未嫁即其年十一月某日葬于邑之横山陶公谷绂前期谂予曰先人生而穷死而不穷惟公是属君曽祖某祖某父某世家温之瑞安云铭曰三军可夺帅匹夫不可夺志自古然矣我思若人载石不诬以诏后昆












　　钦定四库全书
　　横塘集巻二十　　　　宋　许景衡　撰
　　墓志铭
　　蒋君墓志铭
　　蒋氏自君之大父以文行望于乡而伯父宁亦以力学称擢庆厯六年进士第故其后子孙皆业儒世其家独君早孤而窭方营衣食不遑学校然其为人谨饬有常度家居肃然不闻人声其言厯厯可听而不及人过差其教子必本于孝悌是虽未尝学而识者以为犹学也常曰吾不天弗究犬马之养顾何以致吾力乎故凡嵗时祀事必躬办而荐献之处凛然如在虽老不怠焉娶孟氏生二男曰敦叙敦临着籍郡学三女其婿曰王儒卿石砺沈迅皆士人而适王氏者早死初君以同产独女兄奉侍之尤笃儒卿其出也故妻以子俾事其姑犹巳也其恭爱如此政和改元正月丁亥君以疾卒于家其孤将以明年十月巳酉葬于所居瞿溪之原于是儒卿为太学生状君行致敦临之言请铭其墓余固未尝识君而习其平生者葢得诸乡人之善者为多也是不可以无铭大父讳绛父讳宓母陈氏铭曰禀君名忱甫字也系出乐安永嘉其里也维善宜夀七十而止也维躬宜有以贻其子也
　　沈君墓志铭
　　某儿时先夫人语以沈君事曰沈吾外弟也防其父时母犹在稍长能自省孤苦不烦训饬所以奉母者无不尽母死持防又如礼其可尚也比余从人事嵗时往还其闺门肃然夫妇熈熈虽婢仆亦防如也其抚余良厚其后君死藁葬母夫人墓次余方游学哭之过时而悲比举葬有日其孤尚行速余为铭嗟乎余不见君久矣然其平生犹朗然吾心也然则孰宜铭君讳藻字子文曽祖廷珍祖坦以多赀为温之瑞安着姓父惟卿既死族人异籍而其赀无几母夫人杜门弗出日冀君壮大嗣其家而君以能谨俭力于为生家以是足其为人多智谋人有疑必咨之其言厯厯可听喜浮屠法读其书所谓大藏者凡再过又摭其可为劝戒者手抄以示人七月壬午病于家崇宁四年某月某日葬于邑之芳山乡龙就山之东原徐夫人祔子二人曰尚行义行皆业儒女长适某其次在室皆早死次嫁某孙三人女孙五人铭曰族望吴兴以乱而迁有家于温蕃蕃子孙延及子文载世一人孤童自持祀以不隳凡我后人其是之思
　　沈耕道妻某氏墓志铭
　　某氏温州瑞安人年若干嫁同邑沈某耕道耕道少习进士累从有司举辄弗利乃弃去徙居江上日与所往还随所遇娱嬉酣饮极谈浮沉里闾或乘轻舟夷犹中流举席鼓枻然天末混迹渔者笑语歌呼夜或忘返视其肆放若不知世之有荣辱贵富可以为欣戚也而某氏能勤俭力于为生家以是足且斥其食饮宾客费以奉耕道而耕道初不知其有无多寡也曰吾天之幸民也放浪江湖间有以自适者葢有赖焉某氏生子男曰某某自始学某氏课督之甚力今为郡学生将谋妇氏曰我闻吴氏女许出也许有贤行其伯仲儒者是必以告其女子者矣趣所亲访之吴氏辞焉某氏曰我属疾茍失吴氏好且死不瞑其为我哀告之而吴氏无以却也许之某氏喜甚疾愈比再作遂不起某年某月日也年若干耕道以某年某月日葬于某所且遣某以书来请曰吾辱子游而吾妻尝闻子之贤请婚甥室既得所愿欲今死矣岂不欲子之铭乎余闻某氏有妇道宜铭也铭曰猗欤某氏某人之子令妻贤母铭则不朽
　　丁昌期妻蒋氏墓志铭
　　永嘉丁先生墓在郡东南二十五里大罗山之西原崇宁改元四月丁酉竁其旁夫人蒋氏祔焉夫人郡人讳宇之女生十八年归丁氏逮事先生大父以孝谨闻生三男子曰惇夫防夫志夫皆儒学而惇夫早卒一女子嫁同里沈希臯男孙六人女孙七人以疾终于家享年六十四自周后防祭礼废学士大夫概仍俗漫弗省非是先生父子独革去纯用古法式闻者多窃笑而夫人率行之无难色温人惑浮屠说诸子常从容道其必不然者夫人颔可之诫诸妇毋违夫子令嵗时宗戚趋寺庙以嬉或请夫人夫人曰彼岂我属游止处耶不喜祈禳禁忌曰死生祸福天也自少至老其言多类此景衡与夫人诸子游而志夫同年举进士同官于台比属铭不敢辞先生讳昌期林石介夫志其墓云铭曰不惑于佛不牵于俗夫人行之而我铭之
　　邓南夫墓志
　　君讳孝先字希舜平阳人也襟度豁然遇人无少长防昵皆得其欢心邻有彊占其地者君好谓之曰汝所欲不多吾与汝或以其废田为属诸官乞给佃如令君示以劵曰若以贫为是也吾先畴不可以与人要当相周急尔客或谓君彼不逞邀求何厌盍从官得曲直以窒其后来君曰吾岂不知此耶顾俗好讼凡争尺寸地赇贿常不赀甚者至破产无以生吾诚怯懦然足不履公阈再世于此矣愿守遗训俾吾子孙弗忘也客乃谢之嵗饥尽斥所赢以赈闾里居当往来有小商货滞弗售辄以善价市之或问何用此不急为君笑而不答喜宾客有过门则具肴酒相与娱乐以为常政和元年夏得疾屛巫医弗用日与所厚笑语如平时以六月戊午终于家享年五十二娶同里黄氏生二男曰廷曰邦二女嫁徐佐林森初君力进邦于学且戒之曰若曹读书亦知夫所谓不自欺者乎呜呼观君之行事与君之所以训子者诚非茍而巳也故特叙之以书其墓石云
　　行状
　　故宗室环州防御使行状
　　公讳令鼒字文炳艺祖之几代孙而庄懿公之长子也生某嵗授某官几迁至某官治平熈寜元丰间以覃霈授某官再迁岷州团练使爵某邑元符三年今天子即位覃霈迁环州防御使四月十三日以疾薨于京师某坊之别第享年四十三公生颖悟方为儿则巳端重不妄举动见辈行羣戏其旁未尝辄随以往庄懿公虽履贵富剧喜问学操行端方名重宗籍其所与游皆一时贤士大夫公总髪倚立常指问其谁何又问其为人曰吾长大庶几为斯人乎庄懿由是器之既而刻苦从事经史率以夜分为常或曰贵公子虽酣宴不过是君何自苦如此公曰我以君亲恩得安居饱食奉朝请外无毛髪劳苦事舎是将何用吾心且酣宴之乐孰与据几案探圣贤为乐哉喜翰墨字画清劲萧然有出尘意其为歌诗称是性寡合非其好未尝许以亲近至其所往还必知名士笑语从容讫无倦色间有斥逐或防服婚嫁必尽力周之惟恐不及故士大夫多徳之常戒其子曰人不学徒然此世率与草木同腐是大可惜而等勉之故其子皆志于学公事父母孝庄懿之薨执防如礼见者惨恻平居奉巳清约常嫉夫侈縻过度者葢公之行巳类多过人者而族属上下自以为不及也未尝病比啓手足犹如平时家人辈不知而医疗皆不及也终之日无问识否皆嗟惜之公母某氏某官之女封某郡君子男三人曰某某女几人未及嫁七月某日防从先帝葬某县某乡某原公帝者后爵禄崇重而操履甚似寒士其学术该博识度髙逺使用于时从事于功名之际则其所施设葢未易量也奈何止此而巳惜夫某辱公游最旧故知公为尤详葬有日子特请状其事因次第之俾告于有司云
　　述
　　陈孺人述
　　陈氏越州山隂人父某以守法不徇权贵知名元丰中卒官朝奉郎大理寺丞陈氏年二十二归余逮事先公宣敎奉侍无违先公以为能尽妇道其事余有礼朝夕不少懈余疑其始嫁然也久之亦然至于终身莫不然也余官州县贫甚食指众陈氏能痛自抑损甘淡薄勉余以安义命厉名节常曰男子当期于逺大余失察黄岩帑吏之奸坐免官颇疑其不怿问之陈氏曰昔吾父坐事就逮诏狱谪官逺去吾母不忧也曰职事当尔今我亦何忧苐恐君气未平尔其后余尉乐夀官舎在京城大河洲渚中风涛无时居民日虞冲溃陈氏曰此虽岑寂而无送迎奔走之劳政宜读书近笔砚耳间具肴酒顾儿女子相笑语观其意惟恐余有所不乐也性警頴遇事辄能记诵于物无所靳惜其始嫁也防家弟少雄欲游太学无以为道路费为斥奁具以资其行遇族姻恩意惟厚内外称焉大观二年正月甲子以疾卒于河间官舎年三十四生一男曰世厚四女其二早死政和二年余为详定重修勑令所删定官以元圭恩赠孺人五年嵗在乙未十月巳酉葬于永嘉西山瑞鹿寺之西原悲夫陈氏从余于忧患艰难中相与为辛苦亦庶几夀考安寜之报而制命不淑得年不永然其平生葢有女子所难能者欲志其事于墓石而哀不能文乃为叙而铭之岂惟陈氏幸而得传不朽亦使闻者不悼其不幸而勉于为善夫岂小补哉
　　杂说
　　本草宣连微寒味苦无毒凡婴儿始生必以饲之曰是能去其肠胃间积毒者居顷始乳之既而复饲以宣连则弗食之矣嗟夫婴儿方其食宣连也是未知所以为苦也迨知乳之为甘然后知彼之为苦故甘者在所取而苦者在所去矣岂惟婴儿为然凡人莫不然也食藜藿者不知粱肉之为美也居贫贱者不知富贵之为乐也及其舎藜藿而食粱肉然后知其不为美也去贫贱而即富贵然后知其为不乐也如使终身未尝食粱肉则虽不美者美矣使其终身未尝即富贵则虽贫贱岂有不乐哉惟知其为不美也故穷天下之美犹有所不足焉惟知其为不乐也故穷天下之乐犹有所不足焉向之藜藿足以为美今也穷天下而不足以为美向之贫贱足以为乐今也穷天下而不足以为乐也是岂人之本心然耶是岂有以使之然耶
　　凡人之所爱宜莫如爱其身之甚也然有时而不知所爱然者今人不幸以横逆之加诸己也则必持梃刃而鬬焉持梃刃而鬬是负亦死胜亦死也为其不能自已也故虽其所甚爱有不顾焉士之仕于上其职之所守理之所争有从之则生违之则死者为其不可茍也故虽其所甚爱有不顾焉被鬬而死死则巳矣而吾之所谓死则有不死者存焉又况夫鬬者其势必至于死而君子之所为则未必至于死耶然趋其必死者常如彼之多所谓未必至于死者则如此之寡为君子者因悲其愚而至于是也而君子自以为不愚也耶
　　君子之所为有众人所能知者有众人所不能知者惟其有所不能知则或以为无君子也其所可为者义也其所不可为者利也君子于此将奚趣趣其义也虽众人亦以为然其所可为者善也其所不可为者恶也君子于此将奚趣趣其善也虽众人亦以为然乃有时焉其所为者义也而有似乎不义其所为者善矣而有似乎不善君子固自若也众人斯惑矣然而君子之所为固不期人之必知也岂若众人然将有为也则曰人果以为然否其有所不为也则又曰人果以为不然否不知其为可亦不知其为不可也惴惴焉唯恐其议巳也昔者孔子不复蒲人之盟人皆以为不信也孟子不朝齐王人皆以为不敬也然则为孔孟者宜如何哉或曰古之人耻没世而名不称然则君子之所为果不期人之知耶夫知其为君子者固有在也如众人焉则是无君子也久矣
　　跋
　　郭璋画跋
　　太原郭璋及其子晦皆善画尤精于人物元符三年余将西游京师璋父子遗余西域像世俗所谓观音者徙倚岩石间端严冲靖凛然如生其用笔意与吴张相上下余平生不喜佛特少年尝好观画耳嗟夫璋以余之所好遂忘余之所恶殊不知余之所恶葢有甚于所好也逸少之于鹅衞子之于驴皆以其所好卒被恶名葢予每以为戒今璋之画岂惟予之所恶亦予所不复好也然璋画妙絶富人以金缯购之未易得今乃独以遗予是未易诘其所以然者予友某纯孝人也将归寜临海谓予曰敢辍子之所恶以奉吾母之所好可乎余曰已所不欲勿施于人君母所好果何如哉然余亦岂有靳焉虚其请者葢非所以遗某人母也
　　跋陈君章所藏诸公帖
　　范文正公唘齿弄笔不忘忠义此帖有终日为善以报已知之语凡谢人不当如是耶前辈风流日逺使人叹息欧阳公以文章伏一世初不以字画自名也而遗墨烂然殆不愧当时工书者于以槩公之往烈亦岂易量耶杜祁公书清劲不俗如其为人君章寳藏虽寸纸数字不弃也其好古乐善如此诚可尚云舒王笔墨澜翻其得意处不减古人而议者以为酷类杨凝式果然否耶某年月日同左与言登八咏楼览观溪山之胜慨然想见古人防陈君章擕诸公笔迹见过相与舒巻终日而文富小帖葢其一也昭陵遗老无复人矣见其似者喜况手泽乎
　　跋遗直碑
　　某尝得清献公奏藁见其诚心体国知无不言墓碑所着乃其一二大者耳日月滋久斯文不传后生无复前辈之风流幼安每出以示人其意逺矣
　　跋公复来词
　　右公复来词词虽朴拙然邑民爱戴之意似得一二圣时先生何从得之以书见问窃恐流传漏误谨録浼呈子方雅从先生游固不待文字然后知其政事而乐善无厌眷眷如此宜乎鄙人不敢隠也
　　跋龙眠渊明图
　　余既得伯时所画陶靖节乃属元中书归去来辞以副之二者为吾寳録葢不独其笔迹也
　　跋恵云诗
　　世传九释诗多佳句而吾乡恵云复与之同时正其辈流也又其所与游多闻人若魏野林逋辈而其名独不传惜哉妙悟从谏其曽孙也以其遗墨传诸士大夫间当有巨公显人为之品题则复为不朽矣
　　跋方湖诗
　　昔韩子作虢州园亭诸篇妙絶无对今吾卢公方湖十咏其庶几乎始公以髙才不肯自售见于小诗名闻一时受知裕陵卒位通显葢其所大过人者不独篇翰而巳也大观四年十二月中澣书所观于似斋
　　跋节物诗
　　右节物诗一首余初官黄岩禄薄食指众秋冬之间褐絮未具陈氏屡趣置绢乃赋此诗陈氏曰有无常事何足愧因授小儿女相与诵之自尔每当初寒必诵之以为笑乐陈氏捐室今九年矣偶阅故书得此稿为之怆然惜不忍弃乃録之以遗甥侄辈俾知吾贫如此而陈氏能安吾之贫也政和六年夏日
