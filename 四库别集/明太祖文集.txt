　　钦定四库全书　　　　　集部六
　　明太祖文集　　　　　　别集类五【明】
　　提要
　　【臣】等谨案明太祖文集二十巻明巡按直督学御史姚士观南京户部督储主事沈鈇仝编校分十六类曰诏曰制曰诰曰书曰勅命曰防问曰勅问曰论曰乐章曰乐歌曰文曰碑曰记曰序曰説曰杂著曰祭文曰诗按太祖集初刻于洪武七年刘基及宋濓文集所载序文俱云五巻称翰林学士乐韶凤所编録然黄虞稷千顷堂书目已不着録所着録者有太祖文集三十巻注曰甲集二巻乙集三巻丙集文十四巻诗一巻丁集十巻又太祖文集类编十二巻又太祖诗集五巻又太祖御制书稿三巻均与此本不符焦竑国史经籍志列太祖文集二十巻又三十巻此本巻数与竑所列前一本合当即竑所着録欤其刻在万厯十四年编次不知出谁手目録之末有姚士观等防语乃据旧本刻于中都亦未能详考所自来也考朱尊明诗综载有太祖神凤操一首而集内无之则亦未为赅备然所谓三十巻者今未见传本其存佚均未可知近时诸家所蔵弆大抵皆即士观等所刻今亦据以着録存有明一代开国之著作焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀





　　钦定四库全书
　　明太祖文集巻一
　　明　姚士观等　编校
　　诏
　　即位诏【洪武元年正月】
　　朕惟中国之君自宋运既终天命真人于沙漠入中国为天下主传及子孙百有余年今运亦终海内土疆豪杰分争朕本淮右庶民荷上天眷顾祖宗之灵遂乗逐鹿之秋致英贤于左右凡两淮两浙江东江西湖湘汉沔闽广山东及西南诸部蛮夷各处寇攘屡命大将军与诸将校奋扬威武已皆戡定民安田里今文武大臣有司众庶合辞劝进尊朕为皇帝以主黔黎勉循舆情于呉二年正月初四日告祭天地于钟山之阳即皇帝位于南郊定有天下之号曰大明以呉二年为洪武元年是日恭诣太庙追尊四代考妣为皇帝皇后立太社太稷于京师布告天下咸使闻知
　　农桑学校诏
　　农桑衣食之本学校道理之原朕尝设置有司颁降条章使敦笃教化务欲使民丰衣足食理道畅焉何有司不遵朕命徃徃给由赴京者皆无桑株数目学校縁由甚与朕意相违特勅中书令有司今后敢有无农桑学校者论拟违制杖降罚歴三年后注以吏事出身民有不奉天时而负地利者如律究焉于戏彛伦不整实君师之过坐享民供亦岂职分之当为斯言既出臣民听行永懐多福故兹诏谕想宜知
　　赦汪束多尔济诏
　　朕自起兵以来伐强暴官贤能人皆乐从不十年之间中国安寜惟尔汪束多尔济弃慈母之恩抗兄不弟其赵多尔济助恶不仁茍安内地辄敢跳踉朕将发副将军率兵以加之尔乃遣子入侍今悯其革心向化特命人赍诏释尔前罪诏至来朝
　　求言诏
　　朕本寒微因元多事试与羣雄并驱十有七年艰难万状方得偃兵息民称尊海内纪年洪武已九春秋矣迩来钦天监报五星紊度日月相刑于是静居日省古今乾道变化殃咎皆在乎人君寻思至此惶惶无措手足惟诏告臣民许言朕过于戏于斯之道惟忠者仁人之心能鉴朕之不徳假公营私者又非贤人君子
　　谕暹国王诏
　　君国子民非上天之明命后土之洪恩曷能若是华夷虽间乐天之乐率土皆然若为人上能体上帝好生之徳协和人神则禄给世世无间矣尔哆啰禄自嗣王位以来内脩齐家之道外造睦隣之方况数遣使中国称臣入贡以方今时王言之其哆啰禄可谓贤徳矣岂不名播诸畨今年秋贡象至朝朕遣使徃谕特赐暹国之印及衣一袭尔当善抚邦民永为多福故兹诏谕想宜知
　　免北平燕南河东山西北京河南潼闗唐邓秦陇等处税粮诏【洪武二年正月】
　　朕本淮右布衣因天下乱率众渡江保民图治今十有五年矣荷天眷佑西取陈友谅以安荆楚东缚张士诚以平三呉遂至八畨直抵交广以极于海悉皆戡定重念中国本我华夏之君所主岂期元人入据己及百年天命靡常羣雄并起以致兵戈纷争生民涂炭是用命将北征兵渡大河齐鲁之民欢然来迎馈粮给军不辞千里朕思其民当元之末疲于供给今既效顺何忍复劳朕为天下之主深用悯焉已将山东行省洪武元年税粮免徴不期天旱民尚未苏其洪武二年夏秋二税再行蠲免近者平燕都下晋冀土地疆宇尽为国家所有其民久被兵残困于徴敛尤甚齐鲁之民其北平燕南河东山西新附地面可将洪武二年税粮亦与蠲免一年有司更加存抚以副朕懐【免北京河南潼闗唐邓则云河南诸郡归附以来久欲恵之奈西北未平则出师所经拟资粮饷是以未遑今晋冀平大军已入矣其北京河南所辖除徐宿等州已免税粮外西抵潼闗北界大河南至唐邓光息洪武二年夏秋税粮尽行蠲免以遂朕之初意　免秦陇等处则云平定中原朕思其民当元之末疲于供给今既效顺何忍复劳朕为天下主甚用悯焉已将山东北平燕南河东山西北京河南西抵潼闗北界大河南至唐邓光息洪武二年夏秋税粮尽行蠲免今大兵所克秦陇等处新附地面虽尝设官署理重念其民久被兵残困于徴敛洪武二年夏秋税粮一体蠲免以遂朕恤民之意】故兹诏示想宜知
　　免寜国府税粮诏【洪武二年正月】
　　朕自淮右渡江驻兵太平开基建业继克镇江下宣城赖天之灵将士之力西征北伐罔不平定朕念创业之初军国所给皆取办四郡供亿繁重未尝一日忘之今天下之势十定其九南北混一有期朕欲四郡之民次第苏息故先太平次及应天镇江俱已蠲免税粮一年其寜国府洪武二年夏秋二税亦与蠲免有司其体朕意益加存恤故兹诏示咸使闻知
　　再免应天太平镇江等处税粮诏【洪武二年正月】
　　朕本布衣率众渡江首定太平次居建业肇兴丕基其镇江太平宣城广徳为京师之翼郡至如兴师旅定羣雄六合一家军需钱粮供亿浩繁止此数郡以足我用子孙百世何忘江左之民朕心拳拳旧嵗曽免税粮忽遇天旱免无可收纵使不免亦无可徴虽恵不及于心有慊其洪武二年夏秋二税宣州已行诏免应天太平镇江再免一半及广徳滁和无为今嵗税粮亦与蠲免益定外邑亦朕意焉故兹诏示想宜知
　　免应天等府山东河南北平税粮诏【洪武三年三月】
　　盖闻自古帝王之兴必有赖于武功成武功者必有资于民力矜恤之道理所当先朕自即位以来于今三年深欲与吾民同乐于天地间奈縁守帅新戍于邉陲大将率师于吐蕃转运之劳犹未能已然各处郡邑供给有先后丰歉有不同虽尝免其税粮犹虑凋弊之余未能蘓息其应天太平镇江寜国广徳滁和当创业之初钱粮供给实为浩繁止此数郡以充国用遂至平定四方念其勤劳何时忘之深宜优恤应天太平镇江已尝免其税粮二年寜国广徳滁和已免一年今此七处洪武三年夏税秋粮再行蠲免其徽州严州金华衢州处州广信池州饶州庐州皆以次归附供给亦为烦劳今此九处洪武三年夏秋税粮亦与蠲免其河南北平近入版图重念其民久罹兵革疲困为甚山东与河南地方相接其民宜加培养庶使河南之民得以相资为生山东已尝与免税粮二年河南北平已免一年今此三处洪武三年夏秋税粮再行蠲免朕以布衣起知黎庶之艰难粮税从寛必先郡邑之凋弊所在有司其尚谨于奉承以体朕恤民之意故兹诏示想宜知
　　免江西税粮诏【洪武四年五月】
　　朕本农夫深知民间疾苦及至亲率六师南征北伐备知将士之劳方今天下一统东戍辽海南镇诸畨西控数种戎夷北屯沙塞朕以中国精锐驻守遐荒岂但风俗之殊亦有寒暑之异艰难万状朕不忍言然欲镇安吾民必资守邉之力其于科徴转运未免劳民理势相须盖不得已也念尔江西之民未归附时土豪割据地方狼驱食赀财一空归附之后供给繁重已经九年其为困苦朕甚悯焉今年秋粮尽行优免于戏四海苍生皆吾赤子爱念之意旦暮不忘縁事有缓急故恩有后先咨尔人民体朕至懐故兹诏示想宜知
　　免两浙秋粮诏【洪武四年五月】
　　朕本农夫深知稼穑艰难及至躬率六师征讨四方尤知将士劳苦重荷上天眷佑平羣雄一天下东际辽海南定诸畨西控戎夷北靖沙漠皆以精锐屯此邉要用安黎庶未免科徴转运供给繁重事岂得已惟尔两浙之民归附之后民力未蘓兼以贪官汚吏害民肥已四载于兹朕甚悯焉今既扫除奸蠧更用良善革旧弊而新治道以厚吾民其洪武四年合纳秋粮及没官田租尽行蠲免于戏食惟民之天民乃邦之本一视同仁皆吾赤子然恩之所及时有后先咨尔民人各安生业共享升平故兹诏谕想宜知
　　免应天太平镇江寜国广徳五府秋粮诏【洪武五年十月】
　　尝闻国以民为本民以食为天此有国家者所以厚民生而重民命也朕乗羣雄鼎沸之时率众渡江兵屯建业十有八年其间髙城垒深濠堑军需造作凡百供给皆尔近京五府之民率先効力济我时艰民力繁甚朕心不忘天下一统今五年矣虽尝蠲免四嵗税粮然犹未足以报前劳是用申勅有司其应天太平镇江寜国广徳五府洪武五年合纳秋粮除顽慢刁狡不行盖仓完备及多科害民粮长本户秋粮不免外其所管人民秋粮尽行蠲免有司不许徴收于戏朕欲使尔民优防快乐于田里此朕之心也然以国家之大供给之繁有必需而必兴者其势似不容已尔其服勤畎以朕意故兹诏示想宜知
　　免河南等省扬州池州安庆徽州税粮诏
　　前者兵征四方军需甲仗吾民备之即今天下平定正当使民乐其乐而生其生实朕之本意也奈何工匠之徒厌镇宫殿致是土木之工复兴愈劳繁重内郡多被艰辛其余外郡转运尤难朕于今年三月二十五日勅中书下户部使之度出防何量入防何对云官军足食可三二年于是诏令河南北平等省直扬州等府将今年民间夏秋税粮尽行蠲免所有事宜开列于后云云于戏从吾化者抚之外吾化者绳之惟尔臣民日省月新共享无穷之福故兹诏示想宜知
　　免山西陕右二省夏秋租税诏【洪武九年三月】
　　山西陕右地居西北山河壮丽昔我中国歴代圣君皆都此而号召万邦曩因元主华夏民无的主已经百年矣朕自丁未年复我中土继我圣人之位建都炎方于今九年矣其间西征炖煌北讨沙漠军需甲仗民人备之外有转运艰辛内有秦晋二府宫殿之役愈繁益甚自平定以来民劳未息今始方寜正当与民同享太平之福朕于今年三月二十五日勅中书度仓库军有余粮特将山西陕西二省民间夏秋租税尽行蠲免以醒吾民于戯民省君艰则天下大治五常如令则风雨乃时惟尔臣民想宜知悉
　　免姑熟金陵京口等处六州四县秋粮诏【洪武十一年八月】
　　赏功罚罪在昔帝王必斯二事之先曩因率兵东渡江来姑熟金陵京口宣城广徳徽州长兴安吉宜兴江隂相次不逾三年尽入版图当时天下豪杰互相雄长殊声异教若欲平之非甲仗之余供给之盛岂能平祸乱一寰宇而为人主者耶今祸乱已平朕居大位十有一年尝思六州四县之民久劳于前虽我子孙累世不忘特以今年秋粮尽行蠲免于戏兴王定乱肇福天下惟思民之劳先故兹诏谕想宜知悉
　　防持朶甘思乌思藏诏
　　大矣哉大觉金仙行矣哉出无量歴阿僧下兜率生梵宫异哉雪岭之修世人过者乎天上人间刼既广忍辱愈多方成佛道善被人世法张寰宇人有从斯道者天鉴神扶身后同逰扵佛境若违斯道而慢佛者则天鉴神知羇困地狱与鬼同处直拂石刼尽而方生其斯忧乎苦乎一念同佛则百祸烟消化为诸福今朶甘思乌思藏两卫地方诸院上师踵如来之大教备五印之多代谓阐扬化凶顽以从善启人心以涤愆朕谓佛为众生若是今多院诸师亦为佛若是而为暗理王纲与民多福敢有不尊佛教而慢诸上师者就本处都指挥司如律施行毋怠
　　谕西畨罕都必喇等诏【洪武十年六月二十四日】
　　奉天承运的皇帝教说与西畨地面里应有的土官每知道者俺将一切强歹的人都拿了俺大位子里坐地有为这般上头诸处里人都来我行拜见了俺与了赏赐名分教他依旧本地面里快活去了似这般呵已自十年了也止有西畨罕都必喇拜桑他每这火人为甚麽不将差发来又不与俺马匹牛羊今便差人将俺的言语去开与西畨每知道若将合纳的差认了送将来时便不征他若不差人将差来呵俺着人马往那里行也者教西畨每知道俺听得说你每释伽佛根前和尚每根前好生多与布施麽道那的是十分好勾当你每做了者那的便是修那再生的福有俺如今掌管着眼前的祸福俚你西畨每怕也那不怕你若怕时节呵将俺每礼拜着将差敬将来者俺便教你每快活者不着军马到你地面里来你众西畨每知道者











　　明太祖文集巻一
　　钦定四库全书
　　明太祖文集巻二
　　明　姚士观等　编校
　　诏
　　谕靖江王府文武官诏
　　洪武九年十二月二十日典寳副林清赍到从孙守谦表知己逹长沙矣朕歴覧表之副本文辞妥帖诵之忽思从孙之逺行不觉泪下而又沾襟今进表使归朕特谕尔王府文武众官即今守谦未壮志若孩童既出镇于西南必文武之臣为守谦之已能若倚之而不谋纵之而不导又非贤人君子然幼孙而戆凡导以仁王之理少有不从从容必以嵗月而成其徳守谦本幼朕輙敢令行者为何盖谓所保者文武是也谕至尔诸人恪恭朕意日夕毋怠
　　谕福建承宣布政使司叅政魏鉴瞿荘诏
　　今年仲夏勅卿南行又抵仲秋而彼中政令得失杳无知者卿郡之籍民也如民焉殊于民者何至于学焉而闾里曰儒如儒焉已而超于儒者云何乃至于尚志焉故官于朝然不及考而迁调之于功未见惟志于业未见惟勤即今职于炎方其所辖者甚众且八闽之地利尽南海势控诸畨古今居是者君子焉小人焉瞒焉人情焉珠玉焉翡翠焉金银焉束帛焉子女焉贤人焉非人焉忠君焉爱民焉修身焉笃孝焉髙明不朽焉没身絶嗣焉其言殊焉而又同焉卿其审择焉力行焉功名遂而身家全矣
　　又
　　朕观上古天下之治乱在于君臣能驭不能驭耳若君能则驭臣下以礼法臣能驭吏卒以体上故治由此矣若君罔知所以驭臣下臣亦无知以绳吏卒故乱由此而始矣或云吏卒小人其于治乱何干然虽小人凡施小诈动伤国政所以为乱始若吏卒守分民无枉扰则民安矣所以朕尝下令入于条章者正欲使上官驭吏卒动以礼次严之以法若吏卒之徒背理而违法者绳以死地无论此令已入条章久矣人皆贪官动为下人所持纵有吏卒纵横安敢谁何所以国政无施天下之民受枉治愈弛而乱愈生由此也朕尝切恨若为官布政权无驭吏卒之威则诸事不成盖吏卒能为股肱爪牙若驭以得法诸事办集方今有职者孰能为此忽九年秋丞相奏福建两叅政致极刑于一老吏朕闻当哉若不如律者数如捶死有何他论故往谕之今后凡有不如律者如是近行者尤加急治勿令欺侮方称是官
　　谕山东承宣布政使呉印诏
　　尝闻殷髙宗思治夜有贤人入梦日以求之得傅说于版筑委任用之海内咸安周文王起磻溪之钓遂兴周八百朕思古有是君亦有是臣自是之后列圣相传名臣相继如斯君臣者鲜矣昔者天厌元之不徳朕乘羣雄并起之秋摧强抚顺偃兵息民纲维海内以主黔黎律施令布惟务安人已九年矣其间阻律犯令者不知其数欲的以五刑决之又恐没身者众特姑存宪章权以役代又三四年矣俄而天变于上致心惶惶于是诏告臣民许言朕过闰九月初九日诏令既行布满天下中外寂然无有言者独卿敷露肝胆备陈国事虽的否中半岂不尽己之谓忠哉所言中者即时施行其余未至者权且勿论朕以至意谕卿卿若日夜如斯为国为民则神天鉴焉
　　谕山西布政使华克勤诏
　　朕每观前代名臣传记人各设施皆以律身保命为务然后孝于亲而忠于君者矣吁志哉所以名于世者为斯今朕起草莱定羣雄平祸乱君主华夷凡我中国之人但知有才艺者未尝不使至于朝虽曰至于朝若欲别贤否而授之以官则又不然云何盖谓人之才艺可知其于贤不肖虽在帝尧犹且难之所以不能尽测人心也朕本无知不敢的以人为贤否定用故特以事试之凡受试者当此之际事役其形财惑其志欲动其心其于孝亲忠君律身保命虽千百人中欲求一士如斯者鲜矣所以昏愚之徒难保身命孝亲忠君者无他但为役形者劳其苦不禁财盛者富饮用而且丰欲动其心色窈窕而妖故非诚志君子不能立命于天地间所以事不能忠君身不能孝亲徃徃覆命者若是然有等悠悠之徒虽曰心淳临事而不果倒持仁义乃有后艰于斯之道朕尝命官徃事数以是事谕之而职事者视以常谈为官者虽簿书之徒皂之軰亦莫敢谁何朕尝切齿忿恨丈夫之为无英决嫉恶之心乃为小人牵制于戏惜哉而不悟何也俄洪武十年夏五月山西布政司奏云簿书之徒无端之状朕勅中书以考其人人皆累犯不悛前过之徒已入屯所朕怜一才一艺特脱彼艰难使革心临事而又为非胜常当月特以勅徃令刑之其符到山西布政司即如朕命而刑之此可谓除奸去伪者欤公私咸遂清寜者欤其布政司官当方面承朕命宣教化布威徳若肯除奸去伪岂虑孝亲忠君之道不至哉岂不如前代名世者乎
　　谕元臣纳克楚诏
　　人生天地间机变造化得宜时势不失者乃为杰丈夫古人有云活千人者其后必封尔为元臣忠则忠矣何苦违人事而失徳有若是耶昔者尔被获于江东朕特生全尔归此朕顺人心之所好所以好者人人凡有患难谁不欲脱患难而身安者乎当时在俘囚之中果愿死乎生乎若以尔己心度之凡两军之间有力不及尔者被尔拘囚而乃尽杀之甚不少当是时若以己受患难之心推及俘囚者尔必大昌福及后嗣必有日矣如去年冬尔将兵寇我辽界彼回军之日凡弃下者皆生全于我处朕未尝轻杀一人曩者黄防万户奉朕命令而徃尔处非己愿行实差不由己也本人于尔颇有恩恵何期尔不思好生恶死之情一旦杀之其尔之患难为黄防所生其黄防之命尔独故意杀之天心神鉴祸将归焉今尔与朕守邉将士旌旗相望畧较胜负则彼胜我负己两经矣为尔所害者将及八千人皆无生全诚可惜哉然已徃之事不咎未来者可不思乎自今以后若能与我通一介之使则前日之讐必成冰解火焚矣谕至之后不然朕言彼必就缚生见朕面恐无言可对尔思之
　　谕元丞相哈喇章曼济鲁尔纳克楚等诏
　　自有元多事羣臣有弃君亲而自生者有抗朝命而自为者目撃耳闻实非一人独卿等奋忠仗义卫君深塞嵗月如流倐经十有一年迩闻所卫之君因疾已崩在卿等可谓有始有终良臣之名播矣然昔为人臣今则尽矣或闻欲立新君其亲王者有三卿等正在犹豫之间朕观三者诚可再思凡此三人皆元亲孙嫡不过遥分伯叔而已卿等若欲坚忠贞之意毋颠尊而扶卑理应自长而至幼无乃人伦正而天道顺也欤若有贤愚之别理难备拘从贤则吉彼至尊已崩卿等能推以立之不絶有元之祀当此流离之际为臣者尚能竭力为之美声盈人耳目岂不艰哉若或不然或尊或卑但以立君为名内有自専生杀之威则非人臣之道恐累嘉名况日生颉颃彼此疑猜当此之际富贵若风中之烛命如草杪之霜甚不难矣故兹诏谕想宜知悉
　　谕安南国王诏
　　前者朕令安南来见期以三年遣使一朝所贡之物惟是表意而已若事大之心永坚何在物之盛今年使者黎公等至仍前逺贡丰物何不遵朕至意岂彼中紊乱纪纲更王易位有所疑猜而如是乎然君臣之分本定奈何昔王荒昏于上致令如斯岂非天假手欤朕又闻方今之王亦族中人为之或者可吁中国圣人有云将欲取天下而为之吾见其不得已天下神器也不可为也为者败之执者失之今陈煓夺位而为之必畏天地而谨事神恤及黔黎庶膺王爵傥或慢天地而虐庶民又非久长之道且安南限山隔海逺居蕞尔天造地设帝命王于彼者以主生民中国有道之君必不伐尚强无知者必征今朕统天下惟愿民安而已无强凌弱众暴寡之为安南新王自当髙枕无虑加兵也
　　谕安南国王陈炜伯陈叔明诏
　　朕闻春秋诸侯之国皆自丧其福然后相继而灭亡者云何盖谓逆君命而祸黔黎故天鍳若是有不可逃其祸也假使当时之诸侯惟天王之命是从岂不同周之固何期舍长富贵而贪髙位致富贵若草杪之朝露贤不云乎毋为祸首毋为福先尔叔明自临事以来国中多事民数流离此果尔兄弟慕福而若是耶抑民有愆而致是耶然固徃者不可谏岂不知来者之可追易不云乎积善之家必有余庆积不善之家必有余殃斯言若行则天意可回且天地之广掌民者众若邦有道固封疆勿外求则世为永福若越境而殃他民则福命未可保也尔安南与占城忿争将十年矣是非彼此朕所不知其未伸而讐未解将如之何尔叔明如听朕命息兵养民以遂天鍳后必无穷之福矣若否朕命而必为又恐如春秋之国自取之也圣人有云以道佐人主者不以兵强天下何也其杀伐之事好还故知者不为尔其图之鍳春秋之失岂不美乎
　　谕元丞相鲁尔诏
　　天地恶盈而好谦其徳好生而恶死此非时人新造之言乃亘古至今明騐也朕云如是盖谓卿等当元天更运命之时卿帅骑步坚忠贞之节捍御邉陲已十一年矣毎尝遣人通问未得回报今再差人诣所在以御寒之衣作微礼卿能受赐不伤人命以修后嗣之徳岂不智人也哉朕言至此惟卿以智量之勿为愚者所迷书云作善降之百祥作不善降之百殃惟顺理则吉故兹诏示想宜知悉
　　谕髙丽国王诏
　　使者至贡陈其礼敷王极情朕既听之事大之心甚矣表云守侯服于东隅祖朝鲜之苗裔自五季已事中华言无不当然朕观上古之君自甸侯绥服之外不治其令土人主之大槩圣人之心体天道以行仁惟欲民安耳未尝夸侈所以不寳逺物不劳夷民圣人之心哉今朕虽不才敢不寳王之臣忠却来诚之美贡若汉唐之夷彼隋君之伐东在朕之今日非诈侮于我安敢违上帝而劳扰生民者乎若或不守己分妄起事因其天灾人祸必有至者王其审之自今以后薄来而情厚则可若其厚来而情薄是为不可王其思之
　　谕云南诏
　　朕闻顺天者昌逆天者亡古今定论祸福常理也朕起自草莱削平羣雄戡定祸乱今已七年中夏既安四夷多附絶无强凌弱众暴寡所以臣顺于我者得遂其生共享和平之福惟尔云南王某乃元君遗受封西南处遐荒犹未臣服以若所为非贻祸于大理之民必自致防身灭姓于大理之手二祸之机必有其一不可逃者何也盖云南土地人民本大理所有自汉通中国称臣朝贡至唐宋皆受王封其来久矣昔因尔元灭其王而统其地及今百年无有复其故物者迩来元祚倾覆已尽尔尚力据其地不还大理自王果欺人乎欺天乎人虽可欺天不可欺祸患之报将不旋踵至矣今特遣尔亲族威顺王亲徃开谕如果上顺天理下契人心即奉贡来庭不然朕当别遣使者直抵大理仍赐唐宋所封旧号令彼为王合兵加讨悔将何及于戏人心转移之机在人自审而已时不可失尔其思之故兹诏示想宜知悉
　　谕大理诏
　　始因有元失驭海内云扰华夷无主朕近自洪武元年戊申秋八月羣雄尽平臣民奉朕称尊统一中夏今经七年四夷诸国皆已通报无不称臣入贡惟尔大理不见国王名号未尝遣使今年秋翰林承防詹同奏尽阅羣书方见西南大理昔在唐宋受封王爵为元削去国名止称土官其国乃元君遗梁王者主之至今未得为王朕防臣僚议依唐宋所封以尔段氏为大理国王未知信否故特遣官先行徃谕如果遵依朕命使回即再遣使者専赍寳印诰命令尔君臣开设国事同享承平之福如果不然他日兵防云南未知胜负何如尔其审之
　　赐西畨国师诏
　　佛教兴于西土善因博被华夷虽无律以绳顽惟仁心而是则大矣哉妙觉难穷昔从斯道者顿悟三空脱尘轮而出苦趣永离幽使生者懐而死者慕岂不圣人者欤迩来西畨入贡有僧恭格嘉勒灿伊实藏布乃昔元帕克斯巴帝师之后人云踵师之道深通奥典独志尤坚化愚顽以从善起仁心以涤愆虽是遥闻特加尔圆智妙觉教大国师统治僧民名当时之善人永为教中之称首于戏寂寞山房俦青灯而读诵观皓月以吟风叠膝盘陀之上草衣木食方契善符
　　赦宥诏
　　诏曰释罪宥愆昔者未尝轻发发则精详至甚岂有罪重而脱侥幸以自欢致寃深而含忍无诉者故有灾肆赦怙终贼刑载之于书至今明焉汉唐及元懦君承祖业权由奸佞所持因有大赦之说虽脱君子之防差善良之误失则奸顽得为漏网之鱼郁含寃于满地朕徳薄才踈失仿圣人之道相继行之是致五星紊度黎庶匪寜若悖理乖仁非朕者谁今不敢不察若槩脱凶顽于侥幸致良善以无伸岂圣人恤刑者欤特命中书条陈若果真犯虽笞罪以上俱各不原其余诖误因人致罪过失者尽在赦下所有条画开列于后云云于戏肆赦于灾为善良者图贼刑于怙终实王纲而治恶凡我臣庶律己修仁勿干刑宪故兹诏示想宜知悉
　　存恤诏
　　诏曰曩因天下大乱死者不可胜数生者备歴艰辛巳有年矣朕起布衣削羣雄定祸乱改元洪武今纪七年但才踈徳薄日夕虑上帝有责思之再三惟兵后苦殃者朕失抚养存恤盖军士为朕开拓疆宇奋不顾身殁于战场死不至家魂无所依父母年髙妻寡子幼一旦抛弃至今不能存活此朕之过也民间经兵避难父南子北至今不能防聚奉养者有之或子殁亲老而无养亲殁子幼而无依者有之亦朕之过也兴言至此实可悯伤今诏天下有司各各具名以言朕当防居存养使不失所所有存恤事宜条列于后云云于戏君天下者所以为民也但君思治而民乖民欲乐而君昏臣稀贤而不法君或懦而臣刚此古今所难也所司奉行者勿以仁为弊以干刑宪故兹诏示想宜知悉
　　命丞相大夫诏
　　朕闻古帝王之治天下君为元首臣为股肱上下相资同心一徳于斯之时民安物阜万邦来庭皆由徳政所致非昏君邪臣所能及也朕平天下之初数更辅弼盖识见浅薄任非其人前丞相汪广洋畏懦迂猾其于伸寃理枉畧不留意以致公务失勤乃黜为岭南广省参政观其所施察其自省今中书久阙丞相御史台亦阙大夫稽古揆今诚为旷典特命左丞胡惟庸为中书右丞相中丞陈寜为右御史大夫且惟庸与宁自广洋去后独署省台协诚匡济举直错枉精勤不怠故任以斯职播告臣民于戏皇天无私福善祸滛惟尔二臣当寅畏天地恪恭朕命勿以怠为先以勤为后各尽乃心以臻于治钦哉钦哉故兹诏示想宜知悉
　　免北平夏税秋粮诏
　　古今民之休息长养惟君主之其于水旱灾伤在有司飞报以闻君亲调之迩者广平驰驿来奏所属郡邑天久不雨朕思为民立燕藩屏中国保障吾民命工肇造宫殿军民共成何期有司差役不均有伤和气致令民艰种树除将布政使薛祥等见行取问其北平所属地方洪武十二年夏税秋粮尽行蠲免
　　废丞相大夫罢中书诏
　　朕膺天命君主华夷当即位之初防集羣臣立纲陈纪法体汉唐畧加增减亦参以宋朝之典所以内置中书都府御史台六部外列都指挥使司承宣布政使司都转运盐使司提刑按察司及府州县纲维庻务以安兆民朕尝发号施令责任中书使刑赏务当不期任非其人致有丞相汪广洋御史大夫陈寜昼夜滛昏酣歌肆乐各不率职坐视废典以致丞相胡惟庸构羣小夤縁为奸或枉法以恵罪或执政以诬贤因是发露人各伏诛特诏天下罢中书广都府升六部使知更官定制行移各有所归庻不紊烦于戏周职六卿康兆民于宇内汉命萧曹肇四百年之洪业今命五府六部详审其事务称厥职故兹诏谕
　　免天下秋粮诏
　　朕荷上天眷佑山川效灵祖宗积徳君主华夷十有三年仓廪盈府库充皆民之所供今民力未苏诏告有司洪武十三年天下秋粮尽行蠲免其放回事故官员自思情无实犯则亲自来朝仍授以职于戏欲消愆而弭祸非致吾民于仁夀之乡将何以答天心之永顾故兹诏谕想宜知悉
　　谕日本国王诏
　　曩宋失驭中土受殃金元入主二百余年移风易俗物阜民安凡百君子罔不顺焉及元将终英雄鼎峙声教纷然时朕控三十万砺刃以观未防命大将军律九伐之征不逾五载戡定中原蠢尔东夷君臣非道四扰隣邦前年浮辞生衅今年人来否真实非疑其然而徃问果较胜负于必然实构隙于妄诞于戏居沧溟罔知帝赐竒甸傲慢不恭纵民为非将必殃乎故兹诏谕想宜知悉
　　免秋粮诏
　　朕荷天地祖宗防佑山川百神效灵在位十有四年思昔创业之初军需甲仗惟江左五郡之民其劳甚矣特以洪武十四年秋粮太平应天镇江广徳寜国五郡除官田减半徴收其民田尽行蠲免于戏立法以绳顽施恩以抚善斯仿前王之道非朕己能故兹诏谕
　　平云南诏
　　朕荷上天眷佑海岳效灵祖宗积徳自即位以来十有五载寰宇全归于版籍惟西南诸夷为云南梁王所惑恃其险逺弗遵声教特命征南将军颍川侯傅友徳副将军永昌侯蓝玉西平侯沐英率甲士三十万马步并进罪彼不庭大军既临渠魁尽获云南己平诏告天下臣民共知于戏福民永己圣贤之为逆天违命根祸殃民身家被罪惟西南诸夷应之故兹诏谕
　　谕云南诏
　　曩因元政不纲豪杰纵横朕提师旅与之并驱十有二年然后命征虏大将军平华夏诸将四征五年中原是平万姓寜家纪年已十五年矣惟尔乌撒乌蒙东川芒部建昌等处抗命弗庭况云南梁王诱我邉士因是发征南将军颍川侯傅友徳副将军永昌侯蓝玉西平侯沐英率三十万众问尔西南诸夷之罪十五年正月初一日将军颍川侯等报至言云南等处尽行克复今特遣使赍诏谕尔云南乌撒乌蒙东川芒部大理建昌水西普定等处人民今后敢有不遵教化者加兵讨平之所有事宜开列于后云云于戏春秋之义罪重者释有罪而纳逋逃尔云南王及诸夷酋长宜其然乎故兹诏谕
　　免秋夏税粮诏
　　呜呼惟皇上帝眷我生民自统一以来虽暂有雨旸之愆终未凶荒然朕岂不知江左之民减衣薄食助我兴王供给浩繁安无贫窘特以洪武十五年秋夏税粮除官田减半入官不为常例民田税粮尽行蠲免其江西浙西虽次第归附为首定中原民人为我供给越大江入河淮抵北平而漕河南其劳甚矣迩年以来江东浙西江西及直府州官吏粮长不行优恤小民已行问罪亦以今年秋夏税粮除官田减半入官不为常例民田税粮尽行蠲免所有河南山东民人淳实无巧以取愚无强以凌弱笃力于田畆且山东之民东供辽左北给北平惟山东民资皆至焉北供山西西入闗中河南民资嵗常助闗内之民以供官斯二布政司民粮今年秋夏亦尽行免之呜呼为民上而不为民便岂有不罚者乎自今以后任事官民毋蹈前非虐我良民故兹诏谕
　　谕云南诏
　　自有元失驭羣雄并起声教异为烝黎各擅是致废兴叠叠民不聊生朕秣马厉兵于江左控三十万以观诸雄久之羣雄弗成乃命征虏大将军平元都肃靖华夏奠安黎庻迩年以来士不弯弧马牧平野农耕有余人皆乐福惟尔西南诸夷宻迩声教恃险弗庭纳逋逃匿有罪坐受四川之任肆侮中华凡我朝臣孰不奋恨是以特兴问罪之师今云南既平诸夷服从故诏谕以更生之恩所有事宜条列于后云云于戏知天命者福臻昧天理者祸至信如四时速如影响播告诸夷想宜知悉
　　赦工役囚人
　　奉天承运皇帝制谕尔故违宪章官吏人民曩者命礼曹布令扵天下朕仿古制以礼导人后以律至诸司是绳不循轨度者斯乃行刑也且刑圣人不得己而用者为良善弗寜故也今朕一寰宇而兆民众如尔等官贪吏弊民纵奸顽诈良侮愚若不律以条章将必仿效者多则世将何治尔诸所犯若论以如律人各尽本犯而后已奈何工已久矣构成楼阁以居大觉金仙塔就而志公之神妥其下因是将尔等罪无重一槩宥之于戏君子非善何以永世志人非功何以名书释迦志公已逝数千百年犹能生尔等众其善正之道志者可无觉乎故兹制谕



　　明太祖文集巻二
　　钦定四库全书
　　明太祖文集巻三
　　明　姚士观等　编校
　　制
　　答太师李善长等表请御正殿制
　　朕闻尧舜之君徳备天地禹汤之治大洽民心朕本才踈徳薄惟知图治弗克行仁乖上帝后土之好生负海岳之呵防累祖宗于地下致五雷奉命着迹扵殿廷虽不遑寜处于斯时甚畏无知扵悠久昨卿等请御大朝故不违羣情朝臣民扵正殿赖尔臣僚毋隠匡辅
　　答太师李善长等表请上夀制
　　父母劬劳之恩昊天罔极当生之日思无上报痛心无已所以奉祀清晨静居终日毋敢歌欢迩来卿等数云太平以朕年髙固请称贺今不违羣情许卿等依期来朝毋致过奢惟仪肃礼当故兹诏谕
　　诰
　　西安卫都指挥使叶升林济峰诰
　　握干符君天下惟陈纪而立纲施以当时取法后世所以为王者也朕受上天明命履前王之规发号施令但有赏善罚恶耳所以内有中书都府台察外有行省都卫及指挥使司皆重任所在以居功徳者然而都府系总天下之雄师都卫亦总方面之勍兵若居是职者选非轻易任非薄功迩来西安卫都指挥濮英等惰事弗勤不谋怯敌是致归者失扵抚劳逃者终不复还为斯官不称任难居重位诏令还朝送付法司责问难易其西安所在机务甚重不可一时缺官今特内调都府佥事叶升林济峰前徃署事以长兵戎尔升济峰当夙夜勤劳雄镇畨胡使逺人入贡庻称朕懐于戏深髙城隍实邉戍之首务列旌旄而张赤帜必壮军威尔惟懋哉
　　飞熊卫指挥使司佥事郭洪诰
　　昔之君天下者非忠义之士弗成故所以汉髙帝美雍齿而斩丁公者是也曩者郭云出自农家因元国乱帅义旅保乡里受元平章事彼时中原皆为吾所有其云独保裕州叠谕不服累战不屈必欲有为奈何势孤援絶阵败被获终无善言自将必尽为所守者慎羇不能自为解至朕前当是时朕嘉其忠义抚以存生授以有司之职以观施设是后不终任而民称颂方知才兼文武特授南阳卫指挥职事命还乡里戢兵备御南阳到任之后军民乐业深体朕懐奈何一疾长徃惟存长男郭洪年方十有三嵗性颇聪明其郭云虽无开国之功难以世袭次有抚安之道加以忠义凛然今既去世可以子洪入开国功臣之列授以宣武将军佥飞熊卫亲军指挥使司事世袭其职宜令中书奉勅毋稽早为到任尔洪毋狎小人勤习武事以备长城庻称朕委任之意尔惟懋哉
　　李世昌诰
　　昔君天下者赏有功而官有徳圣人之心明焉歴代相承永为模范尔李世昌年虽未冠而受兵卫之职者何盖为尔父遭时大乱能率众以保闗内是以民安而地辟及至元人退诸雄有无知者以汉人弃父母之邦遗丘陇从元人复为我中国仇讐皆无所成惟尔父效窦融之事帅二万骑及步兵之众助朕成功至今闗内之民时思之尔当习将之筹谋以待成人而备侮特授尔某官永为世袭尔惟懋哉
　　信国公汤和诰
　　古者哲王立纲陈纪赏有功罚有罪执此道而天下安朕起草野赖诸将扶持得平羣雄定祸乱君主华夷当定功行赏之时尔汤和虽居旧将之行惟守毘陵于忠少欠虽未彰显其情在心然终未实为朕念相从之久泯前过而封见功爵以中山侯今者朕复念前功尔曾东平越地南下八闽西擒察罕诺尔酋长下巴蜀颇有其功今朕特释尔过报昔勤劳授以信国公之爵永为子孙世禄于戏人臣无将可谓忠矣威福不専可谓智矣尔其慎守斯道以训后世宜哉
　　西平侯沐英诰
　　徳懋懋官功懋懋赏昔帝王之定制也思亲恋旧实人事之常朕观人之处世易难之两端徃徃目击耳闻且为人者易扵衣食起居不亦乐乎有艰扵度嵗月者不亦嗟乎曩者朕扵扰攘之时年已二十有五尚未生儿女尔沐英因兵受厄父母不可复防尔当是时八嵗而逢难罔知存活朕怜其孤而且幼特抚育如儿夜卧同榻数畨鼾睡于朕懐后因吾有诸子尔亦长成以人情天理度之不晦尔名使从尔姓祀尔祖宗呜呼推仁穷理特释患以提擕今也不忘尔孩童之状以吾无殊扵尔父蒙蒙儇顽扵左右俄而思起若是犹动首育之心念昔以尔为子今有微劳特贵尔为西平侯尔当思幸逢之初防休忘释难之恩梦寐神交则鬼神知报矣呜呼扶颠持危惟仁者之为知报不忘独君子之道修其若究心利济永为多福吉哉
　　驸马都尉李祺诰
　　夫妇之道人之大伦婚姻以时礼之所重帝女下嫁必择勲旧为期此古今通义也朕今命尔李祺为驸马都尉尔当坚夫道毋宠毋慢永肃其家以称亲亲之意恪遵朕言勿怠
　　大都督佥事陈方亮诰
　　曩者天下兵久迩来既偃以息民朕尝设都督府以总内外诸军事其任官也非勲旧有功徳者安能职焉尔陈方亮乃兄随朕渡江有劳扵前遗功在册尔亦服勤足称委令及从征有功职昭勇将军羽林卫指挥使今特授奉国将军佥大都督府事既承朕命夙夜毋怠以称斯职尔惟懋哉
　　驸马都尉黄琛诰
　　朕稽古典昔帝王之女别之以三一曰帝之姊或帝之妹皆称大长公主若帝之亲女曰公主其余兄弟之女则曰郡主此所以别尊卑明嫡庻斯彛伦之大端也尔黄琛本朕房兄蒙城王之壻于理以职事称之其侄女则当名之以郡主曩因草创之时未暇考究槩称驸马礼部乃执礼以奏特去前名驸马之称朕思止有侄女不忍去其前名故仍称公主无公主之食禄尔琛亦仍称驸马不与驸马之门庭其禄止食前官指挥使俸然公主见食五百石已过汉唐郡主之禄多矣尔其知分限勿骄傲永保富贵吉哉
　　翰林承防宋濓诰
　　昔君天下者官有徳而赏有功世之文武莫不云从尔濓虽博通今古惜乎临事无为每事牵制弗决若使尔检阅则有余用之扵施行则甚有不足然方今儒者以文如卿者甚少朕念卿相从久矣特授卿翰林学士承防尔宜懋哉
　　光禄卿徐兴祖诰
　　昔汉治天下官不技艺商不乗马锦绣不得衣于戏禁哉朕统御以来随所善而应是职使有知而不妄其前代必欲以无知而役有知朕不知何且帝王之饮食非精扵烹调者孰敢易为之故选官必择忠勤慎徳之士而为之职焉尔兴祖世业烹炰其扵五味之施皆无过不及可谓能矣善矣朕已就尔善此而用之自下而升已防转矣然当在防职时其所为尔司之者人莫敢过而轻之何也以其心诚而志笃他伪不作迩者彼司有犯宪章者法司究其源朕将谓尔或若是乎其犯者词尽而尔无所干朕谓法司曰官首无知乎有知乎曰犯者为宻而机深首者不得而察无知吁难哉于斯之际可伪而不为安得不诚志乎今命尔为光禄司卿尔尚益尽乃心洁防食饮五味均调慎始慎终毋怠
　　吏部尚书王敏诰
　　昔君之用人也善用而无疑非也非独君能无疑扵臣实由臣不致疑而能成贤者矣朕统寰宇设官分职惟吏曹为六卿之长可不精其选而索其人焉尔王敏虽周旋左右未久见其施设诚为允当今特授吏部尚书
　　追封陇西王李贞诰
　　昔君之典礼为人臣有功勲者制有生封死赠其骨肉之亲有功勲者甚有褒焉特进荣禄大夫驸马都尉右柱国曹国公李贞前因朕之姊贵遂为驸马今因儿贵至列公班迩来长徃当赠以王爵受之扵防防封陇西王諡恭献尔中书如勅施行
　　追封寜河王邓愈诰
　　人臣扵世死而不忘者有二何谓死而不忘者二其一者谓生秉忠义磐石国家虽死之后君不忘其忠国人不忘其正功播史册名埀千万年之不朽虽死是谓不忘也其二者谓生不忠扵君而蠧政害民将危其国祸及其家虽杀身之死君尚不忘其奸国人怒其恶致奸顽名扵书史与忠良之名同流传扵后世永不能泯灭者亦谓不忘也所以忠良者千万年称忠良福及其家其奸顽者千万年刃及其项祸及其家亦如之者今尔卫国公邓愈生秉忠良将殁而复建战功朕昔行赏与尔有誓生封公死封王朕思前劳特追封尔为寜河王諡武顺于戏名传天下福及其家可谓死而不忘者乎千万年不朽者乎尔当正直扵防防宜哉
　　追赠义恵侯刘继祖诰
　　朕昔寒防生者为衣食之苦其死者急无隂宅之难吁艰哉尔刘继祖仁恵之心以己之沃壤慨然恵朕朕得斯地乐皇考妣扵是至今难忘朝夕懐之切切今懐之极切特赠尔继祖为义恵侯乃爵扵防防尔其有知服兹宠命
　　追赠义恵侯夫人娄氏诰
　　人之处世家道兴隆必夫妇之良徳而然后昌其内助之功尤大义恵侯刘继祖妻娄氏非特夫之仁恵外施实由内助之功旷阔曩者朕寓居是方家遭流疫父母俱亡无地可因尔夫妇怜悯困苦乐恵斯地以致朕皇考妣隂宅扵是至今难忘特赠尔娄氏扵防防为义恵侯夫人尔其有知服兹宠命
　　赠翰林承防宋濂祖父诰
　　昔者圣人君天下凡名臣之善非崇一己之善必恵及至扵祖焉尔濂学通今古性淳而朴实有古人之风挠之而不怒静之而不肆岂不如渊之澄清者乎夫渊之澄清搅之而不浊静之而不清朕观濂之性有若是焉今者公卿等皆有祖宗封号尔为文章之首臣祖亦有赠焉朕勅中书下吏部特赠尔濂祖徳乂为太常少卿父文昭为礼部尚书故谕卿知之奉迎前去以爵防防者也
　　封康鉴母朱氏诰
　　昔君天下必崇徳以报功使勇者安而徳者懐社稷悠久黎庶咸寜前都督蕲国公康茂才助朕兴邦事将成而中道忽疾而逝朕念前劳特以嫡出次子铎授封侯爵正妻田氏已禄夫人惟长子康鉴虽系庶出已长成人因前人有勲梦寐难忘授明威将军广西防卫指挥佥事其母因子贵今以朱氏为徳人
　　安庆侯仇成诰文
　　昔者圣君定赏报功惟贤能受之朕观古制汉封最多然侯之名则同其食禄世守者各有等差为功有先后业有巨防所以食禄有等阶级有序以辨轻重也尔大都督府佥事仇成从朕渡江所向皆战每必当先为敌众而我寡尔効力扵当时后彭蠡之战尔巨有功今已年迈朕思前日之劳特封尔为开国辅运推诚宣力武臣荣禄大夫柱国安庆侯食禄二千石以贵其身子孙仍袭指挥原职尔宜懋哉
　　永昌等侯诰文
　　昔者圣君定赏报功惟贤能受之朕观古制汉封最多然侯之名则同其食禄世守者各有等差为功有先后业有巨微所以食禄有等阶级有序以辨轻重也去嵗命将西征以平羌戎今嵗获功已归虽首恶未擒其部落已经剪除所有孶畜尽行拘入势孤力寡将自消矣今特封某官为开国辅运推诚宣力武臣荣禄大夫柱国某侯食禄二千石以贵其身子孙仍袭指挥原职尔中书如勅奉行
　　申国公邓镇诰文
　　朕闻昔列圣之驭宇必贤能以辅之所以贤能辅之者在御大灾而捍大患斯守升平之良臣也至扵创业埀统摧坚抚顺忠君泽民者生则振威华夏殁则名彰后嗣雄哉呜呼斯善成扵前者也朕初帅师东来尔镇之父年虽居幼体态英迈肩羣将之列耀武扬威转战豪雄神风凛然立俘囚扵麾下每战有之所以行赏騐功亦同乎最故生受公爵死后王封此实朕法先圣之典今洪武十三年服制已终朕思愈劳命尔袭封尔恪守前业毋晦勲劳是成扵后者也庻不负朕体哲王之道钦哉钦哉
　　致仕官诰勅文
　　朕观古今贤能者遇君有迟速名彰有先后奈何时运之不齐壮衰之相临何谓壮志贞而名未出君将知而暮年埀虽有贤能为斯所艰尔某【久歴诸司久司某事】每稽无疵特命中书下吏部召见转官而乃苍顔皓首纵有自强之志终是年髙故加陞品以养老于家今授尔为某官致仕尔徃钦哉
　　真人张宇初诰文
　　朕闻上古之君天下者民从者四曰士农工商而已始汉至今率民以六加释道焉所以道萌者由尔宇初之祖通神善幻化能忽恍升太虚冒廓落之刚风吞宇宙之浩气以是利济羣生功着歴代所以法传之久香灯之永盖谓行深愿重徳敷上下精神愈灵今前真人既徃尔当世嗣特遣使诣府命尔为正一嗣教道合无为阐祖光范真人领道教事尔其慎哉钦哉
　　曲阜知县孔克防勅文
　　朕闻古人有必报而不忘者先师也盖谓传徳明道终身不受祸患故报之朕与臣民同世扵斯时方知大成至圣文宣王当世之先师时人去古既逺有失报礼稽诸古典报则有光其光之显扬师徒共之若果诚能报之则益而无损洪武十四年吏部奏为袭封衍圣公长逝生前因曲阜知县孔克伸卒其官系孔氏子孙世职昔衍圣公已荐族人孔克防为知县朕思衍圣公逝后方奏虑恐不实以族中长者悉至京师论贤排嫡族人既至宗分明以尔克防为贤特命为曲阜知县以报先师尔当敬事以在公而信以来庶民俭使人效勤问民艰用力以时以扬先师圣徳于戏隂隲流芳万世不泯英灵长存子孙承之尔宜懋哉
　　建昌卫指挥使裕噜特穆尔诰文
　　建昌之境宻迩四川畨汉同居诸夷乐土官守是方者必仁智之兼义勇之备方安诸种而世禄者也前平章裕噜特穆尔祖世守斯土传至裕噜特穆尔军民怀泽已有年矣曩者朕命将西南经理其地而裕噜特穆尔顺天地之革命弗驱兵民以御敌乃率僚属以归格上下之鍳见昭境内之民安斯为至福矣尔兵曹具由中书中书笔诰授以昭勇将军建昌卫指挥使封印仍统旧部以报来诚如勅无怠徃钦哉
　　贵州宣慰使宋诚诰文
　　黔中之地诸夷杂处汉姓同居御其方者非徳足以化顽勇足以捍侮则官守不宜况歴代命世守者必初从之义笃竭忠之勤不辞方膺是任如或不然曷能居其地驭其民尔宋某之父当朕命将西南经理斯土首以义从固膺斯任永保世禄今命尔袭父前勲当抚恤诸夷选能御侮以安是方则扵尔嘉
　　普定府军民知府者额诰文
　　西南诸夷杂处羣居古至扵今虽称每以事大之礼以尊中国其间能防人诚敬而始终者耶朕统寰宇经理西南惟逻逻氏者额者平日习读汉书善云华夏之言以理道深长论之笃扵正一之道斯奉神之心弗怠若与讲明安民之理亦有大善今授以普定府军民知府仍统旧部抚民练兵以听朕命尔吏曹速为施行毋怠徃钦哉
　　参军府参军诰文
　　驭兵之道防司所以者机无暇时谋出万全智人不测观静识动察奸料伪在知人扵显防之初制之扵首萌之际斯可谓驭六军动静而有方所以歴代设兵政而或参军实助君之慎宻也若得其人则京卫寜谧致九重无宵衣之忧宗社磐石之安非其人不独失机悮事而军士强弱之不分混淆难用赏罚不精月支无别弊出多端斯罪之大者也智人职此时谋日虑知机扵机人之先料出奸顽之上则称职矣今特命尔某为五军十卫参军府参军尔徃钦哉
　　諌官诰文
　　语善兴邦仁君泽民大贤以为易中志以为艰所以今古名臣者罕为此也然朕尝命儒者诵诸通鉴欲本扵心善扵言者鲜矣若商之伊尹傅说身心寅畏故以格神之词而敷奏仲虺佐新运而明革命之道未尝不以幽明之理表正人君今则不然者何心非精一之诚智非通古之才事务一临泛应恍惚顷刻乖违所以不易而艰上志之士精诚无二动合神人辨是识非去恶优善君心革而神明知四时序而隂阳和斯非艰而易实诚志之所协也今朕司言者命尔某职之特授某官兼某官当体先贤而慎神人则永昌扵后名扵世吉哉文渊阁大学士宋讷诰文【翰林典籍呉沉勅文同】
　　朕观古今贤能者遇君有迟速名彰有先后奈何时运之不齐壮衰之相临何谓盖壮志贞而名未出君将知而暮年埀虽有贤能为斯所艰然昔望扵磻溪亦老而已犹有非熊之兆而乃兴周八百尔某年虽髙迈特授某官宜徃钦哉
　　华盖殿大学士刘仲质诰文【武英殿大学士呉伯宗诰文同又与东阁大学士呉沉诰文同】
　　朕阅宋书见尚文之美崇儒之道廓焉且当时诸儒皆本贤之徳所以辅景运三百有竒未尝文辱君命事体滞行可见文华君子之贤君子行文之盛今特仿宋制以诸殿阁之名礼今之儒必欲近侍之有补民同宋乐文并欧蘓然久未得人朕甚歉焉迩来朕观前某官某才颇称任授以【某殿某阁】大学士奉议大夫尔吏曹速为施行毋怠徃钦哉
　　袭封衍圣公孔讷诰文
　　三皇五帝之道明陈攸叙大展彛伦协天地隂隲定民居者为此也至周文繁扵三坟道迷扵五典兼八索九丘之泛而诸家之说并生是致道纵途横虽欲驰之莫知所向独先师孔子明哲心枢睿智定真析伪以成诗书其修道之谓教可谓至矣率性之谓道可谓坚矣由是天鍳善徳血食之祀万世子孙衍扵今耿光而弗磨者因幽明之诚无间感通上下故若是也前衍圣公某婴疾长徃嫡长子讷服阕来朝令袭其爵以奉先师尔吏曹如勅毋怠徃钦哉
　　建昌卫指挥使安配诰文
　　歴代先圣赏有功官有徳相传至今凡有天下国家者未尝异此道而能服海内之民朕统寰宇务体前王之道官徳赏功前宣慰安配建功有年今勤劳扵建昌地方宣朕所以可为至功矣特授建昌卫指挥使右封印署事尔兵曹速为施行毋稽徃钦哉
　　刑部尚书开济诰文
　　制刑之道始至圣发大仁及其行也才非王佐衷非恻隠何克先圣贤之制斯非贪愚要名者善知若官得其人海岳无震涌之灾天无紊度之曜百川循流四渎弗溢商乐经营农乐种树百工技艺无不美其仁所以尽寰宇人皆居扵夀域之中是盖谓官掌刑者当致有彛伦不整而自伦攸叙不理而自叙是皆刑当其罪也仁恻扵仁人至圣之道行焉朕尝命官职古司冦之任必欲仁有施而法中罪何小人无知倒持仁义法加善良病国殃民愈治愈乱已多年矣朕观尔开济至智之士特授以司冦之职资善大夫刑部尚书但愿明理条章仁法并施而允书不云乎钦哉钦哉惟刑之恤哉朕不简辞特意不二以诰谕之汝徃钦哉















　　明太祖文集巻三
　　钦定四库全书
　　明太祖文集巻四
　　明　姚士观等　编校
　　诰命
　　中书左右丞相诰【左丞右丞相同】
　　朕闻贤者辅君则君德备倍焉何哉葢冡宰之职出纳王命若使岀纳非宜则君德亏矣出纳合宜则君德张矣然何止出纳王命而已矣其进退庶职亦为重要所以庶职为重要者为分理天下之多务若多务理则民之乐苦晓然矣既知民瘼之艰辛必使之无艰辛矣于斯之道岂不君德备倍焉若为人臣异此道而他强为则众职臧否不分事多繁而不律则君德亏矣然用人为易惟得人为难若欲必得其人使见之于行事今尔某国之旧臣施设诸事已有年矣今特命尔为中书某官当夙夜奉公上美皇天之昭鉴下契黔黎之仰瞻使隂阳和而四时序均调玉烛海内晏然蛮貊来宾朕与卿等同阅熙熙皥皥之年岂不伟欤今承朕命当崇乃功广乃业为邦之柱石亦尔嗣之隂隲安得不贤智者欤尔宜懋哉
　　左右都督诰【同知与佥事同】
　　朕惟驭兵者必机枢而智圆谋出不测气果而刚心勇而断忠义凛然务他不及之算懐仁人以观劳苦令三明而复五申信众而无惑临事之际功必赏罪必诛若将者能备此五事所向孰敢当先然将之道不但行营于敌如是其守承平之将尤为难之夫行营于敌乃两军相加谓形影俱见不难也若御侮防奸于承平其事宻其机隠非慎忠时刻机心无罅观形察色以辩朝野何足以掌内外之兵若居是职者知贵而忘忠知忠而忘备知备而忘机知机而忘断知断而忘谋虽知谋而忘算纵事有成犹谓侥幸若加以酣歌夜饮以士则失教练之方以队则无知虚实之数设若有警则五事靡矣若坚五事夙夜匪懈则朝野之奸纵有之亦当敛迹朕于斯之大用掌天下之兵必欲兵期于无兵岂轻授职事于无智者尔某祖有开拓之功兼尔韬谋颇达特命为大都督府某官尔惟懋哉
　　御史左右大夫诰【中丞同】
　　君居九重上古之君无中古之君置之然上古之君无九重之隔故有易于耳聪目明而乃天下治其中古之君礼有出警入跸之威仪及其居则九闗之要禁似乎幽逺人莫可易见却乃天下之事达于国事则明修而刑政自后之君法九重之制而居之兼九闗之要禁备果幽逺而罕见也天下之事云屯雾集于外内不可得而达所以天下未真于斯三等之君皆有说焉且上古之君出入无警跸之威仪九闗之要禁何哉于戏当斯世之时元首之明股肱之良亦由民淳风厚而若然其中古之君起居否上古之君制威仪险要亦事理而天下康宁因何务而然也葢爵人以官寄之以耳目如天之执法也所以施行者何在绳愆纠谬申纲理目使彛伦攸叙井井绳绳所以天下康宁为斯道之立今朕有天下其制礼如前朕之德薄才疎与古哲王甚相逺矣然惟在设官若官爵得人则九闗为通衢之事进天下之事达矣若爵以非人则假九闗为虎豹之纵横为由则上下闭塞矣于是广访多搜他无贤良独尔某非愚下之才特命尔为御史台某官尔惟懋哉
　　太常卿诰【少卿同丞敕亦同】
　　祀神之道大所以古人于此防恭寅畏特专职以典掌之使坛塲浄牲牢洁不敢有怠备奉上下也今之设官与汉唐同官职太常所供之事其理亦然凡达人智士居是职者自以为万千之幸而至斯地焉故夙夜在公必欲周旋于上下神只之左右又必欲使神悦福及将来何故以其大祀无如国之祀至尊者惟天地是也人于世若敬之岂不万幸者也若愚而不知者将以为泛常无夙夜在公之心以神明目无视而为无怠多而敬少非独一身而不福又必将来不佳于斯之道可不慎选其人而责任之今尔某明习礼仪恪勤匪懈故命尔为太常某官尔其懋哉
　　户部尚书诰【侍郎同】
　　昔君天下者首建仓廪府库于斯建者备精粮藏金帛以待禄给庶职者也然而必设官以司之且古称天子富有四海斯言既出永世人云可谓患骄愚之君臣何哉葢斯言似理而实阿以其德隠而道微故也言富有四海而为四海用所以民为命而供君君为民而集给此所以道德也其似理者何以其尽海内以供之岂不臣有者乎此言富之理也实阿者何所以奸人若至君之左右使掌之动以富为首言则君悦富而妄费不问民瘼之艰辛若贤臣必欲致君知民瘼之艰辛当敷奏府库之储集乃曰民脂民膏若妄费则道德亏矣若奏以艰难谨以出纳则府库仓廪有余庶职禄备而军足食民无横科则国之常经定大道张君德美矣于斯之职古今慎选贤能以职掌之天下户口之增减尤当备知而册朕于此职可不重乎今特命尔某为户部某官于戏量入度出毋复扰民至公无私永懐朕命尔宜懋哉
　　礼部尚书诰【侍郎同】
　　昔圣人之驭天下也必先彛伦而攸叙立条置目纲以张维之册书曰令颁布臣民使遵守之则富贵贫贱有别长幼咸安若去此道而欲天下安未之有也故重其礼者葢为国之治道非礼则无法若专法而无礼则又非法也所以礼之为用表也法之为用里也昔汉初防中有以劒刃柱者因是而叔孙通以绵蕝而制周旋使百辟皆循轨度以成列方乃仪表上下朕法前代特设官备礼协和神人务得通今古博羣书明于礼而善周旋者乃为是任今朕命尔某为礼部某官尔勤防诸仪使不失其节则汝佳焉
　　兵部尚书诰【侍郎同】
　　兵始黄帝列圣继之而君军六诸侯军三军大将率之左右副将副之裨偏二将参赞之其诸战将则为队长之于是乎张九伐之威天下定民乐康然将之职有警则命行者也其军之资给功过之等第必有属焉故立兵曹以总繁务所以务者甲仗精旗帜明刃必利兵行粮草为之先桥梁舟车为之坚前期使道清傍无毙人则军士神清气爽勇倍且雄于斯之设非忠良之士奚称此曹之任若忠良之士必以军为国之大事凡皆有备而无用然畧无因公托私肥已害民之伪如他非忠良者必假军务为重事假公营私一日干犯宪章伏罪而瞑目身家及焉至于军国之事非失机则误矣故于兵曹之任人不可不重择也若得其人兵备修明使天子威加海内奠安黔黎必得人而后已朕今法古以尔某为兵部某官于戏识山川之险易辩地理之迩遐严烽燧之分明岂不虑危于居安之道哉尔精勿怠
　　刑部尚书诰【侍郎同】
　　于戏昔圣人以德化天下则民乐从者众否从者寡天下治矣然圣人之心必欲使天下人皆为善而无恶共乐天之乐其思治之心切故又张刑制具以齐否从者既而法行则赏当其功罚当其罪则民从善愈臻否善者无于是乎上曰君圣中曰臣贤下曰民良寰宇气和天地清宁可谓咸亨于戏相继之君臣罔知大道务小惠而伤大德特简刑以治之法不如前故奸者得以恣肆良者含寃而受暴是后岁月弥深不法者众如法者鲜矣欲必治之不可得而速成也若以斯君臣言之心非不道葢虑浅而见薄亦欲天下治耳不期倒治也然于此可为世之大病于国可以沽名于当时之一气耳斯在圣贤不若是于已必济之以世虽万古可为也非圣非贤小人奸人则不然矣何也若非圣贤必见浅而识薄所谓谬矣小人奸人则是非非是其害于家国身及焉所以及家国身焉者何谓以是非则君与民良者受谤而祸所以受谤祸者何谤者谤君祸者祸民身家者谓执法者不法干宪而伏非身覆而家丧此所以身家者也乂国有大病而可畏者一所谓病者谓愚仁人者也愚名名者皆是也云何葢愚人仁不仁愚名沽名名斯所以为国大病莫甚于此者矣故治国者必择人以治刑朕于此欲必以人而执法若非仁人执法则国务繁由此而生必仁人则可尔某佥曰可今特授尔为刑部某官尔敬慎体道哉毋伪焉
　　工部尚书诰【侍郎同】
　　昔圣人也朴民俗亦厚制不饰华六曹之设内工官居数中之一耳其所司之工者皆无异伎国无竒役然而工务虽简其成也必精其废也必当故一举而无再为一废而无复造所以民逸者多劳者少因是而官贤称君圣德今之人受职任事则又不然矣凡临事之际必因公而役私因私以弊上于国则不利与民为害是有人神共怒祸及身家往往有之未尝有福臻而愆消者也然罪者已往存者复为是不隔禽兽也所以古人重其事而选人在福民之福固国以奉天地是以前贤能体君心而以务事工得家保而国昌今朕设工部实法古制特以尔某为工部某官当敬事信工无弊上下咸合汝贞良哉
　　钦天监令诰【少监同又与监丞敕亦同】
　　两仪奠安中含万物惟人最灵天有日月星地有山河海君于其间则父天母地然人之父母言能教之独天地不言以埀象告之则人君钦畏之所以黄帝立人以司之宵昼仰观俯察不匿而报若忠君爱民之臣斯称厥职若非其人则君失钦若昊天之道警诫无所知此其所以重在任人然非厯数之精专识气候之否泰尤为难之于斯之道必熟于算者可异于常术者佳特授某为某官于戏罢寝而露月星非葢而暴赤日机察九泉而俯厚坤力双睛以目霄汉慎哉毋怠
　　翰林承防诰【学士侍读侍讲直学士待制同修撰应奉编修勅俱同】
　　自汉以来惟贤知者得与君同游稽其所任之事则宰国朝之典章凡侍左右必慎容仪致礼节于上若言则阐先圣之威德尧舜之道统无稽之言不语故职名曰五经博士以今言之则翰林院官之职是也于斯之职非博通今古已身已修已家已齐善恶之人美恶口无择言行无颓迹古人以此数事而能之乃得陞是任而辅君弼仁以踵先圣先贤之事若不安得居此任而同君游乎朕今特以尔某为翰林某官尔当一前人之道助朕未知则扬名者矣
　　国子祭酒诰
　　太学之设无知古称但始自汉唐所以设此而教君之嗣责臣之子故立名曰太学既立之矣则爵官以司之以专文学乃曰师师乃泛称又官称官称曰何曰祭酒司业博士助教皆有肄焉斯官之首者不独教生徒而已其职亦首在祭祀也吾说似非而有理焉且仲尼昔人于世务德仁人无彊暴而不谷凡出弟入孝谨以事君流今皆经而书歴代崇其德而先师焉然王者亲祭必寡故设官以代祭之其名曰祭酒所以祭酒之职洁牲牢浄厨灶精笾豆祭不失时则礼焉或云为饮之长而先奠之曰祭酒吾甚愧而不通斯说未然今必以奠先师而名吾方诺不然则非也况子曰祭神如神在所以祭必谨之若以孔子生之礼祭则相去既逺而莫可考以今时之礼孔子之如生又非仲尼之生礼不过时宜而已矣然不可不谨以时宜依期而奠焉今特授尔某为国子祭酒尔尚竭乃恭而临祭静乃神以对神则防防鉴知庶不负委令之意尔惟懋哉
　　太仆寺卿诰【少卿同与丞敕亦同】
　　昔人问国之富即数马以对者何葢事在戎其戎始轩辕其马载甲士代涉劳备边御侮足折冲斯力之大斯功之美可不爱育乎所以古人先马而后钱粮故数马而对马之功不但备戎事耳若使君有道则马之力牵犂耜驾粪车辟土沃田其利甚焉所以古重之者为此也歴代相沿皆设置长养者使择地利之可牧节水草之多寡必寒暑纵放以时其羣媾之际必健健而配弱弱而应色辩毛而岁明齿使强弱异处羣饰以名则君用无选择之难官于斯务此道者岂不智者乎若纵放不以寒暑牧养不节水草失调而致娇乘不逺而乏齿毛不辩强弱混淆及其用也误事失机其官可谓得罪莫大矣今朕羣马既多公防曰寺爵官首者为寺卿少卿寺丞等欲备前理道之事而牧养之以尔某职某官尔夙夜毋怠以称朕委令之意尔惟懋哉
　　漕运使诰【同知与副使同判官勅亦同】
　　漕运之设启国名家之良法也何以知其然民有已供入府库者官欲他给而移之则漕运者行焉若江海者必帆巨舟假天风可刻期而抵所在若道由河淮则操轻舟用便楫假天风加人力半之亦期而可至其所于斯之设岂不便于国事而兴起焉若居是职身律法张于上无瞒于下无虐身立而名家出矣朕所谓良法也谓用力少而致重多故如是而言何也假以陆路转运较之于舟楫之举则百夫可代陆路十千人之艰辛其所扰者少其所安者众生民得遂其生岂不良法也凡任此者非忠君爱民之士不可使之行今朕将欲用人而求之惟尔某佥曰可今特授某官尔往无怠以政来闻则功録焉
　　尚寳卿诰【少卿同与丞亦同】
　　寳乃干符也昔列圣握而统寰宇故为神器特谨以示信然非忠勤无伪之士安可职于尚寳者耶今命尔某为朕尚寳某官尔当宵昼慎恭使事密而隠机潜而深方可周旋于左右尔其敬哉
　　内外卫指挥司诰【使同知佥事千户百户同卫镇抚所镇抚勅亦同】
　　轩辕平蚩尤以制兵列圣相传而有军职焉所以军职者御侮防奸朕虽薄德敢不效先圣而安众庶尔某职某官今特授某官既承朕命夙夜毋怠以称斯职尔惟懋哉
　　功臣庶子诰
　　古者赏有功官有德则爵分五等其于世食禄者必宗子承之庶子则庶人也朕于洪武三年定功行赏法前王之制已后于洪武七年朕于暇中秉鉴窥形貌已苍顔皓首矣静思曩者发乌气壮当羣雄扰攘之秋披坚宵昼提三尺之铓锋帅六军而四出其野宿风飡与诸功臣立命于白刃之杪鏖战于猛士丛中其患难之苦朕备知之且朕有天下诸庶子皆封王爵立国方隅惟功臣庶子未有所得古者宗子承之而食禄其后庶子无所存活者有之所以朕为诸功臣庶子恐后无依故勅中书都府皆爵以流官傥后有能捍大患而御奸侮则功入世袭不在流官数内或不恭而怠事者则律如宪章果能慎守律于承平若或遇国之患难而忠义凛然威风大张则功并已之尊长者其享福之期必与国同坚今以某官某庶子某为某官使知前人受赏功之由而夙夜在心方称任焉钦哉钦哉
　　都指挥使诰【指挥使与同知佥事同】
　　昔圣人制兵御侮职其人者非忠果之士不用焉所以用斯者近镇腹里逺守四夷其当时之将与士卒同苦乐冬不围炉夏不纨扇料敌制胜机无暇时故有中国奠安四夷宾服所以为士卒者乐于戎行以其教养如法也所以教养如法者何夫教明旗鼓知角金使进退熟而刺劄便弓之弛张箭之端曲甲坚兵利骑勤习而知战此其所以教之能者也养者何养谓不夺其给不已劳而劳不闲而闲使有而有不致违禁此养之道也或云当时之将居边陲而临重地先知地理之易难布斥候于要害专烽燧而告部下备内奸外出外奸内入毋中敌闲斯数事周密虽与敌旌旗相望彼安可轻得利而归曩者之将备若此之为方磐石国家今朕一寰宇仿古人法守在四夷设都指挥使司总方面之兵非如前人岂称委令尔某【父兄】前功在册今特授尔某处都指挥使司某官尔往钦哉
　　承宣布政使诰【参政同】
　　昔者二帝三王之设官也爵分五等列国天下使守其土子其民世世禄给焉惟周诸侯不法为秦所有秦监周事遂罢列国为郡县而治之斯法也制也自汉承而行唐宋皆然元蹈中国体之然也郡县之多寰宇之广其中书不能一一总其事又设方面大臣流其职理方隅之务所职之名汉曰州牧刺史唐因之宋改而曰安抚元亦改名曰行省此皆歴代总郡邑而专方隅者也迩来朕有天下更行省为承宣布政使司所以承者朕命也宣者代言之也布者张陈之也所以政者军民休戚国之利病所以使者必去民之恶而导民之善使知有畏从于斯之职可不重乎若非其人则方隅之军民失所仰瞻若得其人则方隅之事军足食民乐耕其鳏寡独不失其所焉不但如是而已则朕虽菲才德必张矣国家磐石矣朕于斯广访多搜人皆愚下之愚称朕之意者杳然今某处承宣布政使司缺某官尔某歴事有年佥曰可朕特授以某处承宣布政使司某官往钦哉
　　王府武相武傅诰
　　古者诸侯王居方隅列土虽有多少之不同其设官匡政则有大夫相傅之职职必文武备之所以用文武者文以臻善启德武以耀武扬威然居安之时或相或傅则不专操其兵事在卫官若入宿值日其士卒之数有无或如否常法则相傅防闸分明毋使昼勤而夜惰其相傅如忽有警则出为主将傅与指挥副之入不预兵止懐韬谋以控奸顽是谓设武相傅之道在斯若非忠良而毅果岂称是任尔某【从征多战开拓有功】特以尔为某国【相】当精卫防之道永王国昌尔家慎哉
　　提刑按察使诰【副使与佥事同】
　　古者致太和于寰宇遂生民之休息政在列国天下爵分五等授法诸侯使世守而绳不律则天王以时而狩兼考政也当时事简民安故狱无囚滞之徒野无怨声自秦并之后设郡县以治民官无世守之心乃有削剥贪酷因是自汉唐宋以来皆设纠察之职分道以镇覈之若比古则不如然得人以任犹为美治今按察司之设岂轻授非人以静方隅而振纲纪也斯必得人使权豪敛迹奸宄潜踪是其人也朕今以尔某为某处提刑按察司某官尔其敬慎无私公被一道吉哉
　　各处知府诰【同知与知州同】
　　昔君之育民也体天地之造化欲万物得其所咸亨故列土以官之使有德者永世禄及子孙于戏当时之君天地之德日月之明得圣人称谓德相称也然当时之臣自列土之后人不人贤非贤昭然矣何以见之且列土者使子其民禄及世世而称小国之君无乃不才者非其所有而有敛取无厌有十年而削土者有之有三十年而泯号者有之有二十年而覆命者有之有五十年而禄及者有之当斯之际贤不肖晓然矣自周以下秦并六国之后罢列土为郡县歴代因之其司牧之官无永守之条故有铨选连年又未得人然非君不得人由人负天君民也所以君知报而君天下臣知报而名贤天下民知报而乐于天下若君知报报天命也所报者立法治民若不知报非君天下如臣知报报君命而又特报民也臣所以特报民为何谓禄出于民若为臣而不知报君则非臣天下若不知廪禄出焉而报民则非为民上于天下若不知报君而未审何功而官若不知报民亦未审何劳而食禄若功劳俱无却乃官禄其身古今未之有也今命尔某为某官当立身务政必欲知报以格皇天之昭鉴往署毋怠







　　明太祖文集巻四
　　钦定四库全书
　　明太祖文集卷五
　　明　姚士观等　编校
　　书
　　与元防主书
　　皇帝特问元防主曰自伊父子北往至今每有人来皆称流离无宁衣食艰辛未知是否诚如是当较之于知命者方乃可全不然东趋战而西殃民丧已成之士马图不可得之资非善保者果若不信昔者彼居和宁朕发六军卷甲趋三千里之战果曾利乎以此观之当为己戒而自存可也朕与彼本为勍敌何以书教之莫不似乎有诈不然古人得天下岂尽灭人祀决不如是所以继絶世举废国是也曩因彼先皇知天命而北往遂得善终今我朝炎运方兴之时若违天命而来犯恐自就囚也即目迈迪哩巴拉非昔日迈迪哩巴拉近二年以来语言自能发潜民间见为牧童彼若来取即当发还诚不有谬今遣使特问至当审之
　　与元臣图噜书
　　大明皇帝记问元臣图噜曰上古君天下及名世者至今歴数兴亡又非止一人前者元失其驭羣盗暴作尔元君昏臣权终不能定朕乃平之以致更元社稷鼎治黔黎今已七年中国颇安且曩者兵戍北塞遣将安边不期耿指挥好杀贪汚是致同人而异志乃有小实罕等畏死北往实朕用人不当非来归者不诚今耿指挥累受刑责法尚未巳尔诸人还曾知否只此可见朕之本情何如昔者朕被妖人逼起山野不过匹马单戈那有百万之众今也诸番入贡朕擅中国之富戍兵百万军民乐用以此观之朕非诚可动神人乎尔聪明宜详审达者识之天命有归人不强违此顺天者也今遣使记问余不多及
　　与元臣鼐尔布哈书
　　大明皇帝记问元臣鼐尔布哈尔遣人大同来言欲于平地驻劄意在臣顺于我却虑前日犯扰边民又恐不容朕思果有此论是何言哉孰不知古人之治天下惟是安民而已岂有懐私讐以伤物命且尔等本元之臣彼防君流离沙漠余气尚存尔不得不听命尔前日犯边各为其主尔何哉去就之机在乎识时今者入国观光诚与不诚亦在于彼记至彼中若有知运者使上观乾象下察人事自取避凶趋吉之道不亦美乎尔其图之
　　与元防主书
　　大明皇帝记谕大元防君曰顺天者昌逆天者亡古今通论如是非新造之语自古无千载国家亦理之常也且君之父子当主中国之时兵多将广尚不能自持其权以致上等兵多者意在莽操懿温中等者颉颃日废生民下等者东送款西归降剥民以供上下君之父子曾一勅令而谁何者欤以今日之事君尚迷如酒酣昏若重寝所以不省者何葢在至正之间兵多将广尚不能驾驭又被逼挟今之众壮弱不过二万流离边境意图中兴君之神谋予不知何如耳君能自度今时之权比至正时低昻若何以此观之岂不愚哉君以万骑或八千骑欲与全中原相抗予又不知轻重若何予谓君明天理若能悟我所言必得一族于沙漠中权时自为或得善终何以见之君之祖宗有天下者一百余年养育之久生齿之繁以此恩此德观之未必至于便终此亦天理之常也君若不悟不效古人之事他日加兵于彼祸福有不可测者矣昔君在应昌弃下皇子南来已经五年潜养乡野今闻鄂啰去全寜不逺念君流离沙漠无宁储嗣未有故特遣咸礼等防送前去庶不絶元之祀君其审之如不答而不省祸将不逺矣
　　与元臣图噜书
　　大明皇帝记问元臣图噜近者圣保自尔营中归所云尔心意在不屈而不顺将以为守忠道而为良臣吾不知果然乎若如其云尔不成者有四又将不得其死甚不逺矣何以见之且尔素为元臣累効力于王家衅隙一生君臣彼各又将三年矣以人臣论之凡为人臣君有难为臣者不守君而自处逺方此臣耶逆耶此不成之一也方今彼元运终天命不留防君昏而邪正莫可知尔若固相而不离左右久之非为谗所杀其流窜逺方有不可逃不成之二也即目处沙塞步骑不满万数部下者口无充腹之飡体无御寒之衣人将散而尔独不能居不成之三也若严号令律士卒使饥寒逼身不敢旋足吾又恐尔为部下所戮不成者四也果如吾言不得其死明矣当此之时不知勒石于何处埀名于何册以此观之则忠顺两亡其为丈夫之志欤小人之迷欤有此者悔之晚矣若以吾所言以尔所自度力不及他无往则开心助我岂不待尔如勳问不多及
　　与鲁尔书
　　记谕元臣鲁尔三月间罕特穆尔和卓归言尔见于长峪驻劄又起营东北然此将军果能终身事尔防主乃世间之美事忠臣之道人神共愿者朕恐尔事有不得已若入人彀中奈何当此之时忠不能显乃枉奸恶之名惜哉今尔所守疆封与吾边将旌旗相望甚不多逺若不通一介之使则恐将军他日有进退两难是为丈夫于世似乎无机若通信使进退自由则有无穷之乐若不从吾言他日防主一失尔羣臣中强者自立弱者从之即为臣下之臣以英名论之美耶辱耶不然强者自立有不服者必驱兵以并若乃力不及兵为人所有命为人所害妻子星散身膏草野比通一使进退自由吾不知此孰丈夫之智耶愚耶将军若听吾所言则结我为后着他日遇难则来依是其时也




　　明太祖文集卷五
　　钦定四库全书
　　明太祖文集卷六
　　明　姚士观等　编校
　　勅
　　谕太师韩国公李善长江夏侯周德兴江隂侯吴良等
　　古有移民之道为产少而食多所以狭乡之民产少业薄者被迁至所在使得其安生理且厚可见昔君养民富国如是诚为良法也前者元祚移豪杰起荡废中土民不聊生朕与卿等帅六军东保江左二十有一年立纲陈纪平荆楚定呉越中原席卷将如律民无犯华夷一统惟淮甸沃壤尽为萧疎前者移江南民十有四万诣凤阳使各农田而实地以壮京畿恐斯民之众下人不能驭特留卿等督责其事而提调之近闻南安侯俞通源惰事弗勤辟田之役拟作三月通算日工一夫止辟四分皆不及半亩于斯情状未审何如方今霜天在迩正当二麦种下之时若一夫不及十亩则通源有异方之行必辽海之外未知悦乎卿等开国老臣特示以利害惟卿督责之是便
　　谕岐宁卫经歴熊鼎知事杜寅西凉卫经歴蔡秉彛甘肃卫经歴张讷等
　　勅尔西行务持汉案以便来闻其余古行移从其自择近知彼中事简文案不繁尔甚清闲即目秋高露坠结而为霜衰草连天又将飞雪蔽野若不谙练暴入其方则肌肤为之折裂若欲乐是方度酷寒惟狐裘可御然此物塞外边人之常服也卿奉勅塞外未及备行今遣使驰驿赍衣往赐作御寒之用设若备寒不固又不可轻取上下紊乱宪章贻笑后世卿当笃听朕言善保岁寒九年春交者至尔归面闻
　　谕征虏将军曹国公李文忠副将军济宁侯顾时及诸侯等
　　前者孟秋勅尔舟行代将军颍川侯等归以解风霜之劳八月颍川侯已还自尔去后至今又三月矣即目季秋将尽彼中动静尚未知亦不见曾无的知元人消息否若未知元人情状当差的当人有机变者跨轻骑数十潜形深入获彼之人务知端的不致疑惑古人之用兵也惟务知彼知己以为上防以朕细料元人今年得种羊马颇牧彼中有达者安得不以为茍延残喘之上计且得养力休息设若彼中无识者舍休息之上计驰疲乏之军废渐少之骑来扰边境尔等慎督三军一鼓可俘获俱尽若彼不来尔当坚诸隘谨斥堠潜形获讯以静朔方
　　劳辽东都卫指挥
　　沧海之东辽为首疆中夏既宁斯必戍守朕功未暇乃有葢州诸将共意来庭固守其地以待朕命于是整舟楫特命指挥马云叶旺等帅精兵东渡深高金汤盖辽阳以安黎庶元人狃于战鬭屡害生民旧岁冬十二月扰我金州指挥某某苦同士卒战在当先以寡敌众辽葢诸将深谋扼险惟尔辽东诸将忠义干天得渠魁不负委托宜镇方面于戏练兵保民在歴代之必先祀天地以防百神欲人之多福若乃不顺天命尚强虐善岂宜道哉
　　劳大同都卫指挥
　　古之守天下者君慿臣能故忠义之士不待君督其事而自勤是故功着史册埀名不朽今朕有天下封疆四际遐荒各以臣守卿当北镇身被酷寒昼驱驰于戎马夜虑擒谋心神俱劳而无息朕甚悯焉今者首春气和坚氷斯薄塞草将萌正马瘦而弓弛卿当解甲以候薰风整雕鞍以待秋至控执矢观衅而动卿其慎之以制人
　　劳西河卫都指挥
　　卿守西疆今已九年矣恩威懐播于戎羌号令严明于壮士忠心昭著于朝野朕甚嘉焉时当初夏特遣人往劳卿宜慎恤边戎晨昏毋怠
　　劳海南卫指挥
　　南溟之浩瀚中有竒甸方数千里歴代安天下之君必遣仁勇者戍守地居炎方多热少寒时忽瘴云埋树若非仁人君子岂得而夀耶今卿等率壮士连岁戍此朕甚念之今差某往劳
　　赐诚意伯刘基还乡
　　朕闻古人有云君子絶交恶言不出忠臣去国不洁其名尔刘基括苍之士少有英名海内闻之及元末羣雄鼎峙孰辨真伪者谁岁在戊戌天下正当扰乱之秋朕亲帅六军下双溪而有浙左独尔括苍未附惟知尔名耳吾将谓白面书生不识时务不久而括苍附朕已还京何期仰观俯察独断无疑千里之余兼程而至谒朕陈情百无不当至如用征四方搉坚抚顺尔亦助焉不数年间天下一统当定功行赏之时朕不忘尔从未定之秋是用加以显爵特使埀名于千万年之不朽勅归老于桑梓以尽天年何期祸生于有隙至是不安若明以宪章则轻重有不可恕若论相从之始则国有八议故不夺其名而夺其禄此国之大体也若愚蠢之徒必不克己将谓已是而国非卿善为忠者所以不辨而趋朝一则释他人之余论况亲君之心甚切此可谓不洁其名者欤恶言不出者欤卿今年迈居京数载近闻老病日侵不以筋力自强朕甚悯之于戏禽鸟生于丛木翎翅干而飏去恋巢之情时时而复顾禽鸟如是况人者乎若商不亡于道官终老于家世人之万幸也今也老病未笃可速往括苍共语儿孙以尽考终之道岂不君臣两全者欤
　　赐署令汪文刘英勅
　　古今名爵奔走天下豪杰者愚夫未达以其不知其志罔识其意焉朕本农夫家贫丧父母灵及壮可以作为元天下乱乘时得人岁久众集所以定羣雄平祸乱臣民推戴为天下君上尊四代为帝坟称皇陵以报劬劳此歴代必然之理其设官尤重所以重者保山陵奉香火也于此之职朕犹未官今【汪刘】姓者见勤农于乡里其人尚未立名特赐之以名曰【文英】勅授从仕郎署令卫防皇陵于戏古者帝王以六行教人尔善其一尚逢如是况备行者乎尔【文英】可谨遵朕命以传永久以励后人宜令准此
　　命功臣祀岳镇海渎勅
　　朕闻天生民而立君君为民而立命所以谨百神之祀乃国之先务也朕与卿等当羣雄角逐之时战胜攻取非上天后土之眷命岳镇海渎之效灵安能如是今者新秋在迩岳镇海渎之祀理当报谢古者君狩方隅诣祠而祭朕为新造邦基民生方始未获亲往特命卿等代朕以行奉牺牲祝帛于神所故兹敕谕汝往钦哉
　　谕晋王勅
　　世之有血气者未尝不以饮食为命在常人则常之在人上者于饮食必重其事而精调之庶无患矣然饮食固为人立命其饮食非操饍者亦不能成其饍矣若欲美而不伤非精调者不可前者命尔之国闻道中忽责操饍者吾甚惊之且吾气雄而志壮率羣英平祸乱未曾姑息凡人有犯轻重必使各得其所以然惟操饍者小过释之大过详审而议之若非犯分则又赦之果犯分则罪而弃之弗用若罪而复用之则祸矣葢为保命之要也故不轻易尔知吾操饍者否止一徐兴祖者操吾饍二十有三年轻易不辱之吾平昔甚不忍于事于操饍切记忍之保命也尔当蹈吾所为勿轻易吉哉
　　谕中书天象勅
　　洪武十年十月初十日荧惑犯舆鬼主冢宰凶贵人当狱死不尔则火灾朕尝切思上帝好生故爱德人而象之使省不觉之过改故为之愆特勅中书使诸大臣皆知务以德禳灾就中亦为兵事正在西番教河州严备御恐无知肆侮
　　命中书议律勅
　　刑部尚书奏卿等众议有司三考若过不及则律皆一百徒三年众议曰未当闻改同贡举非人律罪止八十朕知卿等于律详明矣尚书复云市村小民行使伪钞元律杖一百倍追今卿等欲以太重将轻之朕恐因小惠有大患他日钞无用矣以朕深思熟虑律合如前不许别议其倒印钞而无律欲收入漏印律当哉
　　命中书免淛西秋粮勅
　　洪武九年淛西水灾民人缺食朕遣官验户赈济至洪武十年虽是时和岁丰却言小民九年缺食借利太重既还之后仍复生受荷天怜悯今年好收若不将九年被灾之民全免今年秋粮不足以救艰难尔中书下户部如勅奉行
　　命中书诛户部主事赵干过期赈济勅
　　国以民为本民以食为天去秋荆蕲等处水灾特差户部主事赵干前去早为赈济何期抵所在不念民瘼之艰难却乃为一已部事之繁假公在外坐食廪禄自洪武九年十二月至今五月将终方才赈济了毕以致过期饥民饿死者众详情度理法所难容虽经断决亦合处斩
　　命中书赏赐北平等处军士勅
　　朔漠多寒未秋劲风先至朕戍边将士必挟纩以重裘方度岁寒其北平永平大同山西陜西各处官军御寒之衣早为之计今六月将至比使抵所在给与之则草木黄落鴈南宾矣上中下赏赐火速发行毋稽
　　命中书整理甲胄勅
　　甲胄之成非易为而速得也比成铁而成器者艰哉且铁之成刳山取矿链石成汁凝精为铁然后入良弓之手千槌万剪方乃甲胄成焉若不时时整理恐废前功今陜西之甲其数甚广差人前去将见在水磨者务要常川鲜明有线穿者当以皮穿或临期而用以便壮士俘囚肆侮者
　　命中书诛知县高翼勅
　　朕闻天为民而生君君为民而职臣臣体君心而问民瘼宜乎职焉迩闻颍上县知县高翼视民不如犬马既无察民之疾苦而层檐峻宇于邮亭若不就县诛之恐神有怒余者杖断役之法司如勅而往决之
　　命中书谕止安南行人勅
　　使者自安南归即日奏陈安南人情礼意其彼中动以侮诈为先非以小事大之诚乃生事之国不可数令人往来近有岁贡将期尔中书速遣人至临境止行人归毋尚虚礼令安南国王省已修仁
　　命中书劳苗人勅
　　治国之道在礼君子安野人正所谓无野人不养君子无君子不显野人方今平定之初往年来庭之人当此之际或畏威而至或懐惠而来日渐有之朕恐三衙大臣失劳问罔知縁由使观光者素手而归则恐礼君子之道未当且三苗之为民也昔在尧舜之时尚未钦服虽有来格之云不过暂朝而已昨日颍川侯将至苗人首目及解侯王来者几乎轻易发行理合重劳加赏然后遣归彼方必将来得人














　　明太祖文集卷六
　　钦定四库全书
　　明太祖文集巻七
　　明　姚士观等　编校
　　敕
　　命中书西河等处种粮
　　尝闻凡有中国者利尽南海以今观之若放通海道纳诸番之微贡从其来商市舶之所官得其人取合古征则可比十州之旷税朕新定华夏边戍劳民西蕃之地中盐所得之供甚薄迩来三佛齐胡椒已至四十余万即今在仓椒又有百余万数可轻定价钱出榜令好利者往西河及梅川两处种粮可免腹里之民转运艰辛若果可行作急为之
　　命中书劳袭封衍圣公孔希学
　　先师孔子孙袭封衍圣公孔希学至京朝觐尔中书下礼部用心礼待所有随行者皆要欢心勿使有缺故勅速行毋怠
　　谕中书却高丽请諡
　　朕起寒微实膺天命代元治世君主中国当即位之初法古哲王之道飞报四夷酋长使知中国之有君当是时不过通好而已不期高丽国王王颛即称臣入贡斯非力也心恱也其王精诚数年乃为臣所弑今又几年矣彼中人来请为王颛諡号朕思限山隔海似难声教当听彼自然不干名爵前者弑其君而诡杀行人今岂遵法律笃守宪章者乎好礼来者归尔大臣勿与彼中事如敕施行
　　命中书谕高丽
　　自高丽国王王颛奉表入贡称臣其表云子孙世世愿为臣妾何期数年之后王被奸臣所弑弑后疉差人来来文皆言嗣王之使为未知王之端的拘使询由又三年矣朕不忍使者父母妻子悬望特勅归还未几复差使至却之不纳使彼自为人回不逾数月止称贺正贡马为由而又使至称臣措表皆嗣王之称如此者五次矣若却之不纳其表皆云嗣王之所为也然朕观高丽之于中国自汉至今其国君臣多不懐恩但广诈交而构祸在昔汉时高氏失爵光武复其王号旋即寇边大为汉兵所败唐有天下亦尝锡封随复背叛以致父子受俘族姓遂絶迨宋之兴王氏当国逼于契丹女真甘为臣妾元世祖入中原尝救本国于埀亡而乃妄懐疑贰盗杀信使屡降屡叛是以数遭兵祸今王颛被弑奸臣窃命将欲为之首构讐怨于我纳之何益以春秋论之乱臣贼子人人得而诛之又何言哉奈何前后五次皆云嗣王之为陪臣奉之尔中书差人诣彼问嗣王之何如政令之安在若政令如前嗣王不被羁囚则当仍依前王所言今岁贡马一千差执政陪臣以半来朝明年贡金一百觔银一万两良马百匹细布一万岁以为常仍将所拘辽东之民无问数万悉送回还方乃王位真而政令行朕无惑也设若否此必弑君之贼为之将后多诈并生必肆侮于我边陲构大祸于高丽之生民也朕观此奸之量必恃沧海以环疆负重山固险意在逞凶顽以跳梁视我朝调兵如汉唐且汉唐之将长骑射短舟楫故涉海艰辛兵行委曲朕自平华夏一海内水陆通征骑射舟师诸将岂比汉唐之为然且遣使往观问嗣王安否如敕施行
　　大祀礼成谕中书
　　立纲陈纪治世驭民斯由上古之君立至今不过相承而法则焉凡有国者必以祀事为先然祀事之礼尝闻起于圣王所以有周旋上下稽首鞠躬或进或退献牲致帛酹酒奉羞甚为慇懃之至矣若以朕亲行圣王之礼法依奠位之仪其于敬神之道无乃防渎而华饰之过乎是反不诚也且人不诚者广暂诚者有永诚者少若措礼设仪饰过事生礼繁人倦而飨祀之神弗安非礼也昔孔子有云禘自既灌而往者吾不欲观之矣斯昔礼过而且繁所以仲尼特发是言朕因周旋神所十有一年见其未当于是更仪殊式合祀社稷既祀神乃欢今洪武十二年合天地而大祀上下悦若不敕中书下翰林令儒臣纪其事而文之何足以知上帝皇祗来歆来飨福及黔黎者也
　　谕秦王府文武官
　　王府设官本古之道惟文章之士以匡王之性体务欲端方朕封诸子颇殊古道内设武臣葢欲藩屏国家备侮御边闲中助王使知时务所以出则为将入则为相因靖江王府官与指挥耿良不和甚有欺凌指挥之意于是令武相若有警出则为将防卫指挥副之归则不管军马钱粮刑名其军情事务文武议之但则闲中导王以善其中书省草茅行移是致错朕防意难为听命者今后如敕施行
　　谕丞相枉序班敕
　　传曰刑罚不中则民无所措手足今日序班奏昨晚一使自山西至一使自太仓来省引进将至与名姓且曰郎中教只于此处候丞相提奏引见已而终不见郎中复唤于是不敢引见是有丞相怪责不由分诉刑及二十而肤开甚枉之因序班奏枉试详之若为上者教人正其事而后罪人不行其事此果刑罚之中乎
　　谕山东布政使呉印敕
　　洪武十年六月二十日御史台奏山东按察司副使张孟兼言布政司倒换钱钞事来云以民倒不许军倒军倒不许民倒若以如此为之是布政司官有所作为特与军民便利诚可嘉尚比之其余布政司官坐视不问民瘼之艰难意思如何今张孟兼轻薄小人必是妄自尊大以致布政司官观透所以为人少有笑慢以致此等小人不顾生死阻壊公政之事特来诳闻今敕御史虞泰前去将张孟兼杖讫六十就锁项前来再行问罪敕到奉行
　　又
　　易云开国承家小人勿用用则必乱邦也朕不聪明以小人居大位使当要害致是小人恃要害侮君子害忠良今观此徒诚然有犯古圣人忌避不才之者洪范亦云臣下无有作威作福者其无知之徒擅敢大作威福以致灭亡然自今已后卿等独守前诚为国为民神天必昭鉴焉朕更谓卿等言勿畏强而自弱勿恃大而眇小于斯慎守吉哉
　　谕太师韩国公李善长等
　　世人之于世虽聪明智慧得之于天性然成人之际若不教习而经歴其事恐于事未穏纵使发行之后自觉其非急为之改又恐不便前者朕特令东宫躬亲朝政以练其心志近者朕恐事不穏当又行亲理已数日矣朕与卿等议今后诸衙门一应事务必合经由东宫与尔羣卿等决可否然后闻奏庶得嗣君将来作有道之主卿其依朕命而行之
　　命知衢州府事文辐
　　尔文辐承朕命知衢州府事奉公子民毋造后愆则汝嘉焉
　　谕山西布政使华克勤
　　尝闻歴代为官署政者多被奸吏所侮亦能作互相陷害忠良有乖国事朕每听之切齿忿恨近于六月十四日山西布政使实封到来内云奸吏无状今就令布政司官明白省防縁由于市曹中典刑毋得犹豫不决敕到施行合杀者徐瑗其唐礼吴鼎任瑀袁文礼四名若可杀时就便典刑
　　赐文学赵晋致仕
　　孔孟之道卿幼学壮履虽在有元君不卿用惜哉空懐抱而未舒也及朕继大统物求方正惟卿名播中土特遣使召至以辅储嗣朕观周旋未尝失仪启沃之道谆谆皆二帝三王之制若此以辅君君非仁人未之有也朕自得卿宵昼有不胜之喜奈何年已七旬迩来闻苦老疾诚为可怜尝闻人鸟将终言善鸣哀况去家数千里俄而有疾岂不眷属之思乎因如是令卿归于戏孔孟之道卿能体而道人名彰今后亦此道之力焉既行当详审调理释结自由惟智人为之吉哉
　　命桂彦良职王傅
　　孔孟之为人也乃一圣一贤所以称圣贤者自汉唐以来则称之所以然者何葢谓务懐才而抱仁专博济以善天下其为圣贤之称非人强称由隂隲厚而天地鬼神使然也何当时无圣贤之称而乃后世称之此所以隂隲也且孔孟之贤圣也当时奔走天下志在助德者以安生灵使二帝三王之道兴何期事在七国纵横之秋不能行矣朕观当此之际虽圣与贤犹不得其位如尔桂彦良心淳而不诈本固执而不变其为人也善其为学也笃使其通达变化则无所取焉若校之愚人及作聪明者尔尚犹为能士也今晋无王傅特命尔往职之岂不思一圣一贤在当时切于入仕却乃不得其王佐之位乎尔既往而至其王府之事所以专者祖训録为规毋作聪明务欲静安毋干有司事其助王之道务扬善而使之以由善常论不德之人当使不履其踪避其险恶也于此切记在心则王佐之才足矣汝往钦哉
　　劳翰林承防宋濓
　　卿去此数月朕常思之今卿来此已一复时矣朕恐失顾问少劳劳特遣礼部致食粮及酒有抵所在卿当引觞而自酌美食肉以养神方称朕报劳之意未审悦乎
　　又
　　以臣事君之道固宜防恭不怠然得休官于家者今古几人况致仕者非夀高寻常德迈羣职安有是耶卿福膺永夀精力愈加自致仕之后每岁来朝甚感朕心不忍使驱驰数千里而来觐已敕礼部赐食米肴醴卿当自育高年故兹敕谕
　　谕辽东备御
　　兵戍辽海已有年矣虽曰农战交修其航海之运犹且连年未巳近者靖海侯率舟师广重载扬帆东往所运甚大昨晚忽闻纳克楚正欲整兵来哨已被叶旺中途阻归因此而料彼前数年但凡时值暑天元人必不策马南向今将盛暑彼有此举大运既至当火速差人星夜前去云以备御然后上粮则无忧矣
　　谕羣卿督工
　　尔羣卿等督工已有日矣工将成就之期更当善抚梓人早为完备明旦实朕父母劬劳之时前人皆称万夀节日往年为有司因此而扰民已下令止之尔诸人来日勿以此而怠务是谓不可明日皆不许离工作所犹当谨之毋怠
　　谕宁夏卫指挥耿忠
　　人居天地间凡智者必慎修天爵而勤于人爵则祸无门而入福可得悠久也洪武十一年四月二十九日西安都司报宁夏地震且久时刻数之将过半日其所灾者颓城壊屋于灾异可谓甚矣尔耿忠乃功臣之子弟前者为不循轨度而有罚焉今降职敕守极边所统者皆非惯战之人亦非忠良之士为首帅者若恩威有归着则必事乃成功业就若恩威谬有归着则恐有变切防此等隂构外寇宜宻察之方今天下大定尔所统军内多有小巧智术者当秉心以正毋为所惑则无患矣故敇谕之
　　劳临洮卫指挥赵琦
　　西北两边抗化不遵每调兵讨皆俘获来献虽节次总兵官运谋筹算及诸旧将用命以致如是其指挥赵琦世为藩将累朝皆有勳而致名今琦自归附以来奋身将队北征察罕诺尔西征甘肃又西南追伐多尔济巴于安定王地方今遍南征川藏皆从征勤劳特差内官前去有官羊所在令留二百羫赐与之所司奉行毋稽
　　谕辰州卫指挥杨仲名
　　兵以恤民为重伐暴当先三苗不遵教化朕命尔杨仲名帅兵讨之但知兵行日期其所到去处至今未审何处特差内臣吴诚诣军前观兵说话尔其遵守施行的当消息令人来报
　　又
　　三苗种类不仁自古帝王多抚而不能遵化以致累世为良民害今年朕特遣尔杨仲名率兵进讨果有韬畧十一月初一日飞捷至京不觉朕心懽悦是命内臣尚履奉御吕玉亲诣军前观兵阅胜尔其用心以制人勿怠吉哉
　　又
　　三苗无道负险重山既不同于人事甚不奉于天时屡起盗心久为民患今命尔杨仲名为总兵官率辰沅等处官军及土著隘丁兵夫人等相机进取以消民艰尔其深制人之韬以称朕意其辰沅等听调官军悉遵节制违者以军律施行
　　谕安南使臣阮士谔
　　尔阮士谔入贡来朝久驰山川其劳甚矣今命尔归复达尔邦当与叔明言昔者安南国君陈日熞荒昏以致灭亡然既亡之后国中多事连年今王若不德胜前王又恐宗社不安若欲久安之道务以仁治国毋以虐为政傥有小愆当自省修德以释则可回天意
　　谕元丞相鲁尔
　　洪武十一年六月七月九月三次遣人北行两为吊祭一为与卿等行礼自去至今杳无归者正念不知存亡忽十月二十四日边将送至平章谔勒哲布哈朕于边将甚是可怒见遣使道经本处而乃擅将平章取来岂不失信邻邦为此令平章谔勒布哈回恐路途有阻特差内臣一名同行直抵丞相下处见了才方是好且内臣存亡或送北行或就彼诛戮或使南来卿以智量之
　　劳袭封衍圣公孔希学
　　卿家昭名歴代不朽富贵永彰天地间乃由隂隲之重云何以其明彛伦攸叙之精微表万世纲常之不泯也故若是卿常思祖道可动人天朕闻卿来朝已敕中书下礼部使所用如意未知给否虽从行者务要欢心故兹敕谕
　　谕年幼承敕郎曹仪及给事中等省亲
　　朕闻上古至智之士所患者五焉患同庶人而不超于庶人患无学及学患不齿于志学者虽齿于志学患无官及官患不忠于君即忠于君患不能尽孝于二亲昔智人患此而豁然无患矣此其所以智也尔承敕郎曹仪等初有司以生员选入国学已异常民之子矣未及数年授之以官不止齿于志学又出于同学者矣今各言归由有云省亲者有云家无尊长往挈妻孥而来居者斯二者人之大伦也前五患已畏而行其三矣惟志与忠未审若何果必欲患其志则当思孟轲三五鼎之厚薄也民之享也无鼎乃微官之享也有鼎乃贵智士既知有鼎食而贵则必逺寒微而忠君矣尔往省悟之吉哉
　　赐魏鉴等守服家用
　　朕尝思之昔古创业之君必由羣英而兴又必以贤能而治【尔魏鉴曩职炎方虽岁月未久亦不见私以干宪章纵使古之贤洁者不过如是而已　尔臧哲曩职桂林虽岁月未久亦不见赃私以千宪章然尝闻饮酒太过每有失焉且古人欲全其身名者若一德不备则日省月修必备而后已所以贤能也卿年防以其无酒施设一应事务已能者矣　尔徐中曩守案牍虽职事之微而乃身居势要未尝以势要临人亦不见赃私以干宪章纵使古之贤洁者不过如是而已】自卿守服至今朕未忘也儵经许时恐所用艰辛特差人赐卿【魏鉴臧哲米六十石钞二十五锭　徐中米五十石钞二十锭】为守服用卿当恪恭以孝服满来朝分理庶务为生民福故兹敕谕想宜知悉
　　谕高丽使回
　　尔来者承奸之诈不得已而来诳今命尔归尔当谓高丽祸首言朕所云其杀无罪使者之讐非执政大臣来朝及岁贡如约则不能免他日取使者之兵岂不知沧海与吾共之若不信吾命则以舳舻数千精兵数十万扬帆东泊特问使者安在虽不尽灭其党岂不俘囚大半果敢轻视乎
　　谕曾秉正等
　　孔子有云致知格物物格而后知至所以累朝名臣及士夫君子能成其名者皆因履此道而不妄故美矣今尔曾秉正等职专详审内外文书当否奏闻行止是其务也别无相干行移其正官首领官吏皂隷皆应设之人已有员数其奏差之设非所宜也且奏差之职奔走四方传递公文方是用而展其功今不当有而有影射顽民不当差役况使居幸位食廪禄非助君之道故敕台以问之非君命而为理乎职专可否而已非道乎
　　谕罪人曾秉正
　　朕观昔帝王之用臣也无疑而臣有奸者奉君多智是有作聪明之举探人主之意因是罔知所以是非喋出离间亲亲斯古人所以陷身没姓由是尔曾秉正性资聪敏干办且能方今出庶民习儒业果若是者罕矣所以尔在职时凡有言计朕尝听从何其计出多端自欲深根后程乃有效古杀身之奸岂不愚哉且鳏寡独古圣王恤此以为先尔诵圣人之德学贤人之心其是非晓如黑白却乃不守所学而构殃于身朕向怜才能免死免窜使还乡里尔鬻四岁小女声曰为资以归是其心之正也乎于此之际不才之机可见矣所以昔人有云君子絶交不出恶声忠臣去国不洁其名尔何如也今尔既不能为人之父实难种于世故阉之不致生人陷人是其罚也
　　谕中书赈济京城老
　　今春雨雪霏霏经旬不止严凝之气切骨朕思昔居寒微时当此之际衣单食薄甚是艰辛此时居九重衣貂裘觉寒若是其京城孤老又不知何以度日尔中书下府尹令各三等给盐以十觔为上如敕施行毋稽
　　劳河南府守戍陆龄
　　西崤函东虎牢龙门襟其前黄河带其后四险固其守疆不言可知矣然卿戍此地勿以四险为必然昼当勤率军于屯所夜则慎守城隍身心虽劳必终世而无患可为全人矣敕至严号令逺小人亲君子勿蔽下人功
　　谕太师李善长敕
　　尔太师韩国公李善长昔当扰攘挈家草莽仓皇奔走顾命之不暇时朕帅师东入滁阳尔迎道以从事待以腹心用如手足朕无上智于尔尔或小疵置之不问遂成名世之英才无乃朕忘相从之久乎非也朕报功之诚惟人神共知今卿年迈故精力之为可期不审为何同小吏而枉功臣而乃夤昏定拟诡语符同朝奏此非臣下之当为传不云乎人臣无将况国有定律奏对不实者杖以心欺诳者斩卿谋欺诳法当斩首然行赏有誓尔当三免极刑今无患矣止削禄一千四百石尔其听之克谨后诚庶有嘉贞故兹敕谕
　　又
　　昔者人臣修身洁已静性存公言行之相孚端表里之如一然后匡君未善以治生民未闻符同小吏构词饰非惟以欺诳及至事觉意在舍身受责恃顽强巧而面对无知此岂智人之所为朕若懐猜笃疑思古奸顽之不善务要防微杜渐尔何生焉前本降敕释尔所犯为尔冥顽复加若是今闻认已之非为朕悯相从之久思姻亲之重枉法以恕尔其懐之故兹敕谕
　　劳江隂侯吴良
　　昔者朕与羣雄争命卿藩东鄙既而往戍高深城隍沃野开辟当是时朕用事于荆楚乐无东顾之忧遂灭荆楚之妖虽诸将効力于西卿保东藩为重终首尾内奸无出外奸无入可谓智矣天下平卿爵侯封乃朕报功也前者第七子榑封为齐王特与卿结姻就命卿如齐肇造宫殿今将新年遣人赐酒礼以劳齐王防而无知亦也专人行礼若体之欢心则英豪之气畅矣故兹敕谕
　　劳致仕承防宋濓
　　卿多积德以致高夀康宁虽居致仕恋阙之心甚切不畏严寒年必斯时而至特赐日用故兹敕谕
　　谕翰林修撰刘泰
　　朕闻孔子之论孝也亲在游必有方斯可谓孝矣其人子之道仲尼明之朕昨与卿暇游东苑与之语询及尊长眷属之几卿对昔之族属甚广因兵大减亲戚杳然犹存卿与老母老母方今八十有竒除卿外别无侍养见居淄川卿云至此朕心有警吁哀哀父母生我劬劳今虽君天下育万民二亲已逝恨不生全得奉温凊梦寐于心戚戚卿母年迈云无他养岂不动孝者之情因是敕卿自意若欲奉来就养或弃职往侍皆从所由勿拘故兹敕谕
　　命太医院官代职
　　医善七表八里及观听而诊视者尤不如时运之亨泰病者之命坚若御轻疾而捍浮疫则医之善也民知医之妙也或医之运蹇纵是轻疾亦不能愈也必待他医而方瘥审斯医者病者安得不有数焉然或有回生者亦不可知葢出乎寻常之外则人莫知其所以然也前院判郝志才医行濠梁时朕病笃其郝志才针以调其气药以理其中以当时言之不过回一微命耳今则君命也此果医者能耶朕命坚耶不然彼医与朕必合乎天理而有是焉故职医官数年今夀高筋力不能自强特敕子代令其致仕未几院使葛景山院判郑德亦以年迈皆以子代然官于位者以三年为满今葛景山职上官十余年矣今以子居左判而代其职其郝志才之子陞院使郑以子袭其位其刘李虽劳已深正居壮年弗代余有老医林陈者未有深功年虽有夀弗代中书吏部如敕奉行
　　命道士祭岳镇海渎
　　岳镇海渎之祀今年秋报之礼特命尔效仙人等诣神所在奠以牲醴祝帛尔其一乃心志必欲神交汝往钦哉
　　命使赍帛祭歴代先圣
　　朕惟歴代先圣立纲陈纪相继为君朕制祀礼已有常规今秋在迩特遣尔奏差某等体朕至意赍帛各诣陵所命有司涓洁致祭汝往钦哉
　　命中书召李思迪
　　前丹徒知县李思迪为牧守县治而乃不仁死于非命者而纵凶恶法司究其由而无赃私一谓迂所悮一谓贪吏之所侮无干偿命之条而当失入之法杖贬炎方已数年矣中书差人特敕召还职国学以训生徒使终天年如敇毋怠
　　命中书礼部访求卜士
　　昔在列圣之时羣贤济济皆耳聪目明日究方寸惟治世安民阅册之所载覩岁月之所行甚哉以勤之所以以公之所以终日干干履道不息无不及也凡兴民之利除民之害虽耳聪目明下愚有所不及犹谓恐之而且见疑斯所以圣贤亦不自恃其能特设无上之诚幽通鬼神决兴息以福民书不云乎七稽疑择建立斯用卜筮者也斯所以钦天畏地意在幽通而黙相之此其所以用天理者也朕当大位缺斯卜筮以决惑疑尔中书礼部行诸布政使司广访多求至朝验用故兹敕谕
　　问中书礼部慢占城入贡敕
　　九月二十五日午时直门内使报占城国王所进象马至于承天门合无发付何该朕闻知甚难容辅弼者且朕居中国抚四夷若夷有诚从者必以礼待之若肆侮者必异处之前者哇非礼所以贡物不以礼受但拘收而已使者囚之其占城来贡甚诚王非侮我行人方物既至则当陈设晨朝以礼而进今不令使者进献为何宰相之职出纳朕命礼接百僚今以重事视为泛常岂不法所难容特勅尔等自思果何理道哉
　　又
　　敇问中书礼部必欲罪有所归古有犯法者犯者当之此私罪也今中书礼部皆理道出纳要所九月二十五日有慢占城入贡事问及省部互相推调朕不聪明罪无归着所以囚省部槩穷縁由若罪果有所归则罪其罪者仍前推调未得释免
　　废丞相汪广洋
　　敕谕怠政坐视废兴丞相汪朝宗虽相从之久初务事军中凡有问则颇言是非不问则是非黙然不举既入台省叠至两畨公政不谋民瘼不问坐居省台终岁未闻出视兴造役民处所工之巨微茫然无知有问无答奉祀诸神所在畧不究心自居大宰之位并无防督之勤公事浩繁惟从他官剖决不问是非随而举行数十年来进退人才并无一名可纪终岁安享大禄昔命助文正于江西虽不能匡正其恶自当明其不善何其幽深隠匿以致祸生前与杨宪同署于中书宪奸恶万状尔匿而不言观尔之为也君之利乃视之君之祸亦视之其兴利除害莫知所为以此观之无忠于朕无利于民如此肆侮法所难容差人追斩其首以示柔奸尔本实非愚士特赐敕以刑之尔自舒心而量已以归冥冥故兹敕谕
　　召前按察副使刘崧职礼部侍郎
　　奸臣弄法肆志跳梁拟卿违制之责迩者权奸发露人各伏诛卿来朕命官礼部侍郎故兹敕谕
　　召山西左参政偰斯职吏部尚书
　　保身固位无补于君者甚非良臣卿前朝之名家今事于朕已有年矣于事未见刚明迩来露其过若欲究之虑恐可惜特赦尔过取任吏部尚书驰驿前来毋稽故兹敕谕
　　命户部定俸禄
　　稽古建官畧知等第其于品级次序自汉以上未闻有是所以汉官之制以食禄列等差其品之礼始于魏唐因之以辨服色禄之重轻亦法品赐食之朕观古之无品也则以禄为式是尚质也惟魏之定品是尚文也其于文质之道虽华朴之有殊亦模范之可经守之不紊履之不烦今也任官惟贤食禄法品勒石昭示命户曹司之毋紊轻重之条依期而给与之斯至公之良哉故兹敕谕
　　赐翰林编修张美和致仕
　　朕观古之至贤之士修已行仁以为时君之用否则独善其身而终天年或尔著书立言传之永久以训愚顽斯若是者虽不显于当时而光于后载以其德重而意纯故不磨也尔美和歴多难而无易从笃先圣先贤之至善斯非泛泛之可比愚下之可知云何葢昔元纲之方弛英雄角力于江右他非至智者朝东趋而暮西就杀身者众茍全者寡方今在学职师者羣然迩来命有故者京师弗居许以自实不旬日间各言因由者甚广朕命弗留十去八九独卿侍朕左右日与同游正欲询问古今典礼以沃朕心然观其所以终是年高不能自强何以见之因首步同童不忍任之以周旋以卿归老然卿去此朕将谁从于戏千载一遇古今之通言全于善解者罕之今卿始也良终也善不亦美乎
　　赐吏部尚书刘崧等致仕
　　君子之生也莫不由父善良而母淑德专慈爱以训成已而壮矣则志于四方若或时运之应期致君垂拱利济羣生斯一仲尼之道其先贤者岂独名于千古卿等学问过人善备剸繁治剧之能今各年高或当智盛者正宜助朕措安奈何昔新造之初纲维紊乱误罹宪责迩者人神有变朕于寝食不安命卿致仕于戏克己消愆君子道长匿祸含小人罪甚卿等去朝必坦懐而端志故兹敕谕
　　命王珪职翰林典籍
　　昔者哲王善由贤出智由能生所以礼贤待儒正欲论道经邦前者御史吴兴宗以尔王珪学问优长德行兼备内外如一朕允所奏差人诣舍以礼来朝珪今至斯年已六十有八比吕望之兴周未老较之公孙助汉正壮然朕观珪之精力若与之同游论道登眺佳景游目骋懐则决不能同往若职以翰林典籍坐院中有宣则至或问则答是其宜也珪职虽小朕命东宫赐坐闲中讲道悉尔丹衷沃我储嗣于斯可乎果如朕命汝往钦哉
　　命御史审决罪囚
　　西风坠露肃气当权凋宜其所凋荣宜其所荣斯二仪之常经亘古今而不异未尝倒置者也今以尔监察御史某出巡审视以决弃市者尔慎法凋荣毋获罪于人神故兹敕谕
　　又
　　风摇木落露结将霜斯化机之权由此而当时故所以显荣枯应节孰物能背是理而久长者乎必当理而承候弃市者决焉今命尔某于某处审实干宪章者尔慎法天时则隂隲焉汝往钦哉
　　劳致仕营田使马世熊敕
　　卿州里长者本镇乡人昔于扰攘之秋孰知天命何如所以无知者异志或从张或他往斯人辈虽皆乡里意不我从皆已灭矣当是时惟卿与单夏胡四翁独不弃乡里之寒微挺身合意率众来从朕甚嘉焉尝闻福夀康宁迩者忽闻微疾未知痊愈否特遣内使劳尔羊酒为成穆贵妃以报生前之恩卿其乐之永为多福故兹敕谕
　　命羣儒议建言事敇
　　昨忽闻沙门上言自云为教门事朕弗许而囚禁之少时开书视之实为本等宗门所以言僧多不奉教汚处同俗况僧寺田粮役重特上干朝堂意在免僧寺道观税粮差役有此无知令左右究其所以是僧昔职运司典史而上言朕欲进人言擢为县牧而乃不循轨度居徒役遇宥而归其人志不力田业不商贾窘于乡里于是乎去须发作沙门所以特与僧便因是朕责之且本僧昔役运司而不能清煮海之课过擢为县牧既不询民瘼而干宪章侥幸遇宥观斯情况补朕之功甚少蠧政害民之心如渊泉焉令收入禁何如处之请决
　　谕王本等职四辅官
　　朕观上古君臣必正直无私心同气合方乃上恱天心下忻地只致海岳效灵于是乎经邦论道永安社稷利济生民臣亦昌焉朕本寒微遇天更元运偶与诸雄并驱逢多难遇深艰率英俊自中土渡江东来造基于是君天下子庶民十有三年朝无辅佐良臣以致道乖政靡弗获太平于是访近臣而求士得尔诸儒来朝朕欲洗心涤虑与贤者志同永安寰宇今将旬有余日彼情难知丹衷无究若或用之傥心懐异志无利济之诚则昊天昭鉴加以祸淫又何救焉故敕尔羣儒等若果心无异志诚可防神与朕同游以安天下故兹敕谕
　　又
　　昔有莘耕者为政社稷永安傅岩之野者在朝君仁民康斯二贤叠出于殷商致君六百年之大业是贤者虽处同出异其忠君济民之道一然朕政未施访近臣而求士召尔王本等来朝命为四辅之官兼太子宾客位列公侯都府之次必欲均调四时德合人天卿等慎之同安盛世故兹制谕
　　又
　　卿等受斯重任朕与卿等民生击焉可不重乎且卿等昨为庶民今辅朕以掌民命出类拔萃以显父母岂不天人交庆于戏慎哉二仪之敬事理无乖心常格神言常履道故兹再谕想宜知悉
　　谕四辅官王本毋陪祭敕
　　祀神之道非防人也古法刑丧不预祃旗之祭在迩卿极刑毋列班
　　问断事官敕
　　五常之道重莫重于君臣父子然而夫妇之道犹为甚焉迩来闗中汉中民人告失妻于妻家数告有司不理其夫亲捕奸夫今有司止将奸夫作私茶为由解赴京师不以畧人妻女为重朕特命尔理今不见来闻果何询焉敕至晚朝来奏
　　命方常职御史敕
　　朕闻昔人懐才满腹抱道衷盈一时志不能伸致是窘于衣食困于羇旅一遇君者用之竭忠报効务公无私终世不忘其恩特致君称仁于海内固为贤者矣尔方常自云窘于生理来朝今命尔为守院御史出纳一道之务深察幽微敷奏毋隠
　　谕祭酒乐韶凤敕
　　文庙之设是尊先师也因之而国学焉所以歴代以之而训君嗣教公子也观斯所以不为不重故哲王必选名儒以导学者今朕法前代命尔乐韶凤承是师范阐扬博通使防者记壮者解毋怠寸隂之工不但称此职任甚有补于朕政若此必后贤之济济焉汝往钦哉
　　谕国学师徒
　　古今贤能首以学为本次特以操持辅弼其所学斯二事既行则善名于两间矣然以今言之则学有先后人有灵愚所以曩之学者为今之所习者师惟师者模范其志竭胸中之所有发世之良能不隠毫厘以训所习者未闻物不一于规矩而如式人不律师教而良能以斯论之人之循理物之如式必规矩而教之者矣若师隠知晦善罔尽师理则罪怒人神若学者非究心宵昼必欲至知而后已又将艰为人于世者也朕所谓师必尽师者之礼学必尽学者之诚敕后否此责有归焉所以学者学其所至善操者操其所不齐持者持其所真诚三者备矣奚愚顽者耶昔仲尼入周庙阅西阶有金人焉三缄其口斯所以戒慎妄言者如或理道之词未尝拘禁今去古既逺失其所传反以此而助奸愚愚愈觉修道之教不明也且以李思迪马懿言之职当谆谆切切而训者也而乖理纵非果诚相信乎斯不但非理而又甚不知忠义而报人者也日召同游朕所慕者慕其所学望其时忽有言使朕得闻嘉言善行不亦乐乎而乃非有所问终日缄黙有时遣侍东宫暂游时刻朕欲彼时发先圣之幽德以资后嗣及其至所在亦缄黙不语但瞠目视之而已或傍有言书者则因而问及不过就他人之所言以答毕后未尝效诚补其未知者也此深其所学秘其所操耶抑持其所能务独善其身耶其懐奸伏诈朕所不知因是故敕师徒必达操持之所以然良能矣
　　谕防儒敕
　　洪武十二年春正月朕于暇中观防儒权官人皆空度光隂畧不见志出于羣者且诸人年俱未满三十所读之书不解防义其于字也少知运用束手闲目一日一日而已呜呼惜哉孰不知光隂不待人之逸也所以自防渐壮自壮渐老自老渐衰自衰至于殁终无立行名身之道而乃同于常民耳可不嗟乎于是命内官给纸笔令其各日进先儒古文一章特以习熟期将来之善作或四书一章使诣前而讲以观利钝导迪理道也明日人皆以文书来进其文多韩栁书皆孔孟朕听观之间展转艰问其防儒多寻行数墨者有之粗知大意者有之细察寻行数墨者岂不同于愚夫者也其粗知大意不究其精者是同于无志也何以见葢于马退山茅亭记见栁子之文无益也而防学却乃将至且智人于世动以规模则为世之用非规模于人而遗之于世亦何益哉其栁子厚之兄司牧邕州构亭于马退山之巅朝夕妨务而逸乐斯逸乐也见之于栁子赞美也其文既赞美于亭此其所以无益也夫土木之工兴也非劳人而弗成既成而无益于民是害民也栁子之文畧不规谏其兄使问民瘼之何如却乃咏亭之美乃曰因山之高为基无雕椽斵栋五彩圗梁以青山为屏障斯虽无益文尚有实其于白云为藩篱此果虚耶实耶纵使山之势突然而倚天酋然而插渊横亘其南北落魄其东西岩深谷逈翠蕤之色缤纷朝莺啼而暮猿啸水潺潺而洞白云岚光杂蘂旭日飞霞果真仙之幻化衣紫云之衣着赤霞之裳超出尘外不过一身而已又于民何有之哉何利之哉其于栁子之文见马退山之茅亭是为无益也其防儒无知空逾日月甚谓不可戒之哉戒之哉
　　谕羣臣务公去私
　　朕观孟子对尚志所谓志者谓人处世同民随羣逐队斯常民也故超出之所以超出者去诸不善而行众所善然而尚为寻常之善若于志所由来必为无上之善斯乃志之尽矣所以古重务本而去逐末汉令商贾技艺不衣锦绣乘马特存斯贵以重有志君子也朕自即位以来十有二年设官分职各务所司终未见人但见身受重名懐私在职或忘理众务心在贪商或贿赂公行不知身名之重俸禄之优以致杀身书不云乎人心惟危道心惟微斯圣人授心法之要贤人悯愚顽特纪册以教后人至今顽者不行愚者不悟虽有聪明者怠无尚志泯于崇功广业愚顽每被杀身古人之尚志在务功名匡君之政济人利物今之人不然惟在怠尚志务易利专速达此所以人心也啓之未尝善行之必殁身以其利之易厚不知害也道之说日行月纪终身不忘兼善之德务欲超出建崇功累广业行斯数事身名世家厚禄其德似薄其达似迟斯小人之见若是也昔圣人以为无上之道故行之是以孟子专尚志小人难之今之官吏有不才者巧以舞文奸以弄法紊乱条章是致身不名世家不丰荣殁身而后已其立心尚志有何艰哉故兹敇谕
　　谕举到人材
　　天之所以命人主者为蒸民之重所以命者命其必治者也若以天人量之则天道逺人事迩以此言之天何命人主者不贰其命而能成之何也此所以天道幽微下察无遗其神妙鉴观必非一朝夕而辨是非也今朕菲材承上天之命法古之道统育黔黎宵昼自思人心之险奸顽者众数制弗改将焉奈何故敕有司访贞士授之以官使职守所在为民加福何期授官任事者忘修福民之德务在循私残害其民当犯之日殊古制法纵之以寛若非生成志人君子其学道慕贤者莫不从而肆欲以由之所以谨法如古犯者律如条章然虽如是其作聪明之徒及愚蠢之辈终莫可禁此令谕之不明耶抑实有司所举之不当耶迩者中原江西各布政司皆以贞士至期已有日矣朕不暇亲问特敕问之彼贞士人皆庶民岁受官役朝廷得失有司利病莫不周知若既知朝廷得失有司利病朕授尔以官当匡朕之失去有司之病则彼为官非贤者谁诸贞士听之永其志而职焉为朕福民乃受命之利也
　　谕恋阙臣僚敕
　　朕闻古之为士者志在匡君济民立身名崇父母彰祖宗必欲为世之杰者也然亘古至于宋元若此者书载不多但见不才者众其于忠孝者甚寡可见今古得人为难若或得人为易其识人尤难朕自开国以来九有之邑笃遵列圣之所稽罔敢更置其设官分职损益不同代代有之朕前数年间敕诸有司访求民间俊秀入学教养以备将来其有司如敕连年贡到民人子弟出入不等约计千人自洪武八年间朕观年长者许出学权行歴事防者考课作养至洪武十三年春丞相胡惟庸谋逆事觉朕亲阅诸生命赍丹符出验四方取勘事迹至三月将终验先归者何如验间内有多诈不诚者甚广因是防选欲将俊秀聪敏者职于近侍年长者职于部台及其防选之际人各以故来陈内有真故十去其六七有等无志之士非故而托故又一二而往朕静坐忽思若是蓦然兴叹不觉出于丹衷自以谓空眼畧无至志之士少顷众中有数人身心恋阙意不忍行故归告朕仍复原职侍朕左右尝闻古有贤士忠不舍君意不欲离虽死不忘所以谓之忠也有等误遭责灾君不能释其忠臣之志也犹不嗟怨正所谓君子交絶不出恶声忠臣去国不洁其名者也古之佳贞之士有若是耶今朕千数人中得此数人非上天之将欲备辅嗣君者何因是有感夜卧不寐由去留而发焉特加赏劳以表恋阙忠诚也
　　谕仪礼司序班等尚志敕
　　昔老聃职周朝专纪事歴年甚久所以量寛智大由乎目事之多验是非之广未几周政不纲度闗西游尹喜异之留著书五千言所言皆鉴人君诸侯之失自著书之后虽云西往实莫知所之言传至今语竒句奥智哉设使老聃生于周盛之时君若信而用之其臯夔稷契无乃与之并乎朕所以引老聃而言者云何为方今为士者无观光之志无出羣之心故为之言也且目前微职者居仪礼任行人或优游度日或汹涌从时暮归而寝朝朝如之若有志者观朝廷大宴羣然列坐上公者谁其汹涌奔趋而奉事者谁所以愚者顽然不知朕观若是不能无憾也若此之辈贤能由何而出假使有志者奋志观列坐者若是岂不自云登楼之道吾已得矣在诚心一往耳其道者官阶十八吾居八级焉楼之道有级履最下焉不患不登楼患中级而旋今登级者不少中级而旋者甚广朕忽述此为无志者云耳若或发此志者于事弗能于心不公徒然有志化为虚名今愚顽者多舍身而伪为无舍身而为国家何以见且舍身伪为者心贪行狡命且不顾何有国家而为民者皆舍身以从事无伪为无家忧为其衣食足父母身荣家贵耳以其舍身舍身之道非死之谓也惟在公而已昼夜恐事弗周虑身弗立忧君未仁此其所以忘其身而虑君民者也佥曰即今微职者有人焉朕不觉笑而谓曰行人奉命而往所在惟贿是从序班之任朝错暮差互相颉颃一班行尚常多谬他事安能善耶故未轻待彼出羣用之岂不善乎
　　谕各处巡检
　　朕设巡检扼要道验闗津必士民之乐业致商旅之无艰然虽法古之良能未经防督今特差人诣所在谕以巡防有道讥察多方有能坚守是职镇靖所司役满来朝朕必嘉焉故兹敕谕
　　谕天下有司
　　前者奸臣乱法事觉伏诛初将以为中书御史台朕用非人是致上干五星紊度下戾地气而节候乖常既以明彰法律扫除奸臣想天下诸师有职掌者必人各精审其事与朕共致升平安黔黎乐雍熙于市乡故于二月初一日发丹符出验四方令有司将连年秋夏税粮课程从实具陈无隠以春目来闻不以文繁敕谕分明必各各职掌者以忠诚来闻去逾月而使者归有司官间有发忠义之心者即以排年总目来奏以致欢动朕之衷情其余各各有司皆以舞文弄法窥探朝政不将自洪武初递年诸色钱粮岁岁开收之数报来故犯宪章今再差人各抵所在务要县不通州州不通府府不通布攻司即将自洪武某年本郡入籍当年直至洪武十二年诸各项钱粮金银疋帛尽数报来当该佐贰官首领官各一员吏一名与赍符者一同赴京面奏仍着落本邑乡村耆宿举力士年当二十四五者二名前来充校尉若新官到任毋习前非如敕奉行
　　谕出使人员敕
　　敕尔出使既如所在毋枉贤良毋美恶人新官方任导以从实勿习前非若旧官在职务要督责分明若有虚诈买免从实回奏尔若凌辱新官者斩能察旧官非者验有实迹而乃赏焉汝往钦哉
　　命礼部谕有司谨祭祀
　　上古君天下者设官分职各守方隅爵级五等公侯伯子男居之是五等虽有巨微皆称曰国所以动止首以祀戎为先自秦汉以下官虽异古其祭礼则不殊迩来天下有司既无诚以奉该祀之神其余人事又何惧焉葢儒者在任不明于理或麄俗者居官亦不访于贤是故事多非为不能长保富贵也若有志者居官必访于贤者乃知祀礼之大必敬胜怠则事业昌矣若或不能穷其所以则怠胜敬其不灭者鲜矣近者溧水县官为祀事缺鹿醢以牛醢代之被人所言礼部奏云凡祭品缺者曾许以他物代之今溧水有鹿可求而在官者不能用心御史按实各当其罪朕思人之在世也若不畏神人是不可教者也世之所以成世者惟人与神耳岂可慢耶今令天下有司凡四时祭祀之物若在典故境内所产及商人货而有之者务备不许有缺若境内不产及商人无贩卖者从缺毋代尔礼部遍告诸司如敕
　　谕御史
　　朕设察院职英俊禄忠良以为耳目之寄今御史设员既多必定一员守院内则承号令发布于四方纳四方之来文以达朕听特分道十二专十二人掌之以知事之首尾凡钦奉鞫审事理与同本道诸御史详问明白奏朕结絶若本道御史有差当自为果断毋得因循不决以招后愆
　　命应天府谕钟山僧敕
　　且佛之为教也善其大也溥被生死仲尼有云西方有大圣人不言而化不治而不乱可谓能人矣云何大觉金仙又赞之以能仁以其不绳顽而顽化美善而善光其行苦而不苦其心素而弗素虽俦雪岭之灯侣白昼之单影目星见性超出尘沦复有人天之説四十九秋其演也妙备载大藏未尝有诉逋逃于廷致愆于水火者也况昔禅只树千二百五十人从逋逃者未闻仲尼有云道千乘之国敬事而信节用而爱人今僧佃逃未审节用而致然耶抑爱人而有此耶若非此而有此则府谓僧云当自善来若论以如律恐伤佛性如敕奉行
　　谕善世禅师班的达敕
　　禅师自西而来朝夕慕道务在济人利物朕观禅师之立志也努力甚坚其岁月之行也甚深故得诸方施供善者顶礼恶者欢心前者东达沧海而礼补陀旋锡钱塘而蹔禅天目西游庐岳中国之名山遂禅师之意已达复来京师驻锡钟山之阳日禅岩穴禅师之所以中仰观俯察志在神游八极惟神天昭鉴迩者朕建陵山前闻禅师欲徙禅他往被无知者所惑乃曰非防不前是致踌躇朕今敕禅师凡欲所向毋自猜疑当飞锡而进锡止而禅乐自然之天地快清浄之神魂岂不道成也哉
　　谕故真人张正常嗣子宇初敕
　　昔之能名名于海内始汉至今所以不泯者葢为御灾捍患之妙功达于君利及于民故有不泯者为此也迩闻服制且终当正教中之首率徒以修符至一来朕当谕尔尔其不贰其心则上下格矣










　　明太祖文集巻七
　　钦定四库全书
　　明太祖文集巻八
　　明　姚士观等　编校
　　勅
　　命中书劳西畨指挥何锁南
　　君子守信以义从仁所以仁者盛义者兴此理道之行者也今西畨指挥何锁南自附以来信义甚坚前歳命徃乌思宣布朕命逺渉万里不惮劳苦至乌思所言朕命如敕今年以家小来京命加礼待使足飬其亲下程米三十石麦如之其镇抚刘温人职虽微心亦懐诚眷属亦也至京下程米一十石麦如之
　　命中书回安南公文
　　安南僻在西南本非华夏风殊俗异未免有之若全以为夷则夷难同比终是文章之国可以礼导若不明定仪式使知遵守难便责人中国外夷若互有道彼此欢心民之幸也何在繁文今后若与安南徃来尔中书行移诏书无故不轻徃使彼得以自由岂不有便于外夷者欤尔中书昭示安南知会若欲三年来贡其陪臣行人许五人而止进见之物湏教至防至轻必来使自捧而至免劳彼此之民物不在多惟诚而已
　　谕元相鲁尔敕
　　迩者人自土河来言及今歳丞相少染微疾于私颇滞既闻之后深为丞相忧之何也盖闻人之有疾者苦莫甚于此其有説焉者三儒曰寃愆释曰定业道曰宿债是三説也虚实不可知又曰若此非福人不可解否众徳难以释卿本忠贞之将闻名久矣今知若是为羡所为特差人赍药饵往治丞相无疑而服之故兹敕谕想宜知悉
　　谕安南国王陈叔明敕
　　敕谕安南国王陈叔明前者为入贡之礼繁所贡之物广然广则广矣以物度之上不足以备内廷之供下无利于军民徃复劳苦致生嗟叹为斯止贡三年一至至必贡微情厚乃国王之大体也何王不知我之至意数来无诚物广寡用安得万里神交者耶且王居遐荒山川阻险封疆之际密迩中国之边陲若欲互生情爱福及黎民则送徃迎来毋必自悔若泛常施以小诈将非重则轻大体一失祸不招而自至又非无事而生事今王不如我约贡物之广劳民从事行移字异莫辩真伪阮士谔非人国王之为也今陪臣行人归特谕王知迩来朕中书御史台朋党相尚事觉已行诛毕因是王知故兹敕谕
　　谕安南来使敕
　　夫人必自侮然后人侮之洪武十一年尔王差陪臣阮士谔来贡朕知彼中多难特以心腹之言敇谕阮士谔归朕恐待王之礼薄专命内臣与阮士谔亲往安南何至其境士谔星奔日驰兼程先至及我内臣既达尔邦其士谔罔知所在故以出门入户之礼排筵席宴之间异端非一此果礼之诚欤抑侮之设欤然防如细务实相爱之大端此礼既非其如他者何且安南中国虽称僻居遐荒实是密迩虽曰密迩地不足以广疆人非我用在昔中国之君虽统朕思限山阻川实为疆制若我中国有道内安四夷守分何欲事大之来者今安南与朕本无嫌疑若较斯非必后有余愆洪武十一年阮士谔来朝及其至国观光似非有官今尔等来若欲令见又非有官故不令见尔等归告陈叔明安分髙枕虽不来朝亦也无虞迩来朕失务徳人神有变惶惧无己尔勿我干故兹敕谕
　　谕占城国王阿勒台额森
　　洪武十三年九月十八日占城使至为朕上寿贺礼甚厚若观物之厚更期日而至非占城国王诚意极专其来使奉命之笃万里之外岂能期时而若此耶然览表阅辞乃知复与安南交兵水战弗利且云失去物件及有白曹之伪朕所以戒尔两国毋得深构仇讐以安生民今一胜一负终无休息果何如也今再勅前去王其审之古人有云杀莫大于好杀生莫大于好生所以莫大于好杀者好用兵也天之所恶用兵也生莫大于好生天之所好者仁也人能行仁之道有血气者无有不生焉且尔两国之争是非吾所不知但知曩者安南兵出败在占城之下占城乗胜入安南之国其安南辱之甚矣若此之后已而已王能保守封疆奉天勤民则福禄绵长矣如其不然必欲驱兵连年苦战彼此胜负固不可知如鹬蚌相持渔人获利是故或彼此悔之晚矣朕观宋书占城在宋朝时曾被真腊入境难之甚者也朕书至王当脩睦四邻之道以是服非则可毋恃彼是此非是谓不可因王至意故戒之再三使归王其脩仁惟吉故兹敕谕
　　问髙丽贡不如约
　　曩元之驭宇运未百年而天更朕代元为君临御十有三载四夷入贡惟三方如旧独尔东夷固恃沧海内弑其王贡不如约外构民祸必三韩之地有为故若是欤命使徃问叛服不常其故为何故兹敕谕想宜知悉
　　谕神乐观敕
　　开基守业必勤政为先趋事赴功非信诚必责传不云乎国之大业在祀与戎曩古哲王谨斯二事而上帝皇祗悦赐天下安和生民康泰朕起寒防而君宇内法古之道依时以奉上下神祗其于祀神之道若或不洁则非为生民以祈福而保己命也昔刘康公成肃公会晋侯伐秦祭于社稷之神然后兴师当祭之时毕则有受脤之礼其受之时必思神洋洋乎在其上而穆穆然或左而或右委心敬慎而受之则祥故敬胜怠者吉怠胜敬者灭所以成肃公受脤之时起慢神不恭之貎因伐秦而卒是以知敬者必有动作礼义威仪之则以定命也于斯祀神之道能者养之以福不能者败以取祸是故君子勤礼小人尽力勤礼莫如致敬尽力莫如敦笃敬在养神笃在守业朕观古人之敬神也若是其验祸福亦若是斯可谓无神而不信乎可谓佞神而祈福乎二者皆不可惟敬之以礼而已朕设神乐观备乐以享上下神祗所以拨钱粮若干以供乐生非仿前代帝王求长生之法而施之然长生之道世有之不过修心清净脱离幻化速疾去来使无艰阻是其机也于戏昔殷周之父老何存汉唐之耆宿安在果长生之道乎朕设神乐观以备乐碑之于观以示后世其观主不洁乐生不精赡生不足以此观之不但君不勤于祀事其朝臣观主必也亦然若君勤于祀事朝臣观主无一体之敬则国有常宪故兹勒石想宜知悉
　　翰林侍讲学士李翀敕文
　　治天下之美非贤何以洽民非文何以昌化所以文助志士志士行文之理文所以备载万物阐演幽防无所不至昔有唐之有天下时和歳丰无乃文舘之设有方任馆内之事者必内相之虑勤以致遐迩来庭外户不闭斗米三钱家给人足朕闻之心踊跃而欲肩之何用贤之道弗齐致遗贤于逺迩故若是今特命尔某为翰林侍讲学士自任之后文同韩栁勲比房杜以昌治化汝徃钦哉
　　翰林编修玛哈穆特敕文
　　朕闻君子之道行是为万幸君子之道不行是为不幸非道不行也乃是君子之不才致道有滞于一时吾中国之文始八卦以代结绳而编简至于方册流传古圣人之言莫不备载万物性情造化无所不该焉洪武初大将出塞都得图籍文皆可考惟秘藏之书数十百册乃干方先圣之书我中国无解其文者闻尔道学本宗深通其理命译之今数月所译之理知上下察幽防其测天之道甚是精详于戏干方之书秘书非尔安能名于中国尔非书安能名不朽之智人特命尔某为翰林编修汝其敬哉
　　谕征南将军
　　谕总兵官征南将军颍川侯傅友徳副将军永昌侯蓝玉西平侯沐英云南之地稽之古典气厚风和人民尚兵上古以为遐荒中古禹迹所至以别水土故地属梁州之域自汉隋唐三代皆中国所统曩元既有其省数出名臣望重者镇之今将军等率精兵前进不逾百日而取之若非名臣重望者守之愚下之辈未可托也今特命汝南侯梅思祖平章潘允明二大臣暂署云南承宣布政使司布政使事定之后除官替回故兹敕谕
　　谕左参政张紞左参议韩钥
　　古之尚志之士必立身行道而道行名成而后己所以然者何贵身荣家以显父母卿效贤人之道方始当日省月觉以观下愚造殁身之计今命卿西南方面重任君子道兴之所然且云南诸夷杂处之地若欲治安非出羣之才不可卿必忠可格天诚可防人生灵是幸故兹敕谕
　　建昌僧官敕文
　　天下大道惟善无上其善无上者释迦是也固大慈忍志立大悲愿心行无所不至化无所不被论性原情谈心妙理洁六尘之无垢净六根之无翳去诸魔而清已法界制外道以乐人天斯行斯修而歴刼无量乃降兜率至于梵宫既舍金轮而犹苦行于雪岭时道成午夜明星相符朕观如来以己之大觉而欲尽觉诸法界众生其为慈也大其为悲也深可为无上者欤世人宿有善根者皆慕佛力寰中之修者甚广今建昌僧某博修佛道善驭僧民其方土民仰僧善道感化人淳既内附之诚理宜授以建昌府僧纲司某官尔吏曹如敕毋怠
　　谕僧纯一敕
　　昔释迦之为道孤处雪岭于世俗无干及其道成也善被两间灵通上下使鬼神防卫而聴从故世人良者愈多顽恶者渐少所以治世人主每减刑法而天下治斯非君减刑法而由佛化博被之然也所以栁子厚有云隂翊手度是也尔沙门纯一既弃父母以为僧当深入危山结庐以静性使神游三界下察幽防令生者慕而死者懐景张佛教岂不修者之宜世人因是而互相仿效虽不独处穷居人皆在家为善安得不世之清泰因尔僧之所及也尔不能如是上下朝堂欲气力以扶持意在鼎新佛寺集多财以肥已孰不知财寳既集淫欲并生况释迦非大厦而居六载大悟心通方今像巍巍楼阁峥嵘金碧荧煌华夷处处有之此释迦之所感若是欤集财而建造欤尔僧无知不能脩内而脩外故不答特役之今脱尔行令有司资给尔可寻名山悟善己道以善人他日道光必烛寰宇可不比佛之为道哉
　　命道士祭岳镇海渎敕
　　尔诸效仙人等律己脩身道法清虚之去贪嗔絶妄想一精英以歩昻霄为斯清净特命奉神于岳镇海渎尔其防洁乃心供牺牲祝帛于神座汝徃钦哉
　　神乐观提防敕
　　朕设神乐观备五音奉上下神祗其敕居观者皆慕仙之士其仙之教也或云始广成子流传至汉曰道士凡此者多孤处云居栖岩屋是则宜其修也晨昏目心以去览宵昼仰观俯察以涤宿世之寃愆措今生之善行俄尔有知则倐然忽然蹑云衢而神游八极徃无不达交无不【阙】如此者安得不与神通故有飞神谒帝直谓人词者斯可谓修之至也今见修道士某虽未若此其志已处清虚特命职格神郎五音都提防正一仙官领神乐观事尔中书吏部如敕施行谕徃钦哉
　　神乐观知观敕
　　朕闻轩辕时崆峒有修者其教独善其身而已效之者徃徃逮至汉天师张陵致神倐忽飞符役劒转斗移星其斡旋造化人莫知其然今之道士祖而效之虽未若是人皆清净斯可职而奉神彼得乐于修链者也神乐观己命正官掌领观事尚缺分理者部诸乐生以聴陈举今见修道士某可授清净五音领神乐观事尔中书吏部如敕施行使徃钦哉
　　谕延安侯唐胜宗
　　古人之将居成平而有无功而受赐罚者相传至今代代有之所以受赐者以其御患于成平捍侮于不测所以受罚者不能御患于成平失捍侮于卒然故事沦前功勲消怠惰是皆明着史册贤人君子孰不见之洪武十四年越中山贼啸聚林薮深为民患特命尔延安侯唐胜宗帅兵进讨逾五月乃平今年春归赐田一庄为子孙世禄呜呼攻城不易守城尤难卿能御成平之患宜加劳之故兹敕谕
　　谕江夏侯周徳兴
　　昔君之武臣有忠于君者尽其筋力之劳所以为君御灾捍患至身终而后已朕于史书见之每尝叹羡不已俄洪武十四年夏蛮谿为盗病民朕命年壮能渉崇山峻岭之将帅兵讨之时尔开国元勲江夏侯周徳兴侍其傍即请愿行朕不觉兴叹将谓古有是而今无此今乃若是岂古人独名者耶朕本悯其年逾六十不忍使行今必固请遂命行抵秋成功凯旋赐卿田一庄为子孙世禄呜呼勤忠不怠御侮安民非卿者谁故兹敕谕
　　谕右军都督佥事张徳
　　古人为将志在智无遗策信在无敢后期勇无当前仁抚下使懐恩伸令严而必不犯前者东淛山民啸聚命卿为偏将军与延安侯同徃逾五月功成今既凯旋赐卿田一庄子孙世禄故兹敕谕
　　谕太学生
　　仲尼之道上师天子下教臣民始汉至今曾有逾斯道而久于世者乎朕统一寰宇育夷夏之烝黎偃兵未久创业未周惟学校之设国之首务十五年春命工曹会百工以构庙学逾五月工曹奏工已成矣是以至师于是来生徒以受业期在育君子必履仲尼之道以助后嗣共安天下之苍生今师生皆至若不敇以学道之志明以乱常之宪则恐养非君子用非贤人徒劳民供所以志于学者志在谦柔恭谨毋纵血气之刚人我之骤固守仲尼所云四非之笃慎日经旬以逾歳月不变其所学则贤人矣虽齿落而头童何忧乎身不易耶迩闻生徒多刁党尚此志者纷然特紊命教之道大伤学规于斯不才非独时累于身体将必常宪而不原若体朕意而学者饭至而食汤至而饮昼惜寸隂而进业暮然灯而求精有时问道于师必跪而请授若非此礼而问道则绳愆防纪之特敇礼部条陈警戒诸生勉之故兹敕谕
　　谕安南陪臣谢师言等归
　　盛暑时来渉山川之遥晨进昏止吞烟服雾劳已至矣然是修职贡而以小事大之行尔承安南国王之令今事毕而归盛暑未终潦水汗漫非舟不济舟则舟矣尔当中庸其心凝然其神则天假颷风渡衡阳之浦不期而济之必矣不然巨鱼尾浪鼇背风生蛟蜃嘘气而云横八极非一诚心而无二者岂不危然而惧乎是时樯倾而舵摧欲良工以完之奚速成也哉朕以天道人事表里而谕一如朕命吉哉故兹敕谕
　　谕征南将军颍川侯永昌侯西平侯
　　旧歳命尔等率甲士三十万南征诸夷兵临普定如风行草上所以去后还昻致有小疵及至入云南之域擒首帅于曲靖之西败乌蛮于可渡之北席卷豪英长驱于碧鸡金马来云已驻牂牁未几防报摧坚敌于防苍山下而抚金沙逻逻心悦者其金齿不战而率土以归于是雕题之蛮闻知即遣使入贡以再而献生口檄从百夷之种威来八佾之邦将军其劳至矣然功并亘古勲着彤庭英风遍播于华夷丈夫至是岂不以显父母扬名者矣今也勤劳既多欲劳以饮用奈何山川险逺速不及赴特以朕心劳之其敕然耶故兹敕谕
　　释湖广黄州府同知安贞
　　谕湖广按察司九月二十五日未时奏目至京为安贞被猾吏所陷按问如律在法司守法之道故宜朕原贞由皆非私也物皆公用况房屋一定不移之物牀榻椅橙之类虽可动移既成又居公廨系官之器其贞他日别迁岂将在官之物随行若以如律治罪则今后官居无如民居官舍陋于民舍何足以统民其陷害官长猾吏此风一长则诸司无官矣敇至安贞复任猾吏刑来故兹敕谕
　　谕靖州卫指挥佥事厐虎等三员
　　朕闻人臣之忠义者未有蔽人君而为忠臣者也前为地方拨属不明敕镇抚毕安诣卫敎尔为忠良智谋之士岂料信从蛮夷暗受贿赂卖弃地方及至指教之际妄行捏词面欺回报以致都司问拟如律的决降充总旗朕思前劳既多今所作之罪不浅若的以前罪决之朕心不忍然而罪皆释免理当调守云南霑益临安二卫守御符到即行毋稽故兹敕谕
　　谕刑官
　　肇法司于武之左钟山之隂其所名者贯城且法天之贯索也是星七宿如贯珠圈而成象乃天牢也若中虚而无凡星于内则刑官无私邪政平讼理故狱无囚人贯内空若凡星处其中而有数枚者则刑官非人若中有星明亮者则贵人无罪而狱今法司已法天道尔诸职事各司其事还有以身心法天道而行之耶若如天之所以狱清而无事心静而神安以武之澄波映钟山之苍翠虽飞巢巅而走窝下亦莫潜毫厘洞见其真智人居是能不开懐抱而长啸终日引觞侣酌以快今生庶不负朕肇法司之所志也汝其敬哉
　　谕河南布政司及诸府州县官吏
　　大河之水天泉也非寻常之水若所在牧守心仁吏如律事则河蜿蜒东注无摧山裂石之势若牧守包藏祸心吏不法以行事则河流汹涌驾洪涛于平野鱼鳖防园林如此则牧守郡吏将必祸焉旧歳河南来奏河水弥漫数州皆徙民居田园为之一空朕于日夜究心河水为患田园一空桑麻尽为所荡衣食既缺将何立命况且东作将兴老防艰辛今特命驸马李祺赍朕敕命徃所灾处所优给其民虽不足厚给之恩终解吾民之苦尔诸职事一如朕命奉行毋怠
　　谕琉球国王察度
　　王居沧溟之中崇山为国环海为固若事大之礼不行亦何患哉王能体天道育琉球之民尚好生之徳所以事大之礼兴自朕即位十有六年王岁遣人至贡本国之土宜朕甚嘉焉特命尚佩监奉御路谦报王诚礼何期王复以使来致谢朕今更专内使监丞梁民同前奉御路谦赍符赐王度金银印一颗送使者归就于王处鬻马不限多少从王发遣故兹敕谕
　　谕翰林检讨李陛
　　呜呼君子备道而有不幸焉曰老不遇也壮夭也疾甚也古今于此三不遂志人以为恨朕未然其説俄监察都御史以知人情举卿诣朝朕令试之试者奏卿人才矣朕亦亲出题钟山之景使发方寸之灵弗逾时来呈览之言雄句壮气宇豪英朕思任之必国民之利当任之时卿诉疾甚歩趋艰辛犹未深信特令职翰林检讨以省歩趋之艰几月目形体声貎果疾之甚也况闻卿老母年迈特敕卿归故兹敕谕
　　谕琉球山北国王怕尼芝
　　上帝好生寰宇生民者众天恐生民自相残害特生聪者主之以育黔黎迩来使者自海中归云及琉球三王互争于农业少废人命颇伤朕闻知不胜怜悯今因使者徃复琉球特谕王体上帝好生息征战而育下民可乎不然恐上帝有变事可究追故兹敕谕
　　谕刑部尚书开济父
　　谕尚书开济父开翁志坚人也所以子尚书今尚书之志正在首观时诚固志人也久若是而不异则出仕贤称矣翁愿若是国民幸若是朕思必若是欣哉欣哉不亦美乎然翁慈父之道不已又擕孙等赴京可见翁以子为国为民之切许国之心尽矣足翁平昔之志况今日之耀朕幸翁来多方更训扬尔祖宗保我社稷故兹敕谕
　　谕翰林待诏沈士荣
　　古智人有为身而脩身吾不知脩者谁也或曰身为神而脩或云神为身而脩因是之辩惑之而更惑果身脩神欤抑神修身欤吾不知二脩之道但见古人遗迹欲求身易而不艰于生身后不亡其名亦未知果为身耶神耶或曰终神也夫神天命也命也者气也气之所以含情抱性枢于意焉所以脩者为神而修身若全首领于终世则神灵矣未有残肌肤而异身首而为神之善者迩来闽中有士习安神之道云东驰西奔询及儒释道三宗必欲达之以妙己之虚灵审当求之时若病笃而寻名方可见求之切欤朕与之论惟儒术之学或可或不可因朕不识儒之奥故云如是引谈空之语皆诸方旧云懐抱甚博然迷于是而已不变矣再引道之清虚与校之未免肤不及肌耳呜呼善哉君子虽未至三宗之奇有心若是岂不谓学之足矣聃云居善地心善渊今之人顽肻近斯三宗者岂不全首领而妙虚灵者乎此即智人也
　　谕僧
　　佛始汉至教言寂机秘理幽以其有传也抵期而无教以其无敎而有印心之防愚不知防故乃求防切无乃颠慌恍惚茫昧于未判之先役累刼之丹衷何见一微尘之防云何以防问防故指空谈空谓空无际而无依忽焉无倚愚不知踟蹰不已特以色求色以音求音孰不以谓利便而可也欤斯愚问而求防之切故聪者孰谓可欤既聪者不以为可将焉求诸所以然乎而或云佛本昭示善道大张法门岂有昧而又昧之而又盖昧在昧出在生故逺求之虽在天外遍歴八荒亦何有知之见耶朕尝闻知有好寝者通宵烈风迅雷而寝者恬然无觉此果心已矣乎神已矣乎果心已乎则以心问心果神已乎则以神问神亦不亦易乎然此若是之易难使佛见前安不为诸徒之所辩而知所措其法焉法本无门而有由道由何而止焉焉知知止而无识焉所以我空非空我相非相要见觌体无知之态似奔星廓落电影驰云或为虚妄而妄则妄起无端所以今之脩者弃本宗而逐末犹不知陷身于水火将焚而溺而腐尚以乐而不逼以为快哉斯愚不知防故特以为然或聪者自以为利根虽搜空万刼之虚灵亦何见防之有耶且以大藏教中诸佛泛言今之脩者以为经之泛耶防之异耶若以经泛防异则古智人夜孤灯于岭外昼侣影于林泉趣不我知我不趣知愚岂不谓嗤嗤然而以为讥乎审者以谓不然动静动静以为天下乐是则以为智人便信则以为天下安化则以为天下幸行则以为天下福朕罔知所以举大一藏教云诸佛之故防磨钝根而为説法朕不知法故特以儒书之所云子钓而不纲设使纲而絶流众目既张了必归于何处假使诚有归处则一大藏经添一倍不为多减一倍不为少孰尽去之而愿受谤周无文而备有法还契不立文字者互相妄诞如斯之説特敕智禅而云乎
　　谕天界寺僧
　　谕天界寺善世诸行人吾闻释迦之教务靖不喧时洗心而刻涤虑去五欲之魔清六根之本虽不至六通圆觉之果其报也必将来所以脩行者磨厉也行者行也功者造积也凡云脩行者先置验不速又将不期然而然欤今之脩者期验欲疾茫然久之心不耐已虑不隔尘世之有者念无不在由是而失道迷宗愆重嵬山信之乎迩来左善世右善世左觉义欲不絶而事生旷致伽蓝之有鉴使犯宪章斯非他人讦告亦岂朕之不然自作而为定业将欲以去难实艰于解分是何行哉皆不务靖而好喧生事自取者也行人悟焉且二善世一觉义奏溧水一庄收粮五百有零除纳官粮外余四百二十二石九斗六升尽为役夫之用不足又四百贯钞益之犹以谓不足今来需者甚溧阳庄如之朕准其奏而欲收司者稽之及至寺取人而乃将司者半隠而半出亦云庄所并无司者至于再三物色难以抵讳尚且东支西吾行止不顾岂有奏僧粮有碍朕将理之反匿其司者此果实欤不顾行止而诳欤于戏欲世之不可絶而絶之嗣祀之道不可无而忘矣何为苦心志而劳用婪机设妄语于无端斯智禅乎
　　谕天界寺不律僧戒泐复
　　志所以崇声名立节义去浮沉凡丈夫举此必欲出类拔萃而异仄陋也又智用之而知无不知以之而觉觉无不先也岂有过去茫然而不追者乎斯二志智在天地间生而知之者善用教而知之者善守若生而不知教而不成类乎禽兽者也又何屑屑询其所以然乎尔戒泐复者所至之地渐佛之塲所脩者出世之道及今之所以甚于处俗妬忌之恶忿于蚖虵防于觐佛不另禽兽所以舁而上殿周旋佛前斯果顶礼乎当此之际志智全忘生死无知死生亦无知前敕住持诚若是乎曾问生死也死生也云何盖生非死死非生豁然还有觉乎今茫然无知其所以然且今之罪报也人神共怒为集金帛构是非要虚名不立实效甚蛱蝶之寻芳逰蜂之捕蕋若蚍蜉之慕腥膻于车渠马足之间不顾网罗轮蹄之厄尔本清蝉翅霄汉丽天风饮髙露而乃故低飞而掠残花啖膻味甚于蜂蚁蝶乎今之罪也在奏愆匿愆观喜怒乘顔色及盗众僧用特愚朕以饰己非斯身亡有日矣然死虽有日终未施行于法司且役于厨下以足众僧饍设粥饭有亏不备味于汤调致使众僧饥虚口澹则法司施行矣故兹敕谕
　　谕海西右丞谔尔根
　　谕右丞谔尔根洪武十六年四月辽东守将遣使入奏为海西事云卿谔尔根差使寗丕勒贝等伸情意言及乌哲野人归诚朕甚嘉焉且卿所守地方东隘野人南险髙丽北接旷漠惟西抵元营无甚艰厄遂数千里以神驰寐交虽汉河西窦融之诚何出卿右今特遣使赍朕至意徃劳故兹敕谕
　　谕正一嗣教真人张宇初
　　书秘诀奥在继传不息也其运元之真而枢万灵如影响则用己之际神以契符诀之妙则继传不息之道岂不倐哉而感应也欤否若是虽善秘书精指诀虽万千之熟亦何应哉且尔祖至今继世名世者以其御灾捍患也尔正防年当节脩节洁精魂思与神通有时则当用之际神必尔赴故兹敕谕
　　谕安南国王阮廷桧归省亲敕
　　谕安南国王前者占城之役祗内人阮廷桧行中之一尔因尔前王终于占海之滨廷桧留于中国思归浮海至于岭南有司送至朕见净人授以内臣之职今六年矣特令省亲并养疾若痊王必令再至令因廷桧朕复谕尚兵相加之役自今已后王无再举勤脩睦邻之道以乐安南之民其福无穷故兹敕谕
　　谕曹国公李文忠西平侯沐英等敕
　　三月初二日防音至京云二月十八日畨寇溃散余者见行追袭然此其守御洮州城池当仔细定夺今拟西畨已得地方宁静其河州两卫军马止留一卫在河州拨一整卫守洮州岷州原守军马且不敢拨动但留镇静即目铁城等处人民多不曾纳粮当差地方多有积蓄令军人哨取以为自供其洮铁二城长阳地方人民切不可留一户在彼尔当依朕前嘱一应首目歴歴解来乘此军势不可再三一了便了所有随征军马山西已行发回甚是的当余有西凉宁夏未见发回敕文到日遣回本卫京师陜西河南军马令歩军挟人出来军马可尽数在彼收拾零碎西畨然后回还可矣敕谕曹国公西平侯及蓝玉总兵等官知会
　　又
　　西畨人性多不懐徳畏威有之今遍大军至彼各各星【阙】　　前【阙】　　少有降者不过面从而已非心服也敕符到日云及诸将知会毋得私己容留一人在于洮州地方后为民患彼中人户多养马疋务要收拾干净不可令人作弊其十八族地方亦养马多除端王旧管当差不科外其余包锁南等一了不曾当差人民见一户出马一疋少有不从致之严令或迁离本土若令及一二人必有从令者首目絶不可容下应有发来庶无后患本处事务都了可令岷洮陜西等处官军乘此就札叠州免致再三动众此事在于彼中定拟朝中所料未可必然斟酌奉行
　　又
　　三月二十日郑佛儿至京将到曹国公书所言事多系大槩内言转运艰辛民力生受更言洮守不守恐久逺难为转运然此处地方皆系汉唐备边御侮要地既逐去本处贼徒若不守御将久又为后患必须守御其地方人民一户也不要留在那里如今守洮州就将所得牛羊多拨些与军折作二年官粮也可地方人十分要打荡得干净阿布彻走在何处若无处寻他时他只在黑章咱地面那里有他亲多去那里问要頴嗉子不问到那里也要拿他来如敕奉行
　　谕曹国公李文忠敕
　　即今四川土人以妖惑众而起延及旧日明氏伪官人等皆乘时为乱京师大军居下流急不能扑捕到四川非两月内不得至尔若回在陜西可摘拨官军遣官率领由栈道星夜前去扑灭尔若未至陜西亦可早回定夺庶免贼炽以安蜀中
　　命曹国公李文忠提调都督府事敕
　　大都督府掌天下兵马其迁选调遣辩强弱知险易发放有节进退信期度行卒之劳逸察司队者邀功若防奸御侮非止一端于斯职也甚贵朕以贵赏功其于机也甚密特以机密托之腹心所以都督天下兵马谓裁【阙】事耳今府佥事已任左右都督同知都督未职特以尔曹国公李文忠专行提调府事都府一应迁选调遣务从尔议然后一同来奏若府官及大小军职少有不如律者即便究治若有功并如律者奏毋他隠奉敕徃治钦哉
　　谕御史大夫丁玉敕
　　前者大军入西羌万山将松州已行攻取修城守御了当甚是威镇西夷今议得松州地方山多田少所种不足所用若令四川民人供给守御废有用之民守无用之地符到之日可设法抽出军来四川抚养一会或于保宁立一卫或拣何处要所在立一卫镇静四川
　　又
　　旧岁命尔西征以今观之非人事必然甚有天意以相四川且妖人彭姓者潜妖遯迹暗【阙】愚民已有年矣若非命尔率丁氏旧日土兵出境其四川之祸又非浅浅若丁氏土兵未出境上闻妖作乱乘时蜂起以四川各卫并都司官机谋调遣甚有不足安能止妖遏邪今祸乱已平国之福也卿跋渉崇山究心日夜甚为艰勤然卿未至四川指挥普亮等帅军不律近闻李指挥律如军法其茆音尚未典刑特差人诣四川斯二指挥必不可恕亦当律以军法夫国之用将也以备捍大患而御奸侮如斯不律者安能食禄受官刑不轻恕于法无疑如敕施行
　　谕信国公汤和敕
　　今年春命尔率骑歩驻临清以备北塞所将列侯有七今令人持符诣军中提三侯还京所提者吉安侯陆仲亨江夏侯周徳兴宜春侯黄彬其有管领马疋军士均调与南安巩昌河南永嘉管领操练务要的当北土消息常川要知十分南北都要仔细常差人北平山东往来探聴毋得怠慢谨慎谨慎
　　谕辽东都司发回髙丽百姓敇
　　六月初十日报到髙丽龙州民郑白等率户以五男妇一十五口来降朕未审尔二将军识否且髙丽今古称东夷越崇山之险僻居海隅其风甚诈人性多顽况彼奴主分定民人乐土岂有舍桑梓而归异乡者耶斯必示弱于我若此一二年间如此者又将叠至深有智焉若我无知其害又非小小敕符到日省谕来民加以公文送回以破彼奸迩者中国方宁正在休兵息民之时其东夷接境在我切无生小隙使彼得为口舌若我正而彼邪彼果不臧则师出有名矣其来降切不可留况春秋有云无纳逋逃如使互有匿纳何时了歇湏当发回
　　谕辽东都司敕
　　古之能将出御封疆入卫谨密虽内有奸臣外有诈敌间无入焉奏差来言髙丽行礼事斯非慇懃致敬之意实萌间谍之由斯髙丽也今古称为东夷初非礼教信义之国也轻交必离重交必絶未有始终者也所以者何其性谋人者多安人者少岂不识彼书之语备在前书并都评议使司公文斯不明之言自渐而进其知备乎然与外交者可谓三国羊祜是其人也余多为所害故臣子无外交之理
　　又
　　昔汉唐之四守也沧海之东三韩之地人多狡诈不懐恩意而乃叛服不常非智徳之将戍守斯地其鸭绿之西北斥堠于金山弯弧调骑控朔漠以抚女贞虽备也恐虞迩者为女贞髙丽入归者众朕将授首帅者职未知重轻特令营阳侯至定辽相度与尔等议可否量重轻使之受官食禄今年四月营阳侯归奏彼中事势及赍到奏目虽列有等第朕犹恐弗精再差人与尔等议果来文的否若的无他论则下注授之以职若有不当则火速明白写来奏闻朕当决之
　　谕辽东都司指挥潘敬叶旺敕
　　朕观髙丽之为东夷余书未详其性俗备载汉隋唐宋诸史诚可验也其巧诈多端叛服不常以其轻薄也当汉隋唐宋大治之时其髙丽未尝不为边患以招兵伐今髙丽逆贼弑其君又诡杀朝使及内官人等不久遣使饰非可谓信乎前者不令来朝彼坚执不聴及其与之期约而乃不遵所约其状显然止可各固封疆使其自然今尔等手握雄师戍守辽左不思制人之术而萌为人所制之机果何智哉髙丽既不如我约令却使者归髙丽则当复以礼成差有名望者来朝则事大之诚必可孚于我衷今贡不如约又诈以虚文行移入我边守虽曰其性轻薄于斯之为深有机焉尔等不止于边擅令入城又擅令同周谊来者先归此必诸将甚中奸诱为所动揺朕细思之则他日为彼所害于尔者又非浅浅今后毋令擅自入境如有来者止于边待后使归首将不许见今后若有贡赋前来仍于边上止归不许入献且令自为之尔等如敕毋得违为以干宪度
　　又
　　御边之道务在深思所以深思者必欲审势量度奚张威武孰使懐恩斯二事必见机而作庶几制人前者髙丽不如约是后假以计禀事件差人诣辽觇视今留周谊在朝遣通事归尔等善待纵之此人亲赍周谊书徃更约以完礼来贡若此去再不如约而乃妄差人来就边止回不许入境且髙丽昔在汉隋唐间时降时叛时出轻骑扰边若善与相交既久彼又密令广赍物货招诱戍兵故事在汉髙帝时虽不的为实卫满同于髙丽若此今纵与之来不可不备也故兹敕谕
　　劳西河卫指挥敕
　　西河之地势控戎羌畨汉同居仪风不一土民性劲动以兵加昔君命守斯地非恩威兼著者何能畏服者耶尔某官自朕命徃戍几年于兹威声逺振畨汉宁居近悦逺来皆尔之功特敕劳之故兹敕谕
　　又
　　河州之域也羌戎杂处畨汉同居鸟防一穴之地亦迩焉其土人性务为盗杀伐无时非智谋不御卿当守此必外张威武内懐多仁则羌戎服矣尔其慎哉
　　劳西凉卫指挥敕
　　朕惟凉州之域北控朔漠西南制羌戎卿守是方即今暑退金生严凝之气将至悯尔御边之劳差人往谕慎守勿怠
　　劳宁夏卫指挥敕
　　宁夏之邑背山面河昔人界之以为险拒赵宋者赵元昊是也今我大将军扫清沙漠朕命卿守之此地闗内之北门边外之前户慎备秋髙克敌必有日矣尔其深谋哉
　　劳北口卫指挥敕
　　朕惟幽燕之北羣山辐辏以斯口称为古北天造之险所以限南北也可谓信之矣卿分戍此毋以险自恃必斥堠分明务在制人不制于人智哉
　　劳四川衞指挥敕
　　川民之所以顽其恃在四山环之昔所以丛鱼鳬专之以为国为此也自秦得之后每入中国斯化之及也今命尔守是方务懐仁以抚之民乐矣尔其敬哉
　　劳福建卫指挥敕
　　八闽之地旷民好啸聚凡守此者非智勇者不易今卿当此方面之重必昼夜筹策抚善绳顽则为将之能者也戒慎之
　　劳海南卫指挥敕
　　曩自戡定以来人皆臣服然当此之际必居安虑危方称保民之道前者命尔戢兵炎地固守疆圉朕恐尔恃沧海之险旷城隍之髙深忘备肆逸特遣人徃谕且沧海之旷也人将以为险朕谓非险也其海滨迤西及南诸畨蛮貊国无大小环而王者不知其数矣海之旷吾与共之设有扬防浮游奚知善恶者耶必加严备乃无警于民策之善者汝其慎之
　　劳广西衞指挥敕
　　朕惟桂林之域左苍梧而右蛮溪地多烟瘴命卿戍守已有年矣今当盛暑遣人徃谕尔其抚士卒调饮饍勿使瘴疠有乖卿其慎戒之
　　劳昌国守御千户敕
　　东溟中有奇甸环数百里民有生于是者乐于是是以古人置邑曰昌国设守令以牧之戍兵以护之斯土海环四维非舟不逹所以防者防水贼也前数年命卿守此久失存问特遣使徃劳卿其相机防御以妥吾民故兹敕谕
　　赐平凉县尹王轸父谕
　　朕起草莱削羣雄一海内安中国之务欲天下承平迩者诸郡官吏不畏法律之严奸叠兴御史台管局宇文桂因事被问囊中所藏书信百封尽取目之悉系浙右儒吏奬誉之言或是或非皆欲祸人中间亦有私托求进者呜呼昔元之初得天下人材皆务实学故贤能由公道而进后元之失天下世俗皆尚虚名故赃私干权门而用朕多渉艰难备知此矣其立法未尝不严而用法未尝不审然赃吏贪婪如蝇蚋之趋朽腐蝼蚁之慕腥膻噫若是者岂非慈父失敎于平日耶抑其子之不孝不聴父之训耶今于百封书中得一善教其子者系浙右登科举人王轸之父家书意望管局宇文桂转逹平凉子之任所书未发朕偶获见其书中语言谆切教以忠孝子之贤否虽未可知然薄俗中有善于为人父者如此谁能出其右哉劝善惩恶移风易俗实有国之善治其令中书遣人赍朕诏谕徃诣其家赐以白金百两附子五枚川椒五觔绢十疋以旌其贤令有司免本户杂役依旧应当里长其弓兵不须【阙】　洪武四年闰三月日









　　明太祖文集巻八
　　钦定四库全书
　　明太祖文集巻九
　　明　姚士观等　编校
　　敕命
　　考功监令敕【丞同】
　　朕自即位以来法古命官列布华夷各人如所在宣朕命署政事已徃者十年其间最否未知必稽其所以方明故设考功之名为监其职者非心腹不佞事可委令者安得而专其事焉于斯之职甚微于斯之要甚切所以切要者言其大小之职必由此而黜陟焉若非人而职此必佞大而赂小以全其考愚君枉法非止一端故在选人而得人方称斯职朕于斯监非不再搜才能奈何空眼无知是谓得人之难尔某非愚下之才但委是职以验平生于戏公私黑白惟丈夫者别之愚下混淆安能昭著今特命尔为考功监令戒哉戒哉
　　中书舍人敕
　　书之原由来八卦始代结绳经仓颉而备用博便天下其书也萌大圣而茂贤能世非此者艰为事理若此者尽天地之有无亘古今之兴废云后先之否泰陈三纲而立五常代君命如亲行使臣民见之无不稽首鞠躬于斯之见书之功岂小小哉假如先书之天地无如后书之天地天地也先书之圣人无有后书之圣人圣人也非有志之士不能成其书所以唐宋特设中书之职爵俊秀而集羣英以书备敕命而昭示天下于斯之职不为不重而故重之朕法前代官如焉今特命尔某为中书舍人勤政毋怠
　　东宫官敕【洗马中舍】
　　前代择人以从嗣君事各有任所以任事者何谓发先圣之聪明阐哲王之心志以基将来人主之厚徳若斯辅之人必通圣智广学问则可今【洗马乃先驱之职中舍乃周旋之士】于职虽防若非端正岂可近乎今以尔某为【洗马中舍】尔其动静合宜问对诚实则身家昌焉
　　兵马指挥敕
　　今之兵马司即宋军巡使其为职也御风火察奸盗禁城人众谨闗键验出入使真伪俱分余无狂以康善良之居若膺是任非机智速疾人莫可测者岂轻授焉然世无全才尔某颇逹变通特授尔某官毋得假公营私以积后愆务公勿怠
　　翰林院典簿敕
　　翰林院之设歴代本官贤志文学之士然而代制君命出入书籍官吏俸给日用纸劄上下行移若非案牍之明则无稽于歳终有愆于诸职事者故有典籍之设今朕命尔某为翰林院典簿尔当奉行毋怠
　　翰林院典籍敕
　　官儒于翰林院则有典籍设焉所以典籍者专掌已入院阁之书歴代重其事者何盖谓纪载先圣先贤之道古今帝王名臣必待学而知之若非永固则后人失学矣所以官人以司之正欲精匮閤之方明数目之多寡易于检讨今朕命尔某为典籍务勿怠
　　国子监助教敕
　　古之设学京师曰太学其所以教者百官之子及民间之俊秀君所以敕教之者欲国之人才备故有人繁业众以其师者数人不能徧教特有助教设焉若职于此者必得颇通性理勤览羣书方称斯职非若是而不可某今授某官既承命勿怠
　　王相府长史敕
　　古君分封诸子藩屏国家先择人以辅之故有长史之设其为职也府中一切事务无不周知导王以仁永王之国若如斯者良哉某今授某相府长史尔因【儒吏】授此职任虽未见忠良若何止以目前之学用尔尔当竭乃志尽乃心勿污先圣先贤之道徃辅之勿怠
　　王相府审理正敕【副同】
　　古者列国天下一王纲而绳愆谬故法不外施此诸侯王之道今王国应设刑官特以尔某为某相府审理【正副】既承朕命当权衡其心使神明昭鉴焉务公勿私毋怠
　　王府典寳正敕【副同】
　　昔者君天下符契为先所以取信于臣民也今亲王朕授之以寳合设官以掌之今特命尔某为某府典寳【正副】尔尚恪勤乃心日奉勿怠敬哉
　　王府典仪正敕【副同】
　　古者诸侯王各居其地天子命礼诸侯遵守而行之于国故有典仪之设朕法古封建于王国亦当设官今特以尔某为某府典仪【正副】尔当精周旋之道进退之方使上下礼节焉务勤勿怠
　　王府良医正敕【副同】
　　古者诸侯王皆有医药之官以其辨食用而谨调和不致食非食而饮非饮此古之道今朕以尔某为某府良医【正副】尔当一古人之法以永尔职尔惟懋哉
　　王府工正敕【副同】
　　工正之设古人以之而掌营缮必得怜民之疾苦者庶不致旷费料材而滥役也今王国各设工正所官以尔某为某府工【正副】尔当惜材抚匠以称斯任徃慎哉
　　王府典膳敕
　　世人之命饮食也备品以用之别贵贱也所以君用必职以司之使烹调合宜不致食非食而饮非饮其诸侯王亦有宰膳之官以其重頥养也必得精洁勤慎之士可今命尔某为某府典膳尔宜敬哉
　　王府司醖敕
　　酒以奉神明于上下悦人情于古今所以重酒以设官为斯若膺是任者必清洁其醖所涤利其用具当成之际使馨香室野足以格上下方称是职今以尔某为某府司醖慎哉
　　生药库大使敕【副使同】
　　古为国者其于药饵必集以待公私济急今朕亦有生药库之设若欲用人必得识品类者方为是任今以尔某为生药库【大使副使】尔其收贮如法出纳精专尔惟懋哉
　　钞纸局大使敕【副使同】
　　钞无古制始宋用元兼行子母大利天下然制造之法不难欲人无犯岂不艰哉所以不难者一蔡伦之工于今之时孰不为之国之用行天下改色饰文禁民勿伪故设钞纸局官人于斯使督工有成抄造尤精必得人而后已今命尔某为钞纸局【大使副使】敬慎毋怠
　　织染局官敕
　　织染之工浩大所用者皆民之岁供若官良臣以司之则民无横科色疋如式若非良臣而贪污职者则民之受扰物不如式古者因是设局命官使工无旷日物不妄费今朕亦体为之命尔某为某官尔当公务业诚保身慎哉



　　明太祖文集卷九
　　钦定四库全书
　　明太祖文集巻十
　　明　姚士观等　编校
　　防问
　　问圣学
　　朕询古人之学及教之师兼当时之书不见册录但见今人之学皆祖尧舜本仲尼师今之名儒其古人之学果何习焉想必有学学必有书未审非今日之书即今之书理若理同而书异则不过更名而已何乃古之贤者或载之尚书或传云及名留于世者皆君圣而臣贤其有未爵之士人懐才而抱道一遇君之见用施之行之畧无有碍匡君济民无偏无党而亦不有贿赂焉何今之人所学之书则孔丘之言皆率三皇而范五帝乃为君之师举臯陶周吕召为教臣之式明三纲列五常使众庶咸安于孔丘之言教且严而理且明何今之人一临事务十行九谬为君者享国且短为臣者不匡君之道而贿赂通行至于覆命者何尔诸儒博习古书知今之时势当备陈而朕亲览之
　　问天时
　　朕闻圣人在位则天下安和四时序五谷登风不鸣条雨不破块甚亨者五日一风十日一雨此果若是乎果若是则何君在位天地之鉴致然也夫何尧汤在位之时二君皆圣人也却乃尧有九年水汤有七年旱当此之际民之休息莫不苦殃至甚然否于斯二事但尝闻云耳畧不知水旱始尧汤某年其灾消祸弭亦终于某年诸儒博习圣经典籍必能周其故以陈之且当时君圣臣贤何故国民之灾有若是之危此果民不善而致然欤君不徳而致是欤抑天道运防而使然欤如此者去古既逺亦必陈之但以方今天道之变又不知何如耳曩元祚移天下横兵十有六年灾伤民命者非止一端凡死者兵机水火大疫流行中原之地十防六七至今方定九年矣水旱时时必朕非仁而使如是乎当详其故朕亲览焉
　　问刑赏
　　朕闻三皇五帝之治天下其用刑也甚简及其行也甚严民击壤而歌不知有兵何如是之乐哉今莫知其法何自周明五刑享年八百君三十世将比三皇五帝何孰隆而何孰夷至秦用法倍加五刑举巨罟张密网絶于二世汉髙帝除秦苛法约以三章稽歳弃市者五十人文帝去肉刑使民无忧稽歳弃市者五百人至景帝而亦去重刑而以笞杖代之稽歳之弃市者千人享年四百君有二十四帝唐宋之法比汉轻之而当洪休是也享国弗果三皇五帝周而唐宋各止三百年帝共三十七人而已又古封建有功徳列国天下民无争位不簒君或让焉于斯刑赏使民忧而忧乐而乐致国短长者朕不知何特谕诸儒比论可得而闻乎
　　问尧舜禹启
　　唐尧虞舜之书凡儒者皆诵之明之二帝乃大圣人也其为寿也髙其在位也久以其大至智则化被天下以其徳则泽及万物其为至智者不言可知矣其为圣徳也不待辞而昭明矣夫何不丹均之化慈不及之虽书载丹均之不才犹且不能使人无惑也且禹亦圣人也功被天下法唐虞之制规矩焉国祚延长当衰老之际天下何不益之让乃启有之者何敕尔论之
　　问天地鬼神
　　天地变异鬼神显寂若此之机可得而闻乎果能陈其本末则当言天地变异其态何如鬼神显寂其状何若于斯变异显寂由何而生因何而静故敕问之
　　问人臣言行
　　人臣匿有知而为无知扬无知而为有知公私乎未亲率而言易已亲率而云艰果知易难乎仲尼之学必精之如貎恭而衷不果言行而心不良识易乎测难乎子等防习至壮阅文既多当备陈而辩验之
　　敕问文学之士
　　昔秦皇去封建异三公以天下诸国合为郡县朝廷设上次二相出纳君命总理百僚当是时设法制度皆先圣先贤之道为此设相之后臣张君之威福乱自秦起宰相权重指鹿为马自秦以下人人君天下者皆不鉴秦设相之患相继而命之徃徃病及于君国者其故在擅专威福而致是欤抑君怠政而有此欤校之既乆恍惚其端特勅问之
　　又
　　朕尝观物昧于造化惑于的理特以云生之妙敕问之理何如也尝云山川出云其云也一动一静何如斯指山川而言云也又碧天四际穷壤无翳俄霄汉间倐然而黑云蔽于太虚此非山川之理果云何若是而妙乎
　　又
　　朕闻昔之叩角而歌者谓叹时而作又一士扪虱以论形势而观利钝是二士也智者请为之论
　　又
　　朕观上古圣贤之言册而成书智者习而行之则身修而家齐焉万世之用不竭斯良之至也今之儒不然穷经皓首理性茫然至于行文流水架空妄论自以善者矣及其临事也文信不敷才愆果断致事因循将何论乎请论之
　　又
　　权衡之制升合斗斛之法止顽民之狡使良善者无忧虽然顽者愈加奸猾善者尤被其欺瞒官以为必善民以为必然若以权衡之制不善升合斗斛之法不良观斯制度其所由来逺矣今商贾计多市民诈广未审何法而可制之哉请为之説
　　又
　　朕闻昔仲尼孟轲之在世也其利济之心虑恐利济有所不及是故拳拳导人为善所以为善者或公于朝或私于家不离为善之道是保禄保家而全身命也当是时仲尼孟轲不独导人而已其又周游诸侯之所敷陈是非与语尊君泽民之道意在天下安和未尝逢君不言深藏所蕴使人不知其所以然也今文学之士来庭特以前圣贤之所以言今之儒士所以不言欲知其所以人情而用孰难易乎请为之论
　　又
　　朕尝仰观俯察知七曜律度于穹壤浮天而东行天以健而不息纪分野而游乎地上而西驰山崇海凝云飞星列川流不止渊清弗浑四气消长欲原其造化何自终未得人以明今文士至朝请陈理説
　　又
　　天道穹窿而逈遥莫知其所以然而奚止焉地道鸿厐而悠旷亦莫知其所以然而奚深焉斯二仪也前列圣之所以载在祀典而以南北郊为首祀次以宗庙社稷下再酹于山川朕观若此古人将以为神之灵必然而祀焉果恍惚疑信而祀焉且神之为神也或寂或见果灾福焉今敕尔诸文学之士请言有无敬慎何如哉
　　又
　　昔尧舜之絶传其舜禹之众合周政之不纲殷汤之两废其故由何而致然
　　又
　　尝闻上古列国于天下爵分五等其于朝聘之仪贡输之额辨是覈非孰职以专之果有无之可析乎请明其説焉
　　又
　　朕闻昔之至智者务志以崇身专利济以名世未见独善其身而为智贤者或曰时有盛衰致令贤士大夫观事势而向背不过向吉背防而已朕尝笑之孰不知大至智之人若欲出类拔萃必犯患渉难善能平斯二事则名彰不朽安有懐大本抱厚徳视君缺佐目民受殃恬然自处者若必以出非其时而不仕则仲尼孟轲居诸侯扰攘之秋大背于彛伦之序而仲尼孟轲周游谒之朕不知其何心请为之论
　　又
　　昔汉制商贾技艺毋得衣锦绣乗马朕审之久矣未识汉君之本意如何中庸曰来百工也又古者日中而市是皆不可无也况商贾之士皆人民也而乃贱之汉君之制意朕所不知也诸生详而细对
　　又
　　吁时士之志奚不我知其由我不徳而致然耶抑士晦志而有此耶呜呼艰哉君子得不易我知人惟彼苍之照鉴必或福志之将期然迩来云才者羣然而至及其用也才志异途空矣哉
　　问佛仙
　　佛仙有无诚如黑白惟释迦与叱羊者能之噫道矣哉灵如是然昔人见之今闻之相传数千年一体如斯者未覩散圣有之尚未得其传方今防顽是化良善契从仙乃务思凌烟霞而蹑昻霄防王母于天京释乃敛神一志静观闗意在出无量刼而升兜率志斯二事者道盈庵而僧满寺以百人为数九十九人失道迷宗或曰陆沉其一傍曰鬼神不泄机仙有尸解佛有千百亿态孰知升沉迷失者耶为此有慕而不絶者有毁而不灭者此岂佛仙有无之验哉洪武八年见二教中英俊羣然博才者众特以二敕谕之敕以舍彼而从事杰乎舍事而从彼志乎聪愚者必皆两图谕由已而敕不专信乎谕尔僧道备以陈之
　　又
　　朕观如来修行虽苦之至但六载而道成其妙觉之灵则有千百亿化効之者莫知至微或得之者亦不知自何而至道祖老子神仙继之或幻而或真神通盛効之者亦莫知源何夫子之立教伦攸叙效之者可以探其趣诚知夫子者鲜矣于斯三者可以兴灭乎
　　论
　　严光论
　　夫人生天地之间处心有邪正不同者有沽名钓誉者有济人利物者此数等之人但闻其情状不分髙下所为余何所知且邪正沽名利物此四士者莫不止有二説邪与沽名者类正与利物者同此所以止二説也夫邪非独奸恶万状而为邪诸事不诚而为邪可为而不为为邪邪之一説何可数量如昔汉之严光当国家中兴之初民生凋敝人才寡少为君者虑恐徳薄才踈致生民之受患礼贤之心甚切是致严光周党于朝何期至而大礼茫无所知故纵之飘然而徃却乃栖岩滨水以为自乐吁当时举者果何人欤以斯人闻上及至不仕而徃古今以为奇哉在朕则不然且名爵者民之寳器国之赏罚亘古今而奔走天下豪杰者是也礼记曰君命赐则拜而受之其云古矣聘士于朝加以显爵拒而弗受何其侮哉朕观此等之徒受君恩罔知所报禀天地而生颇钟灵秀故不济人利物愚者虽不知斯人之奸诡其如鬼神何且彼乐钓于水际将以为自能乎不然非君恩之旷漠何如是耶假使赤眉王郎刘盆子等辈混殽未定之时则光钓于何处当时挈家草莽求食顾命之不暇安得优游乐钓欤今之所以获钓者君恩也假使当时聘于朝拒命而弗仕去此而终无人用天子才踈而徳薄民受其害天下荒荒若果如是乐钓欤优游欤朕观当时之罪人罪人大者莫过严光周党之徒不正忘恩终无补报可不恨欤且耿弇邓禹之贤生禀天地之正气孝于家而尊于师忠于君而理于务当汉中兴之初朝无礼法民尚徬徨其弇禹者助光武立纲陈纪磐石国家天地位而鬼神祀民物阜焉此正大之贤岂不济人利物也哉所以名世于古今者为此也呜呼千载之邪正莫不尤朕泛説乎逹者识之
　　诵经论
　　暇游天界入寺闻钟且经声嘹亮正行间遥见长老持鑪而来少时诣前礼毕朕问和尚彼中撞钟击鼓香烟缭绕经声琅然必好善者送供以饭诸僧乎长老对曰近日并无饭僧者朕又问长老既无饭僧者诸人止可寂寥面壁以观想为然何故周旋精舍众口喃喃长老曰僧之所以讽经者恐有过失诵之不过释愆耳朕既聴斯言忽然嗟叹噫愚哉岂不聴解之差矣所以僧多愚而不善民广顽而不良以其悟机错矣且佛之有经者犹国着令佛有戒如国有律此皆导人以未犯之先化人不萌其恶所以古云天下无二道圣人无两心名虽异理则一然以朕观之佛所以教人讽经者有二若谈经説法化愚者必琅然其声使观聴者解其意而善其心所以不虑其意止讽诵之若自欲识西来之意必幽居净室使目诵心解嵗久而机通诸恶不作百善从心所至于斯之道佛经岂不大矣哉利益甚矣岂有诵经不解其意止顾口熟心懐恶毒嵗月以来集业深重自知非礼却乃诵经以欲释之可乎譬犹国之律令所以禁暴止邪皆出之于未犯之先乃救狂恶而生善良者上自三皇以至于唐宋元列圣相传观斯之道岂不天地者欤或曰民有善诵律令者如流朕将为识其意不堕刑宪又知却乃真愚夫愚妇徒然诵熟罔识其意忽一日有奏朕曰民有犯法者捶父凌母考之于律诸犯者重莫过于此臣将施行其犯人亲属印律成千诵声琅然有此知律善讽者以此为赎罪臣不敢施行特来上闻幸望宥之朕谓奏臣曰古者帝王立法令所以申明之律所以戒责之一定不易之法民有知而不善者法当尤重安有赎焉经云五刑之属三千而罪莫大于不孝虽古圣人亦恶其恶朕薄徳之见安敢易古人之法欤佛犹人人亦佛性也既有违背经戒之徒在佛必律之以深重祸愆安肯释宥者于戏愚至于酩酊之酣撼之而不醒浊至于大河之流澄之而不清愚哉愚哉可不修悟之
　　释道论
　　夫释道者也自太古至于三皇不闻其説后梁武帝时有胡僧其状颇异自西来中国栖江左于是乎面壁九年号曰达磨乃西天佛子相绍二十八祖传来东土作初祖彼説有佛武帝钦之且道者何也因周柱下史李氏纪国家之兴废有冲太虚察九泉之机遂隠入山名老耼凡事有先知之觉务生而不杀故称曰道此有而真传其説可为信也时人妄立名色以空界号上玉二清与耼共三曰三清説大罗兜率天界使人慕而隠其机与僧悟禅如是僧言地狱镬汤道言洞里乾坤壶中日月皆非实象此二説俱空岂足信乎然此佛虽空道虽于内奇天机而人未识何也假如三教惟儒者凡有国家不可无夫子生于周立纲常而治礼乐助国宏休文庙祀焉祀而有期除儒官叩仰愚民未知所从夫子之奇至于如此释迦与老子虽奇过万世时人未知其的每所化处宫室殿阁与国相齐人民焚香叩祷无时不至二教初显化时所求必应飞悟有之于是乎感动化外蛮夷及中国假处山薮之愚民未知国法先知虑生死之罪以至于善者多而恶者少暗理王纲于国有补无亏谁能知识凡国家常则吉泥则误国甚焉本非实相妄求其真祸生有日矣惟常至吉近代以来凡释道者不闻谈精进般若虚无实相之论每有欢妻抚子暗地思欲散居尘世污甚于民反累宗门不如俗者时刻精至也
　　蜂蚁论
　　夫蜂蚁者世间最防之命分巢居穴处之两般有衙阵之律本类有不可犯者且蜂有巢有户有守土者有宫有殿有尊王室之纲甚严者出入有验飞野无队自意髙下寻花覔蕋众兴巢室就集为飡如人之集稻粮也飞野无队者何也盖身有鋭铓腾翔上下凡遇诸蚁有相犯者独可以刺破之如大将军被坚甲而执利器有智谋而横行天下也此蜂之能者故出无羣队也又蚁者穴居有治宫室门户与蜂相类宫将建近于九泉其形命虽防能知寒而闭穴识阳回而辟户巡防守界采食盘旋列阵于长堤之下出奇于草木之上众蚁有绳如兵之聴将命也呜呼蜂小有胆有毒蚁防羣结继行气类相感治律过人蜂蚁如是人频犯法何为灵乎
　　三教论
　　夫三教之説自汉歴宋至今人皆称之故儒以仲尼佛祖释迦道宗老耼于斯三事悮陷老子已有年矣孰不知老子之道非金丹黄冠之术乃有国有家者日用常行有不可阙者是也古今以老子为虚无实为谬哉其老子之道密三皇五帝之仁法天正已动以时而举合宜又非升霞禅定之机实与仲尼之志齐言简而意深时人不识故弗用为前好仙佛者假之若果必欲称三教者儒以仲尼佛以释迦仙以赤松子辈则可以为教之名称无瑕疵况于三者之道幽而灵张而固世人无不益其事而行于世者此天道也古今人固有不同贪生怕死而非聪明求长生不死者故有为帝兴之为民富者尚之慕之有等愚昧罔知所以将谓佛仙有所悮国扇民特敇令以灭之是以兴灭无常此盖二教遇小聪明而大愚者故如是昔梁武好佛遇神僧寳公者其武帝终不遇佛证果汉武帝魏武帝唐明皇皆好神仙足世而不霞举以斯之所求以斯之所不验则仙佛无矣致愚者不信若左慈之幻操栾巴之噀酒起贪生者慕若韩退之匡君表以躁不以缓絶鬼神无毫厘惟王纲属焉则鬼神知韩愈如是则又家出仙人此天地之大机以为训世若崇尚者从而有之则世人皆虚无非时王之治若絶弃之而杳然则世无鬼神人无畏天王纲力用焉于斯三教除仲尼之道祖尧舜率三王删诗制典万世永頼其佛仙之幽灵暗助王纲益世无穷惟常是吉尝闻天下无二道圣人无两心三教之立虽持身荣俭之不同其所济给之理一然于斯世之愚人于斯三教有不可缺者
　　甘露论
　　古今通言世有祯祥妖孽其祯祥以应兆人妖孽不善当之虽圣人愚夫愚妇莫不同心一志好祯而恶妖然嘉祯之心固笃为善之心不厚是以妖祯反常者有之如其道者有之昔春秋孔子覩麟而絶笔舜得鳯凰来仪天下安近代有元将末而河水清至正年间甘露降静思祯祥妖孽可不令人日夜忧惶所以忧惶者正为鬼神之机人莫可测若以必妖而必祯其祸福两忘者有之若以祯而非我之兆或福渐臻若以妖之为害必逼其身肯日新其已其祸消矣故前代忠臣硕士若有妖魅之作必致君宵衣旰食以回天意若见祯祥之见急奏恐兆他人非天恩于已也特以警省务在四海咸安诚为良法也即今洪武八年冬十一月十有八日诣斋宫祀上帝于圜丘当日省视坛塲道经松下忽见森松极杪露水凝枝埀悬上下有若明珠初将以为晨露未消倐蜜蜂交杂致吾忽然而省此必天埀甘露矣试采而啖之入口甘如糖诚然天恩下坠未审祯兆何因而何人矣特诏诸臣从行者共采而食之更敕儒臣以歌咏其来去后不两时人各以诗文来献符祯称祥者比比皆然事属无忧岂不頼祯以忘危乎朕所以闻祥而忧覩祯而患以其近日以来鸡鸣半夜乖逆之气不数日见于晨申况土木之工并作不得已而为之此皆上帝之所恶惟恐不答心惊昼夜如履薄冰岂敢以甘露之降祯祥以为必然者也
　　时雪论
　　淋淋漓漓之谓雨大地琼瑶之谓雪此果雨乎雪乎曰二説皆雨雪之文言也洪武九年十一月冬深既久清露不结河水不冰是时不正也昔人有云均调四时其机在乎生灵之主朕思之惶惶俄而风生八极云幕长空良久雨降自朝抵暮万物被泽至夕翩翻飞舞雪坠九霄晓来辟户以观近山玉砌逺景银妆此天地严凝之气至矣今也时令既正仁者尤可思乎曰可所以思者富贵贫贱当有守思之道曰守者何曰当此苦寒之际衣单食寡者但能守饥寒而不妄为异日安矣良人之名出矣必由贫贱至富贵也曰富贵亦可得而闻乎曰可且富贵者当此之际绮纨纩服红炉暖閤重裀列鼎若不思贫贱者无衣食之处他日必由富贵入贫贱也此理之必然有不可逃者朕聴斯言特以时记之
　　七曜大体循环论
　　洪武十年春既暇与翰林诸儒游于殿庭蓦论干旋之理日月五星运行之道内翰林应奉传藻典籍黄邻考功监丞郭传人皆以蔡氏言为必然乃曰天体左旋日月亦左旋复云天健疾日月不及天一度月迟于日不及天十三度谓不及天为天所弃也有若是之云朕失读诗书不知蔡氏若此诸儒忽然论斯吾将谓至罕矣及至诸儒将尚书之注一一细为分解吾方知蔡氏之谬也朕特谓诸儒曰非也斯説甚谬吾观蔡氏之为人也不过惟能文而已夫文章之説凡通儒贤智者必格物而致知然后以物事而成章其非通儒贤智者或以奇以巧虽物事可书其的而为文不顺则弃物事以奇巧而成者有之或者心不奇巧其性僻而迂意在着所聴闻以为然着成文者有之吾聴诸儒言蔡氏之论甚以为不然虽百余年已徃之儒朕犹因事而骂之时令取蔡氏所注尚书试目之见其序文理条畅于内之説皆诸书古先哲人之见话于蔡氏自新之言颇少然非聪明不能若此而类成独蔡氏能之可谓当时过庸愚者故作聪明以注书及观书注语纒矣所言干旋之道但知肤不究其肌不格其物以论天象是以以已意之顺乱乾道之顺以已意之逆乱乾道之逆夫何云盖谓朕自起兵以来与知天文精厯数者昼夜仰观俯察二十有三年矣知天体左旋日月五星右旋非此一日之辩辩非寻常之机所以非寻常之机者何因与羣雄并驱欲明休咎特用心焉故知日月五星右旋之必然也今蔡氏以进曰退以退曰进朕谓诸儒曰何故典籍黄邻代蔡氏曰以理若是曰理者何曰首以天疾行昼夜三百六十五度行健也次以理日当继之不及天一度末以太隂之行不敢过太阳特不及天十三度此因意僻着而为理所以顺乱逆逆乱顺是也所谓蔡氏之僻者但见日月在天周流不息安得不与天顺其道而并驰既驰安得不分次序而进此蔡氏之机理不见也吾以蔡氏此説审虑之知其不当其蔡氏平昔所着之书莫不多差矣夫日月五星之丽天也除太阳阳刚而人目不能见其行于列宿之间所行舍次尽在数中分晓其太隂与夫五星昭昭然右旋纬列宿于穹壤其太隂之行疾而可稽验者若指一宿为主使太隂居列宿之西一丈许若天晴气爽正当望日则尽一夜知太隂右旋矣何以见盖列宿附天舍次定而不动者其太隂居列宿之西一丈比月未入地时而行过列宿之东一丈晓然今蔡氏所言不过一昼夜一循环为之理説差多矣且天覆地以地上仰观平视则天行地上所以行地上者以十二方位验之定列宿之循环是也其日月附于天以天上观之以列舍不动之分则日行上天右旋验矣故天大运而左旋一昼夜一周三百六十五度小运之旋一昼夜西行一度一年一周天太阳同其数太隂一昼夜行十三度一月一周天此日月细行之定数也其日月一昼夜一周天日月未尝西行也乃天体带而循环见其疾速也此即古今厯家所言蚁行磨上的论吾为斯而着意因蔡氏不穷稽于理以郭传黄邻等务本蔡氏之谬言意在刑其人以诫后人特敕三畨入禁而又权赦之使得知天象而毕各各钦遵行焉因为之论
　　防囓书论
　　防之为物性盗窃俄有被防盗去仓粮者初未知防若是其粮主岁终但见仓虚疑有人盗视之不见人盗之踪迹也时四顾其仓见壁穿地窍谓傍曰斯何若是傍曰防之窠巢也曰防之为物何施曰防乃万物中一物耳其性务盗粮主曰仓虚粮耗莫不此物窃之乎曰然粮主既聴斯言其怒恨恨不已正怒间忽翰林典籍至见粮主怒非寻常试问为何傍谓典籍曰迩来被盗典籍曰贼擒否傍曰非人盗乃防耳典籍曰吾将谓人盗而乃壁防耳吾观防之为物与人相类何以见人盗虽曰无礼尚有智盗有非智盗防亦是焉且吾官守典籍务欲完书清类是其职也近者防入书厨将已完未完之圣书十囓八九甚为我罪吾乘一时之忿欲驱羣猫而尽捕之且未举静虑此皆物类所有者其性若是奈何性虽盗窃若附仓而巢依粮而窠则为养身之计又何怒哉其圣书非糊口养身之物乃能无礼而囓之其罪安可恕乎必驱猫以捕之一日纵猫入室其防皆窜所在有入壁者有潜地者有缘于梁者吾视其猫猫乃瞠目视之皆无所得吾将谓猫无用矣蓦然有虑噫斯书昔圣人以此而利济万物若有知觉者必不废若愚而欲废必神灵护焉今防无知囓书将尽乃无一神呵护此果奈何吾又思若愚甚者虽神亦不鉴怒若必鉴怒亦何益哉吾试忖之此非嬴政入防之类中焚书之心未已耶果防无知而若是耶不然防虽性盗窃所盗者必于防有益则盗今书于防无益乃废之非嬴政之为防者何故疑而论之可不刑乎
　　鬼神有无论
　　有来奏者野有暮持火者数百之倐然而灭闻井有汲者验之无迹俄而呻吟于风雨间日悲号于星月有时似人白昼诚有应人而投石忽现忽隠现之则一体如人隠之则寂然杳然或祟人以祸或佑人以福斯数状昭昭然皆云鬼神而已臣不敢匿谨拜手以奏时傍人乃曰是妄诞耳朕谓傍曰尔何知其然哉对曰人禀天地之气而生故人形于世少而壮壮而老老而衰衰而死当死之际魂升于天魄降于地夫魂也者气也既逹髙穹逐清风而四散且魄骨月毫髪者也既仆于地化土而成泥观斯魂魄何鬼之有哉所以仲尼不言者为此也曰尔所言者将及性理而未为是乃知肤耳其鬼神之事未尝无甚显而甚寂所以古之哲王立祀典者以其有之而如是其于显寂之道必有为而为夫何故盖为有不得其死者有得其死者有得其时者有不得其时者不得其死者何为壮而夭屈而灭斯二者乃不得其死也盖因人事而未尽故显且得其死者以其人事而尽矣故寂此云畧耳且前所奏者其状若干皆有为而作何以知之但知之者不难矣且上古尧舜之时让位而君天下法不更令民不移居生有家而死有墓野无鏖战世无逰魂祀则当其祭官则当其人是以风雨时五糓登灾害不萌乖沴不现此之谓也自奏汉以来兵戈相侵君臣矛盾日争月夺杀人蔽野鳏寡孤独于世致有生者死者各无所依生无所依者惟仰君而已死无所依者惟寃是恨以至于今死者既多故有隠而有现若有时而隠以其无为也若有时而现以其有为也然而君子小人各有所当以其鬼神不谬卿云无鬼神将无畏于天地不血食于祖宗是何人哉今鬼忽显忽寂所在其人见之非福即祸将不逺矣其于千态万状呻吟悲号可不信有之哉
　　明施论
　　朕尝观世俗善良者慕佛敬僧于心甚切徃徃大舍布施倾心向道意在积功累行欲目前之福臻身死不堕地狱亦欲延及子孙者也观斯之善岂不良哉奈何认僧差矣为何盖为闻僧善者及住持名寺加衣鉢整齐者徃徃广与布施若善者果有防觉则将所得之物转与贫难者于前好善者颇相增福若不知觉集之无穷则祸增而福减若住持名寺者广得布施贫难不济与同党类私相盗用非理百端寺颓而无补于前好善者亦加祸焉于斯之道好善之心固笃布施之心甚差若善人欲功徳延及子孙者当舍物于力修之僧然后方有功徳足慕道之心所以力修之僧者谁隆冬之时衣服頽靡叠膝禅房慕如来六年之苦行意欲了心性以化世人皆同善道虽严寒肌肤为之冻裂虽酷暑蚊虫为之吮血亦不相告若出禅房游市井使俗人见之则衣頽而形稿故所以世俗耳目无所惊不得布施耳嗟夫以此僧之状以好善者求佛虽真佛临世化为力修僧人亦不为凡夫所识朕所以言者令好善者济贫而不济富无名者爱之有名者敬之其福将源源焉
　　拔儒僧入仕论
　　丈夫之于世有志者事竟成昔释迦为道不言而化不治而不乱仲尼亦云西方有大圣人然释迦本同于人而乃善道若是斯非人世之人此天地变化训世之道故能善世如此且诸罗汉住世应真幻化不一亦此道也或居天上人以朕观之若此者不可多释迦安可再生方今虽有僧间能昻然而坐去者不过幻化而已即目修行之人皆积后世之事或登天上及人间好处以此观之遐迩之道时人不分假如方今天堂地狱昭昭于目前时人自不知耳且今之天堂若民有贤良方正之士不干宪章富有家赀儿女妻妾奴仆满前若仕以道佐人主身名于世禄及其家贵为一人之下居众庶之上髙堂大厦妻妾朝送暮迎此非天堂者何若民有顽恶不悛及官贪而吏上欺君而下虐善一旦人神见怒法所难容当此之际抱三木而坐幽室欲亲友之见杳然或时法具临身苦楚不禁其号呼动天地亦不能免必将殒身命而后已斯非地狱者何其天堂地狱有不难见也尔晐严辈等堂堂仪表已入清虚之境若志坚而心永则乐清风于翠防深处吟皓月于长更嵗覩山岳之青黄目百川之消长虽咫尺红尘而乃一尘不染障碍全亡非独将来有率陀之登一方今寂寞之趣比俗者之无知止可行之道而竟趋火赴渊其天堂地狱岂不两皆迩耳若僧之不谷兼通漏未具宿本无缘加之累恶积愆岂异俗者趋火赴渊之愚者矣尔必欲异此道而杰为湏知利害之两端然后从之所利者居官食禄名播寰中若欲髙名食禄同君不朽必持心以义练志以忠佐君以仁夙夜在公无虐下而罔上乃得利贞斯利也若视禄之少见赃之重如渊底之鱼闻饵而浮吞钩于腹此其所以害也朕今以天堂地狱之由示之于尔尔当深思熟虑剖决是非然后来朝则当授之以官未审悦乎若果悦而仕则虚名泯而实名彰其丈夫之志岂不竟成哉
　　宦释论
　　古今通天下居民上者圣贤也其所得圣贤之名称者云何盖谓善守一定不易之道而又能身行而化天下愚顽者也故得称名之其所以不易之道云何三纲五常是也是道也中国驭世之圣贤能相继而行之终世而不异此道者方为圣贤未尝有舍此道而安天下圣贤之称未之有也所以圣人于世善获生全者托以伦攸序乃为古今之常经于戏于斯之道圣贤备而守行之不亦善乎斯道自中古以下愚顽者出不循教者广故天地异生圣人于西方备神通而博变化谈虚无之道动以果报因缘是道流行西土其愚顽闻之如流之趋下渐入中国隂翊王度已有年矣斯道非异圣人之道而同焉其非圣贤之人见浅而识薄必然以之为异所以可以云异者在别隂阳虚实之道耳所以佛之道云隂者何举以鬼神云以宿世以及将来其应莫知所以幽逺不测所以隂之谓也虚之谓也其圣贤之道为阳教以目前之事亦及将来其应甚速稽之有不旋踵而验所以阳之谓也实之谓也斯二説名之则也异行之则也异若守之于始行之以终则利济万物理亦然也所以天下无二道圣人无两心其佛道之初立也穷居独处特忘其乐之乐去其忧之忧无求豪贵无藐寒防及其成也至神至灵游乎天外察乎黄泉利生脱苦善便无穷所以当时之愚顽耳闻目击而效之今世之愚顽慕而自化之呜呼不亦善乎吁艰哉今时修行者反是道而行之何以见反是道而行之方今为僧者不务佛之本行汚市俗居市防以堂堂之貌七尺之躯或逢人于道或居庵受人之谒其所谒者贤愚贵贱皆有之必先屈节以礼之然后可然修者以此为忍辱之一端耳若以堂堂之貎七尺之躯忍辱于人将后果了此道何枉辱也哉若将后不能了此道其受辱屈节果何益乎况生不能养父母于家死无后嗣立姓同人于天地间当此之时如草之值秋遇严霜而尽槁比木之有丛凌风寒而永岁月使飞者巢颠走者窝下惜哉惜哉不亦悲乎今之时若有大至智者入博修之道律身保命受君恩而食禄居民上而官称若辅君政使寃者离狱罪者入囚农乐于陇亩商交于市防致天下之雍熙岂不善哉博修之道乎隂骘之后益乎今之官吏者不然徃徃倒持仁义酷害良民使民视之如蛇蝎之附体蚊蚋之吮身无启敬之前有畏避之却安得不恶声四出难于后乎若欲圣贤之名称僧之行立不亦难乎
　　修教论
　　佛之教上古未闻惟始自周之时方闻异人生于西域其人也净饭国王之子既生既长观世人之祸福覩日月之升沉见人之造非也如酩酊之醉未醒如中睡酣而未觉以致罪重危山愆深旷海愈堕弥漫无由自释佛因是而起大悲愿心立忍辱苦行之法门意在消愆而息祸利济羣生时乃登雪岭而静居观心省性六载道成及其归演大乘虽有二千五百人俱人皆未解幽防佛见愚多而贤少改演小乗之法使昏愚者聴之如醉而复醒睡而还觉人各识祸而知愆惟修善而可弭呜呼佛之心为世人乃有若是之举吾中国圣人有云天命之谓性率性之谓道修道之谓教今闻佛有二乗之説岂不修道之谓教乎今之人罔知所以修道教人之何如乃有废道积愆之举更不知存心何如迩闻天界住持者每晨昏则仪有向诸佛之礼所以礼向者则当徒歩周旋顶礼方为启敬之道而为修道之行也今是僧懒于周旋不敢越向佛之仪故废修以行之特以轿令人舁之周旋于诸佛之前于礼未宜于勤苦不当若以今后人法之斯乃率性者欤修道者欤若以此观之必失修道之谓教矣可谓废道积愆矣俄而有来告者昨晨天界住持向佛瞻礼坠轿以折足数日不闻钟鼓之声虚堂废法因是而致吾有叹呜呼昔禅之谬仪积之今日方应可谓定业难逃矣果报昭然矣今后若欲同佛之修则当苦行勿华勿劳人以自逸乃称斯道不然愆重危山祸深弥海于斯效验可不警戒之哉
　　天生斯民论
　　二仪奠位于子丑则万物资生于二气阖辟之期惟人生气之精英者也故比出万物是变通而不已况众乎既众且灵互计而不已而有吞残焉若非天生人君以育之又何言斯民之有哉然非斯民之众而有愚顽者非人君之育亦可也所以非愚顽不足显人君之治非人君之治斯民亦可措安其育之之道大在人君持守断行焉若非持纲守纪而安善良则良善慌惚而弗宁若罚恶之道不果而不罪不悛者则将何以育斯民者乎故天生人君必赏善以罚恶则恶消而善长亘古至今刑加暴乱奸顽者则斯民泰安矣若获奸顽暴乱而姑息之使良善含寃而抑郁则恶者日生善者日减何育斯民者哉故制以斧服以衣天子取断以示政安斯民于仁寿之乡余何言哉
　　云生论
　　尝云性理不明在乎讲而已然非智者不询非贤者不明若愚顽者罔从讲明之道则终世而愚昧若世之万物必究其端而穷其倪斯乃善之善矣迩者符出四方令有司致贤良方正于廷朕亲选擢之意在布列诸州职为牧守以利黔黎夫何至廷者众若与之语众口喃喃艰分利钝因是敇问云生性理以观学之盈虚性之俊陋良久敕备诸儒承敇而徃作焉虽然朕以已见而发问亦以已见而自明夫云也者天地之盛气也若或隂阳之媾而乃云形为形则千态万状油然而生也在乎山蒸海涌奔腾上下靉叇四维斯山川之出云成而变也出本川泽归则絶迹此云之化也气之妙也又非山非川也碧天无翳倐然蔽于两间而不归于川泽瞬息不知其所以亦气之所以然者也所以天地盛气之为云为时蒸而节至山川有若是而兴起也且天地之晴明八荒澄肃斯二气之平和浩荡之势息逸俄肤寸以浮空必大化之有为特以云生雾长消息于两间虽结于太虚必防起于山泽故山川出云云本乎山川是也
　　原刑论
　　刑罚恶之道古制生人非至理不仁至仁理五刑备用于先必库匮于后所以至仁焉所以生人焉非至仁理备五刑而五遗善恶恶善始防终乱愚私焉愚不知而反聴私故违而祸仁有以谓刑中我以谓刑中有以谓刑平我以谓刑当盖聴用中平刑用中当所以非仁不仁仁不非仁奸衰政简慎稽之死生生死甚哉艰哉幽察而后已详明死死本生复生甚哉轻重重轻至仁理刑一二三恶灭愚私理悯违一生恶四

　　明太祖文集巻十
　　钦定四库全书
　　明太祖文集巻十一
　　明　姚士观等　编校
　　乐章
　　圜丘乐章
　　迎神
　　仰惟兮昊穹臣率百职兮迓迎【叶】幸来临兮坛中上下防衞兮景从旌幢缭绕兮四维重悦圣心兮民获年丰
　　奠帛
　　民依时兮用工感帝德兮大化成功臣将兮以奠望纳兮微衷
　　进俎
　　庖人兮列鼎殽羞兮以成方俎兮载献愿享兮以歆
　　初献
　　圣灵兮皇皇穆严兮金牀臣令乐舞兮景张酒行初献兮捧觞
　　亚献
　　载斟兮载将百辟陪祀兮具张感圣情兮无己拜手稽首兮愿享
　　终献
　　三献兮乐舞扬殽羞俱纳兮气霭而芳祥光朗朗兮上方况日吉兮时良
　　彻豆
　　粗陈菲荐兮神喜将感圣心兮何以忘民福留兮佳气昂臣拜手兮谢恩光
　　送神
　　旌幢兮云衢长龙车鳯辇兮驾飞扬遥瞻冉冉兮去上方可见烝民兮永康
　　望燎
　　进罗列兮诣方炬欿发兮煌煌神变化兮物全于上感至恩兮无量
　　方丘乐章
　　迎神
　　仰皇祗兮驾来川岳从迎兮威灵备开香烟缭绕兮神临御街渐升坛兮穆穆霭瑞气兮应结楼台以防衷兮率职幸望圣悦兮心谐但允臣兮固请愿嘉烝民兮永懐
　　奠帛
　　臣捧兮以筐玉帛是进兮歳奠以常百辟陪祀兮佩声琅琅惟南薫兮解愠映燎炎兮煌煌
　　进俎
　　庖人兮进汤大烹牲兮气蔼而芳以防衷兮献上曰享矣曰康
　　初献
　　初献行兮捧觞圣灵穆穆兮洋洋为烝民兮永昌鉴丰年兮耿光
　　亚献
　　虽殽羞兮已张法前王兮典章臣固展兮情悃用斟醴酒兮载觞
　　终献
　　爵三献兮礼将终臣心眷恋兮无穷恐殽羞兮永具将荷报乎神功
　　彻豆
　　爼豆彻兮神熙鸾舆驾兮旋归百神奕奕兮云衣敬奉行兮弗敢迟
　　送神
　　祥风兴兮攸攸云衢开兮民福留歳乐烝民兮大有想洋洋兮举觞载酒
　　望
　　殽羞玉帛兮坎中遥瞻隠隠兮龙旗从祀事成兮尽微衷感厚德兮民福雍雍
　　合祭天地乐章【洪武十年八月二十日改定】
　　迎神
　　荷防天地兮君主华夷钦承踊跃兮备筵而祭诚惶无己兮寸衷防仰瞻俯首兮惟愿来期想龙翔鳯舞兮庆云飞必昭昭穆穆兮降坛壝
　　奠帛
　　天垂风露兮雨泽沾黄壤氤氲兮气化全民勤畎亩兮束帛解臣当
　　进俎
　　庖人兮列鼎殽羞兮以成方俎兮载献愿享兮以歆
　　初献
　　圣灵兮皇皇穆严兮金牀臣令乐舞兮景张酒行献兮捧觞
　　亚献
　　载斟兮载将百辟陪祀兮具张感圣情兮无已拜手稽首兮愿享
　　终献
　　三献兮乐舞扬殽羞俱纳兮气霭而芳祥光朗朗兮上方况日吉兮
　　彻馔
　　粗陈菲荐兮神喜将感圣心兮何以忘民福留兮佳气昂臣拜手兮谢恩光
　　送神
　　旌幢兮云衢长龙车鳯辇兮驾飞扬
　　望燎
　　进罗列兮燎方炬欿发兮煌煌神变化兮束帛将感至恩兮无量
　　合祭社稷乐章【洪武十年八月三十日改定】
　　迎神
　　予惟土谷兮造化功为民立命兮当报崇民歌且舞兮朝雍雍备筵率职兮迓迎想圣来兮祥风生钦富稽首兮【春告秋拜】年丰
　　奠帛初献
　　氤氲气合兮物遂防民之立命兮荷隂功臣将疋帛兮献防衷初斟醴荐兮民福洪
　　亚献
　　予令乐舞兮再捧觞愿神昭格兮军民康思必穆穆兮灵洋洋感厚恩兮拜祥光
　　终献
　　干羽飞旋兮酒三行香烟缭绕兮云旌幢予今稽首兮欣且惶神顔恱兮霞彩彰
　　彻馔
　　粗陈防礼兮神喜将琅然丝竹兮乐舞扬愿祥普降兮遐迩方烝民率土兮尽安康
　　送神
　　氤氤氲氲兮祥光张龙车鳯辇兮驾飞扬遥瞻稽首兮去何方民福留兮时雨旸
　　望
　　捧殽羞兮诣方鸣銮率舞兮声铿锵思神纳兮民福昂予今稽首兮谢恩光
　　先圣三皇厯代帝王乐章
　　迎神
　　仰瞻兮圣容见鸾舆兮景从降云衢兮后先来俯鉴兮防衷荷圣灵兮苍生有崇睠诸帝兮是临予顿首兮幸防
　　奠帛
　　秉微诚兮动圣躬来列坐兮殿庭予今愿兮效勤捧帛馔兮列酒樽鉴予情兮歆享方旋驾兮云程
　　初献
　　酒行兮爵盈喜气兮雍雍重荷防兮再瞻再崇羣臣欣兮跃从愿覩穆穆兮圣容
　　亚献
　　再斟兮礼明诸帝熙和兮悦情百职奔走兮满庭陈笾豆兮数重亚献兮愿成
　　终献
　　献酒兮至终早整云鸾兮将旋宫予心眷恋兮神圣欲攀留兮无从蹑云衢兮缓行得遥瞻兮达九重
　　彻豆
　　纳殽羞兮领陈烝民乐兮幸生予将何以兮崇报惟歳时兮再瞻再迎
　　送神
　　旛幢缭绕兮导来踪鸾舆冉冉兮归天宫五云拥兮祥风从民歌圣佑兮乐年丰
　　望
　　神机不测兮造化工珍羞礼帛兮荐火中望庭兮稽首愿神鉴兮寸衷






　　明太祖文集巻十一
　　钦定四库全书
　　明太祖文集巻十二
　　明　姚士观等　编校
　　乐歌
　　大祀文拜歌九章
　　朕闻太极之化也则天生于子地辟于丑立极既定虚其中而为寰宇是时人生于寅乐居两间故曰世人生既多非主莫驭天生君而为民立命然鸿荒之时君天下者虽多莫知谁始今以载之于书者始伏羲自伏羲相继而至唐虞以及夏商周斯数君者以开天立极首兴彞伦者乃前伏羲神农黄帝是也法三皇而守行者少昊颛顼髙辛唐虞其增减礼乐文饰其事者独夏商周是也亦相继而增减其事者秦汉以至于宋元呜呼天性自然而常者三纲五常也昔圣人度人情而措彛伦特不逆其性务从其善固为万世纲常未尝有异此道而为人君者每闻昔君钦若昊天寅宾出日未见有怠于敬者及朕即位以来儒臣遍厯羣书自周以至于宋元皆考祀事之典莫为之后虽盛弗继然当行祀之时惟宗庙颇合人情及南北二郊以及社稷甚有不如人情者也且不如人情者以社稷言之古人以社为五土之神稷为五谷之神土主发生五谷因之以生而乃一围中各处坛而祭是土谷不合于生生之意也当行礼之时先社固宜而又先奠社之配位然后方行稷神之礼此果当乎以朕度之此所以不合人情者也况朕自即位以来祀天享地奉宗庙社稷每当斋期必有风雨临祭方社每常忧之京房有云交祀鬼神必天道之雍和神乃荅矣若有飘风骤雨是为未善于是自洪武十年更社稷于阙右比前人之所以礼殊式异去繁就简一坛合祀以奉二神神乃我荅人事欢悦后洪武十一年命三公率工部役梓人于京城之南创大祀殿合祀皇天后土当年冬十月三公入奏告工已成朕命礼部去前代之祭期歳止一祀且古人之祀南北郊朕度之彼以义起故曰南郊祭天以其阳生之月北郊祭地以其隂生之月孰不知至阳祭之于至隂之月至隂祭之于至阳之月于理可疑且扫地而祭其来甚逺言及祀天地尚实不尚华固执古而不变至今所以天地之享与人大异以理言之天地反不如人享以朕言之若以斯祀之礼执古不变则人之享亦执古而不变若人执古则有污尊抔饮茹毛饮血巢居穴处以今言之世可行乎斯必不然也因是命太常卿毎歳祭天地于首春正三阳交泰之时是其宜也遂于洪武十二年正月十有一日合祀天地前期致斋五日内二日以告仁祖庙三日正斋风和日暖及夜升坛山川草木不揺江海息波涛而浪静轻云缥缈于昊穹独露大降于天中纎尘不动银烛光舒而焰挺香烟袅绕而凌云殽馔芬芳柴燎烟升上达于九天斯必神之降临合祀之宜也朕虽失学无文特实其事而歌咏之歌曰
　　第一歌
　　陈乐而奏
　　金石丝竹之防陈兮必五音以谐同命太常拊鼓而抚琴兮加寳瑟以及竽钟磬声嘹喨而韵穷兮吹埙箎以管从度干羽而周旋兮文武之乐隆百辟奔走而供献兮期上下以来通
　　第二歌
　　驾出天门
　　遥瞻阊阖之开辟兮飞龙前导而翺翔蹁跹鹤舞鳯扬兮鸾舆冉冉而上方侍从景从周匝兮天香馥郁而旌幢张帝衣云之衣兮彩霞赤霓而为裳稽首仰瞻遥迓兮耳听金玉之铿锵帝临世而阅民兮防臻百福而海内康
　　第三歌
　　驾升地户
　　洪庞之户辟兮拥地祗之旌幢麒麟丹鳯之挟车兮角端前驱以腾骧防衞森然而凛凛兮于昭穆穆而圣皇稽首鞠躬而驾来兮惟格勤以趋跄为母之慈而为民兮合造化于干阳予率百职以临兮惟菲礼而愿享第四歌
　　七曜从驾
　　天星不息而周章兮拥旌旄而运银潢旛幢缭绕于太虚兮防从鸾舆而至下方惟五星日月照耀兮迩帝左右而龙旂傍引领以欣覩兮威威而衞帝行
　　第五歌
　　岳镇从驾
　　覩旂幡之四维兮列神威而倍张岳镇海凟之防兮钦地祗之来降陪神迓圣而相从兮拥山鬼于幽篁飞苍龙而儵然兮清尘导道而妖魅藏翘首以来兮圣皇为民而锡康
　　第六歌
　　瞻天望圣
　　民知天地之临祭兮老防相将而仰昊苍日吉而时贞兮庆云缥缈于天堂柴燎烟熖而福给兮尽寰宇以芬芳民歌且舞而跳跃兮俯仰乾坤以荷圣皇
　　第七歌
　　兆民之福
　　皇天后土之既临兮享殽羞而美椒浆思隂阳之防合兮如临已而穆穆洋洋躬竭衷以趋跄兮周旋三献而奉觞皇皇三圣之优游兮眷予牧民而为王惟天地之恩无极兮独父母之育相当虽欲报之何已兮但法常经而颇臧
　　第八歌
　　鸾驾回旋
　　气氤氲而馥郁兮乐圣驾之旋幢喜云衢之晱冉兮天廓落而地洪厐目遥送而俯仰兮鸾舆升降而达黄慕神降临之盘桓兮于心而耿光愿民之多福兮每以歳首而奠筐
　　第九歌
　　升降殽羞
　　升沉燎瘗而幻化兮殽羞备纳而供勤昌以之而祈谷兮民讴歌而福愈良想天门地户之茫茫兮欲假之来享而难望乐大礼之既成兮必时若而雨旸
　　迎神歌
　　薰风荡荡兮解炎备朝绅兮惧恐弗专夜沉沉兮星辰团圞皓月辉辉兮驰天稽首顿首兮遥瞻孰知后土兮何然昊天昊天鉴苍生兮来筵
　　送神歌
　　诸侯趋跄兮肃齐列郊坛兮次第金石丝竹兮方防早彷佛兮鳯凰来仪俄冉冉兮庆云飞恭遥瞻兮俯首低靖沉沉兮后土降临时地祗兮欣喜吾民今歳兮乐雍熙臣率百职兮罗拜坛壝感恩兮无已惟父天兮母地
　　思亲歌
　　苑中髙树枝叶云上有慈乌乳雏勤雏翎少干呼教飞腾翔哑哑朝与昏有时力及随飞去有时不及枝内存呼来呼去羽翎硬万里长风两翼振父母双飞相随雏知返哺天性真歔欷慈乌恸恻仁人而不如鸟乎将何伸将何伸吾思昔日防庶民苦哉憔悴堂上亲有似不如鸟之至孝精歔欷歔欷夣寐心不冺











　　明太祖文集巻十二
　　钦定四库全书
　　明太祖文集巻十三
　　明　姚士观等　编校
　　文
　　萌贤篇上
　　昔轩辕既平乱后治国事繁职臧苍专出纳理百辟帝知务甚于苍形劳以豪稀往禆之出入公私稀如所在苍迎而与语谓稀曰稀之来帝命也所以命也纪繁无遗无知有知非理以理非道以道非成以成非施以施非工以工非仰以仰非俯以俯尽之矣吾不知嘉谁必稀知所以然欤稀曰帝命禆之何敢不益而又公私焉安不知命善善恶恶靡行靡止善幸臧行致恭恭竭及明元首良股肱稀自当许之是时苍令庖者丰殽浆者美酒具陈水陆特以觞稀稀既盈腹遂拜而退明日从苍出见苍户頽其左扉右罇不枢是致宵昼闗闭不如稀记之矣从苍终日公无可为至暮而入稀教阍者至梓人完其户及苍复出见户阖辟如式呼阍者审之曰斯何为曰稀之所以效公私也苍闻之惶惶四顾若无所措诣帝而诉帝召稀责之曰完户之勤公私乎稀曰至公帝闻而释之稀既出帝阙目苍容发髼衣垢时乃怀归入见夫人侍儿谓曰公事不轨稀之过上相衣垢愆在夫人发髼容陋失教侍儿时夫人耻侍儿听来日稀遥见苍出神清气洁肥马朱缨人裘相应民具乐曕相谓曰斯上相也皆曰然曰昔若是今若是始何焉中有人曰必门人也晡时归苍共稀食稀视苍食器不洁居处多恶稀教主宅者清之其主宅者如之苍自外入见宅院昔积尘无有阶下青芜已除异而问于主宅者曰斯若此而由何对曰稀之所以教我也苍怒复奏稀于私有謟帝乃召稀曰若此何为也稀曰至正帝释之一日苍家人趋市与鬻者互异薄其时而有之鬻者但圆其目而视终不与较稀知令付所该少顷稀闻苍妻之父兄子弟内外亲戚恃苍秉政无不为民病者从而皆捕之帝觉召稀谓曰上相之亲过有巨微卿畧不有别俱法之人情乎对曰私公也帝释之昔稀未有之时苍之门人亲戚病民者众帝枉法安苍苍无所知自稀与苍齐后苍之内外眷属凛守规矩王纲大振间日稀入见苍仆肆已由志出入厯门中道稀缚而付有司俄苍之妾有犯夫人稀特数其罪而出之主院者报稀之所为苍终不语亦色无难及待稀尤善忽奸臣莽荡者诬苍帝信之将命狱苍苍闻之免冠跣足待罪雉阙之下帝召稀问之曰苍若是奚为之曰臣闻神农氏有奸臣乖于羣职是致政衰曰奚不治稀对曰臣亦闻之海滨之醢鲜者鼻不知臭其故在何其在日处之而已夫人君之不知其奸者如醢鲜是也固枉直直枉非忠忠非也帝曰若稀之所言其莽荡者与苍孰是非耶稀曰帝其信疑乎服斧乎曰言是非则斧之稀曰罪莽荡释臧苍明之矣帝曰斯是非乎曰至公私于是戮莽荡于社右晨朝帝曰呜呼七曜昭昭经纬之度不失寡人之幸也稀知帝忧乾象有变时水星出东并司者闻之矣时苍概闻命归无所为稀谓苍曰斯人世初世也鸟兽多而逼人洪水汗漫而艰民生理隄防之苍如之工乃就帝心悦明年值歳歉无民食帝未防稀先之谓苍曰民病矣上相乐无忧乎曰非无也忧何为曰生民之道何难以民持杖而从事于山则火猎之牵罟而从事于水则涸渔之其鸟兽鱼鼈奚不为生民之立命者也苍从其所以利若丰年俱朝苍之行也巨步舞袖由内户中道而进稀见牵苍袂敛苍背蹴苍足谓之曰君门也苍曰下户卑道臣民必由之所稀曰然则然矣奈何君之内行门无大小皆由之此皆君门也虽在下卑臣者罔敢肆步故有入恭出慎所以施于规矩则契陶于模范则合然后礼天下则民从期在何期在先式也未闻已非礼而令礼天下未之有也苍闻稀之言色惶心佳自谓甚得其助者朝之日帝嘉苍善用稀国事贞重赏之苍闻命拜而谢赐未及苍弗辞稀曰上相帝嘉善矣苍曰然稀谓曰毋色嘉毋色善稀闻之德在葆光不知光由何而耀时苍噱噱而然之谓稀曰帝若是稀繁至此孰可孰不可曰上相之禄万钟理分也当为而为职当也君以敇劳之知也上相感而谢之能骊龙之抱珠兮奚不二而一者欤今之赐也过喜受也过分非明非贤彰之苍曰如之何稀曰且匿他若此而匡之朝之日帝赐善成者百金苍前而奏曰善成禄千钟工虽善职当也宜劳以敇不劳以禄帝曰是还有说乎苍曰臣钦复命臣闻君之道善不加赏怒不行刑二仪之道也所以喜赏则过之怒刑则甚之惟君谨之惟臣戒之帝曰善哉苍之至言也苍归稀从之苍谓稀曰昔帝命稀来吾与首期之事若干今也曾无尽施乎稀曰己而矣曰民治乎曰常行化守永治此道不二二仪也帝听生民日安世道日治斯由苍之贤稀之智于是命稀弼五教帝暇日召稀谓曰前以卿从事于苍凡四复命寡人以卿为至道畧不有校今请陈之一何至公一何至正一何至私公一何至公私曰一至公之说为帝齐大臣之不齐二至正为帝齐大臣之家三私公本臣下之私家也必以王纲而整镇之是私公也四公私者稀苍门人也苍得罪帝命稀实之稀之所实从实不从伪是公于朝明于苍是公于私也是私公也公私也百无不道哉帝善之一日帝忧苍无禆者以碣后从之后往苍逆而论之曰后来如帝命乎一苍志乎益苍志乎此倾之矣吾不知祥贞之所归耶曰帝命如之上相之遗则拾之阙则补之苍曰确之确之苍出后从游于野时苍有牧豕者在迩其牧者昼寝豕四散后见之及苍归后后留为牧者代其司良乆牧者醒后方归苍审之曰后何后我而至后曰上相牧者昼寝豚彘无属蹔代时刻故后之也苍于是仰天而嘘甚哉劳乎精诚之笃有若是耶命家人陈水陆盛殽羞以慰后待后既毕后再拜而去是后苍家事之巨防莫不求而理之说阍者以合之其阍者无纳无不纳一日苍家人盗内财非用阍者隘门而捕之欲献之于苍后见之乃曰彼尔同道也以同道而不睦者兎也小过不张其得在后阍者诺曰物随往而可乎曰不可纵人止物其为善也亦诺之明日朝帝曰靡德靡贞寡人之不幸也帝之斯言为缑山氏有将因若是罢朝归苍概闻帝命后尤概之及苍越门而入阍者谓他从朝者曰闻帝命乎曰有之曰事之巨防曰甚阍者观苍引觞以酌后阍者入谓苍曰阍请代禆请禆易阍不亦两能乎时苍大笑而奏罢后禆之职明日阍者指视碣后唧唧撼首谓曰余士求不朽之名非白首不能期之今尔不数旬而永其不朽者志哉乎
　　萌贤篇下
　　颛顼治臣乔松博纳士而家役之及乆也不才者去之才能者留之其才能之众中中有人弯环者半智半不智松惜半智特不去留教半不智一日松误失政事一间日省将奏明其所失环者谓曰事既失矣法既往矣君既无知虽不奏何患之松曰不然臣之道其在竭忠若是非而隠是欺也若明而不尽者是瞒也使君之非而臣又饰其辞而辩是谓顽恶也如臣非非君误听非而将非之其黙然不辩束手防非是罪君者也所以过失则明之非过失则辩之是仁君者也环与童人者出游抵供御用者家目其人所翫者皆御用非彼所有人曰斯非所有而有何之其人卒难隠晦以实告之曰盗得时环人为松为家理而归环先至不言盗故人余半日方复舍松请环人共话松曰呜呼贞士吉我而吉君致吾两忧两不忧孰知其端环曰冡宰之为何患身君之不利如环等私徙冡宰何忧家理不备其人者谓冡宰曰人闻先公而后私善之善者也迩有供御者盗御用而翫之当罪之不臣松惊谓曰独见也他同之曰环者共验之矣松审环曰验之曰然曰何先归而弗先是非至诚及我环曰斯非环预也松黙然复与人语曰环曰非预也彼所从事如环非预也如之何的明之是有说乎人曰冡宰及人皆帝臣民也更且帝专殁活兼执与夺然数事亦冡宰賛益之矣人与之理私而更理公是成宰之贤就帝之仁也安有冡宰理天下门人无知是豢犬羊也松听之吁环生之所以不过世俗之一理财耳终无补于我去之
　　启忠篇
　　有野人问观人于夫子曰敢问夫子之观人乎曰云其所以则与之语曰郑索逋逃于宋宋不与欲良骑乐工然后与之郑如其所欲以瞽目良骑如宋宋大夫皆恱纳所与献所逃是后日歌舞听音乐乐郑之与一日乐工令相者导过宋朝乐工当朝即私焉相者曰朝堂乐工曰朝无人焉于是乎溺朝堂矣宋智人公孙杰谋与衞闾曰大夫不忠矣吾辈言之衞闾不荅公孙杰独谓宋君曰大夫非臣也为郑所嗤宋君悮自此之后凡言意尽者皆用之独衞闾终不言而乃目他人陞迁反含怨于君傍曰足下宋君之臣何憾君若是曰君不我用耳曰吾尝闻之宋君多失庶官皆匡尽用之宋君明矣独足下朝野不闻辅佐之政宋君弗用足下岂不智君者也足下何怒之有耶各有所司事非我干野人谓曰夫子何决之是非子曰公孙杰智忠之士衞闾罪君者也
　　岱山髙文
　　岱山髙兮不知其几千万仞根盘齐鲁兮亦不知其几千万里影照东海兮巍然而柱天益于民庶兮兴云吐雾神龙出乎其间降祥则甘露垂于松栢佳歳则滂沱遍于厚坤冬则寒风时出岩壑杂然而有声百川林薮森然而如雷坤之所载世之山首岱山也至如旸谷之东昧谷之西日升月腾之处人莫知其端吾某年狩于东方或登峯顶时闻天声万籁岱山之髙也哉柱天之势其可云乎俄而风生万壑云起诸峦隠隠雷动百川倐忽电掣万里长虹此岱山之神至也至则威灵百备神之造化如此少时风静云收电敛雷息又百川之清泰其岱山尤其髙哉其苍松也始天地而生倚丹崖而长松之所以长千寻不比丹崖所以髙万仞何量葢由太古之歳月以至如今苍松扫丹崖而莓苔不秀丹崖映苍松而五色交辉猿啼云树之杪鹤舞日观之东雕鹘盘旋乎深谷虽扶摇不可得而升【阙】
　　江湖【阙】哉
　　防西岳文
　　猗西岳之髙也哉吾梦而往去山近将百里忽起穿云抵汉岩崖灿烂而五光正遥望间不知其所以俄而已升峯顶畧少俯视见羣峦叠障栱防周回苍松森森然遮岩映谷朱崖兀而凌空其豺狐野鸟黄猿狡兎畧不见其踪峭然洁净荡荡乎峦峰吾将周游岳顶忽白鹤之来双蓦异香之缭绕管丝竹之声杂然而来天意试仰观见河汉之辉辉星辰已布吾之左右少时一神跪言曰慎哉上帝咫尺既听斯言方知西华之髙柱天之势如此于是乎诚惶诚恐稽首顿首再拜瞻天愈觉神殊气爽体僆身轻俄闻风生万壑雷吼诸峯吾感天之造化必民获年丰遂举手加额豁然而梦觉于戏朝乃作思夜必多梦吾梦华山乐游神境岂不异哉
　　辩韩愈讼风伯文
　　吾观韩愈讼风伯之文知其为人也似乎欠博观明道理格物致知犹未审其精且天地不威怒怒则风云雷霆是也夫风听天地之命万物生杀出焉春则播萌夏则长养秋乃结实冬则敛藏非风不可至如时君不道天欲垂象以责之则风受役矣乃张天地之威飞沧溟勃上下扬毫厘于天外振岳渎以生音从神龙驾雷电倐然忽然风之变化也赫赫然云生雾长风之威也此天地之正气国家载在祀典凡文者可不谨乎愈以风托比奸邪故作文以讥之由此而慢神矣岂独慢神而已哉于风之文失敬上天之礼然皆由欠博观明道理因格物之不精所致耳今也韩愈既逝文已千古吾辩为何欲使今之儒者凡着笔之际勿使髙而下低而昻当尊者尊当卑者卑钦天畏地谨人神必思至精之言以为文永无庇矣
　　驳韩愈颂伯夷文
　　古今作文者文雄句壮字奥且有【阙】　　　不寡文全不诬妄理道者鲜矣吁难哉朕闻儒者多祖韩文试取观之及至检间忽见颂伯夷之文乃悉观之中有疵焉疵者何曰过天地小日月是也且伯夷之忠义止可明并乎日月乆同乎天地旌褒之尚无过于此何乃云日月不足为明天地不足为容也是何言哉尝闻上下四方曰宇往古来今曰宙二仪立极虚其中人物居焉曰宇如殿庭是也以天地初分为垠来今无己曰宙如江流是也大矣哉天地明矣哉日月韩曰过于天地日月于文则句壮字奥诵之则有音节若能文者莫出于韩若言道理伯夷过天地小日月吾不知其何物此果诬耶妄耶韩文名世不朽已千载矣今为我论识者莫不以我为强欤设若不以我为强则韩文乃至精之撰犹有其疵岂不鲜矣哉
　　谕风伯文
　　风兮风兮天地化机白日何有夜间何覔古至于今实无而有难羁难縻尔风之妙防不能使人无疑至如揣之无骨扪之无衣噫嘻忽又周旋人物袅娜树枝或曰非风也乃树窈窕之威仪非风之所致尔飞槁叶走黄沙动而静静而动髙而夷险而易洼而隆见如是之竒将为人信乎人又以为不然尔何怒之速也卷海气云六合岳镇为之音浩浩然荡荡然八荒震民人信有风矣尔方释忿然之威见雍和之意其播萌五谷如云如浪作薫解民之愠何药可竒至如却氛埃清宇宙明日月朗星辰天地位其位可不功乎今也民之感恩且信天地清宁可不善乎吾以斯言故敕尔想宜知悉
　　拔儒僧文
　　朕闻三皇五帝夏商文武之治天下分民以四业曰士曰农曰工曰商凡四者备天下国家【阙】
　　虽各途
　　惟【阙】道同【阙】　　文学而理道统其农工商三者皆出于斯教至如立纲陈纪辅君以仁功莫大焉论辞章记诵儒者得其至精茍非其类而同其门未必得获至防且农勤于亩者歳成工乃时习而巧精商能不盗诈而利本俱长今之释道者求本来之面目务晤之独关至妙者只履西归飞锡长空笑谈定往化凶顽为善黙佑世邦其功浩瀚非苦空寂寞忘嗜欲絶尘事者莫探其至未闻农工商释道者精于儒正黙论间俄而侍讲学士宋濓言及有僧名传者儒释俱长迩来以文求臣改益臣试开展过目篇篇有意文奇句壮奚啻于专门之学臣故不益而【阙】改以全僧之善学者也臣昧死敢烦圣【阙】　　再三可知其人矣朕是许之不时之间学士以诵再三听文思意果如濓言然僧所以求改益者非也其文深意旷非久逺岂得窥本源朕知僧之意有所精学卒无扬名之处故特求名儒以改益之由此而扬名欲出为我用濓曰恐无此乎朕谓濓曰云何如是观人古贤人君子托身隠居非止一端如寗戚扣角百里奚饭牛望钓于磻溪征隠于黄冠此数贤能者未必执于本业而不为君用朕观此僧之文文华灿烂若有光之照耀无虚弄假之讹语句真诚贴体孔门之学安得不为用哉
　　辟阿奉文
　　每听儒言及观书史切见厯代之兴人才济济匡君益民厯厯昭然朕虽梦慕安得而至耶特以未造阅江楼名令诸职事试作文以记之诸人听而往即日文成羣献于前既而张目一览文章虽有髙下其大意则亦然所以大意亦然者何不过皆夸楼之美言工已成览文之后不得而无忧吁难哉乏人矣昔唐太宗繁工役而好战鬬忽宫中妇人徐充容者上疏曰地广非乆安之道人劳乃易乱之源东戍辽海西役昆丘诚不可也但观唐妇人犹过今之儒者人才可见矣或一二从者所问所荅不过顺其欲而常其美恶不谏焉以斯人之心犹思膺上爵而名扬于世傍有信乎曰然曰何以信之曰但见衣冠济济身书雄伟岂不人才者欤今制云乏人矣此羣然而同游者何物也曰今之同游非昔君之同游者昔君之同游皆和而不同者今同我游者咸同而不和者曰既知如是不黜之曰未可也曰何不果而从其迂曰不然待彼自省耳若或一省朕得人矣何下厯代人才之盛欤
　　设谕文
　　朕尝以事势观人以时宜较之何有职之士愚之至甚诚为惜哉且奸贪者勇不畏死于时宜事势畧不以为然其正直仁心者徒知此而不知彼于事势时宜但知其肤尔是以恻隠仁心颠倒而用矣岂不知上古圣人驱犀象而逐虎豹未尝有逐麒麟獐鹿者也或问禁师曰尔擅降蛇而得善至既得蛇而杀之否师曰杀之可杀放之当放朕谓师曰蛇乃人人所恶者尔言有可杀而可放者可得而闻乎曰可所以杀之者某蛇所以放之者某蛇朕以师者诬说试复问其详谓师曰得蛇之后尽杀之可乎尽放而不杀可乎师曰皆不可臣擅得而凭神杀放亦凭神苟不依神其有咎焉嗟夫隂翳幽中一防命之蛇尔人将以为无属也以降蛇者言乃有属焉故生杀不敢妄为以其有神也再询儒者朕每闻汤圣人也去三面而祝之令有生路果然乎曰然曰豺狼欲左右而容乎曰不然以其伤物命也呜呼善者好之恶者恶之仁人君子不解而倒之邪耶正耶省哉戒哉利益矣
　　省顽文
　　尝观古之贤愚者清浊之分善恶之别晓然矣但近视目前职事者浑哉若以此浑字言之莫不方今有职者不知贤愚善恶者欤非也其清浊之分善恶之别人皆知之尔然今人之心法古贤善者少效古愚恶者多则贤善者无同愚恶者有何哉盖为不治艰险之覆身日习浇奸之笃故贤善之性日消而不立执迷之情日生而愈坚吁难哉所以古人以卑而致髙以愚而致贤舍此而取彼守亏而乐安时人以为易欤难欤呜呼不思虑患以防危务奸顽而覆命修德善终生膺上爵扬名于世君子履之小人弃之惜哉惜哉孰不悟欤
　　纵豢鹤文
　　东海有来贡者姓瀛名洲所贡者仙鹤试取观之及其至态貌与常鹤同何足为竒贡者曰不然若知其内方识鹤之异其人但言此而往未暇详问以鹤敕内臣杂豢羣鹤中豢者去其翮日乆与人相狎凡鹤皆去其翮同时而又生豢者不拘听其自然余月翮翼乃全时居五六月羣鹤抖擞飏去翅不逺而坠与民狎民不知将谓野者故鹤多中矢弹者惜哉豢慇懃数月一但如是而废豢者曰俗鸟何恋曰尔何知俗鸟对曰智鸟必息六月若扶摇值春秋所以假天风而各乗其气今俗鸟去不依时故如是也尚有未去者数枚将必神鸟也朕又观之乃瀛洲者进其鹤丹顶裳缟衣墨足日三朝而四舞鼓翼无时如此者又两月而临中秋数雨过而天青黄花香芦蕋白风髙而翅轻朕坐苑中忽闻九霄之上有鹤双声张目仰观见鹤一对抟风而振翼旋若羊角扶摇而上翕忽其翎渐觉防细其身将摩青之际形若蝇蠓之状敛翼而东下不知几千万里是鹤息翼之处因观智鸟致吾有叹所以君子之于当世能善事而动善时惟瀛洲之鹤可体也且鹤非时不动止是【阙】
　　乃举事成岂不智鸟乎







　　明太祖文集巻十三
　　钦定四库全书
　　眀太祖文集巻十四
　　明　姚士观等　编校
　　【阙】












　　仲兄少弱生计不张孟嫂防防东归故乡值天无雨遗蝗腾翔里人缺食草木为粮予亦何有心惊若狂乃与兄计如何是常兄云去此各度凶荒兄为我哭我为兄伤皇天白日泣断心膓兄弟异路哀动遥苍汪氏老母为我筹量遣子相送备醴馨香空门礼佛出入僧房居未两月寺主封仓众各为计云水飘飏我何作为百无所长依亲自辱仰天茫茫既非可倚侣影相将突朝烟而急进暮投古寺以趋跄仰穹崖崔嵬而倚碧聴猿啼夜月而凄凉魂悠悠而覔父母无有志落魄而佒佯西风鹤唳俄淅沥以飞霜身如蓬逐风而不止心滚滚乎沸汤一浮云乎三载年方二十而彊时乃长淮盗起民生攘攘于是思亲之心昭著日遥盻乎家邦已而既归仍复业于于皇住方三载而又雄者跳梁初起汝颍次及鳯阳之南厢未几防城深髙城隍拒守不去号令彰彰友人寄书云及趋降既忧且惧无可筹详傍有觉者将欲声扬当此之际逼迫而无已试与知者相商乃告之曰果束手以待罪亦奋臂而相戕知者为我画计且祷隂以黙相如其言往卜去守之何祥神乃隂隂乎有警其气郁郁乎洋洋卜逃卜守则不吉将就凶而不妨即起趋降而附城几被无知而创少顷获释身体安康从愚朝暮日日戎行元兵讨罪将士汤汤一攫不得再攫再骧移营易垒旌旗相望已而解去弃戈与鎗予脱旅队驭马控缰出游南土气舒而光倡农夫以入伍事业是匡不逾月而众集赤帜蔽野而盈冈率渡清流戍守滁阳思亲询旧终日慨慷知仲姊已逝独守驸马与甥双驸马引儿来我栖外甥见舅如见娘此时孟嫂亦有知防儿挈女皆从傍次兄已殁又数载独遗寡妇野持筐因兵南北生计忙忙一时防聚如再生牵衣防昔以难富于是家有眷属外【阙】　　羣雄并驱饮食不遑暂戍和州东渡大江首抚姑熟礼义是尚遂定建业四守关防砺兵秣马静看颉颃羣雄自为乎声教戈矛天下铿锵元纲不振乎彼世祖之法豪杰何有乎仁良予乃张皇六师飞旗角亢勇者效力智者賛襄亲征荆楚将平湖湘三苗尽服广海入疆命大将军东平乎吴越齐鲁耀乎旌幢西有乎伊洛崤函地险河湟入胡都而市不易肆虎臣露锋刃而灿若星铓已而长驱乎井陉河山之内外民庶咸仰闗中即定市巷笙簧莵乐浪以归版籍南藩十有三国而来王倚金陵而定鼎托虎踞而仪鳯凰天堑星髙而月辉沧海钟山镇岳而峦接乎银潢欲厚陵之防葬卜者乃曰不可而地且臧于是祀事之礼已定每精洁乎烝尝惟劬劳罔极之恩难报勒石铭于皇堂世世承运而务德必彷佛于殷商泪笔以述难谕嗣以抚昌稽首再拜愿时时而来飨
　　记
　　阅江楼记
　　朕闻三皇五帝下及唐宋皆华夏之君建都中土诗云邦畿千里然甸服五百里外要荒不治何小小哉古诗云圣人居中国而治四夷又何大哉询于儒者考乎其书非要荒之不治实分茅胙土诸侯以主之天王以纲维之然秦汉以下不同于古者何葢诸侯之国以拒周始有却列土分茅之胙擅称三十六郡可见后人变古人之制如是也若以此观之岂独如是而已乎且如帝尧之居平阳人杰地灵尧大哉圣人考终之后舜都蒲坂禹迁安邑自禹之后凡新兴之君各因事而制宜察形势以居之故有伊洛陜右之京虽所在之不同亦不出乎中原乃时君生长之乡事成于彼就而都焉故所以美称中原者为此也孰不知四方之形势有齐中原者有过中原者何乃不京而不都盖天地生人而未至亦气运循环而未周故耳近自有元失驭华夷弗宁英雄者兴亡叠叠终未一定民命伤而日少田园荒而日多观其时势孰不寒心朕居扰攘之间遂入行伍为人调用者三年俄而匹马单戈日行百里有兵三千效顺于我于是乎帅而南征来栖江左抚民安业秣马厉兵以观时变又有年矣凡首乱及正统者咸无所成朕方乃经营于金陵登髙临下俯仰盘桓议择为都民心既定发兵四征不伍年间偃兵息民中原一统夷狄半宁是命外守四夷内固城隍新垒具兴低昻依山而傍水环绕半百余里军民居焉非古之金陵亦非六朝之建业然居是方而名安得而异乎不过洪造之鼎新耳实不异也然宫城去大城西北将二十里抵江干曰龙湾有山蜿蜒如龙连络如接翅飞鸿号曰卢龙趋江而饮水末伏于平沙一峯突兀凌烟霞而侵汉表逺观近视实体狻猊之状故赐名曰狮子山既名之后城因山之北半壮矣哉若天霁登峯使神驰四极无所不览金陵故迹一目盈怀无有掩者俄而复顾其东湖钟阜倒影澄苍岩谷云生而霭水市烟薄雾而蓊郁人声上彻乎九天登斯之山东南有此之景俯视其下则华夷舸舰泊者樯林上下者如织梭之迷江逺浦沙汀乐蓑翁之独钓平望淮山千岩万壑羣嵝如万骑驰奔青天之外极目之际虽一叶帆舟不能有蔽江郊草木四时之景无不缤纷以其地势中和之故也备观其景岂不有御也欤朕思京师军民辐辏城无暇地朕之所行精兵铁骑动止万千巡城视险隘道妨民必得有所屯聚方为公私利便今以斯山言之空其首而荒其地诚可惜哉况斯山也有警则登之察奸料敌无所不至昔伪汉友谅者来冦朕以黄旌居山之左赤帜居山之右谓吾伏兵曰赤帜摇而敌攻黄旌动而伏起当是时吾伏精兵三万人于石【阙】山之阳至斯而举旌帜毕如我约一鼓而前驱斩溺二万俘获七千观此之山岂泛然哉乃于洪武七年甲寅春命工因山为台构楼以覆山首名曰阅江楼此楼之兴岂欲翫燕赵之窈窕吴越之美人飞舞盘旋酣歌夜饮实在便筹谋以安民壮京师以镇遐迩故造斯楼今楼成矣碧瓦朱楹檐牙摩空而入雾朱帘风飞而霞卷彤扉开而彩盈正值天宇澄霁忽闻雷声隠隠亟倚雕栏而俯视则有飞鸟雨云翅幕于下斯楼之髙岂不壮哉噫朕生淮右立业江左何固执于父母之邦以古人都中原防万国尝云道理适均以今观之非也大概偏北而不居中每劳民而不息亦由人生于彼气之使然也朕本寒微当天地循环之初气创基于此且西南有疆七千余里东北亦然西北五千之上东南亦如之北际沙漠与南相符岂不道里之均万邦之【阙】

　　又阅江楼记【有序】
　　朕闻昔圣君之作必询于贤而后兴噫圣人之心幽哉朕尝存之于心虽万千之学犹不能仿今年欲役囚者建阅江楼于狮子山自谋将兴朝无入谏者柢期而上天垂象责朕以不急即日惶惧乃罢其工诚令诸职事妄为阅江楼记以试其人及至以记来献节奏虽有不同大意比比皆然终无超者朕特假为臣言而自尊不觉述而满章故序云
　　洪武七年二月二十一日皇帝坐东黄阁询臣某曰京城西北龙湾狮子山扼险而拒势朕欲作楼以壮之雄伏遐迩名曰阅江楼虽楼未造尔先为之记臣某谨拜手稽首而言曰臣闻古人之君天下作宫室以居之深髙城隍以防之此王公设险之当为非有益而不兴土堦三尺茅茨不剪诚可信也今皇上神谋妙算人固弗及乃有狮子山扼险拒势之诏将欲命工臣请较之而后举且金陵之形势岂不为华夷之魁何以见之昔孙吴居此而有南土虽奸操忠亮卒不能擅取者一由长江之天堑次由权德以沾民当是时宇内三分劲敌岂小小哉犹不能侵江左岂假阅江楼之拒势乎今也皇上声教逺被遐荒守在四夷道布天下民情効顺险已固矣又何假阅江楼之髙扼险而拒势者欤夫宫室之广台榭之兴不急之务土水之工圣君之所不为皇上拨乱返正新造之国为民父母协和万邦使愚夫愚妇无有谤者实臣之愿也臣虽违命文不记楼安得不拜手稽首以歌陛下纳忠欵而敛兴造息元元于市乡乃为歌曰天运循环百物【阙】
　　圣徳齿豁鬓斑亿万斯年君夀南山
　　覩春光记
　　洪武六年歳在癸丑正月十有二日甲寅时富已漏坐大本堂阅防儒习诗书是日也春云叆叇羣鸟喧呼堤边之柳防黄袅娜垂条万线影拂清波致丛鱼之来戏而虾蠏之屈横遥观四山之翡翠深岩幽谷必羣芳而万类其坐殿庭知百花之初绽何也盖京城四防皆山惟钟阜主山也居寅艮适当春初风多东发由山而过殿诸芳之馨随风而至故知山之有蘂其春到必然又见新水潺潺水族跃于渊飞走者巢颠而窝丛虽微命之蜂蚁知阳和而辟户识交泰而措房观诸物之得所必蛰龙之将兴正农勤畎亩之时国圗大治之初士人习业之方然此春之所以堪怜堪爱者为何由日光之渐长也君子之学道竭力于斯时尽有可为所以古人惜寸隂者以其春光之难得也不然今春既徃学业未周虽有来春非今之新春也但秉鉴窥顔壮者苍而少者壮观于此者寸隂可不惜乎若惜于分隂者尤为上士其蠢蠢之徒止知有春秋而已加歳苍顔又不知其时已过矣鸣呼禀天地之精英达者可不慎欤
　　感旧记【有序】
　　予因督功中都道经滁阳乗春之景踏青西郊细目河山城雉如故怀壮戍此今河山虽是依然故人首面移顔花木谢而再春人已苍而不少感彼此之时势执笔留心特叙困兴之事以为记
　　息驿时闲登丰峰而临下观四山以环滁识欧阳之不谬昔虽驻斯当挥戈角逐之时何暇遍逰今戡定祸乱定于宇内时逄民福之时故得暇逰于旧戍景多故迹川旷而水纡醉翁亭下酿泉备酒掬饮者酣黄精蕨薇扶老以泽顔民淳风厚闾巷情欢因亲民之乐天于今始见叹徃日之危难何下万千之数当有元弛纲之时氛埃渤于宇宙鸿蒙于中原羣盗纵英而驰骋荡民命如驱羊予潜草野奚往而何藏守食余粟度残生以时康何天狼之晃朗弧矢乃倒芒吾将居无何于是乎匹马单戈奋兴淮右聚良民于乡里收残胡遗士于诸营祝天以保众利剑以除精射搀抢而清太虗摧坚垒而安厚土谋当有志之初于是乎张皇六师九伐威于海内不几年间偃兵息民时亨亨兮日月运行民欣欣兮乐歳康宁符应兮有准修德兮在古与今岂崇朝兮飘风何终日兮骤雨景物异前河山如故既定乱以安民犹得思往以阅今足当年之初志述而为记
　　纪梦
　　昔当辛卯有元至正君弱政不务臣弄权擅威福海内失驭邪术者倡乱遂致王纲解纽天下纷纭其年汝颍蕲黄民皆为逆次年徐宿炽然盗起蔓及钟离定逺民弃农业执刃器趋凶者数万当时贪官汚吏莫敢谁何未几壬辰二月二十七日防濠城而拒守之哨掠四乡焚烧闾舍荡尽民财屋无根椽片瓦墙无立堵可观不两月越境犯他邑所过亦然时官军乆不见至失民依望弃顺效逆之心萌矣俄而元将至乃萨哩巴哈率骑三千防防城州主谋营城南三十里声攻城而逡巡不进惟是四掠良民得之则以绛系首称为乱民献俘于上请给其功于是良民受害激动前日萌逆之心是有呼亲唤旧相继入城合势共守以相拒以守则穏如太山若以胡帅攻之则如蚍蜉之撼石柱识者以为胡亡自是始也予当是时尚潜草野托身缁流两畏而难前欲出为元虑系绛以废生不出亦虑红军入乡以伤命于是祷于伽蓝祝曰歳在壬辰纪年至正十二民人尽乱巾衣皆绛赤帜蔽野杀人如麻良善者生不保朝暮予尤恐之特祝神避凶趋吉惟神决之若许出境以全生以珓投于地神当以阳报若许以守旧则以一隂一阳报我祝毕以珓投之于地其珓双隂之前所祷者两不许予乃深思而再祝曰神乃聪明不佞余笃然而祈之神不为我决既不出而不守旧果何报耶请报我阳珓予备糗以往以珓掷于地其珓仍隂之就而祝曰莫不容予倡义否若是则复隂之以珓掷地果隂之方知神报如是再祝曰倡义必凶予心甚恐愿求阳珓以逃之珓落仍隂之更祝神必逃神当决我以阳以珓投于地神既不许以珓不隂不阳一珓卓然而立予乃信之白神曰果倡义而后倡乎神不误我肯复以珓隂之以珓投于地果隂之予遂决入濠城以壬辰闰三月初一日至城门守者不由分诉执而欲斩之良乆得释被收为步卒入伍几两月余为亲兵终歳如之当时予虽在微卒尝观帅首之作度之既乆甚非良谋明年春元将以疾死城围解予归乡里收残民数百献之于上官授我为镇抚当年冬彭赵僭称部下者多凌辱人予识彼非道弃数百人内率二十四名鋭者南游定逺忽有义旅来归者三千率练之六月取横涧山破义兵营得军二万余人滁阳葺城以守之又明年春兵入和阳与元兵战三月而元兵解去乙未夏六月亲渡采石江下姑孰丙申入建业集兵十万坚守江左秣马厉兵后三年发兵四征又三年西定湖湘东平吴越所得壮士精弱半之七十余万江南已定臣民推戴以明年戊申正月即皇帝位朕许之至秋不记月日忽梦居寒微暇逰舍南仰观见西北天上羣鸟如燕大小数不可量摩天而下须臾少近皆鸠鹊之状又少近比鸟之状忽然自鸟中突一仙鹤者徐翅东南予回首以顾之有鹤数对畧
　　少将近忽不知鹤之所在【阙】　　　　　　　　　旛首浮空而行不见持旛者亦不见其竿旛过少顷西北天上有一木为【阙】台四有棱角周有栏槛色皆以朱黄绳四扯之前上立二人如寺阍内金刚一体无二极目视之见二人口若宣扬之状忽台转西以左向南不见二立士却见列坐幞头抹额者数人又台旋北向以后向南见台上中立三尊若道家三清之状其中尊者美貌修髯人世罕见畧少回顾于我仍在西北余尚梦寒防中天神既去忽归告于老嫂曰适来天神过此我必得罪故归告于家且回听命出门既行乃换其景不在寒防之时便问昨来天神何往傍曰朝天宫去矣急趋之行未乆途逢数紫衣道士者以绛衣来授予掲里视之但见五防问此何物也内一道士随声此何物也又一道士叱彼道士曰此有文理真人服予服之忽然冠履俱备傍有一道士授我一剑剑上皆如牙齿之状特教我行不数十步间东南途逢一皁衣秃袖者来露首及两肱二股首顶一灶两耳怒目而西北往予再东南行数十步过一小川川南山北有房东西约十余间见东宫衣青衣而立彼忽然而梦觉明年即位于南郊未即位之先雪没市乡当祭及即位之时香雾上凝天而下霭地独露中星遂纪年洪武
　　游新庵记
　　钟山之阳有谷谷有灵泉曰八功德水不稽何代僧因水以建庵不过数间而已其向且未的然而游人信士无问春秋四季时时来往酌水焚香涤愆懴罪已有年矣朕自至此二十年余每观此地景虽佳丽庵将頽焉朕尝叹息蒋山住持寺者自建庵以至于斯时前亡后化者叠不知几人曾有定向而革庵者乎故空景美而庵頺一日暇游于此有僧求布施于朕以崇建之朕谓僧曰愚哉尔知梁武帝崇信慧超云光等舍身同泰寺陈武帝敬真谛等舍身大庄严寺又如信道家之説者秦皇遣方士而求神仙汉武帝因李少君等而兾长生魏道武因冦谦之行天宫静轮之法唐宗与叶法善同游月宫宋徽宗任林灵素度道士数万此数帝之心未必不善然善则善矣何愚之至甚其僧道能则能矣何招祸之如是荅曰未知曰前数僧道当是时日习世法颇异常人故作聪明于王侯僧特云天堂地狱道务云壶中日月洞里乾坤八寒八热致使数帝畏地狱惧八寒八热愿登天堂入壶中洞里所以昧之国务日衰海内不安社稷移而君亡谤及法门是后三武因此而灭僧不旋踵而覆岂佛老之过欤盖当时僧道不才有累于一时社稷移而异姓兴非天不佑乃君愚昧非仁连谤于佛老其三武罔知佛老之机辄毁效者因二教之机防而理秘时难辨通致令千古观于诸帝臣之纪録达斯文者无有不切齿奋恨以其所以非独当时为人唾骂虽万古亦汚名罪囚天地间尔尚弗识何愚之为近者有元国师有异僧名指空独不类凡愚之徒元君顺帝有时问道于斯人斯人荅云如来之教虽云色空之比假务化愚顽隂理王度又非帝者证果之场若不解而至此縻费黔黎政务日杜市衢嗸嗸则天髙听卑祸将不逺豪杰生焉茍能识我之言悟我诚导则君之修甚有大焉所以脩者宵衣旰食修明政刑四海咸安彛伦攸叙无有紊者调和四时使昆虫草木各遂其生此之谓修岂不弥纶天地生生世世三千大千界中安得不永为人皇者欤指空曰以此观之贫僧以百刼未达于斯若帝或不依此而效前其堕弥深虽千刼不出贫僧之右又丞相搠思监至赍盛素羞以供亦问于指空意在增福指空曰凶顽至此而王纲利愚民来供则国风淳王臣游此民无益公相之来是谓不可脩行多道途异而理【阙】
　　忠于君孝于亲无私于【阙】　　　　调和鼎鼐爕理隂阳助君以仁诚能足备则生生世世立人间天上王臣矣吾将数刼不达斯地茍不依此刻剥于民欺君罔下用施于我虽万刼奚齐吾肩朕观指空之云如是尔僧欲以庵为朕增福可乎彼虽有营造之机朕安有已财于此僧曰富有天下肯若是耶不然国之富乃民之财君天下者主之度出量入以安民非朕之己物乃农民膏血耳若以此而施尔必不防福而招愆僧云佛法付之国王大臣曰当哉所以付之者国令无有敢谤听化流行非王臣则不可僧乃省而叩头时朕不施后更一住持法印者朕务繁不暇未此将歳过七年冬十一月二十有五日因暇入山遂达斯地想昔日之迳崎岖髙下今者﨑而平岖而　坦途如是岂不异乎何止此迳
　　【阙】　　　　　　谷凌岩而出松智流泉以【阙】
　　猿啼夜月于峰巅白鹤巢桐而每顾深隠翠
　　防纵有飘风而不至游人遂乐禽兽情欢焕然一新观斯创造庸愚者弗能噫有非常之人建非常之功法印如是安得不神识者哉傍曰僧于此不贪而不盗无私于已有功于众丛林仰之于戏庵为僧所新僧为庵所名人能知一躯为囊神之室以神修躯若不知修躯以躯使神岂不愚人者欤
　　西征记
　　癸卯秋以巨舟千艘载甲七十万是日天风东发扬帆泝流西征荆楚杩旗之后缆解舟行时两岸诸山墨云叆叇左雷右电江潮汹涌羣鸟万数挟舟翅焉少顷有蛇自西北浮江趋柁朕亲视之斯非神龙之化若是欤果天不我舍加龙神运机则西鄙之冦如豺狼之被猎不旬日必至于麾下次日舟师抵采石泊牛渚矶未几一一蛇浮凝柁后畧不畏人如此终半昼不异斯急流之所疑其然怪之见船未巨皷一枚恐妨战鬬即令左右将施神庙语既皷行复视之莫知龟蛇之所在己而师行由梁山矶其江陜隘巨舟辐辏见对立嵬山怪石穿空奔涛峻急树生崖畔碍鸟道以披云罢观之后驾艣飞帆暮泊芜湖之西江天风渐作水陆音生惊涛泊岸气起溟蒙是夕止趋就缆至旦风犹未止仍泊是江遥见江心一山挺然凌空然挿水首有庙焉惟诸将轻舸如织梭而上下朕谓左右曰若是者何如对曰是山之神擅祸福以致是所以诸将往祷焉须臾逆风止顺风生于是浮游而前数日越枞阳渡汉武射蛟之所半昼抵皖城冦舟不战水陆固守朕命诸将以舟系水以步疑陆皷噪而进不逾时空其江尽为我有于是宵昼弗停次日午后兵抵浔阳之下与彼交战再冲再折凡若此者三彼负而我胜友谅遁逃遗将伏降朕命能者葺城守之班师建业吁兵凶事耳圣人不得已而用之朕命甲士露锋刃比防首恶以来前其良民安无误遭者耶荷上帝黙相兵无血刃浔阳以平民获康哉
　　兰亭流觞曲水图记
　　古兰亭流觞曲水图一巻俯清流而弗湍仰茂林而幽静亭坐一人下视防鹅一防一皮二人露列流侧一授一接松下二人一撚髯而问一凝巻而听岩傍一人神倦而伸身涧右一人一手举巻一手握笔按膝竹间二人一卷轴已成一回身以轴而授老竹下二人一年迈屈脊抱膝弃巻而息一临流而探杯涧北二人一据膝而问一以手印地而听又竹边二人一收巻而卷一纽颈而观诗底一人安笔砚整衣冠而坐其颍川庾蕴过酒覆杯交不开仆者撼之参军杨模隔流而跃如伶人状王献之摄衣而憇王肃之将俯流而取觞司马虞说凝轴以言吕系侧身以手踞地而听【阙】绵酩酊握巻坐寝孔炽酒后持巻仰观刘密袒衣楼臂以取覆杯王【阙】之王彬之相揖而搆词谢绎搔疥王徽之举幅执笔而书劳夷击杯鹊下徐丰之玩鹊递觞华耆停杯他视曹华开巻王蕴之攘臂肆坐卞迪迎流欲觞谢万回顾长松曹諲舒足回顾华茂袒衣执笔吕本握笔搔耳虞谷捧觞而劝他者孙嗣掀髯而态度袁峤之赞他文王丰之开巻诵之首有童子十人侍立者二主器者一擎瓶者二掬酒者一发杯者三受酒者一中者遣滞杯者一未有童子五人捧殽者二呼杯者一纵杯者二一巻凡六十人内鸟一只其或吟或咏或醉或眠或俯或仰或起或坐或舞或取或趋或止曲尽其态尤有异焉皆始于一良工之方有名于笔锋之下是可竒也由斯知晋代之衣冠人情之风美有若是耶故于洪武九年秋七月记
　　盛叔彰全画记
　　朕观世有万物若易者至易而不难难者至难而不易吾尝谓定矣一日入装背所背者以数器足五色于前疑其事而怀之少间遥见背生盛叔彰者挥毫于古圗之上于心恶之将以为今古人异艺况此圗厯代袐藏之物物皆上品安得而轻着笔耶于是特趋而俯视见古画一巻名曰上品于中山穨水废间有存者极其神妙令人美翫甚恨不全何期盛叔彰运笔同前色如初着故曰全画是难得也试问斯人彼以全画为妙除此外更何曰他无能而亦颇画山水曰彼圗既成鬻之于市人有买者乎曰近年以来缺曰非也乃世乱方定人各措衣食而不暇尔当笃其志而务斯他日买者如流之趋下可衣食终身毋中道而废嘱焉
　　僧智辉牛首山庵记
　　洪武十年夏四月有僧自辽之金山越海而来其僧关内人姓王氏某歳出家于某寺受业于某师师与其名曰智辉字曰朗然其智辉慇懃于座下周旋若干年后长成志在东游元都果而行之得达至某寺某年拜指空于某寺未几大将军兵下中原入胡都智辉东往欲渡鸭緑阅金刚山未遂初志而留禅金山其地北接旷漠彼处人少寡礼义尚杀伐况人徙氊庐而北行深入酷寒智辉自思此处地方每歳未秋劲风先至三冬江海为之合氷山川雪凝平地丈余智辉乃曰非茹腥羶而不能居此方今中国有君万姓宁家当此之际吾不归而奚往于是乎持锡星奔摄云山而西向四月渡沧海于登莱当月至京师朕召见之与语其僧问荅聪敏豁然有丈夫之气岂比泛泛之徒于是勑往天界使宁神以禅居未三月乃曰吾日中一食树下一宿今居大厦坐食烦人岂不福将薄而祸臻乞居山僻处愿得力耕火种自为生计以度天年实吾初志也于是许之不旬日其僧来谒而辞赐斋于西华门上朕谓僧曰尔今既往同行者几曰同行者有天界蒋山二住持曰送行乎曰然于戏美哉世之学业者如二山之住持虽非通漏之辈其寻常之僧遇之安有相待若是耶今尔僧向后果坚贞于释氏其名必不朽矣特为之记
　　游寺记
　　朕因忧虑既多特入寺中与禅者盘桓暂释几冗之一时入寺既行凡所到处无不有佛及至方丈平视两壁皆悬水墨髙僧凡四轴六人一轴三禅海水一轴了经松下一轴抚鹿溪边一轴乐水于岩前呜呼住持者志哉所以设此意在感动心怀坚立寂寞之机甚得其宜也何以见之如三禅海水者其海泼天飞浪烟海四际其髙僧凝然举尘而挥鼎足而坐可谓竒矣动修者一也又了经于松下对月于昊穹可谓清之极矣复有一僧前抚鹿于溪后山神以密防可谓行至矣又坦然而无虑乐然而无忧乐水于山根可谓寂寞而已斯四转六人足可坚修者之心朕为斯而乐至暮而归余月复至寺由东庑而入见画像图形皆男女夹杂浓梳艶褁者纷然将谓动小乗而坚大乗也徐至苑中见有数架侈上蔷薇朕亦谓非宜也少时憇方丈顾左右壁亡其前日所有髙人四轴不觉兴叹矣何哉所以叹者不惟画于蔷薇不合有而有四轴髙僧当悬除去皆非所宜故兴叹息焉
　　灵谷寺记
　　朕起寒防奉天继元统一华夷鼎定金陵宫室于钟山之阳密迩保志之刹其营修者升髙俯下日月殿阁有所未宜特移寺凡两迁方已当欲迁寺之时命太师于诸山择地及其归告乃云山川形势非寻常之地其旁川旷水萦且左包以重山右掩以峻岭皆矗穹岑排森松以摩霄汉虎啸幽谷应孤灯而侣影莺转岩前启修人之清兴饮洁流于山根洗鉢于湍外鱼跃于前渊鸟栖于乔木鹿鸣为食野之萍云之若是既听斯言朕懽忻不已此真释迦道塲之所也即日召工曹防百工趋所在而建址百工闻用以妥保志曜灵佛法人皆如流之趋下呜呼地势之胜岂独禽兽水族之乐艺之人惟利是务云何闻建道塲不惮劳苦一心归向自洪武某年某月某日时某甲子工兴至某月日时工曹奏朕为释迦道塲役百工各施其今百工告成朕善其特命礼曹赐给之工曹复奏艺若是有犯役者五千余人为之奈何朕忽然有觉噫佛善无上道塲既完安可再罪当体释迦大慈大悯虽然真犯特以灾一赦既临轻者本劳而逸死者本死而生欢声动地感佛慈悲吁佛之愿力辉增日月法轮建枢灯继香连于戏盛矣哉愿力之深乎然是时国务浩繁不暇礼视身虽未至梦游几畨此观之欤梦之欤呜呼未尝不欲体佛之心而谓众生悮奈何愈治而愈乱不治而愈坏斯言乃格前王之所以今欲寛不可猛不可奈何然一日洁已而往礼视去将近刹余里俄谷深处岚霞之杪出一浮圗又一里既将近三门立骑四顾见山环水迂禽兽之所以果然左羣山右峻岭北倚天之叠嶂复穷岑以排空诸峦布势若堆螺髻于天边朝鹤摩天而翅去暮猿挽树而跳归乔松偃蹇于崖畔洞云射五色以霞天此果白毫之像耶谷灵之见耶朕欲有谓而恐惑人故黙是耳今天人师有殿诸经有阁禅室有龛云水有寮斋有大厦香积之所周全庄严备具以足朕心矣故敕记之














　　明太祖文集巻十四
　　钦定四库全书
　　明太祖文集巻十五
　　明　姚士观等　编校
　　序
　　道德经序
　　朕本寒防遭元运之天更值羣雄之并起不得自安于乡里遂从军而保命几丧其身而免于是乎受制不数年脱他人之所制获帅诸雄固守江左十有三年而即帝位奉天以伐元统育黔黎自即位以来罔知前代哲王之道宵昼遑遑虑穹苍之切鉴于是问道诸人人皆我见未达先贤一日试览羣书检间有道德经一册因便但观见数章中尽皆明理其文浅而意奥莫知可通罢观之后旬日又获他巻注论不同再寻较之所注者人各异见因有如是朕悉视之用神盘桓其书乆之以一己之见似乎颇识意欲试注以遗方来恐今后人笑于是弗果又乆之见本经云民不畏死奈何以死而惧之当是时天下初定民顽吏弊虽朝有十人而弃市暮有百人而仍为之如此者岂不应经之所云朕乃罢极刑而囚役之不逾年而朕心减恐复以斯经细覩其文之行用若浓云霭羣山之叠嶂外虗而内实貌态彷佛其境又不然架空谷以秀竒使昔有嵬峦倐态成于幽壑若不知其意如入混沌鸿蒙之中方乃少知防防则又若皓月之沉澄渊镜中之覩实象虽形体之如然探亲不可得而扪抚况本经云吾言甚易知甚易行天下莫能知莫能行以此思之岂不明镜水月者乎朕在中宵而深虑明镜水月形体虽如一却乃虚而不实非着象于他处安有影耶故仰天则水月象明弃镜扪身则知已象之不虚是谓物外求真故能探其一二之防防遂于洪武七年冬十二月甲午着笔强为之辩论未知后世果契髙人之志欤朕虽菲材惟知斯经乃万物之至根王者之上师臣民之极寳非金丹之术也故悉朕之丹衷尽其智虑意利后人是特注耳是月甲辰书成因为之序
　　资世通训序
　　朕于防时家贫亲老无资求师以学业故兄弟力于畎亩之间更入缁流遂致圣人贤人之道一概无知几丧其身焉然虽不知圣人之道何如其当时善人之言彼虽不教我我安得不听信之忽遇羣雄并起于吾之命如履薄冰不数年间获众保身又数年众广而大兴以统天下时乃寻儒问道防知其理故日攻询访博采志人中积羣言加以比较是非其中所言当者非斯人之自能乃上古哲人之善行因斯人有志听怀今为我学而为我用于斯人岂徒然哉其有所言不当者皆斯人惰其学况平日解悟差矣是致作事倒为或又为非以覆身防姓者有之吾尝静以思之凡君天下者代天理物统寰宇之大负教臣民之重上古哲王道与天同今朕匪才薄德却乃握干符而统寰宇德将安在于是宵昼弗敢自宁但见世人性愚而见浅古有圣经贤传立意深长为先儒注以繁辞评论不一愈愚后学者朕特以一己之见总先贤之确论托谒者评之直述其意以利今后人故为之序云
　　习唐太宗圣教序
　　干旋坤宁覆载物以无穷其常经以四时鉴见荣枯虽目前之易省化机之运上古之哲能奚备知其的然荣枯隠显隂阳见之易解及其大造者干为阳而坤为隂所以难穷其至微以其不知其本源也设若有实之可稽纵是痴愚者亦所不疑所以至防形隠人莫测窥其哲能不得无惑况如来之教指实言虚因空谈有化及万类善彼诸方现千百亿态罔有上下鸿蒙其灵寰宇是塞敛之则毫厘濳踪示生死之俱无几风霜而不腐其敛其张臻洪休于斯时觉道而幽灵效之者奚知其根传寂寞稽莫知其本根致使德小而量薄者窥探防趣能无他论者哉然洪法之肇根于西域显金身而防汉帝于梦中获演流于东土曩因化形迹之时不言而化示不生不灭民不教而治及双林之有故金色是藏敛光不镜时又画象而舒形金容示现妙音博被拔苦趣于幽防遗教遐荒济万类于三涂故真妙之难瞻不易能于一防傍谋他术杂正法以纷纭致使色空之比假不无有傍三车之覆驰沙门装者释氏之领袖也生而慈敏弃亲以明心壮而举动皆契善符坚持忍辱碧潭印月暑夜松风难同其清洁玉露野田未比其肤润方寸将及无碍诸漏彷佛其尽乆必蹑昻霄而凌烟霞单万歳而无双敛成静观伤大教之倾頺叹文繁之差谬欲定真析伪以滋学者之诚故延颈西土孤笻广漠履险只征朝飞凝雪以迷空生迳难分夕风浩瀚走黄沙以幕川孤进前踪冒冰霜而侣影几杨柳之青黄皆途中之数覩求深愿重至劳犹精遍五印之寳刹越恒河之渡立双林之隂洗鉢八水登鸡足之峦禅鹫峰之大防受直指于心归演洪音如瀚海之波澜经分六百译布中华阐扬奥典宥罪释愆臻善良于百福其如日中之捕影水底之扪月洁若青莲出污泥之不染犹桂芳秋蘂香浮室野之馨慈航业海倐渡沧溟体天之造日月之明大哉之无为奚可论乎
　　孝慈録序
　　丧礼之说闻周朝已备至秦火乃亡汉儒采诸说以成书号曰周礼仪礼或云新书而未行厯代儒臣往往以为定式以佐人主若识时务者则采可行而行之其有俗士执古以匡君君不明断是以妨务而害理中道废焉朕观其所以于事甚繁洪武七年秋九月贵妃薨敕礼官以定仪诏翰林稽诸古典三日而后来奏人各以周礼仪礼以为定式所云父在为母服期年于庶母则无服又引子游问孔子【阙】　　之服【阙】　以孔子不许【阙】必然朕思之再三迂儒俗士果不识时务孰不知孔子之説有大义存焉宰予问期年之丧可服孔子以为不仁与昭公之事何异乎不然当是时诸侯不有天王而自专孔子务以三纲五常教不善昭公诸侯也其丧礼乆出天王问孔子欲更其礼可乎在孔子必不教人不忠所以不言期之非及宰予闲居之论孔子却言其非可见母之期服不近人情焉今之迂儒止知其一不知其二是古非今昭然矣且礼出于天子上行下效焉今天子皇子母服期庶母则无服五服之外则不服若以其説为必然则尧之德靡矣尧乃亲九族而平章百姓岂独五服之外者欤于是命诸儒遍考诸书以报又数日来奏古今论丧服者凡四十有二人愿服期年者十四人愿服三年者二十八人比服期年增倍由是观之彼三年之丧岂不合人情者乎夫父母之恩一也父服三年父在为母则期年岂非低昻太甚乎其于人情何如也且古不近人情而太过者有之若父母新丧则或五日三日或六七日饮食不入口者方乃是孝朝抵暮而悲号焉又三年不语焉禁令服内勿生子焉朕览书度意实非万古不易之法若果依前式其孝子之家为已死者伤见生者十亡八九则孝礼頺焉民人则生理罢焉王家则国事紊焉又闻周公无逸篇述殷王中宗享国七十五年髙宗享国五十九年祖甲享国三十三年自时厥后惟耽乐之从或十年或七八年或五六年或四三年寿可稽而短可考岂不明矣然周公止知如是不知定期服已失人伦终致后王寿短而社稷移者亦由庶母无服焉或父归而子乗之人伦安在所以寿促而王纲解迂儒茫然哉朕观宫生之君好内山林之士任为股肱牙暴贵其身致君牵制文义优柔不断国之危亡非迂儒者谁其丧礼之论时文之变态儒乃不能审势而制宜是古非今灼见其情甚不难矣每闻汉唐有忌议丧事者在朕则不然礼乐制度出自天子于是立为定制子为父母庶子为其母皆斩衰三年嫡子众子为庶母皆齐衰杖期使内外有所遵守
　　夏日雨晴诗序
　　两仪昭著律以常经贞则序而万物茂焉若时君怠政则经失律节序易常万物殃矣洪武八年八月无雨至九年夏四月初尚未霑濡民虽未恐朕心遑遑虑失民人种植至当月二十有七日申漏山气上升江蒸海涌隂云四布天雨下降宵昼淋淋尽天地足滂沱抵五月二十一日三旬不止次日将戒百辟祀后土于北郊明旦天开雨余山气薄雾油然而往来虽吴道子施描方今之时画岂足尽其考态盖天开图画倐然忽然变象异常故难真耳因乐天埀顾特敕儒臣赋咏之故亦为序
　　皇皇后土兮德溥河量山泽通气兮天雨落而至滂三旬隂霭兮过美又将有伤兮或殃俄云敛而天霁兮民歌乐康老农讴歌兮陆种而水秧朕握干符兮何祥但时和歳丰兮世道为良今喜雨霁兮大祀列张臣僚赋讃兮铿锵朕将稽首兮拜遥苍家给人足兮秋收冬藏皇祗兮洋洋惟愿昭格兮我将
　　建言格式序
　　呜呼为君难而为臣不易此古人当戒之言且如为臣之难惟茹太素是也洪武九年朕见灾异万端余无措手于是特布告臣民许言朕过告既出矣逾月藩臣上书者山东布政使吴印叅政宋善阎钝山东按察副使余奎海州学正曾秉正平凉府崇信知县潘卣监察御史孙化海宁县丞方仲容登州府福山县丞徐谦山东布政使司检校傅奎台州黄岩县徐季清安吉衞军丘守御庄浪指挥佥事李景山西分教国学生余懋台州府民郑士利共一十五人准其言者吴印宋善阎纯余奎曾秉正孙化傅奎李景八人计一十七事全不可行者潘卣方仲容徐谦徐季清丘绂余懋六人假公营私而罪者郑士利是后近臣刑部主事茹太素以五事上言其书一万十千字朕命中书郎中王敏立而诵之至字六千三百七十乃云才能之士数年以来幸存者百无一二不过应荅办集又云所任者多半迂儒俗吏言及至斯未覩五事实迹意其妄言故召问之尔为刑部之官彼刑部官吏二百有余尔可细分迂儒俗吏乎彼乃不荅使分之而又无知其人者于是扑之次日深夜中朕卧榻上令人诵其言直至一万六千五百字后方有五事实迹其五事之字止是五百有零朕听至斯知五事之中四事可行当日早朝敕中书都府御史台着迹以行吁难哉古今上书陈言者未尝不为国为民而为君而言者虽有责人以难故要其名者亦甚不多今朕厌听繁文而驳问忠臣是朕之过有臣如此可谓之忠矣呜呼为臣之不易至斯而见惜哉因如是故立上书陈言之法以示天下若官民有言者许陈实事不许繁文若过式者问之故为之序
　　翰林承防宋濓归休诗序
　　洪武十年春二月二十有六日前翰林承防宋濓得致仕归已达家矣即遣长孙慎进表以伸报谢朕览来词言无虗谬已往分明见陈可纪其为人也可谓诚矣智矣故有终于致仕为此于是召其孙慎谓曰尔翁去此而谁从对曰惟亲及故友防之他无滥交曰日抚儿孙乎阅生财乎涉田园乎慎稽首拜手曰臣慎祖陛下之深恩厚泽得休官悠悠于家以待考终其于抚儿孙阅生财涉田园之事皆有之为此不胜感激特遣防臣慎请阙俯伏以谢陛下曰除此之外他有何乐曰足不他往但新建一容膝之室题名曰静轩日居是而澄方寸更访国政傥知一二虽在休官尚欲实封为陛下补阙耳朕既听斯言倐然感动于戏忠哉良臣有若是耶因为之诗焉
　　闻卿归去乐天然静轩应当仿老禅不语乆之知贯道以心详着觉还便从前事业功尤着向后文章迹必传千古仲尼名不息休官终老尔惟全
　　心经序
　　二仪乆判万物备周子民者君君育民者法其法也三纲五常以示天下亦以五刑辅弼之有等凶顽不循教者往往有趋火赴渊之为终不自省是凶顽者非特中国有之尽天下莫不亦然俄西域生佛号曰释迦其为佛也行深愿重始终不二于是出世间脱苦趣其为教也仁慈忍辱务明心以立命执此道而为之意在人皆若此利济羣生今时之人罔知佛之所以每云法空虚而不实何以导君子训小人以朕言之则不然佛之教实而不虚正欲去愚迷之虚立本性之实特挺身苦行外其教而异其名脱苦有情昔佛在时侍从听从者皆聪明之士演说者乃三纲五常之性理也既闻之后人各获福自佛入灭之后其法流入中国间有聪明者动演人天小果犹能化凶顽为善何况聪明者知大乗而识宗防者乎如心经每言空不言实所言之空乃相空耳除空之外所存者本性也所以相空有六谓口空说相眼空色相耳空听相鼻空嗅相舌空味相身空乐相其六空之相又非真相之空乃妄想之相为之空相是空相愚及世人祸及古今往往愈堕弥深不知其几斯空相前代帝王被所惑而几丧天下者周之穆王汉之武帝唐之宗萧梁武帝元魏主焘李后主宋徽宗此数帝废国怠政惟萧梁武帝宋之徽宗以及杀身皆由妄想飞升及入佛天之地其佛天之地未尝茫此等快乐世尝有之为人性贪而不觉而又取其乐人世有之者何且佛天之地如为国君及王侯者若不作非为善能保守此境非佛天者何如不能保守而伪为用妄想之心即入空虚之境故有如是斯空相富者被则媱欲并生丧富矣贫者被纒则诸诈并作殒身矣其将贤未贤之人被则非仁人君子也其僧道被纒则不能立本性而见宗防者也所以本经题云心经者正欲去心之邪念以归正道岂佛教之妄耶朕特述此使聪明者观二仪之覆载日月之循环虚实之孰取保命者何如若取有道保有方岂不佛法之良哉色空之妙乎
　　昭鉴録序
　　朕尝深思熟虑曩者创一天下之君其决事也繁其操心也旷虽至明之人其过误不免有之况见浅识薄者过亦多矣因是有愆于后若能觉前过误日加警省修德以消前愆乃子孙之福也若已不能省更加以子孙嚣嚣不律其好还之事必有日矣朕因靖江王守谦不法蹈其父恶虽未全见其萌之意彷佛如之思无可制特命儒臣于诸史内撮类厯代藩王事迹编而成书示使朝夕目之戒必为善书方编未成是子孙不改过妄行引古牵今内多含寃抱恨后为庶人乃云不恋车马之嬉逰住茅檐之矮屋忘金饰之髙楼惟努力于田丘甘心老死于桑林有若是言朕复思乃是子无福之所使耶其父昔之凶恶之所致耶然此子虽不服教矣书既成编当布示吾诸子使观贤不肖何如且朕昔居淮右世之寒防有能过我者乎斯寒防之至极也一旦元运天更羣雄鼎沸吾乗逐鹿之秋收集豪英开诚谕率四征不正之徒因是与羣雄并驱一纪于兹方敛羣雄于锋刃之杪导善良以归仁义之乡吾尝忧惧万千其当敛雄抚善之时岂无过误者乎今知前躁欲追不及警戒目前深虑积愆已重今德薄才疎恐不足以补过消愆有累吾诸子孙即目日已年迈精力有所怠为天下生民及子孙计日以强力为之然自平祸乱以来心役神疲此际施为终非精细必子孙见此增修厚德消平祸乱之愆人各膺夫福禄此朕之幸也且厯代诸帝之子多嚣嚣不律以致为他人离间亲亲身受大祸者一为前人之所作二因后人之不修愈加增恶见怒于天人者也惟我子孙熟省察而慎之戒之同良于世不亦美乎
　　相鉴序
　　朕尝询儒问道儒皆演孔子之说而陈三皇五帝之制以导我及观春秋之书其书也惟纪贤不肖政得失昭如日星验如影响详其所以自修春秋至今凡儒者未尝不读览是书知其所以然云何临事多谬不从善而从恶之纪杂庀羣书防次不能精知利害也因命儒臣纂汉至宋元厯代史书贤不肖者类为贤奸两书使智者易为目诵贤者易为取舍虽是非已往于千古才开巻犹见之于目前若君子者孰从恶而不从善耶故于洪武十三年冬命翰林营缮成书令工刋就以利后人特以为序
　　相鉴贤臣传序
　　呜呼善哉智人所以立身扬名惟老有云死而不亡曰寿贤人虽殁于千古人若目诵其事由生之所以是不亡也且贤之所学初笃明孝亲笃明孝亲者何也盖父母之亲天性也加以笃明是增孝也孝之既明矣然后乃能事君所以忠于君而不变为奸恶者以其孝为本也所以非孝不忠非忠不孝所以事君者若父母生必荣贵之厚养之以显之此其所以孝也如事君不忠致父母生有累焉如不累焉身当其罪者则父母忧戚焉此贤者之孝忧父母生若是也或父母已逝而孝犹笃然而慎焉不敢不忠君者孝在安神魂于九泉若或不忠惟恐隂阳之道殊愆连父母有所不知宵昼思音容而不复见常以为伤心安敢不忠君弃富贵而累祖宗也哉朕观诸贤在册也由生之对其忠孝之道呜呼不亦难哉惟智人能之
　　相鉴奸臣传序
　　洪武十三年春因丞相胡惟庸不法后朕尝叹息其事特命诸儒检厯代史书纂杀身权奸为类一日试目之乃知今古不才者终不悟杀身累祖宗之恶如是往往蹈习其非以致身亡姓灭云何盖聪之至极返复愚者也且是奸臣初出庶民本布衣之士一旦人君擢用之身贵家荣名彰先祖位居一人之下更何以加而乃不守人臣之分恃要持权窥觇人主之意包藏祸心舞文弄法肆志跳梁不以人主信任之恩为恩返行乗机愚弄孰不知人以诚推己已以诡从祸将有日矣是奸臣也初欲荣父母而返累父母本欲荣身而又杀身必欲显父母而至于灭姓也朕观斯传古今得罪于人神者无出于斯奸臣之愚昧也斯若是昔之奸也鬼神鉴即显当时纪无私观由生之在余辜千万世更何磨灭者耶以至古今永为罪人也特述之
　　说
　　秋宇澄清说
　　天地四时之气或姤或否是隂阳也故有温凉寒暑之分在春则老隂渐去骄阳徐至所以气之温也当是时隂气上升而渐敛于天阳气下涌而渐出于地氤氲两间已而又天气下降二气姤和万物萌动由此而氤氲氤氲浮防于二仪之中自清和入夏鸿鸿蒙蒙山蒸海涌江河上腾炎帝当天长养万物斯为暑矣所以昼则天多云雾夜则银汉星稀以其至阳之气之盛也至初秋老阳之气渐入厚坤严凝之气防降穹壤所以山海罢蒸而敛涌江河息气而不腾于斯之时厚坤土润虽有凋木之西风无尘可扬昼则云气静于上下夜则星辰密布于天墟月驰穹壤素辉皎皎可不烛而夜茔以斯观之盖谓隂阳交垢之气息其严凝之气未凝斯秋正当二气涵养之时独秋静故曰天宇澄清其冬严凝之气正当之时却乃不言天宇澄清者何因冬地多干燥朔风撼柯飞沙走石扬尘簸土于中界露坠而凝霜霜消而为水为气周旋于上下故不言冬宇澄清者也
　　又
　　浊而不已故澄之既澄且已而后清之斯水乎土乎曰曰泥水也然当未泥之先泥何名之当未澄之先澄何名之曰水土也今浊而澄澄而清斯谓澄清者乎曰然世云秋宇澄清斯比何云何曰未知也吾闻天地温厚之气始于春而盛于夏鸿蒙两间此气之浊也清凉之气始于秋盛于冬清于上下此气之澄也于斯澄浊当未浊之先浊何名之曰气也当未澄之先澄何名之曰理也亦可谓澄清者乎曰亦然嗟夫人于世而理不明何如禽兽者耶其秋宇澄清之说特以天比浊水而澄清者也故无他
　　晴鸢抟风说
　　世鸟之繁狎人者有数独飞鸢狎人观之似乎与人近是欲取之而不得何故盖鸢性生而若是机枢而智圆虽与人少近人罕得之因觉性之多其鸟日得食甚少意好扶揺但得微食则整翼抟风摩青弄翮每日暮而投林晨苍而出树几风和日霁薄近人烟是其智也至如张翼而腾敛翼而下擒鼷防以充腹斯鸟之志将以为雄之尽矣志之快矣虽雕鹏无过于此一日得少食振羽而翔乗风而流翅唳声悠悠乐美飡于鼷防自以为他为何与并之忽霄壤间舒翅凝晴敛翮而下如星奔银汉风声若雷为隼所见鸢乃恐之急趋林以栖枝偷睛于树隙以窥斯鸟之何往正恐间俄黄莺自柳隂飞来谓鸢曰平日吾身最懦不过穿花鸣柳尔鸢每近人而取食张翼而腾敛翼而下擒鼷防吾将谓尔之能世必无双何一隼而过尔鸢早敛踪而潜林偷睛于隙以观一隼何其弱之甚耶不知尔之搏风之志果何往欤
　　尧汤水旱说
　　朕闻尧水九年汤旱七载当是时载之于简楮继书之以至如今忽时听读观之陡然毛髪为之惕竪何哉盖谓风雨以时民获歳丰犹称王业艰难若使之四时失序天道愆期九年潦而民无所得七年旱而种植无苗以今时民生较之不审当时民将何以为命故孟子有云尽信书则不如无书诚为的论且方今之时天下歳获年丰则家给人足者有之不足者亦有之至加九载之水或七年之旱果何生焉此非相传之讹史笔之妄难为正论以朕详观必终尧在位之时内有水九年其七年之旱灾亦同尧若此之论必契智人之听若以前所云为必然则天下苍生无种矣朕即位九载每度四时虑恐失序而不调独劳思于甚者春夏秋三季当为切虑冬颇少思盖春夏秋三时皆生长结实之际不可不均调其时设若反常道而生变则殃及庶民君受祸矣祸自何来来必有源所以源者何天下无收则民少食民少食则将变焉变则天下盗起虽王纲不约致使强凌弱众暴寡豪杰生焉自此或君移位而民更生有之朕所以切虑三时虑恐有九年之水七年之旱民无立命所以读听之间不觉毛发竦然而立惊畏如是为此也俄九年夏四月初月将终而望雨未至日夕惶惧必工役之繁劳人太重致若是耶然役将终半难息无可奈何于是再省于已旁及他务敕百僚以检察之使之伸寃理枉施行间次日天鉴我愚昭怜众庶倐墨云以蔽太虚川谷风生江淮气涌海波上升神龙驱云以蜿蜒阿香奔车而掣电防雨降而块无破薫风和而条无鸣不伤不溢霑濡草木渐入黄壤虽未见终歳之嘉祯足见目前之感应可不歌咏而纪之歌曰
　　薰风解烦天雨清殿廷流水潺朱楹麳麰小满根已朽康衢鼓舞抚琴筝四时常道天地经物物舒英大化行五岳苍苍云气霭四溟浩荡波不惊吾因帝鉴雨泽敕至羣僚琼斚倾踏歌旋转天下平诚可悦人皆宁尊贤敬老欢相近小车辚辚闲倚軿来宾宜入我帝京霄昼山海进坦途暗无防惟愿乾坤永贞泰良臣世世常佳名
　　黄河说
　　吴元年丁未【阙】　月遣大将军率马步被坚者二十有五万渡江越淮北入中原首服齐鲁明年洪武初夏四月定河洛秋八月胡君弃城逺遁沙漠又冬转战晋冀抚有其地关右望风送欵中原是平尝云君天下非都中原不可今中原既平必躬亲至彼仰观俯察择地以居之遂于当年夏四月率禁兵数万往视之遡流河上足月抵汴梁当是时机务浩繁虽有山川秀丽古今人之事迹一时不暇歌咏至九年秋八月祀社斋于奉天门夕坐道上有儒臣待制李思迪者侍其傍皆当时同舟往者因言北狩河水变迁欲为之说未文明日午漏思迪以説来进观斯文意壮水势说河源文颇顺序朕因以为之説元年夏四月敕有司清江淮水滨及河际故道某日乗巨艘抵州是时春水方既潦水初兴江无洪涛日无酷暑时在清和利征旦吉舟入运河舍半抵广陵三日至淮隂舟师入淮是日巽上风多扬帆飞帜不二时而达河淮二水相合之处见水分两道清浊如界并流二十余里方乃混沌东注既而越淮入河方觉水上同流极浊而无清至黄而无黒更无他色所以古今称黄河宜其然也舟行三旬昼夜居斯水上时刻听观其势若万马奔驰其状若大地轰马其湍物之速一息莫视其山回石转之处则水绕势盘旋于羊角水底玲珑因风激怒涛飞泼天则珠飞雨降有时巨浪如堤倐然而涌横亘其河使湍者缓流者止细浪者无文良乆之间众流辐辏其横亘之水将消忽然一水周旋则水底有声喑喑呜呜又少时间水中一穴若数丈围有如井状上通天气下至河底俗呼旋涡是也其水为旋转急甚中有飞者上起去涡丈余霏霏临岸沸沸觞人其流于两山峡之处或直而湍或曲而折或绕石而旋或复流以觞岸或怒急而雪浪成堆或使山倾地防或舟覆而楫摧或巨鱼一尾之间虽呼吸之际早十里之程若胎龙美之而出戏或蜿之以一蜿则渊深无底四野成湖若蜒之以一蜒则瞬目千里莫可止焉斯水之急乗利之物则有若是耶斯水人云神水每患于中国为民害者多矣朕亲防斯上观斯水之势遇两山之间河狭流急宜其然欤至于平原旷野则东荡西坍使桑田变迁水势少漫亦宜其然欤此坚柔之所申孰谓有神者欤若非河之无神却乃有之所以有之者极浊而难澄滔滔东注亘古今而不息此乆常者也忽然而极清人影皆毫厘洞见如此者或千百里或数十里斯可谓神者焉故上古人君载在祀典畏之祀之为民祈福焉今朕得观斯水挟直处如经如凡山回石起之处则盘若羊肠若河隂以达于徐宿地旷而原平则不然斯水汗汗漫漫浩浩荡荡有不可测焉禹贡注云三门未开吕梁未鉴则河出孟门之上则未为当也必后人讹其文相传差失朕曩者既逰今思复述以为说耳
　　保身说
　　大化言天地之气运用也世之贤者特以君政配之亦谓之大化所以天地之大化四时是也所以四时之化者何所以化者春变夏夏变秋秋变冬此四时之化如春之化以其太和之气流行凡世有血气及生生者草木之类无不以时而冬见其形如夏之化当长养之际逢此大化之气无有不长养此夏之化也秋之化当结实收敛之时于此之际无有不结实者冬之化当酷寒严凝之气于此之时无有不肃杀者此四时四季顺而天地和万物育才有失宜则上下有伤此言理性者也所以人禀天地之气全顺其宜而为之则身安乎荡荡阻其宜而为之轻则致殃重则丧命所以冬不宜穿井开渠何故以其闭塞之时开则泄厚坤之气此比人之周身若完其肌肤而全其体则运用隂阳此常道不过则知亏支体肌肤有损肉而惊于骨者略少痊乃有隂阳交媾则命若风中之烛矣何故盖隂阳一媾则周身太和之气运用毫发无有不经纬者譬犹槖籥而运行也若橐籥一运傍有他穴则橐籥败矣匣无用焉人之身如匣口舌耳鼻为橐籥也若身有损伤则如匣有他穴橐籥一动风他往其身靡矣有可验者吾防居鳯阳闻犯宪者受刑既责之后而归行隂阳之事运动太和之气精自疮口泄气由患口升无可止不逾旬日乃毙丈夫可不戒乎言大化者物物无有不动者是也
　　勤惰说
　　昔有勤惰居同乡其志则同其操则异且勤者当为民时夜则然灯阅古昼则腰书力田家奉颇厚其惰者同时而民其为人也精文学他务不作日未暮而寝日已髙而起食毕诵书数行而即悠悠然自以为志士清髙一日诣勤者田谓勤者曰君子之学精一无二【阙】我【阙】　　　览羣书以待【阙】　之用勤
　　者曰公君子也导我以学良哉终不忘然先生教我罢农及他务而专书然农书俱不弃也亦可为之惰者曰如此必苦其心志劳其筋角况读书之心且不专耳是为不可勤者曰先生之读书以日为计而专某以农虽畧少妨则以夜代日则又如先生之学矣其惰者飘然而笑往一日君知二人皆儒者之学道统之传命使召至京师各职以官皆侍驾而朝焉其君臣之务朝廷之大事其为臣也必凌晨而趋待漏而见日暮而归犹不恬寝所以者何且凌晨而趋不敢不若然也昔君有善政者必庭燎煌煌故天子有五鼓而兴百僚皆四鼔而起此其所以必政务也日暮而归不恬寝者何恐君余政而复召故不敢肆朝廷之务君臣之勤一若是也其勤惰若斯职斯二人当为士之时独勤者色颇憔悴而惰者美色【阙】　一旦临事则憔者容容者憔矣或以斯二人昔若是今反若是傍曰何曰君不见蓬头垢面者谁曰昔惰者耳曰顔貌巍巍精神光灿者谁曰昔勤者耳曰吾所以言昔若是今反若是正谓此也曰尔所不知其详耳且昔勤者衰惰者盛以其勤者劳于筋骨操其心志惰者盛以其逸而无操致筋骨之放纵耳曰公所言未当吾观勤者昔为民时因勤家奉颇厚其容顔当盛而衰何也其惰者因惰家奉颇薄顔色反盛此其所以足下之説不同也曰公知其一不知其二夫勤者当色而不色为虑有三一为虑恐衣食不足而不善终虑之一也次为丈夫于天地间身后无名惜哉虑之二也三为恐学不愽不能为君之用虑之三也所以顔色不盛为此也其惰者奉且薄却乃顔色美为忘志而不虑茍得澹饭黄虀足以美其腹矣腹既饱矣心无志矣亦忘虑矣与禽兽何异哉顔色岂不盛欤君不见鹿鸣
　　呦呦食野之苹【阙】　　　　曰草鹿之肥者何以其无知也一日捕至令食料而牵车料岂不美乎而乃减精神去肌肤是由不苦而苦也艰哉牛之为物也亦草之为食当是时肌肤颇定无盛衰之增减一旦驾犂耜于畎亩主以料饲之其牛也精神倍出力致千钧吾所以言者斯皆兽也其所用有异事在涉与不涉耳今勤惰二人皆人也难比兽以事之説与兽合若是一日君命勤者职水部勤乃往达所在水害利隄防坚斯称职也君赏加焉其惰者职教布种惰者往达所在罔知布种之时宜其以民之利反为民之害妨农害稼无功而归君略少责焉惰者志哉即诣勤者居谒其人谓曰足下平日之学比吾颇简今之用也何过吾之若是致君褒美焉敢问得何圣人至精至微之道曰无他经不云乎顺天之道因地之利先生熟之矣然熟则熟矣吾但知理若是今之行也则又不然曰且吾防水之道顺天之时则一书而不异所以顺天时吾乃职水之务斯水也春阳方兴炎暑潦水大作使之隄防即天时也冬三月天地闭塞农且有隙四泽枯涸坚冰实地浙可以隄防也顺天时也其水之性使往而往使不可往而止顺其性而导其行勿使汨乱五行差谬此其所以因地利合时宜也其惰者既听斯言稽首鞠躬乃曰于戏博学匪行不若无简艺精专以为用不亦妙乎
　　良马説
　　世有良马生得其时得其主而功于世者三焉又产得其时而不得其主者八焉所以功于世者昔河出马而异常以其背列文彩圣人象则之而数焉使世人避凶趋吉功之一也唐太宗之青骓蜀主之的颅郭子仪之狮子花是马也立雪眠霜当是时载主以建功则有冲烟突雾驱雨驰风摧坚抚顺虽人之有为非斯马之良健何如是功之速疾也当时天下扰乱忽尔太平人不知良马之功至今矣以今言之斯战马之功二也古良马生于帝尧之时则得其时得其主何哉有时牵金玉之辂以奉南北之郊有时负主以狩西方问民疾苦慰劳诸侯其良马之功三也周有追风等骑今古乃曰竒物也以朕详之当穆王之时四海咸宁不思巡狩以安生灵辄便日驰月骤四入遐荒致使八骏筋疲力尽而乃方归徐偃又称尊几年矣斯不得其主而鞭策死者斯八骑也近世以来凡马既多良马甚少前歳西蕃戍将来言迩来西戎忽生良骑一色如墨云凝于太虚风动騣翻猎猎云开雾合尾摇数尺荡尘以除埃首举神枢则视若奔星掣电鸡鸣项立雄然四足风生以臣之度可使至朝而不许在野朕于是命使西驰以谕酋长使达彼酋长惜良骑而晦之使者因数马之状况酋长密迩边陲听命之所不能隠蔽【阙】　日进及其进也盘桓不舍于是以为疾其蹄而来献至马廐朕视之貌态如其言者今足不能为我之用当时敕所司牧于钟山之阳今三年矣所司来奏马之足疾日已痊矣陛下可试乗之以洪武九年冬十一月十日马至因命儒臣以为説朕亦以马有功者三枉劳者八述其云耳
　　生擒虎説
　　虎性残生以肉为命击搏之性生而禀之者非异也人云猛虎观其所以未为猛也乃理性之使然食肉而生故搏而无已所以见兽则见食矣急趋而搏略不少迟心无畏惧所以人云猛兽今是兽非猛也乃无知耳且当未怒未悦之时徐步平原其落魄之势以巨比之则豢猫不似以形校之如猫无异若食饱而悦跳跃之状何如猫之一也或雌或雄若呼羣唤对则吻张而牙露腰伸而尾舒声震山泽时乃风生草偃兽为之骇若有时而倦当谷而眠非兽不近人亦莫识以其无知也何以知其然盖以其产于野非人可近彼亦不可近人当出入于崇山峻岭食麞鹿啖狐兎是其宜也何期近城廓迩村店逄人而搏食之人有知者避之然妨民生理甚为民害时壮士闻之弯强弓挟劲弩持戈仗矛调钢镞而扣将行而捕虎时智将笑而谓曰一虎在山用心若是忽狮行村野将如之何虎虽猛而无知以兵得之则斑斓之皮无用矣若以智得之可以除害全物也即时张网重冈噪鼓而进振金而前虎虽无知亦徐行而他往不时而虎投网矣遂得生擒于戏若以有知而力鬬无知是亦无知若以强而鬬强其损非彼即此可不戒哉
　　牛搏虎説
　　世有走兽其类多端有生而在野者有生而受人豢者斯二者之为物如在野者兕虎麞鹿狐狼狮象且如狮虎之猛狐狼之狡虽生而有之者终为人患乃无益于世其麞鹿犀象生食平原之草昔圣人取之以时如象备法驾以供四时之祭麞鹿为殽羞亦祀之用如家豢而有功于人者牛马驼骡驴犬是也且如负重载逺则有驼骡驴若垦田辟地为农之上功者无出于牛之力也若开边拓土巡守封疆而备侮其马之功又为不小犬之力防守舍之功犹义然迩来天长县羣牧监奏本县民人戴姓者朝出其妻牧牛于野平昔豢犬随之其犬或前或后时左时右纵横行之俄而入草莽间乆之不出戴氏之妻牵牛往寻之去未百步乃见虎据丛而食犬虎见人至弃犬趋人其戴氏之妻被虎所搏搏而未伤所牵之牛见主有难忿然而前诣虎所在虎乃释人而应牛来云二物相加哮吼而弄爪牙者虎侧二角而奔击者牛不逾时而虎负牛胜人难消矣夫兽之为物虽品有髙下力有巨防人之取舍用其所长牛本拖犁耜垦田种谷而已未闻他能如野之猛者无如虎豹猛甚而伏虎豹者狮也今戴氏之牛威猛如狮志意同忠岂不仁兽者耶于戏兽之报主也舍身捍患人之于世如者不如者何哉于是别赐戴氏之牛以代仁兽而自终岂不人报兽之宜乎
　　赐宗泐免官説
　　世人灾害有三往往皆不自知故其灾害周流方寸间日夜无息今古未尝有能尽去者所以释迦成道教化众生指迷破昏乃云灾害之三者曰贪嗔痴斯三者孰能不备孰备而不殃所以古今不备者圣人是也虽备而不殃者贤人是也洪武九年春遐逰天界见住持僧宗泐博通今古儒术深明询问僧之苦行本面家风果何幽静傍曰是僧动止异常因识儒书大知礼义又非林泉之士于是朕命育须发以官之当时本僧姑且奉命而不辞待至发长数寸将召而官之其僧再辞而求免愿终世于释门吁难哉世人之于世谁不欲富贵妻子名彰于世者欤今是僧却富贵弗美妻妾可谓三害之中善却一者欤人将谓是僧生性淡薄有是欤抑悟之有知而若是欤不然其僧生性淡薄悟不可以言貌而见葢丈夫之气初志不夺斯僧是其人也特听而免官放老山林其世之三害僧不为一害所迷妙哉
　　僧道衡説
　　公私利涉古今不异之谓道辩轻重分毫厘国行民用市无争者今谓衡其道衡二字凡达人智者不可不深究其理焉且道即路也昔圣人允执之性无所名特以旷大永长之事配而言之故以道称夫衡以权合之法布天下虽至巧者无所施其奸至愚者凭此而不惑所以衡称昨逢越中沙门自号道衡于斯二字甚相符契于戏心常履道而不迂性常如衡而不曲道哉衡哉不亦美乎
　　僧道竺隠说
　　僧之殊俗者去姓是也务立字为名尔以道竺隠称自以为奇孰不知色界之道无尽法界之道无穷斯道幽乎显乎有相无相曲如羊肠一纵一横诚如十字又若在雕弓其世之君子小人故有驰之异同今尔擅道名可谓志矣且竺者西域之国名也我中土智僧此立为佛刹尔云于此而隠其道承如来之教乎説者如来成道时放眉间白毫相光照大千界指迷破暗利济羣生岂不彰之显之尔乃以隠自任何也且隠者匿也吾所不取智人人明其道幽其德名彰不朽果隠其道则不许然尝闻圣人有云德不在彰道不在显终日干干汝若是乎若此后必了然哉
　　僧玘太朴説
　　僧多舍俗惟立字为名何也以其法殊人主之教故也迩来有僧用三字为名曰玘曰太曰朴且玘玉之至精者也太无上之巨也朴实而不虚混而不凿斯三字之用果如是乎若是则仁者体之又可为而不可哉今僧用斯三字理道深长机根浅露者莫可探其趣若遇良工必由雕琢而方见其形也昔如来朴太虚混厚坤故发问于未判之先孰雕琢而使澄清列无量之象于穹壤七曜运行其间布海岳于鸿厐百川东注此由太朴而至穷窿果理之使然气质之变焉吾闻智者云混沌静乆而乃此今僧舍俗认朴必释教之然哉
　　天界寺花架説
　　暇游入寺长老同行见绮砌为槛中植蔷薇而又竹木架之工以编之屈蟠龙蛇之状令不得旷蔓枝茎因之有感呜呼甚哉违大化恩不及草木必有积焉朕尝目种花之徒务以竒为妙故屈蟠其枝茎以招买花者也然其人智巧多端身不满三尺朕谓花者曰尔生计若此家传否曰然尔身若此亦家传否曰三世矣吁愚哉人云世有隂隲然后获昌所以隂隲者利济羣生是也不但不杀而为隂隲但能惠及草木亦隂隲焉若使草木不得自然而乗大化之兴尤为损德必成将来之患矣其佛防之中虽有持花献果者正所以不花而花方为圣人之妙若植其根节其茎蔓使疎条巨蕋朝夕乐观不惟损德必有愆于身后因询种花之徒有感特述寺修花之説
　　僧犯宪説
　　佛之立教也惟慈以及众身先忍辱所修者诸恶不作百善奉行斯佛出世始此因由于西域五天竺国贤愚敬之无有慢心五百年然后流传中国贤信愚化又二千年其间智人亦因是而通神者有之有流此而无终者有之然凡居是者必忘憎爱去贪嗔却妄想虽不前知亦也效佛之宜洪武十一年秋八月天界有僧诉于中书其辞曰为主僧者非理辱甚中书下刑部究其源其间观形状识縁由自妬忌而起信谗而乱以致福消祸增累及平人若干比问分明人各受刑矣于戏祸福无门惟人召而速至僧不务修造愆而犯宪法司论如律宜哉
　　命道士杨宗住持万寿宫説
　　世有已往之事而不冺者曰宗他无知之机曰此果宗乎乎昔圣人之驭世也以三字设教以宗为统纪之名以为心法之授于斯三字凡世人者奚啻其根洪武十年有司奏朕北平万寿宫急缺住持朕命朝天宫提防于羣道中择超者使往焚修焉明日提防将至住持者朕谓曰尔姓名何对曰臣蝼蚁之称杨宗是也朕观斯人玉楼银海相应颔下遒髯如线其于寿也不为不髙矣然朕目斯道顔如三春之夭桃色若红杏初芳必交梨火枣之尝吞霞瀣之乆服非若此安能如是今敇往而兴教必称职焉因为之説汝往钦哉
　　雁归説
　　鸟之理者惟鴈善秋南向春北归是知四时之代谢且归向之际阵列长空雌雄互唤次第有序斯理成义就翅天而征视者莫不以为美乎或曰畏寒或曰畏热傍曰不然是鸟灵明得之于天固善知酷寒盛暑所以归向有期未寒而南向未暑而北征所以避其甚也又南向不失期者为稻粮也北征依其者为育雏之故也夫鴈之灵南北之趋皆处不寒不热之时致如生子沙漠处于无殃也今之人善观鴈善不能去已之恶从已本来之善人者乎
　　紫鴈南宾北归説
　　二仪既判万物生焉然覆以下载以上风物之殊人言之异又岂一尔且中国去朔漠之地逺不五千里致紫鴈节之以时往来乎春秋斯正风物之殊也夫鴈之南宾一为朔风之所使二为食啄之必然每春归之依期盖当育雏之时将至亦炎气之相催故春秋往来虽不期然而然者乃自然也鴈何专生北地南方弗产谓何因朔漠之地旷数千里絶人盛夏清凉水草甜嫩得以自由生子无扰是生此地也雏翎方硬秋风初发所以南向者地将凝雪水将坚冰所以避寒也不南生者云何夏多炎气水陆人稠子生人扰酷暑薫蒸阳气初举赤日东升北向者为此也于戏鴈鸟也知避凶趋吉节饮啄随寒暑智同人焉君子不理道而称君子信有之乎
　　普达説
　　朕有臣曰普达其为字也甚深妙焉无所不遍曰普无所不知曰达斯普达二字昔人有之则圣贤焉又非慵慵愚下之有者也是普达也若以此为名名之无知其所以然而乃慵之而又慵也若或知其所以然不特独善其身又将利益焉然斯臣见休官于家犹且思朕之切扶笻而趋凡三晨一朝傍曰黑发白齿揺脱骨已倦筋已疲何数如是乎曰不然至忠之所感无知其劳者也嗟夫世人皆若是奚由朕化之乎
　　汉说
　　汉之说天河也且汉汪洋也瀚漫也银河也朕臣以之而为名岂不大也哉尝闻吉人天相其必兆先斯臣昔逢元季豪雄角立汉独能倡义旅以保生灵当保之时则与雄者战当战之际迎锋横矛魁魁然而﨣﨣旗张鼓噪孰敢当前斯雄也斯勇也岂不与汉之汪洋瀚漫之相应乎以是而观之首以汉称岂徒然哉
　　仲右説
　　物之有三中曰仲学出于人曰右斯果诚説之谓欤诬说之谓欤迩来忽巾者来朝名仲右其人善变应及其穷也无稽以之而无稽或然理焉以之而理焉理不物济弃之之而或不可斯人可以居山慵已演清谈愚愚者又足可训不可教者又足可以与可教者语然物各有偏顺其情而有何不可可也尚未可未可犹不可之而叱之孰可孰不可今使之自然端倪乎
　　道患説
　　道本无心非心不道事道道事心事事心本末开张由来一乎殊形异态匿入幽防当此之际是何端的问甚事势之浮沉沤花泛水月印湍流迩来透网掠花之蜂车渠马足之蚁侥幸脱身于万死迷不知其已也蜂畅呜呜然而趐空蚁快蹑蹑然而趋尘是皆堕之又堕迷之愈迷孰曾量之而论拟之而疑度后先之觉乎今泛泛之徒兴憎爱之勃勃起是非之翩翻反为诚者之忧心是何持教者耶
　　佛教利济説
　　释迦之为道也惟心善世其三皇五帝教治于民不亦善乎何又释迦而为之葢世乖俗薄人从实者少尚华者众故瞿昙氏之子异其修异其教故天假其灵神之是説空比假示有无之训以导顽恶斯成道也今二千余年虽有慕道者众踵斯道者鲜矣然而问有空五蕴寂憎爱度世之苦厄者有之此所以佛之妙或张或敛斯神也巨则灵通上下防则濳匿毫端是故聪者欲得杳然愚者无心或有善之其故何也所以天机之妙人莫能与知设使与知则人与肩也奚上之而奚下之耶且佛之教务因縁专果报度人之速甚于飘风骤雨急极之而无已人莫佛知今之人愚乃曰佛善超生度死朕尝笑之所以超生度死朕尝分析愚谁我知妙哉佛之灵人能生肯为善则死亦升矣设使生弗为善死亦弗升岂不定业者欤夫何时人不知修持之道顽者而为者旷获宗防者少纵得之者甚微若时人知修持之道以道佐人主利济羣生其得也广若量后世子孙其福甚博所以者何葢济众【阙】　报之其修身者否济众一身而已云何巨福之有哉
　　钟山僧妙云
　　倐出无心之谓云遂归无迹之谓妙此果云乎妙乎吾闻钟山有僧以妙云为字良哉斯僧非知理之必然安善称耶僧本侣影空山俦灯松底吟清风翫皓月扪已探渊有时观浩气于层霄之外是果拘四大而修耶忘形而链耶是论是议为众僧之所以又非着象于妙云者也且云之妙倐然而霭恍然而静须臾神乗龙驾雷雷山蒸海涌见如是之态云之体也鸿寰宇霶下注山川槁醒无形而形有形而化功成而寂杳然莫知其所以人以为竒吾尝以为妙者乃为云所生耶云为妙所出耶是谓空者言虚实者云妙其妙云之説无乃僧若是乎
　　还经示僧
　　昔诚之説如金经千万刼而不冺若或见之则沃聪者之槁心开愚昧之方寸呜呼道哉觉哉孰能体之而无
　　上守之而无为斯二字之所以然而【阙】　　　　尽者乎斯诚之説如浮云之驰空若沤花之泛水云影之逐风睡酣之幽梦斯果虚之谓欤守之谓欤然必先觉觉之后觉然之又将愚昧而疑之呜呼清风摇水蟾影沉渊孰能机其所以然耶且曩之妙也赤日升昆仑神龙浴沧海是又体之而非体相之而非相是皆着相而能耶无相而智耶又必我相人相而较之岂不廓落奔星静渊临月是説是问必九年之传善我明不然风翻月影倒挂湏弥问石为舟千艘浮水巨木连枋作大海底是皆性理者耶
　　戒慵儒説
　　儒有从慵其体而为垢螟之虫舍其身虫得无阻而有为焉于是窝其首日获恣意时虫子孙繁衍乃列衣体而窝之巨者以发为巢虮焉以衣为窝者亦虮焉而更召他毫螟者各舍于毫根不逾数月被垢螟之党诱毫螟者众以数言之则有八万四千户之多遍舍慵儒周身其慵者宵昼不得自由彼时指无完甲肌无完肤傍有询者曰先生起居无宁搔衣搜首畧不少暇无乃修炼而有妙乎而奇句未成而方寸扰乎曰不然吾数月以来身疮首虱肌肉臑动发根水生无可奈何岂他术句而竒妙哉询者曰先生晡时而寝日髙而兴歳忘其栉一纪而浴然乎曰然曰若此则吾知先生之疾矣昔者南华老人有云蜗牛之首尚有虫为其国况先生块然一物弗与虫较斯必垢螟毫螟之虫为之此疾之源也慵儒听之遑遑无所措询者更谓曰未已不独扰动八万四千毫窍将必忧于三百六十要关于斯之难可不早为之医乎于是慵儒求亲告旧令其子东驰西奔以买名方正仓惶间俄一货疥药者过其门贴下一纸名其方曰日一沐浴而三利栉其毫螟之虫畏汤而必舍毫根而解去首发不蓬梳篦勤临则垢螟之虫畏梳篦而亦解无患矣时慵儒依方不逾月而可询者见之
　　曰先生若何曰痊矣询者曰非【阙】　　　　痊不止不痊以先生之慵将欲致妻子于饥寒故谕先生医之也
　　飞鸢互搏説
　　朕闻世间万物飞者万物中一物也然飞本多类独鸢载中庸其中庸之説鸢也云上下之察吾茫然哉吁见鸢互搏启人不仁之心还肯效乎嗟夫强凌弱众暴寡先王治之人而效鸟者人乎
　　解夷狄有君章説
　　夷狄禽兽也故孔子贱之以为彼国虽有君长然不知君臣之礼上下之分争鬬纷然中国纵亡君长必不如此是其有君曾不如诸夏之亡也宋儒乃谓中国之人不如夷狄岂不谬哉
　　解攻乎异端章説
　　攻如攻城之攻已止也孔子之意盖谓攻去异端则邪说之害自止而正道可行宋儒乃以攻为治而欲精之为害也甚岂不谬哉









　　明太祖文集巻十五
　　钦定四库全书
　　明太祖文集巻十六
　　明　姚士观等　编校
　　杂著
　　设大官毕职馆阁山林辩
　　唐叅政恩字名耐乆道人其耐乆昔本山野之士太宗闻名召至授以武昌叅知政事为年逾六十令致仕其人居京师官民知其人平昔以儒业立身遂得髙位今又善始而善终是谓难得所以求文者盈门本官德不择贫贵概从所求日不停笔凡文必以耐乆道人为美俗者不知亦以为竒识者将以为非所以求文者求人之名以为贵今乃忘髙爵而书山野不如求俗者之志欤因有此説人皆罢求本官之文已得者甚有毁之同年内黄县令沈仁亦年迈而致仕家京师平日所授之职不过七品而已学通孔孟人从求文亦如耐乆不择贵贱凡与人之文务以内黄县令书作首故欲文者如流之趋下其户门之限每三日而一换更之犹为踏碎傍曰何欲文者如是曰美也曰前耐乆道人文安不实耶何今日之门迳人絶行纵曰未知又傍一人颇能视听特以耐乆沈仁二文为一目齅乃辩其人矣何以知之曰耐乆之文虽好乃有黄精蕨薇之气盈章其沈仁之文齅之则御炉烟霭尚有御馔之气芬芳山林馆阁晓然矣正评论间俄而耐乆偶过其门见欲文者如是乃曰夺从吾者在斯特临门而问仁曰君子不夺人之所好此欲文者即吾之生尔独有之可乎仁曰此何人行非礼之言傍曰此即耐乆也仁曰我虽卑职终曾受官彼山人敢临门而侮仁遂呼仆以叱之其耐乆昻昻然愈刚遂被仁辱傍谓仁所辱者致仕之叅将必上闻仁曰若如此则加辱之曰何故曰彼轻君爵而美山野文书耐乆诚可辱良乆遇解纷耐乆果欲闻上家人曰不可公平日不变若欲闻上为必然恐招重辱以及身何故有此曰公忘君爵而书耐乆所以不敢闻也时耐乆自骇而自觉非家人曰公今既省岂仁辱教欤何止辱而觉之今后凡文列爵于前人既得之而乆藏将垂贵名于不朽若以耐乆竒之则耐乆道人四字是谓自矜之辞古君子德不自彰今公自言耐而又乆且擅称道人是谓自上也其道之说居老子中四大者内道大居第三古圣贤尚永尽其道今擅称之可谓不度公将信乎曰然朕观耐乆之错将永矣不期家人有善者能相之其人信服之则可谓善矣
　　板的达顶相赞【二首】
　　噫设意精专驾般若船碧浪千堆海气如烟樯倾舵转问尔宿縁噫危乎艰哉蓦然际岸红日当天【右一】噫张目神枢电绕太虚瞑目神濳匿毫无余噫快哉叠膝任尔为愚【右二】
　　辩荅禄异名洛上翁及谬賛
　　昔者圣人居中国而治四夷来宾者甚多效文者甚寡自中国宋君靡政天下不驭北夷元世祖入主其文武才能不求备于一士可谓之天人矣若名能于一艺当用之时虽一艺不能备者则不用焉当是时元得一士而立纲纪明彛伦半去胡俗半用华仪中国得生全者我汉儒许衡是也如此者不三十年之间华夷儒风竞起人虽不为名儒昔之不效者今识字矣所以云从龙风从虎圣人作而万物覩信有之是故一代之兴一代之人皆荡荡君子未尝异其名者也如周臣吕望自罢钓归朝至今曰望汉张良萧何曹参今亦良何参三名不易唐魏征见之于书皆名征而无改秦王猛宋赵普及元许衡者虽大小有不同皆立纲陈纪之贤未尝竒其名而流芳今朕剏业之初首得儒者于才能未见善于事但以竒其名而以为美者有二一曰武昌参知政事陶凯致仕归来自去禄爵之名怪称曰耐乆道人是其自贱也此无福之所催如是不期年罪犯不公一曰胡儒荅禄与权者胡本无姓氏因本俗之语两肩为荅禄故曰姓荅禄名与权是其宜也斯人性颇聪明博通今古超出羣胡故立性安名如是忽又著书数篇乃曰洛上翁之作观其如是竒怪之甚也然朕静思之昔首注道德经者名河上翁至今不知姓何人也徒使人知河上耳不知其姓氏此好竒谲诈之徒何足道今荅禄与权者忽称洛上翁岂不效之者乎于斯之观知其人也是其不格而不度擅为也不度不知前人之非不格是不知天地圣人之造化于斯不格者见之于赞元世祖之文知其意也其词曰于穆世祖天性有常斯天性有常四字故特侮元君也且世有飞走走飞诸禽兽者偏于一永不变者以其禀天性一气之常者也此所以禽兽也古云世间万物惟人最灵此概称人之能者凡君之所异首出庶物以其睿智之通无所不变无所不常是其君也故书云上帝不常伊尹言天命靡常鬼神无常享老曰圣人无常心所以皇天无亲惟德是辅斯言皆前代圣贤钦天畏地警戒之词特以此而导人君以行仁今胡儒与权者倒其词而赞元君之德朕不知其何如耳莫不是胡人之性理推之至极有如是乎不然则事属谬矣朕每观天地之应人也无常无不常斯可畏也圣贤体之而驭区宇故位极
　　嘉赞【有序】
　　洪武五年六月朕居武楼漏刻时当正午内使来报诸衙门官奏事忽中书都府台官俱至想早朝之事已办此来必匡吾以治道良乆礼部尚书陶凯捧二诣前初止知有不分何如尚书奏言生同蒂既闻甚竒之试问前代所以羣臣厯言前代数帝皆有之称曰祯祥今陛下临御之时生同蒂产于句容况句容帝之祖乡其祯祥不言可知矣此羣臣美言如是尝闻天气下降地气上升歳得好收民获丰年及嘉禾并莲合欢连理麦调二岐数物曾闻有之同蒂之产未闻罕见故甚竒之且出身农家亲耕亩歳覩五谷生成不闻同蒂居羣雄中一十年为王为帝纪已十载尚未知此瑞因不识诗书欠博观乎古今以致如是当献之时羣臣以德归于朕既听斯言惶愧暗惭不敢以德应瑞但祈年丰民乐耳朕本薄德纵使有德上帝必不报一祯祥以骄我若有微过必垂恶象以昭示之使我克谨其身使民不至于祸殃古今五谷之嘉草木之祥根培沃壤不过数尺丈余之地产生所有祥庆必归主临之者于朕无干然此生成结实之初世人所见者岂比交梨火枣蟠桃之类有所闻而不可见耶凡数尺数丈数亩地内五谷草木祯祥惟庆于主临之者若尽天地间时和歳丰或乃王者之祯有之王祯不在乎微末之中稽首瞻天诚钦后土故咏诗以赞
　　上苍鉴临地祗符同知我良民朝夕劝农天气下降地气上升黄泉沃壤相合成形同蒂双产出自句容民不自食炙背来庭青云顔采有若翠琼剖而饮浆过楚食萍民心孝顺朕何有能拙述数句表民来诚愿尔世世家和户宁有志子孙封侯列公虽千万世休忘劝农
　　神龙添灵赞【有序】
　　世之有龙曰神凡所以别之以二曰道庸其丰山龙族太古渤海君之苗裔千万年相继混淆中穏渊泉出没不妄听役而驱雨旸以时滁人怀泽依泉而祠焉歳甲午予兵驻本州秋首旱民谓予曰州之西南有潭神龙出没曩职于此者遇旱患必祈祈必有应时信而往祷之期日以三后果荅我所求正朗间俄肤寸出潭倐被太虚其云也上摩苍而下霭地鸿鸿蒙蒙以身蜿则电掣天外以躯蜒则雷吼三千嘘气风生八极吸气四海波腾飞沧溟于浓云之上作甘霖入黄壤而透九泉不伤而不溢功天地泽下民效灵于我遂率官民诣时词曰谢龙不自功以其词告上帝致帝察彼之德询其由龙乃渤海君之族神龙种其来逺矣遂令统天下之神凡以调四时今也龙听天命神鬼既知安得不颂而赞之赞曰
　　天性自成龙种果灵穏渊不妄有命必腾均调四时常奏帝庭宛然云生赫赫雷霆昆虫被泽禾黍乐萌功着天地上下相应驱岩洞蛟云车于防致扬而息使浊而清威则塞宇濳则无形神龙治水寰宇清宁
　　壁间画龙赞
　　濳则至神莫测升则云从雾黒威则充满区宇快哉一跃雨泽雨泽
　　赤龙赞
　　阳精之华发被朱砂至神至灵火云是驾蜿蜒太虚雨泽天下
　　乌龙赞
　　极阳之精隂由尔生电掣天外寰宇雷鸣撇鬛旗防倐忽晦冥大雨时行民庶咸宁
　　所翁九龙图赞
　　蛰于渊底阳回即起倐忽太虚黒云见体
　　右起蛰龙
　　蜿蜒其身翔海而吟似怒而飞鬐起遥岑
　　右怒飞龙
　　至阳出蛰鬐舒赫烈顾隂而行游天遂悦
　　右雄龙
　　配阳至刚电掣上方飞云逐队时雨致霶
　　右雌龙
　　既悦且翔玩珠海洋飞涛泼天变化愈昌
　　右簸珠龙
　　舒海气玩明珠墨云无罅神化莫测収功天下
　　右次簸珠龙
　　脱胎以蜿步云以蜒必教而兴利济无边
　　右娇龙
　　呼子而驾一吟一咤飞云九霄雨泽天下
　　右苍龙
　　匿身不见瑞光赤练蜒躯一跃九天掣电
　　右戏龙衮电
　　海龙圗赞
　　钟阳之精居至隂之英海气一嘘步天而行
　　唐太宗出猎圗赞
　　景物秋作草木黄落苍鹰翮轻大健时攫天子出猎狐狼失魄内乱已平诸夷就缚文武雄才民歌且乐天日【阙】　　如山岳
　　毗沙门天王赞
　　北天有门衞防何雄被坚若是托塔几重兠鍪降发示见帝戎外张威武内实禅翁
　　莲花菩萨赞
　　菩萨大慈悲辛澄展法威足蹑无垢轮炽熖长辉辉四相具不具儵忽如云飞
　　佛母赞
　　非宿有縁非千万刼前德无瑕垢尊妃饭天王子至空白象周旋惟佛母圣化及大千
　　维摩居士赞
　　狮子座中花蕋遍厨间香积味新鲜谁人问病踌躇去铁马嘶风牛策鞭
　　华藏世界赞
　　室芥子眠匿粟是恬惚恍其上周游诸天宜乎其降化被三千
　　又
　　华藏世界全市中买物食且甜有谁期我相周旋朝抵暮归非牛非马非船
　　定光塔赞
　　大膂力人性定心方穏首陵穹脊骨纯钢瞑目而逝余塔藏信有之乎灵明常存午夜放光
　　老子赞
　　心渊泉而莫测志无极而何量惚恍其精而密恍惚其智而良宜乎千古圣人务晦短而云长
　　禅海罗汉赞
　　尔怪且海气如烟拂尘荡垢鼎足而禅薄天飞浪何处宿縁宜哉尊者处危自然
　　十六罗汉赞
　　第一
　　尔惟务道道亦何知仰天俯地榻下一枚
　　第二
　　寂寞空山扶策藤床烟终日神机密藏
　　第三
　　极目太虚气吐而嘘了知天外锡杖龙舒
　　第四
　　大哉痴獃日近蚖蛇蜿蜒儵忽浓云被遮
　　第五
　　脱舄跣足不爱茅屋露坐观天法外撑船
　　第六
　　道髙气豪西旅献对月了经始海泛涛
　　第七
　　情爱清风心翫明月终夜露立何时了歇
　　第八
　　谓尔心专天人诣前羣魔逐退道孰可传
　　第九
　　海气盈虚尔步且徐隔岸招来犹爱吾珠
　　第十
　　倚松目猿问宿有縁闲中日月鉢内水天
　　第十一
　　童子戏禽道者休禅忘观想地鹤舞青天
　　第十二
　　已授已接对偶而悦是法平等亦复何説
　　第十三
　　松下闲禅已几年顿忘幽寂意喧喧出尘不用论今古树底清风爽不眠
　　第十四
　　异哉乐天厐首皓然倚树而定观空几年
　　第十五
　　心善而权旌旗烈天防神从后抚虎而前
　　第十六
　　宿修万行寒岩黙用知几千刼人何曾动清磬一声幻出如梦
　　龙虎山二十代天师赞
　　第一代
　　驱风疾霆机干万灵亶惟神智使浊而清道常无隠满腹仙经鹿奔虎乗儵然上升
　　第二代
　　步舞飞虚至妙而枢握符而决神驾羊车周旋玉京万里须臾坎离是会深渊跃鱼
　　第三代
　　载承载阐松底炉烟夭桃洞蕊实实三千白鹤翅空岩下鹿眠九霄环佩火枣年年
　　第四代
　　继符继经上彻天庭永张斯教转斗移星朝游北海苍梧暮迎一祖师志鹿车是乗
　　第五代
　　袖劒而趋光射斗墟万灵咸听神步天衢斩妖缚邪与师无殊御灾捍患气吐而舒
　　第六代
　　铅汞成砂烟结紫霞洞里乾坤春意桃花不善人师不已而夸壶中日月更何以加
　　第七代
　　抚鹿苍松羽扇登峰道合无为继师而封不善而善密有神功知常守黒乐道从容
　　第八代
　　如不尚俗爱居茅屋白鹤一双犹骑麋鹿月下星奔使黄而緑道气常存歳歳辟谷
　　第九代
　　醉眠松底白云笼衣似酩酊醒役使幽微至神有设鹤翅劒飞羣妖敛迹巨怪悉夷
　　第十代
　　洞花才绽春松翠微髙卧白云僊茅为衣呼泉叱咤役劒神飞无上至真可以为竒
　　第十一代
　　演黄梁幻运钟离机驱云以从致雷电飞万壑松声丹光夜宜鹤飘然烟霞是仪
　　第十二代
　　道德齐名鞭雷策霆按劒瞑目妖气不生神游八极上至天京宜哉宿縁物外常明
　　第十三代
　　九转灵铅砂汞当先茅飞去处妖魅倒悬神枢怒目下察黄泉仰观三界浩气如烟
　　第十四代
　　朝降崇颠酤入市廛过饮弗醉暮归紫烟山云松扫洞锁千年和光同尘之又
　　第十五代
　　涞园善纪槐国昭然同此幻化千古尚传师能善已乃达于僊虚灵不昧道气常全
　　第十六代
　　继传十六人皆辟谷日食黄精貌态异俗歳月以来亦复如复牛背西风苍山一曲
　　第十七代
　　至危而全难去而天乃知尔僊乃知尔贤流十七道气凌烟孰谓其颠孰谓有縁
　　第十八代
　　飞符有验始祖有传至于斯世【阙】满八埏丹光上升斗气愈鲜精神徘徊常在三天
　　第十九代
　　岚光蔽山丹气杂然飞符檄鬼无敢不前孰谓尔灵孰谓尔挂冠解衣乐道便便
　　第二十代
　　冠山衣云道气常淳芬子有机铛内犹浑盘中数着黒白星奔无上至妙丹田厚坤
　　王亨十六罗汉图赞
　　噫意若相应心渊已澄南阎浮提以书以征
　　二
　　侣杖空山阅浩穹顽烟终日方寸幽闲
　　三
　　跏跌叠膝侍以戎客仰目遥苍倚锡而息
　　四
　　计珠诵经灵蛇诣听恍然有觉化龙而腾
　　五
　　目瓶内花大般若佳去来无迹孰为幻化
　　六
　　静修已佳不已而夸动人兽智狮子献花
　　七
　　常云无心何不弥深耳闻目击行藏若寻
　　八
　　理道深心座下羣隂意操岳浪声太古琴
　　九
　　怪哉尊者瓶水海防神龙翫珠取舍般若
　　十
　　倚松卧林定下禅关人物忘机互悦而前
　　十一
　　调鹤空山倚锡而闲形劳神静就里无烦
　　十二
　　顾偶而言滁除以鲜本无尘垢志脱烟霞
　　十三
　　童子烹茶火内莲花云何是说数旷河沙
　　十四
　　麋鹿有知尊者如痴志在丛木必待以时
　　十五
　　风生草偃虎非豢犬意何大哉术出甚典
　　十六
　　身定神行境入太清钟磬一声忽然而醒
　　吴道子降圣图赞
　　厯无量涉阿僧神色界凡世界听不巧拙最不痴相以致漏尽无碍大觉宏施皆雪岭之苦行幻出幻生幻灭幻起百亿之态不为之广寂一毫而不为之简善矣哉化矣哉大觉金仙为吴生之圗相不出三界问谁识此圣凡者欤又博变者欤孰是孰非云何水月风揺隔窻审的奚由然耶有相无相而为定者乎
　　天王图赞
　　披坚戴胄神驱电眸风生足下衞防天游
　　吴道子释迦出山像赞
　　一流水行慨然如钟坦然无威荡然无为神通三界脱苦忘危
　　钟离衣草莱玩丹芝賛
　　为无为入精凝不二之乡逍遥乎都放形骸于阆苑示陋于草莱玩丹芝于掌上铛内山川几踌躇于生熟问伊识此而破非着非而固此倐跨鼇而乗蛟恍背鹤而骑鸾冲寥寥以上九天蹑鲸鲵而游巨海果此而善乎否乎斯说斯问乃疑而举之或闻朝游八极暮息中央的乌兎之升沉实二仪之旷隘壶中消息洞里神枢比由戱剧则不朽真同幻化而无痕故慕而遇罕之灵其于无灵而灵妙之欤不测者也
　　唐太宗拳毛騧圗赞
　　鬃翻墨云合裂神枢霆飞电掣怒冲烟眠霜卧雪折旋擒侮力健无竭追风何及騄駬岂与并列快哉神蛟唐君心悦
　　赞五十三参
　　幻色幻空空幻色幻情幻欲幻无端始幻幻从何幻起幻生幻灭亦何知尔幻幻时皆是幻幻终幻始总何为幻住幻流真幻辈幻前幻后更依谁此幻非真他幻寂才云寂幻幻方生人生始世皆从幻幻了无为在幻中幻去复来幻是梦无言幻梦幻悠悠智人识幻方知幻知幻由来心不儇
　　空实论
　　目世浮沉皆是幻幻生幻灭患相从幻出无端患长着患逼无知无有错理幻幻身身患患若将无有更何之满空法外无方住再覔端倪孰拟知好向道中闲自在肯将铁索易覉縻只因魔甚云心地未必师知必我知不识有人还是觉蓦然一笑脱泥犁
　　戒僧陶冶
　　道起无心谁寂灭行生积行岂无端迩闻陶冶空山内致使空山空不空着相有谁知是佛以僧实相相山间飞云出岫来今古岩壑幽然乌夜啼试问献花真趣处曾将心地量泥黎缚庵以定山藤葛穏坐蒲团乐几枚要识西来真实处张眸极觑巨星驰
　　永嘉侯朱亮祖圹志
　　亮祖庐之六安人元季率乡里义士御乱与诸雄战所在出众元授以义兵元帅未几为诸雄所逼与诸义兵东越如须经梁山渡芜湖江放肆掠江东民与太平州官搆雠江东防众攻之亮祖诸义师颇艰时朕夏六月渡江采石太平州父老迎之城降民安亮祖闻之亦深惧焉遣使入降朕赐赏以银帛之类令不失元授惟改年从朕是后数月仍叛入元与大军战大军不利被其俘囚而亡者四千余众未几复战宁国之北亦为所败俘二千余诸将弗克亮祖时朕急欲防建业未暇姑置之明年卜建业又明年东与张士诚战毗陵下之师旋命大将军徐达开平王等为前队慎行伍进昼夜围亮祖于宁国县开平王被伤而归国公某亦被伤还朕来日至比至之先援兵已被大将军败已城下获亮祖朕谓曰还何如乎对曰事非已生则力焉死则死矣朕怜其志壮捶三铁简而生之后用随军四征所向勇畧如此者十有一年遇天下定授侯爵自是之后羣官中颇肆智十二年胡惟庸不法使镇岭南作为擅专贪取尤重归责不服已非一时朕怒而鞭之不期父子俱亡就葬已责之地侯礼葬焉
　　秋鹰传
　　管城子曰无为而逸时遇秋髙羣鸿南向菊蘂初金火消水澄忽然有所感发为秋鹰作一传耳传曰雕鹰秉性金精以肉为命以击抟为常由是超出羣鸟恣意舒翼扶揺于两间所以出羣鸟者志雄胆壮是无朋也其产必深塞海滨巢出烟霞之峻岭媾在孟春卵在中旬鷇出初夏当方卵方育方巢方哺之时其翅到处飞者莫敢流翼走者安敢哮吼所以畏其爪锋觜利是雏渐长也父母日以鸟兽之肉哺之及其翎干翮硬吻壮拳强则父母哺也又与渐长哺不同矣乃以全鸟兽死者餧之令其习攫也演其胆智也折距也由度旬过则哺又不然也所以日以未絶命鸟兽试之当试之时父母防鸟兽去巢百步之外呼之其雏飏翅而就其父母弃未絶命鸟兽而他飞观雏何若且未絶命之鸟兽既脱拳吻飞者飞走者走其雏性击抟见是食也凝晴侧首细颈详形于是舒翼而腾敛翼而捕擒禽兽也若此者又旬过其父母呼其雏逺举畧不与食其雏莫知父母之所以骋六翮之劲弄吻拳之刚飘扬廓落之虚翩翩天汉之表出万里刚风之外抖擞新翎俯仰二仪其时快羽翼之精英意在巡山攫虎渡海擒鲸正若是间或忙食于嗉时乃下目平原见狐狼潜焉于是攫而啖之当攫啖之初父母从而视之初雏惟知食肉不知茹毛也待食既父母哺以毛茹之其茹毛也实利嗉也由是而成雕也方乃父母他往各乗天风而流翅所在息翼雄立山椒飞走为之避于是管城子叹而谓曰智哉因述为传
　　拟问心
　　野人郑公平问心于孔子曰圣贤君子之心何如强窃盗贼奸人小人之心何如子曰呜呼大哉之问心之所以世人同焉夫心也者中虚而不实以居神灵其神灵之运情性思欲无所不至圣贤君子亦无间强窃盗贼奸人小人之心是説也神灵之所以运心也且圣贤君子日夕以运之首以强窃盗贼奸人小人之所为无不周运之所以知其干犯宪章必殃身而后已故不可为而不为也次运广爱仁人利济万物使无罪而苦者释有罪而脱者防于斯之运未尝不周流不息运之至精知其可为而守之永乆若辅人主道兴则贤称若造家则家齐若居乡党则君子称若君天下则圣人矣夫强窃盗贼奸人小人之运首以圣贤君子之为运之见其事幽而理秘意无常仁将谓艰为而不为不运也故以强窃盗贼奸人小人之为日夕运之见其速荅易为而且厚特为之若辅人主则为奸贪不忠之称殁身矣居朋友则有小人之称在乡党则有盗贼之称齐家则无彛伦之叙彼问二心吾答以神运者何也葢人之于世多神役心非心役神也吾言若是有能履吾言者子孙十世必为王侯不然必巨富而且安虽居贫穷亦无罪矣若否此道者世世诛戮矣若用斯言者昌不用斯言者亡
　　述非先生事
　　非先生东浙人也庐金华芙蓉峰下文渊子异其人数谒其庐与语知其所学已罄世事矣其文渊子喜不自胜叹曰于戏世有钟英之人有若是也文渊子曰吾六歳而学十五而知三十而不惑四十而知天命五十而耳顺六十而从心所欲至今未见世有其能人者也惟非先生过世人矣吾昔居朝与君同防几二纪吾老矣君怜其老得致仕归然思君之衷未尝一日忘也奈何文章之士除吾之外余无称帝心者也思之想之为人臣必忠为人子必孝今吾既归矣君缺人矣今知其人而不荐是谓不忠荐之不当亦不知人者也今非先生有絶世之学安得不荐之于我皇特以疏闻臣闻天生之君必有其臣天生其臣必有其君君臣风云际会本难事耳今陛下芟羣雄一海宇已有年矣生民咸遂天无烈风海不扬波可谓庆矣可谓贺矣然自臣归后才能之士有无为臣归乆而不知日夜思君之心梦寐交杂目虽无泪心亦洋矣汪矣何哉恐陛下寡同防而无释结者于是宵昼物索才能近得一生文学敏防世无过者陛下聘焉以为黼黻皇猷为千万年不防之美亦足微臣效忠之一也臣敢不稽首顿首以闻伏惟陛下纳臣之言用斯人之才幸甚幸甚瞻天激切屏营之至帝乃嘉其言以使往达金华至芙蓉峰入茅庐果见其人态貌雄伟言辞彰彰果能之士果毅之士使亦美之使者曰吁忠哉文渊子举无谬言今非先生如其言使谓先生曰非先生否曰然庐峯下年何曰三十年矣曰膻腥乎淡薄乎曰随分曰志乎曰子垫问孟子是也曰仕乎曰可曰先生知我来乎曰不知使乃出诏以示非先生非先生一见诏出仓惶俯伏于地自骇谓使者曰儒生居芙蓉峰下已有年矣欲兼善天下三十年不达不过独善其身而已今皇上何知有烦使者至此敢问使者莫不有举者乎乃君自知乎使者曰知者以先生之能具文以上闻上特遣某诣庐而诏先生起乎隠乎曰君命弗敢违也生杀与夺惟君专之而又能之安敢隠乎于是同使往朝至朝谒帝于奉天殿礼毕帝曰尔非先生乎非先生闻君命即拜手稽首自称臣非生藻不敏防陛下不弃微才遣使诏臣臣何幸至此藻之厚薄简在帝心帝嘉其言职以翰林应奉专天下之文章是非决焉藻既承君命不胜感激不逾三日而居任焉俄而吏部公文至欲诸官之诰辞关文之藻于是乎操笔犹壮士之挥戈蛇之入草龙之蜿水不时而文成成则成矣傍一编修至观藻之文谓藻曰先生之文美则美矣何负知人哉藻曰知者谁编修曰文渊子乃知先生者先生所以至朝而官皆文渊子之所举先生所作之文文渊子已有定式今先生重为之吾将以为先生负之矣藻曰不知而误今编修所言甚当然吾亦非故意耳自后勿为于是藻辟翰林院中诸厨以目文渊子之所作果有一定之式其中有一二不当者于是改抹之编修亦目之乃曰藻果君子也知人有缺先生补之可谓全人矣何也文渊子失之于前先生补之于后文渊子之失乃不失矣明日藻又改抹之亦诏诰之辞其辞的当藻乃污抹之编修忽至而见谓藻曰先生负知人矣藻曰何故曰先生若饰文渊子之失则是美文渊子之文也今文渊子之文有的当者他不可过藻乃污抹之是文渊子也藻曰文本淡薄但与重厚耳其无他意编修曰公若是则吾不言矣他日众议必有斟酌焉是非焉君其思之可也
　　述周谊驱无宁日
　　洪武初朕命大将军等统师二十万抵元都而破之大将军封宫室闭府库以听朕命逾月朕命内官往视元宫宦臣抵其宫而视之其诸宫美丽者十去八九内存一二守宫尚五百余人人各自生然诸宫人者朝望御榻而悲暮倚寝床而泣皆昔日之怨女也朕命各适其人使有善终之道聘配间独一女言殊语异貌资嫩防弗应是行因是宦臣将入吾宫询其由乃朝鲜之女也皇后怜其逺离父母且防无知特教育以培之明年髙丽入贡是女父至焉朕命待以厚礼广赠以归是后使者相望不絶而至又七年余彼中逆贼弑其王兼诡杀朝使及内官者斯杀也初本欲设巧以掩非何其搆成大祸又三年事不获已乃令女子兄周谊者作行人往来饰非将必脱此奸顽岂不愚之甚者也因是周谊兄弟父子往来为驱直至殁身者有之生而复至者有之惟周谊歳居山海少会眷属备厯艰辛日无休息更兼乆无善终之道必为致凝而殁身夫何以见所以见者谊之生长本于朝鲜心何离之奈羣逆强差安敢弗行既行且嘱托以虚诳果使谊诉于朕前谊必不得已为彼饰非若不止之使尽饰其非将后我不谊恱假使谊不饰彼之非则谊必不利于身家斯两难之道孰能决之人皆弗决吾将以为谊舍彼而就此脱髙丽驱役之患而从斯之乐不亦可乎
　　述羌人乐天之乐艰时之艰
　　朕闻朔漠之地洪厐无际物多飞走野多衰草民无姓氏其号概一之曰羌然内亦以其种类别之甚广所以种类者有因山水而名种者有以身名而名于部落者有以异出而名之者故云广耳是境之人专牧为生趂水草之利盛乳骆为丰年以革为衣以氊为庐他无筋骨之劳但乗骏骑挟强弓抚刃矢纵雄骋志驰衰草之连天飞苍鹰之劲翮阅疾犬之奔星张鹘神而仰天蹙虬髯而俯下控骑临风显貂裘之不弊掣羁纵鹰覩摩青而展翅其巧也舒翼而升敛翼而降翩翻太虚搏鸿鴈于九霄堕灵禽于足下于斯顷刻之间致羌人跳跃顿足翩然而税骑掀髯而笑撚须而呼快矣哉羌人乐天之乐斯乐也以时论之惟仲夏至于季秋斯乐无穷矣假使涉孟冬之后大雪盈郊山银水骨风刀露镞饥肤为之裂马瘦羊羸犬畏寒而不捕紫驼因雪而不腾脆弓弛氊庐星散夜因风而沙埋大半将明之际更新辟户出则狐帽覆首朔风袭体如汤浇火燎俯仰之问寥寥然碧穹浩浩然银茫黄壤巨野震动遥岑音鸣集雪复飞弥漫逺迩少时风静皆丘丘然东倐然而再发至暮而观培培而西时羸牛瘦马互倚背风而卧立老羝童羖星散自禁人之晨防以三石而鼎置灶穏其上燃牛马之槁秽大地坚氷水非激而非引惟化雪溶冰以为饮用呜呼艰时之艰莫甚于斯也故为之説
　　设礼部问日本国王
　　礼部尚书至意专荅日本国王呜呼王罔知上帝赐竒甸于沧溟之中命世传而福黔黎今王不奉上帝之命不守已分但知环海为险巗头石角为竒妄自尊大肆侮隣邦纵民为盗帝将假手于人祸有日矣吾奉至尊之命移文与王王若不审巨微效井底鸣蛙仰观镜天以为巨之无量无乃搆隙之源乎恐王大畧涉厯古书不能详细特将日本与中国通往礼物及前贪商之假辞如王之国至日可细目日本之盛大也且日本之称有自来矣始号曰倭后恶名曰倭遂改日本其通使中国者上古勿论自汉厯魏晋宋梁隋唐宋之朝皆遣使奉表贡方物生口当时帝王或授以职或爵以王或睦以亲由彼归慕意诚故报礼厚也若夫叛服不常搆隙中国则必受兵如吴大帝晋慕容廆元世祖皆遣兵往伐俘获男女以归千数百年间往事可鉴王其审之
　　设礼部问日本国将军
　　大明礼部尚书至意日本征夷大将军二仪判乆昭万象于穹壤奠海岳于洪厐生民盈于寰宇然而天造地设隔崇山限大海人言异风俗殊尽两间又非一主性命而有也其所主者又何量哉虽主非一人又非仁人者天奚辅之若非祸首天奚祸之前将军奉书我朝丞相其辞可谓坐井观天者也且往者我朝初复中土彼日本僧俗多至间云使则加礼礼之或云商则听其去来斯我至尊将以为美矣必欲深交日本是有克勤仲猷二僧之行及其抵也非仁德于使今又几年矣洪武十二年将军奉书肆侮奏母礼答谓彼来者将军自云贪商今来者是不信也今年秋如瑶藏主来陈情节非我朝将军奏必贪商者将欲尽诛之时我至尊弗允防云彼若是此即施刑岂不小人无辜况隔沧海之逺福善祸滛鉴在髙穹吾中国虽不强盛人非侮甚安敢违帝命而扰生民者乎本部既听德音专差人涉海往问如瑶藏主之来果贪商假名者欤实使为国事而劳者欤将行羣臣奏止曰限山隔海凡王者奉若天道各主生民今日本君臣纵民为盗四冦隣邦为良民害无乃天将更君臣而伐其患乎我至尊弗允而谕之曰人事虽见天道幽逺奚敢擅专若以舳舻数千泊彼环海使彼东西趋战四向弗继固可然于生民何罪且以礼曹之举待彼何如卿等议之本部复观彼之浮辞行云流水皆游方无德之徒忘中国之寛搆是非于两端识者嗤之治民之国信浮圗而搆大祸古至于今未之有也且寻方问道不得自由葢为彼国之人人皆为盗是僧不得自由斯故也如彼日本边民曾被中国人民为盗而扰之乎及使至彼中拘不自由果何罪耶谓元之艨艟漂于蛇海将为天下无敌矣吾不知彼国以天之所以然欤人事之所以然欤若以人事较之元生紫塞不假舟梁蹄轮长驱经年不阻而为有疆但长于骑射短于舟楫况当是时日本非元仇雠非隣邦之患害元违帝命好强尚兵加以天厌征伐海风怒号沉巨舰千艘沦精兵于海底将军以为彼国之人能者也彼何曾见元之陆势雕旗敛精兵骏骑云屯雾集雕旗舒阵列重山埃尘亘天蹄鸣雷轰戈矛掣电胡人振威露刃哮吼鬼魅潜走所以八蛮九夷尽在驭内惟尔日本渺居沧溟得地不足以广疆得人非为元用所以微其利而不争以其蕞尔之地也如知天命不可以兵祸而祸日本之良民也今彼国以败元为长胜以疆为大而不可量吾将尔疆用涉人而指视令丹青绘之截长补短周匝不过万里余陆比元蹄轮长驱经年不阻而较之吾不知孰巨细者耶今彼国迩年以来自夸强盛纵民为盗贼害隣邦必欲较胜负见是非者欤辨强弱者欤至意至日将军审之
　　设宋濓谕钱塘龙説
　　太史宋濂渡江忽有谒者左旌右幢峩冠盛卫凌波而至濓闻之升舟中坐樯下使仆者谕之曰方今百神奠位天清地宁正民庶雍熙隂阳交泰钟山醴泉松凝甘露鳯凰致仪祯祥叠见未有如是凌波而异常者也有何为而见答云吾钱塘之守龙也闻太史公朝丹阙而归时相见无他不过欲文而已为我云守之务于是濓诺以龙少待酌龙以清茶嗅以名香少时文成其词曰夫钱塘之为水也居两间万百川之一何殊太仓之一稊米耳然则属东海其守不为不重且江之为要界两浙而云东西山川为京师之雄藩独钱塘为尤甚所以甚者侯伯趋朝商贾往来君使出入其八闽之众两浙之多于斯之观除陆梯山外其舟航水上者独钱塘之最繁方今宰天下而为人主者人君也夫君不独宰民而又专典百神之祀致隂阳自然而然斯君天子也其岳镇海渎百川皆在域中者故君勤典祀而奉天命以安生民者也其岳镇海渎亦奉天地之命统诸山川率百神効灵于人君务在御灾捍患今龙隶东海居守是江当细察渊泉勿藏邪精勿涌波涛奉上安生是其职也如或否此则东海神必执天宪而有责焉龙其知乎
　　设宋濓戒山鬼説
　　太史宋濓之京师歳首还潜溪道经杭之西山是时晨苍遥见丛木中若有骑者非马若驴非驴似虎非虎而乃豹也濓豁然有知吾尝览羣书知山鬼之态若是此必山鬼也濓方有悟其骑者倐然甚迩濓前濓问之曰汝非山鬼乎曰然濓曰吾平昔所学仲尼之德专利济不残生二十而行道今七十有竒其修道利济已五十年矣人神与吾本无憎爱尔西山之精英为岳镇之所统无为而来我见云何其山鬼拜而诉曰卑鬼钟西山之精英太史然之愚民无知我之御山所以御者其豺狼虎豹属焉闻太史过此特奉太史于道乞一劄以名鬼之愿也濓于是呼仆者以笔墨诣遂为山鬼说其西山也始天地而同生孰曰异名不过山而已矣未见司山者也故山容物而生物畧不有厌俄有窃于气偏者入山白鬼之自云属豺虎而役羣狼与人辨憎爱而明是非此岂汝之宜也汝当敛迹蓊郁衣白云语猩猩带江镜湖饰霞翠松冠岩舄涧弄蚖蛇戏蛟虬而阅刁调乐优防于窈窕之壑宜其然也今则不然出与人交希誉以为美乎吾戒汝今后勿与人见敛迹幽篁毋为人测妙哉
　　防夏珪长江万里圗
　　洪武十三年春正月奸臣胡惟庸权奸发露令法司捕左右小人询情究源良乆人报左相赃贪淫乱甚非寡欲朕谓来者曰果何为实以验赃贪对曰前犯罪人某被迁将起其左相犹取本人山水圗一轴名曰夏珪长江万里图朕犹未信试遣人取以验去不逾时而至吁微物尚然受赃必矣傍曰乃夏珪之亲笔也时左右内臣尽舒其轴朕的视之见皴山染水落笔有方陆有层峦叠嶂巗谷幽防树生偃蹇藤挂龙蛇水有江湾屈曲其势动荡彷佛万里洪波又山意足而平川荡荡逺浦弥漫俄生培塿突旷野以累累观相生血气者则有寒鴈穿云乔松立鹤水陆﨑岖僧俗半出云巗而似行似涉若此者非工夫一日以成其图也斯万里也造次不节逡巡不成若仁者体嵬山而耸防知者效流水以守常不亦俊乎
　　题徐熙暮雪双禽圗
　　朕闻上古揖让天下臣民无争自周秦至今称为创业以其人情薄而世俗浇君者不圣故然或一君之厚德臣民必有称颂者吾观徐熙暮雪双禽其运笔精巧顿放得宜不知何歳进恱胡君君乃命入奎章阁閟藏王宫以为释结甚得其宜何期博士等无知但识圗名列姓其于黼黻匡谏并无着迹岂不尸位素餐茍安碌碌古之贤臣匡君以仁表君以正玩物丧志未尝轻许焉如此辈者宁不有愧
　　题范寛雪山行旅图【并诗】
　　夫二仪立极则万象生焉然而又有殊方异类者何以见且如中国与四夷优劣者在于四序以时而寒暑均若南方地暖日炎如北方酷寒无五谷西戎尚杀伐而少君臣沧海之东人言异迤东人非人形故云覆载之间物有异类者为此也中国得其寒暑均是天心也洪武八年秋暇逰葺书所见范寛图四时景冬有雪山观其所以其运笔也精其于胸意幽防着雪山之时令有若有志君子亦不下越也夫何故葢为君子之心当仁则仁当恶则恶之其间仁义礼智昭然世称为君子贤人其范寛能冩四时之景如是脱中华于胷中古至如今列圣居之寛若是岂不快哉诗曰
　　遥岑凝雪酷寒时乔木隂森尽赤枝知是范寛能运意乾坤秀气更无私
　　题李嵩西湖圗
　　朕闻杭城之西湖今古以为美赏人皆称之我亦听闻未见一日阅李嵩之画见西湖圗一幅其上皴山染水界画楼台冩人形而驾舟舫举棹擎桡飞帆布网抛纶掷钓歌者音舞者旋管弦者则有笙觱篥其为湖也汪洋汗漫致翫景者若是可不乐乎然斯湖之佳则佳矣于中昻君子卑小人不难见也夫君子之游湖当世泰之时乗舟于湖昼则推蓬翫景极目遐观览佳气于胷中着以诗文黼黻皇猷夜则仰卧叶舟覩皓月而品琼箫乐其乐而歌世之清泰比狎小人者何若小人之游会无知务声色耗赀财而酣饮无厌纵其欲而不絶是有破家荡产身乏衣食者多矣比君子游何如于昻君子卑小人可不信乎
　　题赵千里江山圗
　　洪武八年孟秋将既入装背所背者以圗来进见题名曰赵千里江山图于是舒巻着意于方幅之间用神黙防于笔锋岩峦穹窿幽壑之际见赵千里之意趣深有秀焉若观斯之圗比诚防山者不过减筋骨之劳耳若言景趣岂下上于真山者耶其中动荡情状非止一端如山髙则有重峦叠嶂以水则有湍流蟠溪树生偃蹇若出水之苍龙遥岑隠见如拥螺髻于天边近峯峻防露掩僧寺之楼台碧岩万仞临急水以飞云架木昻霄为栈道以通人致有车载驴防人肩舟櫂又目樵者负薪牧者逐牛士行策杖老防相将观斯画景则有前合后仰动静盘桓葢为既秋之景兼肃气带红叶黄花壮千里之美景其为画师者若赵千里安得而易邪
　　题赵希逺秋塘野禽图
　　震泽迤南水浦弥漫中有吴兴一邑若帆舟而翫则四时皆天开圗画使人心地无不快哉世善丹青者孰能脱像八年秋诣装背所见希逺吴兴秋塘圗一巻冩翠栖枝枯荷昻俯芦黄蕊白鸳鸯足食于斯景趣幽防木禽顺序于戏宜其然故上品之妙哉
　　题梁师闵芦汀密雪圗
　　楚之旷浦遇冬摇落之时平沙尺雪汀芦弥漫若跨骑登峯使神驰潇湘之极莫不浩浩然荡荡然心无凝故故云八景者宜其然孰能图此独梁师闵胷钟楚景之秀特冩圗以像生岂不快哉
　　题春江山景圗
　　山苍茫而岚光杂蕊水漭而烟锁汀芦画舟游而人立似皷櫂以轻飏夺真造化有若是而不殊以其妙也
　　莺啭皇州赋
　　惟淑鸟之神气正三月以应期乗造化以娇吟畅流金于柳堤饮花露以香吻食飞絮以精竒栖碧梧兮侣鳯凰翅翺翔兮与鹏齐浮林梢而色日弄翩翻而罕稀乐钟山之柱霄汉美岩谷以神怡尔乃笙簧嫩舌同律吕以谐宜百花丛里任意芳菲有时假天风而流翅俄又敛翼以林枝效织梭而自在亦彷佛以星移若抖擞以抟风疑大火之西驰今也节近清和薰风将施养羞于森林深处翫緑隂而髙低感大化之循环快灵禽之足意【叶平声】
　　画眉赋【并序】
　　歳在庚申春二月二十有八日督政务于奉天门下是日也春隂方霁日色暄和淑气薰蒸万彚咸亨朕务少暇分刻畧盘桓于左右见内臣将所豢画眉置于栏下斯鸟感淑气之浮逰呼羣之意啭声冷然而美听故为之词
　　阅俊禽之在野苍身而防眉感初气鸿之时哢晴啭语为音和而无倚【叶平声】乆求侣而不获乐人听而为竒入珠笼之翠琐美易食以朝期羽日鲜鲜而耀采爽雕楹之悬宜金足舒而称首蜡吻烂然而无移舌微调而声韵翅轻举以宜枝昔在野之佳音入牢笼而愈弥夫何时也华烂熳似锦帷正鹰燕之髙低比雄长之翺翔兮运扶揺之天倪假鹏之旷翅四际荒涯虽息于六月志同鹏而相知观彼苍之遥兮适莽苍之陲且间而无遐的论而无私必迩遐之可鉴通升降者有之今也声和羽防为人爱猗若声调如旧整翼鲜齐求近雕阑而富后千载而名啼
　　四渎潦水赋【有序】
　　朕尝俯仰二仪深思其所以必隂阳之所以着今也概观二仪隂阳也隂阳二仪也此其所以未知也夫二仪本二气之所着若否于二气则上下隔矣若或上下姤则万物咸亨所以亘古至今必盛暑之时则密云浮防于两间霖雨大降斯太和之至矣潦水之兴矣若果如斯则生民福臻君民者仁治今当其时黑云靉叇风不鸣条雨不破块宜乎其时故为之辞曰
　　惟二气之姤和无不及而否过运氤氲于两间【阙】
　　海无洪涛而巨波倐污漫而连野
　　蓦江洋而浸多俄微风之拂面树倒影而沉柯昔襄陵而怀山神禹凿而民歌已而滔滔东注非朝海而他何三门峻急吕梁旋涡巫山莫止来源沙陀溉荆楚被菉荷瘳乆疾起沉疴均沾万物特盛时禾尔乃荡荡婆婆娑娑浮轻舟之兰棹利渔夫之棕簔湍于崖壁緑挂女萝泛于农圃茂于蓼莪五岳示态精英嵳峩泽施博爱奚分巨苛便商舟之络绎善官站之走舸会百川之皛冲撞林麓之岩阿或巨鱼之跳跃翩翻嫩緑之浮荷布浮萍之满面浴洁白之逰鵞泽北塞之翠草犊胡民之紫駞功既滂沛溢堤盈波海上瀛洲稽颡称臣拜首夷倭夫何德备天地雨旸时若而不磨
　　秋水辞咏无智
　　秋水清兮实玉莲水痕收兮足有年浩荡秋风兮翠荷翩翠荷枯槁兮水澄天水云影兮共逰旋水兮水兮智人然于澄彻兮更何便歌清秋兮孰我为平世道兮日心愆水兮水兮无不前世人孰与兮水般全
　　江流赋
　　长江荡荡緑水悠悠举目遥观共长天而鬬色低头近觑同融日以争光岸边緑葺滴溜溜风摆旌旗堤下青蒲孤耸耸露依劒刃白苹渡上有一攅一簇向沙鸥红蓼滩前有一往一来红甲鴈其中富贵飘飖飖荷叶弄青钱内里繁华招展展莲花倾玉霁雪丛中响沸沸金睛金色化龙鲤晴波影里骨刺刺緑甲緑毛通圣此江遥纳千流总兼三台之职逺尊大海位有宰相之权东南形胜实为吴越之藩篱西北胸襟雄据楚淮之保障晋残东渡能随五马一为龙汉末南争善使三雄决二虎此江到春来暖融融鸥浴鱼翻到夏来碧森森芰生荷放到秋来纷纷红叶逐波流到冬来片片寒氷随浪走江中之景清兮是水緑兮是波白兮是浪碧兮是蒲红兮是莲青兮是荷飞兮是鸥落兮是鴈跃兮是鱼行兮是舰东去西来万里长滔滔不尽古今忙流水水流流入海浪翻翻浪浪翻江碧荷荷碧碧烟罩紫花花紫紫云盘白鸥鸥白白鸥波红蓼蓼红红蓼滩采莲莲采采莲去行棹棹行行棹还烟树生烟烟绕树渡舡来渡渡人舡汨汨无边浴寒日明明四际映青山几畨銕骑腾长浪数次金戈照急澜嗟哉跨江欲会猎危乎浮水要投鞭炎炎纵火称公瑾浩浩驱兵賛谢英雄挥泪伤时往豪侠持戈惜目前王濬乗威焚锁銕祖生慷慨扣船舷










　　明太祖文集巻十六
　　钦定四库全书
　　明太祖文集巻十七
　　明　姚士观等　编校
　　祭文
　　中都告祭天地祝文
　　曰昔者元政不纲英雄并起民不堪命苦殃不可禁荷防昊天上帝后土皇帝祗悯世民之艰苦授命于臣赐以文武人多良能八年以来除民祸殃臣防上帝后土之恩文武之能非臣善为当大军初渡大江之时臣每听儒言皆曰有天下者非都中原不能控制奸顽既听斯言怀之不忘忽尔上帝后土授命于臣自洪武初平定中原臣急至汴梁意在建都以安天下及其至彼民生凋敝水陆转运艰辛恐劳民之至甚遂议羣臣人皆曰古钟离可因此两更郡名今为鳯阳于此建都土木之工既兴役重伤人当该有司叠生奸弊愈觉尤甚此臣之罪有不可免者然今功将完成戴罪谨告惟上帝后土鉴之
　　即位告祭文
　　维我中国人民之君自宋运告终帝命真人于沙漠入中国为天下主其君父子及孙百有余年今运亦终其天下土地人民豪杰分争惟臣帝赐英贤李善长徐达等为臣之辅遂有戡定采石水寨曼济哈雅方山陆寨陈也先袁州欧祥江州陈友谅潭州王忠信新淦邓明龙泉彭时中荆州姜珏濠州孙德崖庐州左君弼安丰刘福通赣州熊天瑞辰州周文贵永新周安萍乡易华平江王世明沅州李胜苏州张士诚庆元方国珍沂州王宣益都老保等处狂兵息民于田里今地周回二万里广诸臣下皆曰恐民无主必欲推尊帝号臣不敢辞亦不敢不告上帝皇袛是用吴二年正月四日于钟山之阳设坛备仪昭告上帝皇祗简在帝心尚飨
　　朝日祝文
　　混混之初两仪无象神光未着及穹壤既立神光运行照临下土万象昭明形影俱分四时序而天地位民物防恩凡有国者咸修祀礼今当仲春式遵古典致礼以祀谨以玉帛牲齐用伸祭告尚飨
　　夕月祝文
　　钟隂之精配阳之德厯代相承祭以秋夕今也时已秋分特备牲醴祭奠伏惟神鉴尚飨
　　周天星辰祝文
　　布列周天各司舍度光烛于下人所瞻仰今季秋之时穹碧澄清万象辉辉朕遵古典躬伸礼祭神其鉴之尚飨
　　先圣三皇厯代帝王祝文
　　昔者奉天明命相继为君代天理物抚育黔黎伦攸序井井绳绳至今承之生民多福思不忘而报特祀以春秋惟帝兮英灵来歆来格尚飨
　　祭西岳华山西镇吴山文
　　维神磅礴西土为是方之岳镇古昔帝王必知神有所司故载在祀典为民祈福今予统中国兼抚四夷前者为刹罕脑儿伯顔密迩中国屡抚不服告神用讨已行絶灭自陜西迤北民无兵祸之忧但方今河州东南西南吐蕃川藏等洮州三副使頴素子虽以子入侍于心将欲抗拒朕心有所不安特告神知命将率兵前行进讨惟神鉴之
　　祭大河文
　　维神蜿蜒东注故称大河古昔帝王【余文并与西岳同】
　　遣功臣等祭五岳列镇四海四渎文
　　荷上天后土之眷命蒙神之效灵以致平羣雄息祸乱君主黔黎于华夏统控蛮夷于今十年中国康宁然于神之祀若以上古之君言之则君为民而祷载有春祈秋报之礼于斯之祀有望于神而祭者有狩于所在而燎瘗者今予自建国以来年年于兹国为新造民为初安是不得亲临所在而祀神也特遣开国功臣某道士某以如予行奉牺牲祝帛于祠下以报效灵自今以后歳以仲秋诣词致祭惟神鉴之尚飨
　　遣功臣等祭北镇医无闾山文
　　荷上天后土之眷命【此下文与五岳四镇同】今予自建国以来十年于兹每望祭神于京师未遂诣祠而祀予当亲至近郊而望祀奈国为新造民为初安是不得亲临所在而祀神也特遣开国功臣某道士某以如予行奉牺牲祝帛于近郊设坛以报效灵自今以后歳以仲秋遣官代祭惟神鉴之尚飨
　　奉迎社稷祝文
　　曩者建国之初立神坛于此其宫殿城垣一切完备后因工匠厌镇百端于心弗宁复命工兴造宫室亦已完备于社稷之思想必有厌故将神坛建于午门之右工既完成理合奉迎安祭谨告神其鉴之尚飨
　　奉安社稷祝文
　　古人之祀神也载之于书其议礼纷然莫可知其的前代神坛两居共一壝而处于理非宜以古人言之大社五土之神大稷五谷之神五土发生也五谷因之而茂焉当一坛而祭理应特选今月初一日奉二神于此合坛共祀以仁祖淳皇帝配神作主永为后世法神其鉴之尚飨
　　合祭天地文
　　曩者建国之初遵依古制祀以南北之郊【御讳】周旋九年以来见古人之意固诚于礼未为然也且人君者父天母地其仰瞻覆载无不恩也及其祀也则有南北之坛终不会祀以人事度之为子之道致父母异处安为孝乎今也大坛鼎建未完朝堂新造已备时当冬至谨合祀于殿庭自今已后每歳合祀于春时永为定礼以皇考仁祖淳皇帝配神惟上帝皇祗鉴之尚飨
　　告庙配享祝文
　　曩者建国之初遵依古制祀昊天上帝后土皇地祗于南北之郊【此下与合祭天地文同】时当冬至谨合祀上帝皇祗于殿庭自今已后每歳合祀于春时永为定礼谨请皇考配神伏惟鉴之谨告
　　祭岷山天女洮水诸神文
　　神钟灵秀机莫人知然而福善祸滛以教人聪明正直之为也朕命将指挥聂纬等率兵守御是方是方乃神所居之处兵既临此就命聂纬等代朕会神以祀神其其无私尚飨
　　祭城隍蒋庙文
　　朕起寒微荷上天后土眷顾百神效灵君主中国曩者平强暴息祸乱每頼战骑以长驱迩来祸乱已平必备多骑以御侮所以设太仆寺统羣牧监繁马于郊今年选马四千有三百上槽俄生疾流传甚为朕患且朕立京于是方专阳道而治生民也神灵是方专隂道而察不德也朕有所为不得不告今马有疾故告神知神其有知祐我羣牧尚飨
　　祭【阙】　　　　山大江旗纛文
　　曩者兵争已乆老防艰辛少壮奔逼苦哉甚矣当是时贤愚思治感动昊穹于是上帝好生授民以福命予平祸乱育蒸黎予无已能多赖百神效灵今者祸乱已平十有一年矣惟西戎有密迩边陲者洮州戎冦肆侮年年未曾出师问罪今特命西平侯沐英佥都督蓝玉王弼等等率兵进讨兵行会神以告神其鉴知尚飨
　　皇伯考启欑祝文
　　惟伯考同我父皇之父母一气由来推源及派敢不尊崇曩者天下大乱人无纪律兵祸流行非独人世不安在黄壤之下者亦不能静居所以伯考之神魂子孙之灵魄皆隂宅于此因兵为人所发朕本无知惟使臣言其的方知伯考于是焉伯考已絶嗣矣朕本犹子故展微衷特择地以改葬之选于今日起离旧茔谨遣某赍牲醴以告惟伯考鉴之尚飨
　　祭元防主文
　　呜呼生死废兴非一时之偶然乃天地之定数也所以大圣贤者于斯四事若或有一临之皆不以为色难葢谓知天命之必然是所以生顺天地之命虽死亦无后恨此所以知天命而不惑也且君之祖宗昔起寒微于沙漠当是时天下巨富而为民主者兵强地广又非一人而已皆不能平君寒微之祖以致葺戈整戎弯弧执矢横行天下八蛮九夷尽皆归之此所以天命也延及君之父子正当垂衣以享承平之福何期盗生汝颍华夏羣雄以致君之父子号令杳然终不能平之此人事欤天道欤朕起寒微托身缁流朝暮起居不过侣影而已安有三军六师以威天下岂料应圗防有天命众会云从代君家而主民曩者君主沙漠朕主中国因君与羣臣固执天命不移特以彼是我非是有邻邦之好不修我不敢以使多进迩来闻君长往念昔有元之孙安忍不吊行人至奠以牲醴惟英灵不昧尚飨
　　祭陇西王李贞文
　　呜呼哀哉骨肉之亲昔者朕居元时生理艰辛皇考妣甚为忧戚惟姊孝专心尔能同之故有资助虽歉不荒然而数年之后皇考妣长往姊亦弃世但只尔我共生人间忽天更元运寰宇兵争当是时尔我各天一方消息莫闻彼此不知保命何期天地祖宗眷佑朕膺图防抚羣英尔能有知防儿来栖此为骨肉之亲也朕尝思之平日寒微亲戚寡少独存尔我但愿长生不期一疾既临倐然去世呜呼哀哉痛切于心然生死之道世人之常今也子封公爵孙有官称甚哉昌乎尔其有知尚飨
　　祭衞国公邓愈文
　　昔者尔父兄起兵于承平因兵及疾相继而亡独尔防存方长才结发之时而又从兵十八歳而至于滁阳十有九歳朕率渡江来因尔刚柔相济朕抚练为将以致调守诸郡尔善能驭士抚民不作非为已厯八州矣当羣雄角逐之时雌雄未定之秋朝夕患难相保尔亦多烦为斯德合前劳朕法哲王之制尔遂为名世之臣乃有衞国之爵其于人臣可谓功成名遂矣前者为西戎肆侮命尔率众往征已行殄灭其党景张国威特命尔班师复命何期中不测之疾中道而逝不复复命矣使朕不觉哀哉痛哉又何望也然生死之道世人之常寿之短长亦未生之先有定丈夫至此生无非为之作乃有福禄之荣虽逝也亦何恨哉今也子已长成名将愈昌尔其有知尚飨
　　祭王恭文
　　始自乙未年间吾渡江太平以尔入吾门而为壻后尔长成吾有不胜之喜为疆宇日广军民繁众于是内托姻亲外假股肱使率兵以镇名郡而当方面何期尔父子皆不保荣贵而务赃私容逋逃而隠有罪致是失托姻亲之望絶无股肱之能故发所司以取所作之由于是免官发同庶人居未几何有人来报尔因疾而长往然尔虽身死于国无功于亲失托可谓自恨矣今也三年服终特令人以牲醴致祭尔其有知尚飨
　　祭义惠侯刘继祖及妻夫人娄氏文
　　昔朕皇考妣薨逝赖尔惠朕葬地遂得安于隂宅念尔之德难忘特封尔为义惠侯及妻娄氏为夫人遣官赍诰命赠尔夫妇仍以牲醴致祭灵其有知尚飨
　　祭佥都督丘广文
　　朕起兵淮右相从者众老成者多独尔方结发之时荷戈戎行胆壮而气刚凡摧坚抚顺尔皆有功今天下大定正当贵身荣家乐太平之福何期年未髙而忽疾杳然长逝呜呼生死之道世人之常尔虽早亡功名昭著丈夫至此必无憾矣尔其有知尚飨
　　祭安南国王陈煓文
　　上古受胙方隅者一王纲而无二所以固封疆遣逋逃却有罪睦邻邦而恤鳏寡故得二者之欢心以事先人尔煓为民上于安南失固封疆未审曾侮于鳏寡而乃至占城有是此果逼迫人而若此欤彼占城无礼致徂征而若是欤使者来告尔殁海滨朕不觉痛心呜呼一言可以兴邦一言可以丧邦其陪臣之佐奚用其道有此耶呜呼颠而不扶危而不持焉用彼相然虽云尔亡邦家无虞特遣使奠祭尔其有知尚飨
　　祭安东县沐阳县鬼火暮繁文
　　幽有鬼神朕尝信之不惑然隂阳之道昧在阳非君为民而祀之于当祀者余不鬼神之祝为人臣而官守方隅如之所以为民也若庶民舍祖宗而他祀则非宜也君臣不为民而祀亦非也且在隂者非岳镇海渎山川载在祀典之神承上帝后土之命福善而祸淫则神不人见所以神之为人也若在神之为祸善而福恶者则非聪明正直也朕思惟神鉴人虽毫厘莫可濳伪以其神去来无迹出入无时故鉴知必精独人不测于神今洪武十一年四月十四日永嘉侯差百户来奏安东县沐阳县地方民人暮惊谓野有夜持炬者数百或成列或星散巡检逐之无有击之有应朕不敢听而匿特差人致牲醴会尔鬼神于现形所在论问之夫中原之地因有元失政生民涂炭者多死者非一而已故絶宗覆嗣者有之生离父母妻子而悬于隂阳者有之尔持炬者莫不五姓无主孤魂而欲祭若此欤正为悬隔父母妻子而有此欤乃无罪而遭杀寃未伸而致是欤莫不有司怠恭而怒之忿欤朕切问尔持炬者四事果属何耶若是有为而至朕自即位以来凡前王载在祀典者各有时而奠他不敢妄于正直鬼神之礼未尝缺焉尔持炬者祸应祸而福应福勿妄为民害自招天宪故兹勅问想宜知悉







　　明太祖文集巻十七
　　钦定四库全书
　　明太祖文集巻十八
　　明　姚士观等　编校
　　祭文
　　奠忠襄王李察罕文
　　草之劲者非疾风不显人之忠者非乱世难名尔李将军当中原扰攘元政不纲大臣窃命守将擅兵于外是致干戈鼎沸国势日危人将以为元无人矣何将军之忠义倡农夫为三军防智勇以上闻颁爵以官之明其分数义旗举而兵兴齐鲁强兵仅能固守尔能陈兵于野请命于朝进退有方君命是听当是时忠心昭如五曜号令严若冰霜所以动天地而感鬼神以其忠之所致夫何兵既胜志少盈纳逋逃释有罪忠义渐鬼神鉴见俄而祸膺不测殒于敌手然忠未终而奸未显寿不期年果属何耶莫不竭忠以身先而致是欤抑人臣之有将而若此欤噫予数其事而酧之犹生之对也灵酣而往予纪而归诛心之言尔其听乎
　　祭柏子潭龙文
　　昔兵驻滁阳适当秋首正禾苗畅茂时乃无雨军民惶惶予亦甚沮询及土人言丰山之东潭有神龙每遇旱患祷之辄应予亲诣恳切于祠神不我弃后三日乃荅俄风生万壑倐墨云遍于太虚须臾霖雨济我军民然虽去此而常想二十年间凡旱患犹极目于神方今年羣牧在斯掬渊泉饮有告我者蛇入神祠予想非蛇必神有所为而至岂牧竪亵渎而有所恶欤抑神心悦而至欤呜呼倐然忽然予所不知特遣官致祭并禁掬水神其鉴焉
　　祭平章李思齐文
　　卿昔为民中原时逢世乱独能仗义施仁挺身奋臂率义旅以保关中臣元有年矣何元纲不振社稷陵替卿尚能固守臣节斩我行人忠臣之义可谓尽矣然大厦将倾非一木可支未几元君遁去中原土地复我汉人朕遂为生民主当是时汉人弃丘陇从元为我中国仇雠至今身膏草野骨委沙漠唯卿退守临洮心思父母之邦义忠族类是以全境保民助我成功今七年矣夫何乆疾不痊以致长往噫握兵一世又得善终亦人之所难卿能如是岂不美哉朕闻卿殁不胜痛悼今遣某官用牲醴致祭卿其享之
　　祭淮安侯华云龙文
　　昔皆民人尔因世乱归朕今有年矣虽无独建竒功随众勤劳多着念尔勲旧特加侯爵朕以燕地之重托尔任守务在军安民乐委以燕相更望辅弼何期数年间军劳民怨询其所以乃尔巨府院擅工役害众成家书云作善降之百祥作不善降之百殃推尔之故莫不去贤而近愚忘所以报神人共怒致令如是欤抑尔前生寿数有定而若此欤然当在生之时可为善而不为今事已往其幽处判无私已在目前是非还自知否朕有誓曰生封侯而死諡以公着为常典尔生前守爵而害官民法不当公止葬以侯礼且薄情不厚所以责之也尔其听之尚飨
　　祭滁阳王文
　　曰曩者羣雄鼎沸之时民不堪命王乃奋臂定逺防濠城而守之朕方从军几被他人所害惟王能活我致有今日尽平天下家国已成再生之恩终世难忘今者督工鳯阳道经环滁茔祠在斯遣官致祭尚飨
　　中都祭开平王文
　　曰思尔相从于今二十有二年矣然尔去世倐经五载若观听容声止有一十七年耳当前十七年间东征西伐栉风沐雨奋不顾身开拓疆宇朕知尔心至如严号令帅三军摧坚抚顺英风冠世海内知名其为丈夫也莫不慨然心至生也如是死也封王寰宇既称祖宗光耀子受公爵女嗣后基今古如是者甚不多见今年夏四月朕亲至中都验功劳公侯相从防驾者羣然行失尔队列亡尔班使朕心恻然因祠在斯特以牲醴享尔如生尔之昔友皆随来奠神其不昧尚飨
　　祭先陶神文
　　神于初世治陶尤精埏埴为器窰治成功今古不易用且无穷神之公志有若是耶今也命匠施陶为朕所用特遣官致祭更祈听役之人身无他患始终完成是其祷也神其鉴之尚飨
　　祭温州千百户文
　　曰厯代设兵衞在乎御侮职于斯者则有栉风沐雨野宿风飡披坚执锐之劳以其临阵也则有舍父母忘妻子奋不顾身乃能克敌功着史册名冠天下如此者实古名将已然之事是致家荣贵国磐石至今昭昭朕统天下以来中国方宁法前人之所为守在四夷自洪武初至今倭夷数为冦于海滨生离人父母妻子损伤物命特勑尔等听将军靖海侯吴祯令舟营海上以静方隅夫何朕政有缺天风大作怒号于沧溟之上尔乃恪恭将命信地弗违是有樯倾楫摧舟碎尔亡然生死之道世人之常得其死者既广不得其死者甚多今尔诸人为国为民而殃及于身事虽如是不为泛然讣音一至朕将何措虽感伤于衷尔生安得而归故特遣某官临海设坛致祭仍命僧众修设道塲追荐尔魂使有所归凡有官者则禄尔子孙军士父母妻子则给粮养赡灵其有知承此祭享
　　祭保志法师文
　　昔者师能出世异人性备六道景张佛教使凶顽从化善者愈良及其终也择地于钟山之阳隂其宅而居之经今八百六十七年今朕建言在迩其为师焚修者俯而视之因中书下工部造浮圗于山之左今将完成徙师于是于戱漏尽母生人我刼终勿堕尘埃惟师神通尚飨
　　龙江祭太嵗尊神文
　　上帝好生凡有国者必钦承而效之则民安物阜迩年以来西南诸夷歳为边民患斯患也称自尧舜以至于今化弗循教征弗畏威葢恃崇山而固险倚林木之深丛跳梁出没虐良民而伤生今遣江夏侯周德兴充征南将军进取散茅等洞安庆侯仇成充征南副将军征取容美等洞以及散茅其遣将发兵必欲摧坚抚顺以静西南兵行特专昭告神其鉴之尚飨
　　祷雨咨京都城隍文
　　天乆不雨时将过矣实予之罪首夏亢阳本欲祷于上帝后土虑恐烦听以致因循至今良民失望皆有忧心予不敢迳达上帝后土于今月十一日亲告于钟山之神望神转达于上帝后土惟京都城隍之神先期与报至日祝焉
　　祷雨有应谢钟山神祭文
　　天乆不雨烝民怀忧予将告神而未施乃先城隍必城隍善予所云故告旱之辞未诉神其我知即日大雨时行今来诣山而谢神神正无私祐我烝民谨谢
　　祭汉蒋秣陵尉文
　　今年仲季夏间上帝震怒皆朕失奉天心作为太过以致朝廷多事军民弗安既受帝命遑遑无措知无不改然未知天意曾无回乎俄尔有来告者当帝怒时神祠亦有干焉朕思神非朕謟朕非謟神朕凡无知隂道以情理推之必因新建而人愆累神然皆朕不能断而致是今既工成而有帝责之迹本不敢完既成而废恐人失瞻望特依迹完之朕非佞神尝闻向者福善祸淫每皆当焉朕所以美神已往隂功无謟毋敢弗扶隂而化民故时祀之今完之欲民为善耳他无所干牲醴之奠神其飨之
　　祭外祖扬王文
　　孙起布衣于淮甸渐羣雄之来从凡二纪于兹其间摧坚抚顺敛迹豪雄平祸乱于寰宇播声教于八埏安黔黎于市村是以尊称华夏耀扬六军握九伐之威以镇顽积四海之利以赏善斯非上天后土之昭鉴海岳之效灵家祖外祖累世皆积隂功奚若是耶每念外祖之灵必欲亲诣年思月想终不遂行为其国事浩繁弗克诣前今特命外从孙曹国公李文忠以牲醴之奠献于陵所以建灵堂及云追封外髙曾祖考妣之由惟我外祖英灵不昧尚飨
　　祭外髙曾祖考妣文
　　非累世隂功奚生我母必积德广深感格天地福加于我然几暇常思无由展报为其育母之深恩旷如昊天后土虽欲报劳焉能及之今节届孟秋特专内臣奉御杜亮赍衣仪诣陵告祭尚飨
　　祭仲姊曹国长公主文
　　感伤父母鞠育之恩思惟姊孝父母之专时刻有省油然动心更思父母初逝兄弟相离姊我是别当是时也各天一方悲伤痛切惟鬼神知我此时虽居至尊未尝有忘今也节届孟秋特遣内臣奉御徐庆赍衣仪诣姊坟所姊其享牲醴受衣仪恱父母之英灵尚飨
　　祭宋威武军承宣使张渊文
　　世物皆消长朕疑格以观之然其所以然矣再阅古而目今听智贤之所云乃有不磨者惟功德着于人神而能永焉昨宰营缮者入奏谓尔威武军承宣使张渊隂宅其下既开而见辞知舍身以捍患每御侮以防奸当善终于淳熙甲午之孟秋尔君念忠勤而不忘遂勒石于圹今朕勑宰营缮者鼎新隂宅于是于戏舍身而身存坚忠而名著其不磨也而谓忠焉者矣故兹奠祭尔其享之
　　祭济宁侯顾时文
　　呜呼讣音来报云及尔亡遂感伤终始发究心之无穷致涕泪欷歔而不已又忽欢动衷情谓识千古之将有所不及夫何如哉盖将能成功而不为敌所辱朝野无议但婴微疾遽然长往此所以名世良臣爵及子孙禄荣于家斯善终之万幸也然生死之道今古不异世人之常于戱摧坚抚顺被甲胄于年年其报效忠勤日星昭著灵其有知以享斯祭
　　祭两浙运使李世杰文
　　尔昔壮时以武从事东征西伐摧坚抚顺尔皆有功刚正不屈公多在职贿赂无知所以命职煮海他官弗肩钱粮办集已及数年正当髙寿之时恐精力不继遂令致仕养老于家曩者王溥不遵朕谕累犯宪章朕命释之今年汪信来首云溥非为尔为前导朕听斯言必奸臣共谋者因是罪及傍人者众无乃过乎事未乆而尔亦逝矣疑其为此而有愆欤然或真伪彼此朕所不知今尔临葬之时特差内臣奠而嘱之尔其尚飨
　　祭千户夏以松文
　　曩元之季海内分争英雄者非一擅声教罔知天命者多惟尔以松思乡里之切遂倡义旅自维扬渡江东来助朕征行以致有功前数年福期髙寿命从子袭爵使尔优防以终天年迩闻讣音一至思于相从甚至感伤今特致祭灵其不昧
　　祭都督何德文
　　尔自听命以来勤劳累着功业愈多朕将报功赐以巨赏何期但婴防疾遽然长往然寿虽未足归去人欢何也以其为将而功着朝野不为敌所辱而得善终岂不善之善者也
　　祭四辅官安然文
　　尔中土之士昔当元末从事义旅効力于元职掌兵夫及元运终大将军长驱齐鲁当是时尔守齐东尔为中土之士祖宗丘陇在焉所以弃元归我其来甚诚朕于尔嘉是以数授之以重任每临方面累有极刑之犯者三朕尝释之前年为坐视胡惟庸陈宁为恶意已同奸朕思来归之美仍前释之昨为朝无人用复召尔来想必加诚事朕何期鬼神鉴焉尔懐自愧之疾遽然幽往朕观所以必有究乎然朕尚思初归之意犹加牲醴之奠
　　祭营田使马世熊文
　　呜呼长者之归也尽天之道乎所以天之道祸乱不作于善灾害不萌于良使得善始善终天之道也尔世熊昔役公门未尝轻惑于人及帅义旅度量宏深士卒感恩时当髙年前月尔孙来奏云老疾少侵是月归奏乃知讣音呜呼伤哉呜呼快哉且伤伤善人去世君子谁同快快于善始善终而尽天理也朕务甚失遣使问疾时已过矣特遣人祭于灵所世熊有知尚飨
　　祭小张国公文
　　尔本有元之臣率众阃外御侮防闲偶尔部下生变挟尔来归实非本情居朕京师已有年矣今既年迈老疾日侵终于长逝特遣某官以牲醴祭奠尔其有知尚飨
　　祭江隂侯吴良文
　　昔忠诚之士从君坚身许之志故犯患涉难以尊一人而安天下苍生立髙名不朽于史册今古智人览之无不欢心尔吴良从朕于扰攘之秋年驰月驱栉风沐雨野宿风飡披坚执锐十有四载方封侯爵今又十四年矣正欲安享富贵何期为营造而出婴微疾而长往讣音至京朕何言哉然为将之士忠于君而能平祸乱为民作福而乃身得善终尔无憾矣遣人以牲醴致奠灵其不昧尚飨
　　祭孔希学文
　　曰三纲五常之道始上古列圣相承率修明以育生民至于中古将欲坠焉非先师孔子孰能修明之今生民多福惟三纲五常之具备耳葢世之大德者天地不沦没人民无恶声所以为帝者师血食千万世不冺子孙存焉朕以尔孔希学继世焚脩永张斯教以显尔祖何期讣音一至云及长往呜呼袭封荣贵克保令终可无憾矣特遣使以牲醴致祭尔其飨之
　　祭真人张正常文
　　继出世法统仙度人御灾捍患机干万灵飞符仗劒转斗移星雷神听令妖魅濳形道光斯时貌正精英何乗鸾之去急控法印于上清今遣人奠以牲醴尔其有知尚飨
　　祭署令刘英文
　　昔者朕寓居是方存亡者感英父子之恩至今犹存情怀未尝有所忘也前者英赴京来朕为机务浩繁兼寿有年失顾问于英三日复觉令人覔英所在莫知所之稽于金川之门守者报无知英之出入复于京内物色数日乃知英还矣命召复来再见乆未至再命召之告者乃云英亡呜呼感恩之道常懐感恩之礼未终英遽然长逝朕思昔恩不胜嗟悼特以牲醴之奠祭之英其不昧飨之






　　明太祖文集巻十八
　　钦定四库全书
　　明太祖文集巻十九
　　明　姚士观等　编校
　　古诗
　　春日钟山
　　春吟鸟树听流泉涧下鸣泉鸣山谷逈逈处野人情吾吟吟未已孰与春相迎相迎桃李花莺燕鸣丁丁麳麰盛蟠科寰宇乐民生
　　钟山【二首】
　　游山智盘旋俯谷仰竒巅松声细入耳云生水石边敲竹猿长啸临崖视鹿眠白鹤来天翅裳羽翼鲜采芝携桂子任意恣蹁跹野人溪外语黄莺啭更便山静鸟归疾林深紫暮烟樵还渔罢钓畅饮乐吾年
　　又
　　暑往钟山阿岩幽清兴多薰风自南发森松鸣歌猿啸白日丹鳯巢桐柯灵芝秀深谷祥云盛嵳峩树隙观天碧天青似緑荷逈闻樵采木曲涧沿珠螺鸟乐山深邃予欢顔亦和野人逢问处乐道正婆娑
　　咏李白短歌行
　　渔樵较长短是非盈耳满话尽诚茫山水各悠长买臣文章中蟠溪望鬓霜两人隔千古美恶皆一塲争能在当时雄气超榆桑罢钓平纣暴休樵饮琼觞贤愚自不泯黒白成殊光
　　题西施
　　天生两竒絶越地多羣山万古垂青史西施世美顔窈窕精神缓悠然体态闲笑拥丹唇脸皓齿出其间一召起闾里句践扼雄闗伐谋应得志西浙径亲攀铁甲乗潮渡黄池兵未还
　　赐应奉陈溥归闗中
　　卿家居三川大河环蜿蜒吴山在西土华岳翠东天泾渭水浩瀚终南固南边蓝田关倚碧秦岭横紫烟太白峯髙处炎天雪似绵今卿年本迈归志不留连火帝当时节沿途善保全陆行还谨宿乗舟渡深渊智人能识已独不仗生前慎晨烟进揺鞭紫陌迁虎牢逢故垒汉楚孰英贤铜駞闻挟弹翁仲立巍然伊洛天清水梁唐今几年崤函西入国潼道扼黄埏百二山河壮英雄在守焉至老经遥涉胸开意自便人情偶相合相离更何言我不能人教卿当自勉旃
　　钟山赓吴沉韵
　　嵳峩倚空碧环山皆拱伏遥岑如劒防迩洞非茅屋青松秀紫崖白石生谷岩畔毓灵芝峰顶森神木时时雨风生日日山林沐和鸣尽啼莺善举皆飞鹄山中道者禅陇头童子牧试问几经年荅云常辟谷白鹤日间朋黄猿夜中仆万歳神仙荣千秋凡人禄无知甲子寿但觉年数福彩云出洞中鸿山之麓
　　又赓戴安韵
　　旭日射山岩岚光加翠色鸣鳯在髙柯育雏傍崖侧风来楸叶红寒鴈起塞北江流防周回天澄云影碧磅礴气氤氲鸿太古积灵秀峙嵳峩仰瞻常晨夕倚天来何时孰谓题名籍朱湖洞中仙蟠桃径一尺
　　又赓荅禄与权韵
　　时雨济八荒万物皆精爽遥岑敛白云岩壑尽轩敞啼莺舞林麓民乐更何想树底清风生花馨送至往野人入市沽沽毕还山上庶士问民瘼王纲仁义掌智人若峯峦天下有所仰埋云叠嶂松微音琴抚响
　　天竺僧
　　比丘干竺来情思脱祸胎去乡十万里飞锡不尘埋宵昼观孰大无时不常怀志立无上等必欲精神谐忽然观身影影乃与身偕若欲离尘垢将影与身排再观世万物有形必影该寻思欲解分似乎与理乖空寂如是説咸将贝叶开论影始太古至今尚犹猜日午难回避临水见眉腮月下偏分晓愚云似恠哉智人果解分祸胎两忘灾或説身裁影亦曰影身裁颠倒论常世倒颠日日俳观倦身意马劳心猿似豺到了难分去从伊子细差闭门终不见出户倚身牌有时定机俯仰何根荄祖佛如何定影子在尘埃尔升从尔上尔降从尔阶踌躇从踯躅穿履亦穿鞋反复诚难避簮花犹挿钗虚实谁参透天厨一供斋八万四千户闾阎迩榭台鸡犬声无异庄周化骨骸漆园曾作吏槐国已知槐幻中生幻梦幻影与身哀影幻身亦幻何时有壮衰若欲常寂静百骸与之齐智虑浑忘却天然似婴孩
　　赓僧韵
　　天台五百尊方寸皆明月月影弥千江何曾有暂歇为斯妙用通今古长不灭昔当悬挂时诚非凡可越住世及应直几度阿僧刼假锡作梯航泛海涛如雪一旦杳无踪暂与沙门别儵忽羣禅中孰能为机泄禅心旷无迹如海亦何竭僧本具他心宗门常合辙
　　善世禅师
　　前年拜辞去今春二月归未开湖海濶但见禅眸辉踏雪来朝觐家风祖佛规黙坐各无语方寸究徘徊樱花才脸笑柳眼正舒眉独翁任清净愚俗多险危奸猾不善死到处冢累累尔心鉴此患弃家永不回年年常作客如蓬被风吹哀悯自天祐仁深乆必为切记无住相与佛莫相违
　　寳光废塔
　　寳塔摩青苍招提歳乆荒秋髙栖俊隼夜深月影长寂寂星摇荡飞霞入栋梁守僧都去尽萤火作灯光鬼哭思禅度遗经风日张独有来巢燕呢喃似宣扬停骖伤古意云合草头黄闻説当年盛钟鱼彻上方
　　歌行
　　赓僧锡杖歌
　　由来震旦始干竺扶老应须栖此杖铃铃琅琅妙且竒撼振一声空谷响或时化作飞龙威长空如水何相持有时比翼露端的方觉关显现时志悟未通心委曲鸿蒙浑沌同尘俗蓦然一悟凌烟霞觉此觉他方意足神眸昭昭众生顾隠隠微微如法故每担日月猢狲藤箪食由来饱祗树
　　寺中猫食肉
　　紧行慢行皆虎形室中捕防百般能精舍一隙透灵防朽残经巻将何补为斯育尔佛释迦日逐随僧常茹素常茹素一旦筵前舒爪距尔勤尔役诚可録赏彼丹衷命食肉
　　春日钟山行
　　我爱山松好云埋常不老几度春风吹更緑胜似蓬瀛美三岛石径闻蘂馨流泉嫩春草草青啼鸟涧边幽鹤摩空来晨早锦衣队列出山阿饮客婆娑归更饱山清水清我亦清有秋足我斯民寳
　　倭扇行
　　沧溟之中有竒甸人风俗礼竒尚扇卷舒非矩亦非防列阵健儿首按献国王无道民为贼扰害生灵神鬼怨观天坐井亦何知断发斑衣以为便浮辞尝云卉服多捕贼观来王无辨王无辨褶袴笼松诚难验君臣跣足语蛙鸣肆志跳梁干天宪今知一挥掌握中异日倭奴必此变













　　明太祖文集巻十九
　　钦定四库全书
　　明太祖文集巻二十
　　明　姚士观等　编校
　　五言律诗
　　望钟山
　　叠嶂盈门实虚看满座云凭阑松气湿俯扆烟伸莺啭声来耳风催馨袭人近山佳景盛彤殿尽良臣
　　题老君废朝
　　庙古鸦昏集遥瞻起敬心路幽人迹杳碑偃草丛深度关先紫气去后永沦沉惟有庭前树多年茂作林
　　题扇示胡日星
　　有一古老叟胸中罗星斗许朕作君王果应仙人口赐官官不愿予金金不受持此一握扇四海遂行走五言排
　　长江潦水诗赓吴伯宗韵
　　炎蒸和气淳化水亦无浑出峡飞轻雪湍山润厚坤蛰蛟从此出浮鹭亦斯奔旋转如深井轰流防巨盆连云龙气跃振木虎情蹲浩荡弥千里鸿蒙印万村影揺咸浪合光射集云屯尾尾穿波鲤扬扬透雾鲲逶迤洪海口委曲大龙门汗漫无知已汪洋实的存沛然清宇宙廓尔岂晨昏汨汨凉隆暑人间潦水尊
　　七言律诗
　　莺啭皇州【二首】
　　絮飞莺啭柳垂青春雨过时天正晴新涧水流闻鼓韵旧崖松扫听琴声神州气象寰中盛天阙风光世上明犹有上林花似锦殿阶仙乐鳯笙鸣
　　又
　　禁城新柳叶成帷隠映黄鹂深处啼晴蝶逐风翻上下晨鸡阅日唱东西华衢紫陌人烟盛绣户朱门烛熖底景物美看茶酒肆粉钿遥拥坐轻蹄
　　咏京师
　　臣民推戴号神京叹息驱驰行伍行转战羣雄机尚记帅征英俊量方平如今已足勲功赏向后无知孰永名暇日试将铜镜照乌髭堪比玉垂缨
　　咏唐陶将军率舟师
　　昔人奉命驾兵船为国精忠突晓烟令出三军凭战皷呼来万马仗龙泉相加若肯存生意比并何须用着鞭必定清尘要服外收功应达九重天
　　咏柳州城戍守
　　城居边徼垒遐荒烟瘴盈眸疠气茫日暮海风揺屋树春秋溪水泛篱墙思军乆戍炎蒸地必将巡防热中肠但愿昊穹舒造化洗清郁结利同乡
　　咏南越
　　边邑深隍嵌叠峰土民食粟扣时舂云山溪水常相合烟树藤萝每自封岭外瘴温鸣蟋蟀海滨郁热显鰅鳙常思不律皆由此数月朱顔别旧容
　　谕临蒸县官
　　临蒸邑治絶遐方嶻嶪重山碧翠行溪曲羊肠岚杂雾树盘龙体雨飞汤墨云隙处天澄水苍海空中日曜阳好把寸心问民瘼当迁离瘴任潇湘
　　闻人岭南郊行
　　极目山云杂晓烟女萝遥防岭松边陆行尽服岚霞气氷宿频吞虬蜃涎晨仰际峰观拥日暮防临海泊来船信知百越风尘异黒发人居不待年
　　思开平下毗陵
　　忆昔雄师罢战开平犹有教军台自从南向北征去直到如今永不来思起相从不惮役想来奋战愈增哀有时梦里还相见枹皷声中旗甲开
　　询洛
　　洛水官【阙】衣绛袍【阙】河清碧净飞涛千年翁【阙】
　　万【阙】　　　　　往昔崤函车路【阙】当今憇鹤洞云髙世充罔识天垂象以致唐皇展豹韬
　　卢汀洲隠浦
　　泛入遥江渐茫芦花飞落雪飞扬天边云影浮舟静村外秋光列鴈行覔隠谁知栖所在用心无处不筹量卢生避世深幽迹故入沧浪野水乡
　　山沧溟隠谷
　　野人孤寂万重山夜听猿啼峰顶间洞口白云时自长溪中清水日流湍柴扉半掩松森处炉火频添月色闲已絶世尘忘俗事吞霞服气玩灵丹
　　川原和居野
　　满目平原桑枣余那将田地长青芜黄童逐豕随牛后白叟乗驴继马徂烟树半遮村酒斾云山常见市廛圗野人自是无拘束一日三畨醉尽壶
　　竹干青乐钓
　　旷浦澄天湿晓烟智人乐钓穏沙前簑轻雨霁云收合钓掷纶枢水映船举棹欲归江月上挂帆已近暮云边汀芦处处飞萤火照彻渔村饮不眠
　　牧羊儿土皷
　　羣羊朝牧遍山坡松下常吟乐道歌土皷枹时山鬼听石泉濯处涧鸥和金华谁识仙机密兰渚何知道术多歳乆市中终得信叱羊洞口白云过
　　巨罟叟渔鱼
　　悠悠江静日和暄逈水歌声度蔼烟渔网布时天上晒布帆张处斗移邉风恬喜目遥山嫩岸湿频看迩草鲜薄暮欲归星月上流萤防防近船舷
　　横秋风吹笛
　　西风落木绽黄花牛背村童笛正佳曾识倚【阙】
　　每闻【阙】　　　遐苍江一色浑秋意红叶初光衬晓霞凉露下天星斗润烟波声到是谁家
　　沧浪翁泛海
　　海天漠漠际无穷巨舰樯髙挟两龙帆饱已知风力劲舵寛方觉水清雄鳌鱼背上翻飞浪蛟蜃鬐头触见虹何日定将归泊处也应系缆水晶宫
　　莽沧叟歌山
　　仰目巍峰柱上穹千岩万壑尽玲珑猿啸月丹崖侧紫燕摩天碧汉中樵牧往来云树里牛羊归去雾烟东山中人物常歌道歳歳年年莽苍翁
　　擒禽兽伏
　　机人设穽欲擒谋利镞调劲弩头禽兽无知腾跃进云霾深处触婴收汤仁祝网施洪惠禹智刳山展大猷今古人情常不一孰将天道与心筹
　　钟山云
　　踞蟠千古肇豪英王气葱葱五色精岩虎镇山风偃草潭龙嘘气水明星天开万载兴王处地辟千秋永朕京咸以六朝亨替阅前祯祯后后嘉祯
　　钟山云雨
　　崔嵬万壑玉笼葱靉叇云浓雨碧松千古钟灵佳气盛几年淮秀瑞光萌倚天絶壁参银汉防地穹崖搆宫时向望中闲极目神机造化正鸿蒙
　　新春赓王厘韵
　　春到阳和万象舒至隂深敛九泉居山川气霭坚冰泮岳渎云生冷露除但向静中观造化特专闲里运图书仁闻尧德兼天地大洽苍生惟舜虞
　　又赓刘仲质韵
　　阳升隂降转洪钧柳眼初舒造物新泮却坚冰澄碧海浮游暖气拂旻从兹宇宙皆清泰始觉舆圗治化淳淑鸟啭音鸣处处弄晴花蝶舞先春
　　春山新水
　　山云靉叇节初暄景色清明春水涟谷鸟喜鸣花沐雨岩猿悦跃树笼烟仙家麦饭云蒸熟旅馆薇羮气育鲜最好满川浑似锦涨溪新水印晴天
　　春水满四泽
　　阳舒隂畅泽盈流不卜应当大有秋春雨花红林木盛晓晴岩紫气岚浮江臯钓艇簑翁乐云谷山人鹤仗悠麦已蟠科烟禁日呢喃燕语祝皇猷
　　两洗山松
　　四山松柏夕尘连宵雨朝来洗涤鲜声听防风翻碧浪光舒初气卷青烟啼猿日晚跳还跃舞鹤云归旋更翩林麓笙簧莺啭巧洞仙骑鹿上遥天
　　雨洗山
　　初光入暑木隂森逺迩层峦尘满林浩荡薰风至时雨洗清岩壑爽烦襟天边浪滚因松緑山外云飞仗气深正是农家耕耨节野田处处尽歌吟
　　暑霁遥岑
　　蒸云敛尽逺山青万壑凉生宇宙明林影淡揺溪内水崖光偏映洞边藤倚栏极目天开画凭槛吟诗纸耀星但把此时观亩筋疲力倦始秋成
　　叹秋
　　碧梧露结晓凝霜芦蘂弥漫积雪扬鸿鴈翩翻来薄雾巨鱼跳跃下清江风声落木深秋意云影垂天印日阳闲看满川黄菊蘂因蜂摇动暗浮香
　　设潘宗道送友人归山东
　　共到神州独尔归相防握手更牵衣秦淮鸟啭乾坤泰钟阜岩生日月辉去此鲁田多种粟宁乡齐地广栽逄交必谕王纲振【阙】　编氓莫法违
　　遣使为大祀牺牲北至齐鲁
　　钦天惟恐不精诚命尔赍符驰驿行淮海济州连地阔江河徐邑旷川平智人一目胸怀爽霸业千年帝道兴俗异语殊南北辨由来混一大嘉贞
　　题隠者
　　固洁精魂欲上天幽居深处水云边烟封逺浦沙鸥尽树锁前山草鹿眠书假管城应复路楮生墨客未回川逢人更祝坚清志必日云衢足蹑前
　　雪山寺
　　极目遥岑起晓烟深埋凝雪梵王禅冰枝老树弥千壑衲被苍僧布法筵为美浮生贪着处好将空寂化迷迁六年岭际今犹见行致天花覆八埏
　　又赓周衡韵
　　彤云昨夜布长空晓日遥岑白愈丰葢世银妆黎庶户盈岩玉砌梵王宫渔樵各伎谁容易释道贪生孰建功造化亦由人事见十朝一雨五当风
　　僧目空山
　　孤寂凄凄一径防处心应与世尘违朝观松鹤摩天去暮见岩猿挽树归瓶水一炉香满座锡镮丈室气盈衣空山僧对知何日化作苍龙挟雨飞
　　命板的达穏禅
　　居山本是出尘埃何为游人役已骸晨坐岩前观日上暮禅松防听风来从教市巷笙歌美莫羡闾阎酒肆谐十二时中香袅篆迎来送往更毋开
　　题神乐观道士
　　仙翁调鹤欲扶穹万里风头浩气雄翎背穏乗空廓外丹光横驾宇寰中飞符到处雷神集役劒长驱疠鬼穷见说黄芽心地转更于何趣覔仙宗
　　云衲野人
　　山人修道几经年闻説飡松足意便时以断云完故衲日将流水灌新田常勤侣鹤岩崖下寂静俦猿烟雾邉欲访未知何处住料应霞举已成仙
　　钟子炼丹
　　翠防髙处清烟知子机藏辟谷坚丹鼎铅砂勤火溪云岩谷傲松年潭龙掣电深渊底崖虎生风逈洞邉径已苔人未履昻霄足蹑斗牛天
　　早行
　　忙着征衣快着鞭转头月挂柳梢邉两三防露不为雨七八个星尚在天茅店鸡鸣人过语竹篱犬吠客惊眠等闲拥出扶桑日社稷山河在眼前
　　新月
　　谁将玉爪指长空万里山河一样同映水有钩鱼怯钓衔山无箭鹤疑弓清光未放云霄外素影遥分宇宙中轮满待逄三五夜九州四海照无穷
　　赐都督佥事杨文广征南
　　大将南征胆气豪腰悬秋水吕防刀雷鸣甲胄乾坤静风动旌旗日月髙世上麒麟真有种穴中蝼蚁竟何逃大标铜柱归来日庭院春深听伯劳
　　接树
　　老干将去伐去烧从新接起旧枝条虽然未厯风霜苦自是先沾雨露饶三四锹泥牢防足二三皮篾纒腰东君防顾归家后分付儿童莫去揺
　　五言絶句
　　咏雪竹
　　雪压竹枝低虽低不着泥明朝红日出依旧与云齐七言絶句
　　钟山
　　翠微突兀倚晴穹日色暄和紫气浓谷内野猿跳上下莺啼悠韵乐三冬
　　望钟山白云【二首】
　　钟山万叠白云浮密锁松梢爽气流石径雨痕苔藓緑苍崖根底蛰龙湫
　　又
　　万壑松隂起晓风硃崖云幕亘长穹应知造化诚难测顷刻霶显至工
　　莺啭皇州【二首】
　　嫩柳莺啼三月天园林簮锦緑隂鲜乾坤气集皇州处景盛人繁势自然
　　又
　　皇州春晓日增辉旅馆廷餐赐逺夷淑气鸟催鸣上苑篆烟细袅出彤闱
　　东风
　　我爱东风从东来花心与我一般开花成子结应花盛春满乾坤始鳯台
　　新雨水
　　片云风驾雨飞来顷刻凭看润九垓楹外近聆新水响遥穹一碧见天开
　　萍生
　　性觉先春肤色金垂青之后漫精英飞来陆野还成柳飘入渊池化作萍
　　思逰寺
　　雨落黄梅麦已秋日思精舍梦还游晨昏几度经钟听岩壑云生出野楼
　　雨坠应落花赓徐瑛韵
　　人道春归实不归但知结实蕊枝稀昨朝一夜如膏雨正是花成子就时
　　又赓吴喆韵
　　时近清和气愈浓雨催花实喜晴风篱邉防防如钱大尽是青青间緑红
　　又赓马从韵
　　霏霏飒飒又纷纷致使平原草色新一夜好花都结子乾坤大地没埃尘
　　又赓宋璲韵
　　清和未至尚春风花幕园林似锦红细雨只教成子速蕊飞彩蝶最多功
　　又赓朱孟辨韵
　　潇潇雨洒坠花频衬地由来似褥茵独有乾坤能造化生成万物最多仁
　　又赓桂慎韵
　　好风吹谢实成花紏结飞飞似锦霞志者春光隂寸惜人生一世几荣华
　　又赓刘仲质韵
　　天地多仁惟好生致令草木结华英因风细雨枝头看花已飞时子已成
　　雨后晴云赓马懿韵
　　万叠晴云起逺峯举头极目见天中江山如画民安乐溽暑蒸苗秋不空
　　暑蒸物盛
　　殿础氤氲紫气生石泉漉漉似流行山蒸海涌薫风节万物依时得遂亨
　　望雨
　　日望天邉起密云身常皎洁日常晴忧思禾槁民何福腹内心煎意自怦
　　济时雨
　　暑雨天晴江汉清寰中击壤贺升平羣卿尽职人风古省已修身合上明
　　目逺山
　　云蔼逺山风至雨一帘髙掲暑咸收太平无事民康日正在调和理顺秋
　　青山白云【四首】
　　凌穹嶻嶪翠江边佳气氤氲素练纒势若逰龙真造化油然缥渺似飞绵
　　又
　　云凝雨后翠张绵隠露遥岑将近天潭水龙吟吹白浪丹崖穹处暮收烟
　　又
　　青山云霭雪凝枝画作长生太古诗猿鹤自如岩谷逈出尘野老本心知
　　又
　　钟山万木暑隂森岩壑松风奏玉琴溪涧碧流声韵美望中佳兴致题吟
　　又赓易毅韵
　　钟山洞口防霞长万壑云生济至阳猿鹤每栖浑意乐黄旗紫葢世兴王
　　又赓卢均泰韵
　　钟山曙色夏初长岩壑岚生辅太阳几度雨余天一碧遥岑罗列更非常
　　山顶白云
　　山椒极目白云崇蕤色缤纷百丈松新水潺岩闻鼓韵女萝遥似洞门封
　　春望牛首
　　遥岑峙立势苍然春听莺啼景物鲜叠嶂倚天江月外三山映带石城邉
　　秋日钟山赓裴植韵
　　倚苍罗列数奇峰岩谷云生万态容或尔有时楼阁见分明一体广寒宫
　　咏李白逰洞庭湖
　　苍梧山色水何分碧镜澄湖杳渺云惟有古人堪羡处湘妃犹自望虞君
　　咏李白早发白帝城【二首】
　　白帝城髙万叠间江云朝出暮犹还信知千古英雄地虽险应须德作山
　　又
　　谪仙东下入瞿间一叶扁舟日日还闻説冲涛千尺浪两江极目尽皆山
　　咏李白秋下荆门
　　布帆髙挂映长空且喜新秋冷露风数日轻舟归似箭须臾系柳泊吴中
　　老禅纸帐
　　楼阁峥嵘半倚天老禅纸帐昼酣眠精魂惟识黄龙劒定省还知叩玉泉
　　雪诗赓韩文辉韵
　　隂极阳生坠玉花飘飘飒飒遍天涯歌楼酒肆呼茶急绣户重防乐贵家
　　又赓李睿韵
　　隂极阳生建至和飞花滕六玉山阿从斯瘴疠同云卷喜见民人相与歌
　　又赓曹文寿韵
　　翩翻飞舞布田垓似絮还疑玉蘂梅一夜扑春蝶戏好风吹去又推来
　　又赓张翼韵
　　腊前三白旷无涯应是天公降六华九曲河深凝底冻张骞无处再乗槎
　　寺掩山深【二首】
　　絶迹髙人隠翠岑山连叠嶂白云深欲经无覔通人处时忽林风送磬音
　　又
　　见説山中了道僧不闻钟鼓不闻经朝观树顶香烟袅暮识禅机一镜明
　　又赓马懿韵
　　山深树密嵌幽岩僧舍清虚门锁岚有客问禅无覔路已知出世不同凡
　　云山僧寺
　　云笼紫翠概鸿蒙洞口风生度棾钟我欲叩禅闲问道老僧心地与天通
　　又赓吴沉韵
　　天生倚碧壮云竒岩壑隆峰万古宜谷内野人机面壁从前甲子了无知
　　钟山僧寺赓单仲右韵【三首】
　　逰山必是叩僧禅闻説神僧透宿縁山果猿摇緑树方知入定是金仙
　　又
　　精蓝幽谷寺嵳峩风过松声韵碧波寂寞出尘天外景骅骝杂遝意奚何
　　又
　　山势崚嶒谷隠僧六通具足势层层鹊巢冠顶忘机处午夜明星识已能
　　飞舄化鸟
　　幻化由来显妙工幕天席地自从容还知飞舄成双鸟犹且同尘入宦中
　　仙人
　　仙人鹤背几经秋神出尘寰宇宙游铁笛横吹天地外肯将精气浑茫俦
　　天界寺春雀
　　春风夜雨沐花妍晓霁檐前雀噪喧孰谓可知机里事飘然翕翮舞长天
　　赓玘太朴韵
　　花逢夜雨晓防妍实蕊凋时堦不喧试问老禅幽得处谓言物外有青天
　　神乐观道士
　　闻説仙人岂等闲年年辟谷链金丹虚心尽却中览特役弦歌谒帝坛
　　咏菊花
　　百花发时我不发我若发时都吓杀要与西风战一塲遍身穿就黄金甲
　　示僧谦牧
　　寄与山中一老牛何须苦苦恋东洲南蛮有片荒草地棒打绳牵不转头
　　征陈至潇湘
　　马渡沙头苜蓿香片云片雨过潇湘东风吹醒英雄梦不是咸阳是洛阳
　　不惹庵示僧
　　杀尽江南百万兵腰间寳劒血犹腥山僧不识英雄汉只凭哓哓问姓名
　　咏虹霓
　　谁把青红线两条和云和雨系天腰【优人彭友信应韵云】玉皇昨夜鸾舆出万里长空驾玉桥
　　又续增七言律诗
　　采石矶新秋月色
　　素月澄澄斗转移银河一彻东西风随皷角争先应鸟避旌旗不敢啼志若明蟾清絶翳心同碧汉静无私雄师夜宿同英武气槩森森采石矶
　　赠刘伯温
　　妙策良才建朕都亡吴灭汉显英谟不居鳯阁调金鼎却入云山炼玉炉事业堪同商四皓功劳早贱管夷吾先生此去归何处朝入青山暮泛湖

　　明太祖文集巻二十
