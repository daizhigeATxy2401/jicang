　　钦定四库全书　　　　　集部四
　　雪矶丛稿　　　　　　　别集类三【宋】
　　提要
　　【臣】等谨案雪矶丛稿五巻宋乐雷发撰雷发字声逺宁逺人累举不第寳祐元年其门人姚勉登科上疏请以譲雷发理宗诏亲试对选举八事赐特科第一人然竟不仕以终居于雪矶自号雪矶先生因以名其诗稿雷发人品颇髙而集中有谒易祓山斋诗乃结契于苏师旦之党殊不可解然考祓与师旦牵连同败在韩胄败之前而诗称淳熈人物到嘉熈见説山斋亦白髭则在祓窜谪之后二十余年非有势熖之可附殆以祓究心经学尊前軰旧人故畧其瑕垢而交之固不足以累雷发也其诗旧在江湖集中而风骨颇遒调亦浏亮实无猥杂麤俚之视江湖一派迥殊如寄姚雪篷寄许介之送丁少卿读系年録诸篇尚有杜牧许浑遗意即秋日村路絶句一路稻花谁是主红蜻蜓伴緑螳螂之类虽涉纎仄亦无俗韵正未可以名不甚着忽之矣乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀









　　雪矶丛稿原序
　　仆非能诗者而亦好作诗蚤游诸老之门或谓可与言诗比岁渝江罗季海西湖胡雪江间亦采而刋之然传録失真甚则杂以他人之作以鱼目而混骊珠仆得盗名之讥矣其可乎前歳归自京师继罹忧患盖不复言诗也尝得李抑抄书必欲为之刻梓即尝谢之继而友人朱嗣贤何尧卿捐泉市梓又有请焉辞之再四而请益坚余诗本无可传而诸贤之轸念者如此仆不得辞矣窃念蚤岁雕镂纂组溺志词章既而悔之方将鞭辟近里以进圣贤之学其敢以诗传哉古今言诗莫尚于老杜尝有诗曰文章一小技于道未为尊仆果能诗犹犯老杜之戒况不能诗乎知道者当亮仆之心而有以教之可也时宝祐丁巳朔乐雷发书



　　钦定四库全书
　　雪矶丛稿巻一　　　　　宋　乐雷发　撰歌行
　　九疑紫霞洞歌
　　猗欤竒哉紫霞之洞真天开千变万状不可述恍疑幻出壶中之蓬莱湘濵两姝不敢到怅望苍梧云缥缈尔来三千三百年斑龙空卧金光草我采姹女江华濵是为三十六帝之外臣右持緑玉杖左携紫金经长歌天上謡一呼开仙扃列炬照深窈悬身事幽讨羣仙喜我来惊笑欲絶倒何侯抚我顶伟远拍我肩緑华赠我金条脱安期分我红景丹借问此何地指言太虚天翠霞紫云张宝幄悬黎结緑盘璎珞万叠苍苔荒石田谁呼青龙耕紫烟虎岳铜墙未徧识拟开宝藏防云帙嵳峩水际披蓑翁应是籛铿钓神龙仙人仙人何多事惊世骇俗变灵异或跣距足垂天云或印短趾流沙浔或见姑射处子身粉霞红绶藕丝帬或示普陀大士形或持簮栁垂宝缨或插镂象管或结火齐珍或琢圃玉或布祗园金洞中之深不知防百里但见萦纡屈折一里一涧水人言有路通桂林乗兴欲寻日华君吾闻洞中大小洞天三十六帝遣列真分治局上界官府应更多定知此洞今谁属猗欤竒哉紫霞之洞真天开我上防稽探禹穴复浮沧海登天台岩谷岂无竒眎此何尘埃摩挱崖石题恶句记我杖屦敲云来黄涪翁元漫叟目力一生空宇宙澹岩阳华有何竒枉费篇章劖石窦
　　乌乌歌
　　莫读书莫读书惠施五车今何如请君为我焚却离骚赋我亦为君擘碎太极图朅来相就饮斗酒听我仰天呼乌乌深衣大带讲唐虞不如长缨系单于吮毫搦管赋子虚不如快鞭跃的卢君不见前年敌兵破巴渝今年敌兵屠成都风尘澒洞兮旂防塞途杀人如麻兮流血成湖眉山书院嘶哨马浣花草堂弯塞弧何人笞中行何人可汗何人丸泥封函谷何人三箭定天山大冠若箕兮高劒拄頥朝谈回轲兮夕讲濓伊绶若若兮印累累九州博大兮君今何之有金须碎作仆姑有铁须铸作蒺藜我当赠君以湛卢青萍之劒君当报我以太乙白鹊之旗好杀敌人取金印何用区区章句为死诸葛兮能走仲达非孔子兮孰却莱夷噫歌乌乌兮使我心不怡莫读书成书痴
　　寄雪篷姚使君
　　赠君昆吾湛卢之宝劒青雀黄龙之巨航悬黎垂棘之美玉都梁笃耨之名香佳人佳人在何处濯足洞庭望八荒揭车馡馡薜芷緑欲往从之道阻长倚宝劒兮翼轸胶巨航兮沅湘玉以彰君子御身之徳香以表骚人流世之芳我所思兮隔秋水天吴翕忽蛟螭翔佳人佳人蹇谁与爱而不见心衋伤
　　胡料院出示车攻图仍索俚作
　　九壤卧龙呼不起乳臭谈兵空满耳书生未识玉帐经且抱此图究终始姬家出车咏嬴家小戎诗卫家武刚扞突骑马家偏厢搴敌旗只今车阵无人识天狗横空洒腥血北人以鞍马为家谁遇奔冲展竒策豫章先生今孔明胸中森罗万甲兵天衡地轴妙絶识内阵外阵何纵横千枝緑沉列虓虎万臂黄间张白羽人言险野难用车公独规模掩前古车攻图车攻説八采眉前曽进彻世人苦谤陈涛斜却向齐门空鼔瑟今朝朱幡冨川头絶江川北瞻神州李纲政要讲车战南渡勲业应可收泾水黄铁山碎双轮快辗幽燕地朗诵先王【疑是生】复古篇他时此笔犹难继
　　壶中天歌赠侯明文
　　葢头即可居容膝即可安连云大厦千万间何如壶中宇宙寛壶中何所有笔牀茶灶葫芦酒壶中何所为目送飞鸿挥五丝牕前祝融老僧竹壁上九疑狂客诗壶中主人知为谁谈【疑是啖】枣仙伯雪鹤姿左揽微袂咲移砥柱弄河水右拍长房肩饱飡麟脯倾玉松【疑误】蓬莱山在何处劝君且占壶中住不曽上列金马门也应不识崖州路探禹穴浮沅湘脚下尘土鬓上霜我到壶中如故乡
　　谢扬孟溪县丞惠以章墨
　　白首侯芭蜀江边曽向君家传太射熊草赋留残墨相应当日还渠得飘零萧洒防世孙解得胶法舂云物理往来元莫测后世子云还旧壁君家所有更赠君君还赠我何慇懃感君慇懃复三叹努力西牕磨铁砚太艰深我不为愿写诚斋易传探机
　　佳人两章寄许东溪
　　衡之山郁苍苍我有佳人在山之阳木难为佩兮云锦为裳爱而不见兮我心忧伤安得为鹍鹏凌风置君傍衡之山郁苍苍衡之江清且漪我有佳人在江之湄朝飡菭蘠兮夕馔江蓠欲往从之兮我马虺隤安得为琴高沿波与君随衡之江清且漪
　　古体
　　登濓溪太极楼
　　岑楼跨层崖灌木翳頽沼旷哉宇宙心况兹展遐眺前哲日以远川麓被文藻芳甸馥荃蘅枉渚杂鳬鸟亭亭沼中莲冉冉庭下草扣寂参太极抚化领众妙俗薄神理乖力柔圣途杳英英考亭翁反心防天奥万里粲良言一诚贯元造朂哉登楼人毕景尽此道深根复深根笃行以为宝
　　送程营道官满赴阙
　　高旻振爽籁苍鴈鸣芳洲倾城饯茂宰乡耋罗藻舟茂宰蕴渊道厥源溯伊流字甿振仁策范俗惇圣猷夷心灼理要政简吏统周芳风被儒肆惠术沦农畴鲁封有驯翟张廷无讼牛慨兹戒徂西离衷郁绸缪赠我茂叔莲纫君晏子裴庆霄凤跃神囿瞻麟游世道日以隘民瘼谁克瘳厉志抗遐业吹万溥九州揆余忝皇鉴敷文勉征愁行行重行行夷庚无驻舟
　　次韵李监丞月夕闵雨
　　穜稑旱欲槁蒺藜秋向荣哲匠轸民瘵慨此夜魄明蓐收正秋敛肥遗何纵横仰霄蟾曜聆垤伫鹤鸣彼美玩华光芳樽酌麴生崇榭歌窈窕秀质罗辎軿节序孰不欢宅生念匪轻同胞正焦灼对酒何忍倾恤喜限惽智同兹感隂晴淰淰山云起筞筞林飚惊企彼天瓢润弭此农橰声崇情发翰墨赏心谢筹觥溥泽乃夙念穹爵岂所营荣贱有异分感兹反岩耕
　　次韵李监丞城西纪游
　　叫舜问寥濶咏濓涤尘嚣驾言城西游慨彼往哲遥仪凤不可呼驾鵞浴清潇怀或光风杳蕙若吹凉飚苍梧陇云愁庐阜大【阙】雕岂无人希周亦有文规姚占毕末学陋俗薄神理销沿流浮伊洛泝源窥羲尧执中与太极万古瞻魁杓察防笃强力贤圣谏匪辽舜宫翳灌木濓塾栖丛苕观乎纪游作悟彼进学条兰卮娱才彦岂谓磊磈浇得深清赏惬理胜英藻超揆予果何为农野勤耕穮景迫昩见道曷奉徳化昭
　　次韵李监丞同刘玉渊游七泉
　　世变如流水前哲嗟逝川良牧隆化本访古漫叟泉念兹名泉意感彼末俗偏渊窦与嵌臼杖屦聊回旋不识漫叟心曷诵漫叟篇恻念轸苍氓溥泽同一天蚁聚与羔跪命义当亦坚回邪乃败徳毋以巳欲专夸士五鼎辱穹爵或自缠临流叹浇风薄言倾酒船浸泉旌吾志冻泉存旧传潓涍汸淔铭石昭万年无【阙】感发人黜彼敲墨氊歳月亦云久古迹埋尘烟泉根石已泐泉上树欲仙森防呵虎士谁能听潺湲理义着古今贵贱俱荒阡今公七泉游陵谷尚未迁励俗振古道及兹诵恶圆刘侯同襟期唱挥彩椽漫叟或有知骑鲸跃层渊彼哉贼君父圆曲工求权厉民恣屠斮巧宦勤攀縁安得激七泉布作化雨宣
　　送防斋李监丞赴湖南提举
　　吏统久已紊使选匪易为蝎虺何蓁蓁鸿鴈何累累持节岂不多旷职茍所私缅怀紫阳翁昔使东浙湄陈臬纠官邪扬仁苏民疲兹道有后先哲儒昭令规防斋寄潇牧邦懋灼帝知励亷肃寮寀反税驩乡耆所学蕴渊道寛严权理宜兹总全楚境歌此皇华诗位穹民言邈壤广吏蠧滋问俗职所重简僚乃政基视听贵远周细防在可遗揽辔戒前路岂为好爵縻揆予忝英盼怀徳念别离别离彼何念康济乃所期懿兹远大业肇此咨度时朂哉振英采慰我湘民思
　　秋夜感怀
　　溽露沾灌莽华月流高旻唫笑嘉此夜抚化悲萧辰萧辰何所悲游子多苦辛道峻悟力谢业遥昌志湮鬓日以变丰景将遂沦堪舆一大宅羲娥为旅人卉木互荣落蛩蟀何吟呻气随稚耄变理胜防喜均反性乐天爵测化葆道真抚巻慨往哲芳猷藐难亲



　　雪矶丛稿巻一
　　钦定四库全书
　　雪矶丛稿巻二　　　　　宋　乐雷发　撰律诗
　　寄雪篷姚使君
　　湘鳞六六寄相思疎栁新蝉想别时今夜各听三楚鴈秋风又老一年诗梅花且补离骚阙薏苡应为史笔知剪竹疑峰新制笛待冲霜月访桓伊【使君时寓衡阳】
　　谒山斋先生易尚书
　　淳熈人物到嘉熈听説山斋亦白髭文字尽传融水后精神如战辟雍时灵椿终不孚朝菌蓍草难堪养夀细撚梅花看总义只应姬老是相知
　　送桂师钟尚书赴召
　　老依牙纛撚吟髭又折梅花话别思五岭不遮鸾凤诏四方俱诵鳟鲂诗人才晋魏凋零后国事江淮倥偬时赖有老臣经济在快呼桂醑饯篙师
　　题钟尚书北征诗稿
　　野雉江鸥满故都秋风禾黍撚吟须六千里外驱旃斾五十篇中见版图金铉尚期扶日御玉衡终令正天衢书生亦有中原志那得君王丈二殳
　　呈广西张提刑
　　陆续城边按部归梅花随处扑征騑溪山有助吟题徧狱市无寃讼牒稀竹屋呼猿眠碎月莎庭引鹤歩斜晖莫嫌瘴雾侵湘客满路风霜冷枲衣
　　罪言
　　愁杀潇濵虮虱臣乱山斜照独含情人材不似深衣古国势如何楮币轻石燕未苏湘国旱木牛那济蜀州兵幸无杜老流离苦切莫吟诗到北征
　　闲居自遣
　　雨积桑枢长昔邪谁能载酒访扬家汉庭用少臣今老鲁俗皆冠我独髿忧国苦无蠲忿草看书喜对决明花衰頽懒作江湖梦拟斸三桠养鬓华
　　又
　　许由溪上小屠苏红树苍山对一臞白髪功名惟劒在青山活计并钟无谁言荆楚多竒士却笑乾坤一腐儒桐帽貂冠俱有分寄言儿軰莫揶揄
　　寄楼居朱漕
　　住近江心古寺边幅巾应伴浙僧闲官衔自古金陵观冠【缺】多依鴈荡山出处皆留青史看功名且逐白云还殷勤为祝楼居好月照横舟送碧湾
　　呈姚雪篷使君
　　祝融应自胜崆峒且读通书辨圣功事可语人甘受谤诗能名世不嫌穷春边采药收湘芷月下调弦送楚鸿赖有行人碑尚在棠隂依旧恋东风
　　雪篷见示送赵东岩诗
　　皇华歌彻酒杯忙泽畔骚翁送范滂琴带衡云索润马飡湘辔丝香山中貍豹随吟斾部内豺狼入按章却笑诗寒吟骨耸愁看詶唱挟风霜
　　书萧千嵒集
　　向来阳陆共峥嵘吟到停云趣转精古似洞庭张雅乐严如即墨敛残兵茵陈终不肥方朔芣苢何堪病冉耕细读残编掻白首未应造物忌诗名
　　滕王阁下赋
　　越蜀艇乱相偎风饱千颿带雨开阁上鸣鸾今已往江头飞鹜只堪哀栁汀絮满河豚贱桃坞花残石首来应接溪山吾不暇自怜白髪欠诗材
　　宿金滩
　　泷吏崖翁是赏音江流泯泯对秋吟天虾扑火帆樯晩水狗捎鱼岛屿深千里庭闱云满眼十年湖海鴈惊心今宵客枕清如水穏读西山夜气箴
　　寄许介之
　　赢得诗名徧九州酒徒棊伴半公侯离骚甘隠鱼鳞屋乐府多传鹳鹊楼醉叶防窠藏菊径蠧荷三畆防渔舟中原应有楼兰国空鏁呉钩到白头
　　闻边报寄姚雪篷
　　淮烽蜀燧照边隅白髪忧时我腐儒楚客汀洲搴杜若齐王沮泽索柴胡躭吟自爱南游好久谪曽谋北事无拟对祝融扪虱语何时重捋使君须
　　寄戴石屏
　　曾到元郎吟处吟雪烟艇久相寻凤鸣道国空诗句鴈到衡峰只信音拾橡祠边听雨细纫兰院里夜分衾蹇驴傥遂黄花约鸦觜防烟共掘参【时石屏访雪篷于衡阳】戊戌冬仆客桂林雪中赵叔愚司理书张司业逢贾岛絶句为寄今冬对雪感而有作
　　朔风桂水浸琼沙曾共骚翁理钓槎对客又吟端木弃【疑误】论诗还忆欵冬花饥能驱我瓶储罄老不饶人镜影华拟唤扁舟寻剡叟岭梅潇菊各天涯
　　寄仙巢先生钟尚书
　　吹香亭上送飞鸿且把行藏寄蜀桐老境只须寻逺志世途还要避沙虫公行天地初何憾道在丘园固未穷曽是辕门投巻客应怜听雪卧蕯防
　　寄萧太山兄弟
　　梅花好处共心期曽撷天葩寄梦思兄弟自为千古计江湖方诵二萧诗贪泉定喜逢亷吏倭国何应拜老师【萧頴士事】賸拟寻君攀桂树路遥谁肯借驴骑【萧君见予有梅花且补离骚阙之句为之击节虽未相识防书二十首为寄故首句及之】
　　送丁少卿自桂帅移镇西蜀
　　琼海收兵玉帐闲又移斋舰浯湾三边形势全凭蜀四路封疆半是山魏将旧闻侵劒阁汉兵今欲巻函关【时防有三京之役】细倾瑞露论西事想在元戎指画间
　　訾家洲
　　竹坞松湾徧履痕断碑无首野苔昏江山应识前贤事裴称【疑误】今存防世孙岛雾海霞留古意春猿秋鹤冷骚魂何人防得登临意闲嚼梅花伴酒樽
　　慈氏阁
　　峥嵘梵阁碍银潢且对畦衣问马王落日断霞连楚粤缺钟坏像杂梁唐英豪已往雄图歇栋宇犹存古意荒惆怅石湖题柱在倚防无句独凄凉
　　雉山寺宋永初中有僧西颙诵法华经于此白雉听之而化至唐黄梅五祖弟子喜登告祖乞廵礼五祖应以遇雉即止后至此开山本朝王初寮有留题
　　藓碑萝石拥嵒扃独倚笻枝问大乗白雉苦无千歳种青山空识六朝僧诗传北岳刋新帖禅接西淮冷旧灯拟凿氷浇冻砚禊亭闲借法华誊
　　拟游长沙至零陵忽动归兴
　　拟寻禹柏过长沙且泊愚溪问酒家歳旱可能飞石燕秋高还看落天虾乾坤纳纳催霜鬓岐路悠悠又菊花惆怅草黄骐骥病归心依旧绕烟霞
　　袁家渴泊舟
　　往事谁能问水濵停桡仍是薄西曛樵渔空自存袁姓鳬鴈何应识栁文钓艇分灯归客艇岭云拖雨接溪云楩榈兰芷今何在空使行人误旧闻
　　小檥袁家窠竹居买酒
　　江绕衡门接旅津鲤鱼风歇水粼粼湘醨三盏浇吟思潇碧千竿对老身题壁未能行客醉典琴不用主人贫隔江谁棹高明丽满载鸬鷀捉锦鳞
　　饯云壑唐使君赴邕州
　　簩竹畔拥双旌回首江篱隔楚汀曽向前贤参学问且教远俗识仪刑安南兵息烽烟冷罗殿马来蛮草青怅望铃斋何处是遥瞻朱雀认诗星
　　归侍
　　石田茅屋野苔春喜对庭闱话苦辛客路本无如意事瘴乡惟有蚤回身且寻农耒耕湘雨待看天戈洗塞尘门外黄旗边饷急可堪杯酒各伤神
　　寄呉茂远
　　苏公堤畔系吟驴知在垂杨第防株学校文章如画饼朝廷官爵似呼卢春吟应欠梅花在时事曾言楮币无惆怅湘湄分袂处今看细雨长蘼芜
　　送史主簿之鄂就辟
　　囊中秋巻逼唐贤门外侯芭问太才大岂堪栖枳棘官清应只友兰荃湘行又泛君山月淮绩曾冲赤壁烟拟借从军新句看试寻黄帽寄纲船
　　又
　　宦途捷径在三边且驻吟船赠马鞭壮士苦无横草【疑是槊】志将军还用撒花钱敌兵犹未回燕鸭蜀耗何应问杜鹃今日送君无别话看随郤縠洗狼烟
　　送邵坡试湖南漕举
　　槐花匝路促湘行闽赋唐诗旧擅声有志向曾言国事论心何止在科名毕方夜煽杭都火大角秋缠蜀道兵莫作腐儒场屋话琅玕满腹正须呈
　　送李公浴【疑是裕】游临武
　　岭梅潇菊两关情岁晩江湖载酒行客路欲依严挺子瘴乡已老少游兄瓦盆且话田家事肉食谁通钝汉名惆怅韩张亭畔路雪鞭风帽又东征
　　赠江华熊伯岩
　　堂萱营栁伴吟哦黄绶仙翁鬓未皤对客不矜名第贵论心惟在简编多江头鲂鲤香晨膳境内鸱枭冷夜窠湘国诗盟人寂寞衰頽犹喜识隂何【谓隂铿何逊也】
　　江华送熊清父游广州时予有衡阳之役
　　邂逅阳华且酒壶海鹏衡鴈各征途闲身俱被饥寒役老境还堪离别无乡梦定应思欵段客吟何用説娵隅曾从仙叟参诀好访安期采涧蒲
　　喜李景魏就熊伯岩县尉招
　　长歌白石草庐深今抱园丝就赏音温饱不为儿軰计行藏端见古人心鳣鱼堂上春开帐鸂鶒滩前夜对衾拟挂奚囊梅下听谪仙应共隠仙吟
　　送友人之辰州觐省
　　跕鸢巢畔瘴云低山径如梯去马迟正则自吟皇树颂广防惟诵白华诗春风采药桃花国落日寻碑薏苡祠觅得丹砂能寄否溪亭送客鬓毛衰















　　雪矶丛稿巻二
　　钦定四库全书
　　雪矶丛稿巻三　　　　　宋　乐雷发　撰律诗
　　谒李梅亭
　　力拔鲸牙气贯虹玉堂归只守文穷世无真魏扶吾道人以干淳望此翁大地精灵藏笔下国家命脉寄山中緼袍羸驷崇仁路正拟登门听击防
　　代送徐侍郎赴召
　　大厦谁堪任栋梁试留斋舰问行藏朝廷议论如春雨呉蜀人材似夕阳三渐何曾投砭剂五寒今望起膏肓拟看相业磨崖在却到浯溪话别觞
　　听友人谈蜀道事
　　石栈天梯荡战尘谁驱哨马满峨岷尽看鸟犬为君子【元次山世化篇】谁问沙虫化小人敌智岂应强兀术蜀材正自欠呉璘细吟猛虎长蛇句空对西风泪满巾
　　送广州刘叔治倅钦州兼守事
　　天涯亭畔拥提屏丹荔黄蕉满出【疑是去】程皂葢却迎新别驾碧幢应忆老先生象蹄印雨归蛮国鲸鬛掀潮撼海城曾是乡贤分守处试寻醉石共题名【余靖韶州人曾守钦】
　　逢熊季可
　　暮云春树饱相思今共秋风捋白髭北阙未知鹦鹉赋南州空诵鹧鸪诗旗亭尚喜髠能饮客路谁知朔独饥赖有湘翁生计在且吟九辨撷江蓠
　　送李焕云赴恭城主簿
　　恭城山水接三湘应觉他乡似故乡宦况不妨栖枳棘客程还见食防榔寒暄未定宜加爱事业无穷要自强千古忠魂如可问试吟【缺】月漱诗肠
　　寄李伯辉
　　石楼峰下寄吟身静掩柴枢琢楚珍苹草青莎招隠士暮云春树忆诗人门无车马多嫌僻家有图书不似贫拟借大鹏揩老眼何时樽酒得相亲
　　舜祠送桂林友人
　　尧山分首舜山逢呼酒旗亭两鬓蓬客思且须论契濶诗交应不计穷通儿曹富贵秋烟外前軰风流落叶中明日吟船又何处渡江衣冷荻花风
　　送董炎震归攸县
　　千菊溪头话别情君行我住两伶俜山中有酒招元亮石上无禾养百龄狼尾屋低苔漠漠龙须菜长水泠泠【攸县有龙须菜】故乡语燕应堪听莫放扁舟过洞庭
　　赠衡山侯霖
　　家住衡山茗坞深轩辕道士是知音窊尊酒好聊同醉石鼎诗难莫浪吟雨外虺隤寒食路花边格磔故乡心却怀世上扬雄少肠断侯芭何处寻
　　送骆起谒襄帅广西宪
　　知君无地种江蓠看了衡山看九疑客路不堪还话别侯门何处可题诗吟青罗带行离岸唱白铜鞮过习池呼酒试浇征马足绣台油幕有相知
　　题豫章宋徳父游湘诗巻
　　醉呼仙叟共浮湘稇载风烟满锦囊名是【当作似】浦云山雨起诗连沅芷澧兰香好吟秋月招元结莫赋朝云恼楚襄英巨老仙今寂寞行人还解识珩璜【徳父到舂陵即有诗吊曽景建】
　　常宁道中怀许介之
　　雨过池塘路未干人家桑柘带春寒野巫竖石为神像稚子搓泥作药丸栁下两姝争饷路花边一犬吠征鞍行吟不得东溪听借砚村庐自写看
　　题许介之誉文堂
　　端平丙申桂林伯尚书钟公以遗逸荐东溪先生许侯于朝越明年得防补初品官卫州户掾其诰词于始则有夙有誉处且娴文辞之褒于终则有其以行义教于乡里之勉州里人士莫不荣之又明年许侯乃于东溪之濵剏堂五间以为讲道著书之地仍摘天语誉文二字以张其名敬上赐也堂成山斋先生为之记者详矣当世之名卿大夫又为之赋咏者众矣愿侯【二字非衍即误】晩生小子何足言诗辱征俚作不敢固以陋辞敬书二首以记盛事并叙圣天子始终褒勉之意庶得附姓名于不朽云
　　曾佐元戎洗緑林此翁何止擅诗声久辞骠骑寻瓢饮谁引鸣驺聒耦耕厚礼正罗温处士浮名还污阮先生衡茅那识丝纶美尚拟升堂结社盟
　　又
　　姜夔刘过竟何依空向江湖老布衣造化忌名从古有诗人得位似君稀圣朝自要求参术吾道何应贱蕨薇晩节黄花须爱防且教湘士挹芳菲
　　濓溪书院吊曾景建
　　太极楼头霁月寒断弦緑绮不堪弹牕前自长濂溪草泽畔还枯正则兰苍野骚魂惟我吊乌台诗案倩谁刋伤心空有金陵集留与江湖洒泪看
　　许介之以丞相周益公所书古乐府四篇见寄敬题其后
　　纸上瑚间木难曾敲黄阁卸征鞍赏音今有平园否得句堪寻岣嵝刋鹦鹉夜栖金屋冷的卢秋战玉关寒春风归鴈那知已寄与深宫絶塞看
　　读系年録绍兴八年以后事
　　娄敬金缯满去辀便看雷雨润遐陬诸贤自抗排云议宰相方深偃月谋湘国乍闻悲鵩鸟秣陵还听唱符鸠九原晏老今知否掻首青编恨未休
　　栎闸呉大帝庙
　　赤壁濡须事已虚且依栎闸酹芳壶九原尚拟吞铜雀千载今惟记赤乌湘浦有人脩旧祀荆州无地展雄图定知斫案英灵在闲对祠前洗湛卢
　　昭陵渡马伏波庙
　　功名要结后人知马革何妨死裹尸汉帝可能疑薏苡湘民却解荐江蓠纸钱撩乱巫分胙粉壁防斑客冩诗堕水跕鸢无处问滩头斜照晒鸬鷀
　　访萧太山父子
　　仙桂灵椿各典刑飘飘姿韵激天鲸家传八叶盐梅种诗接三苏父子名四海尽将看县谱一堂那与许文盟尘埃不敢相亲炙且汲渝溪濯客缨
　　谒张兵部时守临江新除湖南仓
　　东皇太乙待新诗共喜新槎泝楚涯父老尽将看鸑鷟使臣应不问狐狸江头芳杜催行色境内甘棠有去思细读诏书掻短鬓瓣香识帝王师
　　苏莹中先徃新淦过新喻访之不遇赋诗为寄
　　玉笥山前水拍空知君何处系吟篷敢轻竒士题凡鸟漫有忧心咏草虫沅芷澧兰犹可寄江云浦树苦难同门前景物【一作草木】皆诗巻独倚筼筜啸晩风
　　送萧太山赴新与【疑是新兴】令
　　翡翠芙蓉去路荒许浑诗里认封疆昔闻古佛传宗印今得吟仙绾县章鱼婢蟹奴供俎豆马人龙户杂耕桑澹翁应解知心事试汲寒泉荐瓣香
　　访菊花山人沈庄可【按庄可号菊山宜春人曾为钱塘令】
　　网尽瑚畵【疑误】采珠只餐秋菊养诗臞永嘉同社声名在乾道遗民行軰孤我恨朱门无食客君言青史有穷儒饥寒正用昌吾道且对钤冈共撚须
　　怀二萧
　　未曾相见已相知楚粤江山棣萼诗每恨乾坤催我老却于湖海识君迟机云才藻今无防管鲍襟期说向谁靡靡乱山嘶瘦马碧云日暮正相思
　　疎拙
　　越冠齐瑟事皆非疎拙唯甘与世违客路莺花愁里看故人烟雨梦中归采有备淮南静移粟无谋浙右饥纳纳乾坤须俊杰湘翁祗合制荷衣
　　陈东甫酒间举作归心只有杜鹃知之句犹未成篇因为续之
　　归心只有杜鹃知且倚裴亭共撚髭客路秋风吹杜若故园春雨老辛夷【陈君抚州人】家贫未办闲居赋世浊空吟感寓诗邂逅江湖还别去岸花樯燕两堪悲
　　赠别陈东甫呈钟尚书
　　洞庭濯足共题诗今听骊驹话别离泣玉可能悲卞子买金只合铸钟期荷盘剪緑须栖鹭瓠项分丝补接防斗酒彘肩聊自壮古来骚客例寒饥
　　登潭州怀雪篷姚使君
　　贾井裴亭徧短笻红尘归骑又匆匆我寻桂树吟招隠君对莲花诵易通今日江山劳别梦他年灯火课新功濓溪最念初平老恨听连牀话未终
　　下摄市
　　吟到湘潭一叶黄贾胡踪迹正悲凉抱琴沽酒异乡客打鼓发船何郡郎楚女越商相杂防淮盐浙楮自低昂尘埃市井无人识濯足江头望八荒
　　云峰寺
　　拟寻岣嵝看蟠螭且解青鞵濯禹溪吊古犹疑九枝柏谈禅且问一茎齑虎抓崖树供僧爨猿摸廊碑认客题应接溪山无好句满林空羡乱蝉嘶
　　到衡岳呈弟山长
　　间依禹柏系征骢猿鸟应犹怪贱踪正拟开云访韩愈可能避雨识茅容朱陵洞里秋呼鹤紫盖峰前晓听钟欲踏青霞寻胜趣倦游应许借吟笻
　　许介之馆仆于东溪临发赠别
　　洗耳泉头漱晩凉西风衣袂水花香酒边豪气横荆楚灯下清谈杂晋唐天地每穷真俊杰山林偏有好文章试拈筸茹同君舞后夜闻鸡月满牀
　　下第归后李伯辉李景魏索近诗
　　吟徧呉头楚尾春多慙才客问征尘振衣天目寻黄独濯足湘江咏白苹宋五已慙称进士陈三何用作诗人锦囊元属君家有今买渔经理钓纶
　　题李湛汉诗集后
　　楚砧岷葛饱清游金节银菟照防州诗句多如姚少监行程还似杜参谋黄陵夜诵虞妃泣白帝春吟杜宇愁拟问湛溪何处是梦随闽国弄渔舟
　　赠李伯辉家谱诗
　　荡冦将军泪唐朝李却家緑华双荐者况复古今夸











　　雪矶丛稿巻三
　　钦定四库全书
　　雪矶丛稿巻四　　　　　宋　乐雷发　撰七言絶句
　　咏史六首
　　髙祖
　　逝骓走鹿各消磨劒外功臣剰防多四皓两生元不听故乡枉费大风歌
　　陈胜呉广
　　假号偷名只可怜枉抛钱镈弄戈鋋垅头燕雀应相笑鸿鹄元来是项燕
　　韩信
　　愁看钟室劈良弓何不当时杀蒯通今日真王成底事只应娥姁是英雄
　　东方朔
　　蜥蜴盆边解滑稽且分社肉饱蛾眉刘郎最怕秋风冷那听君言撤殿帷
　　司马相如
　　狗监无端荐薄情鹴裘犊鼻帝乡尘当时最有文君恨不识长门买赋人
　　班固
　　请室寃魂叫不闻神丘隆碣漫遗文平生词藻谁知巳腐防孤雏却悮君
　　汴堤栁
　　万缕春风窣汴堤锦颿何处栁空垂流莺应有儿孙在问着隋朝总不知
　　读李羣玉集
　　光顺门前系马吟文馆里翠云春却怜白首河西尉枉作蓬莱献赋人
　　捐玦江头弄钓舟菊花杜若满芳洲如何才子无骚思只咏蔷与石榴
　　与复古叔读横渠正防书
　　惆怅枯林与晬盘云横太白梦魂安半生骄吝如蜗缩自把西铭反覆看
　　谁掘骊山起老师竹林灯火共心期年来后学轻前軰看彻臯比罢讲时
　　题杨从行湘诗巻杨即诚斋
　　仙云寒锁碧瑶天突兀吟氊北斗边试问凤凰谁得髓竹林听雪对牀眠
　　叫云吹玉舜祠边醉嚼琼糜漱石泉旧读离骚今忘却快披秋巻嗅兰荃
　　次韵熊云瀑秋夜见寄
　　吟落秋牕烛炧红想弹九辨入丝桐荃蘅岂不如葵菽谁继豳风补楚风
　　无题
　　夭裠【疑误】褒衣走浙淮何人不识鹤山来只今心印谁传得自折通书拨篆灰
　　抚州偶题
　　金柅亭边栁拂城春风系马酒家吟尘埃满面无人识却得黄鹂作赏音
　　萍乡病渴
　　犬子无从典骕骦荒村忍得望潇湘楚王萍实甘如蜜不许诗人取次尝
　　甲午社日客桂林
　　卮酒豚蹄客里欢石尤风枲衣单东阳病骨如鹦鹉最怯南州社日寒
　　桂林岁晩忆钟尚书
　　尘满湘翁薜荔衣江湖歳晚鬓成丝桂州杨五今何处雪片梅花枉费诗
　　醉中偶成
　　醉敲茶臼啸秋烟苦欠高阳买酒钱拟入乱山餐柏叶石牀闲对麝香眠
　　送友人游昭州呈陈谦之佥判
　　阆仙去补荔支谱梅谷归呈飞鹜秋惟有瓜坡共君在马蹄何苦又昭州
　　道乡牵损衮龙衣谪堕天涯咏楚蓠莫放蹇驴游别处拾青阁下有残碑
　　鹏运堂前话别愁菭蘠三度楚江秋近怀莫向元龙道问舍求田是【阙】头
　　夏日偶书
　　蜾蠃衔虫入破牕枕书一垜竹方牀家童偶见草头字误认离骚是药方
　　秋日行邨路
　　儿童篱落带斜阳豆荚姜芽社内香一路稻花谁是主红蜻蜓伴緑螳螂
　　新淦偶成
　　飞飞丝凤挂梅梢犹记来时雪拥袍今日归舟新淦路平头稚子卖樱桃
　　赠呉季诗
　　燕子楼头一曲春曾骑骄马掷黄金如今世事漫头雪破屋孤灯忍冻吟
　　演教寺吊楼居朱漕
　　罗带江头蜕绣衣人归香草谢家池祗今玉树埋何处惆怅僧房认得诗
　　穿冢难酧地下知逢人多説项斯诗今朝痛洒西州泪万里梅花欲放时
　　延真道院
　　沧流翠竹接仙扃霛菜丹虬拱上真拟就翁分半榻闲听秋雨守庚申
　　访赵愚斋不遇谒者云抵晚方归因成一絶奉寄
　　雪片梅花满砚池芙蓉幕里客归迟今朝解了公家事尽听辕门报酉时【愚斋旧有诗云吾曹度日真堪愧又听辕门报酉时】
　　史主簿以授庵习稿见示敬题其后并寄张宗瑞
　　姜夔荒冢白苹深鸑鷟无声结緑沈拟向鄱阳寻后杜只招张叟听君吟
　　吟了南楼到库楼塞云边月困雕锼只今南北无诗禁曾有新编过境不
　　术士醴陵丁梦营【疑是荣或是宫】将之舂陵有赠
　　看尽槐花买卜人窊尊且认旧碑文只今世上无清惠却恐元郎解【阙】君
　　渌水池边旧钓矶何时归去濯征衣千年城郭应无恙祗怕风尘老令威
　　送欧阳平仲起郁林教官
　　快把诗书洗瘴茅雕题墨齿尽同胞天涯那得随衿佩试借椒堂讲义钞
　　古来节妇比忠臣怊怅明珠一窖尘千古纲常君记取题诗烦问坠楼人
　　萍乡和王尧章韵
　　征衲无人补旧绵萧条客枕楚萍边拨残石炭西牕冷却忆山家榾柮烟
　　赵司法诗集自题近道葢取工部所贻元隠居诗中语也【阙】
　　道书二絶
　　和徧陶翁饮酒诗醉笼天地入鸱夷细看官爵成何物肯带奚囊过九疑
　　浣花骚伯杳难【阙】世上宁无元隠居读罢君诗三叹息断弦緑绮定何如
　　听庐山胡道士弹离骚
　　庐山道士玉潭仙前世沧浪握楚荃莫道离骚遗响絶孤钧寡珥尚能传
　　吊湘谁解荐江蓠忠愤泠泠写七丝愁絶九疑山下听重华应许就敶词
　　题王尧章伫香亭
　　满池蜀锦照深衣尽日慿栏课楚词要识此花香絶处露凉风细雨晴时
　　对花味道兴何长好学顔家到坐忘莫与红尘儿軰道心清正自得真香
　　故园荷屋傍濓溪苦爱莲花入梦思今日题诗还自笑江湖尘土鬓成丝
　　题昭州田廷亮书稿后
　　防榔口里吐参苓折槛无门九虎深家在道乡亭畔住定应千古有知音
　　少海无波鹤禁虚满朝闭口养曹蜍白袍乌帽和宁外却有山人请建储
　　次韵熊云瀑秋夜见寄
　　叫彻苍梧望八荒暮云秋客各凄凉此情未许傍人防愁絶中庭月一方





　　雪矶丛稿巻四
　　钦定四库全书
　　雪矶丛稿巻五　　　　　宋　乐雷发　撰五言律诗
　　访伯父幽居
　　对坐如禅舍闲烧石乳香书看新讲义药问未传方仆语梅花里僧经竹叶傍题诗吾岂敢牕户半吟章
　　桂林怀李景魏
　　阳华万叠云无计得相寻所学皆时好何人知尔心莎城百粤远雪峤一翁吟已是怀人极天寒奈水深
　　桂林送人之琼州招捕海冦
　　訾家洲畔路别尔苦匆匆説劒令人喜耽吟与我同旌旗枫鬼雨舟楫鲎簰风想到琼峯顶题诗更纪功
　　与李盘翁知县登七星山吊石道士
　　迭【疑是叠】嶂矗空青躭竒共一寻苔荒碑意古茗苦道情深有兴梯苍壁无才咏玉簮吟仙何处去我軰复登临
　　次韵史主簿雨夜见寄
　　水长许由溪春寒入竹扉防人听夜雨惟我怯单衣树罅青灯耿篱根白菌肥明朝有忙事推枕问渔矶
　　道中逢老儒自蜀出
　　丙穴鱼应好曾经问钓矶干戈今未定城郭是耶非诗社尊黄髪侯门薄布衣乾坤嗟鼎沸见尔一歔欷
　　时事
　　时事如頽屋谁堪任栋梁国贫僧牒贱边病檄书忙有分忧宗社无方出举场未应王谢軰挥泪送斜阳
　　逃户
　　租帖名犹在何人纳税钱烧侵无主墓地占没官田边国干戈满蛮州瘴疠偏不知携老稚何处就丰年
　　登江华寒亭
　　到此脚跟酸千峰迥不看年深碑字浅日薄树隂寒石罅巢蜂乳篱根堕鸟残爱吟还畏崄不敢倚防干
　　访表叔李竹斋
　　门庭接豆根吟避市尘喧每爱诗无敌应知学有源云山供俎豆笔砚长儿孙愧我相过数秋风酒一樽拟长沙访姚雪篷至永而返赋此为寄
　　今傍南轩住应知理趣精通书多似易论语不言诚拟欲听防论犹能慰别情江湖风浪隔肠断楚鸿声
　　雨夜读陆放翁集
　　炉冷重吹火山房夜黯然湿薪添茭爇苦茗带芎煎灯暗潇江雨诗吟笠泽烟老仙何处去掻首吊尘编
　　送黄天河
　　天河那可到山顶翠参差村屋煎黄蜡官炉照【疑是焙】荔枝地蛮游宦少县小迓賔迟鼻祖曾吟处荒苔想满碑
　　呈赵叔愚司理
　　门户垂杨句江湖半世看不应求五岭却自建孤坛浙社朋游尽鹿【疑误】诗气味寒今朝流水调只向子期弹
　　梦访刘漫塘鲁雪巢二先生
　　前軰风流歇江湖欠赏音向期行古道谁复识余心月浸金坛冷云归玉笥深潇湘风雨夜客梦得相寻
　　青湘逢廷对人归因问时事
　　南客帝乡归青袍照緑髭问知当世事解诵圣君诗淮蜀军书急襄樊邸报迟空传廷试策韦布説边陲
　　南林寺
　　律院僧应俗庭荒草木删无碑堪攷古有客自看山竹好惟嫌密云多不自闲小溪知最近童浴夜方还
　　铭
　　象石铭【有序】
　　九疑之麓为丽山有岩崩道厥石如象予游而爱之遂命之名而铭曰
　　百兽出王象实孔伟有崩斯石惟象是似赑其形巉岹其齿我爱斯岩原象之美钟竒日南邈尔荒裔服兮帝车维天子使相彼嵒阿济济多士【缺】教笃学峻履宝地任重致远伊国之器地以人彰敢铭岩趾

　　雪矶丛稿巻五
　　雪矶丛稿跋
　　愚闻之太上立德其次立功其次立言是谓不朽夫徳蕴诸身心功成于事业言见于著述有内外相须体用合一之道焉今岐而言之岂有修诸身不见诸事施于事不见诸言者乎要之人各有长而兼尽为难其有得乎是者诚君子之异于人能不朽而存者也足以语此者其惟我鼻祖雪矶先生乎先生生于有宋叔季方五星聚奎开一代文明之运当时科目得人若吕防正之雅量王曾之持正韩琦范仲淹之谋畧司马光苏轼之忠直文天祥之节义曰徳曰功曰言表表着于当时难以殚述先生与诸公相后先頴悟警敏博极羣书居家以孝友见称莅官以忠义自许不为末世流俗所摇夺醖借甚富所得诚深矣宝祐元年朝廷设科取士先生廷对万余言条荅疏畅深切时登进士第一官授翰林职司敷文时元兵大起直北多虞公尝为乌乌歌车攻赋励志发愤折冲御侮值时相当权昏庸畏懦竟不能用遂使大志莫酬可慨也已丙辰以病告归继罹忧制遂不起复闲居以诗文自遣要其防趣幽深远温雅和平而其英迈之气正大之情往往见于言表其所抱负虽不获少试而经纶康济之术亦自可见先生之功徳与言可谓并茂矣旧遗丛稿一帙歳久渐以敝讹愚恐格言至论将湮灭无传重不仁孝之罪也公暇重加订正期以传之无穷庶乎公之立言由兹不朽而思见公之功徳者一展巻如在目中将不与吕王韩范司马苏文诸公后先嫓美矣乎因録成而遂言之如此成化十七年龙集庚寅赐进士出身户部主事嗣孙宣顿首谨书




