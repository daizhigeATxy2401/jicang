　　钦定四库全书　　　　　集部五
　　提要
　　兰轩集十六卷　　　　别集类四【元】
　　【臣】等谨案兰轩集十六卷元王旭撰旭字景初东平人其事迹不见于元史谈艺亦罕见称述顾嗣立撰元诗选彚辑至三百家不载旭集则遗篇久佚可知惟山东通志称旭与同郡王搆及永年王磐俱以文章名世天下号为三王而于其出处本末亦未详载则并其人亦几湮没矣今以集中诗文考之盖旭家贫力学教授四方尝为砀山令所宾礼送王侯二生序所云至元庚寅砀宰崔公以礼招余至其邑俾専讲席者是也又尝至长芦主髙百川家中和书院记所云辱承君币来自泰山者是也其余如安阳如鄃城如鲸川皆所曾侨寓之地又尝至杭州之长沙游迹几半天下而卒未登仕版其有寄诗云处困不堪家累重谋生聊借主人贤生平境遇即此可以见其大槩矣其诗随意抒冩不屑屑于雕章琢句而气体超迈亦复时见性灵古文多讲学家言其井田説一篇务欲复三代制迂濶尤甚殆全不解事之腐儒然如记序诸作和平通达与之坐而谈理其持论则未尝不醇正未可废也其集见于文渊阁书目中者一部一册而焦竑经籍志则作二十卷今从永乐大典采掇排比尚可得十六卷决非一册所能尽或一册一字为十字之讹欤乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费墀


　　钦定四库全书
　　兰轩集卷一　　　　　　　元　王旭　撰赋
　　古劔赋
　　客有厉迹名场经营四方激风云于诡辩变天地于低昂气满志得悲怜寒乡者一旦谓主人曰吾有寳劔其名干将非砥非砺自锋自铓兮紫电棱棱兮秋霜挺三尺之精英抱百链之纯钢运之以机权错之以文章形之以利便胁之以祸殃鼓舞阖辟操纵抑扬惟利是从不拘其常或左或右万夫莫当朝离乎泥涂夕宿乎岩廊入金门上玉堂虎豹兮纷挐蛟龙兮陆梁同驱兮并骛我全兮彼伤处女摧锋而却立猿公失据而惑惶此劔一试身名两彰若此者得非主人之所愿观乎主人曰噫客知今之劔而未知古之劔也夫古之劔铸之以元气链之以隂阳鍜之以五行淬之以三光匣之以仁义佩之以忠良卷之不盈握舒之弥八荒赫赫明明收功于文武巍巍荡荡无敌于陶唐五伯假之而为伯三王本之而为王正地维振天纲斡万化悬中央气塞乎宇宙形藏乎混茫浅沧海兮卑太行小崆峒兮近扶桑来无所从去无所往固浩然独立于天地不与物而存亡此劔一试太平无疆若此者又非薛烛之所能辩张华之所能识而吾子之所能髣髴而论量也客于是丧其所有茫然而退
　　拟逺游赋【并序】
　　昔予南游遇刘陵川于亳社之泮宫因诵旧着诗文数篇以求指教刘喜谓座客曰是子颇有气象将来可望惜吾之老而力弱不能振也命酒因语及楚词篇目且叹屈原之文词而哀其忠因为仆曰子为我拟赋逺游一篇来仆辞不敢刘曰吾姑试子宜无辞遂明日呈此盖以述原之情有志而不遂亦九辩代原之意而亦以自寄云时至元三年冬十一月也【原注先生讳芳字元卿时年七十矣】
　　邈鸿荒忽已逺兮望前修而莫及仰六圣之风兮懐三皇之淳徳役精魂于千载兮曰予希其彷佛忽翩然而下坠兮心滔滔而何极悲斯世之沈浊兮背驰余而莫偶既醉酒以昏酣兮又中风兮狂走谅纷华不可长兮独冲澹以自守惟天地之漫漫兮浩变化之无穷哀吾生之促廹兮寄瞬息乎其中思逺游以舒愤兮超逍遥以长终营营而无寐兮昼鬱鬰其不乐仰浮云之缥缈兮愿轻车而无托精神忽其流荡兮离人羣而髙逸云为车而风为马兮召飞亷以执辔八龙婉婉以前导兮云济予乎西北过武而至太防兮问琼宫之所在排阊阖以径度兮庆天皇之佳防叩玊阶以对扬兮陈下土之廹隘激防忠而抗音兮愿乾坤之交泰令云雨以飞扬兮降膏泽之滂沛饱四海以精兮饮羣生以沆瀣吐防诚之未终兮惊羣公之谲恠令丰隆之奏技兮振天鼓之砰磕中鬰陶而莫遂兮还余车而言迈视人寰不足留兮余将观乎方之外乗青阳以东游兮遇广成于崆峒问道徳之防言兮愿开予之所蒙曰道不难授兮将其人之难得粗者不可传兮尚安语其所极其大无方兮其小无内无屈其志兮无滞其气顺开阖于隂阳兮法化育于天地澹逍遥以无为兮使精神之得一可长生而超化兮斯道真之所贵受防言而拜谢兮闻神丘而遂沮涉清海之漫漫兮访潜龙之幽居入珠宫与贝阙兮世莫知予之所为召海若兮邀虙妃歌天呉兮舞冯夷吸翠霞之夭矫服明月之流离虽极乐而非余志兮告潜龙以俱行志参差以叛涣兮怅遐举而独征过弱水而超扶桑兮至神丘而一息从王乔与琴髙兮娱青春以游戏叹荣华之不足恃兮恐六龙之蹉跎留余车于昆山兮饮余马于云河登阆风以囘顾兮哀神州而旷荡下茫茫而不见人兮蔽林峦之苍莽悲故乡之若斯兮吾归来而何望情依依以迟迟兮心悠悠以漾漾思重华而南征兮正予冠而翺翔骖紫防之青鸾兮驭丹穴之鳯凰清风过洞庭倒影凌潇湘夕沐浴于汤谷兮振兰衣兮与菊裳晨谒帝于苍梧兮问理国之大方曰礼乐以为资兮道徳以为章举贤而授能兮安天下于岩廊夫惟圣哲以长茂兮何后王之多僻违先民之度程兮伥防行而自遂防兰荃而不树兮亩纷其荒秽欲永诀而不忍兮聊逍遥以游世访神人于姑射兮探禹穴于防稽从四子于汾阳兮观大道之所归径流沙而西渡兮夕予宿乎三危履大禹之所经兮窥神功之伟竒涉虞渊而越赤水兮路不周以左转召蓐收使前驱兮承西皇之宠饯谒颛顼于都兮心娱乐而防返悲虹蜺之拥隔兮怅灵光之浸逺越昆仑而超圃兮临旧乡而顾懐御房精而卫太嵗兮载霓旌与云旂乗飞龙之缥缈兮澹超然以无为饱羣圣之道徳兮醉天地之华滋精淳粹以茂兮神沦幽而入防侣太初而友混兮还及君之未衰乱曰翩防防兮愁相纡览青春兮不可娱纵我步兮髙驰驱御列缺兮鞭雷车西昆仑兮东海隅入海簸弄兮明月珠归人寰兮悲亦陋餐六气兮延我夀周六幕兮超八荒志不遂兮空翺翔思攀琼宫兮谒六帝遣巫咸兮归下世平隂阳兮正春秋宣淳风兮被九州泽渐四海兮淡悠悠荡我愤兮舒我忧还精神兮从君游获我所兮夫何求
　　长生殿赋
　　银筝玊笛秋风凉羽帐珠帘秋夜长缆明河于绮树兮留璧月于云牕笑牛女之辛勤兮徒终嵗以相望乐千秋而无极兮愿日月之齐光铜龙咽兮漏迟良宵悠兮未央华清晓浴温泉香马嵬暮别愁苍黄九河东倾泰华裂六龙西游天地荒怅翠华兮再来飒鬓兮已霜感旧誓兮徒存念伊人兮不防奏梨园之法曲舞月殿之霓裳音乐纷兮具陈只切心而断肠抚香囊而永叹兮涕淫淫其如霰传海外之九州兮竟茫茫而谁见彼钿合与金兮何如甘泉之亲面嗟方士之殷勤兮亦诞幻而非真悟风花之散落兮岂四时之长春要千龄而万代兮共委骨于穷尘何君王之不逹兮抱荼毒而伤神呜呼铅华一身兮疮痍四海苟褒姒之不作兮岂骊山之遽败无盐丑而齐兴兮太任贤而周大彼玊环之骄淫兮覆唐家而奚怪何君心之眷眷兮末忘情乎余爱过离宫而一吊兮增骚人之永慨赋长生之私语兮庶后生之足戒也
　　鸣鹤赋
　　夜气萧索灵宫肃森纷青松之坠露霭素月之流隂有九臯之灵鸟乃于焉而抗音振霜翮兮翘碧胫侧朱顶兮张襟引圆吭以孤唳吸沆瀣而长吟气髙亮而非怒声清哀而不淫大若闻孙登之长啸细若和师旷之鸣琴愁白云于蕙帐生悲风于桂林望瑶池兮天杳杳思圃兮路沉沉婉转凄恻有感人心王子对之而叹曰噫胡为而然也吾闻物不得其平则鸣岂稻粱之不足将虞人之见惊尔食不过数掬尔饮不过数升朝秋风之蕙圃暮明月之华亭尔生优游兮易遂尔性逍遥兮易宁乃自贻乎伊戚恋鸡骛于柴荆纵哀鸣之动天谅谁察乎幽情紫极九重碧山万里有草名瑶有泉名醴鸑鷟同栖鸾鳯共匹尔心安兮无尔累尔一鸣兮众仙喜人间兮日暮归来兮已矣
　　游太清宫赋
　　越丁邜之孟夏醉南风于谯楼昼梦羽人蹁跹西来惊物外之浮丘忽顾予而长啸指僊境以同游予方问其姓名而清风飒然杳不知其所由也觉而告其主人曰灵应也西四十里有宫曰太清紫气鬰其常浮子盍往焉以答神庥于是择吉日擕香酒登兰舟泝黄流取金鳞于层波撷琼芳于中洲瞻灵宫之峨峨懐往事之悠悠泊舟登岸酹酒再拜而留焉俄有童顔緑髪羽衣黄冠步虚行歌风骨翛然者宫之真人张氏也相揖而前与予而言叩南华之粹防讲郑圃之遗篇清欢既洽欣然忘年予悟而叹曰畴昔梦中之过我者非斯人耶信兹游之有縁遂相与歴前后览古迹吊铜驼摩金狄八桧亡兮翠盖空九龙去兮丹砂失蛟龙埋没兮丰碑隠隠鸾鹤不来兮灵溪寂寂刼灰不销春草还碧霓旌绛节琼楼玊室怅蓬莱兮安在嗟僊乡兮此极于是攀桂丛倚坛石感今懐古相对太息真人曰兴亡翻覆天地之数也圣人固知其然矣昔周徳之衰西游流沙卒之中国战争如麻琼宫九重青云紫霞万僊俯趋维帝之家下视人世蚁穴蜂衙废兴万变何足言耶昔在承平繁华钜丽銮舆降香百神陪位风振扬薰陶一世而圣人之道初不加益火焚昆山玊石俱烬荒凉无余而圣人之道初不加损临风感叹不能忘懐者知吾子世情之未尽也遂归宿乎宫中是夜也麻姑送酒子晋来过玊笙吟风醉舞婆娑饮酣乐极起而为游僊之歌歌曰天风兮白云轻跨苍鸾兮游玊京繁华梦兮已寤金鼎丹兮未成愿君兮相接超天地兮长生歌阕饮散明河烂烂天明告别登舟而返
　　爱河赋
　　爱河滔滔兮欲海茫茫济无舟楫兮又无津梁鼓风涛之千丈溺一世而堪伤伟圣人之登岸兮何道力之非常澹靖处以永思兮得圣禹之神方下行其无事兮超物我而相忘变恠伏而日逺兮龙图出而效祥因溯流而寻源兮窒懐襄于滥觞升昆仑之玊峯兮振霞裾与霓裳笑琴髙之赤鯶兮终未离乎隂乡目愈髙而观兮等万物于毫芒吸莽星之逸彩兮潄浩月之流光咽三清之瑞灵兮餐五色之朝阳洗予心而换予骨兮俾余夀之灵长下视爱河之飞尘兮欲海涸而生桑乃翻然而归来兮乐逍遥兮其未央
　　困骥赋【并序】
　　向在燕城吾友邵伯诚作困骥行以见示予因广其意作赋以答之
　　房星兮降精蛟龙兮化形或出于渥洼之水或生于大宛之城虎文兮炳焕鳯膺兮寛平兰筋兮权竒汗血兮晶荧首如渴乌尾如流星振长风而一嘶歘雾起而云生是宜紫燕让步骅骝避名耀锦鞯与珠络具和鸾与繁缨随仙仗于天苑侍翠舆于后庭朝燕秦而暮楚轻四海以横行奈何伯乐不逢涓人未值困虞坂之长途下盐车之双泪气霜雪以凄惨色泥涂而憔悴既饥渴之内廹复鞭御之外制前丘陵之崔嵬后坡陀之迤逦望浮云兮天逺怅帝乡之迢递念倒行而逆施畏白日之西匿彼中心之谓何衘寃苦而实多虽追风之未试固驾蹇之殊科有能嘉其力之方壮察其疾之匪他饮以醴泉之流餧以昆山之禾御以黄金之羁鸣以紫玊之珂犹足以陪八骏而升瑶池追天驷而超云河也
　　螺杯赋
　　有平生之故人招宴饮而婆娑出竒器以示予状非象而非牺【音莎】文章烂其自然异艮工之切磋孕隋侯之明月象七星之森罗擎素手以微重酌香醪而不颇厥名之所以乃沧溟之宝螺众传玩而称珍咸叹息以摩挲兕觥质而懐惭金钟俗而见诃陋椰瓢而弗取况刳橙而卷荷当其晦泥沙而不耀混腥风于鼋鼍足知登华堂而见重与玊斚以同科信贵贱之无定系遭逢之若何彼有白髪钓于渭濵胥靡筑于岩阿或牛衣之卧泣或樵担之行歌方其时之未获咸污辱而坎轲迨一朝之见用名垂世而不磨观万物于天地谅纷紏之实多虽圣贤而且然矧庻类之幺麽悟行藏之有命宜顺天而委和于是主人笑而起舞惜白日之蹉跎再酌金樽重捧青娥欢情既洽衰顔既酡遂乃倒玊山于座侧访珠宫于层波招泉客于鲛室吊骚人于汨罗濯予缨于沧浪沐予髪于咸池【音陀】控长鲸之偃蹇跨苍龙之逶迤【音陀】约琴髙以并游拉虙妃而相过心娱乐而未极忽醒觉而匪他怪斯梦之近诞岂尤物之成魔噫但能伴予身世之两忘宁不胜于战蛮触之干戈耶
　　离忧赋
　　若有人兮在青天之一隅超独立而无朋兮敛羣芳而自娱佩琅玕而服明月兮裁青霞以为裾懐真符而欲献兮顾君门而踌躇奏轩辕之灵瑟兮固齐竽之不如纷时物之变迁兮独归期之愈疏蕙草歇而春阑兮浮云生而日暮鸟投林以求安兮牛羊归而复路何所思之难觏兮奈闗山之囘互秋潇潇而多悲兮春绵绵而多愁昼鬰鬰其不乐兮夜漫漫而懐忧梦相从而笑语兮恨晨钟之不留念始生之无知兮左提携而右挈共嬉游以晏处兮又谁知夫离别何彼懽之难持兮而此恨之易结考人生之始终兮固悲长而乐短隂阳运而莫知兮日月穷而当返凉风飒以中人兮霜露凄其将晚望神京而不见兮增萱堂之拳拳岂鸿鴈之无书兮柰离忧之经年呜呼已矣哉明珠秽于泥涂兮琼芳翳乎萧艾蛟龙蛰于坎井兮蛙蚓鸣乎江海谷生兮幽兰涧濯兮流泉抱琴书以归来兮愿终老而欣然
　　过铜雀台赋
　　过魏武之遗宫兮登铜雀之故台怅古人之何在兮漫今人之兴哀览山川以四顾兮吊英灵于一杯当其虎战龙争雄风盖世移汉鼎以都邺奄中原而称制三十六宫繁华佳丽月袂云裾蛾眉鳯髻谓当年之欢晏可千秋而万嵗何雄心之不待忽一朝而长逝呜呼自古莫不皆然兮何分香而卖履留连泣涕笑君王之不逹而独眷眷于生死之际也漳河东流兮不复囘君王一去兮安在哉余台中之婵娟望西陵而徘徊秋风寒兮摧画栏之桂树夜月明兮照辇路之青苔碧云暮愁歌舞絶玊骨成尘恩爱歇惟斯台之崔嵬表恶名兮不灭
　　五古
　　青崖
　　青崖五峯秀絶壁千仭险中有羽人宫云霞深闭掩真境既邂逅尘心自收敛借问庭下松风枝为谁飐游山日已晚羽客留我宿但觉夜深寒焉知云满屋嗟予晚闻道衰老坐相促金丹可长生从此遗世俗
　　晚坐
　　危亭落白尽四望苍烟昏手把一卷书坐倚青松根掩书念世事心如波涛翻妇不知我意但怪我不言呼儿谓我醉绕衣寻酒痕一笑归茅堂寒灯照空樽
　　日落樽酒空盘餐亦萧然吹灯坐中堂呼儿使来前一诵山鬼辞再诵招魂篇骚人去我乆此意谁与传悠悠乾坤内吾道长迍邅
　　遣兴
　　吟诗不须工读书不须博悠悠襟抱中适意有余乐功名一野何用千人抟渊明絶纷华子云终寂寞古风日已息圣道日已薄茫茫天地中吾行欲谁托万事黙已定轻进孰非错君看桃李花春风自开落
　　瓶声
　　水火本相尅隂阳不同调谁令坎离交变化生此妙笙箫起瓶罂律吕随感召天怜诗人穷赐乐助吟啸声来无何向气泄混沌窍喧寂孰使然炎凉自难料安得浪翁来相看同一笑
　　彭蠡阻风
　　北风吹彭蠡白浪如银山系舟岩边树数日絶徃还我心急东归日夕忧在顔仰羡霜空鹄髙飞难攀古人成垂堂我行何险艰白云五老峯上有髙人闲长生傥可学絶粒超人寰
　　繋舟青山下日暮无所适逺采南涧苹薪松煑白石悲来叩舷歌夜半山鬼泣天明望前洲烟树何歴歴有酒当典衣劳此舟中客
　　古风三十一首
　　美人黄金梭鸣机白玉堂制彼西蜀锦文彩紫鸳鸯锦成何所用言将贡君王日织不盈寸梭飞空自忙腊天昼苦短早晚实君箱我有一疋缣五丈素且光上可为君衣下可为君裳献君惧不售徒为尘蠧伤
　　其二
　　亭亭山头树秋至亦已黄猿据其颠老鸮巢其傍丹鳯引九雏营栖独皇皇峄阳有孤桐淇水多修篁鳯雏日已大鳯毛日已长会当凌紫气去尔逺髙翔
　　其三
　　北风飘大荒荣华飒衰老薄暮登髙原飞蓬蔽长道髙树叶脱尽山林旷如扫故园兰与菊生意何草草
　　其四
　　羲和鞭六龙往返无停辀朱顔不再壮緑草飒已秋繁华东流水中涵千丈愁百年黄金屋万古同山丘日夕北堂上酣歌独绸缪
　　其五
　　吾观天飞龙伸屈亦有时当兹雷电辰变化何神竒崇朝雨天下四海生华滋火蛰隂闭冲风结天池僵卧蚯蚓窟虽灵复何施
　　其六
　　客从东溟来遗我青瑚煌煌生九枝贮以碧玉壶我欲厚报之问客之所须客言无所须与子长相娯别来今三年徳音炳不渝鬰鬰不得见迢迢隔江湖
　　其七
　　登髙望沧海波浪天漫漫中有万里鼇首冠三神山长戯动修鳞海摇山不安我欲脍此鼇散为万国餐佳月结修饵雄虹裁钓竿泰山为矶石起坐堪盘桓惜哉未得往抚志增长叹
　　其八
　　天如绀珠碧星如撒沙寒浮云何处来妬我白玉盘万有惨不芒风露气已漙川途不可越嵗暮衣裳单起歌望云汉游子何当还
　　其九
　　昆仑有鸷鸟禀质异寻常所居未得俦四海空翺翔不暴于燕雀不媚于鸾凰充之以元气饮之以琼浆安得万里鹏相呼戯神塲
　　其十
　　我欲赋逺游飘飘凌九区寻仙过碧海谒帝朝苍梧骚人忽已逺髙兴与谁俱虎豹守九闗荆榛蔽前途直行伤我马曲行摧我车已矣归去来人间正﨑岖
　　十一
　　苏秦古辩士涉世亦栖迟归来无黄金妻妾坐相欺一旦相六君志气何葳蕤髙车拥飞盖六印腰间垂丈夫四方志伸屈自有时悠悠市曹子一笑尔何知
　　十二
　　悠悠山隂路曲曲绕涧冈所思一美人邈在山之阳独立松风中兰衣蕙为裳崩崖絶千丈欲济无飞梁狐貍杂猩狖悲啸向我傍日暮迷中途吞声独徬徨不得从之游归来安故乡
　　十三
　　悠悠复悠悠日月春还秋万古一白髪萦纒无限愁明堂搆霄汉栋梁生涧幽悲歌上髙原目送长江流
　　十四
　　白日何短短苍天何茫茫死者狐狸穴生者蝼蚁场羽衣昆仑客授我长生方攀星歴明月相将朝玉皇
　　十五
　　三山鬰嵯峨隔彼巨鼇波茂陵无仙骨楼船将奈何我友安期生骑龙每经过天机禁泄漏醉语醒还多
　　十六
　　蛟龙蛰南山下有千嵗骨雷雨翻太隂还精化神物化作龙泉劔时向人间出终当戮鲸鲵为君静溟渤
　　十七
　　不踏利名场岂知尘土腥不防丹砂鼎安知鸡犬灵洗心海水碧照眼云山青拂袖归去来壶中可长生
　　十八
　　采菱涉秋江停桡宿中浦持芳媚永夜独倚青枫语月落风萧萧佳人怅何许
　　十九
　　醉出芙蓉城逺纵瑶防步桃花随流水误到红尘处骖鸾天风急不记来时路世网何湫隘流光易迟暮终当跨灵飚翩然却归去
　　二十
　　朅从朱陵北欲诣紫台西雷公召玉女风雨忽相迷低徊黄尘路汚我青霞衣囘首阆风苑壅隔悲虹蜺
　　二十一
　　鹤在空山风露警长夜哀声闻九天羣仙为之下翩然阆风游接彼青鸾驾幽人方外心何愁知者寡
　　二十二
　　碧梧生髙冈上有双鳯凰一鸣国家盛再鸣宇宙康自从周衰来千载秘祥光但见南山树日夕啼鸧
　　二十三
　　幽林生紫兰空谷隐琼芳美人春鬭草采摘入罗裳不知根本异但爱枝叶长兰芳委庭户野艾荐中堂所以南山松嵗暮甘风霜
　　二十四
　　美人金屋防手持古刀尺绮缟纷在眼徘徊裁不得东邻有贫女蛾眉人未识空懐补衮心悠悠日还夕
　　二十五
　　佳人拾芳草逺至清江湄素手搴芙蓉拾彼青枫枝白日忽已晚筐篚盈何时我有倾国兰种之正在兹不随桃李芳馨香自扶持可充君佩服道逺莫致之故园清霜暮空余楚臣悲
　　二十六
　　窕闺中女容华正当年贞心殊众好孤芳陋羣妍佩兰服秋菊当户理哀幽响来悲风清声凌紫烟六马皆仰秣游鱼亦潜渊借问弹何曲阳春白雪篇曲终佳月晏所懽邈云天悠悠白日暮忽忽青春捐朝朝事膏沐夜夜耿孤眠岂无梁鸿辈不嫁惜婵娟
　　二十七
　　朝采山上薇暮采涧下苹薪松煑白水聊以永斯辰嵗晏霜露深采掇常苦辛岂无陆海味为我具八珍岂无罗衣裳楚楚华我身心自有所存狥物违天真日斜上髙防援琴思古人
　　二十八
　　隐居非吾志媚世非吾心愿攀西北云谒帝琼宫深还将大庭曲一和薫风琴坐令四海内击壤同讴吟陋哉苏季子辛苦为黄金
　　二十九
　　蛟龙蛰何许嵗暮南山隂北风吹天池霜霰忽满林落日气惨澹幽松传悲吟大运不可常泥蟠岂其心浮云在寥廓碧海空沈沈何当借风雷起作傅説霖
　　三十
　　丈夫当自食待哺实所羞君不见鸿鹄浩荡四海游又不见燕雀藩篱日啾啾鳯飞凌千仭龙出雨九州君看壮士懐宁有饥寒忧万里亦可封一死非所谋髙歌问时人世上谁公侯
　　三十一
　　白日囘青春东风扇阳和寒虫启幽蛰飞鸟鸣相过物生善得时我乐亦无他西北有美人髙楼奏弦歌一唱千黄金欢娱诚足多江风日暮起吹落园中花乐极哀还来惆怅将如何
　　杂兴七篇次陈公望韵
　　吾观圣贤心出处皆自然世人昧天机妄意防怜蚿白屋未必愚青云岂皆贤丈夫四方志忧患坐相纒起舞明月下长歌北风前意阑夜方永歌阕心莫传骚人傥可作更赋招魂篇
　　我本山林人衣冠厌包裹归来一念静稍销利名火富贵多危机功名足竒祸细观秋毫理未觉泰山大行歌出门去悠悠上髙防悲风吹旷野四顾但黄埃防边负戈子新从征战囬从军今十年田宅尽污莱耳目异闻见人生良艰哉我欲排阊阖献言白玉堦飞符召六子隂阳使和谐鸿恩泻滂沛奸恶刬崔嵬功成四海安却返人间来斯志恐未必临风重徘徊
　　幽人爱兰蕙种之近门墙馨香随风发郁郁闻我堂披衣起中夜结佩以自强美人隔千里旦夕成忧伤殷勤折余芳欲寄巫山阳行云渺何许月落山苍苍
　　茫茫苍江岸有客行求珠为言江路难十步九﨑岖水深蛟龙恶嵗晏非良图我有山中薇归来吾汝俱秋风长铗歌不为冯驩鱼薇蕨虽瘦人犹堪以全躯杀身易五鼎傍人为嗟吁不见东陵侯自把青门鉏
　　佳人拾芳草日暮南山下所恩鬰不见奈此漫漫夜岂无三星在寒光自相射我歌行露章顾惭周南化瓶沉青丝引鹿死白茅借君臣茍自踈予车何由驾鸟雀寒依树牛羊暮投舍伫立睇行云幽懐欲谁话
　　悠悠南山云岩谷自吞吐凌晨歩青天日暮不成雨六月东方旱行人口生土沉沉碧海防岂无雷霆主顾无变化姿从龙安用汝
　　梅园雅集示同游
　　寒梅吐幽花不作桃李态有如避世士逺立尘埃外时无孤山翁谁与同此爱安阳二三友好事真可頼携酒许君园访梅非访戴清兴良未终芳华岂常在折枝寄何人日暮增永嘅
　　至元十三年寄平隂县段郁文
　　佳人隔青山可爱不可见明月一杯酒秋风两荒县昨日平隂吏归言见君面能无一封书慰我长瞻恋别来不可説世事云千变家门足凶祸萍梗悲流转鬰鬰负志髙悠悠惭身贱闲来卷书坐防检平生遍只有嵗寒心忠诚金百錬途穷霜露多嵗晏游子倦曰事廹糊口功名絶攀援江山梁苑笔得似聊城箭缝掖世所轻兠鍪众方羡髙咏考槃诗经纶付时彦
　　谢田呈汉卿亷访
　　书生命穷薄见戯造物儿遂令九州内无地可置锥萍梗逐风波漂流当语谁君侯持使节绣斧霜风吹雄襟激髙义故旧无弃遗相逢顾盼间赐我田连陂归耕既有日土著当从兹卖书买农具及此春雨时他年盘中餐粒粒知恩私
　　记梦
　　琴髙古仙人知我千嵗后昨宵梦中来防言笑相授手把青芙蓉神香满襟袖叹我良辛勤深埋世尘垢碧海龙可乘蓬莱药方就欲与汝同归逍遥超宇宙再拜谢未能吾亲正髙夀但得了晨昏谁能厌凡陋梦觉风飒然西牕月如昼
　　九月十三夜梦中作
　　吾不羡世长亦不忧世短乾坤在吾身今古犹夜旦今登昆仑颠一笑了万变好风从西来浮云眼中散
　　白云洞
　　古洞谁所凿白云自舒冩泰山统万灵安知无守者古穪肤寸合崇朝雨天下云何三年早不一见挥洒何当驱雷霆沛然周四野
　　弄水岩诗
　　白云满西溪不涴杖屦尘谁知空岩下弄水有幽人我来观题名物在迹已陈磐石临清泚小休劳倦身饮罢猿鸟去濯缨得相亲一曲沧浪歌清风及隠沦从教桃花片流出山中春作诗示同游澡徳期日新
　　我爱西溪水泠泠响佩环偶逢苍石坐聊对碧波闲尘土逍遥外珠玑播弄间濯缨人不见猿鹤怨空山三溪此最佳每到归輙懒緑树相留连白云共萧散云根有寒泉注潭潭已满虽无尘缨濯亦足供潄盥题名彼何人意长浮世短取酒浇苍苔今古付一莞
　　别家辞书赠公泽通甫二老兄庻知区区之心非乐逺游而浪走者也
　　吾亲在喜惧理不合逺游谁令万里余泛此江湖舟鬰鬰英雄心贫穷非自由上念甘防阙无以供晨羞中念丧事重葬未归坟丘下念二犹子室家事悠悠悲歌起中夜泪下不可收皇天照此心巧宦非予谋抱闗而击柝禄薄可无忧他年吾事毕髙卧云林幽
　　过竹溪
　　竹溪徂徕隂幽邃有佳趣当年唐六逸盘桓此其处髙情继烟霞觞咏遗世故出处士大节正要安所遇宁为南阳龙不忆东门隂阳运否泰治乱闗气数乃知贤逹心于世本无预溪竹緑益繁溪流清不汚归隐谁我同懐人日空暮
　　题竹溪清晓
　　溪竹拥苍云溪流潄寒玉中有避世士嵗寒甘幽独浩歌风露余抚此万竿緑七贤不可作六逸谁当续荣华易零落世道多反覆抱琴归去来春风谢华屋
　　岩岩亭
　　岳多道宫亦有阿兰若登临论形胜无若此亭者北瞻三观髙左右寒溪泻南揖徂徕峯苍烟带平野吟懐豁空旷爽气极潇洒当年构者谁用意何髙雅惜哉嵗月深风雨飘败瓦樵牧休其中牛羊宿其下我心思起废但恐随者寡夕阳乆徘徊欲去终未舍
　　雪后逰西湖
　　湖山明霁雪逸兴生扁舟一棹入空濶孤吟消百忧珠宫映贝阙瑶水连琨丘我无神仙骨安得有斯游欲起孤山翁一樽同献酬再咏梅花句清风动岩幽髙懐寄千载世事真悠悠
　　题诸葛武侯帖
　　堂堂卧龙公人物冠千古手提虞渊日志欲还正午长星陨中宵遗恨塞寰宇谁云侪管乐自可配伊吕借使书不工犹当寳遗楮君家二十字得之自何许气势逸且豪龙鸾骞以举竒寳神所贪隄防六丁取相传傥非赝千金莫轻予【原注帖云师徒逺涉道路甚艰自及褒斜幸皆无恙使囬驰此不复一一】
　　种云
　　买田泰山下石多如羊羣造物为我耕种之皆白云汹涌初鬰勃散漫还氤氲收归方寸间吐作五色文一笑顾妻孥未用空愁囷
　　游竹林寺得影字韵
　　石径俯云壑竹林閟幽境寺古僧徒稀山深岚气冷清游未终兴白日忽倒影曳杕披暝烟长歌下前岭
　　又云字韵
　　竹林古招提佳胜夙所闻偶同二三友行尽西溪云憇身清凉境超然谢尘氛山僧老烟霞惯与猿鸟羣客来问不应但诵贝叶文真空竟何有怜尔徒辛勤寒风起隂壑白日忽已曛诗人有遗韵聊为英灵分
　　招岩客
　　渐渐山间石歴歴涧谷路修藤复绵绕行人那得度猛虎蹲我侧豺狼饥复怒雄虺狞九首蝮蛇长如树北风飘林薄仆马悲狂顾寄谢山中人归来恐迟暮
　　送鲜于伯机之官浙西
　　干将剸犀象骅骝日千里铅刀与驽驷扰扰徒为耳君防才杰士超防亦如此我友西溪君髙明气雄伟经纶富竒防学术有源委笔落惊鸾翔文成讶翻水跌宕诗酒余风流笑谈里予迁广陵居得与君宻迩誓将千顷波一洗尘心鄙春风送离歌又见行轩起福星照吴越重为斯民喜报国当尽心安人贵修已豺狼扫贪暴蛇豕除奸宄远志期骞腾清名慎终始东南富佳丽湖山况清美堂堂谪仙翁【谓仲方也】乆矣望吾子公余有新诗为我寄双鲤
　　游灵岩寺
　　灵岳走西北连峯鬰崔嵬中有古佛宫地势深还囘苍烟万木表金碧出楼防山僧喜迎客笑捧松醪杯憇定导客行登临共徘徊题名满石壁嵗乆昏苍苔天风收白云千仭矗丹崖初疑赤城现又讶朱陵开清泉甘若醴流入厨中来峨峨五花殿缔搆真竒哉压云亭最髙晴空岚气埋扶笻立絶景【亭名】万象生吟懐方知此形胜当为天下魁佛界长清凉人世多尘埃吾非西方学幽隐心所谐诗成出山去猿鹤空悲哀
　　孤山访梅
　　春兴生杖履访梅孤山颠道人庭宇静清香自留连有懐和靖翁仙去今几年妙句不可续风月空山川饥餐石上雪渴饮岩中泉手持白玉英孤吟下寒烟佳人远莫赠日暮心飘然
　　梅花如髙士独立远世氛春风不敢狎桃李安能羣寒雪羞素质幽兰避清芬诗人慰寂寞踏破山中云折花心摇摇无计遗东君
　　送李叔谦【并序】
　　叔谦鄃城后进之秀也曩游京师馆于廉相之门近以事还家尝过余书斋与之语通达不滞甚可竒也今复治装而北就余为别义不可无言因走笔赋诗一章以送之都下见王生国华者旧从学于予者也当为一示
　　大厦遗栋梁长松老幽壑天风起羽翼防鸿在寥廓人生当俟命穷逹何忧乐京师豪侠窟势利纷酬酢子有贤主人堪为嵗寒托既许门登龙定将书荐鹗道义终始间诚心贵无怍嗟予疎懒者梦断平津阁有懐未忘言因行道其畧



　　兰轩集卷一
　　钦定四库全书
　　兰轩集卷二　　　　　　　元　王旭　撰五古
　　汉柏
　　白云防山麓有柏森仙宫其大蔽牛马其髙攀苍穹枝干老益坚摩挲若青铜我来问故老因得知始终汉帝昔封禅侈心秦比崇乃于五松外兴此栽培功至今千载余盘郁势愈雄争知茂陵上无树起秋风乾坤俯仰内日月兴废中英灵为防持不逐刼火空无意栋明堂何心俟良工诗成重徘徊遥忆杜陵翁
　　人家种榆柳得力一何早首尾十年间森然已连抱匠斧随所用何尝到枯槁苍苍防山柏汉物传故老养材今千嵗造物非草草腹朽半空虗根危欲顚倒明堂何时构日月难永保物生有盛衰时至无丑好倚杖三叹嗟谁能测天道
　　旅懐
　　平生心闲事未了不得闲驱马踏落月悠悠度荒山木杪风淅淅石根水潺潺山川有竒句尽在行役间自我别家来三见月半弯悬知北堂心日夕望我还念此心若飞有句不暇删
　　题陈鲁彦肃斋诗
　　人心不可放唯敬斯长存用力当何如以肃为入门竦然一念间正立百邪奔灵台自清明安得惑与昏暴慢由此逺徳性由此尊有如金天气消彼春阳温尽将物精华收敛归本根天人无二理造化同一原大哉肃敬功未可造次言陈君士林秀为肃名斋轩勉旃毋自怠圣学此渊源
　　有感
　　太古衣鸟兽公私两无规逮乎蚕之生食叶吐柔丝络纬上机杼罗绮遍天涯官心益贪鄙尽取无复遗蚕妇辛苦余雪霜无完肌安得还太古各衣鸟兽皮
　　送刘经歴
　　天平古名郡选治须时英君来佐莲幕婉画烦经营爱人夲学道气象寛以平胷中秋月悬笔防春风生三年如一朝可见不息诚饯行洗离肠酌此汶水清芳樽岂无酒取醉非君情
　　鲁义姑庙
　　荒凉道傍祠荆布知谁氏相传鲁孀妇制行髙百世逃生廹干戈割爱明信义大者前妻儿夫子令拊字防者已所生临危甘捐弃生死全一诺幽冥要无愧诚心动乾坤齐将兵亦退斯人虽继母用意何独异掇蜂伯竒逐归胙申生缢滔滔二千载义躅嗟谁继何当绘遗像遍向人间置庻使嚚母心观之减凶戾
　　晚菊【分韵得圆字】
　　风霜嵗已暮孤芳为谁妍萧萧憔悴余怪此节意偏猗猗翠茎踈粲粲金英圆幽赏欢后时荒畦卧寒烟日夕有骚人疗饥荒丛边落英不满掬相对空凄然
　　通子寿堂诗
　　世人纷嗜欲欲以防其真至人独清静静以全其神真防形几何神全寿千春古来长生者此道实要津吾观通老清静超羣伦逶迤道徳中隠几几忘身明日閟九渊返照无纎尘湛然方寸地长守羲皇醇霜雪凋六合不敢傍松筠方瞳一百嵗服錬初无因厌世不肯住归为玊皇賔清都何许徒慕区中人传道道常在著书书已陈只应千载下名与日长新
　　崔吉甫庆亲八十之寿
　　人生愿长年天命岂力为古称仁者寿斯语不予欺崔君古循吏有亲仁且慈康寜登八袠春气浮须眉施隆报必丰善庆寿亦冝防服捧霞觞侑以南陔诗仙桂枝已茂灵椿隂未移融融天性间乐哉复何思
　　滕州王氏庆双亲八十之寿
　　悠悠东溪水源深流长彼美溪上人种徳溉其芳所积非一朝冝哉神降祥五福寿为首非天人孰强翁媪如画图白头坐中堂问年过九九康寜殊未央春风吹防服緑酒开瑶觞山川助元气草木浮辉光只应仁者里便是长生乡我歌偕老诗和以白云章青天望黄鹤寄赠滕东王
　　杂诗
　　青青南山树托根一何髙雨露虽早承风霜亦先遭修榦拂云汉清隂蔽猿猱岁寒枝叶尽樵斧将焉逃煌煌珊瑚树托根万仭渊阳光照羣物海防无青天絶寳世所稀幽沈多弃捐谁能理铁网采献君王前扶桑出火日助此三伏威水沸鱼不游林焚鸟安归更堪昼夜间扰扰蚊蝇飞风霜一朝至岂恤身无衣
　　读李公敏集
　　吾观李公诗骨气何老苍如有渥洼龙千里思腾骧又如南山松独立凌风霜不架屋下屋不叠牀上牀言志与纪实句句出肺肠用事无牵制吐词多铿锵养源自昆仑可见东流长六经博其趣诸子发其光他时再相见吾敢轻论量
　　送赵景盐使南归
　　南国有美人容华粲春辉江山不敢隠贡之侍皇扉朝浴蕙兰汤慕被云锦衣承恩歌舞罢觧佩思还归扁舟泛炎暑不待秋鸿飞遨游水晶宫簸弄明月玑白苹满芳洲采胜西山薇人生虽行乐天命岂可违要于进退间审此安危机酒阑惜离别更取瑶琴挥曲终三叹息知音从此稀
　　玊女池诗
　　来登日观峯因谒岳神殿殿侧有寒潭甘冽可供荐山泽本通气况乃神所眷大旱溪涧干湛然终不变夜深诗思渴汲取无人见清涵明月辉冷浸白云片世味洗一真华池助三咽天明再拜归可敬不可玩
　　东郊闲歩
　　桓君有别墅近在郭门东今晨冝出防日暖天无风乐哉二三子杖屦能我同草木蔼生意乾坤运神功物我两无间一气春融融寜教酒罇罄莫遣诗囊空咏歌莫归来想见浴沂翁
　　赠崔寿之
　　崔君性明逹有古循吏姿防刄簿书间公防了无私官僚頼赞助学校资扶持一寸好贤心独与霜松期三年鲸川幕行事我所知峩峩则堂翁老笔岂予欺才髙处位下未得尽施为香风蔼林谷岂无兰与芝倾筐委道周借问采者谁自古卿与相时来则为之天命茍未通委吏屈圣师用舍非在我行藏复奚疑但当守初志坚白无磷缁赠君乏琼瑶慷慨赋此诗
　　送赵克明太守之任城
　　凡仕非为已所忧在斯民劳心博寸禄受直佣其身此理甚昭然知之能几人自从世道衰愈觉民生贫悠悠古循吏谁复嗣芳尘但见彼贪暴纵横蛇虎均俯仰宇宙间我心未易陈赵侯富才术有志存经纶三年佐吾州一徳通明神论政贵无讼圣门知问津寛和守中道恻怛懐深仁君看甘棠树勿翦岂无因好将爱物心去作东南春
　　初到防安游佛峪寺
　　平生爱竒胜厯覧心未足今朝复何朝泰山在吾目未暇登絶顶先来访佛峪灵境开洞天清游浣尘俗时当仲春半阳气浮草木云烟色葱蒨禽鸟声断续仰观万仭峯俯临千丈谷径滑槲叶黄棚低松盖緑老僧喜延賔扫搨留我宿神清夜无衣润云满屋天明盥玊泉整驾呼童仆尚惭纒世网使我归息速山英许相招来徃从兹熟
　　喜雨
　　秋旱野未耕当春犹赤土絶粮半天下苍生命如缕牲帛赴羣望山川遍齐鲁帝哀斯民穷呼龙降甘雨君看一昼夜黄金满寰宇神功未易议帝力谁敢侮圜丘埋苍玊琼茅缩緑醑烈烈山焚兰坎坎社撃皷幸免中野殍报神同歌舞
　　初夜月照窓夜乆云屯屋喜听尘夣余淅沥鸣松竹三春未耕种一雨如金玊愿龙遵无私四海同霡霂哀愁变歌舞生意涵草木天晴禽鸟声处处催布谷安得逐良农共耕春野緑
　　江山千里图
　　平生爱山水有疾成膏肓勺泉与拳石遇之輙徜徉中华齐鲁郊平陆何茫茫杖履黄尘间此愿安得偿振衣赋逺逰十载客南方江行三千里夣绕鱼龙乡如华如芙蓉滴翠逐飞航匡庐髙万仭秀色凌穹苍余者难悉数髙低互相望举杯峩眉亭犹想谪仙狂英灵助吟啸浩荡洗肺肠快哉畴昔心遗恨无毫芒归来旧书室笼禽谢飞翔培塿为泰华蹄涔即沧浪逺兴无百里雄襟欝摧藏闲思旧经行一一不可忘君来示我画开卷妙难量江山十年夣唤醒在此堂宛若当日时系舟岩树傍掩卷三叹息因之遂成章
　　晚春有懐
　　东风三日雨雨止花亦残坐令芳春意悠悠遂无欢幽鸟破孤寂緑隂生晚寒懐人不可见月出青云端晚秋湖上独行以日暮碧云合佳人殊未来为韵
　　人生固长勤世事何时毕聊将山水乐一洗幽忧疾潇潇杨柳风淡淡芙蓉日长歌谢城阙永懐山林逸
　　其二
　　幽人出无侣独行湖边路湖水清涟漪濯缨此其处引袂摘瑶草霑裳畏多露已矣予所思佳期恐迟暮
　　其三
　　湖边夜来霜草木非旧色念此感秋人悲吟头亦白悠悠逐风波去乡国诗成归兴牵山水増晚碧
　　其四
　　我爱林和靖髙情超世氛不作封禅书只卧孤山云妙絶梅花诗千秋独有君西湖緑如酒可酹山中坟
　　其五
　　身逰江湖上迹与渔樵杂惭非徐孺子可下陈蕃榻古来豪杰士与世多难合再咏考槃诗悲风起萧飒
　　其六
　　钱塘繁华地山水丽以佳兰舟载歌舞逰赏是谁家北风吹岸草白露凋岩花此意不可言诗成看昏鸦
　　其七
　　芙蓉洗秋露嫋嫋香无尘我欲折此花逺寄平生人烟波渺无极道途良苦辛归寻桃李蹊坐待朱门春
　　其八
　　秋气行肃杀秋风遍寰区有生同一衰未觉萧兰殊野菊懐晚香依依傍晴湖无人共幽赏日晏空踌蹰
　　其九
　　乾坤限南北寒暑异时气江湖十月交氷雪意全未偃蹇髙卧心凄凉倦防味故园今可归何必待富贵
　　其十
　　独吟还独和清兴亦悠哉闲攀水边树困卧石上苔惜无一樽酒招此逋仙来道人期后防笑指梅花开
　　孙防山书院故基诗
　　惟昔孙防山著书祛世惑麟经晦三传探讨独有得尊王名分定返正乱贼息坐令元圣心千载一朝白懐人不可见访古恋遗迹我欲祠先生配以徂徕石浮云满空山西风扫无力正邪有消长耳目异畴昔倚杖听寒松兹情竟谁识
　　宋承五季衰文气卑已极天将启淳源谈经起孙石巍然齐鲁间师弟无愧色尊王一书成坐释麟经惑至今学者心讲贯知用力迩来二百年何人继其迹故居虽未毁见者为叹息天寒孤鳯去日暮羣鸟集回首瞻防山岩岩自寒碧
　　寄子周老兄
　　鹓鶵自南来遗我云锦书开缄再三读言尽意有余青山叙旧约白髪悲离居继以九章诗灿若堆骊珠髙懐放林野与世宜阔踈忧时忽慷慨此心竟何如予衰一无能道卷不复舒近得至人教反观忘故吾火宅化清渊中有金芙蕖风霜不摇落彩色涵空虗懐君未得见若隔江湖何时一晤语抚掌惊樵渔
　　照蝎
　　夏夜茅堂空有物縁虗壁幽人坐其下袒裼心惕惕恐是虿尾虫呼儿举灯索果然黒暗处潜毒伺吾隙杀之还歴照尽扫无遗迹归来故坐处拊心三叹息毒虿满天地于何求安宅殷勤理门户聊可度今夕
　　师旷庙
　　子野晋太师知音古今善胡为有遗祠乃在鲁东县问俗知其乡懐贤起钦恋古乐乆崩亡新声日惑斯人不可作雅郑何由辨客行无牲酒歌诗代陈奠感慨千古心因之此中见
　　挽杨庸斋先生诗
　　我于天地间知有庸斋名道徳施一方鑪锤造羣英燕山几还往登龙负平生皇天不憗遗此恨终难平頼有嗣人贤煌煌宏厥声南来一倾盖气宇何髙明读书百家尽下笔四座惊乃知元气在未觉鳣堂轻公乎可无憾世业方峥嵘
　　文庙种栢【分韵得强字】
　　东风五侯门桃李摇春阳幽人嵗寒心独为松栢忙劚山破烟雾移种成新行逺色带林壑清风生庙堂郁郁龙蛇姿未满三尺强我来日摩挲恐被儿童伤养之以雨露成之以风霜参天二千丈他日殆难量题诗贻后人着意防栋梁
　　人生七十稀栢生千岁强种栢待其成汝生寜独长不如种桃李三年满春光春光亦能几过眼旋消亡落落大君子作事超寻常防桃树松柏逺意谁能量寒烟生泮宫翠色来山冈森然如儿童罗列成新行身犹短荆棘气已含风霜坐看龙蛇活行当鸾鳯翔但恐种柏人他年游四方不见枝榦成风雨摩穹苍作诗告后来爱惜无摧伤后此五百载为君充栋梁
　　登萃美亭
　　移家岱宗下日与山相亲登临得佳处来徃不厌频苍崖俯西溪摄衣上嶙峋危亭萃众美构者知何人想见当日游旷懐乐天真举杯一笑罢万象纷前陈嵗月不相待废兴良有因我来访遗址时节正残春闗闗羣鸣集欝欝众緑新絶壁开日观寒泉落天绅逍遥一枝笻缥缈千仭身浩歌云霞上谢彼区中尘飘然随飞仙汗漫逰我神此志恐未可归哉从隠沦
　　登临得竒胜杖屦不容懒山风吹白云野服称踈散危亭今何在翠岭烟霞满悠然物外心防者应亦罕浮世黄尘深青天白日短且将山中乐供我一笑莞
　　胜槩亭【为丁仲文赋】
　　山川有竒趣俗子无由知兹亭发天巧借问作者谁令威古仙伯簿领真防嬉亭成身不居逺与幽人期白云朝自闲黄鹤暮何之古来山林士用之王者师孤芳石上兰五色岩间芝秋风霜露寒采采恐后时安得一樽酒歌我山中诗
　　七古
　　宋髙宗御书扇头
　　靖康事逺日已忘武陵花草春生香徳寿宫深日月长思陵天笔超钟王石碑乆湮世无有倬彼昭回焕星斗刼火焚天鬼神守我昔见之恒拜手归来一夣堕茫眼前想像蛟龙翔心贪石刻成膏肓况有真迹如君藏泥金小字青绫扇当年知有南薰殿新词莫遣歌喉啭世事何心到防宴白日未招沙塞魂北风又散呉山云兴亡有数夫何云一笑且赏书林珍
　　忆梅【得月字】
　　冻云酿就江天雪正是梅花放时节可怜身世堕尘埃不到琼妃白玉阙情随烟水渡防茫夣绕湖山记愁絶驿使不来春寂寞南枝虽在谁攀折素衣人去又横参画角声残空落月相思一夕肠千结况是天涯又离别非无毛颖觧传神瘦影寒香终欠缺几时携酒花前去细把幽懐向花説诗成一笑付东风未害广平心似铁
　　行路难
　　泰山无石海无珠沈沈古井生珊瑚碧云埋空白日暮羙人邈在西山隅手中万古轩辕瑟一唱三叹咸韶俱调髙曲古知音少哀哉不及齐门竽
　　陈氏老人庆八十诗卷
　　人生五福寿为首七十犹稀八谁有自非积徳庆源长安得天公独为厚黄金白璧齐山斗难买期頥超辈偶燕山之陈众所推好事声名传已乆今年八十大作庆想见欢声动亲友堂前兰玊歌白华堂上斑衣劝春酒寒松色贯四时青囘视风霜笑蒲柳君家昆季予所知礼合称觞嗟掣肘他年赋就漆园椿再拜携来献公寿
　　寿杜元亮
　　忆昔共防三山东呼吸沆瀣吞鸿蒙醉中唤起长眉翁夜上云汉骑苍龙招摇前导飞亷从手援北斗呼丰隆瑶池玉醴觞千钟浩歌攀损蟠桃丛呌排阊阖滋不恭上帝怒勑双玊童飞符谴堕尘寰中摧折要与凡夫同嗣宗放逹嵇康慵落落与世难为容箪瓢萧然四壁空耸肩孤吟伴寒虫四十流年如转蓬依然豪气飘长虹摩挲金狄偶相逢握手三叹思前踪青天漫漫碧海重仙籍未除终许通灵根廓逹必无穷突兀千卷堆其胷朅来南防兴方浓椽笔敌却江山雄清辰户挂扶桑弓佳气郁郁还葱葱举杯致辞前鞠躬愿君寿如南山松愿君富贵山比崇图形麟阁夸元功儿女奕世俱官封荣华蚁穴矜盲聋何如两鬓吹天风万里防献蓬莱宫野鹤乘轩鳯在笼悠悠万事随天公且看醉脸映春红
　　次韵送王知事
　　平生口不谈阿堵却笑黄金筑郿坞春风莲幕过三年上下情通若桴皷名场胜负但旁观未肯枭卢争一赌枳丛或可栖鸾鳯兔网安能挂龙虎已识风流返故乡空留惠泽霑吾土嗟余浪走成何事十载江湖悲逆旅今岁归来时已暮镜里青丝变霜缕樽酒相逢一笑间姓名误作诗人数感君知我为君吟不觉毫端落风雨
　　赠陈公望
　　忆昔徃见沧浪翁示我诗法祛盲聋当年门下作者众只有君我心相同或问琼宫饮沆瀣或跨騄駬行虗空或倾银河洗明月或扫碧海乗清风相期在逺不在迩意欲八表超樊笼参商一别忽十年形影隔絶无由通大江南北浙东西寄食飘飘如转蓬旧学荒凉谁复理但觉荆棘生胷中箪瓢还家嵗月暮歌和山鬼号幽虫北堂亲老甘防阙忧心旦夕常忡忡羡君出处何雍容声名蔼然道义充浴沂归来有真乐性天心地俱春融今之隠几非昔人海山何止移琴工学海波澜有余富文场旗皷谁争雄徴书飞来天九重玊堂东观论亦公风淫末疾行当愈但恐三径留无功天球河图非世物不置清庙将安庸嗟予碌碌负初志徒有白髪悲儿童尘编万卷守环堵茫茫道体深难穷如乗一叶入沧海浩荡四顾迷鸿蒙三生书债偿未了鄙质正頼君磨砻区区此意何所似韩公之云东野龙愿得世间无离别四方上下长相从
　　赠潘景山【并序】
　　景山潘君妙星厯之学言祸福如指诸掌为予推行年深有感于心者临别书此以赠
　　江南术士如繁星就中景山孤月明朅来相逢一樽酒议论滚滚江河倾此人胷中涵太清象纬度数穷纵横隂阳一气贯五行万物禀之然后生大而国家小而物气数荣悴无差争君从何处传此学大小不遗俱妙精如烛取影鉴照形祸福指掌令人惊天生我辰今安在半世空亡事不成为言金木相尅害不但箕斗徒虗名扁舟劝我北归去嵗暮氷雪方峥嵘他时相望二千里客星定忆严君平
　　至元二十二年九月二十五日早过燕南卢沟桥
　　天星寥寥霜露寒行人早起衣裳单野烟如水白不散山月照衣黄色残鼇背桥髙马蹄滑羊肠路涩车声干十年来徃燕南道客里情懐长草草黄尘老尽英雄人千古西山为谁好
　　江山千里图
　　大江东流无穷羣山夹峙何青葱江山形势几千里一旦落我书堂中我知画者非庸工云夣八九吞心胷想当盘礴下笔时变化惨澹愁天公忆昔扁舟泛南国醉魂飞逺冯夷宫苍崖冥冥啸虎豹白浪浩浩吹蛟龙归来闭门心不乐登髙却羡南飞鸿防当续我逺逰赋青鞋布袜随秋风
　　蜕仙岩
　　玉堂遗老滹南翁平生景慕恨莫从著书辨明经史惑议论至今学者宗一朝东防登日观笑视八表开尘胷归来中途憇盘石遽谢浮世骑苍龙天风缥缈导笙鹤弱水不隔蓬莱峯我行道此不能去摩抚短碣懐髙踪青山千叠云万重隂吹浩浩生寒松独立苍崖空四顾神交何必真相逢
　　谢翟仲寜惠端石砚铜蟾青金笔架等物
　　文星何年下虚碧化作端溪水中石两防寒光上下分犹似煌煌照东壁自从天上失此星万象昏防惨无色太隂司夜惧获愆故遣蟾蜍下求覔爬沙行遍山林内岁暮过期归不得一朝二物忽相逢脱身来访鄃城翟翟公本是不羁人醉眼时嫌天地窄二物淹留心不乐意欲飘然谋逺适夜深私语君闻知送与兰轩伴孤寂兰轩一见双眼明倾盖端如旧相识摩挲三叹爱且敬再拜延之为上客几净牕明春昼永管城脱防铜山立共来催促要题诗笑我无非翰林伯鸾坡玊堂天九重虎豹闗深风雨隔是中有人司帝命挥洒黄麻布天泽或从太史住东观褒贬成书继麟笔防勲二者无不可奈汝时乖命屯厄兰轩今为五穷主好古躭竒已成癖与伊便结三生縁永镇文房胜珠璧荒诗为谢愧不工但觉壮懐増感激
　　猛虎篇
　　有足莫踏猛虎尾有手莫捋猛虎须南山崔嵬壮士死至今人吊黄公愚平时闭门不敢出日暮况乃君樵苏猛虎饱肉牙可扪飞龙厌豢角可驯古来使鬼须铜腥无金妄动天公嗔穷愁欝结天地死不教白屋生青春匣中长剑漫悲吼非时汝亦安能神撑肠拄腹五千卷赢得儿童唾人面谈天説劒三万言苍蝇谤语何喧喧谤亦不足云唾亦不足道人生穷逹谁能料君不见白头棘津叟一旦风云起屠钓人生神物合有时未可书痴论年少
　　透光镜
　　何人铸此青铜镜表里通明玊潭浄开奁却立不敢观但见寒光相射映菱花金雀虽有合背面殊形安可并春风桃李秋蓬藋兴废不知传几姓造物携来落君手从今世上妍媸定世言回仙曽防药幻语无稽吾所病或云当年鼓铸时日月之精曽感应博物时无张茂先此事根源谁与订我有一镜得之天广大规模方且正光明无昼亦无夜照彻乾坤涵动静玉台若要不尘昏别有神方传徃圣世间百物总无功唯在闲邪守吾敬
　　题墨梅有感
　　杖藜踏雪西湖路为爱梅花几来去暗香踈影月黄昏更遣寒枝啼翠羽十年一夣随东风回首清游覔无处忆梅欲寄断肠诗每恨尘埃无好句他年再与梅相遇定拟花边结茅住江南春色今如何驿使不来空嵗暮花光老笔通三昧剰挽阳和发天趣风神良是昔容非应为缁尘染衣素兰轩幽客避繁华终日闭门香一炷瑶台仙子来何方病目増明喜如故相逢便可倒清樽不须更草招魂赋
　　秦碑
　　周亡六国归秦嬴祖龙肆欲穷苍生祷祠求仙遍天下翠华万里长征行登封直上泰山顶刋颂功徳垂休声侈心未极天命去西归不到咸阳城骊山之藏肉未冷函谷已纳诸侯兵可怜区区亥与婴乞死不得为编氓废兴悠悠二千载阅世只有山无情日观峰头苍石屏我来摩拂叩山英莓苔风雨字残缺彷佛认得臣斯名前王失道致颠覆后王鉴之宜改更汉唐以来凡几君夸大欲与秦争衡泥金检玉竟何事太平粉饰初非诚唐崖纪号空自衒我心感愤终难平天门回首一长啸落日万壑松风鸣
　　送杜子荣之官济南【并序】
　　大徳五年冬杜君子荣自太府少监出为济南治中过鲸川留数月因得接光仪奉谈笑君外若同俗而中不茍尤长于诗温丽圆熟入作者之域而未尝以自负其风流蕴借使人乐之盖可与为善而不可与为恶者也东风扇暖仆夫告行诸君攀送可废赠言之义乎
　　济南山水多清辉我思徃防愿輙违尘埃南北五十载引领东望常依依杜君本是云霄客文采风流当世稀一朝展骥作别驾白昼山川衣锦衣送君此行空健羡恨不插翅相随飞人生志在行所学岂是裘马图轻肥餔糟勿羡旁人醉挹彼寒泉有真味吏奸民隠更留心他日甘棠可无愧
　　送彭仲英
　　与君昔作金陵客诗酒髙楼醉春色风流云散忽三年歌吹相逢广陵陌春风兰省姓名香世有云泥心不隔钱塘三载尤相得暇日欢游即相覔西湖烟雨采莲舟尚记樽前红袖湿簿书到手无繁剧经济才髙有余力脚防灵槎可上天看君只恐功名廹我自迂踈堕泥滓千里归来家四壁纒心正有蓼莪悲不待衰年头已白隠身糊口鄃城邑木槁灰寒生意息君来忽若降自天入座神光照珠璧十年聚散江湖夣一笑停杯话畴昔破镜飞空兴未阑行旌又指天西北平生故人今庙堂青眼望君非一日我夣清都隔尘世好趂羣仙朝北极更将长防赞经纶坐使苍生沐仁泽不然衣锦却南归犹有清风继今夕
　　观海
　　平生爱山仍爱水培塿蹄涔逢亦喜山登岱岳愿始酬水欠沧溟心未已嵗当庚子秋八月偶与鲸川数君子飘然有此观海行正值东风暮潮起冯夷击皷天呉趋白马素车来万里乾坤摇荡雾雨昬走鬼奔神辨竒伟可知河伯昔东游向若望洋羞欲死沙边立马聼天声风云怒吼千雷霆须臾潮退风亦息但见浩涵青冥兴尽归来天已夕暗思浮世心还惊潇潇茅屋秋气清夣逐羣仙访蓬瀛珠宫贝阙延我入注酌玊醴烹长鲸金支翠旗映歌舞举手笑谢安期生雄鸡唤人天五更起观日出不可停白虹气射青玻瓈赤玊盘擎红水晶水天上下同一色五彩照耀扶桑国六龙促驾不肯留走上寒空犹带湿双眸极浮空花不觉潮生没岸沙从此胷中有东海问津何必待灵槎天呉跃马导冯夷河伯江神首自低日月浮沉为窟宅乾坤轩豁露端倪蟠空蜃气千楼阁卷地潮声万皷鼙我欲醉乗风雨去直寻蓬岛跨鲸鲵
　　登泰山歌
　　我生齐鲁间早闻泰山名尘埃五十载始有今日行鸟道盘中溪浮云同上征时节当孟夏风暄雨初晴红绿分夹道禽鸟鸣嘤嘤经过蜕仙岩拜酬玉堂英滹南不复归春隔芙蓉城屡憇到黄岘脚底诸山平于兹观岱宗始见真仪刑壁立五千仞仰看入青防御帐久寂寞流泉自清泠天门十八歩歩喘汗并披云立絶顶囘望还自惊三神之山竟何许但见碧海翻长鲸苍梧虞舜呌不返白日惨惨无光晶望中百二形势强弹丸黒子奚足争烛龙衔光照野近向掌上穷幽并眼中天地只如此一笑宜将人世轻高大乾坤五岳四未到想像应知昔抗衡须弥载物书昆仑诧山经二山极髙大岂不神且灵然皆荒迷九州外且恐寓言难凖程争如兹山在中国磅礴尊严秀以峥自非谪仙之才少陵笔有句谁敢轻题评夜宿玉女祠天低寒气生羽人谈封禅歴歴言可聴雄华竟安在千古一夣醒天风起夜半万壑松杉鸣欲往观日出峯危足难停披衣还入户坐待东方明取水玉女池调以沆瀣精三潄复三咽洗我物欲情愿従白云半间屋链此九转仙丹成下观人世不归去坐使千嵗还童婴从渠争名复争利蜂衙蚁穴纷营营嗟予有志未能遂拂袖空防长啸声
　　明月歌
　　明月出兮东方众星淡兮无光有白云兮飞来暎河汉兮英英英英兮何为备彩色兮成行北风起兮云退藏蕙草歇兮天雨霜嗟所思兮道悠长心郁郁兮増烦伤我樽既酌兮我琴既张献酬无人兮知音渺茫愿明月兮相知永千秋兮不忘
　　明月皎兮中天挽风露兮留连有髙楼兮美人舞霓裳兮慕婵娟袖五色之云兮骑黄鹄之翩翩招彼月中之人兮曰何为乎孤眠仙人笑兮不答倚桂树兮超然托蟾蜍以寄声兮愿清光之永圆
　　明月落兮西极繁星灿兮如积风潇潇兮四起纷草木兮狼籍鹤饥鸣兮潜蛟冻泣众昏昏兮同梦欲晤语兮安得倘明月兮廻光尚佳人兮可觌
　　明河歌
　　至元壬辰秋八月二十有九日夜防酒醒起歩扵庭仰观明河赋词三章聊寄声于骚人之末
　　明河在天兮可望不可亲明月出海兮流清光而照人露霑裳兮风吹巾逰无侣兮居无邻种瑶草兮堂隂嵗悠悠兮未春琴有弦兮樽有酒聊酣歌兮乐吾贫明河在天兮南北西东人生有命兮祸福穷通或风虎兮云龙或雾豹兮防鸿观古今兮贤哲事何必兮皆同华星皎皎兮云光没素月娟娟兮烟霁空忆美人兮天末折瑶草兮山中嵗既晏兮路复遥马黄兮车未攻归来兮息驾劳心兮忡忡
　　明河在天兮莫济吾舟北斗南箕兮事亦悠悠呼天风兮未来叹黄鹤兮淹留瑶水兮昆丘羣僊兮遨逰潄沆瀣兮洒甘泽洗黄尘兮清九州乐下土兮逍遥复驾言兮将何求
　　文孝王庙迎送神歌
　　天门晓兮玉鎻开朝万灵兮君始来驾云车兮防风马君无为兮久徘徊洁精诚兮荐丹素我民吁兮君所哀瑶芳兮玉醑山吟兮水舞神乐兮民劝祀益隆兮千古灵宫峩峩兮山之幽神方乐兮胡不少留箫鼓咽兮樽俎彻松桂悲吟兮山水愁保康宁兮驱厉疫终千古兮荷神休
　　登宪陵
　　陵崔嵬兮映山脚人惆怅兮懐天末天悠悠兮山防防云溶溶兮烟漠漠恨翠鸾兮无书怅离情兮莫托兰无馨兮蕙衰我胡为兮空盘礴澹容与以忘归兮招吟魂于寂寞忽鸡犬其何处兮淡夕阳之城郭独翩然以长啸兮振踈风于林薄思贤王之乐善兮恨九原之莫作廽愁心于万里兮揽不盈于一握已矣哉古原空兮青草合隂风起兮白日落歳月防兮行人稀天地荒兮虎狼恶怅茫茫兮何归吾将浩歌长往赴松乔之约














　　兰轩集卷二
　　钦定四库全书
　　兰轩集卷三　　　　　　　元　王旭　撰五律
　　西园秋暮
　　矮榻横踈牖终朝两足盘雨蒸书纸润风饮砚泉亁扇影初辞暑虫声已报寒流年催白髪明镜不堪防
　　夜坐
　　柴户掩秋虫藜牀动晚钟光隂易迟暮文字足踈慵晓磬松间寺寒灯雨外舂天明对清镜憔悴有新容倚杖防风色潇潇暮转增滩声连夜枕雨气逼踈灯嵗月闲多悮功名拙未能悠悠百年意湖海愧陈登
　　越中除夕
　　书剑流年度风霜旅病侵梅花南国梦萱草北堂心鱼雁音书逺江湖风浪深故园归未得回首一长吟
　　杂诗
　　永夜披衣起离懐酒半醒众星何歴歴孤月自亭亭露气三更白天容万古青何当上银汉濯髪谢尘腥家贫甘淡薄地僻寡经过日暮佳人逺春深碧草多山川留笑傲湖海入蹉跎明月一樽酒无人聼浩歌尊酒何人在青山落日昏商歌聊寄意楚些未招魂世事频欹枕愁懐独倚门鹡鸰心不断千里共啼痕清风生槁木明月照空尊欝欝歌声断茫茫夜气昏流年翻故纸生理忆前村拟买云山住黄尘谢逺奔骨肉三年别云山一夣赊乾坤两神物今古几浮华岭碍横秋鹗林啼返哺鸦帝乡虽可恋争似早归家万虑散还集孤懐行转幽剑歌心事晚灯火鬓华秋嵗月水东注关山人北防几时霄汉路黄鹄谢笼囚沧浪亭下水濯足有髙人声价乾坤大光容日月新骑鲸今不返覔句欲谁亲忽忆论文夕伤心泪满巾沧浪亭下水囘首未忘情无复尘缨濯何劳波浪清山川元气在风雨暮愁生得句无人和天空孤月明碧涧寒松树庭除未易裁根盘元气在花抱白云开匠石无消息幽人自徃来氷霜千嵗节桃李莫相猜睡起南牕下吟诗两鬓风惜无尊酒绿聊发醉顔红世事何时了浮名到防空故园归去晚兰菊半蒿蓬帝里三年客麻衣两鬓尘运斤思郢质度曲困巴人薏苡宁辞苦芙蓉不嫁春归来当世事已矣勿重陈藜杖晚风前衡门落木邉伤时成短咏引镜惜流年寳剑曾冲斗灵槎可上天谁能甘碌碌尘土没华颠不买酒浇愁唯吟诗送秋黄花开易了青鬓去难留道业知谁重儒冠浪自囚防当鞭彩鳯八表恣狂逰长歌续短歌歌罢意蹉跎白屋沉风雅青云出揣摩蛰龙寒不起山鬼暮还过莫忆逺逰赋途穷霜露多人海易风波吾行知奈何乗槎天汉逺泣玉涙痕多故苑荒兰菊空山老薜萝青霞千古意白石一声歌玉佩石兰衣手拖明月辉骚人不相待薄俗竟安归阆苑迷苍海琼宫隔紫防世尘三万丈黄鹄要髙飞
　　西溪十首
　　我爱西溪好将营屋数椽烟霞忘俗累诗酒度残年盖影留晴树琴声泻夜泉湏知云屋叟不羡玉堂仙我爱西溪好披云屡徃来一川烟景豁三靣画屏开薄俗无髙隠清诗有逸才近岩多隙地松竹更须栽我爱西溪好泉清石怪竒共言幽胜处偏与隠居宜富贵非吾愿山林及此时生涯黄卷在心事白云知我爱西溪好清无一防尘云霞増胜境猿鹤待幽人杖屦终留此英灵许卜隣从今休更説无地着闲身我爱西溪好常来弄浅清真能忘世虑何止濯尘缨岸石层层出山云细细生诗肠憎火食饮水啖黄精我爱西溪好将来作主人且圗薪水便宁畏虎狼嗔地壮蔬应羙泉甘酿必醇白云堪伴老何苦恋红尘我爱西溪好潜深有白龙乾坤方苦旱雷雨不应慵石峻水声急岩髙云气重谁能窥变化神物本无踪我爱西溪好髙垂百文泉若非银汉落即是玉虹悬喷薄映青壁空蒙生白烟来观当六月毛骨亦森然我爱西溪好岩将弄水名谁书三大字傍纪一时英世事从多变人生只此情青山一樽酒醉眼防云生我爱西溪好来登萃羙亭泉飞千尺素山叠万层青胜絶诗难状髙寒酒易醒他时谁起废留我伴英灵
　　泊邵伯
　　江湖春夜永露坐湿征袍水气天星澹风声野树髙悲传江客笛愁寄楚臣骚俯仰乾坤内吾生何太劳
　　送刘左丞分省云南
　　南诏山川逺中朝宰相尊志期均雨露心不负乾坤号令天声振勲名国史存旌幢非乆驻台鼎俟调元
　　送张元振佥事北上
　　世徳继忠清人才与俊英山城欣邂逅樽酒话平生只有风云气都无利欲情圣朝方讲治行矣朂功名一樽离别酒重对泰山开顾我无他技奇君有用才力能超欲海思不介灵台只恐朝班定山城难再来
　　送叶舜玉北上二首【原注名李召为中书右丞】
　　万里徴贤诏羣公刮目防道随舒卷易名保始终难民力东南困臣心昼夜寒好将天下事一一奏金銮直节世难掩醉魂今始醒青云非瘴海白日上天庭治乱陈三防皇王止六经更须前席夜辛苦话生灵
　　寄毅夫鲁瞻
　　天地新秋雨轩牕昨夜凉闲来添懒病老去惜流光钟鼎宦情薄山林归夣长故人何处是深忆话行蔵
　　村居
　　老雨収残夏闲云结昼隂鸟啼村坞静人坐草堂深碧树涵秋意青苔对暮吟柴门无好客谁与豁烦襟九日防钱塘诸公饮于梅坡张氏分韵得随字
　　客里尘埃帽秋风又一吹江山对豪杰诗酒强追随芳草绿已谢寒花香独迟人生几重九长负故园期
　　娄敬洞
　　苍山谁凿破幽隐自娄公地处秦坑外人归汉室中一编青史在千载白云空我欲观遗迹单衣怯冷风
　　有忆
　　生晚不同世夣中常见公神交初恍忽真际竟防融未了希天事谁知立极功瑶琴思一鼓风冷月坛空
　　旅懐
　　书剑愁羁旅山川动逺思依刘心眷眷去鲁意迟迟落日饥鹰怒髙风独鹤悲他乡嵗还暮深负故人期旅舎秋多感空庭夜独吟悲风传苦调明月照归心清唱谁家酒寒霄何处砧诗成一长叹霜树动栖禽
　　咏蝉
　　羣虫喜炎热此独爱髙隂薄蜕聊依叶清声已出林人闲感衰节风急杂遥砧虚腹曽何竟常忧螗斧侵
　　题刘提领诗卷
　　学术兼儒吏公亷众所闻胸懐同皎日势利视浮云骥屈驽骀驾鸾随雁鹜羣品题先子在挥涕复何云
　　赠谈命杜安之
　　安之精命术推算未常差白日君平肆清风季主家有疑皆剖决无口不传夸更问云河外应知犯斗槎
　　方竹杖
　　此君何处得方质出天然物性皆怜直吾心亦恶圆四棱裁碧玉三尺断寒烟大道随安歩从他防径先
　　野歩
　　人烟逺城市村落带林丘牧笛牛羊下丰年黍稷稠狐狸啼倚暮雕鹗击乘秋落日荒原上长吟独未休鸡犬喧孤墅风烟暗逺郊荒池蛙占水髙树鸟争巢野性闲中遂尘缘静里抛幽懐吟不尽长啸返衡茅
　　挽辅提刑
　　豪杰论当世经纶属我公云霄分绣斧炎海散霜风来去关轻重哀荣备始终髙名星日在谁谓百年空甘棠南国政歌颂过三年调鼎方虚位骑箕忽上天祠陈新俎豆宅卜旧山川公去应无憾苍生自可怜澄清心未了瘴毒病还来白日摧天柱青云落夜台灵祠虽共设公道岂重开回首东山暮松风寄我哀
　　登萃美亭
　　岱岳西南麓烟霞俯仰间有亭能萃羙乘兴輙忘还乐奏半溪水屏开三靣山谁能为起废留我伴云闲
　　生日有感
　　此身何处得埀涕念吾亲况是劬劳日元非宴乐辰永懐乌返哺空叹棘成薪寿酒君休酌无心学世人
　　寿长县文会亭杂诗次韵五首
　　危亭人独徃众木鸟争吟昼永簟三尺暮凉风一襟竹香仍帯笋栢小未成隂隐几观元化悠悠物外心小亭花竹里长日夣魂闲风防檐头水云移屋上山登城舒逺目汲井洗尘顔袖有新诗句何妨数徃还雨霁净无尘轩发兴新燕飜三寸墨蜗篆一钩银地列嘲吟物天留懒惰人举家蚕事苦独此愧闲身野客献桑椹因知蚕事忙逍遥今始愧辛苦旧曾尝菜饭朝飡饱槐风午睡凉闲身了无补深觉负萱堂竹栢何人种萱榴手自遗盘飡兼枸杞诗句到戎葵有约来尝早无心去每迟登临虽可乐留滞亦堪悲
　　赠义士李善甫
　　义士世难得如君非偶然贳逋焚众劵周急数囊钱乡誉传千里门旌下九天清风激贪鄙何止化鲸川
　　先君忌日有感
　　谁夺吾亲去归期竟不闻关无白日苍野但愁云气体流传在音容寤寐分昊天恩罔极埀涕对炉薰落日孤云泪春辉寸草心逺游当日错悲恨暮年深世业书无恙坟园树有隂他乡难久恋衰老觉侵寻草草盘飱具匆匆祀礼行慕深如有见哀极欲无生浮世光隂速衰年齿髪更苍烟九原树回首最关情
　　读中庸有感
　　人心无内外物我自籓篱试防乾坤运何曽造化私寛平仁义路明白圣贤规曲学方蜗战扪膺为尔悲
　　喜雨
　　秋旱冬无雪春来日日风云霓方在望雷雨忽成功天意谁窥测民心自感通太平家国事都在一犁中饿殍非天意凶灾扫旱妖甘霖方及尺瑞雪复连宵红湿庭花萼青还陇麦苖东风和气好饥火一时销白璧徒堪玩黄金不救饥民天唯五谷嵗计在三时霡霂恩难报丰穰事可期檐声来枕上因喜忽成诗
　　春日即事
　　瓶水插花枝堂深花气微春风吹夣觉蝴蝶入帘飞芳草已云绿行人犹未归凝尘满瑶瑟白雪为谁挥
　　寄王肯堂参议
　　岱岳到鲸川忽忽又五年朱顔不如旧白髪甚于前霄汉都无夣山林似有缘九原松栢树囘首正凄然
　　赠曹彦礼教授
　　豪杰多今士惟君我所知学探千古奥论决六经疑妙理春融后青灯夜话时斯文天意在勉力不须辞
　　赠王道者【并序】
　　曹南道者王道深故人子实之子也子实始与予相识于江南后十余年又相防于砀而道深从焉于今又十余年矣道深自魏来长芦谒予扵中和书院予见之惊问曰汝父安在而汝自何时若是耶道深惨然曰吾父数年前客死京师而予以多病学脩养之术寄身于羽流耳与之酒肉摇手不近问其所得笑不肯言夫道深年甚少有壮妻稚子弃而不顾乃匄食以游斯世其意果何求耶葢道深之亲有在浅土者情事未伸为天地间一罪人而不敢受妻子之养耳其防心亦可怜哉予贫既无以助之因为诗以赠庶世有郭范之流以成子之志乎未可知也
　　年少抱羸疾黄冠聊寄身三生宁割爱一塟未忘亲舟麦人何在茔园草又春吾诗非漫作特为冩酸辛
　　金山寺
　　我爱金山好中流势屹然何人工择胜此地坐安禅夜呪龙归鉢晨斋客住船荒诗题姓字聊记过江年我爱金山好乘舟到寺门波神严拱卫佛力见雄尊风雨潮声暮楼台海气昏老僧留话乆囘首厌尘喧
　　雨后城东晚眺二首
　　落日孤烟外荒城积雨余池蛙喧鼓吹沙鸟聚图书山色浓堪掬云形画不如登临千古意兴废付樵渔落日髙城上清风吹素襟晚山晴更近行潦聚还深未濯沧浪足空摇碧落心知音怅何许聊尔一长吟
　　秋日南城四首
　　废堞荒荆刺秋风独上迟江山何限好今古几人悲鸟雀争新树蛟龙忆旧池飘零逺逰子日暮欲何之秋髙气洒落嵗晏天峥嵘鳬雁寒依渚豺狼晚傍城云山终日好风浪几时平徙倚荒烟外谁知独望情平野风烟濶层城雉堞危路长人去少天逈鸟飞迟宇宙空懐古樵蘓欲问谁青山烟雨外落日但愁眉日落羣声动风生四望隂天随秋鴈尽山入暮烟沉嵗月惊双鬓功名梗寸心含情一长啸愁色动枫林
　　晚发钱清渡
　　落日钱清渡孤帆客子船潮来初解缆风穏不劳牵问俗山川异瞻星宇宙偏蛮歌元不解强聼一凄然
　　游光化寺
　　山门森万木俗客到常稀藤葛逢僧话烟霞息世机秋声连涧壑岚气湿裳衣懒入尘中去尘中有是非
　　送砀山宰尹润之
　　彼羙安阳宰亷能众所推烹鲜知抚字防刄见施为政事无遗憾民心有去思所闻皆实迹不愧卷中诗
　　宿州渡
　　夜宿州渡安排晓过江平生闻此水除海更无双回首家千里寛心酒数缸醉眠谁我伴昏月照船牕
　　王谦甫郎中生日
　　海岳英灵聚门防气象新槐风吹永昼椒酒颂长春报国心金石传家子鳯麟湖山虽有力难屈庙堂身玉立尘埃表鸾翔雁鹜羣郎星明碧落英气动青云志在行公道才堪解世纷一樽长寿酒醉卧南薰
　　梦中送人游江南
　　与子俱为客还来登别筵寒声泉石地秋色橘霜天泻酒浇鸣剑分诗压去船鱼龙莫歌舞歌舞恐留连
　　宿杏冈店书河神庙
　　酣歌送落日回首是他乡瑟瑟风惊树沈沈月隐墙鱼龙悲夜壑鳬雁起寒塘倚柱一长啸所思非一方
　　节妇赵氏二首
　　李母贤堪信乡闾语最真松筠元有节珠璧自无尘教子材成噐持家富换贫清风传懿范亦足厚人伦鲁女歌黄鹄共姜赋栢舟焉知千载下得见二人俦高节超流俗清风凛素秋谁能编列女将此姓名収
　　赠张頴庵
　　市隐不干名聊将艺代耕致身因管氏求友得毛生善价沽皆徃斯文用则行一庵堪自乐脱頴未宜轻
　　赠李谦甫行
　　积善元多庆如君岂偶然子为天下士身作地行仙寿酒芝兰上春风杖屦前澶渊行乐暇应得忆鲸川天与年龄永人钦徳性淳居乡为善士教子作能臣名姓烟霄近恩光雨露新过庭应有训多是在仁民
　　赠张子素
　　素也非狂士才髙本不羁空懐云壑志未办草堂赀日月催人急文章得力迟京师有豪杰此去定相知









　　兰轩集卷三
　　钦定四库全书
　　兰轩集卷四　　　　　　　元　王旭　撰七律
　　赠孙伯阳
　　当年披腹献琅玕曾叩云霄虎豹关共道賔王重出世岂知明逸却还山平生志在经纶内老去身留困厄间命有穷通非我力相逢樽酒且开顔
　　赠夹谷士常
　　高歌白雪佩江篱万古骚人气未衰沧海有珠龙出懒碧山无玉凤来迟江淹彩笔人争慕蜀客经世岂知他日侯芭问奇字酒车应许过书帷
　　书劒当年记转蓬芙蓉南国最相从魏王台下黄流急越鄂舟中碧酒浓人道蛟龙困行潦我知云鹤慕长松袖中三策何时献日暮君门望九重
　　亳州赠尔佳士常
　　记得沧浪万竹堂壮游书劒又他乡鱼虾海底龙方卧燕雀尘中凤亦忙游子未归魂欲断故人相见话偏长天涯牢落无堪赠只有南丰一瓣香
　　赠刘叔敬
　　十年一见喜还惊白髪虽多得老成义气峥嵘轻势利孝心纯笃贯神明从师已得渊源学涉世仍谙事物情风雪寒斋连夕话壮怀抒写尽平生
　　赠元正卿
　　一别风尘十五年相逢青眼只依然白云惯作无心出明月还因有数圆蕙帐久抛归隐梦锦囊多贮赠行篇衣冠俯仰人间了何必灵槎更上天
　　次韵赠周仲和
　　不泛灵槎上九天寄身人海任飘然风云未了平生事日月空惊薄暮年穷我尽从诗作祟醉君安得酒如川相逢未久还相别肠断朱丝白雪前
　　赋萧提举宅白牡丹
　　曾记霓裳舞太眞天香依约画栏春既醒千古繁华梦肯染三生色界尘姚魏漫争春富贵黄徐难写玊精神金盘华屋人何在日暮东风客恨新
　　困眠僧寺
　　不趂斋钟不问禅云扉偶到兴悠然老僧知我游山倦丈屋开轩借榻眠暂把尘心抛俗累恍如香界到诸天斋童送茗来呼觉销尽罏中柏子烟
　　寒食风雨舟中
　　北原烟雨暗松楸南国春光人白头欲写一书传去鴈忽惊双泪落行舟尘埃香断芙蓉佩风浪寒生杜若州岸上人家谁有酒一杯为洗客中愁
　　寒食
　　岁月悠悠东逝波他乡春色等闲过要尝桃李新烹粥休唱龙蛇旧怨歌冯铗归来心未老黄垆别后意如何纷纷世事何须问依旧人间乞祭多
　　朝来惨澹过清明客里光隂只自惊乞祭方看人醉饱迁乔又听鸟鸣嘤万家和气生春日一片愁心倚暮城拜扫情深归未得宪王陵后有先茔
　　赠宿州尹王晋卿
　　一别江南又几春每瞻山斗赋停云链丹易得神仙药斵垩难逢匠石斤花絮搅春愁扰扰尘埃遮昼事纷纷眼明今日知何日重向樽前见使君
　　懐古
　　梵宇琳宫几处游景多惟是此山头天香缥缈尘埃远水气空蒙雾雨愁舟楫西来连建业风烟北望见扬州诗成欲别山僧去更为江声一倚楼
　　登淮安城
　　何处登临动客情天涯寒食楚东城舟通南国多来往地接中原足战争芳草春摇可怜色长淮怒作不平声自惭乞食王孙贱不欲逢人道姓名
　　寄邳州倅李徳徽
　　彩笔文章不疗饥野情常与物乖离平生只有天知我四海曾无地置锥蓄艾要防身病日栽松留看岁寒时举头东望圯川远赋就停云有所思
　　食荠
　　岁晏黄虀食已穷春盘喜有荠苗供只因恬淡为心久故向腥膻下箸慵味苦莫将荼误比性寒应为雪曾封花开留得甜根在犹胜诗人赋采葑
　　题高堂李氏致乐堂
　　棣花庭暖映春晖萱草堂深介夀褀孝养已闻三釡足敬心宁许一毫亏灵椿阅世风霜晚防服承欢日月迟千古南陔谁会得补亡留取卷中诗
　　上张元帅
　　郁郁风云动壮图沈沈神鬼秘隂符留侯策略高三杰安肃勲名冠九区画防香中朝宴士雅歌声里夜投壶穷途亦有谈兵客许道莲花幕下无
　　上刘元帅
　　蛟龙鸣匣劒锋寒壮志行将扫百蛮胜负尽归樽俎内风云长在笑谈间三军令肃悬秋月四海名高仰泰山早晚麟台勲业了将星高傍紫宫闲
　　题三椿堂诗卷
　　自古灵椿夀最长春风桃李敢同芳谁知造化钟三秀共向君家萃一堂拭目遥瞻南楚日清心时炷漆园香白头昆弟眞难得一笑相看万事忘
　　杭州
　　前有潮江后太湖百年奢侈宋遗都山川不隔神仙境楼阁相连罨画图春色浓薰花世界香风净扫石街衢繁华拟作千年计争信王孙泣路隅
　　送李公勉节使还深州
　　兰轩虽老眼犹明又向云霄识俊英玉雪风标谢尘俗虹蜺气宇见平生不堪萍梗他乡别愿结金兰此日情归去棠隂有余暇更思崇徳树修名
　　孙泰山书院故基诗
　　鲁史成书自圣人当时三传已纷纭穷经歴代非无士立义尊王独有君游客偶来观故迹后贤谁与继斯文钟鱼声起弦歌断落日空山愁白云
　　燕城留别刘彦卿
　　辛苦江湖万里来帝城三日又空回挑灯看劒雄心在把酒论文好意乖馆阁功名付时彦山林风月入吟懐紫麟不是栏中物且把黄金鏁掣开
　　寄景实兄
　　兰堂同着老莱衣未省人间有别离今日回看前日事长年争似少年时关山夜月频劳梦鸿鴈秋声逺寄诗一命粗酬身事了白云南望莫来迟
　　送申屠大亨燕城省兄
　　浮云西北望长安一曲离歌惨别顔鸿鴈影寒看独去鹡鸰心苦要同还加餐少饮他乡酒回首频瞻故国山我亦有兄无计往送君空写泪潺潺
　　苒苒征尘望帝关溶溶春意满吟鞍为思风雨对牀好忘却山川行路难莲社交游须记忆凤城歌酒莫盘桓到时为向尊兄道贡禹尘冠待子弹
　　上人
　　圣主恩隆眷遇偏姓名长在百官前风云已际明良会雷雨仍分造化权虎节麟符开府日景钟彝鼎勒功年袖中五色娲皇石要补东南破碎天
　　南国甘棠满绿隂军民懐徳入讴吟位高兰省瞻望逺恩在麻衣感泣深今古要谈三寸舌门墙期尽百年心月明乌鹊无归宿愿托寒枝向邓林
　　袖拂青云下九天台星无恙只依然须知忠孝勤劳久合着君王眷爱偏宠渥仰承新雨露欢声摇动旧山川直教整顿南方了始入中书握化权
　　自怜尘土一书生曾向平津问路行心为被恩长感激气因闻喜忽峥嵘文章欲使歌功徳金石犹堪托姓名万一龙门收旧物敢将谈舌效纵横
　　蟋蟀
　　来从郊野到堂阶歌月吟风似有才长夜漫劳催妇织贫家何处得丝来梦回孤枕霜侵户愁满空庭露湿苔幸有潜身无一事感时何苦动悲哀
　　送道者秦子正西归
　　孤云出岫鹤辞林去住谁知万里心金骨未经灵药换玉顔宁免素尘侵丹书久秘长生诀绿绮仍传太古音怅望碧桃花底月相思毋吝寄清吟
　　仙游元不恨东西尘世多情恨别离链气久销丹灶火逢人犹唱玉京词白云有约还山早银汉无槎谒帝迟他日裁成大鹏赋与君同赴赤松期
　　送朱彦常济南监纳
　　逆旅相逢对榻眠肺肝倾写笑谈前袖中玉斧能修月脚底灵槎稳上天升斗代耕淹此日功名惊众看他年莫言管库卑微职委吏犹堪屈圣贤
　　登鲸川楼
　　飞楼缥缈碍行云牛斗天低手欲扪杖屦来登乘暇日栏干独倚断吟魂烟涛南望江流阔雾雨东连海气昏日暮乡心愁正絶不堪笳鼓动谯门
　　客从书肆中得先君遗墨一纸
　　谁将遗墨到燕都手泽如新世事殊寳玉来归今在否金瓯缺壊付嗟吁吾翁墓木俄然拱先帝山陵早已芜五十三年成一梦天涯流落泪如濡
　　腊日东园探春
　　去年度腊泰山前今歳鲸川度腊天自笑此身无定所未知何地遇明年风霜烈烈隂底日月悠悠白髪边闻道东园春信近兴来容我杖藜先
　　我爱嘉平不为仙爱兹时节近春天阳生北陆风霜后兴在东园杖履前未得芳菲酬胜赏且将诗酒送流年人生会合元难得一笑当知不偶然
　　滕王阁
　　弹铗长歌断复吟倚栏谁识倦游心东南瘴海炎氛恶西北神州王气深芳草无情春又绿浮云多事暮还隂龙光不必惊牛斗自古英雄有陆沈
　　资圣阁
　　金铎声中百尺梯栏干高压万琉璃岁华来往人空老天意兴亡物岂知万里秋风吹短鬓百年人事见残碑登临不用迟迟下恐到江山日暮时
　　竹丝笔
　　细缕霜筠束缚牢一朝身入翰林高名传渭水眞龙种气压中山老兔毫但得成功亲汗简也胜为筅战云涛此君若论文场用消得韩公一传褒
　　春望
　　天气晴明地气温慿高极目动吟魂草铺春色暗平野花带夕阳明远村欲向流形观造化须从生意认乾坤舞雩坛下东风好此乐无人与共论
　　泰安监州石使君再临郡治适相会于京师因其归赋诗为饯兼简元侃同知一笑
　　白昼山川衣锦行故乡归去马蹄轻郡人定有壶浆候童子宁无竹马迎千里再歌新徳化一朝重续旧声名到时若见张夫子为说相思白髪生
　　太湖
　　自古东南说太湖扁舟今日过勾吴画中渔艇长桥晚镜里炊烟震泽孤淼淼四旁天远接悠悠一色练平铺清风不逐鸱夷去长向烟波伴钓徒
　　秋扇
　　暑退乾坤爽气生回看纨扇便忘情人心自是无常定天地元来有变更唐室未安尊李郭楚兵才散戮韩彭功成幸得安闲地寂寞西风不用惊
　　宇宙凉生几日间便将纨扇等闲看须知物到功成了自合身归冷地闲影落羿妃天上月香消秦女雾中鸾弃捐休道长如此会见炎官驾复还
　　才得人间几日秋便将纨扇暗中投虽无白汗流衣底尚有青蝇在案头提挈犹堪他日用动摇还得此时休炎凉用舍非吾事付与桃笙一处愁
　　闻角
　　月落高城露湿衣谁将寒角带愁吹折残杨柳春萧索愁落梅花人别离泣水不应龙独怨入云当与鴈同悲何时四海无征战只听秦箫不听伊
　　蔬食
　　炰凤烹龙日万钱就中忧虑大如天争如陋巷穷诗客自撷春蔬煮涧泉茹絶荤羶非佞佛食须烟火尚惭仙故山薇蕨谁争汝留滞江湖又一年
　　杜止轩先生亲书诗卷
　　千古南丰一瓣香此心元不限存亡春归浮世空花尽恨入遗阡宿草长纸上龙蛇亲翰墨卷中星斗旧文章挑灯细读人何在庭竹吹风月照廊
　　东阁梅花
　　独占春魁压众芳萧踈清影伴松篁飘烟自觉风俱韵照案疑浮月有香雅致偏饶东阁咏琼姿爱防夀阳妆夜来冷艶侵堦砌恍入罗浮梦里乡
　　忆梅得昏字
　　驿使天涯不寄春幽人雪里漫招魂诗成东阁岁华晚梦断西湖烟水昏曳杖谁行山下路吠尨空记竹边门何时瘦影寒香底重对春风酒一尊
　　苏州
　　船入阊门水四通画桥三百卧晴虹管弦声咽楼台月罗绮香飘巷陌风舞鹤尚余当日市馆娃无复旧时宫携鲈就买南园酒吴越兴亡醉梦中
　　早梅
　　万物收荣避岁寒一枝惊向腊前看都缘鼎鼐和羮晚故使山林得伴难有恨诗人休折去无情羌管莫吹残冰霜窟里阳和露此是乾坤造化端
　　梅花
　　黄昏庭院月胧胧折得横枝在手中但觉香从双窍入岂知春与七情通从教驿使音尘隔不与梨花梦寐同惆怅无人共幽赏回头桃李又东风
　　诗囊
　　彩笔文章谩自奇百钱谁买一囊诗研摩恰到堪愁处辛苦争如未学时无事暗翻今古遍有灵应被鬼神知他年待满三千首付与沧浪听所之
　　净慈寺
　　陆地金莲寳界开九天诸佛现楼台琼宫不合人间有香国疑从物外来幻化茫茫非世务泥沙一一是民财诗人此意谁知得看尽双廊画壁回
　　送张无咎赴济南教授兼简杨朝舜二首
　　济南山水最风流恨我平生欠一游君去莫嫌官况冷诗成犹及物华秋他时云路终高举此日芹宫岂久畱况有采亭青眼在笑谈眞足慰离愁【原注采亭杨之号也】
　　簿书埋损抱官囚文馆身闲职最优已说湖山多胜槩更闻公府尽名流瑶琴未许朱弦絶寳月宜将玉斧修若见子云烦寄语来春我亦欲东游
　　送鲁瞻赴襄阳幕
　　木落山高鲁甸深缺壶歌里送陈琳青云万里冥鸿路黄石三篇烈士心防笔谩题知己赋布囊谁赠逺游金秋风去赴莲花幕爱客征南冠古今
　　听琴赠高媪
　　海山辛苦坐移情争似兰闺操自灵妙谱远从千古得清风长傍七弦生昭文鼓罢人谁解钟子亡来世絶听流水高山何限意愧无眞耳赏眞声










　　兰轩集卷四
　　钦定四库全书
　　兰轩集卷五　　　　　　　元　王旭　撰七律
　　饯曹南太守秩满北上
　　好客长空北海樽登龙曽凿李膺门青松有操心元古白璧无瑕气自温鸾鳯书飞天路逺鹍鹏秋化海涛翻马头五色丝纶近莫指青山是故园
　　纪伯新郎中退居仪真十二月十五日生日
　　桂树芳轮昨夜晴梅花东阁寿星明风云正遇千年会海岳全钟一气英未要急流夸勇退且须春酒颂长生他年四海经纶手鳯阁鸾台要姓名
　　寿张士衡郎中
　　佩兰餐菊读离骚问和陶诗饮浊醪云气任从苍狗变玉辉依旧白虹髙灵椿自可寿千歳清镜从教生二毛醉倚青天长啸罢更须人世问秋毫
　　长庚流彩下遥天正在元正五日前胷次文章堆锦绣笔头真草落云烟平生玉雪身无污歳晚松筠节愈坚满酌三杯长寿酒醉防浮世且髙眠
　　寿崔令名昶
　　夏秋金火正交承金性纯刚火性明为有刚明钟气质故于人物诞豪英聊将一邑歌试不待三年徳政成只恐此中留不住庙堂宣入作公卿
　　寿刘簿
　　秋到中元三日前天公特为世生贤因观才气髙明甚可见英灵赋与偏人道萧何真昴宿我知梅福是神仙他年经济功名了更享灵椿寿八千
　　秋送新凉下碧梧寿星光彩照悬弧当年海岳钟英秀此日风云展壮图鸾鳯暂来栖枳棘鹍鹏终见奋云衢灵椿树底长生酒能与诗人共醉无
　　为王万户寿
　　万里归来昼锦堂春风花草亦辉光素书细讲平生学画防清凝燕寝香山斗功名方逺大江河福禄更灵长麻衣袖有长生颂擕上龙门侑一觞
　　虎符龙节万夫雄韬略风云笑语中万里威留海南北十年名镇浙西东麟台未画丹青像史册先书战伐功今日南风一杯酒愿公山海寿无穷
　　鄃城王氏庆九十【并序】
　　人生七十者稀况九十康宁者乎自非阴功积累之厚元气充养之实则何以臻此予观世之修錬以求长生者几人能造期頥之境哉洪范五福以寿为先良有以也今鄃城王君正甫之令祖年侔伏生精神不衰斑衣满前春风绕座诚可羡也诚可庆也某预贺客之末不揆荒陋谨作律诗一章仰赞厥美庶为鄃城他年之一盛事云
　　衣冠济济皓眉须九十康宁世所无禀赋得非仁者寿丰神元是列仙臞阅残浮世灵椿老伴落长庚明月孤戯防堂中香一炷不须别展寿星图
　　隆虑张公庆八十
　　梦断长安冠盖尘青山杖履白云身心田广种无边福眼界长看不尽春名徳要为天下老耆英何羡洛中人髙情懒入非熊兆忠孝传家有鳯麟
　　寿李长卿
　　阴变纯坤月号阳年年春意萃华堂灵椿得寿轻千载仙李蟠根异众芳赀产本因勤力大姓名元为好贤香滔滔御水东连海应似君家福庆长
　　寿冯国祥之父【时年八十六】
　　孝友堂中福寿全更堪阳月得春偏年龄胜彼非熊叟风骨清于跨鹤仙里社庆时賔友盛门闾旌处子孙贤灵椿树防长生酒侑以南陔孝养篇
　　寿髙伯川
　　规模直拟窦燕山今世求君似者难忧患已随风雨过胷怀宜放海江寛芝兰擢秀呈春色松栢流青傲歳寒我有长生一尊酒中和堂上要同欢
　　寿刘信之
　　翛然风骨一癯仙寿比松筠晚更坚四壁任从家业薄万金难买子孙贤身无妄动能安分心有诚存不愧天我欲题诗发潜徳姓名长使四方传
　　寿髙正臣
　　雪鬓霜髯赤玉顔精神合作壮年看栽成梨枣心田熟扫去尘埃眼界寛自有灵椿千歳夀何须仙灶九还丹鲸川异日耆英録醇徳如君数亦难
　　贾元播母太夫人十二月初十日寿席
　　天上蟠桃防宴稀白云歌逺旧瑶池北堂萱草回春地东阁梅花献寿时驻景不须龙虎剂承家元有鳯麟儿防衣前后鱼轩穏长使人间羡母仪
　　寿王才卿母
　　戱防堂深霭瑞烟春风兰玉秀堦前齐家有礼闺门肃敎子无非母道全康健永膺天降福逍遥长坐地行仙欲陪金母瑶池宴须待蟠桃烂熟年
　　越中除夕赠朱彦常县令
　　几年甘防别庭闱重覔南游此计非三百六旬今夜尽二千余里几时归青云志大酬偏晚白雪词髙和愈稀頼有故人为郡乐天涯樽酒暂相依
　　七夕
　　晚凉秋下碧梧边乞巧儿童似去年乌鹊虚传到河汉女牛安得乱星纒下方纵有流传俗上界应无色欲天万里乘槎非我事北牕风露且髙眠
　　花月楼台夜未阑天孙分巧到人间灵槎误泛星津水钿合空留阆苑山乌鹊桥髙云歩稳鳯凰机冷玉梭闲一年一度还相见犹胜浮生去不还
　　和刘公泽韵
　　握手论交二十年心期直到古人边别离思苦言难尽会合情深句可聨万里风尘非故我一樽文字胜华筵相逢且作闲中计富贵功名亦偶然
　　万卷尘书两鬂霜功名心冷更何望蓼虫纵苦犹堪活刀蜜虽甜不愿尝彩笔有灵通造化藜羮无梦到膏粱归来净洗平生眼要看纷纷傀儡塲
　　书剑当年赋逺游江山探险更穷幽谁知尘土三生疾却对风云一笑瘳碧落莫横修月斧沧溟休掷钓鼇钩广寒宫阙蓬山路弱水刚风自古愁
　　送周知事西归
　　身处脂膏不自濡箪瓢依旧乐顔愚气凌霜云岩松瘦梦想烟云野鹤孤探道已无他念虑养心别有静工夫鲁斋千古渊源学要把遗编起后儒
　　杂诗
　　回首东山望白云几时归去谢红尘三生有债穷书客万事无心老道人火候周时丹欲就金精飞后气方神从今一蹴虚空破何必区区问大钧
　　无题
　　西北青楼倚綘霄汉宫春色映芳袍佳人独织紫纹绮寒女漫持金剪刀欲采苹蘩供祭祀还思歌舞事游遨五云牢落秋风暮梦断瑶台璧月髙
　　读杜诗
　　风雅谁堪继后尘少陵诗笔妙通神岱宗独立羣山小元气无私万物春一代兴衰兼国史百年忠义激人臣鸾胶不续朱弦絶北里黄花日日新
　　偶成
　　一世匆匆万世长中间尽有事商量初闻寃鸟填沧海又见愚公徙太行天上美人无梦到山中瑶草为谁香两盂薄粥三间屋了却浮生不用忙
　　断桥晚立
　　吟笻何处暂逍遥万柳行东第一桥蕙叶烟浓春意逺苹花风细暮凉娇僧归翠霭湖边路寺在白云山半腰歌管谁家事游宴锦霞光里驻兰桡
　　送李清臣之刑部主事
　　试政棠阴未一年颂声喧起古澶渊髙明飞到云霄上宠命颁来日月边分职莫如刑宪重论才谁似使君贤于门冠盖他年事要积阴功动上天
　　寄司都事
　　去年相见鳯城秋叹我劳生空白头长防欲陈谁见问壮怀将吐竟成休栽松本不为春计力穑唯应待晚收归筑书堂泰山下此心千载正悠悠
　　益都权府刘公与仆辱通家之旧其后任博州録事因至寿良仆徃拜之十年之别青眼依然感激之余赋诗为赠
　　风骨岩岩峙玉山香名蔼蔼佩春兰尘埃又作十年别樽酒方知一笑难龙忆旧游烟海濶豹惊新隐雾云寒通家数日髙明话洗尽三生习气酸
　　雨夜同赵君寳赋
　　鬓影鬅鬙烛影寒草堂风雨夜漫漫髙谈未觉斯文丧逺别应知后防难万里风波连仕路十年尘土暗儒冠相如空有凌云笔谁解黄金买赋看
　　梦断云霄虎豹关江湖风雨夜漫漫青灯影淡孤吟苦翠被香销独卧寒南去益悲身浩荡北归仍畏嵗艰难何时甘防晨昏了饮水空山咏采兰
　　破墙饥鼠伴清吟古屋踈灯照夜深愁里恨无浇肺酒雨中谁捣断膓砧﨑岖世路惊衰迹落魄尘编惜壮心一笑诗成投笔起隔牕风竹是知音
　　出京
　　吟拖藜杖出京华笑拂麻衣上客槎秋气暗催云外鴈夕阳偏照树头鸦饥来白石犹堪饭老去青山渐可家野史有亭书未就不妨留笔伴烟霞
　　野店荒鸡唤客眠星河寥落五更天一川霜云月临水两岸秋声风送舡萍梗厌漂人海浪繁华多负帝城篇黄金不买凌云赋谁与相如办酒钱
　　送郭以道入京二首
　　虎踞龙盘十二门王侯第宅若云屯百蛮入贡天威逺四海朝元国势尊晓日旌旗明禁路春风箫皷震名园唐尧虞舜今皇是未必江潭老屈原
　　鳯凰城阙压金汤龙虎旌旗防未央万国衣冠朝玉座百蛮歌舞进瑶觞花迎宫扇红云晓日照天袍翠雾光江海小臣无以报空将诗句美成康













　　兰轩集卷五
　　钦定四库全书
　　兰轩集卷六　　　　　　　元　王旭　撰七律
　　读紫阳宗防有感
　　尘榻翛然坐正襟掩编低首更沉吟百年文字三生债万古乾坤一寸心白屋不妨天爵贵沧溟难比道源深紫阳人去春风在吹尽红香见绿隂
　　寄阎承防
　　陋室神光照夜时锦囊初得寄来诗英灵间气山川在造化春心草木知台筑黄金人自逺镜垂华髪老谁欺白云咫尺西溪路回首龙门举步迟
　　贺阎承防
　　白玉堂前第一仙手提星斗歩青天银河泛入浮槎穏玉斧修成寳月圆翰职陡从今日重才名谁似我公全山人懒作弹冠梦独为斯文喜不眠
　　次韵子周见寄三诗
　　幸非工贾亦非农生理聊充不愿丰老态渐来青镜里归心长在白云中山人食蕨宁论粟海客乗槎岂问蓬他日丹成谢尘世逍遥谁识两仙翁
　　老去収踪翰墨塲山林闲杀尽无伤眼中知已真金石身外虚名一粃糠世事经来双鬓改尘縁消尽寸心凉东臯秫酒西溪水何必巢由可共觞
　　老懒耽书不下堂百年穷逹付苍苍拟骚更欲全疎酒读易从教小炷香嫩绿每怜蔬满筯陈红安用粟盈仓来诗剰説山居乐目断飞云忆故乡
　　次张彦清见赠诗韵
　　不把薇花植翰林拟将瑶草种云岑黄尘涉世知无益白髪穷经恨未深巧斵争如闲袖手髙谈何似静存心感君赠我阳春曲拭拂朱弦和雅音
　　挽杨庸斋先生
　　平生讲道向鳣堂春散燕山草木香歳月伤心留不住人琴回首叹俱亡姓名已入翰林传诗礼仍传世业光惆怅百年通德里瓣香何止负陈郎
　　秋笋
　　粉香圆腻绿森森玉版风姿照旧林豹养胎烟色暖苍龙埋角土痕深匀生喜讶人排指宻出惊看朋盍簪指日风霜三百尺暮云沧海钓鼇心
　　春露曽参玉版师秋风又见锦防儿从教落叶埋藏了莫遣馋夫取次知抱节不妨生世晚背时终觉立身迟歳寒霜雪成竿后管取青青不变移
　　一夜秋霖防牧塲角存无复见牛羊中藏瘦骨琼三寸外隔寒烟锦半张造物欲留观晚节诗人何暇济饥肠歳寒友得梅松了不识春风尽未妨
　　梨花
　　姑射仙人霜雪肤东君施与翠裙襦髙情逺意十分有冶态妖容半防无未要春风吹散漫且教明月伴清癯虽然不与梅同梦何愧寒香雪里株
　　读汉文帝纪
　　汉家纲纪出秦余正要王风痛扫除宣室鬼神安足问贾生才畧未全疎可怜当代农桑诏不到先王礼乐书志士悠悠千载下抚心流涕欲何如
　　雪晴
　　风袂翩翩杖屦轻登临乗此雪初晴花从望眼穷时得粟向吟肩耸处生宇宙更无尘一防胸怀惟有气同清琼瑶一色三千里谁羡仙人住玉城
　　满目寒光射晓晴吟肩双耸不胜清一宵谁把尘区换万象还从太素生日月也知天不夜丘陵终觉地难平登临一笑诗成处长记鲸川古废城
　　敬聚堂
　　椿桂垂隂防庆门婆娑枝叶本同根堂中琴瑟昼方永阶下芝兰春正蕃宗法不随衰世坏义风长逐敬心存齐家岂在修身外诗礼无忘训子孙
　　逰太清宫
　　沈沈楼观五云中紫气长生万歳宫华表鹤来沧海变羽衣人去石坛空苔封古篆残碑绿日下疎檐老树红安得玉笙王子晋一樽同醉碧桃风
　　闻箫
　　缑山云冷鳯台空谁谱遗音泣夜龙兴在碧桃春色里声飘银汉月明中悲来赤壁歌谁和老去青楼梦亦慵唤起愁心眠不得露笻寒倚一帘风
　　水乐洞
　　浪翁仙去几何年依旧空山水乐传歴歴宫商谁次第泠泠音节自清圆尘埃洗我三年耳韶濩还他万古天安得髙人玉涧手夜深和月冩潺湲
　　送石子章归省郑南
　　天上琼宫隔紫防黄尘空染芰荷衣三年客馆鱼歌断千里乡闗雁信稀东野自怜诗作祟丰城谁识剑腾辉文章更比黄金重未信还家不下机
　　诗瓢
　　莫笑庄生瓠不容一朝分剖属诗翁新篇未厌収来满元气须防挹处空兴在箕山抛掷外春生顔巷笑吟中等闲莫放江湖去留酌天浆伴五穷
　　汴梁故宫
　　万歳山前草木烟太平歌舞忆当年难将治乱全归数欲把兴亡细问天飞尽刼灰还故土流穷沧海到平田壮怀安得参军笔拟赋芜城第二篇
　　桧枕
　　斵断尼山雨露春吟歌犹想旧凌云曽依东鲁悲麟叟又伴南华梦蝶人一榻清风千古意半窻残烛六经文天民先觉无穷事未要髙眠逸此身
　　妙质含香稳称头千年元圣手亲留吟邉物象怀东鲁梦里风云记晚周往事不堪春寂寂斯文空伴夜悠悠杏坛想像平生乐谁羡三山海外游
　　芹宫
　　寄迹芹宫静愈便开书终日对前贤一廛自有闲中地万物应无性外天淡淡炉烟门掩昼隂隂庭树鸟呼眠东风也是撩诗兴吹送残花堕我前
　　眼暗头昬未解医且収黄菊向东篱不教九日浮蛆近惟许中宵梦蝶知秋色满囊横处穏寒香彻脑觉来迟南窻得意髙眠了谁问骚人日夕饥
　　登徐州黄楼
　　儿时曽诵黄楼赋心在彭城三十年今日扁舟来过此令人怀古却凄然山川故国衣冠后风雨残碑瓦砾前万里青天鸿鹄去空余饥雀啅寒烟
　　留别杨子敬经歴
　　玉雪风标鐡石心性天明达量宏深开樽东阁良朋满拄笏西山爽气侵幕府香清莲吐色庭阶春好桂成隂自惭奏曲非流水误向朱门得赏音
　　壮心寂寞死灰余感激还因一气嘘托契正深东阁意唤归无奈北堂书豺狼路险人方畏乌鹊巢安我不如从此百年知已梦门墙安敢等闲疎
　　有寄
　　昔年诗酒接邻墙今日风云隔庙堂四海阳春随化笔几人潜德发幽光经纶不负平生学姓字当流后世香见説门阑多隙地好乗春雨种羣芳
　　寄赵君寳三首
　　手折羣芳佩石兰赏音人在碧云端苍龙秋卧海波濶白鹤夜鸣风露寒泣玉涙穷山寂寂问津人去水漫漫天涯早晚重相见樽酒为歌行路难
　　气敛青云入酒狂赋成犹未献长杨字形洒落传东晋诗句风流学晚唐长劒一为乡外客清砧三捣月中霜梦归堂上新秋雨犹记相逢説断肠
　　漫刺东来乆未归白云心断太行西一书荐鹗人何在三防怀君日又低云路有朋秋雁去风枝无侣夜乌啼东州满眼交游在且莫哀吟动惨凄
　　寄张仁甫
　　曽向山斋对榻眠清谈亹亹足幽春融蝉蜕无多事鱼跃鸢飞共此天未用连城沽赵璧且将流水奏牙弦思君重把论文酒惆怅苍山隔暮烟
　　有寄
　　奉髙三载又鲸川自笑身如泛梗然处困不堪家累重谋生聊借主人贤玉无善价应藏椟琴有知音未絶弦最是松楸夜来梦风霜吹绕宪陵阡
　　寄申屠大用
　　蚩尤台下草还春賔馆淹留滞此身斵垩旧劳思郢质唱歌今觉困巴人悠悠世事闗心逺歴歴交游寄念频白屋青灯两行涙功名辛苦候钱神
　　飞黄腾踏上云烟废井蛙留更可怜剑气未消南斗下文星遥拱北辰邉人间种玉嗟无地物外乗槎幸有天一防治安经济在不须辛苦忆林泉
　　半生辛苦饭山前白石歌成却自怜倦客情怀如中酒故人书信又经年六么争博知谁胜三釡为心觉子贤别后锦囊应拍塞因风无惜堕华笺
　　长卿邀饮东园大醉而归明日赋此为谢
　　古来曽説四并难只恐芳华取次残小圃从教名独乐危亭元不碍遐观呼将翠袖歌杨栁围住春风醉牡丹为爱主人深好事题诗留与后人看
　　虎诗二首
　　遍体斑文锦织成爪牙伤物利如兵卧身天阙诸神避掉尾山林百兽惊岩下路从行处断谷中风逐啸时生耽耽自有雄威在莫使妖狐假借行
　　身映苍崖卧锦屏目如白日射金星行时路印蹄踪恶啸处风连吻血腥伥鬼无知供使役妖狐有智假威灵何时罢逐天门守放我披云谒帝庭
　　病起
　　病起行吟近水湄水中形影照支离城头老树羣乌集涧下长松独鹤知赖有青氊为旧业不妨白髪待明时卖诗欲买云山隠又恐云山不疗饥
　　病卧戏成一诗呈张元侃同知
　　矍铄方矜老据鞍岂知祸出不防间骅骝作怒生三蹶老子翻空就一跧痛为连腰身莫转药因调酒靣常殷此时有恨君知否悮却来朝朝泰山













　　兰轩集卷六
　　钦定四库全书
　　兰轩集卷七　　　　　　　元　王旭　撰七律
　　良马
　　足蹑清风傲八荒虎文龙骨气昻蔵相无伯乐应嫌瘦御有韩哀始信良竒种旧传青海畔逺游曽到白云乡千金买骨人何在落日盐车路正长
　　螘陈
　　只知终日慕羶忙岂料槐安有战塲队伍勒成阶下阵干戈拥出穴中王兵端不解渠谁怒物像虽微事可伤山雨忽来踪迹灭回头何处问兴亡
　　悼鴈
　　避弋防飞逺祸殃将军神箭竟难防上林无复传书信南国空闻饱稻粱恨满霜天寒日短愁连烟塞暮云长庖羮味美非吾事惆怅西风惜断行
　　和张绣江见寄闻鴈有感韵
　　鸿鹄翩翩晚倦飞稻粱稀处网罗稀但教饮啄无相累何处山林不可依日月易催人老大尘埃难察事机微春风来岁家园路絶胜天涯梦里归
　　归鴈
　　春风吹緑洞庭波又见归鸿片影过万里随阳勤若此一身懐土意如何别来故国音书少飞向城边射猎多且莫肥身恋粱稻更须高举避云罗
　　塞北风霜避侣稀江南烟水稻粱肥闲身正好三春住老翅谁教万里归逰子念亲惊岁月尺书凭尔寄庭闱人间缯缴无穷事着意东风稳处飞
　　上贾参政
　　十年攻武复攻文壮志曾期解世纷碧海有船空载月青山无地可耕云悠悠拟附图南翼碌碌谁分冀北羣闻道龙门爱竒士暂将帆影繋斜曛
　　留别张参政
　　丹成原不慕飞升为谒羣仙到玉京人海渉来风浪恶家山归去白云轻西溪虽有盘桓志东阁能无眷恋情珍重庙堂经济手早将霖雨慰苍生
　　朝元宫
　　紫极尘生万象昬谁移圃下昆仑当年帝子宫何在此日元君位更尊金狄有时逢蓟子鼎湖无处问轩辕秋风莫上朝元阁一片兴亡断客魂
　　元日
　　昨宵守岁坐寒斋今日还添一岁来儿女但知年可贺光阴宁觉老相催乾坤元气谁消长造化神机自阖开知命乐天吾事了闲愁安得到灵台
　　二月二十七日自鄃城还东平拜扫途中作
　　连日阴寒近暮春今朝晴色唤行人青天已散云三面老树犹留雪半身野气茫茫如积水日华冉冉动游尘东风羸马荒山道遥忆松楸洒泪频
　　宿田家
　　夜凉鸡犬静柴门白露苍苔发兴新落叶数声风绕树瘦笻三尺月随人向来漫托亲朋力此去谁知道路贫甘防但供晨夕了折腰谁复事红尘
　　九日
　　秋风砧杵动芜城旅舍萧萧梦自惊排闷强斟黄菊酒忆归非为紫莼羮柴桑诗好人何在楚泽兰衰恨未平戏马登龙非我事铗歌声里暮愁生
　　木落亭皋鴈过初感秋书客意何如莼鲈有兴乡心重萸菊无情节物疏漠漠风尘惊短褐悠悠天地入闲居相逢赖有知音客时着新诗为起予
　　宿龛山梦中作
　　海上清风吹白云闲来独访玉宸君妖氛未洗蛟龙雨逸气空惊鸾鹤羣沧海劫来尘扰扰华胥春老絮纷纷故山有伴合归去浮世功名值几文
　　诗坛
　　诗中谁立将坛高不犯人间板锸劳上下自然分等级古今惟许拜风骚旌幢共仰曹刘盛鼓吹曾登李杜豪白玉仙梯三万丈未应平歩到吾曹
　　咏蝉
　　秽质元甘粪壤埋谁知羽化出尘埃争来碧树高低噪误作银筝断续猜千古恨留千古恨一声哀似一声哀高枝莫道长堪恋防有狂风横雨来
　　蛙
　　疥体青圆尾亦无全非蝌蚪旧形模不辞绛老泥涂辱空作仪同鼓吹呼蚀月虽能上霄汉全身何似老江湖荒池正与书斋近尽意争鸣聒老夫
　　退居
　　九万扶摇尽未闲鹪鹩何似一枝安人情始向危中见天理终从定处看花隖蝶飞春事晓松梢鹤唳月明寒袖中诗句樽中酒高挂尘冠不用弹
　　幽居
　　白发穷经昼掩门就中何事可深论中庸今古圣贤学太极阴阳天地根外物浮云当渐扫此心明月要长存呼儿欲出还惆怅日暮南山雨气昬
　　秋懐次韵
　　满意新凉雨后添诗随幽境觉情迁鳞鸿锦字谁堪寄风雨琼芳自可怜枕上青山留倦客镜中华发叹流年离骚说尽独醒意世事无边且醉眠
　　虎尾鞭
　　生前曾耻穽中摇死后仍从马上招密节纒筋坚可翫腥风随手劲难消携将北野看驰逐指向南山叹寂寥一笑诗人安用此蹇驴风雪灞陵桥
　　上史行省
　　借借勲名动九天雄文英武事俱全扇挥白羽军容肃钺拥黄金帝命专遗徳嗣音来岘首防书飞喜入甘泉征南咫尺平吴了麟阁风清一万年
　　呈王信卿提领
　　剸治才优刃发硎唱酬诗好玉流声权衡有道心何预冰鉴无私物自平霖雨未随经济展春风常向笑谈生青云万里前途在要与斯文力主盟
　　留别王子谦
　　挈累西来一岁余主人恩礼不曾疏人生虽乐英材聚师席终惭道业虚半世行蔵身未定中年离别意何如知君积徳门将大莫遣贤郎废读书
　　至元庚寅春留别夏津诸公
　　西来两见岁华更眷顾留连感众情深愧无能叨文席何曾有益到诸生心懐雨露霑濡感身迫松楸拜扫行想得还家他夕梦依然长只在鄃城
　　真州将之杭留别贾元播
　　春到江湖鴈北归扁舟南去寸心违门阑顾盼前恩重诗酒风流后防稀日月百年双转毂功名千古一危机九臯风露青田鹤未羡乘轩饮啄肥
　　将之长沙留别建康王宣慰仲思
　　十年亲友半凋零防面天涯喜复惊载恨帆樯江汉水论心诗酒建康城天门虎豹身难上人海风波事易生后夜长沙千里月可能东阁便忘情
　　次韵杨朝舜留别三首
　　不恨生涯伴五穷恨无才学动羣公谁知槁木寒灰外忽堕光风霁月中道义难量胸次妙文章何止笔头工一杯从此论交后肝胆平生了异同
　　诗似春云态度多高谈滚滚更悬河驽骀欲拟骅骝歩下里终慙白雪歌弭节天门愁虎豹停桡人海畏风波相逢只有樽前好奈此关山离别何
　　忧患年来不自禁蓼莪那忍为君吟行蔵未了三生活分义先论一寸心白璧连城无近价朱弦清庙有遗音一枝劝我营巢了谁羡扶桑与邓林
　　用崔郎中送行韵留别
　　十年南北与西东世路风波处处同立事我无今日分好贤君有古人风蝇羞骥尾甘钻纸女妬蛾眉懒入宫回首故山春色动采芝归伴白云翁
　　吕梁洪
　　波涛相望控黄流万古行舟到此愁声鬭雷霆终日险寒生风雨四时秋路当南北通行处地接徐邳两界头我识古人疏凿意建瓴奔水要停留
　　送石仲迁还家
　　泮水秋风木落初归心应不为鲈鱼黄尘游子朝弹铗白发慈亲暮倚闾诗句有灵山鬼泣行囊无物世情疏还家袖取江山笔勉力功名剰著书
　　还家
　　布囊探尽逺游金物外灵槎懒重寻莫遣家人问主事且留山鬼伴孤吟夜寒邻女机丝苦岁晚幽人岩穴深拟傍梅花种瑶草春风不到草堂阴
　　枸杞茶
　　为爱仙岩夜吠灵故将服食助长生和霜捣作丹砂屑入水煎成沆瀣羮颊舌留甘无俗味旗枪通谱亦虚名臞儒要链飞升骨莫厌秋风古废城
　　晚宿山家
　　行过荒山日已昬人家鸡犬隔林闻风声怒撼临头树雨气寒吹过面云借屋眠来人幸许呼灯餐毕夜将分倒身未稳还思句自笑诗翁有许勤
　　戴花诗
　　倚栏终日对花吟争似分来坐上簪春色偏宜映纱帽天恩何必宴琼林青春共道防连好白发谁知感慨深非为风流诧儿女一枝遥寓故园心
　　落花
　　万防红飞缀已难卷帘空作断肠看緑牕人静苔留在紫陌尘香马踏残长乐梦回风力恶武陵春尽水声寒燕泥蜂蜜飘零外独赋招魂倚画栏
　　题留侯庙
　　拟报韩仇散万金当时寄意亦何深撃关本为亡秦事烧栈初无佐汉心黄石教来书不昩赤松游去迹难寻行人再拜荒祠下风义千年激素襟
　　醉乡
　　醉乡元只是华胥浩浩淳风一事无风月谁賔复谁主乾坤忘我亦忘渠欲抛尘世来归隐宜向糟丘细问途幸自此中封域阔愁城何恋不移居
　　醉后
　　万象茫茫醉眼高泰山元不胜秋毫灵台有守神方逸欲海无边梦亦劳兼善久期天下士屡空谁识圣门豪乾坤上下春容满闲倚春风看桔橰
　　贤母李氏卷后
　　女中称孝妇称贤教子成家母道全华发任生青镜里春风长在防衣前珠明玉洁尘埃远桂秀椿荣造化偏正要高人挥健笔姓名书与四方传
　　铁拄杖
　　入手寒生重且坚试拖石上响铮然山川每伴经行处日月谁知始铸年豺虎风尘方满地蛟龙雷雨未还天相逢若说扶颠力藤竹从今不值钱
　　竹瘦藤轻苦未坚铁君刚质出天然只应锻链成功日便是颠危効力年常爱衞身艰险地却嫌冰手岁寒天相从未厌提携重更拟春风挂百钱
　　赠易卜程仲扬
　　太古囊中一卷书情懐无繋任居诸秋毫漫骋离娄目赤水终还象罔珠易讲天人穷逹了道严防鬼神趋年来世路机关恶拟就清廉覔坦途
　　旅懐
　　鹙在鱼梁鹤在林美人千里重劳心关山歴歴梦魂逺世路悠悠风浪深芳草有情春自緑浮云多事暮还阴归来夜半寒斋雨山鬼青灯伴苦吟
　　泊舟黄芦港
　　黄芦湾口夜停船烟雾茫茫水拍天世事关心低首坐病身无力曲肱眠天涯乡国信音逺雨后江湖秋气偏倚杖中州看牛斗客星槎上又三年
　　碧桃
　　曾种蓬莱海外山仙根谁遣到尘寰细看碧萼风流处当在青梅寄梦间金母宴余春色净玉笙吹罢晚香闲对花一笑三千岁未觉刘郎两鬓斑
　　读离骚
　　诗到东周雅颂亡词兴南国自流芳天门日暮灵修逺瑶草春深佩服香奸骨百年尘共朽忠名千古日同光呼儿掩卷还欹枕风雨无边夜正长
　　寄阎学士
　　海人辛苦不求仙银汉乘槎亦偶然内相肯辉扛鼎笔书生合了住山縁文章自古多憎命穷逹从今不问天只有岁寒心一寸感恩终拟报他年
　　蓬莱山上玉堂仙一别音容又几年谁辨连城买燕石空思流水和牙弦栖迟正坐贫穷累感激常因记忆篇欲作龙门千里梦寒斋风雨不成眠
　　欲倚云霄万丈梯阆风高处振尘衣仙游无力情终懒世变惊心事更违岁暮龙蛇归蛰卧天寒禽鸟傍巢飞平生知己人何在遥望文星隔紫微
　　蓼莪心苦百忧纒挈累西来亦偶然鷃敢窥云外路醯鸡聊舞瓮中天青氊纵有人相问绛帐终无道可传糊口鄃城今岁了未知何处过明年
　　闻砧
　　秋夜人家竞捣衣西风断续月徘徊玉门关逺寒衣促白帝城高暮景催力尽深闺双杵急声来孤馆寸心摧谁怜季子貂裘敝肠断天涯未得回
　　守岁
　　偶书春帖未忘情又向天涯感慨生守岁不能留岁住固穷安用送穷行数茎白发人将老一寸丹心烛自明草草杯盘供祭罢强随儿女坐残更
　　磨剑
　　神物千年号太阿土花生澁要重磨鳯山石细声如雨龙沼泉清影射波光照雪霜寒不定气冲星斗夜犹多尚方未遂朱云请且伴先生弹铗歌
　　兰轩集卷七
　　钦定四库全书
　　兰轩集卷八　　　　　　　元　王旭撰
　　七律
　　芳州亭夜坐呈贾元播诗
　　菡蓞池边夜气凉幽人逃暑恋吟床乾坤半枕星河影风露一襟花草香便拟将身逰汗漫不湏濯足问沧浪西园赋客今谁在公子清游兴未央
　　围炉
　　多谢良朋不我踈肯来书室共围炉既将莲社盟同结便觉兰轩兴不孤泄泄欢情到樽酒融融春意满团蒲淡中趣味闲中乐説与傍人觧得无
　　西湖
　　緑波三面浸青山楼阁香围万顷寒蓬岛忽惊尘世外兰舟如在画图间从来富贵欢游处合作风流鸩毒看斗米千钱人饿死近来箫鼓觉声闲
　　某丞相出示御赐白海青马图
　　剑翮星眸百鸟雄九天擎出赐元功神姿净刷隂山雪逸气寒吹碧海风掣电惊防千里速下鞲寜许一拳空江湖不隔长杨梦如在君王指顾中
　　次韵酬王梦臣见赠
　　寻芳踏遍半人寰近向吾宗得蕙兰才轶青云攀岂易词髙白雪和应难谦恭接物人人喜礼法持身歩歩安更爱风流笑谈处略无一语带寒酸
　　红叶
　　春风剪叶作琉璃秋染胭脂又一竒裹树得非吴锦绣萆山仍似汉旌旗林间収去因烧酒水上漂来为寄诗羡杀风流顔色好飘零只是不多时
　　过淮
　　万古支祁鎻未开波涛谁遣怒云雷欲随同侣匆匆渡更待长风缓缓来水恠呈形隂惨澹舟人失色浪崔嵬半竿斜日山阳郡愁聼南风鼓角哀
　　立春
　　光隂流转若循环白髪催人老不难世事未知何日了土牛还向此时防梅花送腊愁辞树蔬甲供春喜入盘咫尺西园芳意动拟将诗酒慰荒寒
　　段宰吉甫金坛囘舟有诗次韵
　　不肯折腰彭泽令清风留与后千年雪残鳷鹊人囘首路近蓬莱风引船故箧书随朝服觧老梅枝映烛花燃天下竒才段公子未应归问酉阳田
　　游竹林寺得裳字韵
　　岳麓西溪古佛堂尘心到此便清凉隂生禅榻松篁冷春入斋厨笋蕨香但得山灵留杖屦从教岚气湿衣裳髙歌欲尽登临兴惆怅碧云遮夕阳
　　贺张可与郎中
　　日下天书拆紫泥异防新拜九重知和阳气转东南域造化春生左右司簿领要清官府事纪纲当正庙堂规经纶才力如公少青史功名好自期
　　呈张可与郎中
　　共説庖丁善治庖觧牛新试发硎刀逸才骐骥空羣马醉眼螟蛉小二豪云气任从苍狗变玉辉依旧白虹髙无穷宇宙无穷事且读离骚饮浊醪
　　祸福穷通付与天只将名节较前贤孤根傲雪羣芳后一尾追风万马前西北楼髙虽可慕东南地下亦堪怜麻衣自笑何为者空抱沈忧夜不眠
　　百链难消万折东良金流水此心同卷舒由己云谁繋饮啄因人鹤可笼尘土路长霜鬓短江湖天濶月船空南来无限梅花兴正要吹香鼻观风
　　游甘露寺诗
　　江山竒观入游遨千古尘心洗欝陶寺好不知临地险诗成方觉倚楼髙风霜嵗暮南征逺乡国情深北望劳我欲问津还自笑人间何地不滔滔
　　欲访金焦怯怒涛北山招我翠岧嶤中蔵古寺名甘露上有飞楼倚碧霄牕几周围纳吴楚栏干直下防金焦诗成寒气生毛发知是江风送晚潮
　　北固山头甘露寺诗人来此防江涛笻拖翠壁足方倦楼倚白云身最髙天地华夷今混一山川吴楚旧雄豪登临得句无人和万里长风吹鬓毛
　　赠诗人刘叔敬
　　銮江初识紫芝眉湖海风流气自竒玉斧有神修月早灵槎无力上天迟樽前风月忘懐酒防里山川得意诗千古文章心印在与君深结暮年期
　　下邳有感诗
　　圯桥千古旧名存犹指留侯话本因进履不逢秦父老防封安得汉宗臣壮懐欝欝重囘首世事悠悠一欠伸三卷素书传教了不应豪杰便无人
　　感懐
　　南游风阻洞庭船书剑曽依贾鹿泉跨鹤意轻金十万登龙名重客三千伤心东阁人何在囘首西江月又圆淮海楼髙风雨暮哀歌谁和白云篇
　　赠人
　　半夜天风起邓林寒枝无侣堕惊禽茫茫宇宙无穷事郁郁英雄未了心不向青云争得路且将白雪覔知音招防幸有巫阳在山鬼寜忧薜荔深
　　诗号山鬼漫通灵正事何曽补半星千里江湖南北路三年风雨短长亭乡心杳杳孤云逺旅思绵绵宿酒醒赖有黄金台上客不妨弹剑冩飘零
　　龙
　　背上金鳞九九排驱驰神化走风雷抱珠入海蟠千尺降雨兴云遍九垓夏后庭中空自诉叶公堂上为谁来沉沉贝阙知何处深鎻沧溟呌不开
　　题灵隠寺
　　九里松风隔世尘山中别是一乾坤云飘盖影随人脚水冩琴声出石根佛刹丹青穷土木檀那香火閙晨昏我来本为游山事懒叩维摩丈室门
　　懐古
　　行尽苏公万栁堤却经琳馆上崔嵬蓬莱阁后浑栽竹香月堂前总是梅羽客似为云挽住诗仙不共鹤归来荒祠寂寞清风在敬酌寒泉奠一杯
　　探梅得前字
　　月底横枝梦隔年春风无恙想依然天涯驿使音书逺雪里幽人杖屦先翠防笼香斜倚竹金铃低水瘦含烟清樽未洗何郎恨聊赋新诗慰眼前
　　书史陈君孝养诗卷
　　浚有寒泉树有乌北堂甘防未尝踈灵椿夀入称觞里萱草春深戯防余頴叔遗羮心正切毛生捧檄意何如自慙白发庭闱逺长向天涯望倚闾
　　赠冯孝子
　　羙矣冯君以孝名皇家特与赐门旌天心只用诚通贯无目唯将舌防明青史书中传姓了防衣堂上防春生有身谁独非人子正要闻风慕效行
　　读书心在圣贤乡戯防身居孝友堂俯仰不将天地愧徃来争慕姓名香堂中夀酒灵椿老庭下春风玉树芳千古南陔诗意在为君歌此补亡章
　　落梅
　　梦里霓裳返月宫酒醒谁与伴师雄探来么鳯肠应防舞到山香曲又终晴日惊飞千防雪晚香愁卷一帘风留教烟雨青青子他日调羮别有功
　　上解万户
　　奏防丹霄独列名剑锋终拟戮长鲸素书夜讲神机宻白羽朝挥号令明指顾蛮荆落奸胆笑谈樽俎出竒兵龙骧未老楼船在人道江南不足平
　　剑倚青霄气吐虹声名慷慨冠羣雄九重天上无防誉四海人间第一功金鼓暂将留岘首楼船终拟下江东春风防奏金陵防不数当年老阿童
　　游南山寺
　　为爱南山若画屏白云扶杖上崚嶒香风似到诸天外心印知传佛祖灯诵磬惊回春哢鸟斋鱼呼起昼眠僧一瓯茶罢题诗去懒话渠家旧葛藤
　　蚯蚓诗
　　形状蜿蜒任卷舒毎因隂雨见庭除能传地底闲歌曲觧冩泥中古篆书蝼螘得时虽暂困蛟龙失水亦同居饮泉食土平生操未必于陵仲子如
　　瀛山隠者
　　瀛洲仙人作隐君山与蓬壶为一羣颷风辗轮不着地海水接天都是云蟠桃结子自足食大枣如谁与分见説阆山有樵者空歌碧落両相闻
　　送傅梦得
　　骊龙贪抱海珠眠雷雨成功晚十年羽翼起抟风九万云霄飞拟路三千才名不负金闺彦彩笔行追阆苑仙明月鳯楼歌酒夜相思早寄防肠篇
　　送李清甫
　　才气纵横本不拘弟兄贤逹更相扶平生思义遵先训此日移忠展壮图身似海鹏初变化势如天马试驰驱功名建立他年了不愧人间大丈夫
　　蜂衙
　　常爱蜂儿两度衙海潮相应未尝差也知官府无多事要识君臣自一家考课声喧因酿蜜赴班身晚为寻花百年浮事纷纷里一笑东风日又斜
　　过彭城
　　书剑离家第七程扁舟今始过彭城风云不老山川势草木犹疑楚汉兵落日正悲浮世事奔洪忽送怒涛声黄楼有赋人何在读罢残碑觧防行
　　上髙侍郎圣举
　　乐奏钧天备八音羌丝羯皷漫哇淫齐梁扫去文方正洙泗传来道更深黄閤素隆当世望白云元有出尘心髙门不厌麻衣客试作南山白石吟
　　雪
　　去冬无雪旱连春今嵗天公不负人风景忽于穷里变物华浑比夜来新敲窻细防时兼雨照眼寒光不受尘欲草丰年太平句可无樽酒助诗神
　　寒屋潇潇覆夜云梦回惊见月华新开门无复乾坤旧到此方知造化神僵卧冻吟真我事浅斟低唱是何人凭谁为向东君道飞尽杨花不用春
　　和家兄韵
　　一夕寒斋卧欲僵起来天已降休祥声兼冻雨初萧飒势逐隂风忽簸扬阆苑有花开玉树仙人无事舞山香农家莫问来年事管取相逢説大穰
　　雪夜舟行
　　沙留残雪照平滩舟拥轻氷下急湍两岸清风人语静一川明月橹声寒逢人渐觉乡音异屈指还惊嵗序残满眼云山归计在家贫亲老自难安
　　挽汴长老
　　空门得法万縁销龙象髙名动两朝笔有雷风唐智永诗无蔬笋宋参寥魂抛宇宙云归岫防散人天海罢潮千古龙兴寺前月夜来依旧挂青霄
　　白髪
　　防破春风两鬓青素丝长短映梳明愁边旧説三千丈病后新添一两茎苒苒尘埃侵暮景潇潇江海半余生回头宇宙无穷事一笑蓬窻晓日晴
　　睡境
　　物外乾坤本渺茫也无城邑限封疆昏昏倦枕投身入荡荡风与世忘佛氏号为清净国诗人呼作黒甜乡希夷欲访真消息试问南柯古郡王
　　送崔令北上
　　百链钢磨制锦刀吏奸民隐动秋毫三年有作人皆顺五事无亏政可褒云气任从苍狗变玉辉依旧白虹髙鸣琴本是经纶手莫遣功名愧二毛
　　牛刀一试讼庭空大着规模起学宫屈指试将今日数用心谁与我公同应酬官务非无事作养人才别有功闻道九重方构厦栋梁宜在斧斤中
　　氷花
　　只道穷冬万物蔵防夸巧出琼芳形超众色空无界靣妬春风冷不香桂影分眀横璧月梅枝彷佛卧银塘寒斋一笑惊看处未要扶桑上太阳
　　送杜按察还家
　　闽海清风扫瘴烟洗寃泽物过三年都将水月澄心地不遣尘埃染性天政有生碑留别国身无余物入归船故乡虽好知难恋共望经纶秉化权
　　出都
　　书生情性本踈慵刚被穷愁着力攻自昔何人知相马只今有技漫屠龙可怜寒食风光好又向长安客舍逢看尽红芳一千树归寻秋水种芙蓉
　　姑蘓台
　　自古奢淫是祸胎姑蘓何用起髙台属镂才赐忠臣去麋鹿便随春草来风雨尚余遗迹在山川空使后人哀一杯畧挽樵翁住共话兴亡坐石苔
　　长桥夜月
　　巨浸谁施利渉功飞梁千尺跨长虹拖笻影照吴江月倚柱凉生笠泽风尘土不生氷界内乾坤都在玉壶中渔歌遥听知何处烟水茫茫四望空
　　歌风台
　　沛水桥邉土一堆行人云是汉王台悲歌一旦风云断徃事千年老父哀富贵不防生处乐英灵犹想梦中来若知猛士真难得盖世韩彭安在哉
　　蝌蚪
　　尾细头圆色墨如一生常向水中居不因数粒丘瓯药得见千年孔壁书生菜岂知遗种后震雷方识化形初他时若作蟾蜍去莫上青天恼望舒
　　读荆轲传
　　燕弱秦强可奈何区区徒倚一荆轲雄心不了咸阳事余恨空留易水歌立志本将贤自许书名翻与盗同科可怜豪杰千年下犹抚遗编感慨多
　　欲报燕丹豢养恩直将匕首入强秦君王有变亲环柱壮士无功谩杀身嫌此武阳非我客爱他屠狗是何人千年易水悲歌在长使英雄恨若新














　　兰轩集卷八
　　钦定四库全书
　　兰轩集卷九　　　　　　　元　王旭　撰五言絶句
　　蟋蟀
　　入秋声百种唯尔最知时夜夜催机杼贫家安得丝
　　梅花絶句梦中作
　　欲作松筠友寜辞霜雪寒百年佳实在留与子孙看
　　杂兴
　　逍遥天地内本是一闲人却笑周嫠妇怀忧浪苦辛我有东山约归欤定几时流年不相待添满镜中丝梦觉闻风雨寒声隔纸牕关心无限事起坐对残缸老废观书眼空闲永夜灯蒲团依壁坐何异一禅僧天理全真实人心去吝骄要知顔子乐元不在箪瓢移得黄花菊开时已过秋一双何处蝶来为晚香留遗羶战羣蚁腐鼠落飞鸢伫目秋风外孤鸿入暮烟雨露青霄逺风霜白屋深有心图富贵应不到而今有客谈金马无心羡石渠他年携野史深入白云书懒废交游礼贫踈骨肉恩流年过半百行止任乾坤位重忧方大财多怨亦归人生要无累贫贱一麻衣锦衣思尚防君子亦何心胡不观谦卦山藏九地深天地虽云大犹将形器拘谁能超物表独与道为徒希圣与希贤工夫不偶然扫除心上地开广性中天炎炎燎原火始自一星然须信情当节谁云怒可迁天地元无蔽人心本至灵奈何将物欲遮塞自顽冥山溜能穿石元非一日功学无坚久力安得圣门通万丈沧溟防神珠尚可求读书不知道安可等闲休寳鉴尘昏却重磨复旧明人心何异此改过善还生寡欲可延年存心即事天神丹何日就香鼎亦虚然释子谈空寂神仙竟渺茫古今天地里惟有一纲常男女无亲授当知嫂溺援世无邹孟氏谁与辨经权木怪翻基寿灵反速刳世情机械外吾亦爱吾愚嗜利和心醉争名至死忙谁能超此累庄子在鱼梁有定乾坤理无私造化心当时鑪冶内枉作不祥金有説皆非道无言乃是天当知六经外别自有真传世儒笺注学愈説愈支离道妙忘言处几人真得知久视能伤目多思亦损心焉知心目外有道自深博学资详説当知反约功圣传精一处只在片言中乾坤唯一理无古亦无今不有天忠恕于何观圣心澹泊忘尘虑逍遥养道心愿为无用瓠羞作不祥金白发满青镜功名心已休春风吹梦觉周易在牀头
　　七絶
　　九日游灵泉
　　一山红叶四山秋落日青山水急流记得僧窗旧诗句看题已是五年游
　　真乐何妨竹与丝緑苔石上两三巵松风一曲无宫徴别是山灵劝酒词
　　蜘蛛诗
　　手脚针攒腹弹如物中机巧最怜渠往来杀尽飞虫命犹自添丝恨网疎
　　又与柔丝满腹多只将结网害虫蛾机心用尽千般巧风雨来时奈尔何
　　宿州道中
　　九月今年暖未霜行人犹着裌衣裳道中受用君知否满意西风野菊香
　　避寒须酒多难饮纵目孤城觉易行前去维扬犹七百黄云衰草宿州城
　　芙蓉
　　梦入神仙海外城醉红香拥万娉婷觉来烟雨秋江晚依旧骚人伴独醒
　　赠中和书院主人髙伯川
　　道衰谁复重斯文书院兴修独有君四海髙名千载事繁华囘首一浮云
　　华屋中藏万卷书更将殊礼聘师儒方当世教陵夷际用意如君更有无
　　题赞化书院
　　造化全功体自然一诚之外更无天天人一理流通了更説区区赞化权
　　笃实辉光日日新自然天理妙无垠从今赞化堂中客勿守千秋纸上尘
　　寒食舟中有感
　　舟楫江湖日日风今年寒食去年同九原松栢伤心色长在天涯泪眼中
　　杂兴
　　梦入蟾宫倚桂眠觉来风露满寒天霓裳按曲非吾事且趁清光理断弦
　　读罢西山夜气侵蒲团倚壁静存心清光爱杀牕间月只欠梅花无处寻
　　纵得梅花月里防吹人无奈北风寒争如外物都忘却只把神珠照玉盘
　　有客相过论坎离隂阳翻覆竟谁知三杯径造神仙境却笑还丹得效迟
　　闭目心游万化初工夫非有亦非无平生不解参同契好个濓溪太极圗
　　天包地外地居中天自无穷地有穷地是有形天是气气形皆以道为宗
　　日里阳禽是月乌月光还是日之余乾坤中气成离坎谁使隂阳互换居
　　扬州城下
　　文章辛苦事无成碌碌因人作逺行舟繋扬州古城下一宵风雨白头生
　　燕城书懐
　　紫垣星月隔红尘桃李朱门次第春日暮东风倦游子袖中瑶草寄何人
　　四壁相如病更侵青衫尘土倦游心临卭万里秋风殿狗监谁教识上林
　　万方玉帛走神京四海车书防汉庭宣室夜深前席后不知谁语到生灵
　　上天行雨説堪愁电掣雷轰不自由留取明珠江海去叶公堂上莫回头
　　野云孤影落阳台悮看荆人意外猜正使梦中为雨去到头终是等闲来
　　东湖感事
　　手栽桃李尽成隂碧沼流泉日已深狼籍东风旧台榭行人谁有故侯心
　　主人当日重繁华不惜黄金贵买花十载东风成一梦觉来春色是谁家
　　三十年来种松栢一朝斤斧尽须防霜枝雪榦空无数不及甘棠只一株
　　碧云苒苒日将暮芳草萋萋人未还感兴诗成谁防得晚风摇动水中山
　　戌楼残照
　　废垒无兵鼓角闲小楼空倚夕阳间风帆烟栁危栏外只欠供愁数防山
　　卢龙久已属神州谁认歌楼作戍楼莫説关头兴废事江山犹为石郎羞
　　登鲸川楼
　　莫怪登临着句难谪仙曽此醉凭栏长庚不续人间梦惆怅空梁落月寒
　　东城春早
　　鲸川东郭尽园林春到先看栁弄金早晚遐观亭上去细窥天地发生心
　　晚春途中
　　径路相搀转处迷林深时听一声鸡料应昨夜东风恶吹落残花满树西
　　题长春子翰墨
　　好生能广君王徳此是长春第一功仙事有无吾不解且看遗墨颂清风
　　蟋蟀
　　草根如泣复如歌愁入西风不奈何莫道贫家无可织机丝虽少鬓丝多
　　小虫谁遣竞吟秋气动天机不自由岂是有心能恤纬一身也自为寒愁
　　鲜于伯机出示其祖母太夫人遗墨敬书三絶其后
　　栢舟髙节重当年教子成家母道全彤管有才天路逺一簪白髪赋归田
　　眼中归计田园乐梦里秋云富贵轻故纸尘昏遗墨在细看犹足见髙情
　　春雨关心南涧苹秋风吹恨北堂萱三光不照重泉夜空抱遗书泣孝孙
　　琼花图
　　后土祠前玉一株国香曽叹世间无春风十里扬州路争似题诗赏画图
　　三月扬州车马尘一花惊倒世间春南山雪底孤松树终歳摩挲能几人
　　题曹彦礼褒徳集后
　　积徳初无望报心流长方觉庆源深亲书不减泷阡表更要髙名压士林
　　天上玉堂操笔逺人间白雪断弦多黄尘不泯幽人徳太史文中有蓼莪
　　涧阿功不到明堂蝼蚁风霜老栋梁早晚兰台专笔削普将潜徳发幽光
　　我与君家旧往来儿时犹记拜庭阶老成零落乡风变抚卷题诗一怆懐
　　武王扇暍图
　　小惠私恩圣所讥武王扇暍事堪疑茫茫万里周天下生死无边可尽知
　　炮烙乾坤雨露来鹿台财散钜桥开君王扇防清凉少别有仁风徧九垓
　　夜雨有感
　　天地云雷夜晦防急风吹雨入疏櫺可怜儿女痴贪睡湿尽衾裯唤不醒
　　周孔传道图
　　圣道如天冠古今初无传授可窥寻要知阙里周公梦只是三王四事心
　　喜雨絶句
　　香火灵坛日日斋祈天惟恐旱为灾滂沱一尺丰年雨原自使君心上来
　　苏州
　　取易安难自古然正须经理付才贤乾坤总是皇家物雨露荣枯莫要偏
　　画防清香五字诗韦郎长恨不同时多情一片西楼月照见清樽有所思
　　伯牙鼓琴图
　　山海归来操愈奇赏音才得一钟期争如帝舜岩廊上一曲薰风举世知
　　题山人鼓琴图
　　风露空山秋气深并将流水入瑶琴时人未洗秦筝耳惆怅谁知此夕心
　　千古知音一子期子期亡后复谁知朱弦纵有阳春曲鼔向空山为阿谁
　　赠送徐月洲
　　梦断渔蓑月满洲灵槎忽作上天游黄金不买相如赋只把生灵作话头
　　玉簪花
　　琅玕斜插翠云茎梦觉幽香月满庭白髪欲簪还自愧且收风露入铜瓶
　　盖大使送行
　　大贪多假防为地谁辩真防不是贪老眼西臯非妄许此名君受可无慙
　　观李思训幸蜀图
　　四海兵戈起宴安劔门风雨翠华寒蜀山若比君臣际未是人间行路难
　　西园秋暮
　　梦断繁华到晓霜西园从此便凄凉一樽为向游人问谁爱黄花晚节香
　　吊汉卿
　　多情造物薄情天只与才华不与年留得送行诗巻子一看名字一澘然
　　文章辛苦竟无功世事黄粱一梦空日暮骚魂招不返断云流水各西东【原注汉卿尝有诗云家在断云残照底好随流水各西东不数日以疾卒何其防哉】
　　读丹经
　　九曲江头玩月归满懐分得玉蟾辉五行颠倒无人识别是乾坤造化机
　　一气旋干复转坤黄河逆走上昆仑酿成甘雨从天下润彻人间草木根
　　徽宗六鹤图
　　卫国乗轩事已非君王此笔为谁挥只应万里黄沙漠正羡辽天老令威
　　四皓围棊
　　羡杀商顔四老翁退身髙卧白云中谁知一着机心在便与人间楚汉同
　　题雪屋围棊
　　雪屋萧条冷射袍对枰仙客寸心劳眼中有路机关巧正要经营一着髙
　　越中西施滩
　　苎萝山小映斜阳万古邪溪草木香西子若知亡国罪浣沙应悔嫁吴王
　　挽陈彦明先生
　　一生多抱广文穷晚落龙蛇岁转凶日暮骚魂招不返伤懐秋草见遗封
　　清溪晚步
　　哀弦断续风吟木古锦斓斑石晕苔日暮清溪无伴侣杖藜独为水声来
　　落落云山宿雨晴潇潇风栁晚凉生溪头有片苍苔石坐听潺湲泻玉声
　　宫井
　　石甃团团宫井深玉栏犹想翠桐隂银瓶汲水今何在落日行人生渇心
　　杂诗
　　东流江水不西还六代兴亡一梦间行客有懐谁防得凤凰台上看东山
　　江声不洗六朝悲又看繁华到黍离力尽英雄春一梦青山依旧夕阳迟
　　玉树歌残宫井深干戈元自晏安寻黍离不为宗周赋要使骄王一动心
　　春风芳草緑秦淮商贾行舟日日来曾有故园书信否水边桥上几徘徊
　　九曲清溪万栁堤镜中楼阁照东西春风无复琼枝梦拄杖寻花避蒺藜
　　清斯池
　　碧沼流泉一镜清等闲风浪不曾生池边寄语来游者但濯尘心胜濯缨
　　山茶
　　叶映湖山满翠隂花摇鹤顶更红深谁知氷雪寒梅外独有春风富贵心
　　晚牧
　　葛洪泽畔三生梦甯戚山前半夜歌争似太平村落好淡烟衰草夕阳坡
　　沛宫
　　置酒重临旧沛宫风云歌舞到儿童当时不遇秦无道也一山东田舍翁
　　九五龙飞返故乡刘郎非复旧刘郎淮隂夷灭彭英死却恨无人守四方
　　御赐玉杖诗巻
　　玉杖扶天价万金赐来恩宠一何深英雄好尽平生力仰副君王倚借心
　　圣朝尊老重功臣玉杖惊传宠赐新他日用时君记取先扶家国后扶身
　　三教煎茶图
　　石鼎风香松竹林三人同坐不同心从渠七椀浇谈舌争似忘言味更深
　　异端千载益纵横半是文人羽翼成方丈茶香真饵物钓来何止一书生
　　晚景
　　烟霞牢落淡秋容林壑踈明瘦晚峯松竹南溪有幽寺风来忽听一声钟
　　秋日桃花席上酬王晋卿
　　霜满黄花蝶也愁一枝春色为谁留相逢不减都观独恨诗人两鬓秋
　　天绅泉
　　天绅曾束玉皇腰赐与神孙下九霄只恐世间尘土汚白云看守桂山椒
　　耘轩
　　庭院春风掩緑苔小轩终日为谁开尘心着力耘锄了不必农家陇上来
　　六一泉
　　平生梦寐欧阳子今日经过六一泉笑领松风酌寒碧露芽从此不须煎
　　书望湖亭
　　江汉归心日夜东恼人还值打头风今宵剰买吴城酒且着湖山醉眼中
　　乾坤南北一囊诗湖海胸懐漫自奇日暮君门犹万里麻衣三策鬓成丝
　　匏亭
　　水萍风絮寄天涯旅梦经年不到家今日题诗还自愧此身安得似匏
　　秋日海棠
　　霜满沉香万事非阿环应悔觉来迟碧罗衫薄秋风恶辛苦重妆却为谁
　　繁华梦断锦城春多事秋风为返魂燕子不来庭院悄断肠诗里又黄昏
　　千古诗人恨莫裁只縁香色不同开谁知扰扰狂蜂蝶总是浓香引得来
　　南湖雨中
　　淡淡烟中小艇回芙蓉花外有轻雷平湖一目三千顷髙卧南风看雨来
　　气涵云外草堂虚苹末风来午梦余起逐邻翁上船去藕花深处看义鱼
　　三年身不到江湖惭愧烟波旧钓徒今日扁舟复何日卧听风雨閙黄芦
　　荷叶青青水湿衣南湖日暮采莲归菱歌一曲风生浦几处冲烟白鸟飞
　　南浦风髙咽櫂歌木兰舟重采莲多青蓑不脱和烟卧细雨斜风奈我何
　　緑醅新压白鱼鲜日落防香煑碧莲主意殷勤须醉饱夜深同上钓舟眠
　　黄金不买庙堂忧散发烟波谢逺游咫尺鲈鱼髙兴动阿谁随我上扁舟
　　水面云生天气昬望中烟雨暗前村采菱歌罢扁舟去日暮谁招楚客魂
　　诗酒人夸甫里仙鲈鱼今觉季鹰贤麻衣不谒黄金殿须卧烟波老暮年
　　白苹烟淡雨蒙蒙蓑笠人归钓艇空安得西斋陈处士水边同醉芰荷风
　　题明妃图
　　妲己倾殷褒丧周女戎伐国胜戈矛丹青枉罪毛延寿嫁祸穹庐本善谋
　　汉宫佳丽知何限去一蛾眉未足哀不见千年靖康后氊车尽载六宫来
　　无盐丑女后齐宫絶色明妃嫁逺戎世事由来有翻覆人生何处问穷通
　　有懐泰山十絶句寄家兄景明
　　昨夜山灵入梦来问余何苦恋尘埃几时云月堂前地共拂松华坐石苔
　　红尘不是不思山世累相萦未得还为谢英灵勿多怪白云终拟暮年闲
　　春风花落紫藤枝正是山蔬可撷时惆怅故园归未得兴来空咏采薇诗
　　石上无禾养伯龄种云锄月漫关情饮泉卧听松风曲别是人间一段清
　　白发相看老弟兄终年离别若为情何时对榻萧斋里共听松杉夜雨声
　　泰山山下一茅堂松柏青青绕石墙我有读书縁未了他年归守日终长
　　富贵浮云不动心静縁元只在山林著书饮水成髙卧人海从他风浪深
　　瑶琴不鼔性如痴何必人间觅子期留得山房书万卷此心终有圣贤知
　　仙翁授我还丹诀火候分明药物全只欠静功三万刻几时真得断尘縁
　　我与英灵旧有期等闲猿鹤不须悲东风吹觉还山梦又向残春闻子规
　　黄华先生墨竹
　　湖州能与竹传神笔到黄华又一新千古苏坟呼不起赏吟谁是后来人
　　读书有感
　　夜光明月世难寻只为龙宫锁闭深安得天吴搜海藏尽将奇寳君心
　　观猎
　　非熊一获渭阳田定鼎宗周八百年千载猎贤人不遇长杨空赋射熊篇
　　题行台掾刘正卿北归诗卷
　　三年饮水掾行台醒眼常将静里开明月归舟无别物只携诗巻过江来
　　题梅雀图
　　緑毛么凤探来迟先被疎篱冻雀知日暮天寒花易落莫教踏动雪霜枝
　　题鴈鹭圗
　　鸿雁飞鸣白露寒夕阳招得下前滩弋人缯缴休轻举惊散江湖再聚难
　　登蚩尤台
　　蚩尤台上独来时落日临风动逺思独鹤不须争燕雀山林元自有闲枝
　　北极风寒日影微梧桐吹折凤凰枝诗成一笑无人防小院黄昬雀满篱
　　游金陵保寜寺
　　梁武空斋十万僧祸来曾不救台城江山留得当年寺依旧秋风铃铎声
　　晚步
　　草没行踪一径斜西风开满蒺藜花行歌曳杖不知逺转过青林又几家
　　市桥月色
　　市声初息水声闻月照虹桥夜未分欲就微澜观玉塔却愁天宇放浮云
　　对月
　　素月飞来云亦生浮云过去月还明举头一笑呼儿问知是云行是月行
　　赠赵钝轩诗二首
　　名场声利日奔驰举世能甘钝者谁寂寞轩中老居士此心独有斵轮知
　　策堂深万虑安瓦炉香尽易编残乾坤一劔无今古莫向锋铓露处看
　　雪中马上口占
　　阆苑琼花散不收天风吹满玉骅骝朝来一笑成诗处似跨昆山白凤游
　　梅花絶句梦中作
　　春风无伴易飘零氷雪寒香似独醒恨杀三闾縁防事不将题品入骚经
　　感懐
　　碧海波深不自藏等闲来见叶公堂不成风雨空归去惭愧龙宫见阿香
　　送成生
　　家贫亲老室无人三十麻衣未立身闻道朱门爱桃李何妨添此一株春
　　东家贫女出无衣去傍西邻织锦机堂上主人刀尺在不应风雪抱寒归
　　记梦
　　璧月珠星两寂寥五云佳客旧同袍凤笙别后昆山逺静听天声是海涛
　　梦到蓬山顶上来五云春暖碧桃开三杯未尽羣仙酒又被晨鸡唤梦回
　　留别孙唐卿
　　涧有长松谷有兰人材休把一般看簿书鞭朴尘埃地元有髙人待岁寒
　　菊花
　　不将浓艳鬬春红别有清姿带露融笑傲东篱香自逺一庭明月半帘风
　　堆金集锦傲霜华篱落依然处士家自爱清香坚晚节羞将艳逐海棠花
　　旅懐
　　萧萧庭菊瘦凌霜丛下幽虫语夜凉两鬓秋风对花坐淡中诗句暗中香
　　缥缈云衣弄月钩河声低傍屋山流胡床坐我桐隂下风露潇潇两鬓秋
　　寄李汉卿
　　碧云天逺鴈书迟感旧空吟送别诗记得分襟肠断处满天风雨下楼时
　　跋唐秦王擒窦建德图
　　力在英雄命在天降王金锁亦堪怜五年争战成何事虚负漳南二顷田
　　题李清臣分斋
　　命有穷通非我力性无加损是天然斋居更要分明看物物中间太极全
　　一段良田与众分短长髙下各均匀藩篱有限休侵过侵过藩篱是别人
　　杂诗
　　平生雅志在山林世事萦人未遂心早晚随他猿鹤去杖藜不厌白云深
　　长身索米侏儒饱飞将无功妄尉侯世事纷纷本难料云山招隐去来休
　　贫贱身安富贵忧生涯粗足更何求他年杖屦红尘外只要青山伴白头
　　问津入海厌风涛归卧云山一布袍人爵得如天爵贵权门争似圣门髙
　　世事无边白发催坐消心火到寒灰相知只有南牕月肯送清光夜夜来
　　水灯
　　曾闻水府秘神奸久拟然犀下照看今夜华灯谁防出分明照彻贝宫寒
　　元夕有感
　　九陌尘香士女喧旧游灯火忆东原西来忘却鼇山梦一盏吟灯过上元
　　箕和尚山中元夕懐京都
　　一灯明处万灯明天上人间不夜城前日惠林洪觉范雪牕孤坐听猿声
　　幸斋
　　名场虎穴三千丈仕路羊肠十八盘归占一闲真有幸不应犹自梦长安
　　梦题僧壁
　　空负凌云万丈才半生踪迹困尘埃清晨一碗参堂粥也逐山僧例子来
　　题萧提举所藏马逺十色菊图
　　能将晚节傲霜风顔色何妨外不同却恨世无陶靖节相逢长在寂寥中
　　二月二十七日自鄃城还东平拜扫途中作
　　雪消平野净无尘桃杏都无半防春不是陌头杨柳色东君何以慰行人
　　题杭州废宫
　　世事春风过眼花湖山空锁旧烟霞故宫留得长生树啼尽流莺到野鸦
　　词
　　雪中看梅花【踏莎行】
　　两种风流一家制作雪花全似梅花蕚细看不似雪无香天风吹得香零落　虽是一般惟髙一着雪花不似梅花薄梅花散彩向空山雪花随意穿帘幙
　　端午【水调歌头】
　　潄齿汲寒井理发趁凉风先生畏暑晨起笑语听儿童说道今年重午节物随冝稍具还与去年同已喜酒樽列更觉粽盘丰　愿人生长醉饱百年中独醒竟复何事憔悴佩兰翁我有青青好艾收蓄已经三载疗病不无功从此更多采莫遣药囊空
　　鲸川四重午嵗月若飘风诗书万卷何事白首课儿童试把楚词髙咏更取清樽细酌醒醉竟难同俯仰百年了求足不求丰　愧吾身犹未脱世尘中还丹有诀谁悟囬首忆仙翁我欲乘云归去独与山灵晤语修道倘成功笑谢醯鸡瓮白日看长空
　　离豫章舟泊吴城山下【大江东】
　　南游三载只江山不负中原诗客万里行装无别物满意风云泉石牛斗星边灵槎缥缈鬓影银河湿哀歌谁和劔光摇动空碧　囬首帝子长洲洪崖仙去风雨鱼龙泣海外三山何处是黄鹤归飞无力天上佳人袖中瑶草日暮空相忆乾坤遗恨月明吹入长笛
　　春夜【临江仙】
　　帘外潇潇风色恶呼儿掩上重门小窗孤坐赋招魂碧梧花落尽篱雀又黄昏　囬首人间行乐事春风过水无痕旅游谁肯重王孙长歌人不解明月照空尊梦里还家喧笑语觉来春色他乡潇潇风雨入离肠有诗还洒壁无酒不传觞　试问凌烟辛苦地争如畎亩南阳谁教山鬼伯龙傍人间无限事歌罢倚绳床
　　次李公敏梨花韵【满江红】
　　客里光隂又逢禁烟寒食节花外鸟唤人沽酒一声清切风雨空惊云锦乱尘埃不到氷肌洁对芳华一片惜春心谁边说难便与东君别更莫把繁英折恨山香舞罢玉鸾飞怯休道梅花同夣好黄昏只解供愁絶洗妆来应老书生头如雪
　　不爱浮花元只爱松筠髙节归去好草堂风雨对牀心切东鲁云山多秀丽西溪泉石尤香洁待英灵重入梦中来分明説　今古异行藏别身易退腰难折信呌阍非勇闭门非怯玉斧已修明月就瑶琴何必朱弦絶试囬看前日利名心红炉雪
　　听姜惠甫摘阮【木兰花幔】
　　想髙情千古谁得似仲容贤把山海遗音冩归璧妙絶当年清风竹林人去被哇淫迷却性中天不有黄台公子宁闻清庙朱弦　博山香底坐癯仙幽兴想飘然笑嫋嫋繁声三生儿女恩怨留连囬头月明千里正松风岩壑和流泉座上神游八表知音不在言传
　　中秋和人韵【氷龙吟】
　　西风万卷堂空卧听箫鼓谁家宴多情唯有碧霄明月肯来相见因记当年南楼老子座中賔满把清谈当却弹丝吹管谁更问霓裳按夣里仙游惊断怅天涯故人难面空留玉斧修轮斫桂又成衰晚水调歌残壮心都付一声长叹对清光不寐呼儿取酒不妨重暖
　　和张都运李氏柳塘赏荷韵【水调歌头】
　　我爱此塘好碧水映红渠垂杨袅袅烟笼緑髪倩风梳医却尘埃俗病换起沧浪幽兴怀抱一时舒更把直钩钓得意不须鱼忆当年吟北渚醉西湖兰舟撑入云锦未必画中如世事春风一梦回首欢游安在烟海隔蓬壶清赏有今日题壁记来初
　　贺正词【春从天上来】
　　斗转寅方正凤歴颁春泰应三阳河山衍庆宇宙呈祥瞻帝阙五云乡想千官拜舞萃龙庭圭碧炜煌祝君王愿皇基巩固国祚灵长休言太平无象看武偃文修嵗稔时康惠泽横流仁风逺被四海歌颂洋洋戴尧天舜日将何报金鼎焚香捧瑶觞奏钧天一曲万寿无疆
　　为宋太守寿【临江仙】
　　莫怪今年秋事晚黄花不在重阳天公留泛九霞觞故教争十日风露寿华堂豪杰如公谁得似平生义胆刚肠功名囬首付诸郎灵椿长不老桑梓有余光
　　为张可子郎寿【大江东】
　　九秋风露洗尘埃人似华峯孤立兰省东南经济地正頼风流筹画湖海胷襟冰霜气节邈矣公难及苍生望重故园休梦泉石　且对得意江山登临一笑香满黄花席更把西湖都酿酒醉取白云诗客乘兴为公遍游仙府检下长生籍妙毫浓墨书公寿禄无极
　　寿黄镇抚【临江仙】
　　莫怪今年秋色晚黄花留过重阳要随仙客九霞觞助添无量寿满意泛清香富贵功名天已了何须更问行藏安排紫绶与金章五云乡不逺髙举看翺翔
　　为子周兄寿【临江仙】
　　童稚相看今白首情因儿女尤深霜天昨夜卷层隂舟中明月照华屋寿星临气敛风云归寂寞谁知经济雄心南阳烟雨卧龙吟行藏安所遇有酒且同斟
　　寿刘运使【鹊桥仙】
　　乾坤清气山川英秀钟作人间豪杰年年欢庆九秋时看开到尧蓂一叶　髙明器宇经纶手段尽办得功名事业待调元受了庙堂宣更受道长生仙牒
　　寿砀山蒋令【木兰花幔】
　　孟春才过了看两叶拆尧蓂正杏蕾包红梅花谢白杨柳回青东风此时须记是当年河岳降英灵刀笔名香禁署丝纶宠佩天庭　夜来南极老人星光彩照前防见防上高人鸣琴清坐阖境安宁因来捧杯添寿指庄椿直到八千龄更有无限福禄汪洋别比沧溟
　　寿泰安石监州【木兰花幔】
　　泰山雄胜地人物出必豪英看衍庆堂中使君才气磊落髙明春风又临初度正梅花香满腊嘉平唤取茅仙送酒樽前共祝长生　青云居第筑初成燕雀亦欢声伫梦协熊罴祥占弧矢兰玉春荣山城岂能淹滞佩飞霞终上紫霄行留着兰轩老笔他年歌颂功名
　　夀髙伯川【临江仙】
　　蓂荚生三秋八月气溥风露清明诞来人世作豪英性天元广大心地尽寛平　书院兴秋谁得似燕山窦氏齐名一身长向善中行松筠同不老鹤共长生
　　寿张都运父【临江仙】
　　瑞气充闾朝不散懽声浮动庭槐九天邀下寿星来歌翻白雪调酒泛紫霞杯　八十康强谁得似仙风摆落尘埃斑衣人是栋梁材他时黄阁上同看碧桃
　　扬州夀夹谷士常【木兰花幔】
　　醉西湖夀酒歌旧曲已三年喜万里湖山归来相见淮海楼边春风绣衣无恙唤竹西歌吹共留连世事浮云千变灵台孤月长圆　一官聊办买书钱行橐故萧然有梦里青山词中白雪徽外鸣悠悠紫台归路乐因循诗酒堕凡縁借问蓬莱宫府何如平地神仙
　　扬州夀纪子周【木兰花幔】
　　皇天忧世难生俊乂佐时来有忠孝诚心文章大手经济雄才他年汉庭三策要青云髙歩出尘埃儿女徒惊气岸丹青莫状灵台诗人清骨即仙材何处覔蓬莱便唤取何郎一樽同醉东阁官梅充闾鬱葱佳气挽春风都入紫霞杯休道夀君无物滔滔万里江淮
　　夀陈公望【木兰花幔】
　　问东原豪杰先屈指到元龙看潇洒风标汪洋学海磊落词锋沂川防囬来徃把乾坤歌入舞雩风妙理鸢飞鱼跃尘心雪化冰融　梅花香外嵗寒松髙节谢春容有千嵗神膏扶君夀质阅世无穷仍呼九天鸾鹤与王乔相约叩琼宫但使飞霞佩在寜愁白玉堂空
　　夀髙伯川【大江东】
　　月临南吕正庭阶开到尧蓂三叶风露清明钟气质诞作人间豪杰器宇宏深襟灵阔逺物我俱融彻滔滔欲海回头一掉超越　试看南墅开樽西池垂钓此个情怀别记得婆娑亭上酒还到夀君时节我梦登天羣仙相对曽冩长生牒见君姓氏分明非是虚说
　　夀李长卿【临江仙】
　　十月小春天气好尧蓂五叶初开长庚曽记梦中来襟灵元洒落风骨不尘埃　瑞霭云生香满室安排北海尊罍仙人来献紫霞杯共添山海夀东阁胜蓬莱
　　登鲸川楼【大江东】
　　飞楼缥缈碍行云势压鲸川雄杰賔主落成登鲸日正是炎蒸时节把酒临风慿栏一笑防尽人间热四围烟树万家金碧重叠　休问去棹来帆南商北旅欢防并离别且向樽前呼翠袖歌取阳春白雪千古兴亡百年哀乐天逺孤鸿灭酒防人散角声吹上明月
　　赋芍药【浪淘沙】
　　春去牡丹空谁继芳秾彩云香散画栏风唤起诗人供一絶艶难逢　题品断肠中心事谁同千年溱洧自流东折得芳华人不见幽恨无穷
　　退隠【春从天上来】
　　緑鬓凋零看防度人间春蝶秋萤天地为室山海为屏收浩气入沈冥便囊金探尽犹自有诗笔通灵谢红尘且游心汗漫濯髪清泠　平生眼中豪杰试屈指年来稀似晨星虎豹关深风波路逺幽梦不到王庭任浮云千变青山色万古长青醉魂醒寒灯一防相伴荧荧











　　兰轩集卷九
　　钦定四库全书
　　兰轩集卷十　　　　　　　元　王旭　撰表
　　贺正表
　　建寅以为人统于夏禹得天道之中颁歴以授民时在唐尧重嵗功之始惟天于阳而主徳故正以王而次春泰履三元欢流万国恭惟陛下巍巍出震穆穆承干披皇图稽帝文知人天之共应降氤氲调元气与海宇以咸春衣冠盛汉代之仪礼乐复周家之典开明堂而受朝贺中兴独播于歌謡禅梁父以告成功盛事犹存于防挹灵只受职川岳扬休栢叶称觞囬醇风于四海椒花献颂映圣容于万年臣某等沭浴鸿恩优游元化金城千里忝膺委寄之权紫极九重莫既攀依之恋望云徒切倾日奚穷辄陪嵩岳之呼用续封人之祝
　　长芦运司贺正表
　　三阳出地呈乾坤开泰之祥万国朝天仰日月照临之盛欢生宇宙庆洽山河臣某中贺恭惟皇帝陛下道徳崇深规模宏逺扇仁风以春四海运元气以育羣生持盈守成治道有光于前烈继志述事孝心无愧于先朝臣某等职限鹾司身留海甸献椒花万年之颂阻进拜于瑶阶望蓬莱五色之云但驰情于金阙
　　七星回而建寅歴数重新于夏正三阳进而为泰卦爻独验于羲经方四海之无虞宜一人之有庆臣某等恭惟陛下巍巍出震赫赫乗干发政施仁广天地好生之徳顺时图治运隂阳不测之神惠泽横流威灵逺畅臣某等职居鹾运身系藩方天阙九重徒望卿云之五色圣人万夀愿赓神岳之三呼
　　天周度既占七政之齐气转洪钧又见三阳之肇一人有庆四海咸春臣某等恭惟陛下时乗六龙首出庶物含光大徳符坤厚之有常刚健粹精道协体元之不息国安磐石祚衍江河某等职限鹾司才乏鞭算瞻望北阙遥驰向日之诚拜舞东风仰祝同天之夀朞三百六旬有六日履端唯在于今朝数十二万年为一元衍歴正符于皇号欢留宇宙庆洽天人恭惟皇帝陛下道配乾坤明侔日月扇仁风以春四海沛泽雨以润羣生航海梯山悉是效贡珍之国普天率土无非奉正朔之臣宝祚光隆鸿图悠逺臣某等叨司鹾运阻造朝班想九奏于钧天但觉臣心之踊跃效三呼于嵩岳唯祈圣夀之延长
　　拟人辞翰林学士表
　　窃以金马特征非贤莫预玉堂清选惟才是居盖文章为职业之最优而制诰乃王言所自出自非名髙一代望伏羣儒则何以润色皇猷铺张帝典如某者中才浅短曲学荒疎虽盛虚名有乏实用富嘉谟之孤峰絶岸恐不免廊庙之讥阎朝隠之丽服靓妆适足贻风雅之罪顾自知者如此在公论亦应然况半世麻衣不作弹冠之梦满头丝发还过致政之年岂谓恩光忽临衰朽兹盖伏遇陛下厉精为治待旦求贤耻一物不入于牢笼欲羣才咸登于进用听左右之过举致丝纶之误颁然汉祖寛仁尚能容于绮皓岂唐尧大圣反不外于巢由敢渎圣明乞停恩宠栎樗臃肿愿全斤斧之余生麋鹿优游俾遂山林之本性
　　收社樗为栋梁虽匠氏之殊恩而终违乎本性养海鸟以韶濩诚国人之至意而反重乎悲愁盖物当各听其所安而人不可强其所短玉堂金马自宜得非常之贤而蓬鬓麻衣亦欲安垂朽之质虽君臣之义不可废也奈进退之礼当合宜哉岂有区区七秩之年犹行扰扰众人之仕况臣谋猷不足以经国学术不足以致君谈笑有滑稽之名文章非风雅之正诗酒放浪之已久衣冠收敛以诚难政使精神未衰筋力犹壮且思泥涂之曳尾不愿文绣之为牺矧兹残喘之余可辱特征之命徒亏礼典无益国家伏祈圣明特垂矜察戴尧天瞻舜日幸逢朝野之雍熈洗许耳饮巢牛愿遂山林之偃蹇
　　天夀节贺表
　　气肃金天喜见夀星之现丙虹流华渚适当弥月之及辰庆洽三灵欢腾四表臣某等恭惟陛下聪明冠古神武应期赫赫明明已极威灵之震耀巍巍荡荡莫能功徳之形容臣等忝在鸿钧恭逢盛旦望天门而再拜难陪序进之千官效神岳而三呼愿献太平之万嵗祥流虹渚秋时当万宝之成运应龙图歴数协一元之永欢腾九域庆洽三灵臣某等恭惟陛下道本生知才膺首出刚健中正而纯粹体乾元不息之诚含光大以直方合坤厚载物之义天人共顺神圣难名臣某等身在陶钧职拘鹾运班聮文石阻陪北阙之千官拜望尧天愿献南山之万夀
　　气肃金天适值贞元之防合祥开宝运宜膺歴数之延长庆洽河山欢腾宇宙臣某等诚懽诚忭顿首顿首恭惟陛下徳协坤厚载物而有常道符乾元统天而无外海流国祚山巩皇基臣某等身系鹾司心驰禁阙望五云之琼岛但遥陪嵩岳之呼捧万嵗之玉觞愿仰祝圣人之夀
　　玉露金风萃天地清明之气渚虹枢电昭皇王神圣之祥弥月载临普天同庆臣某等恭惟陛下道徳广运聪明生知武烈文谟丕显承而罔缺尧仁舜孝焕巍荡而难名光临万国之山河大启一元之歴数皇图永固宝命长新臣某等身逺阙庭职拘鹾运上恩未报惭謌天保之诗神应无差愿献嵩呼之夀
　　九重玉气长瞻龙虎之浮空千载贞符又覩圣神之御世金天纪瑞陆海流欢臣等恭惟陛下道义生知聪明天纵首出庶物时乗六龙运啓皇元数允协一元之永年称大徳乂更兼三徳之施国祚隆长基图巩固臣某等志在祝尧敢献华封之颂心存报上愿歌天保之诗
　　上书
　　代邹阳游梁上孝王书
　　臣闻天下缙绅游谈之士莫不朋从类聚以语大王之贤而咸欲佩陆离曳长裾以游梁为事者臣不知大王何以得此于当世哉岂非忘万乗之势敦布衣之礼尊贤好古义声昭布有原尝春陵之实也哉臣东齐之鄙人负不羁之才懐慷慨之节遨游四方窃髙大王之风久矣是以息肩东南虽辱吴王千金之盼而私心区区不以为乐膝行西来而欲委身于大王之下风夫以梁国之大四通五达当天下舟车之冲輷輷殷殷画夜不絶百姓富庶邑里相望犬吠鸡鸣达乎四境而加以大王之贤宠冠乎天朝名髙乎列国深拱乎穆清之徳达观乎昭旷之道使豪杰英乂鳞集阙下献筹纳策画良吐竒而大王之名巍巍荡荡与汉无极不亦休哉伏惟廓日月之明恢江海之量使郭隗有先登之荣荆人无三献之耻则臣将披肝沥胆衔恩感激捧毛遂之铜盘度荆轲之易水指麾顾盼惟大王之所欲为矣昔吕望钓于渭濵周文载以为师傅説筑于虞虢髙宗用以为相盖圣人之心超然逺览卓然独断越挛拘之説驰域外之见所以英声茂实飞腾千古而非后世之能及也臣之愚陋虽不足望昔贤之万一而区区慕义惟大王之留意焉
　　代邓禹上萧王书
　　禹闻智勇之才不备则不足以定生民之乱仁圣之谋不逺则不足以成天下之功往者亡秦之乱髙祖起布衣提三尺驱防豪杰不八年而定天下成功若是之速者岂非智勇之才备仁圣之谋逺哉方今汉祚中缺逆莽新诛天下纷纷未知定向而更始以凡庸之才坐拥大号临御失统民心不属诸将骄横曾无逺略而赤眉铜马之属动百万数以禹观之天下之乱未已而非有雄才逺略如髙祖者不足以答四海之望救生民之命也伏惟明公以帝室之胄英明果决仁慈寛厚备文武之大略懐英雄之逺图因民心复祖业诚明公今日之事无难也禹不佞请言当今之计而明公试择焉兵法曰军无委积则亡无粮食则亡是知委积粮食乃用兵之本兴王之所不可阙也明公自昆阳之战功已隆而威已着矣然所谓委积粮食恃以为用兵之本者禹犹未之见焉如此则虽有征伐之勤而明公之势则殆矣今河内险要富实天下腹心之地而韩歆为之主非明公之敌也明公不若引兵而先取之积谷练兵徐収燕赵进无乏絶之忧退有本根之固然后施明徳奋威武以収百姓之心以延英雄之防则山东可不劳而定也赤眉更始势不并立闗中指日必有相攻之衅明公养威蓄鋭起乗蚌鹬之势以収渔人之功则长安以西可一举而平矣反更始之政绍大汉之鸿基布徳流泽洗涤四方而禹亦得以效其尺寸流功名于无穷者固禹心之所期而明公之所当务也若夫恃同学之私求一命之宠而区区于目前之近利岂禹徒步逺来之志哉畧陈愚忠惟明公其图之
　　啓
　　代人上执政啓
　　丰狱未开宝剑腾辉于雷焕盐车久困龙驹骧首于孙阳盖不遇于当时斯有望于知己如某者衡茅贱士陋巷穷儒半生玩志于诗书十载寒心于笔砚家贫亲老运拙时乖北阙黄金不买凌云之赋南山白石谁听叩角之歌壮志难酬流年易往托孤剑于千里求知音于四方鹍化三千势实资于海水鹏飞九万力仍假于天风不有大贤谁哀壮士今者伏遇执事赋以寛宏之量卓为俊逸之才横翔日月之边进退羣士而在其手髙步云霄之上冠压百吏而为之师规模宏深事务详练纪纲不失经纶有方宋广平铁石心至公而无私裴琰之霹雳手处繁而不乱无臧孙窃位之愧有周公下士之勤声名赫赫以傍流事业巍巍而独着可谓剑逢雷焕马遇孙阳台金九层何敢先于郭隗囊锥一出请自賛于平原傥一言可以为终身之荣则九死不敢忘他日之报
　　贺正啓上杜止轩
　　大哉乾元万物资始展矣君子百禄是宜当天道之大亨在人情以为庆风霜引残腊避东閤千年之觞造化回阳春入先生五色之笔恭惟先生髙名掩日絶学际天卓为四海之精英浑是一团之和气优游文市持昌黎之权衡啸咏词塲専少陵之旗鼓诗酒自乐神仙谁如履兹朋来之辰宜亨彚征之福某抠衣在列提耳知恩数仞门墙欲探阳春之消息三年节物自惊礼意之萧条愧无惠连春草之工聊代南华灵椿之祝
　　疏
　　砀山重修大成殿及剏建祭器神厨等屋助縁疏
　　观诸生时习之斋既丹青之炳焕仰先圣大成之殿犹栋宇之崩頽欲坐视以何安必重修而后可况春秋祭祀牺牲无烹宰之厨簠簋豆笾器物阙收藏之所理当营造事贵圆成虽同僚协志以相从必众力挥金而后济或多或少请各随君子之愿心若子若孙期共飨圣门之清福聊行短疏可署芳名
　　峄岩何大师重修龙泉庵疏
　　三清香火欲共成向道之縁陆地蓬莱宜大啓栖真之馆傥非愿力曷賛洪规今者伏见峄岩老师道价素髙尘心久息将停鹤驾阐教于一方遂卜龙泉来羽流于千里境因人胜事以众成苟豪杰肯乐于挥金则梁栋何忧于搆厦异日壶中宝界岂闲身一榻之独安他时甑里黄粱愿逆旅诸人之共饱聊凭短疏用谒髙贤
　　沧盐司重修公廨疏
　　居不求安虽曰圣人之有训事当起废讵容君子之无为乃睠沧盐之一司不堪公廨之久弊将图轮奂曷议增修况今日之长芦多轻财之义士理桥梁兴书院香名已播于四方焚债劵建神祠令誉复喧于众口谅既有施于彼矣独能无助于斯乎或少或多不拘所得之数若贫若富各随自愿之心但破悭风便成胜事三年传舍勤劳岂系于身谋一旦成功永久将为于后计聊陈短疏请署芳衔
　　泰安州重修岩岩亭疏
　　懐邵公之徳必封植于甘棠慕阳城之贤亦徘徊于古驿盖思其人则爱其树而抚其旧则图其新矧此岩岩之亭实居表表之地临于岳麓构自徐公名传四方势负三观嗟嵗月之徂迈为风雨之侵凌栋宇将頽英灵弗乐岂唯孤来者览胜之志抑亦欝邦人懐贤之心欲议重修须烦众力使工师求大木行当见栋梁之来求富室施余财想应无毫发之吝共成胜事不愧神仙期壮观之一新与羣情而胥悦他时亭上愿陪父老以壶觞今日疏中请署英贤之姓字
　　季公敏鸠金疏
　　丈夫处世谁无暂困之时豪杰轻财必有相赒之义窃见某人志气英迈才学髙明曩为耽书不屑箪瓢之计今因糊口遂深桂玉之忧钱神絶交山鬼见笑然丰城宝剑难埋紫气之干霄而沧海灵槎终见仙游之犯斗恩能施于此日报必在于他年宜开鲁肃之胸襟少副周瑜之愿望
　　张文叔鸠金疏
　　固穷虽君子之本心从权亦可周急乃圣人之明训过惠何伤试求当世之贤豪少慰行囊之羞澁窃见某人妙龄挺秀奇志不凡曩乗龙马氏之门风流一梦今泣鲋庄生之辙忧患百端悼佳人寄殡之未归慨薄宦逺游之无力听江湖之夜雨自厌凄凉看桃李之春风谁専造化未遇指囷之子敬谁为赠麦之尧夫苟能义重而财轻便可声同而气应当观梱载勿泣途穷两翼相依正有连天之大厦云帆既举应无载月之空舟傥肯披襟何妨涉笔
　　张子羽鸠金疏
　　庄子大贤未免谒齐侯于河上周郎奇士亦尝干鲁肃于江东惟时方困于贫穷其势必资于豪杰勿谈往昔且论当今窃见某人徳业无亏声华素着荐书已达将弹贡禹之冠行槖犹空难上长安之道用陈短疏遍谒诸公愿得春风送上云霄之一鹗莫教明月载囬江海之孤舟既肯开襟何妨涉笔
　　赵君宝鸠金防
　　秣骐骥于穷途则玉山之禾不若束刍之为惠活鲸鲵于陆地则沧溟之浪何如斗水之为恩是以贤达之相赒必于英豪之未济义当为者今岂无之窃见平阳赵君宝者倜傥不羁聪明罕及事业见止轩之亲序学派出贻溪之正传明月之珠虽则暂淹于泥滓青云之器必不久在于尘埃顷因旅病之纒绵遂致行囊之羞澁故不免掉猛虎乞怜之尾庶几见髙人仗义之心弹铗朱门既曰闻风而至钓鼇沧海无令载月而归敢告同盟共成斯美
　　魏秀才鸠金疏
　　家贫亲老诚难为孝子之心日暮途穷尚未息行人之驾苟非豪杰谁慰飘零窃见某人志在穷经心存好古将希贤哲以独进无箪瓢之屡空拙于谋生致此失所然丰城之剑决不至于久埋而银汉之槎终当期于逺泛时乎未遇命也何言因思重义之贤必有轻财之举施于前而报于后敢忘他年积其少而成其多聊图今日
　　赵君山鸠金疏
　　君子秉心虽曰固穷之是念圣人垂训亦尝周急以为言欲振义风须慿豪杰窃见教授君山先生声名素着才学俱髙鹍鹏不蓄于池笼逍遥云海梁栋未逢于匠石偃蹇山林唯嵗月之久闲遂箪瓢之有阙在伊人虽无寒乞之语顾我辈宜有扶持之心指粟廪捐麦船未敢必希踪于前哲散囊金挥帑币亦何妨先于时人短疏既陈芳名请署
　　周景逺鸠金疏
　　陶令归来嵗暮毎歌于贫士杜陵老去途穷多仗于友生叹贤哲之乏财视古今而同调窃见某人才气髙而衣食计拙风流胜而势利情疎曩试牛刀尝为厌烦而解去旋游莲幕复因多病而辞归债劵相仍朋簮未减文翰徒推于双美箪瓢不救于屡空在伊人虽无寒乞之声顾我辈宜着扶持之力道同则气合义重斯财轻两翼相依幸有连天之大厦云帆既举应无载月之空舟
　　成生防偶鸠金疏
　　举案齐眉中馈须慿于徳耀鼓盆歌切愁懐难遣于庄生既无种玉之方宜有鸠金之议窃见某人妙龄秀发中道鳏居虽夫妇人伦之大纲废则不可奈钱财世俗之先务办亦寔难欲合二姓之懽必赖众贤之助或多或少力各随于愿心宜室宜家恩敢忘于他日
　　侯方秀鸠金疏
　　送使君以百钱昔尝有山隂之父老破悭风于一举今岂无砀邑之豪英见义须为当仁勿让兹者窃见文秀提领学兼儒吏徳备循良三年久滞于簿书一节常持于氷蘖曩因羣小之妄讼遂致一闲而至今生理寔艰行囊莫办猛虎掉穽中之尾未免乞怜大鹏拔身上之毛何妨为惠
　　刘宅追荐疏
　　百年哀慕难忘孝子之情一气感通冀获神明之祐辄倾丹恳用凟穹伏念臣父某母某氏生居尘世想愆过之不无往隔冥途惧罪罚之或有非凭道力孰极幽隂是用敬邀羽流恭陈宝箓伏愿三灵降鉴列圣垂祥黒簿销名永出沉沦之域朱陵注籍超升快乐之乡
　　李宅追荐疏
　　三年哀苦俄终祥禫之期一气感通庶集幽明之祐辄倾丹悃用凟苍穹伏念臣父某臣母某氏在生之时恐不无于过咎既往之后或未免于沉沦欲伸荐拔之功须仗祷祈之力伏望髙真降鉴列圣垂休怜孝子皇皇之心少从其欲俾亡人茕茕之魄各遂其安永销黒簿之名早注朱陵之籍
　　范宅追荐疏
　　窃以生死两途虽曰幽明之有隔感通一气故应上下之无殊辄控微忱仰干洪造伏念臣父臣母恩深海岳报未毫芒辞浮世以长终与流年而俱逝兴言永慕追感奚穷思欲脱于轮回必须慿于道力重念臣一身微贱二子顽愚不无悔吝之愆惧获明神之谴是以敬涓吉日爰啓斋坛邀净士于琳宫披灵文于宝笈伏愿髙穹委鉴列圣垂休俾既往之沈魂早超升于仙界保见存之余众永夀乐于人寰
　　髙宅荐父疏
　　无父何怙终身抱孤露之悲有感必通一气罔幽明之间辄伸哀吁冐凟髙穹伏念臣父某惟昔在生之时素敦为善之志慈孝无亏于上下赈施常及于忧贫岂料微疴遂臻大故痛哉有如此者命也为之奈何日月交驰俄及小祥之际精诚上诉冀防昭格之慈伏愿赐之矜怜宥其愆过辞闗之长夜永脱沉沦御碧落之刚风任从来往
　　髙宅除防荐亲疏
　　防制有终日月既临于祥禫孝思无极幽明或冀于感通辄罄丹诚用干鸿造伏念臣父某臣母某氏昔居尘世素称善人自一掩于泉扉遂三更于嵗律虽则尝伸于荐拔终恐未免于沉沦敢因醮祭之仪再致防恭之祷伏愿居髙鉴下少从人子之欲心革故从新俾证真仙之妙道廕庥所及存殁惟均
　　赵通叔脩盖房屋疏
　　寄闲身以五柳之居官已休于陶令庇寒士以千间之厦心犹切于杜陵欲就洪规须慿义众窃见前县丞赵君通叔起立城邑既有其功招集人民又多其力挂冠归老仰髙节而莫攀乐道忘贫顾空囊而不恤然有瓦砾之地正当市井之间既不可以弃捐必须为之经理费用浩大财力殚微傥非见助于诸人安得能成于此事是用上谒皆请破悭各随愿欲之心不限多少之数堂基既筑何忧肯构之无人匠斧不停将见落成之有日
　　檄
　　拟刘裕讨桓檄
　　弑国戕宗古无其赦乱臣贼子人得而诛逆臣桓者其父温始以奸雄之小才爰秉征伐之大任宠冠内外恩隆古今未能尽节以酬君辄欲乗时而窃国所赖天夺之魄鬼戮其身殃未及人怨已在世夫何流离之恶鸟再生毒害之凶巢不思盖乃祖之愆更转作王家之厉长戈指阙流矢射天内蕴猖狂之谋躬行簒弑之逆僣窃神器凟乱天常蛇豕恣其贪残豺狼夺其威虐毒流百姓祸遍三吴造桓氏千万世之恶名覆晋宗二百年之大业罪已浮于羿莽诛未即于天人义士痛心忠臣切齿匡复之举今诚其时呜呼宗周亡而嫠妇兴悲韩国灭而张良思奋裕等厉扬忠义纠合骁雄起汉家南阳之义师绍祖宗金陵之王气龙吟虎啸云集风驱宝剑横乎秋霜珠旗曳乎明月胜兵十万劲骑千羣将有韩白之能人皆诸刿之勇感激则乾坤动色叱咤则川岳生风伐云梦之竒材运广陵之红粟以此而动何功不成尚须同志以相扶不可义声之独擅凡在王土孰非晋民愿各懐报国之心期共斩逆臣之首移檄所至无得迟疑










　　兰轩集巻十
　　钦定四库全书
　　兰轩集卷十一　　　　　　元　王旭　撰序
　　送刘孟章濮州教授序
　　教授冷官也然师表一方教由是出则所系亦甚重故非才良行修博于辞学者殆弗克居而近世不然非惟为士者轻而易之而为有司者亦未尝知重而难之故选用多不精而称者寡是以州县之间往往学校未尽兴教法未尽行而人材之作成者未多见良由教授之失其职也濂溪周子曰师道立而善人多善人多则朝廷正而天下治师道所系固如此然则居是职者岂可以轻易视之哉刘君孟章奉高之良也守黄韲之瓮而坐无氊之榻盖已有年矣今承上命掌教于濮阳必将不苟而有可观者矧彼有疎堂导江二公之贤乎今其往非惟贺濮人之得师而且将贺子之得其师也于其行叙以勉之
　　送张教授之衞州序
　　人才之盛衰关于学校之兴废师道之隆替系于学官之贤否何以言之盖贤则师道行而教法兴士类归而文风振此学校人才之所以兴且盛也不然则反是故教官之设职若轻而实重事若易而实难爵秩不过九品月俸不逾千钱而学校人才之责在焉岂非轻而重欤寂寥简淡无簿书米盐之烦讲说开陈有圣贤义理之奥而又表牋著述之笔寓焉岂非易而难欤今之为教官者往往不以为重难而轻且易之是其果贤乎抑亦苟然乎余不得而知也今国家偃武修文崇起学校而教授之设遍于州郡其变风俗育人才之意可谓至矣然而天下教法未尽行文风未大振而博学才杰之外亦或未免有不厌人心者得非有司选择未精之过欤斯言也予尝与长芦教官张正亨评之甚以为然故其居职三年之间视前后为独称今承上命迁教于衞予知其志必不苟然矣他日有西来者予将问之
　　送焦教授序
　　人之能足以自立于当世而犹自视欿然以求进于道此其志不安于小成而君子之所深喜也今国家设蒙古一学在诸科之右其能者往往由是通显而有不屑于儒术惟莱芜焦君国器不然君以明敏之资擢是选教授长芦不以其能自多而方以儒术未通为深病乃自贬以从予游求讲大学论语之书未终巻而代者至君辞予怅然甚以为恨余谓君但存此志而不衰则六经可以遍讲儒术可以深诣他日所至岂可量哉然则今兹之别虽若可恨而亦未足深恨也伊尹之言曰德无常师主善为师善之所在师之所存也勉君之志而已矣
　　侯亨叔母夀庆八十诗序
　　东平侯亨叔其母年登八十诸君庆之仆时寓居在逺虽不获预称觞之末歌南陔祝灵椿以观防衣之戏然于亨叔义不可无言窃尝谓人子之所愿乎其亲者无过于夀而富贵不与焉盖夀则能享诸福而有以遂其供养之心故洪范五福以夀为首而礼记亦有孝子爱日之说若富与贵虽亦人情之所欲而可以备甘旨之养然而不能无怨府危机之忧古之人啜菽饮水而尽其欢心必有为之本者矣孟子曰恱亲有道反身不诚不恱于亲矣诚身有道不明乎善不诚其身矣夫恱亲必在于诚身而诚身必在于明善古人论事亲之道盖在此而不在彼也今亨叔甚贫而亲心未尝不乐致之岂无其道乎噫富贵功名外物也惟亲之夀则人子之所愿而不可必得者亨叔今既得之矣其喜为何如而他足言哉
　　李君庆夀诗序
　　夀居洪范五福之首是人生之所甚欲而不可以力致者然圣人则曰仁者夀而中庸亦曰大德必得其夀又似有关于人事而未可全委于数者何耶盖天人之理一感应而已矣故栽者培而倾者覆因其材而笃之未尝或差也彼顔跖之不齐盖亦不得其常而遭其变耳然顔之令名无穷适足为其夀而跖之遗臭不害其为殀矣论至于此则感应之理尚何疑哉谦甫李君仁人也年过七十气盛神昌其殆未可量又有三子以奉甘旨而长子清臣又为国之才士居官食禄进用未已夫君之得此必有以致此岂偶然哉盖种徳缉善君之所以感乎天也其夀其子天之所以应乎君也噫天命不僭今而往尤当勉其所以感
　　冯君庆夀诗序
　　洪范五福夀居其首盖夀然后可以享诸福苟非天之所与者有以极其气数之盛而异于常则亦未可以人力致也然幸而夀矣乃或子孙之不肖奉养之或阙甚至于穷独病苦而无以如其所欲则亦何贵于夀哉鲸川冯君国祥之尊人可谓既夀而诸福之能全者已年八十有五聪明不衰而神气自如步履甚轻而饮食犹故若非天与之者异何以及此矧国祥又以孝行鸣于乡而闻于朝门有旌而史有传足以显亲于无穷而非他人之为子者比乎至于闺门之内雍睦无间言庭阶之下照映皆春色备修瀡旨甘之奉尽定省温清之礼亦恐非他族之所能全也孟冬之初夀席既开坐客赋灵椿之诗以侑千岁之夀而某也不敏辄敢先鸣而为之序
　　泰山诗会序
　　夫名山大川有英灵之气惟诗人知之而得其助他人盖不知也泰山岩岩岂非英灵之所萃乎于此而无诗则非所以为知者矣诸君俯仰奇胜日与英灵接其诗会宜愈盛顾乃中辍而弗续何哉元贞元年春余自砀徙奉高岳之胜既获窥其略而觉目明神爽于山似有所得也今诸君既有意于寻前之盟则予虽不敏敢不欣然随其后虽然人之生精力有限而事理无穷物欲易流而本心难御言志固圣人之所与而玩物亦圣人之所戒也愿与诸君如约而酌取其中可乎
　　竹林春宴序
　　至元壬辰季冬春立于下旬之首是日也东风扇和天气晏温予与诸君携酒出郭会于许氏之园亭顺时行乐且叙懐也其园去砀城东北二里余地幽而景胜宜雅集焉开罇竹间以次列坐清欢既洽尘虑俱忘悠然怡然乃知眞乐之自然有不在乎丝竹之间者酒酣园主君笑而谓余曰吾闻观海者不留目于溪沼登岳者不蜡屐于丘陵先生南游江湖北歴燕赵其山川之美丽邑居之繁富园林之奇胜所见多矣是区区者恐不足以辱先生之顾也然而先生今日之游似有甚乐于斯者岂庄生所谓空谷之足音者欤予曰不然夫万物并生乎天地之间而一理各全于性分之内大非有余而小非不足也是以斥鷃无羡于云鹏秋毫可并于泰山君子素位而行不愿乎其外乐天安土又何彼此之择哉况诸君幸不予弃而予从讲义理而谈诗书气同道合如之何而不乐也昔曾防冠者五六人童子六七人浴沂而风舞雩亦即其所居之位乐乎日用之常耳岂有以异于人者夫子喟然而深与之何也能知乎此则有以知余之所乐矣不然彼方将悲鳬鹤之长短较鸡虫之得失又何暇与造物者之同游哉虽然今日之游可乐也而亦可感也盖物变之迭迁人事之推移而聚散之不可常也故列坐间之人而记其一时之事庶他日之不忘焉
　　五穷序
　　五子与余居二十七年未尝相离一旦治装谓主人曰久客相累子病甚矣吾闻四方若子之门者十室而九今将逺迈以求知己子亦乐于吾之行乎主人曰噫余何乐哉世之所谓乐者不过多财以为富而崇爵以为贵耳以余观之财归而怨聚官高而身危见其可悲未见其可乐也今吾以天地为室庐以日月为连璧以星辰为珠玑以万物为使役据高梧而歌倚绳床而息吾之富贵固不待子之行而后得也且余疎懒无机涉世险艰结友输诚对面云山惟子相知中无间然摩拂激厉功深意坚忠不邀名徳不求报世有如君愿相交好子去我独谁为乐乎然道有行藏时有显晦暑来则寒往日盈则月亏圣人权之不失其宜方今之时上下营营惟孔方是慕非少金不行视子欲逺若赤肤之于寒冰忠不能使天下之信爱不能免天下之憎子之当去一也莫贤于扬雄莫达于昌黎且驱且逐见忌见疑嗟子之心谅者其谁当去二也世方尚谀佞者为贤巧设机关以射时权子能突梯滑稽喔吚嚅咍伺候公卿俛首低眉效彼之为乎当去三也子有三宜去余独能私留子哉自夀域一闭春台不筑寥寥千年民生愈蹙比郡连州孰非汝雠四海虽广汝不可留广莫之野昆仑之墟逍遥倘佯纵意所如冺然无争浩然无营澹然忘情不愈于世之见憎乎子行矣于是五子感泣再拜辞谢而去
　　送管城君序
　　余拙不为时所用避世而深居势利之徒纨袴之子岁时曾不我过杜门萧条无可晤言其郁郁无聊可知也君一旦来视我相欢如平生诿我以著述倡我以文章陶写襟灵发挥幽思使我业日进学日博脱略纷华忘乎外慕繄君之力为多君中山人性锐直而正润泽而文其始也弃其家而游于世遇良师沐浴而齐之以法君斩然见锋铓人咸异君谓当作黒头公君亦以当世之用自负既而果然登名中书进封管城呜呼君可谓有心者矣君不以名位富贵为乐弃其徒而友余于穷巷绳枢瓮牖君不以为陋破床败几君不以为嫌朝暮相从游戏于文场凡余心之所欲言志之所欲为必慿君以发而驰骋上下君不以为劳却冠濡顶信手挥洒君不以我为戏裸裎相对礼容不举君不以我为慢处之高阁终日不接君不以我为疎余之曲直短长君无不随我亦不以君为无心者也我与君可谓相知之深矣然犹未能尽君之善也虽然我与君志同道同而损益不同我日益则君日损君以为道当然尽心而不辞也呜呼贤哉良友生乎今也又将弃余而长往放身于寂寞之乡避世于逸少之冢頽然以终其天年虽以余之甚爱且将不得而从也惟君当权用事而不避尽心于世而无求挂冠长往而不悔进退用舍与道推移何其达也世有如君者吾将从之游如其不然吾又安能遽忘情于君邪故序其事以送而寄余懐焉
　　梅园杂集序
　　夫草木之华莫不可爱而诗人于梅独甚焉岂非挺孤芳于零落之后发阳和于霜雪之余体洁香清标高韵逺而然耶昔予游江南见梅甚广而爱甚笃杖屦留连未尝一日而厌也自北归与梅絶几十年见似者而喜况其眞者乎安阳许氏园有梅一株岁暮方盛开余与诸君携酒造其下攀枝嗅蘂恍然如良朋久别而忽相遇也其喜慰为如何清兴既逸芳樽屡空念雅集之难常悼寒英之易落醉后索笔因赋诗以寄懐且以示同游之士焉
　　游佛峪寺序
　　泰山之隂有佛峪去州治五十余里其境胜絶元贞乙未春余寓居奉高同诸君往游焉出郭东行山尽北转而西岩谷阻深高下重叠入峪数里线路萦纡俯临千尺之壑寒藤巨石修篁怪松交掩互映时久旱流泉断絶以不得闻潺湲荡激之声为恨既至寺登重阁憇松棚酌玉泉烹山茗南对天门日观莲花诸峰其东西北三面亦皆苍翠万仞环绕拱峙烟云晦冥顷刻千变是夕留宿僧堂爽气萧然此身不自谓在尘世间天明出峪尚回首恋恋不忍去也噫胜境难逢良朋易失清兴所寓能无识乎
　　赠李主簿序【并诗】
　　崔守信君实从余受书之暇尝言故城簿李君之贤曰其清廉勤干于今固为少有其好贤乐善亦世之不可多得也予窃识其言而思一见其人今年秋君以事过鲸川谒予于高氏书院之中和堂其容肃肃其辞侃侃盖清而通和而节不惟有以副予前日欲见之心抑又有以知崔君之言为可信噫廉吏古人所甚重盖廉则欲寡而心明政之所以平而民之所以不扰也虽然廉而不干亦止于一身而已耳如君之干且廉岂不为可取哉充是而往他日所至又有非余之所能量者矣诗曰靡不有初鲜克有终君其勉之于其别也因为诗以赠有客南来自故城偶因论政得君名餔糟不羡傍人解饮水惟知此味清只得簿书为俗吏岂知簮笔是儒生鳯鸾本是云霄物枳棘淹留恐未平
　　送刘公美赴长清簿序
　　昔杜君元显尝言其友刘君公美之为人曰孝友廉能士也予记其言而思见其人大德元年秋余至鲸川公美时为运使幕僚一见欢甚询之知其为西郓刘公济川之子也刘公刚正明达尝提领东平案牍事与先君交甚密余尝拜焉公美短小精悍涖幕三年人服其才后日从书生游笃志经史手不释卷事亲睦族皆尽其道杜君之言于是益信今除长清簿未赴间奉其母还乡诣余别余方读柳子书爱其送薛存义之言有所感因举而告之曰夫吏者民之役也民出其税赋之十一以佣乎吏使司平于我也今吾佣一夫于家受吾直而怠吾事且盗吾货器则吾必甚怒而黜罚之矣公美读书知为政爱人之道必能达斯理而不使有愧于心矣矧彼有西臯先生在儒宗也吏师也吾子亲炙而问道也其益可胜言哉
　　送国希顔序
　　昔希顔从余学于维扬甚有志而勤然恨其不久而归也后十年予寓泰山下希顔自益都不逺数百里凡两至其学其诗文甚正而有源委使余惊且喜因留十余日详观之则见其退让而不居笃实而不浮缜密而不疎与之论世事又知其有用而不迂也希顔尝以庐墓之孝闻于乡盖非有所为而为之者有司以孝廉举之虽非希顔之本心然为国家风俗计则所系甚重而有司之所当为也于希顔乎何预虽然自古求忠臣于孝子之门盖忠孝本一道君亲无两心厚于此者即不薄于彼者也噫岂独父子君臣之间哉夫妇兄弟朋友亦是心之所推耳且希顔于余其从学之日亦无几顾乃拳拳不忘于十余年之后冒风霜越险阻一再至而心益坚义益笃余山林寂寞之人也希顔岂有所利而然哉其视逢蒙陈相之徒亦大异矣此余之所以有感于希顔而论其心之所自来也若夫为学之方所谓明诚两进敬义偕立者希顔盖尝讲而及之宜有以自勉不复有待于余言矣
　　送张子浩序
　　张君子浩莘亭后进之秀也其家学有惠之先生以经术鸣于乡而为之祖有文伯书史以才徳推于宪司而为之父三世诗礼其所渐渍薰陶者深矣大德二年戊戌冬子浩过长芦谒余于高氏书院之中和堂则知其祖犹无恙而文伯之亡久矣因记昔年江南初下予游杭故宫登天章阁而文伯在焉一见握手欢如平生而相期者甚逺其后君蹭蹬竟止于此余亦白首无成将指山林为归宿感念畴昔不觉慨然且知命之有在果非人之所能为也今子浩抱负其所有提空囊游四方以交其豪杰又将别余观光上国其志亦壮哉余贫既无以赆而赠言之义又非所能及但尝读濂溪翁之言而有疑曰为士者当志伊尹之所志子莘人也必能知尹之事矣是果割烹要汤以求用乎是果耕云自乐以傲汤之聘币乎二者之间相去逺矣子其为我明辩之余将志焉子浩俛而笑曰姑啜醨请俟他日遂别去
　　送韩子新序
　　良医之权与宰相等而宰相所以治天下者即良医之术所以治一人之身者也盖病者之死生安危系乎医而天下之戚休治乱系乎相医之良则能回死以为生易危以为安而利及乎一身相之良则能化戚以为休革乱以为治而利及乎天下虽所处有高下所施有广狭而权之所寄实无以大相异也昔人有言不为良相则为良医岂不以此欤然而其术之相似则未有知之者今夫良医之治病也必先行其血脉而导其壅滞养其正气而防其风邪然后随其证而药之则疾去身安可以享和平之福彼良相之治天下亦何以异于此哉内有以格君心之非而外有以达四方之情然后随事顺理而区处则弊去政行而可以致隆平之盛良医之术其用如此君子其可忽哉吾友韩君子新以医术教授济宁秩满将归过余安阳酒间求文以华其行余不得辞也因为医说以广其志且将以闻于今之医天下者
　　送文质序
　　自古英雄豪杰之士莫不以功名自负而期有为于当世然云龙风虎会遇常少而冥鸿雾豹隐遁常多盖屈伸进退之理亦存乎大运耳我国豕自草创以来文风陵迟士气猥陋殆五十年否极而泰天啓圣人旁求俊乂丕光鸿业士之濯泥涂而登云霄者肩摩而踵接也余独以书淫传癖摧頽于衡门之下操觚而饮水苦调而悲歌与我文质诗文相好若夫郁冲星之秀气懐破浪之长风则余也有愧于文质多矣吁君其抟风而我其垂翅者乎况今国家创制文字重开混元灿云汉之天章变苍颉之鸟迹诏求能者俾之肄习君以俊爽之才首预其选平地青云自望于他日挥毫之际矣是行其勉哉安丘东望六百余里青山白云诗里行间是役固不恶而吾独因子有所感焉为我吊郑康成之墓而观于山之巅水之涯复有当年茹芝采薇而耕云钓月者乎为我问曰明天子在上能出而与我从事于斯
　　送王国华序
　　至元戊子春门人王纬国华诣余言曰家君仕朝久违觐省今将奉吾母以往行有日矣愿先生赐一言以为教而慰夫他日之思余曰功名富贵皆外物而有天命非余所宜言也独于为学之事有感于余心者将于子乎言之夫人之生或家贫无力而不得学或父兄非贤而不容学幸有力矣父兄贤矣或其人之资禀暗弱而不任学有其资矣或荒州下邑弦诵寂寥而师友无其人则亦安能知所当学而遂其志哉是知人生成才之难而得其全焉者之寡也今子以聪明秀异之资家温而亲贤其平日师友之所得者已自超然而不羣矣况今京师乃英俊贤豪之所萃而文馆诸公又皆一时之选子往而游其间闻见将日博道义将日充而声华将日着矣是岂天之厚子而欲其成邪何其际遇之幸而四者之能备也虽然此皆学之所资而非所恃以为学也百川学海而至于海丘陵学山而不至于山岂非以其进止之异而然欤书曰功崇惟志业广惟勤请以此言为子赠噫后生可畏安知他日不以文章瑞朝廷而有以増东观玉堂之重也哉子勉之吾之望也亦或上天之意而乃尊之心也纬起谢曰虽不敏敢不佩斯言以自励遂拜辞而去
　　送王士美侯岩辅二生序
　　至元庚寅秋砀宰崔公以礼招余至其邑俾专讲席率俊秀以听焉于时聪敏而翘楚者得王侯二生为之最方将赖起余之助尽取六经语孟及曾思濂洛晦庵诸人之书而共读之以究观天人性命之理隂阳鬼神之敬人伦日用之常事物古今之变会之吾心而求其至一之归以为若此亦天下之一乐而可以忘乎外慕矣奈何方啓其端百未一讲而二生告别有观光上国之行乎噫是天夺余翼而使不得终其所乐也则余也能无介然于心耶虽然利其助而图终其乐者余心之私也亲老家贫而不择禄仕者圣人之义也子行其义余敢计其私哉厥今煌煌天朝贤哲攸萃往求知己宜无难者诗曰谁能烹鱼溉之釡鬵谁将西归懐之好音鱼美人之所欲也必将有溉釡鬵而待之者矣好音之懐余其得而已哉因思昔之人于功名富贵未尝存固必之心但听天所命而行乎正大之情其得也既非所以为喜其失也则又奚足以为悲念京师桂玉之艰懐高堂白髪之梦吾知二生非久别也于其行书而赠之庶知余心之所期者有在也夫
　　送康仁叔序
　　至元壬辰夏余过济宁始与仁叔会见其胸懐洒落而才气高朗盖可敬可爱而不可疎者也于是宴饮终日而别是岁冬之季仁叔过余安阳酒间言曰某平生读书事亲未尝去家百里而逺其进取之念梦想所不及也不知姓名何以达于驸马应昌公而今也忽以聘币来人微礼重辞之不可逺行将奈何余曰士之读书为学将以用于世而非欲以独善也惟其出处进退之不失其正斯可矣今仁叔进徳修业于家未尝求名而名我随未尝即人而人我即视彼区区于王公之门摇尾而乞怜者岂可同日而语邪且贵贵尊贤之义自孟氏没而不明于天下也久矣夫用下敬上谓之贵贵用上敬下谓之尊贤理势相敌无有轻重然其所以不明者由其蔽于势力之偏而忘其道义之正是以惟知贵者之当贵而不知贤者之可尊也茍上之人非有尊徳乐道之诚心下之人非有由义居仁之高志则頽俗波荡谁其反之今驸马应昌公敦诗书而说礼乐重贤俊而崇师儒其好善而忘势既无愧于古人矣若夫发六经之奥旨陈圣贤之懿范使儒者之学信其卓然可用于天下俾应昌公尊贤之心不替而愈隆是则吾仁叔之所当为而不得辞者也行矣其勉之
　　送郑秀才序
　　曩余居奉高其从学之士惟梅郑二生居其最私心尝喜之既而余迁长芦二生不克从而从者或未二生之若余于是不能不二生之思因益叹英才之难得而知古人三乐之一者非虚语也前年夏梅生自都下以学识归过余留半日匆匆未能尽予懐之所欲言今年春郑生复以学识归过长芦留书院数日其容止学问诗文皆非前日比予于是益惊且喜既而辞归因语之曰予行四方其终焉之志独在泰山下子归见乡中父老当为我问西溪白云无恙否书堂之主人行行将归矣二三子能予翼乎述三代之遗文垂千载之事业抗遐情于物外等富贵于浮云二三子其亦有能乐于斯而予从者乎郑生名执中字公权家贫而志学必将有立于他日是尤予心之所望也其亦勉之哉








　　兰轩集卷十一
　　兰轩集卷十一考证
　　第九页前六行　忠不能使天下之信忠原本讹终今据文改正
　　第九页后一行　突梯滑稽梯原本讹涕今据楚辞改正











　　钦定四库全书
　　兰轩集卷十二　　　　　　元　王旭　撰记
　　息斋记
　　教谕王君子正鄃城之善士也甞以孝防之行见表其门闾一日过予言曰吾闻畏影而疾走者不如就阴而休迹行险而侥幸者不如居易以俟命今吾年亦至矣心颇厌于人事欲以息名所居之斋而请子记之何如予不得辞因谓之曰息有二义有止息之息有生息之息风停而浪静薪穷而火絶此止息之息也静者动之根阖者辟之始此生息之息也今先生超乎利欲之风波而忘乎权豪之势熖清风里社白日羲皇古井死灰殆不足以喻其心之无事也其于止息之义固不待于予言之赘而自得矣独于生息之义有可言者盖甞观于吾身呼吸之间而知天地阴阳动静阖辟之理夫气之一出一入徃来相因而无穷者鼻口之息也彼万物之生于春而死于冬孰知纯阴之坤而一阳之复已为羣物胚胎之始是静中之有动而阖中之有辟也然则天地生生之诚何甞有间断之时耶其于人也亦然仁义之心与生俱生虽或一时防于物欲而梏亡于旦昼之所为然夜气之所息源源而无穷自有不能已者养而存之则良心日盛而圣贤不逺矣昔卫武公九十有五而进徳不衰先生之年亦未矣然则予也又安敢轻陈止息之説于前哉君于是笑而谢曰斯言起予敢不勉诸遂书而记之
　　明徳堂记
　　昔故人有以寳鉴遗余者发奁而观之则湛乎若寒潭之水皎乎如秋空之月悬于髙堂之上而物无不照以为物来而物未始来以为鉴徃而鉴亦未甞徃也盖虚明无蔽体立用行有自然而然者后余逰四方数年而归入门问鉴之所在则儿童出诸败壁之下尘垢积寸矣面之昏然无覩也家人亦以常铜视之唯救月则一用耳呜呼昔之明今安在哉语未既有负局者呼使治之涤之以水摩之以药转瞬间而昏翳尽去清光尽还豁然如层阴之卷太虚而白日之正中也余惊喜曰今之明何从来哉噫人之明徳亦犹是也原天之所以命于人而人之所以受于天者一性昭明众理咸备随感而应神妙无方初岂有一毫之蔽也哉良由拘于气禀汩于物欲故其昭明者日昏月昧而不能复是以极于下愚而后已也人诚知夫天之与我者本自髙明而广大吾反昏蚀斵防而不能有之以自同于庶物岂不可哀而亟思有以反之耶茍能道问学以开其气禀之偏尊徳性以去其物欲之诱则前之眀徳将一旦复还我矣其还也非自外而至也乃吾之所固有也易卦之晋曰君子以自昭明徳大学之首章曰在明明徳书之康诰曰克明徳此三言者何其同而不异也是皆圣人指义理之根原性情之妙用以示人而使知其灵且贵于物者在乎此也今既掲斯以名讲诵之堂而书其説于壁以告来者使知所用力而加勉焉
　　颐徳堂记
　　有天命当然之理有人心自然之善此古今之所同而愚智之所均得也何谓当然之理天以阴阳五行化生万物而赋以健顺五常之徳此理之当然者也何谓自然之善万物之生受天命之理以为性而具于虚灵之心性无形而心有体故仁义礼智蕴于中而为全徳此善之自然者也有物则必有此理有心则必有此善何甞古今智愚之间哉然而有君子小人之不同善恶向背之或异者无他是乃不善养之之过也譬之木焉生理既具而又能固其封植时其燥湿顺其生而无以伤之则条达畅茂不以为难矣茍或反是则倾覆枯朽亦不为难矣故曰茍得其养无物不长茍失其养无物不消又曰养其大体为大人养其小体为小人体有贵贱养有大小乃义理物欲之所由分也世之人唯知物欲之养而鲜知义理之养此其徳所以不及古之人欤是知徳虽我有而不可无养之之功养之之道将如何曰易卦之颐养道之善也上艮下震有内虚外实之象焉盖义理之在天下者为无穷而吾心亦当与之无穷内之虚所以来外之实也受天下之义理以实其在中之虚则吾徳内充而辉光外着岂非养道之善乎然而君子非止于是而已也复推其所以自养者以及于人则内外无憾而颐徳之功全矣故曰穷则独善其身逹则兼善天下是乃圣贤之志也单父陈君来判泰安州事以颐徳名堂而请记于余不得而辞也因为説以遗之
　　厚斋记
　　杨君廷玉始予一见其充然厚重之资而知为君子长者之人也及来鄃城其子彦思又从学于予日月既乆知之为益详其辞气之和蔼蔼如阳春徳性之美温温如良玊恩睦于亲族而诚孚于朋友其君子长者之称众无异辞焉一日过予言曰某不幸幼而多故不克从事于学然心知诗书之为贵而道徳之为美今老矣所幸有二事焉一子以勤家一子以读书而身得优防于无事读书者以兄之治生为劳而毎不安其心勤家者以弟之读书为喜而无少异其意二子之友敬笃至吾知他日庭前紫荆无复焦枯之虑矣自吾先人以厚徳见推于乡里而吾嗣之常惧弗及傥使子孙无怠世称善人是则吾心而富贵非所望也近辟一室以为晏息之所而欲以厚名之俾居此者因名思义益厚其徳而不防于浮薄之失子为我申其説而记之何如予谢曰某不敏何足以承君之意虽然甞观于农夫树艺之事而有感焉盖硗确之地无良苖沃饶之田多美稼岂非以土有厚薄之异而物有盛衰之殊乎是以良农之治田也既粪之又溉之凡欲其厚焉而已矣况吾心方寸之田亦何种而不生哉君家之田既已厚矣物之生者将日蕃矣传之子孙使无愧于良农则廪可髙而凶年非所患矣噫太朴之日散而淳风之日漓浮华之日胜而巧伪之日滋古人不作非君吾谁与归
　　遐观亭记
　　大徳元年春西臯先生自厯下来防鲸川爱李君长卿东郭之园亭为大书遐观二字以表之由是斯亭遂为衣冠逰集之胜所而长卿又素以好事称毎羣芳盛时輙置酒邀宾造其上停杯一笑香风四来短白长红各有娇态伫目徘徊之际甚足以畅幽情而増吟兴也于是客有疑而问之曰古人登东山而小鲁登泰山而小天下岂非所处之既髙则所视之益渺而物不能为之障碍乎今斯亭也髙不逾丈红緑纷如互围而交映目之所逮者有限吾见其观之不能遐也斯名殆未可欤主人曰不然吾闻髙人眼力可以超千古逹士胷懐可以纳九州善观者盖以心而不以目也吾试与子慿轩而观草木之秀茂则见天地之生意流行于四海而无间也观禽鸟之飞鸣则知阴阳之动物遂性于两间而自如也观云烟之聚散则悟浮世之富贵功名傥来于一朝而非乆也崇吾仁以为山则不必嵩华之崔嵬而崔嵬者常峙于胷次导吾智以为水则不必江湖之浩渺而浩渺者恒流于目前则吾之此观也不既遐矣乎今子于吾亭乃以目而不以心宜其有所窒而非吾之所谓善观者也他日有浴沂风雩之乐者可与俱来同吾此观客于是愧谢曰逺哉君之心也今而后不复有疑于斯亭矣
　　中和书院记
　　长芦髙伯川既以余财助修文庙两庑而成之又感燕山窦禹钧之事叹而言曰兴书院养寒士此盛徳事也北方三百余年已来继窦氏之躅者何其寥寥耶余陋虽规模不及彼而窃有希贤之志焉于是买地于所居东北积水之上虽近阛阓而幽寂闲旷可为士子肄业讲习之所乃营为二区其东正堂三间东序如之以为讲师之居其西书楼上下各三间髙明宏深盛夏无暑气东西庑亦各三间绕以周垣髙大其门西臯赵公为大书中和书院以表之君又以厚币聘师儒于四方俾専讲席而防学之士皆代其束脩之费而廪给之其规画措置犹未巳也余辱承君币来自泰山书院之成目覩其事嘉君之用心逺而为利博有非流俗所能知者因对诸生而叹曰夫天道否泰盛衰如循环无不复者草创以来国家以伐宋为事未暇文治今圣人在上天下一家书籍盛于中国学校遍于四方斯文其将复兴乎且书院一事盛于南国而北方未之有今髙君营此盖将以为北方倡而因以上迎乎天意安知不有好事者随而和之哉他日择形胜之地尽规模之大有如白鹿如石鼓如岳麓称于天下名于后世以恵学者于无穷其人其事虽未可知而其原则要自髙君发之呜呼其用心可谓甚逺而无愧于窦氏矣今诸生肄业于此防君之恵当有以副君之心而毋失其为学之道夫学之为道非徒区区诵説而已也孝弟忠信以立其本诗书礼乐以明其用切磋琢磨以致其精则才成徳就庶防无负于髙君经营书院之美意矣诸生其亦思而勉之哉
　　余庆堂记
　　长芦袁善庆甞过余髙氏书院之中和堂以李君英略所作贤母传见示曰此乐陵王才卿之母李氏也余观之见其恩义之俱全孝慈之两尽而夀考康宁又有非他人之所能及者因为赋诗以美之袁君曰李母之事君既有以知之矣而才卿兄弟犹恨君之未及知也因言其孝友仁厚肥家睦族之道所以见重于乡闾者余于是欣然愿一识焉已而袁君又来致才卿之意曰家有堂既以余庆名之矣愿先生为之记余既知其人而又无以拒袁之请因取易坤卦初六之文言而详观之叹曰天人之际上下相为流通而理气相为感应者未甞或差如此昧者不知也且圣人于他事未甞轻为必然之辞而独于积善之家曰必有余庆自非察于天人之际而明于感应之理何以有此必然之辞乎夫庆者吉祥之总名而人人之所愿得也茍善之不积而望庆之自至是犹北辕而求越亦终于不得而已矣盖善者庆之基庆者善之效善之所在即庆之所存也今才卿之母既以贤徳获上夀而昆季又皆以仁孝称门族昌大将自此始他日君之子孙登是堂者思欲常享于斯庆必思常积于斯善而后能常无愧于斯堂矣
　　中和堂记
　　学者之事莫先于治性情而修礼乐夫性者理之所防而情者性之所发也防而无所偏则性之体立矣发而无所戾则情之用行矣性情体用所以为天下之大本逹道者其中和之谓欤故治性情者不可外中和而他求也周礼大司徒以五礼防万民之伪而教之中以六乐防万民之情而教之和盖中者礼之所以立也和者乐之所由生也守天理之节文而无过与不及之失顺天理之自然而无倒行逆施之弊则中和得而礼乐在其中矣故中和者所以治性情而修礼乐者也髙君伯川既以中和表其书院而复以名其讲诵之堂于学者宁无意乎诸生登斯堂玩斯义其于性情礼乐之际可不思所以自勉而求识其体用之全哉
　　铁岩记
　　人心之蕴必托于物而后形观其所托则可以知其中之所存矣故乐水可以知其智乐山可以知其仁焉世之君子自唐竒章公以来徃徃嗜石求其环秀怪巧状峰峦者大则列于池台之侧小则置于轩楹之间以供朝夕之玩其皆乐山之意欤然而未有以铁为之者也余乡陈子问家有铁岩三峰一日出而示余曰此某先君述古堂之故物而平生之所爱而玩也余惟先君不可复见毎覩兹岩则肃然起敬如或存焉子其为我记之以慰余之思也余生晚不及见公甞闻其为人以谓其气刚以方其志坚以确笃于自信而勇于为义盖挺然不可以利诱而威屈者也今观此岩髙不逾尺而气象坚重刚风凛然有可敬而不可犯者其真有似于公欤是宜为公之所爱玩而不置也是宜为吾子问之所传寳而不敢失也呜呼刚徳之难能也乆矣士风之轻浮也甚矣吾于兹岩独能无感乎
　　防鸿亭记
　　至元甲午夏萧宰周君景逺以事至砀相从十余日甞语余曰萧之为邑襟山带河地僻而民淳余今幸得优防无事于此将友琴樽亲圗史观鱼鸟玩泉石顺心而适性区区名宦有不足言者矣况君子贵于知止何必日暮途穷而后税驾哉卜居之意于是定矣甞构一亭名曰防鸿窃取扬子鸿飞防防弋人何簒焉之语也吾子为我申其义而记之何如余逡廵而起谢曰君之寓意髙且逺矣顾余不敏何足以承教而发挥之虽然敢不诺诸愚甞观易之渐而有感于人臣进退之义盖卦之六爻其象皆以鸿言鸿之为物顺阴阳而徃来不失其时者也自初至五其进以渐于干于磐于陆于陵可谓遂饮啄之欲得逰集之乐矣然而矰缴之虞庖厨之祸亦或由是而不免也君子之仕自一命而至公卿亦可谓身荣而志得矣然而华亭之鹤东门之兎亦或因此而致思也是知富贵多危机功名隠竒祸乃古今之常事无足怪者独上九一爻处渐之极而在无位之地岂非人臣功成名遂而身退之象耶故其辞曰鸿渐于陆陆云路也是其髙飞而逺去者也虽违饮啄防集之乐而亦免矰缴庖厨之祸此鸿之全身而善处者也君子于此既不失君臣之义而又有以遂山林之髙岂非进退始终之俱得者欤不然避世而长徃洁身而乱伦如沮溺荷篠之徒者不免得罪于圣人而君奚取哉且君以世业人才之髙文章字画之妙知名当世又方强仕之年是朝廷之所不舎而其羽可用为仪者也岂终于防防而无用乎然则斯亭也殆非君今日之事也姑叙其説以记焉
　　衍庆堂记
　　泰安监州石使君新第堂成名以衍庆而请余记之余谓庆者吉祥之总名而衍者引而长之之谓也水必有源然后可以衍其流木必有根然后可以衍其枝人之庆必有所自茍无以积于前则亦安能衍于后哉盖庆者天也衍之者人也以人而求必于天自势而观之则见其形声不相接视聴不相干而有可疑者自理而观之则上下之同流而感应之一气未甞或差也易曰积善之家必有余庆庆在天而善在人善愈积则庆愈长矣是岂无自而来哉惟君父子相承宣化千里其施泽于民既厚且乆余之来也暮不及拜先使君而遗爱在人称之者不容口则固知其善之有所积矣及与君防则见其襟度夷旷气貌温和好贤乐善诚实自然真吉人也于是退而叹曰石氏之庆未可量也使天而可必则于公之髙门王氏之三槐又如何哉虽然源深矣而愈加疏濬之功本盛矣而益致培养之力则其流其枝岂不益长而益茂乎是又君之所当知而加勉者也
　　述古堂记
　　陈子问一日过余言曰先人平日嗜经史而勇于义不茍合于时以穷其身而不悔甞以述古名所居之堂未及有以记也某忝嗣箕裘既痛先人之不复见而堂中之书徃徃手泽犹存朝夕保守不敢失坠唯名堂之义不知所以继志而用力者其为我言之余辞不获因谓之曰子之先君所谓古者非指道而言邪世固有古今矣而道亦有古今乎以为道而无古今也则尧舜之稽古孔子之好古而子思所谓反古之道者皆何谓也以为道而有古今也则道之大原出于天天不变道亦不变而又何古今之有若曰非道之谓特指六经而云尔则六经者载道之器也道既无古经独古哉然则名堂之义吾子将若何而行其力而余也又将若何而为子説虽然岂果终无其説乎易有太极是生两仪太极者阴阳天地之理两仪者阴阳天地之形也是理之自微而之显气之自静而之动造化之所以流行而万物之所以为万物也此道之所自来六经之所为本而舎是将无古矣其述之奈何抑吾闻之人之一身备乎天地而心者人之太极也方其寂然不动喜怒哀乐之未发即太极涵三为一之时也及其感而遂通天下之故而莫不中其节即乾道变化各正性命之事也三纲九法五常四端皆由此立皆由此运固不必求之千万年之逺而察之吾心动静之间即天地阴阳之阖辟始终见矣是岂区区泥陈编而守刍狗者所可得而知哉子不余信甞试升堂静坐招濂溪翁而问之当有得而知所用力矣于以继志尚奚愧之有
　　拙斋记
　　鲸川恒敬之以拙名斋而请记于余余未逹其意因问之曰子之所谓拙者得无拙于媚世而耻不及于乡原乎得无拙于干禄而愧于巧宦之汉臣乎又得无拙于谋生而有羡于陶朱乎又得无拙于语言技艺而有慕于祝鮀公输乎敬之笑曰五者之拙余实有之而耻愧羡慕则心之未甞有也又甞读濓溪翁之赋而重有所感因以名斋先生以为何如余曰名生于实者也子既有拙之实矣可不安拙之名乎虽然前五者之拙拙于外者也非子之所当病也夫拙于乡原则无贼徳之讥拙于巧宦则无颠危之失拙于陶朱则无利欲之昏拙于祝鮀则无口给之憎拙于公输则无机械之耻一拙而去五损得五益子又何疑焉若夫拙而在内明徳而不知其方进道而或迷其途心为茅塞而气已委靡则恐有所未可敬之曰愿坚吾外而勉吾内顺天命而无营守吾诚而不欺庶防其可乎余曰可哉遂书而记诸壁
　　三教堂记
　　安阳许公奉资禀淳和而与人无兢中年有隠居之志去城东北二里余葺圃种树构堂其间仍绘宣尼瞿昙老耼之像而事之一日余与诸君至其所公奉谓余曰夫儒释道是谓三教其并行于世也乆矣然而为儒者则攻二氏为二氏者则排儒吾见其隘未见其广吾见其私未见其公也今吾合三圣于一堂而事之者将以矫其隘与私而又将以剖三家之藩篱而一之也故名其堂曰三教而请君记之何如余笑曰吾闻天下无二道圣人无两心而又岂有三家之异教哉此皆后世失其本而泥其末师其迹而不师其心者之过也何以言之盖天理之自然而人物之所当行者谓之道品节其道而为法于天下使人人有所据依而不失其中者谓之教道也教也岂空寂虚无之谓哉昔仲尼祖述尧舜宪章文武六经所载可据而行皆天理之当然而不容议者也彼瞿昙氏生于西方逃君父入山林其乱伦虽不可以为法而薄嗜欲广慈悲錬精神明心性盖独善其身岂欲他人之尽然哉自汉明之后其法盛行于中国壊纲常溺民心失瞿昙之意逺矣至如老耼乃周之史官孔子甞从而问礼固儒者也道徳一经无所不载而妄者独取谷神一章为养生之祖于是方术神仙科仪斋醮等事相继而起皆归之老氏噫可谓诬矣或曰昔者杨朱墨翟甞为兼爱为我之説其后流而为二氏盖释氏之慈悲即翟之兼爱也道家之修养即朱之为我也虽见辟于孟子而有不能终絶者岂専出于瞿昙老氏之为哉今君诚能知夫教之所以为教去其异取其同略其迹求其心而不悖于天理人伦之正则果知天下无二道圣贤无两心而三家之是非定矣或者以前记不便于二氏又请为此许君公奉安阳之善士也喜冲淡而厌纷华中岁屏居丘园逍遥竹树间其所徃来者非释子则儒生道流也又筑室以奉宣尼瞿昙老耼之像而名曰三教之堂余暇日杖履乗兴常与诸君造焉爱其幽洁必盘桓终日而后返君屡以堂记为请余曰三家之教行于世也乆矣然而道不同不相为谋余也学乎孔氏者纲常礼乐则甞闻之矣二氏之教则未之学也将何以承君之意而记君之堂乎虽然请言其略夫圣人行道于一身而为法于天下其心莫不欲斯人之归善去恶以得其天性之安而已矣三家之教虽有不同然而欲人之归善去恶度其心岂有异哉而世之为儒者则外二氏为二氏者亦非儒是皆拘于形迹之末而不逹其心者也今公奉合三家而一事之其有见于斯乎他日叩君必将有以告余也












　　兰轩集十二
　　钦定四库全书
　　兰轩集卷十三　　　　　　元　王旭　撰记
　　砀山重修宣圣大成殿记
　　至元甲午嵗新天子既即位首颁明诏于天下以兴学养士修理文庙为言于是砀邑之歌方盛而宣圣大成殿适以霖雨壊官吏震惊莫敢宁处即合谋改作而大新之邑人闻者莫不欣然愿有以自效盖旧殿板堂三间规制弗宏无以惬一方瞻仰之意今改而为五明瑠璃转角之制侈大宏丽巍峩轮奂其于圣人之宫甚相称也邑人之喜岂非有以合乎心之同然者欤鸠工于甲午之孟冬落成于乙未之仲春及厨库各三楹亦次第而俱新于是耆老士夫从其官吏防集庭下拜且言曰恭惟夫子之道广大若天地昭明如日月顾此区区一殿之广狭髙下岂足为増损哉然世道人心则于是乎卜也方今释老之宫遍天下一小邑不下数十区其壮丽邦君之居不若也而宣圣祠庙州邑阖境数百里唯一设耳往往卑陋而不彼若圮壊而不时修噫世道之消长人心之邪正亦可知矣然则我邑贤侯今日之举非惟无负于圣诏其为世道人心计亦可谓切矣使天下之为政者皆知抑彼而崇此如侯之用心则斯文其有不振学校其有不兴而人才其有不盛者乎某时方叨讲席目击其事众谓某盍记之因不辞而书庶俾来者有所考而继厥志焉侯蒋氏讳恕平隂人其协谋同志者皆勒石以志乆逺兹不详载
　　环溪记
　　泰山陈君鲁彦有别业曰环溪在郡城之西六七里丁酉季春尝置酒邀余往游焉有草堂三间西临古溪堂前地可四十畆肥而平植诸果后可半畆皆花卉错莳坐定余谓君曰所谓环溪者此邪水泉安在君笑而起导余下溪岸十余歩得泉一长数寻中浮小荷如钱北而西其泉渐多或浅或深或广或狭澄碧不流有鱼出没可观君方种栁数百株溪所环地可十畆宜稻时大旱涧谷皆涸而此溪如是他时可知也归堂上举酒属君而言曰夫有山恒患于无泉有泉恒患于无土今君仰髙俯清而宅膏腴可谓得其胜矣虽然君之心将不止于是也盖因髙之仰而景行之是行则吾仁当日进因清之俯而心源之是澄则吾智当日明因膏腴之宅而道徳精华之是撷则吾之业当日广如此则人因地而益髙地因人而益胜矣但恐天爵修而人爵至不得乆为环溪之主奈何君因大笑酌酒酬予而歌曰环溪之山兮神且灵环溪之水兮甘以清环溪之土兮沃而平卜吾居兮乐吾生终逍遥兮谢浮名歌罢更酌大醉而返
　　省斋记
　　袁君善庆以省名斋而求记于余余曰鲁论载曾氏三省之説子之命名得非有取于斯乎请为子申其説昔者圣人设教于洙泗之上学者甚众唯顔氏为庶几顔之后得其传者曾氏一人而已然考之当时四科不与而圣人亦尝以鲁许之其所以过人者奚在也盖忠信传习乃所以诚身而明善此圣学之要而曾氏之所独得者何为曾氏之独得而他人之不得耶盖存心与不存心之异耳心之所以存者其省之之功乎省者反求而详察之谓也岂特曽氏为然哉屡省乃成帝舜所以保其治内省不疚夫子所以无其忧圣人犹且从事于此况学者可不用力于斯欤袁君鲸川之秀也谨于修身而笃于为学观名斋之义则不待退省其私而可以知务内进徳之实矣故余告以圣贤之省用广其志
　　流芳堂记
　　至元己丑冬余寓于鄃既为太守宋公铭其先人总管勲徳之碑而知其家世由来之盛他日复以燕居之堂请余名而记之余既名之以流芳而值余将归其记未暇作也今日还家偶阅晋史至桓温有大丈夫不能流芳百世亦当遗臭万年之语因掩书而叹曰芳可流臭可遗乎是盖奸雄一时之言而非其志之所存也及观其终则彼身既不免为防扈之臣而其子又以僭逆致败果无芳之可流而臭之遗者将不止于万年矣异哉何其言之应而如是耶盖有是言即有是心心即天也祸福感应之源也一念之善善即应之一念之恶恶亦从焉使桓温果以流芳百世为心则忠勲尽节子孙效之与国咸休永世无穷而芳之流者亦将不止于百世矣惜夫温之心乎彼而不心乎此也因念昔与宋公名堂本取徳厚流芳之意云尔而今乃与温之言合然温之心期于遗臭而既已如其所欲矣今宋公自祖及孙佩金符者三世好贤喜施种徳不衰观之天理其兴盖未艾也使自今已往子孙相承皆以公之心为心益深其源益培其根则人之所欲天必从之而流芳百世独不能如其所欲乎又恨去公之逺而不得共论此意也言未毕闻剥啄声开户视之则宋公之伻来征记者也余即不暇别作因书以授之
　　止斋记
　　予一日讲授之暇逍遥曳杖过李君简卿之家见其新辟一室虽不甚寛而虚明可爱坐既定因言及古今之治乱人事之得失世途之幽险仕宦之艰危意悄然有所不乐君叹曰吾闻之适野者途穷而返驾游川者风浪而停舟君子之道亦行其所当行而止于其所不可不止而已苟于其所当止而妄行焉则悔吝生而忧患至矣吾平生赋性踈懒不喜奔驰每思日用之暇闭门却扫焚香黙坐消遣世虑使此心如古井之水未之能得也昨因观大学知止之章而有黙防于予心者今欲以止名吾斋而请子记之可乎予曰可然此乃予之所宜称而非君之事也盖尝劳于旅者然后安在家之贫常厄于饥者然后甘藜羮之味昔予以亲老家贫之故急于甘防之奉而不知富贵贫穷之有命伥伥狂走陵险阻冐风霜首尾十年南北万里终无益焉惟其乆劳于动也是以思其静惟其乆厌于行也是以愿其止今君固未常动也何静之思未尝行也何止之为故夫所谓止者宜莫如予而非君之事也然所止有大于此者君宜勉焉易卦之艮其止乃太极流行事物之定理大学之止至善乃圣贤明徳新民之极功也君欲于斯从事而求知其义之详乎则程朱之説见于二书者既已备矣又奚俟于予言之赘哉虽然此止之説也若夫君子进修之功干干之诚虽顔子吾未见其止者故曰士希贤贤希圣圣希天至于天若可以止矣其健行而不息者又何耶故不达天徳则无以知乾道变化之神不知乾道变化之神则无以识品物流形各正性命之理不知性命之理则无以知万物各止其所之妙今试以人伦言之如为人君之止于仁也为人臣之止于敬也父子之止于慈孝也国人交之止于信也人皆知五常之止者当然矣孰知其理运古今而无穷未尝有一息间断之时耶此天命之所以常行而人心之所以不死也故不止之中而有当止者在当止之中而有不止者存焉君于斋居隠几之暇尝试以是观之必有得于吾言之表者矣
　　顺斋记
　　天下事物纷纶交错有万变之不齐徐而观之莫不各有当然之理自然之势苟能因其理势而行之则事物虽多而可以至于无事此君子之心所以常乐而不忧天下之事所以不劳而能成也孟子谓禹之治水行其所无事盖不过顺其水之性而已呜呼岂惟治水哉大而天地隂阳小而禽鱼草木吾未见逆其理拂其性而能行能生者也况于物之最灵而名为人者乎夫天生烝民而与之以五常之性曰仁义礼智信也复列之以五品之伦曰君臣父子夫妇长幼朋友也内而有以顺其性则天下之善无所遗外而有以顺其伦则生人之道无所阙自世教不明而人心昬蚀于利欲之余天性人伦迷谬错乱无所不至本原既失故于天下之事一皆倒行而逆施之吁可叹已今吾子诚以顺名其所居之斋求余文以记余不知君之所谓顺者将委曲以顺于人情耶抑委蛇以顺于物理耶然自吾五常之性五品之伦顺而推之则亦何往而不可也至于祸福穷达死生之际亦不过顺其正而已矣此圣贤安土乐天之能事顺斋主人其勉之
　　克斋记
　　至元己丑嵗予寓于鄃得王君子谦之为人气和而志刚迹近而情逺详于处事而敏于应物与人交能委曲尽其诚是有常徳而用心于内者可亲而不可踈也其子枢从学于予而君之见礼为尢厚一日构堂于所居既落成予造焉君举觞言曰予自幼读书亦尝有意于圣贤之学中年事夺弗克而止然终未能忘也今筑此居庶朝夕之暇思所以自治子盍有以名而相之乎予既义不获辞因复之曰夫圣贤之学所以为已者莫先于明理以治性情性情之徳以仁为首而求仁之术以克已为要其见于顔子之问圣人之答者亦已详矣然仁者乃吾心至爱之理包四端而长众善其全体混然本无亏欠又奚待于克而复哉惟其有生则不能无情有情则不能无欲欲长而理消人胜而天负私意一立物我町畦而仁之害始不可胜言矣如太虚之生云明镜之生尘清水之生泥顷刻变化莫知其本体之所在茍能收其云去其尘而澄其泥则本然之有复还其故矣盖理欲虽为二物而克复本同一机克已即所以复礼而复礼即所以为仁非于克之外而他有所谓复也此克之一字尤为学者用力之地欤故克如克敌之克人欲与天理为敌克而胜之之谓也虽然克伐不行而夫子许其难不忌不克而诗人颂其美又何耶曰此名同而实异也彼之克施于人此之克施于已乃天理人欲之所以分而君子小人之所以不同也诚能用力克其可克而至于无所克焉则顔子之仁在我而无不得其性情之正矣自治之道岂复有过于此者乎君于是作而谢曰大哉克之为义也请以名吾斋而记其説虽不敏愿从事焉遂书之是嵗冬十有一月某日记
　　敬乐堂记
　　东平马国寳以医游诸公间诚实乐易心休休焉其得君子长者之称也盖乆至元丁未冬予南还相与防于北山陈君之座而纪君子周在焉二君称之不容口且曰国寳以母夫人之故近饬一堂以为奉事之所而取于孝经居养之云者既以敬乐名之矣诸君咸有作以述厥美吾子独得无言哉因以记为请予诺之既而西去逮今之来阅嵗者再犹未偿也昨日子周至首以国寳之意见徴焉予既谢逋慢之罪因笑谓子周曰国寳之意云何曰人子之于父母也异形而同气呼吸喘息靡有不相闗者观于庾父病痢而黔娄流汗蔡母齧指而君仲痛心可见天理流通彼此无间非偶然也然则人子之事亲独可外此天而他求耶盖敬者所以存吾心之天而乐者乃所以畅吾亲之天也吾于吾亲一饮食一衣服一云为无不致其敬焉则诚心感格和气薰蒸雍容愉怡自有以畅其天而安于我矣故敬者吾之所当尽其心而乐者非吾之所能容其心也此国寳之意而予之所知者是与非耶予曰得之矣敬在子而乐在亲外而观之虽若二事其实感应之理则一而已斯言予无以加之虽然君见国寳为予问曰他日彩服升堂灵椿献夀能容吾捧春酒一巵歌白华南陔之诗于座隅乎噫郑庄公有言尔有母遗繄我独无于是乎又有以动予心之永慕矣
　　清心亭记
　　至元癸巳秋秘监杨君武子过安阳为县尹蒋君才甫篆清心二大字扁于所居退休之亭东平王某因推其义而为之説曰天地生万物唯人为最灵而心者神明之舍又所以主乎一身而应乎万事者也诚能清之而无以累之则寂然不动之中自有感而遂通之妙不然则方寸扰扰何以酬酢事务之变哉盖心犹水也澄而清之则可以鉴毛髪挠而浊之则不能以见山岳清者水之本然也浊者泥沙之为也泥沙去而水还其天则不求清而自清矣人心之所以昏浊者亦物欲之污害之也物欲去而昏浊撤则心体湛然灵明虚静岂不犹泥沙去而水还其清乎书曰夙夜惟寅直哉惟清寅者敬也人能敬以直内则一毫物欲之污自不能容此圣人清心之要法也蒋君方从政以理民听讼分曲直辨是非为职不先有以清其心可乎欲清其心而不从事于敬犹无益也公余宴休试坐亭中而思之必将有得于余言而不以为谬矣
　　砀山县新修学记
　　砀之宣圣庙在城东南隅其经始建立见于翰林承防王文康公之记者赵君守正杨侯泰其人也是时其城乆圮而新复民力犹寡故殿庑稍具而规模未备后厯数政虽颇有所増修而学校之事则未暇及也至元己丑秋滏阳崔侯昶来宰是邑下车谒庙顾见神门之外皆迫隘荒秽不可言而殿后之地又皆为浮屠氏所侵据唯东北隙地仅有小屋三间为讲肄之所公拜退顾众而叹曰圣人者礼乐纲常之主而万代帝王之所师也学校者风化人材之本而国家为政之所先也顾可使之卑陋废坠若此乎乃与主簿大名刘圯协谋一心思有以经营修广之众闻而悦从遂以冬十月选工填洿为髙辟隘为广既建学斋五楹于其南之西而榜以明伦又于其东立堂三间扁以明徳庭甓方池机泉注之竹栢青翠列植左右邑人观者莫不咨嗟叹美喜见顔色以谓昔如何而今乃若是也侯犹以殿后地其势未能遽正因陋就狭弗克如志为恨既乃具币走东平请某来主其讲席邑人预学者咸蠲其役余既美侯之为而邑之士大夫耆老又以修学之事请记其详余窃惟既富而教乃圣人论政之格言侯于今日之举可谓待邑人之厚而知为政先务矣其美有不待于余言者惟其所以为学之道则不可不为诸生言之夫人物之生同得天地之理以为性同得天地之气以为形其知觉运动无以异也而独人为灵且贵者何哉以人禀其性之全而物禀其偏故尔然其拘于气质蔽于物欲流而不返则向之所谓全者今或失之亦无以异于庶物矣且夫学之为道所以明其善而复其初也克其偏而反其全也盖仁义礼智皆吾性之所固有而其行于父子君臣夫妇长幼朋友之间者莫不各有当然之则所谓道也惟不学以明其理故莫能有以知之耳学者诚能求诸圣贤之书而验诸日用躬行之实收放心察人伦以孝弟忠信立其本而格物致知明其用使修身齐家治国平天下之具皆在于我而所学不为空言则庶几无负于贤侯立学校作人材之美意矣余虽不敏愿与诸生讲而勉之
　　陈氏阡表记
　　至元庚寅秋教授陈君公望手书其先人行实一通遗予曰新茔毕事子为我记其阡之表予辞不获因谓之曰夫志墓铭碑已非古而阡表之记也又何居虽然欧阳子为之矣敢不敬承君之命谨按君所书曰陈舜后也武王封胡公满于陈子孙氏焉族逺益大防乱后谱谍不存髙曽而上莫能详先君讳某字某其先石洪人考某不仕妣赵氏里人也金季避兵至先君于讳山逆旅既又侨居睢阳父终殡于此母病尝剉臂肉杂他食进遂愈母后殁于马南坞李氏庄金亡北还东平依舅氏性清修慎畏慈祥恺悌所在称善人人百忤之无愠也正室王氏睢阳大姓女一人早世次室曹氏子男四人俨偁佶佺女一人君晚而有子不家事艰难之恤汲汲焉唯俾学之务尝呼俨辈敕之曰富贵命也聪明学也吾欲汝曹为聪明人富贵岂所望哉呜呼其用意逺矣不幸至元己巳八月二十有二日以疾终于寝属纩不乱顾谓诸子曰汝等当作义门陈氏遂瞑而逝享年六十九越三百日权厝于此原从治命也王氏孤洁义烈恤贫乐施喜佛经絶荤羶持家寛慈而有法年七十终于辛未九月十有六日祔葬于先君之墓西曹氏性淳直不事华饰人虽欺以伪一以诚待之或言其情终不信也俨自七嵗入小学至今有立而得预士大夫之末者实我先君坚持笃信之力也呜呼三釡未及百年长往蓼莪之悲宁有穷哉偁性刚果有志趣能自树立佶长心计家事是任佺向学志趣不凡女适医士张伯通男孙几女孙几俱幼凡君之所书者如此余备着而不敢略焉盖尝因是而论之夫惠廸有吉作善降祥乃圣贤之格言天地之常理也而世之昧者但知徼福于天而不知求善于已及其不得也遂疑天人之无相与岂不诬哉观于陈君则感应报施之理着矣君之惠廸作善余无庸知唯于其子卜之而信也茫茫宇宙生人实繁邦家之英如俨诚少其才名动朝廷其道徳施一方而进犹未止也陈氏之兴其在斯乎非君作善何以获此噫种于生前获于身后天之报人不薄繄厚九原有知应无憾而书辞阡表以代铭碑懐哉子孙勿替引之
　　静山记
　　翰林大学士髙唐阎公其自号以静配山而言之客有疑而问于余者曰昔之人以山配姓而称者众矣自泰山孙氏而下如龟山之杨象山之陆西山之真鹤山之魏或以书院之所在或以乡邑之所居皆实有是山而非虚寓也今公不彼之取而独此之托是乃无形而莫之居者其意果安在哉余曰客未知圣人之论仁乎仁者乐山以其重厚不迁而气象之相似也仁者静以其天理纯全而物欲之无累也盖山者仁之象类而静者仁之本体也求物之静岂有过于山者哉公仁人也其寓意断可识矣客曰吾闻有体斯有用仁者生意流行发而为爱固未尝専于静也今公命名似専于静矣不几于有体而无用乎余曰不然制天下之动者存乎静静者动之所由生也不有寂然不动之本体岂有感而遂通之妙用哉客疑山之有静而无动是未察于山之理矣盖静者山之形也动者山之气也草木之生禽兽之产寳藏之兴特其动之小者尔独不见夫山之出云乎氤氲于岩穴散漫于太虚不崇朝而雨天下泽万物者亦未尝有体而无用也虽然人皆知其为云之功而不知其为山之功是亦以静待山之过也今公以鸿才硕徳巍然瀛洲玉堂之上雍容而无为其文章典册诏诰命令如日星如雨露如风雷流播于四方鼓舞于天下是亦静中之动而山之出云者也他日具瞻廊庙霖雨苍生仁之功用将极于是岂徒曰静山而已哉故公之山虽无形而未尝不瞻仰其前虽莫居而未尝不游息于其内山乎山乎殆非世俗之谓乎客于是喻而退大徳庚子春二月日记
　　本斋记
　　昔余居砀有故人书自东平来曰鲸川冯孝子国祥者母失明十年一旦防之而愈名闻天朝已行旌表述厥美者诗已成卷愿君为之序余时未识其人又未知鲸川为何地风闻而作有所未可遂辞而已之后五年余至长芦始知地名为鲸川与冯君游因得详其人盖温良孝友明达忠谅可亲而不可踈者也间至其家则棣华兰玉春容相辉淡如蔼如和气可掬也有堂名孝友集贤学士宋君齐彦之所书君之尊人年几九十精神不衰双瞳炯炯衣冠坐堂上君率家人环侍奉甘防无少违余益嘉叹之既而君以斋名为请余曰语不云乎君子务本本立而道生孝弟也者其为仁之本与建安呉才老谓仁当作人余以其为人也孝弟之语推之恐呉説亦有理夫天地万物惟人贵且灵物莫不有本而人之本独在于孝弟则孝弟者百行之最先而人之所当务也孟子以事亲从兄为仁义礼乐之实其亦有子之意欤今国祥不惟以孝弟称于宗族乡党而且上闻于朝廷其本可谓立矣亦何道之不生哉吾愿子自今已往益培而益养之使其深且固则枝叶之茂盛有不期然而然者子之斋吾请以本名之可乎国祥曰可遂书之
　　孝思堂记
　　长芦安子荣以庐墓之孝称于乡而四方士大夫多有闻而诗之者大徳元年秋余至自泰山始与子荣交既详其人而又得诸公赞述之什披卷而叹曰美哉其孝也夫庐墓之事虽不见于先王之礼经而子贡常行之于孔子筑室于塲三年后归故礼有先王未之有而可以义起者乃出于人心天理之自然而不容已也尚何疑焉子荣有堂请余名之余曰诗不云乎永言孝思孝思维则此圣人所以为法于天下后世者也人子可不从事于斯欤夫孝而能思则必能推类而广之非独追逺不忘之谓也其居处必庄其事君必忠其莅官必敬其交友必信其战阵必勇何往而非孝哉子荣曰是则然矣愿复闻其要余曰子不闻内则之言乎将为善思贻父母令名必果将为不善思贻父母羞辱必不果斯言何如子荣曰可谓要而尽矣某虽不敏愿奉以周旋兰轩集卷十三
　　钦定四库全书
　　兰轩集卷十四　　　　　　元　王旭　撰题跋
　　题尹宰嘉禾图
　　嘉禾瑞麦和气之所生也和气何从而致哉政平讼理一方无愁叹之声民心和而天地之和应之矣天人一理感应一气桴鼓影响未足以喻其防也尹公安阳之政可谓得民心之和者矣天地之和独能无应乎嘉禾瑞麦之生盖亦无足怪者然郡邑之在天下不胜其多也而承流宣化之臣亦不胜其众也禾麦之瑞不生他邑而独在于安阳则尹君之政虽欲自晦不为天下最其可乎
　　防滕州积善王氏祖林事迹后
　　昔孟子道性善而荀卿不以为然因着性恶之论盖尝读而疑之今观诸公所述滕州王氏世德之详其善行所孚不惟有以化服于乡人至于盗贼之凶暴亦皆革心而信服望门而加敬且有害善人不祥之语呜呼是孰使之然哉此可见人心之所同而天理之未尝亡也孟荀是非亦可因是而无疑矣抑尝论之万物资始于乾元元者阳之动而所谓继之者善也成之者性也惟仁所以包四德而长众善也故天之生人有善而无恶唯其拘于气禀蔽于物欲然后失其性而流于恶以亡其天之所与此横渠西铭所以谓济恶者不才也好善如王氏有以全其性而无负于降衷斯其为天之克肖子欤虽然天人一理也感应一气也积之厚则发之逺施之宏则报之丰今王氏家肥族昌而子孙才其夫妇皆享上寿此报也非天之私也栽者培之理气之自然耳观其爱人利物克已忘私莫非仁心之流行而发见者虽圣贤之学用力不过如此岂直为民俗一时之劝而已哉易曰积善之家必有余庆王氏之谓也又曰君子遏恶扬善顺天休命诸公有焉
　　赞
　　钝轩赞
　　德容兮若虚髙情兮晏如澹无营兮有类濓溪之拙邈不语兮得非顔氏之愚寄妙用于先天之画晦神光于赤水之珠帘垂昼兮百钱阅一世之荣枯彼声利之滔滔溺风波而弗殊恃智力其几何卒颠沛于迷途视先生之钝不可及兮乐超然而有余吾将休余车兮絷余马从先生以问道兮谢外物而返余初
　　素轩赞【并序】
　　医流王庭训乞轩名于杜止轩名之曰素复因曹子求赞于余赞曰
　　灏灏太素无端倪兮隂阳囬薄谁能窥兮形气有生病斯随兮卓彼轩岐开神机兮毫析缕分理无遗兮言十万世所师兮呜呼医术莫厌精兮毫厘之差系死生兮博观约取斯纵横兮行之以义守以贞兮无为利诱防子之能兮扁鹊仓公世所惊兮为庸为良唯子之所行兮瞻彼素轩无虚其名兮
　　都运韩公真赞
　　昭昭乎如霁月之无尘温温乎如阳和之播春其凝然而庄重者岩廊之气象其超然而夷旷者昆阆之风神流恺悌兮施经纶厌豪华兮乐天真虽丹青之无言兮而观之者亦足知其为融斋之主人
　　卫州王府君画赞
　　不雨之云天泽长存未琢之玉元气长温有美王公种德在门逍遥乐易乡人所尊我欲求公于画史不若求公于子孙子孙其昌公德之长徽猷克绍公为未亡不然丹青之委蜕又乌足以见公之天藏也邪
　　曹光甫真赞
　　堂堂乎儒林之人物飘飘乎列仙之风玉堂金马无妨他时之游戯瑶水昆山有待神游之超忽巻太虚之晴云洗沧海之明月尘埃不生襟灵洞彻乾坤万里功名一发高情可以遗世俗逸气可以飜溟渤鸣呼公之妙以为尽于斯欤则丹青蝉蜕未足以形胷懐之髣髴也
　　文
　　祭止轩先生文
　　呜呼造化钟秀江山孕竒贤运五百非公而谁学际天人声名四驰雄章俊语星日争辉高文典册元气淋漓豁达飘逸灵襟坦夷皷舞羣才妙无端倪动风雷于唇吻溢阳春于须眉斯文不坠学者知归惟登夫岱宗之巉岩而后知丘陵之为低惟防夫沧海之汪洋而后知坎井之为卑惟观夫神龙之变化而后知蛭蚓之微大鹏不可笼天马不可羁伟先生之浩荡兮信余子之难为佩青霞而服明月兮陋蝉冠与锦衣悠悠东山白云紫芝挹浮丘以劝酒抚洪崖而诵诗徒有勤于丹诏终无梦于皇扉意哲人之寿考必神明之扶持岂期微疴纒绵嵗时膏肓成兮恨医和之去早招魂逺兮怨巫阳之来迟亭孤芳而室则迩兮竟一朝去此而何之忆先生之超忽兮游汗漫以奚疑骑苍龙而谒帝兮纷羣圣之相随饭玉屑而觞琼液兮奏钧天与咸池俯五岳于毫峯视沧溟于一杯死之乐盖有甚于生也顾尘世之何知嗟予小子久从吾师开发成就余力不遗恩深海岳报未毫厘忽讣音之南来痛贯彻于肝脾腰经执绋于礼则宜恨山川之莫徃徒北向而歔欷瞻落月于屋梁怳音容其在兹罄余哀于一奠魂归来其庻几
　　祭参政鹿泉贾公文
　　惟公禀乾坤正大之气践圣贤诚明之学负经济之雄才为天民之先觉声名晔兮日星德业巍乎山岳玉文章之连城初何劳而追琢波汪洋之万顷卒莫议乎清浊心欲传兮苍生之霖雨志期兴兮太平之礼乐求之古人盖秋菊而春兰匹之今人尤鸱鸢而鸑鷟此天下评公之大略也出入岩廊忠孝堂堂堂堂为何砥柱頽波五年防汉疮痍抚摩洽以恩信去其烦苛斯民戴公父母奚过移省江西民方渇饥旦夕忧勤极力施为泽雨恩风草木华滋斯民祝公夀考无期心净无欲纯乎天理昭然明镜湛然止水一毫不取清亷律已平生长物圗书而已仁者必夀斯言可冀何苍苍之难谌竟一卧而不起呜呼是天之未欲平治天下也是邦国之忧而斯民之不幸也日落枭鸣龙移鱓舞独非小人之深幸欤四海龙门攀望有素江湖飘荡感公知遇悠悠胸懐百未一吐杀身酬恩方期嵗暮云何一朝去而不頋呜呼公乎夀止此乎永懐风仪何时已乎其气之精明英伟磊落竒瓌浩然而不可屈者仆意其不随异物腐散而上还三光之照临下为川岳之流峙也不然骑苍龙谒琼宫跨紫凤游阆风天乐前导仙官后从持隂阳之槖钥掌造化之功也视世人之么微若瓮盎之醯鸡钧天可乐浮生可悲公归无憾我懐其哭酹白云侑此哀词
　　祭唐伯愈文
　　呜呼伯愈其才也通其德也全事亲交友内外无愆旣精医术又究篇名若芝兰香霭鲸川人皆谓君夀必洪延云胡不淑竟止中年埋玉黄壌沉珠九渊造物无情此恨难宣嗟我朋侪恩义纒绵举觞一恸有泪如泉矢辞序哀以诀终天
　　祭尉佥事文
　　呜呼惟公生阀阅之名家为衣冠之栋梁旣才髙而识逺复气粹而神昌早蜚英于泮水参羣彦以翺翔旋振衣于防阁厉青云而颉颃晚峩冠于宪府肃一道于秋霜惟激扬于清浊不吐茹于柔刚晔风彩之独振伟声名之益彰已而载淮东之明月返扁舟于故乡理松筠于三径谢鸿鹄于四方赓诗坛之遗韵撷画苑之余芳何庙堂之弗置竟夺君之徜徉降九重之纶綍职千里之农桑曽东行之几日婴二竪于膏肓鹏程奋而未极骥首困而徒骧俾厥施之克究殆事功之难量英魂去而何之徒视天之茫茫嗟不肖之踈鄙接闾阎之末光迨书剑之南游承青盼于维扬运北海之毫端草平原之荐章虽薄命之不偶岂兹恩之可忘无杨寳之防环有南丰之瓣香前年归而谒见侍音容于北堂持芳茗以饮我语谆谆于行藏又别公而南去变江湖之炎凉及今嵗之还家谓见公之日长何造化之难恃而吉凶之靡常鵩赋成而贾逝麟德衰而孔伤念知音之未报终有愧于门墙寄衷情扵哀泪序苦语于中肠傥幽之不隔冀招魂于此觞
　　祭母氏文
　　呜呼吾母仁慈圣善赋之自天虽蝼蚁之微有不忍践而况其他乎故姻亲里巷所至无间而欢然家贫多累育我三子蚕绩织络恒区区勤苦以穷年及今某等已成人矣谓当庶几效林乌之返哺俾吾亲安闲于晚节而跋胡疐尾遭时运之迍邅东原大府不得宁居而南寓济宁之荒陋忧愁无聊实日日而相煎眼中三子不获侍侧逺者千里外近者百里外俾思心日夜之悬悬积虑伤人沉忧损夀此吾母致病之由縁人来急徃孰知吾母之不待攀牀长呼形容不动竟漠然而无言呜呼痛哉有子三人未尝得一日之养兴言永叹得不有愧浚下之寒泉福善祸淫其理安在呼天絶恸徒血泪之涟涟此非安宅权时寄寓当于府北别择山水明秀之地以为吾母万年之乡永逺不迁吾父在此儿孙满前设祭以告神其享焉
　　祭兄景实知事文
　　呜呼吾兄命止于斯耶死生茫茫孰主之耶彼苍者天其有知耶其无知耶何善恶之报难凭而吉凶之理或差使人之不能无疑也如吾兄之明逹俊伟博闻强识有经纶之竒志蕴而不得施于时有忠义之大节鬰而无以表于世防飞黄之逸足侣驽骀于伏枥三十六年如梦一觉才过人而何益离家十载团栾有数非父兄之相追盖鸿鹄不乐于笼居者亦出于亲老家贫之意去年冬自燕还家时方病疟举家皆不欲其南行而兄执之坚后得十一月书言疟不作人马俱安家中稍慰自此书问稀少直至后三月始得张文焕书知在知州领盐事且云自过江来未尝一日少病家中信然而忧疑始缓呜呼孰知忧疑始缓之时乃骨肉哀痛长别之日乎去年六月亡吾嫂今年四月亡吾母家门衰败凶祸极矣皇天有知宜悔祸矣岂料吾兄之复及此哉兴王氏之宗者三人中惟吾兄是望噫今已矣吾宗无复望矣惟当教训吾侄使有成立以不坠吾兄之后呜呼言有尽而意无穷也仰天长号五内崩裂设祭在此兄其飨之
　　岳祠祈雨文
　　窃以谷黍虽成犹有晚田之未获隂阳作沴尚虞旱魃之为灾非唯下吏之忧是亦神明之责伏望挽囬造化呼召风雷一雨滂沱既洗焦劳之虑四方鼓舞难防佑助之恩尚鉴微诚式遄灵应
　　玉皇庙贺雨祝文
　　三春亢旱焦劳久切于羣情一雨滂沱润泽逺霑于四野深荷上天之赐用寛下土之忧草木含滋隂阳顺序嵗有丰登之望人无饿殍之虞士舞室农歌田竟何有于帝力山焚兰社击鼓庶少答于神庥
　　谢雨文
　　惟神庙食一方庥廕千里有祷輙应无人不懐近因霖雨之为灾曽率僚属而致祷香火未収于几案隂霾已散于穹苍凡此再三惠我黎庶即今田畴无阻农功遂耕耨之勤涂潦渐干盐运喜徃来之便物物共瞻于白日人人感戴于青天皆出神休敢忘防谢
　　河平王庙祈晴文
　　雨三日而为霖灾必书于史册禾一朝而生耳忧实在于民天况逢连日之霖霪尽致良田之渰没民居浸于潢潦盐运阻于泥涂众口兴咨明神是祷惟神祀载国家之典名居川渎之尊伏愿少着威灵潜庇一方之众大祛隂慝共瞻千里之晴其在我民敢忘洪惠
　　惟神呼吸隂阳把握雷雷变化莫测飞潜自如歆香火于灵祠示威神于下土凡有祈祷无不感通兹者霖雨为灾人民兴叹农亩惧伤于禾稼川流忧决于隄防不惟盐运之阻艰亦恐灶煎之亏损某等是以恭修菲荐敬谒祠坛伏愿扫去隂云俾万物咸瞻于白日酿成丰嵗庶羣生共佩于洪恩
　　曩以霖淫之故曽伸祈祷灵贶昭孚人心感恱今者适当收获之候正赖清明之时而乃隂雨不开淫雨为沴稼在田而未载农食有阙乏之忧盐聚卤而妨煎课程懐亏损之惧是用恭陈菲祭再凟明神伏愿曲赐矜怜有以大终于前惠则当并修防谢庻几少答于鸿休
　　沧塩司祭海神文
　　惟神包纳川渎浸浮乾坤煮水生财供国家之大用变田为卤显造化之竒功越自今春以来有愆羣庻之望沟港已涸潮汐未通镬灶阙于煎熬课程惧于亏损伏愿施其惠泽奋其威灵引雪浪以覀驰尽复陂唐之旧罄丹诚而东向尚希临监之昭
　　惟神名在五形天一之先位居三神河伯之上呑纳川渎浮浸乾坤盐利之饶国家所頼近因风潮之不节遂致塲灶之多虞课程有亏损之忧官吏懐责罚之惧是用斋戒致其防诚伏望永戢狂澜不使堤防之冒没大施防祐长教斥卤之丰盈其在我民敢忘神惠
　　运使祭御河文
　　伏以霖雨相仍道路起淹留之叹波涛暴涨隄防有溃决之忧不惟盐运之阻艰实恐居民之荡析輙伸诚恳仰凟威灵伏望囚鎻蛟龙收藏雷电安流千里保桥梁舟楫之无虞大佑一方俾水潦泥涂之不作傥从民欲敢忘神庥





　　兰轩集巻十四
　　钦定四库全书
　　兰轩集卷十五　　　　　　　元　王旭　撰説
　　井田説
　　自秦人废三代之井田斯人不被先王之泽千有余年中间有可复之机者三焉汉之高光唐之太宗是也皆承大乱之后土广民稀有其时又有其才按古人已成之法举而措之耳因循不革贻恨千古呜呼往者不可追来者未可期而复古之机独不在于今日乎民极少而土极多四海闲田十居其七举而行之易于反掌复三代之仁政泽天下之苍生开万世之太平岂非功之至大而士之至愿欤惜乎以身任天下之责者未见其人也机难得而易失时难留而易徃兹非志士之所重叹耶
　　不食太牢説
　　凡物有功于人者古人皆有以报之如犬马葢帷猫虎迎祭之类可见牛有大功于世所谓呈示吉凶无往不中者非虚语也又岂犬马猫虎之可比哉既无以报之又从而食之呜呼吾诚有所不忍者非若世俗罪福果报之说也顺天理而养人心制口腹而遵国法君子当有以戒于斯
　　瘿海说
　　气流行徃来于天地之间万物禀受而生得其正者为常理受其偏则为怪形常则物得其性而不为人所竒怪则为人所竒而非物之性蔽爱憎于耳目失物理之是非由是物以为病而人以为竒者有矣今夫挺直端竦条逹茂畅干云霄傲霜雪可以梁千寻之观可以航万顷之波者非木之良而得所生之正者哉然而明堂不构匠工不求未免仆死于荒山之侧与寒涧之阿其支离轮囷盘欝拥肿不中绳墨者无异焉出而偶见竒于人则被器用登华堂友瑚琏侣笾豆取重于世而不难呜呼物亦有幸不幸耶吾止轩先生有瘿罇状甚竒巧容酒二斗许以其大目曰海先生甚爱之岂非所谓轮囷拥肿不中绳墨竒于人而重于世者欤噫圣贤逆志兮方正倒置沉沦尊显兮谗防得志吾不能无感于斯矣
　　黠乌说
　　余之东邻居院樗树有乌分南北枝搆巢其上伺北乌之出也则徃窃其搆不数日巢成北巢殆尽疑南乌之窃已也伪飞去止他树以觇焉既而果然北乌飞还防巢相鬭尽取其所窃以归余观之叹曰禽乌防物而亦有机心奸黠之若此者乎然天下之理出于正者终成而伪者终败其始也劳心于窃物其终也破败以致争又安在其为奸且黠也世之懐诈伪以相倾行穿窬而无耻损人益己害众成家与斯乌何以异也呜呼终亦败亡而已矣
　　髙唐李氏诸昆季名字说
　　古人盘盂几杖皆有铭以自警况于名与字乃终身之称乎髙唐李氏诸昆季求余训其名字余不得辞也因各为之言其义于后
　　统者总也众理之所防也万物散乎天地之间而一气运于隂阳之表兹非乾元之统天者乎文言曰元者善之长也于五常则仁之属统之以元则众善有归而仁心不息矣故统曰之元
　　纲者网之大绳也众目随之而弛张故三纲立而人道行纪纲废而家国乱欲宰斯世舍此其安能乎古人云得其纲则万事理纲以宰之则天下无难事矣故纲曰之宰
　　经者常也天地古今之常道也虽然有常斯有变当其变而犹守其常无乃胶柱之流乎此权之所以用而经之所以能济也经以正天下之常而权以通天下之变道其庶乎无矣故经曰之权
　　维者系也泛泛杨舟绋纚维之而后正置一身于人海之风波而不知所以维之可乎维之以正则为中流之砥柱矣故维曰之正
　　绍者继也继业承基人子之重事无忝尔祖其惟聿修厥德乎绍之以德则可以増光前烈矣故绍曰之德绎者思也如抽丝相续而不絶之谓也夫诚者天之道思诚者人之道纯而不杂运而不息之谓诚绎之以诚则思无邪而得性情之正矣故绎曰之诚
　　综为机缕条而理之也天下事物不胜其多而莫不有当然之道不得其道则愈治而愈乱综之以道则游刄余地而事物无错杂之患矣故综曰之道
　　纬者机丝之徃来而所以配成乎其经者也在天则常星为经而七曜为纬在地则江河为纬而山岳为经一经一纬而天地之文生焉纬之以文则彬彬君子而无白贲之不及矣故纬曰之文
　　绰者寛而有余裕也才之受于天者髙德之积于已者厚非不矜不伐而持之以谦安能泰而不骄乎绰而能谦则心广体胖而人亦乐与矣故绰曰之谦字生于名名生于实盍因所称以求厥益雝雝鴈行勉尔常德神之听之永保终吉
　　鄃城王氏诸子名字说
　　王君子谦鄃城之良也有子侄五人名字未立一日请余为训之余不得辞乃各为之言其义而君自择焉可也
　　权为称锤所以平物而不失其中者也夫天下之事有常有变而圣人之道有经有权葢权者所以济乎经之穷也观孟子嫂溺之章则权之义见矣故权之字曰公济
　　机为弩牙乃发动之所由也君子之为度其必中而后发则事功有成而无后悔矣伊尹之告太甲曰若虞机张徃省括于度则释此其意欤故机曰公度
　　枢为户本开阖之所由也居其所而运动无穷亦犹君子之守道贵于时施而运行也是以斗运四时亦名为枢义不以此欤故枢曰公运
　　格为穷究之义大学之目有八而莫先于致知致知之术无他而必在于格物葢天下之物莫不有理惟其无以格之是以其理有蔽苟物无不格则理无不眀而吾之知亦大矣故格曰公理
　　桢为墙基板筑之所依而立也其植端以固然非干之持其傍则无成功葢桢以立其体而干以施其用苟明乎此则君子之立身行道又何患无成功于斯世乎故桢曰公干羙哉王氏华蕚相辉既立尔名字亦不违佩服而行有是无非庻保贞吉君子之归
　　杨氏昆仲更名字说
　　杨生从余学甚有志而勤一日传其父之命请更其昆弟之名字葢兄名仲实字伯荣生名仲和字伯甫夫伯仲叔季乃长防次第之名也前所称谓于理诚有弗顺者遂以彦代仲从其序而更之曰彦实字伯荣彦思字仲逺夫彦者羙士之称也德之积者充实于其中则英华之发越于外自有所不能掩矣譬之于木本根实则枝叶荣又荣者物之始而盛也实者物之终而成也伯荣其务于实乎思者人心之妙用也人谁无思顾不能逺耳思而能逺则学可进而理可明身无过事无矣孔子曰人无逺虑必有近忧彦思其务于逺乎
　　鲸川刘氏昆季更名字説
　　鲸川刘君子益有子侄四人既立名与字矣君意以为未善一日命其仲子来请更于余余既不得辞乃为更之
　　长曰容字伯申葢申申夭夭圣人之容也圣人之德蕴于中而形于外其雍容舒和自然而然非勉强之所能为也观于外可以知其中矣学者可不务养内乎次曰宏字仲仁葢宏者广大之称也求其广大岂有过于仁者乎私欲不存与天无间万物虽众皆吾同体孟子曰居天下之广居仁是也可不思扩而充之欤次曰寅字叔泰葢天之一阳生于子而其卦为复二阳生于丑而其卦为临此天地之开辟者也而造化生生之功犹未尽形必至三阳之寅于卦为泰然后造化生物之功着而天地之仁溥矣在人言之则寅为敬敬者一心之主宰敬存于中则体正于外而可以泰然自得矣
　　次曰宪字季章葢宪者先王之成法世之人所当遵守而勿失者也夫先王之法载于书未尝不存于世而人自不能有以明而行之所以心无据守而事多愆过循宪之所在而明之则措身法度之中而尚何过举之有乎名与字既列诸右而为之说矣粲粲芝兰其亦佩服而勉之哉






　　兰轩集卷十五
　　钦定四库全书
　　兰轩集卷十六　　　　　　元　王旭　撰铭
　　故孔目康公墓碑铭
　　至元甲午冬康仁伯安奉其先大父孔目公行实一通诣予致其尊人之命曰先君藁殡未即安宅心不遑宁有年矣今力稍舒将以某年月日改厝于康家庄之先茔窃惟平生行事不可泯没敢请文以表诸石予寓安阳四年矣伯安从游甚厚又其尊人之命如此义不得辞乃按其状序而铭之公讳玉字仲祥姓康氏其先出周文王之裔康叔封之后曽祖讳时祖讳仔世居砀山皆以农为业考讳玩器度魁伟尤长法律因河为患侨居宋之夏邑娶刘氏名族也有子五人祯宁玉宥荣祯仕金为尚书户部掾汴京失守从驾出幸不知所终宁无嗣玉即公也弟宥尝为济宁兖单三州都总管府经歴官别坟于济州任城之东弟荣养志弗仕公赋才明敏精于吏术尝试府掾以防干称壬辰河南饥乱遂与昆季北归时总帅丁公权行徐州节度使事于市立寨闻公名罗幕下厚礼而咨询焉賛助良多或有餽遗輙责以汚已立却之人服其清后移立砀山县于寨中济州石总管命公典其事民乐其徳归者甚众迄今富庶实其力也公天性洁素物无妄费一鞾十年尚如新其他类此晚而退闲优游乡里尝谓其子翊曰人之为儒当贯三才为道当造入妙为农当顺天时尽地力为吏当明法律本仁恕果如是斯可以无愧于已而责命于天矣观其言则志可知也不得大用于世以防其所有惜哉以至元戊寅仲冬廿有一日终于家享年八十三权殡于城南之别业娶骆氏刘氏俱邑之望族也先公卒生男女各一人女适李氏男讳翊刘出也前砀山县典史清修畏慎恺悌慈祥所至有善人之目娶胡氏张氏生男十有一人女四人男长曰仁明达精敏才识甚高尝充淮西江北道提刑按察使司书吏绰有能名已而还家事亲读书遂不复肯仕乡人重之孙男一十五人铭曰木秀深山孰知其栋梁兰芳幽林孰闻其国香遇者其常弗遇亦奚伤有美康公才徳俱良不宏其施道止一乡积崇报丰后世其昌新茔有铭永示不忘
　　故宣武将军朐山令王公墓碣铭
　　公讳义字某姓王氏其先出周灵王太子晋之后故太原琅邪之族于世为最着公自高祖而下累居砀山县之胡父镇祖讳某配杨氏善星歴风水之学尝试司天台授隂阳管勾考讳晋娶胡氏传家学知名逺近生二子长曰善防舍俗为僧次即公也豪俊慷慨才识过人时值金末将乱輙自奋应募从军临淄郡王左副元帅兼郑州防御使张忠帐下战累有功于元光元年充正班序使又于大安二年以功迁宣武将军朐山令有善政年八十有一终于家妻赵氏生一子讳仲贤姿状魁梧性行勤谨充县巷长人敬服焉凡有营干众必倚借其于宣圣三皇二庙始终皆其监治之力也仲贤娶杨氏生一男五女男名用早卒次室刘氏生男一人名某娶刘氏一日仲贤诣余言曰先世茔域本在胡父镇南门外出贤村龙鳞沟之西经值河淤今不复存尝别卜新茔于本县南关之南种木已成列矣惟是先人宣武公之事迹祖宗之世次既不能谱其详而所畧能记忆者傥又无以纪之则大惧泯灭于后而无以逃不孝之罪今将叙而铭之石惟子是请余不获辞因摭其畧而书之如此铭曰王姓蕃昌源流甚长胡父钟祥宣武堂堂夀衍名彰旧茔既亡新茔是藏珍木成行中存栋梁本根无伤枝叶弥芳乃孙烝尝不离其乡孝思勿忘
　　泰安申君墓碣铭
　　公讳道安字徳卿世居潞州高祖因宋乱徙单州之武城居四世而公之伯叔六人其三即公之父也精于医尝为归徳府医学教授公昆仲七人其次在六值金季避乱寓海州数年家资钜万忽一朝尽散之擕其孥往维州既而海州防于宋众多遇害公家独全人乃服公之先见公治家严与人忠临财义避兵时与亲旧数十百家老防相依而行公备极艰难同其甘苦终无遗弃遂得俱完既而天下平定思还乡里行至宫里村因家焉享年六十有九而终卜葬于此妻王氏生子一人名国瑞字伯祥明敏刚果见义必为敦尚诗书于医尤防尝节素问宣明论补名医録行于世至元间两为泰安州医学敎官众无不推服者妻胡氏生子三人长曰必端次曰必谊次曰必偕俱传父学有立女三人长适时侯孙次适赵某次适刘氏伯祥再娶高氏吴氏必偕尝从学于余而伯祥又余之所素敬者今将以其先人之行着之石而不鄙以见委既不获让因直书其事而系以铭铭曰申以国氏其来甚长迨公之生属时扰攘散材全宗避弋高翔渊珠弗耀椟玉终藏庆钟后人俾大而昌刻铭于石昭示不忘
　　碑
　　宣授武德将军邓公新建祖茔之碑
　　夫功名出于力为富贵由乎身致谓无预乎祖宗而譬诸灵芝之无根醴泉之无源者乃流俗之恒论而非君子之格言也易曰积善之家必有余庆庆之所钟即富贵功名之所自来乎彼世之豪杰或起布衣而登将相防泥涂而奋云霄焜燿当时而荣华一世者是虽才气过人之所致然亦祖宗积累之余泽家世休祥之明报也故观于子孙之盛衰可以占知其祖宗之得失矣若今安阳邓氏者其殆积善余庆之所钟乎谨按邓本蔓姓殷之侯国也春秋时有邓侯吾离朝于鲁后亡于楚子孙因以国为氏后汉高宻侯禹起南阳佐世祖定天下功名为中兴之冠而南阳之族遂盛于世人材相望照耀青史代不絶书君家自防乱以来亡其谱牒故高曽而上莫能详曽祖讳世昌前金泰和间登进士第官至秘书丞娶卫氏生二子祖讳珍即秘书之长子也豪迈俊爽尚气重义有古侠士之风值金末之乱纠率义勇以捍冦敌部曲数千公为统制号令无敢违者一方赖之以全安及蔡州之陷公叹曰吾本志欲为国家立功今无所及然吾心之忠天地鬼神其必有以知之矣且吾拥众数千于艰难扰攘之际惟以救人为念而未尝妄有杀戮天道倘可信后世子孙必将有以享其报乎年若干以夀终于家配张氏子男一人讳海生兵革间虽不知学而能敦孝让崇信义睦乡闾勤稼穑见者莫不爱而敬之称善人焉娶冯氏生男三人女五人男长曰徳魁梧倜傥才堪有为纪纲家务不克试于时娶黄氏生子七人女二人次曰青即武德公也防而不羁负性慷慨才志竒伟尝谓所亲曰大丈夫生人世间当以功名富贵自显白于时安能区区老为田舍翁乎至元四年充摄本县廵检之职即有能名六年以百夫长从征南宋围襄樊累有功防上赏至十二年三月内与南宋安抚高某战于岳州之洞庭湖胜之又攻荆南之沙市取之奏功勑授忠显校尉银牌总把次又収复江南诸州邑及以从征广东之功宣授武略将军管军千戸仍颁防印绶继复平蛮冦于广东甲子门进授武德将军职事如故乃十五年七月也厥后屡着显绩于东南如擒化东之赵元帅禾山之顔万三广东之黎德欧将军等皆叛逆剧贼表表在人耳目所共知者其余招降堡寨及克防平荡之功尚多未易遍举也行省官及枢宻院皆知美君之功奏求迁赏朝廷以众例迟之而为先防金符以示褒嘉之意然公膂力方刚谋猷克壮功名日起福禄鼎来他时所至岂可量邪勉而弗懈则安阳之族亦将由公而大矣呜呼邓氏祖宗积德之报其验于斯与公娶刘氏生三子董氏生二子女二人弟源笃实通敏佐兄徳理家事乡党有孝弟称焉今年秋武徳公奏事阙廷衣锦过其家聚族协谋思所以广孝于祖考者乃卜高原择爽垲大治新茔选良日而迁焉仍砻玉石以表阡首一以纪祖宗世次源流相承之懿一以着武徳公立身扬名显亲之美辞非黄绢姑用播于清尘传列青编尚有期于鸿笔铭曰郁郁新阡佳气攸萃谁其卜之曰维邓氏维此邓氏源流甚长以侯建国自彼殷商春秋吾离子孙用显下逮南阳族大以逺汉唐迄今世有闻人眷兹砀邑庆源肇新煌煌秘书英英统制天啓厥祥有善其继其继伊谁曰武徳公宠佩金符为时英雄福如川海滔滔未己壮志四方青云万里俟其他日功业之成嗣书琬琰以永休声瞻彼先茔既安且吉相我后人休祥防极子孙鉴之种德无斁有不予信请示斯石
　　故宣差水军总管宋公神道碑
　　鸿鹄之飞必奋翼于九霄虎狼之行必食肉于千里夫物有出伦之能者必不自困于寻常之内也况英雄魁伟之人乎其乗时奋起取功名以自见于当世而不肯碌碌以终其身盖亦所负之当然而非偶然者矣若我宣差总管宋公者其人与公讳徳甫清州防川县人也祖某父某皆力本治生种徳弗仕公之生也雄杰多力慷慨不拘尝督纲船于御河众畏服无敢违其一语者后值天兵南下河朔失守因率众渡河寓于陈州是时金人都汴国势日蹙诏举才勇之士不次用之众以公应遂擢居都统之职战数有功适行省官有贪贿而不足于公者罗致其罪众辱之将谋害焉公怒且惧谋之于众众曰天道在北汴都终亡公不见防死无日矣且吾辈力战而不为人所知亦何为辱于此哉不如北附以图全公廹于众不得已乃帅麾下壮士三百余人北归我太祖皇帝得之大喜即颁金虎符以授之俾统其众既而征河西有功又特赐衣粮人口及宣德州第宅一所以赏之仍自黄河以北水军皆焉时李昌使南宋未得入境乃诏公以百人往竟能定其约取彼报使及表章进献之物以还其后収汴都及累征南宋公輙以水军预其行至于蕲黄襄樊荆山庐夀维扬连海等州其攻围钞畧修筑首尾数十年间劳苦功高简在上心虽茅土之封未遑而赉与重叠其恩渥矣中统元年今上即位公以老请致仕朝廷虽甚眷而莫违遂以子某嗣其职而听之中统五年六月二十有六日终于家春秋七十有七葬于夏津县顺化乡之宋庄以夫人王氏祔焉礼也子男三人长曰元伯次诚次良弼元伯即嗣公职事者质直好义气节过人有古豪侠之风中统三年平乱有功遂兼领益都路军民镇抚及博兴路总管后还职水军总管至元十六年因病请休致朝廷命其长男从政承替即优游家居无复仕进意诚早尝显达后亦退间良弼前缙山令今富庻令皆有善政可纪公之薨于今二十有六年而元伯每以墓碑未立为恨一曰奉家状来谒曰伏惟先人起身艰难建功国家流庆子孙宜有碑以表墓道久而如某等之罪也今幸具石愿子有以文之余辱君知厚义有不获终辞者乃摭实而书庻防芳声之不冺而有以取信于将来也铭曰宋国殷后微子之封代不乏人有耀其宗眷兹防川英灵所钟公生其间实为长雄春雷起蛰羣蛇辅龙西伐南征靡役不从烈烈真勇堂堂骏功皇心用嘉赏赉优崇金虎之符命总元戎胡不锡之山川附庸天意垂裕俾滋其丰有继源源如水之东顾瞻九原松柏号风英灵不昧神理长通刻辞贞石昭示无穷
　　县令潘君墓碑
　　至元癸丑秋安阳潘君庭玉持其先人县令安逺君行状一通诣予以墓碑为请曰伏惟先人起身勤劳致有爵位功存乡邑庆流子孙今月日已逺而墓碑未立岂非某等不孝之罪哉此旦夕忧思不遑宁处者也愿先生幸有以诺之余不获辞因阅其状序而铭之谨按潘氏之先出于周文王后毕公之子季孙食邑于潘因氏焉公讳某世为砀山人自高曽而上经乱谱牒不存莫能详考父讳浩仕金为某官娶臧氏生一子即公也自少倜傥才力过人承父廕充穆昆及金季河北兵乱公帅众保市力寨壬辰国兵南来迎防以功充本县丞仍行县事于寨中招集三千余户既而南来张秦二安抚入境破寨掠老防数百口而去公时在外闻之帅壮士追击夺所掠还朝廷嘉其功迁五官授安逺大将军仍前砀山丞继改砀山令其后朝廷以本县不及千户并属单父公遂闲退终于至元乙亥之四月享年七十八葬于市力寨室四人曰臧朱吴杨生男女各七人长曰夐娶黄氏生四男三女尝监本县祗应务酒事次庭玉娶贾胡傅曹四氏生男女各一人累受省部付身管领库务事至元二十六年勑授通州丰利场同管勾庭玉气质魁伟而徳行温厚才任烦剧而志存逺大非碌碌者也次瑛尝充平江路财赋提领娶张氏曽氏生二男一女次珪娶丁氏生男女各一人尝监本县祗应务酒事五曰瑾管治庄产事娶徐余二氏生三男一女六曰琇娶薛氏林氏生三子尝两受济宁路檄监本县酒税至元三十年以本户居县之最赴京都充司仓七曰译妻邵氏二男一女至元二十年勑授将仕郎南陵县丞呜呼潘氏之子孙何其蕃盛而长也如此岂非祖宗以来积善余庆之所钟乎培其根益茂其枝濬其源益长其流是又祖宗望于后人之意也他日门族昌大而世业荣华则焚黄告宠可以慰祖宗于九原而无憾矣铭曰逺矣潘氏源周楚晋岳之文呉璋之武奕奕有人辉映千古惟安逺君遥承厥绪奋身独起保障乡土既有名位光荣父祖生七男子竒俊轩举积善流庆天将昌汝如火始然攸灼攸叙如泉始达波流东注赫赫君家其兴可覩佳气攸萃新阡之所松栢长青有隆其祜咨而后人共承善防母忘孝思以永终誉神之听之莫敢或侮刻铭贞石用代家谱
　　传
　　赵节妇传
　　大徳庚子秋余友李公敏袖书一通过高氏中和书院示余曰此李君仁甫之所铭也其母赵氏贤而有节仁甫防失父頼母之教以有成今亡矣无以慰凯风寒泉之思愿先生芟其繁芜而叙着之此仁甫之意也敢因以请余义不得辞乃为序之李氏之先盖河南人经乱谱牒不存无以详其世次源流之懿高曽而下有讳与者仁甫之祖也其配尹氏生三子曰滋曰润曰信始因乱北渡寓河间献州之乐夀县数载而卒滋等三人遂徙家长芦滋殁有子珪及孙定山绍厥后信亦有子二人业于农润即仁甫之父也倜傥好义忧人之忧乐人之乐不幸早卒其配赵氏生子二人曰壁曰仁女三人适任氏齐氏田氏孙四人赵氏治家严而不伤恩寛而不失义寡居三十年守身如玉雪之洁勤于妇功教育其子乡里贤之或议欲以节妇荐赵闻而止之曰志不愿也临终召二子戒以同心理家友恭之义勉以亲贤逺佞解纷避害之言卒于元贞元年二月又二日夀六十三于镇东五里小许村之先茔余谓古之妇人不以容色才智称而独以节义称故文如蔡女辩如王妻而君子有所弗取宋共姜鲁陶婴柏舟之诗黄鹄之歌见重于千载之下岂非以节义之故与今仁甫之母寡居三十年其志其节视古无愧固可书而传之以为人伦风俗之劝矣仁甫兄弟好贤乐善友恭不衰亦可谓无负于母训者矣是岁冬十月书
　　任义士传
　　任可字献之居沧之长芦镇稍饶以财中年未有子而母得危疾医药莫能痊忧甚拜祷于天曰倘获神祐俾吾母痊安而身有后愿舍余财以济鳏寡于是发帑廪大施其惠既而母病良愈不六七年举三子君心益感激他日具前事白其母曰天之报某者厚矣而某之所以承天意者惧未能尽也愿将诸人所负债劵悉焚毁而不征如何其母时年八十矣闻言大喜拊君之背而勉之曰此善事汝行复何疑君即取劵欲焚之又念诸负债者多商贾在外恐不及知则终疑畏而莫敢速反于是牓姓于通衢以示之凡毁六十余劵计楮币五万三千余贯君一日过余高氏之书院语及其事余因褒之君愀然敛容曰某此事本以践吾祷天之初言而报神之厚赐非有矜世钓名之心也诚使吾母终上夀而三子有成虽贫亦足矣不然万金何用哉余于是贤其言而高其用心因叹曰昔冯驩収债于薛焚劵市义而还以孟尝君之贤而犹不恱况其他乎今君散财数万皆出中心之诚而无一毫勉彊意其贤于人逺矣岂非义士也哉
　　李神童传
　　沧州李仲实行年六十有六生次子曰柰驴四歳能辨字之偏旁若夙习者大徳四年二月仲实生朝对众戯之曰汝既防慧我今老矣汝能夀吾一诗乎其子前此未之习即应声曰父年七十四筋力未全老但愿长太平金石同夀考时年九岁矣座中咸惊异焉兰轩曰余闻天地有清明灵异之气钟而为人则为哲为贤然是气也遇之为甚难故古今贤哲之士或间世而一见焉然或钟是气而有其质矣顾乃学问之功不至而终于常人者亦有之前金时以神童称者盖四人厥后唯麻九畴知名于天下余三人者无闻焉岂非学与不学之故与今李氏子不由师资于文字若夙习是禀气之灵异而有贤喆之姿矣可不思其难遇而成之以学问之功哉仲实勉之幸不以余言为过
　　节妇志【附】
　　清亭耿枢从余讲读之暇首言其曽祖母之守节为可尚恨世人无知之者愿得先生数语以表之因次第其事以请予不得而辞也谨按耿氏祖居长清南一乡万滩保以农为业有曰五郎者于枢为高祖其妣周氏生男一人房次亦第五娶王氏生男曰乞儿耿五享年三十而卒王氏时年二十五其后乞儿年十二又溺水以死王氏既寡守节愈固恒痛念舅姑之榇在浅土心不遑安遂于至元二十九年秋八月十有八日竭其力改塟于祖茔之内既老无归乃依族孙耿某于清河之西耿亦孝行纯笃奉养无违庶可以终其身而无失其所矣噫节妇之旌表乃朝廷之令典也岂不为有闗于人伦风化之重与故共姜柏舟之诗不删于圣笔陶婴黄鹄之歌见重于鲁人如王氏者其志其节独何愧于彼哉世之君子必将有取于斯矣大徳二年冬十月有五日枢将归省因为书之王氏时年八十有一












　　兰轩集卷十六
