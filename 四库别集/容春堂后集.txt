《四库全书　容春堂后集》　　（明）邵寳 撰

　　●容春堂后集目录

　　卷一
　　杂着
　　卷二
　　记
　　碑铭
　　巻三
　　序
　　引
　　卷四
　　墓志铭
　　卷五
　　墓志铭
　　巻六
　　碣
　　石表
　　俟归铭
　　塔铭
　　墓碣铭
　　巻七
　　神道碑铭
　　墓碑铭
　　墓表
　　传
　　巻八
　　祝文
　　祭文
　　巻九
　　辞
　　古乐府
　　古诗
　　歌
　　行
　　禽言
　　卷十
　　五言絶句
　　五言律
　　五言排律
　　卷十一
　　七言絶句
　　巻十二
　　七言律
　　巻十三
　　七言律
　　七言排律
　　词
　　巻十四
　　书简

　　●钦定四库全书

　　容春堂后集巻一

　　（明）邵寳 撰

　　○杂着【四十六首】

　　昭穆说荅杨崇周

　　昭穆之称其起于祫祭幽明之乡北乎论世者以别父子论庙者以别左右取其位不取其义至于祭焉塟焉嗣焉礼律之称是者尤着其来盖乆矣某今人也不敢行古礼今之庙制行于朝廷大夫士者不一惟永乐间胡行唐所拟者尝颁行之庶人祭三代则曾祖居中士以上祭四代非左右其奚置哉置以左右则昭穆之名从之亦有不得不然者父昭子穆无世不有谓无始祖而可废乎左昭右穆无地不有谓无中龛而可废乎今之所谓昭穆者幽明之义未能恊于古吾知之矣而谓左右之列不可行于今乎吾庙为四楹间中为三室虚中以俟祧主之蔵盖小宗之道如此是中虽无主而未尝无位也以是而左之右之曰昭曰穆非古之义而古之位也某今人也不敢行古礼酌古之义而今焉是从吾之分也虽不韪其敢辞诸

　　家庙石磬铭

　　辩汝声介汝徳于以考之先祖之侧其永无泐

　　杨正甫英石铭

　　突其来如移自遐逖谁琢且追而复考击金兮玉兮声在兹石兮

　　温砚铭

　　暑有发冰寒有藴火旣济且和调剂在我彼鼎我砚制殊义同汝革汝从惟金在镕功在斯文而不自有左右置诸岁寒良友

　　屛鉴铭

　　鉴乎惟观屛焉以障异用并施厥亦有尚我屛我障我观在之后前左右释兹在兹知风之自弗障亦可我心水如我鉴在我

　　范抚州像赞

　　州当専城郡作别驾厥初京府位尹之亚威声肃如后光前价勇退急流食不遑暇斯人也吾尝闻其先君子之节于东山翁矣乃今征乎其平生信矣哉有明于几先无虚于名下也

　　张企斋先生像赞【企斋张公寳于母党称舅于文章徳行加重焉公亦谓寳知已公像之赞非寳其谁宜为哉】

　　西曹一月未足尽公之才东镇三年未足尽公之政公学渊源公性坚定无事至殆忘其有为有物交益知其无竞中岁极江湖之幽忧晩景遂山林之髙兴时之论者不知其谓公何以予观公盖百折于世涂而不失其正者夫

　　复旧物赞

　　百子圗一【识云括苍铁砚后人笔成化初失四之一庚子陆承翰氏归我】
　　有子惟百四其轴谁为兹圗为嗣祝昔失其一今也复兆多男兮天以吿
　　铁器一【髙二尺有四寸圎径尺有八寸状如鼎有趾而无耳铉成化初失之正徳庚午春杨正甫氏以归我】
　　泫金质焉近鼎象扣之有声纳有量旧物来归义弗让吾置之庭铭其上器不可假名不可强神予相之永圗是尚
　　雕漆盘一【状如槟榔天顺末失之正徳壬申秋砖桥钱尚简氏以归我】
　　追兮琢兮三其角兮我有嘉宾以荐玉兮
　　洛神圗一【叶圎径八寸许不知何人笔上有荆南髙夔小楷书曹子建赋成化初失之正徳甲戌春镌工何球以归我】
　　魏人之赋今画以书荒哉事也卫风之余予尚观之亦以警予

　　龚守诚像赞

　　诗咏稼穑书称构堂鍳于古训曰笃不忘家曰干蛊国曰服勤古有良士君惟其人幼壮敏强耆艾静逸世务周旋观几于迹地以受廛时以受服吏有沧洲隐无盘谷秋原藜杖春渚兰舟人亦有言与造物游

　　云南宪副许君像赞

　　西台之望南臬之声洗寃泽物有徳惟刑今也善良昔也凶慝何以致之有刑惟徳未老而请归卧林邱古亦有人勇退急流太史作铭窃附我赞国有春秋乡有月旦

　　四事圗赞【四事者子事父母也妇事舅姑也妻事夫子也妾事女君也予欲于言外示内则焉故假绘于杜惧男氏抑有不能忘言者于是乎赞】

　　事父如天事母如地允兹在兹其何敢替无贰尔心有临上帝文王我师日三王季
　　右子事父母
　　用父事舅用母事姑我思古人是究是圗非自成已抑亦成其夫乎
　　右妇事舅姑
　　男位乎外女位乎内兹惟义类我惟坤干则莫我敢对我栉我巾小物是勤无贻君子之累
　　右妻事夫子
　　妻之言齐妾之言接命之不犹敢不兢业古有恩礼而中取节礼胜则离恩胜则媟
　　右妾事女君

　　寿星赞

　　孰储尔精南极之星孰拟尔形古之丹青或谓星其人欤降升下上一气孔神凡天下之黄髪台背皆其身也其生无始其没无终南极辉辉与天无穷

　　僊人画赞

　　铁为杖兮若人超阆风兮歴昆仑下无地兮上无天挂扶桑兮少弭忽入水焉生鳞变复化兮莫测空遗像兮风尘

　　希翁小像赞【其孙金请】

　　西渔震泽之濵东樵鸿山之野短褐萧然公何为者海鹤一声天空月明我歌离骚敬吊先生

　　前刑部郎中东楼黄君像赞

　　于戏东楼仕勤夙夜之节舎将谓何学逹春秋之权用则执是直而见黜盖尝闻诸士师败以为荣抑何愧于史氏归欤曽日月之几时懐矣极江湖之万里于戏东楼可谓百年而无知已乎

　　陆南康趋朝像赞

　　冠冕佩玊晨趋于朝人知君之劳端拜稽首仰瞻重瞳人知君之共事要其成物核其实至于小大无时或失云谁之知曰惟天日

　　痩竹居士赞

　　古篆今符壮附辞尊之义旧乡新筑晩从习隐之伦有诎有信既不计夫前劳而后逸无得无丧又何知夫彼幻而斯真盖君尝自为之号曰痩竹居士论者谓得其象且得其神是故在朝在野挺其如玉而能自拔乎风尘语不云乎君子人与君子人也

　　潘松邱像赞

　　家所藏书曰古之遗身所被服曰今之制无产有恒不试故艺道存继述之人望流传闻之世生既谢乎公征死何假于私谥或披斯圗而问焉亦惟曰松邱处士潘其氏也

　　玊林翁像赞

　　今人古冠志焉是尚子以徳训母以色养振大雅于弦歌回羣争于揖让迹寓碧山之中名彻青云之上曰老而传康强无恙或有问焉则操几杖噫若人者宜乎子弟从之为师而乡人称之为丈也

　　汪良用像赞

　　山泽哉而深忠爱之念江湖哉而勤孝养之心无憾哉子路之米有济哉卜式之金宜哉若人遐哉徳音尚亦有余情哉烟水之舫风泉之琴

　　题东方先生画像

　　东方仙人衣被云霞手一硕果来从海涯曰三千岁一实一华人闻此言皆笑其夸我欲扣之山深水涯无何为乡乌有为家

　　记先师文正公小像

　　此吾师西涯先生李文正公小像也先生薨后某寓书求诸崔尚寳世兴得之某昔侍先生尝窃观于架上乱书中盖先生为学士时所画于今三十余年矣乌乎先生不可作矣得斯像而时展焉亦足以慰我岑郁无涯之思耳听松庵某世墓所在旬月必一至择静室悬焉谒墓退则谒于斯勤且弗亵之道也丁丑秋七月朔

　　司冦铁柯刘公传论

　　论曰汉之时尝遣绣衣使者持斧廵行郡国盖斧以击伐为用尚矣斧之柯制必以木或患其弱故有以铁为之者柯劲而斧之用益利虽然执柯者人也人有刚徳而先之以明继之以贞斯无负于柯矣其司冦公之谓乎

　　叙筮【二首】

　　秦国英之妻毛疾病筮之遇鼎之升其四爻曰鼎折足覆公餗其形渥凶上九曰鼎玊铉大吉无不利鼎器也主器莫若长子国英以之毛冡妇也折足而覆餗不亡何待且足折矣虽有铉将焉用之变后而象非类犹不告也
　　华伯姬归宁而病筮之遇干之大有曰飞龙在天利见大人龙动物也春夏飞而东蛰秋就潜矣象之非时于人为病然干为父为君姬之见父犹臣见君也见既利矣虽病何害焉且刚而之柔固妇人之所也其将复乎

　　小试诸生策问【四首】

　　问苏建责大将军青观古名将所招选择贤者勉之而幕府长史亦以士无所进论为大司马车骑将军安世讥当其时二君子者一则以何与谢一则以何知谢不知其所与所知者果有所在乎亡也
　　问仁义礼智性之四徳六经四子盖多称之子朱子释仁义礼吾闻之矣智之为训则未之闻也岂有之而别出于他书耶如其无也后儒亦有补之者耶不然请拟所以补之者
　　问秦灭六籍礼壊乐崩尚书残逸惟易以卜筮故存不知诗春秋之存抑何以哉诸生必有能言之者
　　问予读史见有问绛侯周勃何如人者张相如何如人者汲黯何如人者又有问颜真卿作何状者当其时各有所为问者而其对焉者亦必有以也诸生为我尚论之

　　三登赠秦都宪【有序】

　　【御史中丞秦公国声以廵抚赞理之命将徃湖南而吿别于寳寳病余闲居念吾国声学行夙成昔在户部与闻尚书笺奏出歴臬藩敷文备武绩望兼懋而兹行又超迁伊始欲有赠焉致我莫助之爱而不敢轻也检吾箧得古笺一其色蔚然以碧莹然以泽盖藏之乆矣正月之望卜而得吉天开日明恵风以和爰启冉泾东堂闭门谢客乃始执笔惟昔先民有作予得之于登者三其古与笺称谨序以书书既而三缄之重袭加藉又卜日以授从者俾乗间进焉或曰何珍重若是曰以古物赠人其固宜哉曰居今之时姑舎是可也曰不可古之物即今之物也】
　　武昌之西有楼曰黄鹤相传以为仙者遗迹自唐以来人侈谈之或曰非也山名黄鹄由东北是来西距于江有飞动之势故以是为镇盖堪舆家说也鹄鹤类也是之名耳虽然此不足深辩予尝登之得大观焉书称江汉朝宗于海实于斯在夫海则逺矣而势必趋焉有不可遏者朝云宗云盖取诸觐礼以名其势而并得夫心焉耳夫江岷出也汉嶓出也其所由来者异至是而势不得不合所谓以异而同有恊恭之义焉人臣事君之道固如是夫
　　予尝登岳阳楼读髙平范氏之记徘徊临眺乆之或曰巴陵胜槩在洞庭一湖信哉言乎曰吾观范记盖云方记之未作也胜固在湖也厥既有记则胜不在湖而在斯文矣然则何谓曰记曰处江湖之逺则忧其君处庙堂之髙则忧其民又曰先天下之忧而忧后天下之乐而乐盖古仁人之为心如此而四三言者尽之此天下之胜也虽然君子读是而感发焉固亦斯楼之胜哉若所谓坼吴楚而浮乾坤者则奚庸愈于此
　　滕王阁者为江南临观第一王勃氏序之尽矣予尝登而观于古今之作独取昌黎所为记焉其称王中丞之观察江南西道也前所不便及所愿欲而不得者公至之日皆罢行之春生秋杀阳开阴闭令修于庭户数日之间而人自得于湖山千里之外乌乎斯人之为一何旷逺神逸与斯楼称哉或曰此何与夫临观曰天下之景其大致有二畅如也肃如也恒畅则荒恒肃则厉时以令变物与心违虽有湖山其如人之不自得何故叙景而先政昌黎公于是乎善记盖今去王中丞千有余年矣尚见其所为景者虽未为赋犹赋也

　　歴代钟鼎欵识跋

　　右歴代钟鼎欵识二十巻致临江照磨事吾邑陆寛宗仁手搨宋薛尚功氏所编刻者也宗仁昔在礼部有事符篆以精博称良史公卿大夫问古文者必宗仁焉属而予为尤予视学江西属之尤数今观是本点点画画皆无茍笔乃知宗仁之能昌其书者盖稽古之力宏矣夫古之文不用于今今所用者符篆之外无几焉然尝闻诸昌黎凡为文辞宜略识字识之非难用之为难造之为尤难神明在人无小大一也予夙志古经籍欲有述焉而未能也盖于是媿宗仁因书而归之

　　东川墨迹跋【二首】

　　东川已矣迈徃之气犹见于点画之间而丰厚盈溢又类有福者顾不克永年何哉
　　东川作诗如其作字其作字如其为人盖无一不轩豁流动也其人虽徃诗与字可使无传焉哉

　　题寳萱圗

　　鹅湖华文逺名其奉母之堂曰寳谖盖励孝也励孝则何取乎谖谖忘也谖之为草食之令人忘忧故名诗曰焉得谖草言树之背妇人欲自忘其忧云尔华母为母为祖母贤子在前孙曾在下左右无违何忧之有而欲假物以忘之夫天下之爱莫大于亲人子之愿莫大乎寿所病乎寿者莫大乎忧忧者情之所不能无也孝子之道听于无声视于无形何独于忧而不然人谓华母无忧矣有如万一孝子之所不敢必也于此闻有物焉足以忘亲之忧则虽千里之逺将力求焉况吾阶庭间哉不是之寳又焉寳之此文逺氏之心也充是心也可以说亲矣谖哉谖哉孰大于是圗为正徳己巳作于沈石田氏越六年甲戌文逺视予请题之于是华母年八十矣

　　病起宾位咨目

　　某病余体力尚歉未能具衣冠肃客敢谢屈玊之重倘辱曲顾燕居许亵服以侍清论某之幸也非所敢望也气弱不能多言乆坐敢谢不敏

　　太淑人寿日宾位咨目

　　家母仰荷上恩叨享寿康兹届诞辰重厪恵顾无任感激但筋力为礼非老者所宜而某也病余又弗能代为荅拜敢以一揖请惟俯从之

　　野服对

　　某病余闲居常亵服见客客有谓予曰子以力不能衣冠不能野服乎曰何敢野服隐者之服也予病者也非隐者也是以敢亵服不敢野服也敢亵服情也不敢野服礼也客曰然

　　荅陆徳问

　　陆徳有父之丧二年未塟于是将塟其外祖侯氏问服于邵子邵子曰礼三年之丧虽功衰不吊自诸侯逹诸士如有服而将徃哭之则服其服而徃今也会塟外祖亦视诸此而已矣若谓父未塟则徳也长也为之主者也凡诸外事既莫之与其使诸弟徃焉亦可也

　　续复旧物赞

　　黄大痴画一【上有王梧溪杨铁篴二诗先曽祖存一府君蔵箧中天顺壬午弃诸孙时失之吾母太淑人言常及焉正徳戊寅蠡溪邹光懋氏访以归我赞曰】
　　有帛一方山木苍苍画者痴黄我箧以蔵而逸于荒六十七年还于我堂于乎先泽其何敢忘

　　容春堂后集巻一

　　●钦定四库全书

　　容春堂后集巻二

　　（明）邵寳 撰

　　○记【十四首】　碑铭【二首】

　　奉诏侍养之堂记

　　上之六年正徳辛未臣寳承乏中外之二十八年凡十一迁至今官明年壬申臣以母太淑人老疏请终养上初不许复请则许省视给道里费以归归又请乃有侍飬之命当是时臣得归养幸矣上优焉故特诏如此臣不徳何以承之越四年乃作斯堂臣奉母朝于斯夕于斯岁时节序于斯臣母及臣生之日皆觞且拜于斯惟天咫尺载瞻载称以康吾母堂哉惟君命之重哉臣生三年而先臣弃臣臣母守节五十有五年于令得旌门臣未之敢言臣心缺焉臣母之再受诰也于是臣陈情者再矣诰是以有矧予风纪之臣上有贞节之母之语宸章敷贲载掲堂楣君子谓夫诰也其为旌也孰大于是堂哉惟君命之荣哉臣愚敢不圗所以为报者然臣病矣臣于是乎愧诗曰中心蔵之何日忘之户部左侍郎臣寳谨记

　　莆田林氏忠烈祠碑铭【有序】

　　正徳壬申今致政右都御史莆田林公俊新作始祖邵州公祠于郡城玄妙道院之左榜曰忠烈别家祠也于是公起征蜀功成上有白金文绮之赐公谨以从事公弟通判侃义民傅知州僖及从子御史季琼皆有助焉子主事逹时为诸生奉命以共越五年丁丑考成侃等使来属某书曰惟我林之先得姓最逺唐睦州刺史披九子皆刺史是称九牧邵州公蕴其六也初邵州为西川节度推官刘辟叛逆力抗不屈继掌沧景书记程权上籍陈义赞决国史郡志皆以忠烈称于我林所谓始祖百世不迁者旧有祠在聨桂坊宋时入郡学今礼殿其地时邵州十三世孙宗正寺簿应成始为小宗祠于家而邵州之祠以力未建国朝吾祖教授敬斋公暨吾考鞠庒公继圗之未就惟以田易今基至吾伯兄见素公始克为之祠中像邵州岁冬至祭小宗之子孙摄行献礼具有仪式邵州以下称贤者则分绘于东西序之别室以示瞻仰而不敢为位惧僭也祭毕而馂邵州支庶之贤者与宾焉此皆议自吾兄众以为允惟丽牲有碑将岁月是纪敢以为请某尝从公观林氏世谱而征之史志允矣邵州之为贤也惟家之有不迁之祖尚矣然亲尽之后世祠而不世祔祭以大宗小宗助焉礼也有贤如邵州者乡人祠焉而宗祠乃缺族且蕃矣顾独以非分而弗敢继曾谓宗之人不如乡乎且祖祠于上而族合于下有萃涣之道焉传所谓礼虽先王未之有可以义起也者斯其近之矣公贤者也礼义所由出焉敦迩而风逺固当自其家始推邵州之心而视诸其族凡所当恤力不顾私且图继之以义田公又将自兹祠始某辱公知然不敏不敢与知祠敢刻兹铭铭曰林称九牧邵州其六世徳惟休为莆望族廪廪邵州始起文科抗辟谕权忠义则多兹维盛徳世百宜祀乡人则然矧其孙子子孙孔衍孰肇而祠有族弗合以岁以时都宪贞臣曰是在我是咨是圗祠欤其可上有功赐乃材乃佣宗人闻命亦罔弗从吉日考成肃仪备物堂堂邵州南面绅笏于宗曰祖于郡曰贤君子曰允我诗其传之

　　歙县西溪汪氏先祠记

　　西溪汪氏先祠者其族孙灿等即故基而建焉者也西溪之始迁实自元宣教府君以宣教为大宗而诸宗从焉礼也今之祠乃上宗于其古城东闗之祖宋司农少卿公何居司农于今十有二世矣又上宗于其始祖唐越国公宋加封忠烈王何居越国于今三十有五世矣越国起兵于隋论者拟诸秦之吴芮归命于唐论者拟诸汉之窦融其于乡也生有保障之功没有祷祈之应故自唐至于今郡之人皆祠之盖神之也而古城东闗者西溪之所自迁也礼有义起先民则然灿也将是附焉尔乎祠之制中为堂三间奉越国像冕笏命服南面俨临盖犹神之也东为堂三间中祠司农公自司农以下仕隐之有声者左右祔凡四世九人西为堂三间中祠宣教府君自宣以下齿徳之有称者左右祔凡六世十有七人中堂之前为堂五间如古榭之制岁时享于斯荐于斯燕羣族于斯前门后寝夹庑周垣无不具备乡之人谓是祠也于昔为盛九江推官致仕浚者灿之再从弟也以故吏故不逺千里诣予请记且述夫人之言曰古有宗法今之祠于古无所当也予曰人之言然然不曰系之以姓而弗别缀之以食而弗殊虽百世而昏姻不通者先王之道然乎又曰古有祭礼今之祠于古无所当也予曰人之言然然不曰冬至祭始祖立春祭先祖君子之论然乎虽然吾有所取焉者以乡人之义而隆于族以族人之义而萃于祠越国焉可也司农焉亦可也越国逺矣泽之在徽者犹未冺也自乡逹于郡其为祠不一凡郡之人见汪氏之人者必曰此越国之后也见西溪之人者又必曰此司农之后也夫然则其族之人岂能忘诸或忘焉时假于祠本源之心有不兴焉者乎灿于族为长实是焉倡浚暨前某县知县某盖左右之祠建于正徳庚午八月越明年辛未四月祠成族之有助于祠者名于碑阴

　　邹氏启寿山新阡记

　　启寿山之阡太学生邹望国表卜以葬其父时用府君而因以迁其祖良节公及其伯父时扬甫者也先是良节营徐塘东为寿藏比卒而塟时用迁其母于竹桥而合焉其仲子时扬祔封树既成值家多故而浮言胥动曰兹弗利时用曰惟兹弗利实惟我先人体魄弗宁故吾弗足恤吾宁忍于先人乎于是乎有迁之图未及圗而时用卒将卒治命望者亦先于是曰迁乃成塟中而大父左而伯父其右则而父既卒望行之如时用之志或谓塟其父而必迁其祖及其伯氏于礼何居君子曰礼缘情而节文之者也今夫屋不庇风雨则居不安茍安矣父有不思其子者乎子有不思其父者乎兄及弟有不胥思者乎死之墓生之居也死者有知亦何异生者与哉时用之志固良节之志也望也奉治命从事亦原诸情而已矣情出于义则礼可起不然则否望闻而卒行之时用卒于正徳甲戌夏阡于是卜越明年乙亥秋阡成冬十有二月某日二柩迁自徐塘又明年丙子某月某日乃会而塟原曰九曲乡曰泰伯其名启寿山者嘉之也阡有堂三中祠良节公左祠时扬甫右祠时用府君亭于左右者六以居文刻右一堂储祭器水流其前西通震泽东合于鹅湖良节讳佩湖广通道知县驎之子例授承事郎时扬讳翘时用讳翎例授苏州卫指挥使望其长子也顷以阡成舆疾诣予请记书曰资富能训又曰纯其艺黍稷以孝养厥父母予谓邹氏父子兄弟有之于是乎书

　　西青小隐记

　　山之苍苍其正色耶其草木之葱郁者然耶山有草木其葱然郁然者固草木之色也山无草木者亦多有之吾尝廹而观焉其质土也石也其色亦土也石也少逺而观焉亦夫色也及乎数十里之外则苍苍之色与有草木者同矣今夫地之上凡虚空者皆天之气也山起于地而突乎天中得天之气是以其色若是也山之苍苍其正色耶其草木之葱郁者然耶夫椒之西峰曰西青山人谓山有诸峰而是峰独擅是色故名归之其所有草木固无加于诸峰也揆之吾前所论其不然耶钱君师圣筑室其下名曰小隐师舜通经学古愽雅多文盖士之秀者也譬之山焉得天之气多矣故凡闻师舜之言见师舜之行莫不贤之此师舜之所以为师舜犹山之所以为山也或曰师舜攻辞章故然或曰师舜习威仪故然信斯言也是以山之色独归诸草木也而可乎虽然山之气盛而草木蕃焉士之道隆而词章威仪着焉亦固其理也因山而得夫士之道遂为师舜记之小隐者为屋数楹屋前后植竹千挺中蔵书数千巻凡为文事之具者皆备外有田数十亩挹湖水灌之足以供客山人谓之庄君子过焉为之赋诗者若干人岁乙亥冬十月二泉邵某记

　　后乐堂记

　　正徳乙亥秋八月徳安府新作后乐堂成府听事后故有退食所隘且乆圮前知府迁安李侯某欲为堂未果壬申岁西充马侯汝载继知府事朞月政成乃有事于斯至是落焉侯以文正范公语颜之曰后乐盖文正子忠宣公尝倅于此能以家训恵民民到于今称之侯于是得师焉是之取尔同知乐平陶君某伻来致书以侯志请记予病余闲居不敢与闻天下之事然尝闻诸孟子乐以天下忧以天下君子之情于是至矣至公乃复有先后之论焉何居天下之忧乐一也惟夫见人人殊故忧乐恒易其所自一郡邑以至天下盖多有之是故先忧存乎知几后乐存乎知务知几之至则忧不得不先知务之至则乐不得不后后云后云非自介用逸衎衎醉饱而曰姑徐徐云尔之谓也书曰不惟不敢亦不暇盖君子之情如此虽然天下乐矣则奚事之从昔者夫子论崇徳尝曰先事后得论仁又曰先难后获徳与仁吾事也夫以得获为后则所谓事者固其所先者也至于天下何独不然然则君子于此亦曰始乎忧勤终乎忧勤而已非古仁人其孰能与于此能言后乐者文正之徒也徳安之政于是乎可观矣侯名龠以进士厯官吏部贠外郎出知睢州起为今官用威济恵革薄从忠懋着成绩盖闻忠宣之风而兴起焉者予与侯之兄故浙江布政使汝砺同举进士因得拜其先大夫南京礼部尚书紫厓先生于翰林侯初举进士予在户部亦尝一再见之蜀称家学马氏为盛君子观侯之树立亦岂待夫徳安之征也哉侯修举于治者备矣美矣于侯为细不书

　　萧山县新修儒学记

　　正徳癸酉秋七月萧山县新修儒学成学故在县之某隅自某年始建于今若干年挠敝倾圮殆不可居先是辛未春监察御史海陵张君元徳以廵按至则与叅政吴君汝和相顾以叹议圗新焉谓其南偪于民田位置弗称亟令买而拓之时知县事休宁吴侯瓒实始兴役未几吴擢知州以去而江浦王侯玮以进士来继会今提学宪副海陵徐君宣之至而饬修之政行焉侯乃慨然以为己任越明年壬申礼殿甫构秋七月■〈风贝〉风大作继以甚雨殿与先圣旧像皆毁侯于是加意圗之既旬月羣材复具且节画以共至是以成告秋八月既望徐君观而嘉之则属杨教谕武余训导蕴使诸生徐行韩簉来请记惟道术裂而学无恒宗于是乎有诸师人才杂而仕无恒途于是乎有诸科庠序废而仕无恒居于是乎有诸院舎盖自周衰至于宋其变不一其大较可知也我明之兴鍳于前代而先王时若学必本诸经说经者必本诸程朱氏而道术之裂者合士游庠序比年有贡三年有举而人才之进者専自郡徂邑命官简徒宫居廪食山林湖海罔有逸游而庠序之废者兴大哉圣谟实叅天运而道乆化成盖有出于司存之外者若其屋庐之敝则新是图焉非良有司其谁任之非贤典学其谁倡之今夫学必有堂堂之榜皆曰明伦盖取诸孟子而孟子则闻诸舜之命契盖万世教学之道莫大于是先圣先师尽是以则则祠而奠焉经训典籍载是以传则阁而尊焉师以是授弟子以是受体是为徳貌是为文缺是为病惟徳辅世于学成矣而文虚病废虽学焉君子谓之非学今是学也基缺于南众以为病也则圗而方之必截然画一而后为称矧吾所谓伦者而或缺焉可谓之学乎此教焉者与学焉者事也非有司所与力也虽然此犹其常耳若夫时有升降世有隆污穷居逹用我秉吾伦而危险荐临厥或病之则固有若彼风雨之振陵我殿宇败壊我像设者矣儆焉而支之勉焉而复之以无改厥常比之致力于物者其艰为甚此固学者事也又非教焉者所与力也而奉诏作人者固有厚望焉徐君学政最诸藩其属斯记也岂徒欲夫成之书哉寳不敏盖亦尝与闻是者请以为诸生告庙左学右粤有常制而门庑斋舍各奠厥所其事实作而以修书有故故也其费为白金八百两有竒盖会程有方故其用约其所出曰公楮之直叅政君所檄致实是焉先曰废寺之租曰微眚之赎则所谓节画者也古重民力而是役无専敛焉故附书之

　　征瑞楼记

　　征瑞楼者监察御史海虞陈君元习奉母之居也元习之母谭太孺人于是年七十矣而康宁顺适以享元习之养元习之为斯楼盖大七十之寿欲为称庆者重焉尔也而亲之娱侍固亦宜之岁丙子某月某日惟太孺人始生之辰乡之君子自某官某公而下若干人登楼将举庆觞太孺人出房西向再拜谢曰老妇不徳敢勤长者之辱惟我先舅姑尝作具庆之堂以奉我祖舅祖姑堂成之日有蜂数千若陨自天一巨蜂止于梁羣蜂尾缀若旒下去地二尺所而止余蜂从而周旋焉者盖不知其数君子曰瑞也诗而歌之者若干人先舅姑未敢当也吾虽不幸称未亡人幸有二子继举进士察为御史寰为国史检讨吾今老矣叨兹荣号此固吾祖考之余庆也其敢忘诸于是退启北牖望阙稽首曰非君赐何以致此既乃遍谢诸客元习肃客燕于堂而退越明日元习再诵太孺人对客之言而曰吾母知尊祖矣题其楼之楣曰征瑞又诵其望阙之言而曰吾母知尊君矣题其北牖之楣曰北望复自序其事诣予请记予惟天人之际至微而显至逺而近惟尽乎人者能知之舎人而求天非凿则荒其究也诬君子所不道也然则蜂之称瑞于陈氏也何居易曰有父子然后有君臣盖天之道如此蜂之为物能知君臣者也瑞云瑞云其诸谓夫父子之道笃于家而君臣之义将逹于国乎其身其子孙必有征之者矣吾闻元习之大父继芳甫敦尚礼义乡称长者大父叔维甫孝徳尤着所以致瑞盖其在兹叔维没迄今未及六十年而二孙者皆位于朝官以史为名天下之法万世之论各有司存盖君臣之义莫是为大瑞之征有不在兹乎所谓天道者近耶逺耶微耶显耶君子之言固非舎人而求天者太孺人述之且有礼焉可以传矣予则何以加诸元习再拜曰此固所以记吾楼也请书以归刻诸楼中为他日称寿者诵之

　　思约斋记

　　泰伯邹君存正以思约名斋而告于予曰吾父读论语至以约失之者鲜矣尝废书而叹谓是一言可终身行之因以名斋且为别号焉惟吾父勤一生以为业礼义方兴而不幸奄弃有子四人两兄早世而某也不肖独承之以至今日惟先徳是頼徳之嗣惟约是宗而恵及乡人义动公府凡为约之效者将次第而效之吾与弟某侍吾母孀居数十年而弟又夭没某每谒祠墓亡矣失矣之悲不可释也退而求诸心以思约自号以为是吾父之心之所存也自矢永乆弗怠盖尝斋沐而走于锡麓于茅峰于云岩于岱宗要盟大神而犹未巳惟先生有以教之予曰孝哉存正可谓有人子之心者矣古之君子于亲之亡也凡其居处笑语志意乐嗜无所不用其思今之人乃有欲加于是者凡亲之别号思之慕之爱之见之称谓胥效未巳存正盖于此乎有之虽然古有讳礼所以广敬也父母之名口不得言也尚矣今之别号犹名也已号之则人称之昔以称父而今以称子二名不偏讳可也二号而偏称之何居予知存正乆矣凡存正之为可以言孝不可以言礼礼所以成孝也有人子之心而要之以礼约之思其将由斯乎且盟以神曷若以心茍能充之孝不可胜用矣如以称焉而已其如礼何书曰慎乃俭徳惟懐永圗易曰黙而成之不言而信存乎徳行此古君子之道也存正以为何如存正起再拜曰伦方慕乎今君子之道而未及乎是闻子之言如见古君子矣请书以铭吾斋

　　报德堂记

　　报德堂者龚泰时亨以祠先者也堂构于蓉湖别业其制为四楹间虚其中左右各为一室奉邹龚二父主以二妣配生卒二忌各于是致享焉堂成则介潘继芳氏请记于予予曰斯礼也吾未之前闻也吾恶乎记诸继芳曰时亨邹服乗氏之介子也幼以姻故母命子于龚景福氏既冠有室而景福之子节乃生或谓时亨盍去诸时亨曰龚父于吾犹吾父也父在吾何忍去比景福没龚有分田或谓时亨盍取诸时亨曰有节在辞焉而营以力于室于器皆然盖籍以邹立而名若字犹系之龚于是若干年矣初时亨之为斯堂也戚然曰生我之徳大矣成我者与等泰皆不能忘也然龚则有弟矣有弟则主存祠焉非吾事也邹则有兄矣有兄则宗存祠焉亦非吾事也非吾事而缺焉于吾心有不能自己者是故其报然而其礼然也斯不可记乎予曰斯礼也吾固未之前闻也虽然时亨之情如子之言则有可取焉尔矣今夫世之人固有化于蠃负而忘其本始者不然则朝同室而暮路人者亦多有之此其情于时亨何如也盖诗有之曰欲报之徳昊天罔极又曰无徳不报殆时亨之情欤继芳曰斯固时亨之情也斯不亦可记乎遂书以归

　　兖州府滋阳县学记

　　兖治于滋阳古鲁地也鲁在春秋为望国列国之观礼乐者必之焉吾夫子生而地为阙里望系于天下后世尤重是故君子于其学之兴也固先望之其废也固重叹之而况守土之吏有职存焉者哉惟兖之属州县学二十有七而滋阳迩以废称特甚乃正徳癸酉沔阳童侯旭以户部郎中来知府事于是冦甫夷而荒继之侯拊循略定即修府学复建乡贤名宦之祠而余训导信至亟以学废告侯侯请诸监司皆报以非时未果今年春适有入赀为儒官之令侯曰是令出士无志者将趋之吾弗能止将薄示抑焉以为学图一日集其僚同知某通判某推官某及属吏师生而谋焉佥曰宜哉而士亦乐承侯意凡得白金若干两乃聚材鸠工以成画授赵知县继祖卜日兴事撤敝构而广厥基凡广袤若干丈所越三月功成学惟复圣公颜子庙实以封国兖故今堂六楹间中肖公像冕而衮服俨然临之庭庑门阶各应仪式后为明伦堂为两斋为讲堂为会馔之室为燕息之舎为习射之圃以至仓库庖湢诸制悉备衣冠弦诵与郡庠辉映观者为鲁邦之观于是为称训导君以侯修复之功不可忘也乃走书币不逺数千里以记属某某昔奉诏视学江西侯以进士知瑞之上髙上高巗邑也侯于学事能不以多盗废今扬厯既久来牧望郡将兴学为天下先是固侯悦道之夙志无足异者独其当兵荒之后兴兹大役而公私无扰非才与力兼而动惟厥时不足以与此予于是乎重嘉焉古者学有先圣先师而无常奉自先圣吾夫子而以颜子以下四大贤为先师其制于天下乆矣乃若嘉祥学则庙曾邹学则庙孟而滋阳则庙颜盖犹国故之意创于洪武十有八年迄今若干年而新作焉完且美而惟旧焉仍礼也子周子称颜子发圣人之蕴以教万世谓士之学必由之诸生生圣人之乡斯游斯歌瞻仰在昔实得我师希贤而圣固其所也充其所志虽高识如两生博闻如诸经师且犹未屑而况其下乎如是而称鲁之君子于天下固侯之所愿也故因记而輙及之若夫国章古训则博士弟子有常肄矣某无庸着其诸董役者之职名具列于后

　　海天亭记

　　亭于惠山之麓曷为以海天名山有泉发自岩窦汇而为池七池相注东入于溪北东百里入于江又东百余里入于海海泉之所归也吾尝观泉于池徘徊鉴影濯吾缨而乐之因思其所归焉登髙而东北望曰海其在是吾泉至是极乎望而不见则仰天以叹啸咏而归山之麓于是乎亭亭成之明日予与客登之语之以其故复韵而歌之歌曰兹山兮我泉始流兮涓涓东行兮何极指沧海以为渊逝昼夜兮不舎又焉知兮岁年吾穷源兮思委方在此兮忽彼望夫海兮未见见云天兮兴喟天冥冥兮云深深登兹亭兮劳我心客有和者曰泉流兮山中日流兮日东彼东海兮伊迩吾舎此兮焉从源之委兮朝复宗子不闻兮古人曰有本兮如是孰进之见兮未见其止海际天兮天有光逺在彼兮近吾汪知子者谓子之有望不知子者谓子为荒海汇然兮天一方予闻而使反之饮泉而退

　　懐李楼记

　　常郡守渤海李侯嵩既去之三年今守宜宾王侯教以南京刑部郎中来莅焉于是郡之城修建者六年矣侯与其寮盩厔范侯泽余干胡侯守青城王侯钧登而观之曰壮哉城李君之功也既而见其壊者而修之而知其难也则又叹曰是未及其千一其难且尔况创焉成焉者哉李君之功于是为大矣既而闻李侯以城故得谤而去则又慨然曰功未酬而谤兴谁欤尸者于是重为公论惜之谓西门为侯所去途也乃即其门之楼大书以榜之曰懐李若将代邦人君子言之者而属某为记且托言于徐训导淮申之以郡诸生陆辂陈表再而益勤乌乎是固吾意也昔者城成吾尝为李侯记之谓是之功不难于经画督率而惟任怨为难然方其任怨而从事也亦惟劳民是惧固不虞有谤之者及其受谤而去位也亦惟失民是戚亦不圗有懐之者夫懐与谤非异人出危警而逸忘近惑而久定恒物之情固其然乎非良后政谁其知之而谁敢昌言之书曰推贤让能庶官乃和吾侯可谓能广其让矣若同时焉不有济乎世有指议前政而自矜其伐者闻侯之风可以赧然矣予病余荒于文既谢不敏乃代民作歌为侯诵之歌曰昔侯城兮劳心民有怨兮侯则任城既成兮侯去晋陵固兮江深今侯来兮思昔榜高楼兮翼翼民有心兮侯知望周行兮何极今之侯兮非昔侯观民风兮纪春秋思昔侯兮不见见今侯兮在楼屼其城兮吾何忧

　　修泰伯庙记

　　吾郡贰守范侯以提学宪台檄来莅我修学也实于吾邑戾止者两月尝道泰伯庙下入而谒焉见其芜圮已甚叹而谓从吏曰此至徳之圣也国有祀焉而庙乃如此乎或曰乡者祀于斯岁时朔望若吏初至谒皆于斯庙亦尝饬矣自新庙于梅村之墓祀移而谒遂废庙之芜圮固宜其然侯曰若是哉民之迂且固也昔泰伯之让国而东也实始辟是土人之克即礼义非泰伯其谁启之墓之庙也以存故也而祀仍于邑习我吏民于敬夫岂不可而必梅村之之也学宫之修贤士与焉有圣人之庙芜圮而若罔闻知可乎或曰近一二岁以祀之弗时亦既于斯从事矣庙将有修者侯曰政于义弗安图之弗可一日缓也矧惟至徳之圣邦人具依庙其忍弗修修之此其时乎抑吾斯举所谓为之兆者宁亟圗之犹有继焉与其竢也言讫遂以成画授二耆民庀物鸠功而责成于署邑事者明日侯访某于二泉精舎具语其故某起而揖曰侯之言是也某当为侯书之是惟正徳辛丑夏五月廿有二日至秋七月既望告成乃书侯名泽字汝霖陜西盩厔人署邑事者县丞髙唐云升户部左侍郎邵某记

　　无锡县儒学复五贤祠记

　　无锡县儒学之有五贤祠肇自宋季其初四人继或以意益至九人薇山虞荐发氏实厘而正之损五人益一人是谓五贤五贤者为龟山先生文靖杨公玊泉先生喻公子才遂初先生尤公延之小山先生李公元徳实斋先生蒋公良贵位则龟山中而南面四君子者东西列焉事具尤栋氏所为记歴元入国朝以意益焉者尤多且遂并列无配今考其人莫不节具章成而其道于龟山则有间矣君子之论焉可诬也成化中祠再葺武功伯东海徐公记焉于五贤之承传履厯详矣而他不一及此其意盖犹夫薇山也然而班簉如故弗革益加某少游于斯读尤徐之文尝谓是祠一失则泛再失则杂泛可裁也杂不可辩乎盖亟瞻亟兴叹而莫可告者正徳丁丑夏督学御史安成张君汝立毁诸尼若女冠之居以修我学宫人或以是为言汝立乃问于某某谓之曰人之言然盍亟圗之于是属吾郡贰守盩厔范侯汝霖择地尊经阁后为堂四楹中龟山而从以四君子者如虞氏厘正之式复其榜曰五贤凡后所益者则于旧祠祠之谓之乡贤邑博士唐徳卿刘景仪郑大节谓某实先斯议不可无记乃率其弟子某等来请昔韩子称求观圣人之道者自孟子始孟子后千余年而两程子继之今之求道者不当自程子始乎龟山传程子之道而南者也其在无锡久至十有八年说者谓其嘉泰伯延陵之风于是止而进修焉追惟其时及门若私淑盖繁其人而四君子者深矣是祠是配其将自龟山以求程子乎其自程子以求圣人之道亦将于是乎在书曰升髙自下陟遐自迩斯举也其有之是故裁泛以义昔之君子逺矣今之君子为其杂也而以名实立辩焉亦昔之君子之志也虽然非贤督学其孰与成之丁丑八月朔具官某记

　　冉泾邵氏家庙碑铭【有序】

　　惟皇明正徳十年秋九月丙戌朏冉泾邵氏新作家庙成作者玄孙户部左侍郎寳自高祖至于寳皆适于礼为小宗寳不肖徼福于祖尝厯官内外二品三品遵国典以庙称礼也庙之制为屋四楹间遵今制上中虚其中前陈几敷席设鼎炬东西各为二室显高祖叔安处士府君居东室显曾祖存一处士府君居西室显祖考皇赠通议大夫都察院右副都御史三益府君居东东室显考皇赠奉直大夫许州知州加通议大夫都察院右副都御史纯和府君居西西室盖稽古昭穆之义四时祭迁主于中室前高祖南向曽祖东向祖西向考东向逓下而南各一位祭毕还主若朔望谒若出入告若有事告时物荐皆于中室前若忌祭则各于其室东西为二夹室东藏遗书服器西蔵祭器外为门中庭为阁尊命诰于上凡所受勅副及赐书皆在焉兹惟丽牲之石敢刻兹铭铭曰维冉泾水南东其流维我邵宗宅哉维休维髙及曾生于斯亦斯焉游越后百年玄孙寳有禄既迁乃复维祖维考朝有命服乃作新宫为族小宗惟礼义是从有子有孙百世其崇之

　　容春堂后集巻二

　　●钦定四库全书

　　容春堂后集卷三

　　（明）邵寳 撰

　　○序【十九首】　引［一首］

　　冉泾邵氏族谱序

　　冉泾迁自新桥新桥逺矣吾祖自冉泾始志所知也冉泾曰容春府君自容春至寳凡八世族之众散处者凡若干人而南塘水闼桥为着寳于南塘继髙之宗也幼也孤莫知攸叙尝得从伯祖廷珪手画图系焉因稍辑録以备观覧及登第入官出入外内常以自随再质于知谱者凡若干年而后成编继而获复冉泾故居为今第即容春轩遗址辟为精舎又若干年赐告侍养归自户部乃作四代家庙如典而容春府君则岁修冬至之祀肇祀之岁羣宗咸会谱于是始刻惟君子之论宗法尚矣大宗之分非小宗之所敢与也然在我有不敢诿者居可复也祀可举也矧兹谱之修其敢弗卒义起而志从之其亦吾分尔哉寳不肖年且暮矣而道不加修嗣犹未能承也族犹未能赡也盖为是媿且惧者久矣故于谱也感谨书诸首简正徳乙亥秋九月朏七世孙继髙小宗子具官寳书

　　李文正公麓堂续藁序

　　麓堂续藁若干巻太师西涯先生李文正公致仕后所著也公所著有麓堂前后藁者刻于徽郡公门下士提学侍御张君汝立实与图焉公卒之明年汝立复得是藁遂于苏郡刻之而属某为序某尝闻之道之在天下其极至于万变君子之言行以之文也者言之精而行之着也是故道尽乎变而后可以言道文尽乎变而后可以言文茍非其人则何以与于此公生四年以神童承顾宠储养进修又十余年学用大成既举进士回翔翰苑久而后登秘阁进位师傅歴三朝五十余年高明端雅盛徳嘉谟上沃下敷泽被海内乃或当艰应遽定震稽疑所谓道者隠然在公之身故其为言弘衍旁流即物陈义惟其所当皆能极乎其所止虽其言篇篇殊而所谓道者错然在焉盖自六经至诸传子史上焉凖之次焉资之下焉亦时取之如大将御戎不闻号令而一鼓一麾无不如意如金之铸于良冶造化自我而不知所以为之者有道哉文乎可谓能尽其变矣其卓然称大家而为学者宗师有以也夫世固有承迂袭隐谓之理学否则荒于释老否则杂于稗野自以为玄为逹为辩博者皆公门之弃也寳不敏出公门下几四十年辱公指教多且深矣东归以来病余闲居窃有所论如此方将书以请焉而公己矣先是公尝作信难遗寳乃今有余思焉敢以是为汝立复公徳厚而彰功巨而逺古称三不朽公实兼之天下后世当有公论焉谨序

　　冉泾图序

　　冉泾邑城九箭河之一也西距弦河东逹于弓河凡百有几十有几丈中有桥通南北曰冉泾桥歴岁既久桥东河尚可舟其西仅有一二洿谓之河形又西河塞几弗可迹予既复先世之居居当洿且塞处说者谓水由西来凿之可舟然其地仅有一巷所傍皆民居也或请以贾易之民余曰毁人以自便而可乌乎而不可谢不听乃凿巷地阴为之沟道水东之既脱隘凿为渠焉阔若干丈至于桥凡若干丈以粟佣力皆出自我时县令侯君世卿请助予谢曰劳人以自省而可乌乎而不可无以以易西街濵河地便民舟泊者其可也越月凿功成侯君擢秋官去少尹于君世用方署篆来观于河复叹曰桥且敝不可弗作此吾有司事公无与焉于君备材石属诸匠经画既定都水郎中谢君邦应以视水至檄县以公钱为河工助予曰桥西河予为予凿也无庸兹顾桥之东尚浅请藉兹力浚焉以便民舟其可也越月浚功成又越月桥成乡人耆老又谓予曰桥南故有中街庙以祠土之神今栋挠壁败葢与桥同而弗与皆新继自今祠其于何予曰然哉然吾力不能又不可以干官政吾以告富而好义者于是助者凡若干人又越月庙成庙费白金百两出者以予言故桥费白金六十两出者以于君言故西河费十有六两出侯君东河费十有二两出谢君予费粟百有九十有五石董是役者义民马经都水分司暨郡县皆檄之寿府长史致仕杨公崇周实惟里居既有记刻石经复为之图于是乎序

　　律吕新书解序

　　古乐之不作古之律不存于今也定律有道焉古之书不有传于今者乎传焉而不能行何居知物知数天人叅稽而虚平精白以尸之非有道者不足以与此吁嗟乎若是其为之难也为之难言之亦难宋蔡季通氏尝为书朱子序焉极其称许至谓独见超然千古一快然迄今数百年矣曾未有得其堂奥者吾观张叔成之为解也蔡氏之书其将行乎何其悉而理也叔成名敔饶之徳兴人予弘治辛酉江西所举士也于是予方校文尝求知乐者于士葢有以叔成言者会叔成领荐以去有缺闻焉乃今见此盖叔成之所造者深矣我国家承平既乆行将制作以协钧韶当有知叔成而用之者予病矣虽知焉亦奚以为为之序而归之

　　宜兴李氏族谱序

　　论族者喻诸水或源也或委也其为物不同其理一也虽然泝焉沿焉泒而别焉则存乎人是故谱修而后伦叙伦叙而后恩义有所错古之善族者先谱谱出于史史难矣谱岂易哉宜兴李氏望族也其族有名士曰瀛字宗源者志在合族手録其先世文献之详及其兄弟子姓名属合为一帙而请法于姑苏文征明氏征明夙精史学见而嘉之乃为斟酌损益以成此编其文约其事核其例简严君子谓征明善谱谓宗源善族他日宗源以告于某某曰然哉宗源归属其族人崇徳典史某刻之

　　送按察副使林君提学山西序

　　正徳甲戌冬十一月龙溪林君廷元自镇江知府擢山西按察副使而总理其学政越明年春正月玺书自京师至将奉以行则用书告别于予予既作诗送之而其旧僚黎君干徳复以君意来请言初君以进士有事于江西之建昌予适遇焉而相论议者数日于是知君以学比予在户部君为郎中咨谋可否朝夕周旋者数月于是知君以政葢至是歴数年矣而知益深故君之爱予犹予之视君也君行而予言固若当然者顾予病余荒落不能自副而又不能以已也则何以为干徳谋哉昔予初领江西视学之命今少傅吏部尚书邃庵杨公在太常太子少保大学士介庵靳公在翰林皆辱为序以赠某也不敏愧乎其言然至于今犹不忘也其大旨邃庵公则谓学政当酌寛严之宜介庵公则谓学术当择是非之实夫政之寛严以人不以己术之是非以己不以人此则区区之有得于二公者也夫人非其徇之谓而因之谓非人是因则惟己之徇矣茍无韦弦之戒则不能成水火之济无足怪者夫已非其任之谓而明之谓非已是明则惟人之任矣茍有盘烛之疑则不能极玊石之辩亦无足怪者是故酌寛严之宜者存乎权审是非之实者存乎识识以道充充则博博则精精则何不辩之有权以徳执执则定定则通通则何不济之有葢凡齐量庻务进退羣材莫不是由独学焉尔哉然学者学为天下用也故官以纲纪师道存焉成诸己而养乎人其感孚振作之机固将有在矣而所谓章程者次之修敏如君有不闻是乎予也莫助之爱无以致焉而惟二公之意是述盖监迩而忘逺矣二公今天下之元老也镇江为其乡郡其知君固深于予予知君之能信之也于是乎言

　　明府侯侯考绩诗序

　　无锡之为县旧矣在江之南为望至论其治或以为难或以为易予亦持乎其间然予尝以为邑之事莫大于赋与讼观乎赋讼而治之难易可见矣乃今征乎明府侯公焉公以进士出为邱县舆论才之顷以更剧来莅无锡吏以赋告公曰于我乎征书片纸付里胥民先期来输舟夺港檐负争涂门塡除塞税长执筹量穷日夜无休时自始输至毕不踰五旬吏以讼告公曰于我乎听旬日一受牒籍志而行之不以属吏及两造在庭数言而折刑责加焉退无怨言其闻风自已者什恒居九若是而谓之难吾不信也虽然前乎是者有赋矣逋积数年若罔闻知者独非此民乎有讼矣邑未终听辄走而之他累数年而未已者独非此民乎若是而谓之易吾又不信也吾知之矣令得其人则易不得其人则难难易在人其在地乎始公之至予病未克谒越数日公过予精舎坐论移刻而去予谓人曰邑其治矣或问故予曰邑之人有二君子好礼小人畏法礼加于所好则益崇法加于所畏则益严易是不治公礼法人也吾知其必能以是施之民也或疑予言既久而后信之故曰难易在人人孰为得得乎礼法而已矣吾尝以是征之前政洪武中有东平韩某惟其人正统中有永嘉项某亦惟其人当是时人皆以为易也二公而下难治之议起焉韩好古力学有循吏风项亦文雅易简皆所谓有礼法者公博学多闻文章法比皆称精敏不知韩项二公于公何如也公之政于兹纔朞有六月合邱之绩当考三载廵按御史唐君异而旌之其文多所称重其最重者曰操履贞纯器识逺大君子谓其言允寳病且僻不敢与闻政窃闻乡大夫士有诗颂公遂以所尝论者序而归之

　　澹成先生七十寿序

　　澹成先生杨公谢寿藩辅导归居锡邑者十有六年年七十自其子女妇壻外郡邑之伯长里居之耆俊与夫庠序游歌之士郊野耕牧之民道路行游之人亲者致币敬者致词莫不以上寿为公祝焉二泉邵某室邻于公或见而问焉曰何为其然也某曰吾昔为许许之东北有木焉其大数抱其高什之其阴四尺为歩数百风焉则声闻数里葢自始植于今数百年矣舎其傍者朝夕祝焉曰愿乆斯树以荫我也其东西南北相去数里者其祝如之葢其意以其色足以起吾望也其声足以振吾耳也故爱之云尔间有执寻斧而过焉者其祝之亦如之问之曰我国工也有木如斯所谓栋焉梁焉者也过时不取用则晩矣予目望而心度焉以为栋梁之式于是乎在故祝焉吾之祝之其诸异乎彼之祝之也与予闻而叹曰斯木之在于斯也荫焉而爱之望焉而爱之闻焉而爱之者情也以为度焉而爱之者道也其衷皆发乎天予感焉尝为之说今公之寿而人之祝之何以异是公幼禀异资博极羣经子史而融会于心肆口为言执笔为文皆炳乎有章而尤留心于经世之务刚直守道不为利疚不为势挠行年四十始魁于乡继举进士乃自请教授一郡既而简擢国子监丞以至今官其道可以行矣又未年而引焉终隐而不出譬之于木所谓栋焉梁焉非公谓耶世之求材者舎是奚所取则焉所谓声焉色焉荫焉者则固其余也是故郡邑之长伯里居之耆俊荫焉而爱之者也郊野耕牧之民望其色而爱之者也道路行游之人闻其声而爱之者也庠序游歌之士则取则于材焉而爱之者也其情异而爱同如是其祝之同也不亦宜乎今国家有大营焉求材者日将取之不特以为则焉而已是故存之于野则全天地之委寿未艾也登之清庙明堂则成天地之用寿亦未艾也盖异地而同寿其道如是予是以前同夫人之祝之而后独致吾意焉爱以天下祝以天下此朋友之情也亦君子之道也然爱焉而莫之助也祝焉而莫之加也亦自致而已矣问者谓予言然请终祝之先是公之子大邦谒予为寿公之序因书以归焉

　　伯川子辞庆客序

　　伯川子行年六十于礼称耆客将徃庆之伯川子曰吾何忍哉吾先大夫未尝及斯庆也吾何忍哉母在而称老抑吾岂敢正月朔旦祗见太夫人已遂舟而访吴礼侍寗庵公于宜兴盖谢客也数日还访二泉子二泉子曰生日之庆非古也君子谓具庆者可行之子慈侍者葢欣戚半焉耆而辞庆于客其陈义甚衷而度子知礼哉子大夫也子有礼言则人将兴礼在乡则乡人兴在国则国人兴年不于子庆而以礼之兴为乡人与国人庆不亦可乎伯川子曰君子哉子之言也吾不敢当请以为吾母庆

　　王友石画序

　　永乐初友石先生为中书舎人与都给事中倪公克明同寓京师倪屡索画友石诺焉乆之乃得此幅葢得意笔也给事藏之甚珎至其孙御史公汝敬正统甲子将赴乡试留馆主华以文为别后以文女归陈用宾遂携以来工部员外郎进之翁用宾仲父也以绘事妙一时见而心赏之尝焚香再拜以观杨谟孟贤为工部从子壻用宾归焉孟贤卒归其从子正甫正徳辛未夏五月正甫以归我间以视潘继芳甫言其故如此遂録以识

　　毘陵忠义祠録序

　　毘陵忠义祠録成之四年吾邑令平溪侯侯世卿始梓行之先是武进叶夔司韶之辑斯録也亟视寳请序时寳以致仕之命归自漕台既谢不敏未几请祠命下寳起承乏户部司韶复致书今御史中丞秦公国声以书来属申之以京兆尹白公辅之地官主事丁君元徳寳时请养南归诺焉而辍于病者二年于兹兹侯将从梓事则授简请校葢中丞公实属之寳乃略加诠次而为之序曰忠义何为而有録也着其所以祠也祠之举起于庠校上于台察而议于宗伯允而后请诸上诏俞焉而着于令矣则何録之庸昔在宋德佑间北兵既深江淮奔隤退以吾常为徼葢去亡无几而姚陈诸君子仓卒起任守孤城抗大敌力尽以死有余愤焉文山公尝谓常为宋睢阳诸君子其廵逺乎非耶此其忠义之为烈乆矣乃若其迹存乎国史史之外有郡邑志志之外有家乘有墓碑有序跋哀吊诸作而尚论者于是乎征是故録不容己也嗟夫国于天地有与立焉者忠义是也忠义在人为道为志而气实配之养自夙成发由衷出倡焉应焉雷行风动唯其所在城池焉于斯为险甲兵焉于斯为利盖屹乎有不可犯者若夫成败数则存焉而吾浩然之塞固不可泯也传所谓虽无与立必有与毙者非若人谁其以之故郡之有祠君子曰礼或者谓元祀之称秩九原之与归皆隆徃也徃者无闻亦何与生者为而不知教道实行其间盖如是而偷懦作如是而贞毅奋如是而奸邪惧俎豆尸祝于前颂歌慨叹于后而箴规文告顾若有不能及者祠以一郡而风于天下乌乎其微而逺哉司韶倡是举而録以终之遂成一郡之书吾侯侯图是之传盖天下之志也肇祀之岁常城成冦殱于江斯礼也其时哉因并着之

　　殊恩晩福诗序

　　户部郎中钱君世恩得请归养之七年为正徳乙亥其母王太宜人寿八十而康强如六十七十者邦之缙绅大夫士咸为世恩庆之世恩问所以为祝言之首者于其姻友邵某某既谢不敏然尝敬观太宜人所受诰词有曰尚期晩福益迓殊恩者大哉皇言其今之兆乎请以是为祝先是太宜人寿六十世恩为礼部主事太宜人始封太安人飨其禄渥哉上恩国人称福焉继而寿七十世恩署郎中于工部太宜人进今封飨其禄渥哉上恩国人称福焉当是时世恩在朝太宜人在里第相违数千里养虽丰未躬也未几世恩迁今官疏请终养上鍳其诚许之于是太宜人傅内政于诸妇者若干年矣世恩率诸孙诸曾孙若干人晨夕侍焉内承心志外适气体日以继日用能有兹寿于戏休哉书称五福其一曰寿说者谓福以寿而后享故是焉先然寿原于数保之在德而养以介之养子职也仕则有臣职焉有臣职则命自上制上予之归而子职其职寿于是乎有与焉惟太宜人恩自上出福自上锡以今视昔固有出于寻常万万者矣继是今耄焉期焉登乎上寿斯恩斯福日感之而日飨之而日迓承之其奚穷乎故是焉祝舎是其何词之以某也不徳方蒙赐告侍吾母太淑人养闻钱氏之举与有光焉敢述兹文太宜人前进士沂州同知万松公子也其配赠工部署郎中南邱公其子则世恩其仲也君子论徳皆谓之称诗凡若干首

　　送山东布政使元山席君序

　　正德九年秋七月浙江按察使元山席君文同擢山东右布政使宪副江阴髙君曾唯以予知元山请赠言焉元山始自蜀省弘治已酉发解第二登庚戌进士出尹郯城入为工部主事改戸部进员外郎累迁河南按察佥事贵州提学副使河南叅政至是长宪两浙凡歴中外若干年士望日起以着昔有论士于宋嘉佑之世者曰以通经学古为髙曰以救时行道为贤曰以犯颜谏诤为忠盖一时之言也而士之为道具矣我皇明承平百五十年弘治中先皇帝在位治法隆古人才视嘉佑为盛时若元山葢兼有之元山博综羣经而原性命逹经与权尤深于春秋盖吾闻诸王克勤氏其为文章出入子史粹然典则而先民是则盖吾闻诸刘用熈氏胡仲光氏其行已如其言盖吾闻诸钱世恩氏陈嘉言氏其为书有漕船志者具综理之才兼变通之识君子谓可以观经济焉予之为漕録也盖多取之故于遇元山最晩会亦最疎而自谓知之最深又尝见其所上灾异疏指切时事累数千言披露激烈有犯颜谏诤之风焉其行道其救时所谓兆焉而未大者也今既总宪而复长巨藩道不于是而大行乎天下之大政有六焉卿倡于内牧承于外内分而受成外合而宣力要于阜民而已矣元山兹行其地牧也其再陟则卿也道行于卿而具于牧吾兹为元山贺之元山通经学古者也抑先是有试焉以若所已试而有位于卿加以他日犯颜谏诤之力致吾君于隆古之治则所谓行道救时以收平生学古之效将于是乎在矣寳不敏贺焉以是赠焉亦以是元山北行过我于锡何以处我哉

　　恩思録序

　　南京某道监察御史麻城汪君端甫以三载考最勅赠其父坦庵公如其官母某氏为孺人得命稽首拜受曰是惟朝廷之渥恩臣正不才何敢当抑何以报既而泣再拜曰是惟吾先世之善庆而吾父克成之也是惟吾父义方之教而吾母克佐之也正则何以致之虽然有禄以祭不如以养有官以赠不如以封悠悠我思将何及哉葢端甫于是乎有余情焉大夫士之知端甫者咸赋诗以扬其美而且慰之君子为之题曰恩思之诗端甫萃而成録缄以示寳昔寳为守于许而端甫典钧之教二州比境故寳得与端甫游端甫尝述其父母之贤若曰隐居养亲博渉书史能为声诗仁厚和易犯焉而不校若易所谓肥遯贞吉者吾父有之躬蚕绩谨馌饷宾祀孔时严毅而贞顺若易所谓无攸遂在中馈者吾母有之寳闻之为之起敬以是知其善庆之有成也又闻端甫在钧州抗颜作范以振骄惰乆而能恒师道立焉故少师马公州人也称为贤师三典文衡皆称得人于是少师公位冢宰端甫以知者荐召至京师简擢南京江西道监察御史至改今官前后凡若干年尝监额税于内库阅市肆于都城靖戎于闽藩诘盗于畿内诸郡所至激扬得体且屡有建白皆系国是称名御史者归端甫焉观端甫之自立而可以知义方之教矣今也归徳于亲祭而思养焉赠而思封焉思之不已而形之言焉君子谓端甫于是乎孝虽然亲则不可作矣孝子之道敬共事君以迓后命重为亲荣祭以大夫赠以大夫冠冕以象之鼎爼以荐之金石以铭之其思也如或见之且有令名以震耀于永世端甫之心庶几慰焉尔矣恩思之思君子当继其声焉録不亦宜乎于是乎序

　　使西日记序

　　使西日记记使事也正徳癸酉今致政太仆少卿姑苏都君元敬以礼部郎中奉册封之命西如庆藩自京师至宁夏而复歴三时行数千里日记于是乎书比致政归都水郎中谢君邦应方视水东吴见而梓之夫使之重于君子尚矣孔子论使尝有取于専对不辱当是时列国交聘抗礼执言各爱其情故使之难如此今天下一国四方无虞其在海外亦惟大君是尊敬承惟谨茍无愆仪越度于使称矣所谓専对不辱今于何有而君子犹是之尚者重命也抑致命之余有交际焉有临观焉有赋咏焉有听采焉有考阅焉有感且吊焉交际可以观义临观可以观趣赋咏可以观才听采可以观识考阅可以观学感且吊可以观情具是数者则于天下何徃非宜而独使哉使使焉而当列国之时所谓専对不辱者亦奚难之有是故君子重使不惟其事惟其人不惟古人今之人皆然吾于君斯记也重嘉之君好古博雅粹然文儒使乎未足以尽君君平生所著亦不止是别有传者兹不着

　　松云鹤逸诗序

　　松云鹤逸诗者客赋以为宪使吴公寿也正徳甲戌公谢山东总宪之政而归明年乙亥公之年于甲子为复始诸子辂轼辙请以众宾为公祝之春王正月吉日惟望设燕于堂仪物兼备郡公县侯乡大夫士至于姻友羣然毕会能诗者赋焉君子什而题之曰松云鹤逸之诗公昔以梦鹤为别号先是数年公为监察御史逆瑾煽祸养晦家居尝大书其燕室曰松云鹤逸盖用自况乃今再起而复遂焉故赋者以之厥既成什辂等诣予请序夫鹤一鸟也自经传以来见于纪载多矣率未尝有以凡禽视者盖羽虫三百六十而凤凰为之长其下为鸾为孔雀为鹤而鹏则怪而荒矣故世之儗人者修伟则于鹤旷逺则于鹤清高闲适则于鹤且志有之圣人在位则与鳯凰翔于甸是故以徳则凤其圣也鹤其大贤乎以位则鳯其君也鹤其大臣乎葢其理如此故隐而能彰为九皋之闻近而能逺为万里之志然而知中秋则鸣知中夜则鸣其于凤徳复有类焉逸而能乆为千岁之寿亦固其理也哉公幼负异质博学而文慨然欲自见于天下颕之所露见者称叹而清词丽翰落笔成章葢自诸生至举进士厥问日起其为九皋之声也乆矣继而遭际先皇帝临御公由行人擢御史廷有昌言台有公议尝出按于云贵于河南风采震耀于凡山川纡曲天地圜方一再举而悉见之及简擢宪副奉勅饬戎中州作镇于曹维时冦警孔棘公以雄才竒策屡至克捷今大司马长洲陆公以御史大夫总制诸军尝疏上公绩既而总宪山东表然为庶僚纲纪万里之志于是乎一试焉所谓凤凰与翔者非是谓耶乃若知夜若秋长鸣而终举之信哉乎公之于鹤也斯其深矣公尝为鹤谋必松焉与巢必云焉与游鹤于是葢有无心而冥会焉者今夫云变而无方于道为智今夫松节而有贞于道为仁鹤乎鹤乎周旋其间其静也松其动也云盖不知千岁之将至也以是为逸可谓天下之真逸矣鹤乎鹤乎其谓公何祝公之诗以是兴焉其可也以是比焉赋焉其亦可也某与公同学且同举进士同立于朝者数十年盖知公者莫如予顾予勿药之初不能与兹燕也请以是祝因以为序

　　魁字屛序

　　大魁字一宋丞相信国文公手笔也弘治辛酉予视吉安郡学获观焉而摸之以归有请屛而揭诸吾学尊经阁之下者予曰吾意也斯其称焉尔矣越十有五年正徳乙亥邑令平溪侯侯世卿方崇学事字于是乎始屛君子以是知斯文之将大显也是岁秋八月丁祭后三日具官邵某记

　　叩虚集序

　　叩虚集者今致政寿府长史澹成杨先生所著也其名叩虚则先生所自命盖取诸晋陆机文赋语云苏子瞻称韩子文起八代之衰若机之文盖其所谓矣而先生取之何居取其论而不取其所为文也夫文至韩子而盛以其原于六经也其在当时变而之古功亦大矣然而唐末五季至于宋初犹不能尽变焉至欧阳子出始尊用韩文而后复古之效乃至于今盖欧阳之后有程朱二子出焉以明六经之道六经之道明则文之出于六经者固不得而易也欧阳倡六经之文程朱倡六经之道道于斯则文于斯顾论功者以道而文不与焉然则文之在天下为之难论之亦岂易哉先生少敏力学辩博英迈凡所述作言以意出意尽则止而纡徐衍迤涣发条逹有欧阳之体焉徐而究之其为言一宗乎仁义而道徳是归葢程朱之遗也其视所谓八代者先生不惟不屑为亦有所不暇为矣而叩虚之云顾不以人与世而弃焉先生之为道不亦博且光哉先生举弘治庚戌进士自请教授金华擢丞南雍至今官以老其言行志节介直方严有符乎其人者君子观其文可以知其人矣集凡若干巻总若干篇某于先生始兄事之晩幸邻并受益宏矣集之序先生属焉其何敢辞

　　送熊山人序

　　予之治精舎于恵山也岁丙子十一月始落焉适董道卿自兰溪来予与之入观观已行山中西至听松庵庵直绣岭予草堂在焉去予世墓二百歩许道卿左右视忽指其地曰此有吉壤百岁后可为太夫人寿藏虽然吾目力浅未若丰城熊山人山人者挟其术游吾金衢诸郡有年矣自吾师枫山先生以下诸大夫士皆称重之吾今南归以公命致之当来来则问焉其可与否将于是乎在予曰有若人乎幸为我必致之今年丁丑春二月山人至予与之逹观于山中如道卿之所之其言如道卿而加详焉其称中峯左右冈阜前后水沙去来会合皆本诸其书而妙出其目予虽不知地理知其言之不诬也明日予以语吾友宪使海洲吴公公好言地理论者称其精核虽専门有所不及及见山人尤信重之会有女之丧遂用其言以塟且为寿藏于青山惟山人之指于是山人之名在吾锡犹其在金衢诸郡也秋七月将西归是冬期复来而请赠于予予遂叙以赠之海洲公以下赠诗者凡若干人山人尚质有名与字而未有号锡人谓山人盍请号焉山人以告予号之曰云洲盖取诸王勃氏滕王阁诗云

　　菊雪倡和诗引

　　正徳壬申夏予得请侍养归越四月同社诸君约为菊之观又三月为雪之赏席间有诗一倡羣和凡以冩兴而已非有意于闻也既而和者日多遂成巨巻静观施君乃刻而帙焉自是将有闻者矣夫事出于闲暇道拟于息游戒寓于太康盟寻于乆要而兴寄于真率前辈君子有遗风矣乃若菊表晩节雪征岁寒某也不敏亦将有意焉顾未尝昌言于篇而徒以声律是闻是固非所敢先而征诸他日其或不可缺也静观是举抑亦有同予者乎遂复僣书诸首简是岁冬十二月既望

　　容春堂后集巻三

　　●钦定四库全书

　　容春堂后集卷四

　　（明）卲寳 撰

　　○墓志铭【十四首】

　　明故通奉大夫河南左布政使杨君墓志铭

　　正德癸酉冬十二月三日河南左布政使杨君名父以入觐北行卒于卫辉之驿舎汝府陈长史某以其介子孙辰殓其冢子国子生孙元自京师奔至奉其丧归奉京兆杨公方震状来请铭予知君久比又得君之详于其姻友都御史魏公士华近闻君调江西说者谓将遂以君抚廵予日计君南来而不意其至是也乌乎惜哉君讳子器名父其字别号柳塘世为慈溪人唐宋来代有显者至君高祖彦良曾祖斗瞻祖佶皆隐以终父禄字履翁号石田以儒医名累赠吏部员外郎母张氏累封太宜人君举浙省成化丙午经魁明年丁未登进士除知昆山县以石田忧去弘治甲寅起复知山西之高平二年调常熟又二年考最进阶文林郎受赠封典寻以风宪召补考功主事正德丙寅转验封员外郎以诏加赠封之恩寻升郎中又四年迁湖广右叅议寻转福建提学按察副使一年转河南右叅政寻进右布政使是岁以湖广郴桂功受白金文绮之赐寻转今官以卒歴中外若干年年五十六君生有异质志高而锐于学初入邑庠都御史白洲李公以按察副使提学两浙见君诸生中曰天下士也既而高第主司犹以未首荐为慊在昆山常熟延礼文儒讨论羣籍以资博洽高平则专以经义教诸生旁及邻邑在吏部时甞倡为五经会非甚病虽冗不辍披覧同考会试以得士称提学尤称精鍳所著凡若干卷其笃学如此每谈治体自六部逹诸鎭能歴道其故及当变通之宜北敌犯邉甞陈邉务数十事马钧阳刘华容二公皆重叹许其才略如此弘治末多所建白至孝庙山陵方起君闻有水石为病上疏言之至下君诏狱执不变未几还君于职君子谓君言于君无隐情而山陵之议大矣君旣葬石田公庐墓阳嘉山中至功衰犹戚事张太宜人不有私箧其忠孝大节如此君歴三县因时立政画然归于礼法极力乃已毁诸滛祠而以其材充庙学公署之用常熟税入常后期君令先输者无耗计日逓加旣乃以多益寡耗足转输而民无敢后者东南诸水由常熟白茅塘入海工侍淳安徐公甞合四郡力疏之会有涨沙当海口潮汐增淤水患如故君相许浦塘便率民开之比岁冲流日深水不为患汴城苦逺汲君井城中数十处皆得美泉又作屋以居织染贫匠其惠利如此君为考功郎中逆瑾势方炽君惟共职不敢以媚会有拟荐某为某官某为某官而拟君翰林者君闻之亟为书辞于内阁事为之寝当是时辞难处辞尤难识者以是韪君其自守如此初至湖广分守辰常道会郴桂贼起遂请改道自效冐暑提兵追贼平之在福建以进表至京师会转河南时方以郴桂积劳成疾而东贼方渡河天又寒甚有劝缓行者君亟舆而徃卽至嵩县居守贼方走湖广君曰贼逼土兵必复向汝州洛阳藩篱备不可缺乃自嵩驰赴之贼至君辍食登城昼夜调度手书示城中人曰不上城及上而輙下者皆斩既而有将下从贼者即斩以狥城守益坚贼遂引去其临事应遽如此山陵之狱以救君为言者两京科道及庻吉士进士凡若干人君性介直济以和易与人交能以量容以情恕不能以词色假故人于君无喜怒而有感愧其意气倾动如此性恶华侈位至方伯服食如诸生时有馈贻于故旧仪而不货其俭约如此吾甞论君学政兼资惟古之师气以辅志久而益笃使遂大用当有以副人望者惜也阶已及而命沮之然其所建立亦足暴于天下矣君三娶初沈氏累赠宜人生子某女嫁某继邵氏封孺人赠宜人生子某女嫁某继应氏孙男一世宪女一君墓在某县某原其葬在卒之明年某月某日铭曰乌乎名父乃躬自厚曰古之人人则谓何三代斯民古亦有言任重道逺中行尚矣孰我狂狷君歴内外邑省藩台生无遗力死有余才终焉道路吁其可哀惟才之难匪今自古我作铭词乌乎名父

　　明故镇国将军浙江都指挥同知白君墓志铭

　　君姓白氏讳宏字宗大别号松庵其先出元部落有巴尔斯台者以功受王封国初有士颀者始受籍民于永平之昌黎君曾祖也君祖诚从文皇靖难之师有功后再以克敌功累升永平卫指挥使君父廷玉袭甞推总三千营事今俱赠如君官母蘓氏封太夫人初蘓氏娠君有梦祥旣而君生器宇果异六岁读书日记数百言与羣儿嬉有一误堕沟中众骇奔去公独垂绳援焉十三能属文选补武学生从翰林刘先生戬受易学三应科举更习书经司马余公子俊保国朱公永临试弓马策略屡优奬之时京营候叅帅者若干人君为之首弘治戊申始开武举君举第二升署都指挥同知赞画方略于大总兵所加俸三石未几实授癸丑冬有举君久谙戎务者以前官总理神机营事司马马公文升一见称材且以久滞为惜寻铨今官理军政兼屯田清军马政诸务庚申岁总漕都宪张公敷华以君廉勇协望举总浙漕君疏八事上备朝议多见施行居二年鎭巡会推邉帅疏上君名奉勑总督海道今都宪洪公逺时以宪副与君同事葺城于圯浚壕于淤抑强警惰以御守卒先是有屋于海岛者徃徃招衅而私盐灶烧疑于烽火君悉去之他所施罢皆当利弊又以余力设师塾以训武胄居岁余海道宁肃正德改元以上登极恩使来致白金及金狮绯衣之赐明年兵部以荆楚地重乃移君掌湖广都司事君镇以简静南人懐之巡按御史李君天赋甞以堪大将举是岁三法司奉勑莅狱于藩有议死而称寃者君得其情正色言之不少畏却葢得释者二百余人又明年君以疾请于巡抚都御史陈公镐乃檄还君于浙越三年江西盗侵衢州镇巡谓公练逹委以疆事君极力备御未几舆疾还卒是为癸酉六月四日享年六十有五配韩氏封夫人五军营总领都指挥瑛之女男一人曰文杭州右卫指挥同知女一人孙男一人女二人君雅好吟咏与客倡和动成巻帙有松庵集藏于家予在浙及湖再与君同官盖知君久兹其子文以叅政邹君某状来请铭尚寳卿刘君克柔复书为申之君墓钱塘下竺桂峰之阳其塟在卒之明年某月某日铭曰有美白君用夏以继用武以承而文焉以济是谓功名之际才观于漕政观于海君归自南寮迁岁改我铭于何舆言是采嗟我懐君申之以慨

　　明故太平府同知进阶朝列大夫屠君暨配陆宜人墓志铭

　　正徳甲戌二月一日太平府同知平湖屠君以疾卒于家先是岁癸酉十有一月十有九日其配陆宜人卒其冢子江西布政司叅议奎季子南京某道监察御史垚先后奔归自官适及君病且丧越某月某甲子塟君于某山之原而宜人合焉礼也御史垚以叅议奎书来请铭江西宪副沈君刚夫实为之状御史先官吾郡简召入某道以君及宜人老疏请便飬改今官予时与闻之今二老继没而铭焉是属其焉能辞君讳熈字符明号三一居士世居嘉兴海盐县西庄里今其地析隶平湖其逺祖有举觧元者曰曽一至君曽祖泽民盖数世矣祖湘以君从弟太子太保刑部尚书公某贵累赠资政大夫刑部尚书父桢号西溪以君贵赠文林郎武昌府推官母龎氏封太孺人君生而敦敏九岁游县学十五以书经补学生既而习礼经时陈郎中清陈佥事谟诸知府观以经学闻西溪公延以师君君学能自得三君者大期之都御史泽州杨公继宗时为嘉兴刚直少许可或问士必先举君君丧西溪公哀而得礼事庞太孺人谨庞始就君兄养君晨省必躬有美饮食必馈成化甲午君发解浙省少傅木斋谢公时为解首实知君深君累屈礼部公叹遗才焉初选得武昌推官武昌会府事剧君敏而勤居数月狱无滞囚有盗系十八年弗决者中一人年三十一一人年二十九君曰信如是二人为盗时尚在童稚岂以弱自诬伏乎即辨出之兴国民吴荣谋杀徽商张姓者久未成狱君廉得荣焚尸藏陶穴中竟致于法其它理淹察隐者多类是都御史林公俊时为按察使尤雅重君君当考绩林公曰君子之心公而恕屠某不有是耶考以是书巡抚都御史沈公晖巡按御史曾君昂王君恩軰各疏君治状请旌异勑进君阶及封赠父母妻如制寻擢建昌同知于是藩府贵近有阴籍富民抑配子钱将取其产者民不敢言时知府入觐君谕而裁之岁旱苗稿君祷輙雨凡三祷三雨未几以母丧归服阕改直隶太平府治如建昌周方伯绍立时为守以得贤佐自庆巡抚都御史艾公璞巡按御史陈君世良以公勤奬之居无何君以久宦自厌遂疏请老吏部稽叙贤劳用恬退例为之请诏进从四品阶盖家居者凡若干年君性介直而恶恶恒过故于众寡合歴官所至惟一苍头自随廨宇萧然人弗堪其约而君固自安也君归未几太保公亦得请致仕二第相去一舎所恒放舟相过召诸昆季为雅燕友恭之笃乡人谈之府县非公事不至或以私请輙加叱絶二子继登甲科君每贻书申以官戒其于家稍治田畴取自足而已其晩节如此宜人亦邑巨族曾祖叔某祖谦例授承事郎父鸿号怡菊以诗礼称广德知州鳯其伯父也母唐氏宜人详慧淑慎通孝经列女传诸书能诵古文长篇女工织纴精粗兼勤怡菊翁择配归君为西溪翁冢妇时赠尚书竹轩公总家政与西溪翁皆重之初君以礼斆学杭绍间及入太学积数岁不归宜人躬理家事尤急子之教养庞太孺人得妇道甚君官武昌欲迎焉宜人曰姑老矣吾任其养江路险逺迎恶乎宜太孺人卒宜人大恸几絶敛殡具物比君归无遗憾及佐襄事无违始以君武昌旌例封孺人及叅议考工部绩当封例从君官再进今号君卒距其生某年某月某日寿若干宜人卒距其生某年某月某日寿六十九子男三长即奎其科进士娶沈氏继倪氏女五长壻冯镗次马锺次王金次嘉邑诸生杨伯雍次太学生张蓥孙男四永锡锐铣鉟女一铭曰两官三郡自老以归诏进厥阶烨如金绯有子于省有子于台维政有闻于时称才才以自効人曰公教贺者方来乃继以吊婉婉宜人厥德同之继卒偕葬其终与从之

　　明故光禄寺署丞进阶文林郎华君墓志铭

　　光禄华君之病而将卒也命其子钲征铭于予越九月钲以太仆少卿吕君仲仁状介吾姻友秦君国英以君言来请昔君在光禄见内庭供亿之繁而有司者弗能继也有隐忧焉每见予部署輙形于言今君已矣铭焉能无感乎君讳珵字汝德别号梦萱华其氏也华自春秋来为着姓晋有孝子旌于南齐者曰寳锡诸华实宗之在宋有族望曰原泉者传八世至伯初君高祖也是为锡隆亭之宗伯初子彦威彦威子惟正咸以隐终至君父时济翁始应助赈例授宣义郎后以君暨其弟南京吏部郎中珏贵先赠如君官寻加赠户部主事母徐氏累赠安人君幼有巨人仪度读书早悟而能勤甫成童与吏部同学时其族弟湖广叅议仁甫亦在馆更切劘以业君游邑庠廪于公者若干年文学日进凡七试应天始以贡升太学于是二弟者后先登第君弗愠弗沮益友天下士士之负时望者极意结纳有多闻之益既而选于吏部授光禄寺大官署署丞光禄剧地而大官为最中贵人宣索日数至声张势附殊难酬应独见君正色温言顾加体貎君夙夜恪居三载考称受勑推赠如制寻以劳遘疾得告南归时弘治已未也越若干年病已例起君不行乃用诏进阶致仕君始家居事亲以承欢为说亲有疾必躬进药继以躬祷丧葬祭皆勉自躬壮岁以父命自隆亭居阚庄阚庄业未治或为君少之君曰分也数年而田野益辟食指至千余则规而率之日修礼于祠堂退而事事内外小大无敢喧閧自族姻党里至于疏逖皆被其惠君时未有子择诸从得吏部季子钲钲已聘夏遂子而室之君平生好品论古图书器玩以赏监自负或持至君所真赝立辨所御几杖盘盂之类皆仿诸古居官时公退輙自玩及归而益遂焉更自号曰尚古君既有楼阁园亭之胜而古物充贮其间所过宾客又多清人逸士君古衣冠从容日夕城府俗事不惟不屑亦不暇论者谓尚古之号于是为称君老多疾日焚香静坐间以制药治书自适药非甞验不制中湏逺方珍品虽重贾必致之故病人有不之医肆而之君者书仿宋人活字板加以精密爱放翁诸集多印以归士夫士夫以他书钞本至不数日以印本出尤以是称快其手校而梓行者若扬子方言百川学海东书堂帖又凡数十种岁衣寒者食饿者殓葬死无归者不下若干人正旦扶携来拜称谢者盈庭君无德色庻子铸晩生年及就傅君以教属钲曰吾老矣汝尚终之先卒之数月甞泛舟西观于大江登金山絶顶东望海屿有超世之想焉归而疾病病间为二子处后事甚悉盖三越月而君卒矣君雅能忍或负君君率弗校晩有构大祸以诬君者负君为尤众皆危君君曰命也吾焉咎之未几诬者自败坐逺戍戌还诣君谢君劳苦之如平生盖君之阅世于是久矣论者多之君卒于正德甲戌正月十有六日距其生正统戊午某月某日寿七十有七配胡氏赠孺人继张氏封如之子男二人钲为长太学生其次即铸其所生母葛氏女四长庶出适钱诏次适陈鳯徐某周某俱侧室陈出孙男五女一君葬于阚庄新阡盖去所居二里而近胡孺人先葬某原钲甞请迁袝君曰非古也且体魄安矣其勿轻动钲从之葬之日为卒之明年正月庚申铭曰华君好古诗书是珍谓其人逺兹惟其神有官卿属厥亦有禄有感于衷不敢上告敢忧于独谓彼蹐局退我岩谷有林丛丛有泉潨潨有子克述既传而终我思古人九原其从

　　明故征仕郎工科右给事中葛君墓志铭

　　正德丁卯春廷臣同日以勅致仕者三十七人工科右给事中吾锡葛君嵩与焉君子爱而不唁君归四年庚午宄瑾既诛有疏起君者又三年癸酉君卒君子有遗望焉先是君之子泰死君哭之恸既力疾治葬已乃用书谋于其从子刑部主事恒以其弟豫为后至是豫将葬君以君治命奉刑部状及书来以铭请余与君同门既而同朝相知盖甞嘉其节概有可书者铭能无诺乎君讳嵩字锺甫葛其氏支庵其所自号世为锡人曾祖仲良祖文晟父浩由太学生歴知兴国永宁二县终湖广按察司经歴以君贵赠文林郎礼科给事中母沈氏赠孺人继母田氏封太孺人君幼聪慧好学成童从故学谕蒿庵俞先生受尚书为经义成章可观长老见而称焉君曰某未读书何敢言文葢闭户诵习者三年同进让之十九补郡学生提学御史戴娄二先生皆加器重凡七试至成化丙午始领乡荐又五试礼部登弘治已未进士庚申授行人有事周辽二藩礼成加敏甞再疏言事擢礼科给事中先皇帝在位励精求言君既就列即感激论事应天尹某不共于职君劾罢之魏国家众讼田于民事久且滥君请专官徃核是岁当阅实边储君之蓟州诸仓多所厘革还上四事曰谨收纳曰禁馈送曰抑权贵曰清屯种皆切务也未几命点团营军士于是货免于私役者众伍恒半虚其弊葢久而莫敢昌言之者君倡同事以状闻兵部尚书华容刘公方图核正得君奏重为称叹三载考最勑赠封父母妻如制未几迁工科右给事中上初改元君上法祖任相纳諌务学四事是冬南京科道官以言事逮至君偕同官论救甚力既而诸大臣进谏科道继之葢忤瑾者以是君既致仕归作三宜亭于后圃日手一卷燕坐其中客至则出然惟诗人征和经生质疑则喜应之或问国事不答问郡邑事不答及廷议起废巡按御史上君名日且有超擢有劝行者君曰吾言不利于奸得退为幸行焉用之虽然命下而辞则无及也乃手为请老疏缄寓刑部曰即有命当以是上未几病疟且痞数月而殆是为癸酉四月二十四日距其生正统戊辰十二月乙丑为寿六十有六配孺人郁氏子男一人即泰邑庠生女一人适江阴杜恂孙女二人长适江阴徐毅夫次受同邑施巽聘豫有女一人受武进黄氏聘君性谨饬瞿瞿蹈履于流俗中多所自毖待人无少长皆厚以周或不答不校也居父母丧哀而得礼事继母如母与弟大梁居无间言教其弟之子如子恒举进士今在刑部有官誉自谓得君教为多兄亡姊寡抚其子各置之所所著诗文有筠轩録君墓在龙山■〈山华〉■〈山利〉之原其葬之日为卒之明年甲戌十一月二十六日豫邑庠生铭曰官有言路人有谏姿官哉人哉兹惟其时彼为厉阶戾我凿枘人哉官哉徃蹇来遂禄不可荣乃荣其退人寿几何言则不朽视物考年孰与君久斯麓斯干君墓斯安过者式观曰惟其人不惟其官

　　明故中顺大夫建昌府知府蘓君墓志铭

　　正德甲戌春三月辛卯建昌府知府蘓君介福以疾卒于官其冢子承芳吾常郡守李侯惟岳长女壻也以其年秋九月奉君丧归道京口用书告侯请铭于予予甞闻君于君之姻御史中丞王公朝言先是五年君以监察御史奉勅总督江南粮储予归自漕台一再见君越三年君得郡南来访予病中别未久而讣至何忍言铭然侯之意不可虚也按侯所为状君讳锡蘓其氏介福其字别号槐轩世为山东濵州人曾大父某大父某皆以隐终父瑁膺贡入太学授获嘉县学训导以君贵封监察御史母郑氏封孺人君幼颕敏甫十岁见古人诗词豪壮者一二读輙成诵对客歌之有激昂振迅之意既而侍监察公于获嘉时吴御史天宏为邑每课试诸生必召君偕见君所作叹赏不置成化丙午君与其兄铨归补州学生铨有疾君日夕侍汤药以进伺意所向而寛慰之疾且殆致书获嘉犹为婉词曰不如是则重亲惊铨没君哀痛几絶具物成敛于是嫂田氏少二孤方襁褓君抚之慈田忘其寡焉居数年监察公休官家居谓铨既夭尤以高门属君君求静地卒业居宿于州东秦台者若干年弘治乙卯以书经领乡荐已未登进士第授直隶太湖知县太湖政积弛君初至振以严肃朞而济以裕再朞而济以寛其自励清勤始卒不变居四年巡按上君治状召拜山西道监察御史奉命按视山海等边闗仓储廐马稽阅惟谨葢所至着风裁焉正德己巳有议革巡抚官者于是君方以才力称于台乃有江南之命盖其权实视巡抚君毅然当之惟民惟国不顾权势厥既廵行蘓松诸郡见其赋繁而弊滋也乃立调区之法严加耗之令宿奸震慑人困稍苏或以弊告君曰矫枉必过直吾甞闻诸古人凡吾所举盖以济时也他日将不更有济之者乎闻者说服未几以母忧归既终丧复任擢知建昌府君素着刚明声民望而畏之君曰守令同体建昌之民即太湖之民也至郡询诸民曰利施之曰害罢之不疑不沮事用和辑郡中民居栉比先是屡火君求古人火政为备甚悉其它备预事多类是抚巡藩臬称良守焉在官九阅月而病又三月卒年四十六配谭氏封孺人子男五人长承芳次承学皆州学生次承训承志承恩女二长适王恩溥次许聘王同量君丧至濵以明年乙亥六月某日葬于某山之原从监察公兆铭曰民有师帅国有纪纲或志其事而地焉未当当焉而兼其气孔扬匪力则裕政焉用成乌乎蘓君以令以守以抚以巡中外阅歴允为才臣地以成志非君而畴其人胡不永年乌乎蘓君

　　明故承事郎邹君墓志铭

　　君姓邹氏讳柷字永章别号松石宋忠公浩九世后有号南山而乡称先生者又若干世有讳暐者号友竹于君为祖君父曰濂号凝碧母华氏南齐孝子寳之裔友竹翁甞七刲股以愈母疾事见王文靖公某所为传故君家世称孝友君生而丰伟有器量甫弱冠凝碧翁以家事付之遂纳交于锡于吴中诸先生长者请闻礼义之方归以饬于家政诸先生长者皆乐与之君性好树艺故有腴地方数十里君以堤以堑以潴以沟松杉桑梓菱芡茭蕖莳植随地罔有间隙见者谓有古井田遗意雅爱竒石与松中庭并植焉沈石田氏见之谓曰此如其人为图与诗赠之继而征赋于云间钱文通张东海长洲吴文定暨武进陆宫詹诸公凡得诗若干首故人称松石君君故居沈渎之南塘今徙蠡溪人以君故称蠡溪为南塘君事父母孝其丧葬虽细故必检朱子家礼而后从事岁时祠及墓祭馈奠毕继以流涕忠公墓在武进百里外天顺间巡按御史暨郡守继修之君皆佐以财力曰此固为后者事也矧有官令敢不是共先世图书器物或遗落于人虽重价必求复焉曰是忍弃之将无不忍者邹族既蕃有年甚少而为君父祖行者君执礼必谨家自叔祖母吴以下守节者数人而华氏惠氏未及旌而死君叹曰是有国制既不可追矣不有文章可以图不朽乎乃请于文定吴公以下诸名能文者各为立传谓之四贞一烈与配华居严而有礼甞得子而夭君年四十三子炫始生华子之君劳以成爱深得教法外氏中衰君既养舅姑终其身复为封树以葬内弟伯仲继亡遗女四人少曰于我育及长曰于我嫁嫁皆得其人其最得者为都运张君元之其惠于乡贫者病者死者皆被之又甞取古孝者二十四人赞并五伦箴刋授蒙士俾之诵习两承劝分令出粟如数而辞不受服年逾六十复値有令乃受承事之命有司以为贤岁乡饮用书请焉卒辞不赴君忠厚谦逊而勤终其身手钞名人诗文虽隆冬不辍其先世及君所自得者刻而藏焉各若干卷化及童仆亦知退让近数十里遇诸涂而却立致恭者必君家人也晩谢家事始就逸暇所居西为蓉溪东为蠡溪各选胜为亭馆时与宾客游之有懐故旧无远近必贻问焉其巾服履舄不以时易制当其老也时制复如其少君曰吾固谓当尔其有恒如此君卒正德九年七月九日距其生宣德壬子九月五日寿八十有三配华氏母同族也子男一即炫太学生孙男三俱夭女五长受华某聘其二蔡某其四华某其季王某君墓鳯凰浜之新阡以卒之年某月某日葬先期炫奉都运君状来请铭铭曰古有本富曰惟力田廸乃孝弟汉科是先伟焉南山出道乡族后二百年君继其躅东陌西塘有蒲有桑或入君里如古井疆惟君有子出友国士庆泽方将孰谓君死

　　陆光逺妻成氏墓志铭

　　近世士庻人之妻之卒多以孺人称于铭志而江之南尤盛国典命妇封号自一品夫人至孺人凡七称孺人者盖取初命之虚名以崇死者然僣矣知礼者耻之光远之世自其始祖宋朝散大夫棠为无锡徐陶望族成化间夔州府同知源洁者光远父也以乡贡起家绰有宦绩光远盖知礼者故称其妻不曰孺人曰成氏礼也按状成讳妙清其族出武进称夹山成氏祖程父諌母冯氏年十七归光远逮事其太姑及继姑既而有娣有子妇皆宜之夔州君之之官也以蜀道险不以家从太姑亦与留焉成相光逺以养如夔州之在侍也久之闻夔州疾谓光远曰盍亟行视乎缓将遗恨焉光远遂行比至数日夔州卒光逺以丧归成相襄事夔州有遗赀光逺当受分成讽之让叔氏于是始有产平生俭勤出于天性日鸡鸣起即事纺绩及布帛成衣麄鬻精以为常衣至数澣犹御器非敝不可御弗弃也推其志即一钱且重费之或谓之吝不辞至于周贫恤丧教子燕客虽偶乏必勉而共比疾剧呼其子妇若孙训如其素卒为正德癸酉十二月二日距其生正统戊辰四月十日年六十有六子男二长万安配王氏为广州府通判懋之孙万全配张氏为福建运使元之之侄孙男三九州岛聘李■〈舟复〉女九江聘胡宏女九川聘乡进士吴鐩女孙女一聘于封户部主事成天章子壕光逺卜丙子某月某日以万安等葬成于某山之阳光逺善姑布子卿之术甞以形论心于予为相知先葬请铭曰吾妻不足以辱子吾先世多铭于名公卿文在谱者凡若干篇铭吾妻吾将藉不朽焉予读钱常山宪状遂序而铭之常山其妺之子也铭曰夹山之成徐陶之陆耦嘉维族亦维德之淑既蕃乃育森其兰玉乃偕老违夙夫命则然其畴曰不禄

　　徐母杨氏墓志铭

　　徐母杨氏前乡贡进士直夫之配也其二子治洽皆太学生杨教之得母道故以母称杨无锡望族都宪公叔玑以文与政望天下母其孙女也其父为太学生士书娶于王而生母年若干归直夫直夫江阴梧塍望族名经其父为中书舎人惟正君之子尚贤成化庚子举应天乡试第三直夫世其文母之始归也尚贤君已没而直夫方勤于学家众至数千指姑薛总内外政母日惟馈祀是勤侍者曰日有某事闻诸乎母曰有姑在吾何敢闻姑之与闻也亦以子学故非得已也我于何有直夫劬于书则慰之少怠又勤之弘治乙卯直夫举于乡为之喜焉劝之进学明年丙辰会试下第为之慰焉劝之进学及已未罹变为之唁焉劝之进德于是姑薛没矣母相直夫襄事于礼直夫遘疾卒母哭泣以毁家政将及焉或以故事告母谢不能惟以成画授纪纲之仆而内外肃如也而家业日裕于是二子皆就傅矣母有戒言必称直夫稍长俾游邑庠会有例入监并登焉或曰少未可母曰吾闻太学萃天下士师焉友焉皆于是乎在虽少可不力乎初徐氏自尚贤之叔荆门知州君泰举顺天乡试第一而羣从日趋于文既而尚贤父子继举而夭于科第有缺望焉母出宦族谓士不成名不啻农失田工商失艺与赀是以若是勤也母葢妇人之知义者正德甲戌十一月十一日以疾卒距其生成化癸巳十一月八日年四十二子男三长即治娶武进叚氏次即洽娶无锡华氏次沾聘同邑夏氏女二长适赵鏊次受夏文敬子某聘治与其弟洽等卜卒之又明年十一月二十五日葬母于砂山之麓合直夫兆先期以江西叅议高君舜穆状来请铭予与尚贤君同乡举故直夫父执予今见治洽如见其祖与父也于是乎铭铭曰闺中人兮贞如玉羞馈祀兮共以穆事良人兮不终身未死兮心从心从兮柰何井寒泉兮无波子成兮乃死死不媿兮夫子

　　赵梁伯妻钱氏墓志铭

　　正德乙亥四月二十有四日镇江卫指挥同知赵君梁伯妻钱氏以疾卒明年丙子十有二月二十有六日梁伯以其丧葬诸嵩山祖茔之次乡葬之数日持喻主事宜之状介薛襄甫来请铭梁伯过甥也其母于吾母太淑人为再从姊予知其家之故为详喻状出梁伯言不诬其妻乃叙而铭之钱氏讳贞字贞季其族居湖头于无锡为望国初徙圆通然号于人犹曰湖头惟实者圆通之望也娶于华而生贞季其行在四长归梁伯梁伯名柟其宗出宋盛国公叔黔其族望盖与钱埒初贞季入门逮事舅广洋翁姑过氏称得妇道凡若干年舅卒又若干年姑卒贞季丧之皆如礼于是惟实翁卒母华寡而贫贞季曰盍于我飬谋诸梁伯梁伯从之及卒曰盍于我葬谋诸梁伯梁伯从之其兄有孤女择壻以归梁伯入赀助赈得今衘里媪或贺贞季贞季曰何故曰妇以夫贵曷为不贺贞季曰贵不期骄吾是之惧胡贺之敢当哉既乃劝梁伯益持谦共加之勤俭梁伯罹讼客于外贞季摄家事者十余年而田无芜秽僮仆肃如也惠施于姻戚邻里君子谓贞季有士之德既子爖夭家且多故梁伯以为忧贞季曰赋时厥共则无公责产平厥偿则无私怨梁伯方嘉纳焉而贞季卒矣贞季生天顺壬午十有一月十有三日享春秋五十有四子男一人即爖邑庠生娶江阴周氏女三人长适郡庠生钱世爵次受华某聘次受顾某聘孙男三坤聘常熟钱氏圻未聘垔聘同邑殷氏孙女一铭曰家有中衰妇无外事维志之贞乃罔终坠人亦有言懐安败名我告夫子永观厥成家复于故我修吾妇我母我姑厥有恒度有年弗延有子弗年我铭以传贞季氏钱

　　方母太安人朱氏墓志铭

　　太安人朱氏今南京刑部福建司郎中鹏浙江道监察御史鳯之母也其配为赠礼部主事节庵府君讳麟字某礼部卒时母年已七十矣于是鹏在礼部鳯为行人将有台擢皆以母老乞便养为今官南京遂奉母以居母体康志适起居甚度见者称寿居一年得脾疾少间思家复奉以归又一年疾病卒卒之明年正德丙子二月二十有六日鹏等奉以葬合礼部兆顷自为状介成主事汝从来请铭按状母讳清苏之长洲人其父曰德明母某氏初母无昆弟父母将择壻赘焉久之得礼部礼部昆山人也其父槐庭翁方以学行称而礼部又英敏可任事是以与于择厥既就馆母日侍父母月问舅姑实兼内外之养礼部方从事于仕以例授某州吏目寻致其事与母归依槐庭翁母年纔三十亟屏诸饰相礼部力田治生躬井臼以馌夜事麻枲无间寒暑家于是乎始树及子稍长当教母谋诸礼部谓某盍师焉某盍友焉用严胜慈不掩小过礼部甞谓母曰鹏吾使入官鳯吾使处家鹏治经鳯不必治经母曰何哉君所谓经者经以明理家何异于官而可不以理为也鳯既通经而后治家何不可之有礼部矍然从之命鹏以经授鳯受习唯谨既而皆知名弘治戊午辛酉继领乡荐于应天正德戊辰同得甲榜人谓方翁知家方母知子母在家有外姻请见虽甚戚必审乃出凡饮食必祝人谓母有女德平居恭慎静密思而后言虑而后动人谓母有士行方二子偕计而北卒业而南或以劳为母慰母曰分也不以是戚及并位于朝出入台省或以荣为母贺母曰分也不以是忻母当礼部丧葢衰服三年未甞去身鹏以盛暑请少释母泣曰吾亦知无益死者但尽吾心耳时以覃恩封今号佥谓命下不可久虚请具嘉服以拜母泣曰吾忍乎哉吾何急焉而輙释此也他日母欲从俗以僧道送礼部葬鹏以礼告诸姑姊解之母曰儿处我以礼不从何为其从善如此母卒正德丙子六月三日距其生正统壬戌二月十日寿七十有五子男二长即鹏娶高氏封安人次即鳯娶范氏女二适张佩龚天祯孙男二策筑俱太学生策娶周氏乡贡进士在之女筑娶黄氏京卫经歴京之女女四长适庠生梁金泉州府同知纨之孙次适庠生王同祖石门县教谕曰仁之孙次适太学生朱希颜沂州判官彬之子次适陆九鼎乡贡进士表之子曾孙男二曰田曰井井聘朱氏蘓州卫指挥佥事质之孙女女四长许嫁叶廷植文庄公曾孙也余尚幼墓在邑马鞍山马路口之原铭曰始馆以义卒嫔以礼子教必经如弗获已伯出仲处母心则然聮登并显吾敢要天释服拜嘉虽暂不可葬故从违有子无我称母以铭斯其称情后有传者于是乎征

　　徐永州妻吴孺人墓志铭

　　孺人吴氏无锡新塘人大父谅父约皆乡望母胡氏孺人生及笄归永州永州名鼎字惟器江阴梧塍徐氏之望景高翁长子也孺人归未几翁卒独事姑包氏凡姑命承之唯谨翁既葬诸子分异永州独以翁命补诸生邑庠孺人乃劝永州择城中僻地为馆延师而学焉孺人代理庶务小则遂大则咨皆有条叙永州举于乡于是三子者长皆授之经延师益选而厚越数年子圭宏道同乡举越数年子恺援例入监永州屡屈礼部就选得推官永州孺人居家率诸子事事唯谨越二年孺人以姑老用书速永州归养永州曰吾志也而吾妻能先之所以相吾者于是大矣归八年姑卒又八年孺人疾又五年卒是为正德丙子十二月某日距其生某年某月某日寿七十一子三人长即圭娶斥岸蒋氏蚤世次即恺娶伞墩陈氏继无锡杨氏次即宏道娶石桥赵氏女一人适县学生王辂孙男六人中孚娶石桥赵氏钥聘黄墅夏氏铸聘古塘王氏梦熊聘同邑汤氏浙江右布政使新之之孙也梦熊梦麟幼未聘孙女七人一适国子生同邑赵铃一适武进学生杨钧一适无锡吴汝思一适中书舎人常熟李而遇宗伯石城公子也一适武进学生郑轩一许聘同邑夏勲孺人既卒之明年丁丑十二月十九日永州以子恺等葬缪市东之新阡永州醇谨有士行予故知也状来乞铭铭曰敢知家而不敢与知官家知内而不敢与知外曾谓若人而不如鴱我思古人不敢阶厉兹惟其藏兮无使樵若牧也壊

　　户部员外郎陈公配过安人墓志铭

　　安人过氏户部员外郎惺泉陈公配也后公若干年卒卒之明年正德丁丑某月某日其子表葬焉先期自为状介莫如山请铭某与如山皆公门人也如山言如状状于某亦奚以为过为吾母太淑人之族其先淮之和阳人宋徐王郡马孟玉自汴都来居世称黄藻岸过氏安人祖曰懐玉父曰永母钱氏安人生若干年归公于是舅裕轩早世姑钱亦弗及侍侍祖舅耕乐翁及祖姑姚起居食饮得扶衰之道公为诸生凡若干年始举于乡连捷会试遇疾归越三年登进士第歴官户部主事员外郎凡十年安人皆从之居约克俭稍裕进以礼凡寓馆必谨内外于舟于舆皆然居京邸鸡鸣戒朝午馈馔惟谨公考最安人封今号于是公再考升员外郎叅阅章奏会浙江多逋尚书请命有干局属官一人督之遂以属公公道得疾比归疾甚安人率诸子露香夜祷甚恳数月公卒安人恸且病病已以诸子葬葬已力教如公在时公弟某先卒遗子若女无所依安人为婚嫁之或叹其难安人曰此君子意也吾方媿弗克称何难之敢任一僮为商舶触死有司者将论以故杀商人惧愿以百金为请安人辞焉曰僮死实误故论过矣言于有司释之其知义如此安人卒以正德丙子二月十五日寿七十有四子男三人长即表娶贾氏次言娶茹氏次文娶徐氏言文俱早世二妇继之女四人长适武进张廷玠次适宜兴徐文靖公从子元枤次适同邑张都运企斋子瑭次适太学生江阴徐绅孙男三仁庠生娶武进庄氏义娶江阴徐氏孝亦庠生聘武进白氏康敏公族孙也孙女一许嫁太学生江阴张某曾孙男一才良女一墓在邑西惠山听松庵之右合公兆公讳及字及卒葬年月具前志兹不书铭曰族之贵兮宋戚里受命服兮从夫子壮且老兮称有礼于嗟若人士兮士兮

　　明故刘母张氏墓志铭

　　正德乙亥八月十有八日丞无锡县刘继仁之母张氏以疾卒于官舎先是岁二月继仁督民输京师其妻董与其子秉公侍母以居比母卒贫弗克殓令君侯世卿助以俸钱若干乃克殓越二月继仁还至淮始闻报哀恸陨越奔归即次将以明年丙子正月舟其丧以归乃介吾姻前涿守之子张元玉来请铭侯君为之状初继仁考选得山东蒲台知县居一年疏论镇守官奸利事被逮下诏狱既而事直犹左迁今官继仁简质君子也甞言某在狱母忧而不怨及出喜而无沮予闻而贤之乃迎养未几而遂不禄以死侯君悲之予亦悲之按张氏涿州胡宁里人年若干归继仁父府君鉴为继室继仁府君元配张氏出也时甫四岁母时其食衣无寒无饥与母在等八岁就外傅朝送之门暮望之闾十八入州学资之加勤凡若干年至弘治辛酉继仁举顺天乡贡寻遭父丧丧毕卒业太学旬月供馈弗须而备皆自母纺绩以出又八年正德壬申之官蒲台于是流贼方扰山东母留于家分俸为养及迁无锡便道省母母命亟行乃泣请奉以来甫至二月上官以蒲台声交檄委重什八在外母廨居疏食菜羮不知肉味论者谓侯君以方严为政继仁称其佐张母继仁亦惟称哉母寿六十有一有男三人继智继美继志与继仁而四孙男七人秉公秉彛秉伦秉正秉直秉刚秉纯葬以丧归之年四月十九日墓在岐沟之原去涿城西南三十五里铭曰昔令今丞险夷殊方或留或从母罔不宁母若有言汝滂我滂曷养弗终而归其丧于嗟乎张

　　容春堂后集卷四

　　●钦定四库全书

　　容春堂后集卷五

　　（明）邵寳 撰

　　○墓志铭【十四首】

　　华室邹氏墓志铭

　　邹华皆锡巨族相婚姻久矣邹出宋道乡忠公华之望则有若晋孝子寳者邹于忠公十有一世矣在国朝有曰璋字伯惟以力田孝弟闻者邹之大父也父普字洪道母周氏邹生有淑质三岁丧母鞠于祖母孙以谨承爱继母钟爱之如孙于是洪道与诸兄同居诸子女日习华侈邹独不屑效年十八归鹅湖华封君守庄之子文耀封君性凝重嫡姑杨氏佐以肃邹事之得妇道甚时封君自鹅湖迁今涂林田庐草创而内外交侮文耀侍封君应役于公邹侍杨纺绩于家计其功如古所谓月得四十有五日者少暇则说小学故事以代谈笑祖姑邹居故宅邹侍杨偕省罔寒暑间邹称其孝封君晩委家事于文耀邹实专内事黜华励勤业日以裕凡时祀治具必躬或劝属诸媵婢邹曰非敬也凡延师教子其所称贽必以手治缣布或曰物乏欤奚用是为邹曰不然将吾诚耳其知义如此每义举必禀杨命杨意所欲輙先加惠其所不欲必婉劝以致焉甞念洪道翁晩居蠡湖别墅虽自以为适而逺于家人力劝以返比卒得正寝之道邹之力也锺母病疽卒当暑秽甚邹亲饭含不厌君子称邹善事舅姑必及是谓之有本娣从叅政于官邹独事封君暨杨久于寿康有与焉杨病劳于侍杨没封君继之子妇钱又继之文耀又继之不胜哀而病未几卒卒之日为正德甲戌正月己巳后文耀四越月距其生正统己巳十月五日年六十有六子男四人长球先卒娶谈氏继朱氏次琳亦先卒娶梅氏次瓉娶邹氏继钱氏俱先卒今聘王氏次瑫庶出孙男三人长盘聘邹氏次础次确女一人许嫁邹崇庆华自孝子二十七传为讳璞者在元授晋冀屯田总管不就其子子举任功德司都事子举生彦清别号栖碧彦清生公恺别号贞固皆处士于文耀为高曾祖公恺子仲谆孙思济世有惠德封君思济第五子也以子叅政贵封户科给事中配杨氏封孺人叅政名■〈日上永下〉文耀母弟在谏垣有直声谓邹孝书来自蜀属余铭瓉卜卒之明年十二月二十有一日葬邹于涂林西原之祖茔合文耀兆铭曰瞿瞿封君其子克肖若人维妇亦克遵教于宗乎有耀

　　华冢妇邹氏墓志铭

　　锡之邹皆系于宋忠公浩之弟洞自洞至国朝余杭知县可逹凡五世可逹子景懋娶武进李氏生二女邹其长也长归于华为文吉甫配华之望以晋孝子寳旧矣其在近世以肥遯称者则有若贞固处士某贞固之玄孙守正号能亢宗文吉名佑为守正冢子邹甫十七来归族之人皆谓闲于礼仪时守正翁强且习事见祠堂祭荐曰丰且洁矣维冢妇故见宾客供具曰隆且饰矣维冢妇故及视其物曰鱼肉尔曰枣栗尔无珍异者及其衣服皆然他器具无不然则又喜曰何此妇能遵我贞固家教哉于是景懋衰矣其仲女适文吉从弟文高者聚而谋曰弱弟侍鳏翁某等逺莫能朝夕柰何乃各告其夫禀命尊长筑室黄塘西以居景懋赡以田若干亩日馈月省凡若干年而其弟某长还翁于家以卒乡人谓是举也义且有礼焉先是邹育而不再以嗣为忧告文吉曰盍图诸文吉未应守正翁曰妇言是也故海虞曹氏贰室于文吉连得子女邹爱如已出邹病甞剧议散其赀贿文吉意邹私其女也劝勿他及邹曰承宗者子顾可轻乎遂均与之先子后女邹在华凡若干年中岁有族讼文吉父子兄弟奔走在外不遑内顾邹以其姑吕力持其家比讼毕守正翁曰吾可以逸矣邹相文吉力家政为翁图逸者无不至晩当舅姑及夫凡三丧继举咸襄既而事归其子葢凡若干年至正德癸酉夏五月十一日以疾卒寿七十有七男女四人邹出者为一女适邹炯曹出者为二男曰鲸娶邹氏曰崇圣先夭为一女适钱仁术孙男七延寿延禧延龄延庆延祚延福延禄女孙五俱幼鲸以卒之又明年十二月二十日葬于椿枫山之原合文吉兆乡葬之一月介吾门人钱讽以铭请为之状者李虞衡汝璧予最其事为铭铭曰养不以父加诸翁惠不以女加诸子君子谓夫邹也士而不妇盖征诸此

　　喻君惟敏墓志铭

　　正德十年十有二月二十有一日喻户部义葬其父惟敏君于锡麓之先茔先是君以四月十有七日卒越三月义闻报归自京师至是襄事而请铭于予义始魁乡试有文誉既举进士授今官端慎加焉其在苫次衔哀读礼予重嘉之于是乎铭君讳锐别号鹤隐惟敏其字喻其氏也其先祥符人宋工部员外郎玉泉先生樗自桐庐徙居无锡十二世至君君高祖中曾祖升祖纶父山母陈氏君生秀伟沈毅童如成人祖婴末疾扶而后能起哺而后能食君侍之者十寒暑而终人谓慈孙既有室暨厥兄弟各事事以孝养厥父母长姊嫁贺贺有急君极力周济姊卒于家归其丧于贺葬之父病君亲甞汤药侍食与衣唯谨比卒君方卜葬地其季弟镇以诬繋郡狱君力为讼雪而内持其家葬以故缓及弟释归父梦君曰锡山下有地南某北某东西某可以厝我越明日君徃访得之母异焉曰我义同穴即当从之君力解乃止越数月母无疾卒合葬之日会者以为谈既而谋诸兄曰先玉泉为宋名臣传在国史祠在乡贤嗣德在我后人义资可教教而成吾望塞矣兄笑曰人言弟癯如鹤冲霄之翼不以自试而望而子乎由是以经学课义晨夜无遗力间语之曰恕人量广审事蛊成将而勿乱见而勿贪我深念此而未能有得尔其识之数岁义学进试得魁选人方贺君君曰未也扬休树烈不有先逹者乎比得进士人又贺君君曰未也秉德守道不有古君子者乎先玉泉遗榘其易武诸其易武诸于是君遘痰郁之疾力贻义书固以玉泉为朂邑大夫以登科报至君犹北向就榻叩首曰君恩渥矣何以当之盖去卒七日耳其知礼如此先卒一日揖其配吴与诀曰语大儿无忘初心复谓诸子曰善事女母事咨女兄无逺迩小大君寿六十有三子男五长即义户部主事次礼次逊次信皆吴出次敬别出女二适张贵冯鹏亦吴出孙女一受杨泾聘凡君之行予得之乡贡进士杨君致时状者与所闻皆合铭曰粤若玉泉流衍于锡既久而弘将川将泽维源之长亦导者之力我铭识哉尚观其极

　　明封征仕郎府军卫经歴李君墓志铭

　　君讳玉字韫之李其氏也以子蓁贵封府军卫经歴阶征仕郎其先居武进马迹山七世祖得十在宋庆歴间称有行义者四传至肃君之大父也当元季盗起山人负湖险尤纵刼掠有以所得遗肃肃輙麾叱之曰吾即饿死不愿受此且复谕以利害盖什有一二改焉或犯而匿官谓其籍附肃下乃于肃之子征之肃大呼于山曰若为不义罪不自承而以累人乎其人闻而叹曰是固甞谕我善言者吾忍负诸乃出就死其感人如此肃生名名娶某氏生君既长以马迹居湖中地不胜民且出入风涛非便逾湖而西为宜兴地山深水清中多腴田盍徃居焉遂卜城南为今居力穑起家加以俭勤渐致饶裕既乃命其伯子共役于官其季辅之而以仲为诸生或游于庠或耕于野初有中人产晩年乃累巨万然观其室庐则朴而固其衣服则素而雅其饮食则约而恒其童仆皆恂恂如也论者谓之本富拟诸汉力田云既而诸孙渐长礼延塾师以经学教之每乡人燕集辄相与谈故事以自鉴戒复命诸子孙出听或侮之则以理自遣始虽不平终则若罔闻者每有令输粟自旌门至冠带皆辞之或问其故曰吾乐吾耕他非所望也于是蓁例入太学为京朝官耕乐之名遂传于人名卿大夫为之赋诗者若干人今大学士丹徒靳公为记盖蓁志也而君之所存彰矣君卒以正德甲戌四月二十有二日距其生正统丁巳十二月二十有六日为春秋七十有八配徐氏封孺人有子男三人长华义官次即蓁歴官府军卫经歴终宁海州同知次萃例授镇江卫千户先二年卒女子一人适吴辉孙男八人钥鈇钺钦镐钧鉴铉钥镐皆太学生女四人长适谈蓁次黄元次邑庠生黄廷璇次吴士曽孙男四人女二人君卒之明年乙亥三月十有六日葬龙潭严墓之阳蓁以华言来乞铭予昔为户部今少宗伯寗庵吴公在翰林予燕饮其第甞见蓁焉今不见者十有六年矣予病余有感于斯而镐也又吾门人华从龙友也为之申恳不已乃按庠生卜某状而为铭铭曰始家具区载卜阳羡去险即夷厥心乃见山邪水邪我耕其中终焉一邱继我其封之

　　锺恭人墓志铭

　　恭人锺氏都察院右副都御史致仕魏公士华之配也初公以进士为太常博士恭人始封孺人既而为御史为湖广按察副使按察使江西云南布政使至今官副使一考有异政恭人受诰得今号恭人出慈溪名族大父曰霈父曰纶皆乡望也母章氏恭人生有淑质幼能诵诗书笄而归以孝称于舅姑以肃睦称于娣姒宗婣于是公在庠校未几登进士第歴官中外凡三十五年自臬以前恭人皆从藩以后则留于家其从也公有内助其留也公无内顾君子谓是封也称公甞夜读恭人侍无怠适至鸡鸣诗公笑曰尔若而人哉恭人曰何敢然敢不勉比在官恭人甞谓公曰禄当求称若食浮于人君媿之吾亦媿之公颔谢焉公二兄一弟先后暨其室早世遗孤女四人男一人恭人母之婚嫁惟时不惟其仪惟其教人谓其仪可能也其教不可能也恭人既封犹绩或曰何自苦如此则举古人鸩毒之言为谢非令节望祝不御命服燕服雅而必饬急于周乏自族姻至于邻党葢多感其惠者公屡为予言今读杨方伯名父所为状无间于公恭人卒于正德辛未十有二月一日距其生天顺辛巳十有一月九日年纔五十有一子男二人长光嗣太学生娶周氏次充嗣娶余氏女二人长归名父之子孙斯次聘于礼部郎中向中美之子璲孙男几人恭人之卒公廵抚贵州越二年癸酉十二月二十日公归而葬之至是公命光嗣请铭予在湖广与公为东西寮政暇胥会甞辱有有道之褒因公以及其室固亦不能靳也铭曰妻道配地成以代终魏宗有庆贤哉伯锺孰谓无仪嘉号载封孺人维孺恭人维恭有考德音吾铭是征

　　西园毛府君墓志铭

　　西园毛府君英懋者故翰林修撰一峰罗先生之故人也其卒之三十有七年其子聮佩始谋铭于一峰之介子今江阴学谕干干吾门人也顷以状来再拜请曰先生惠念先君宜无靳此予惟一峰不可见矣见其子且闻其所与者之详如见一峰于今也予乌能无情哉初一峰谢病归卜隐于金牛之洞金牛去邑百里而逺英懋方逊地以居趋而徃见一峰一峰曰若人知我乎英懋曰何敢公天下士也公在斯敢不朝夕几杖一峰与之言久而遂契如友既而弟子自逺至者日众英懋曰盍我乎馆既而裹粮有乏者英懋曰盍我乎饔飱每一峰讲授必侍如弟子弟子固曰吾师之执也其所居室有扁西园清隐者一峰甞为之记云府君讳彻毛其姓英懋其字西园其别号吉之永丰人自宋以来代有令人其几世祖某与信国文公同时且获交焉其书札有存者英懋生六年而父某没母某氏继之又五年而有祖之丧且夭其兄祖母刘躬抚以长读书好义为乡善人事刘以孝闻既而丧焉以慎闻祀焉以敬闻于是岁积有余以惠闻宗党皆德之有图其地而欲伤之者多逊弗免西园于是乎迁又有以税役累者英懋出粟五百为偿其逋天顺壬午饥病瘴者十无一生英懋周旋其间药而起者棺而掩者凡若干人岁悯道暍屋于冲济以茶粥有道出宁都岭谷峻深虎出不测英懋辟而甓之凡里五十饥则发大饥大发荐饥荐发盖英懋之平生如此晩见一峰识进而行益力焉甞于金牛洞建春台书院赡以茅坪之田比没且属其子聮佩勿壊君子闻而称之聮佩甞于空坑建相石亭表信国遗迹亦英懋遗训也英懋配彭氏先卒继而室者五萧程王刘蘧子男六人佩琦辑璋玻瑷女一人适程昭竒孙男十人女四人曾孙十二人卒以成化某甲子年五十有九越明年某甲子某月某日葬陂头山之原从先兆也铭曰金牛閴而一峰壁而将若人觌而逖而逖而我心惄而

　　退庵张君墓志铭

　　君先予受书于蒿庵俞先生比予及门先生犹称其勤予初还自许州君在庠有声邑大姓延为经师见予喜道俞门事予再还自京师则君已谢进取不事予问焉君曰吾年且艾耻与后儁争名矣居数年其子贤举乡试予闻之叹曰君不自显能使子无显乎未几予侍养还则君受命服矣予问焉曰此赈饥令也予有少积方图散焉冯令知我以义言激之予不敢辞既而辞服令谓我矫是以不卒辞也又若干年而君卒先卒之二年予卧病闻君月与姻友为奕之会每集道观奕且酒以为乐或登台倚楼听羽人奏游仙之曲终日忘返予谓君盖能忘所谓世情者君广颡隆凖髫年如老成人日诵数百言寻以家故辍学后复自奋以成从君游者多有闻君事父母继母孝与兄及诸季友有析产后资其殓葬者或召还鞠之各置之所君疾亟勉起坐与家人诀戒诸子孙如平生又曰人之将死多谈鬼魅予甞谓之诬今信诬矣君讳仲方张其氏式之其字退庵其别号也君高祖茂茂生友新友新生道叙道叙生孟庸是为君父孟庸娶崔氏有子五人君其二也君生景泰癸酉六月二十七日卒正德丙子正月十四日年六十四配惠氏子男三长即贤娶陈次德娶于次忠娶袁女亦三长适唐珤次适苖龙其幼者庶出受邹某聘孙男七承禄聘赵承福聘许承祥聘浦承爵聘尤承寿聘俞承祚承宠未聘女四长受邑庠生尤鲁聘次受谈有伦聘余幼君卒之明年丁丑某月某日贤等葬君惠山祖茔之次先期介吾门人乡进士丁仁夫来以铭请予乃摭喻主事宜之状叙而为之铭铭曰于嗟君兮经以师子子方进旃而君则止君兮君兮瞑以此兮

　　故上高训导徐君东之墓志铭

　　君长于予予夙知君至江西而深予去江西之明年君以母病乞致仕巡按御史某重其去迟留未决君一日入告曰某也才地无复用理公乃过为计乎惟速之一日则惟吾母一日之幸御史感焉遂允之过浙臬语予甚详越七年予以侍养归寻疾君来问岁至再今年忽得君讣予哭之以诗亟遣人吊其孤越数月君弟鸿以其孤本及壻潘溱来告葬且出叚主事子辛状请铭乌乎君甞以吏为属谓予知已而称门生铭其能辞君讳淮字东之别号静轩徐其氏也系出汉南州高士穉元有讳烨者仕为常州路织染局提领因籍武进于君为高祖曾祖用国朝以明医征祖遂医学正科父镕母黄氏君幼警敏成童能属文弱冠为郡庠诸生有才望于是君之世父文式以进士及第为翰林编修没未久而君继起甞居学舎邻鸡入焉君为文逐之名之曰鸡断人有传者君尤究心世务识出流辈不啻倍蓰上官问焉则对疑焉则释侃侃必尽君凡八举不利始应弘治戊午岁贡以母老请就禄得训导江西上高居八年母病失明遂有致仕之请君为教务尽道理岁时贽物一无所问贫者顾有资焉凡君所指授多就矩度予甞上君状于巡抚都宪林张二公林公三檄君署县皆辞张公至首旌劳之进必与坐语退送之门葢前此未之有也按治诸御史暨藩臬长贰皆然事在瑞州府志君初无子有女许嫁潘溱溱孤君挈之上高躬督教之既而子本生若干年而君归归数年得软足疾又六年丁母之丧丧毕而足亦少愈然卒不良于行乡大夫为逸老会强致君偕君不至虽饮不乐也今郡守宜宾王侯高君之节以俸米檄县即君家为问君子谓王侯知人君诗长于选澹而有思文亦典则所著有静轩稿藏于家君生景泰丙子八月三十日卒于正德丁丑五月二十七日得年六十有二配杨氏子男一即本侧室陆氏出娶庠生袁儒女儒袁州府通判前太常典簿嵩子也女一即溱妇墓在某之原从先兆也葬以卒之年某月某日铭曰以官为师道固在我彼徒利云我则不可位卑言昌其誉孔扬归病且愈而弗卒杖于乡云胡不伤

　　梅坡张君配郭氏墓志铭

　　张太学生辎以其父梅坡君意来请铭其母郭之墓手自为状亦父命也郭为吾里先辈诸城公之女子幼甞及见公公没久矣其女且老而予铭焉能无感乎抑张氏父子之属之恳尤不能辞也盖状之称曰吾母氏郭吾外祖父诸城知县炅以乡贡士初官黄岩训导外祖母彭实生母于黄岩母幼颖惠贞静未几彭亡事继母钱如母年十七归吾父时吾祖父怡庵府君已没母恨弗及事常自叹曰伤哉命也女吾无母妇吾无舅伤哉命也继之以泣春秋享祀供馈必亲婢请代不可曰此不用吾诚孰用吾诚者奉吾祖母邓躬纫裳衣食饮甞而后进祖母多疾信祷而畏药母顺其志盖三十余年如一日卒而殓葬祭皆相父以礼初吾父生十三年而孤家尽于火母甫归即脱簮珥以佐日用比业稍复父好居室且多致宾客或曰费盍止诸母曰止而弗听如妇顺何吾固重吾言也何氏姊死有孤在抱母曰盍我为养既长曰盍我为娶成氏姊死有遗孤三母曰盍我为教迁而邻焉舅氏昆季虽异出皆助其嫁娶至于延师集友自吾屡试屡黜至卒业太学贽币馆糓岁勤无倦母以哭妹致疾疾革瞩辎曰汝知谚所谓将军柱者乎汝是已盖不肖得于见于闻者如此吾母生正统己巳三月三日卒于正德乙亥三月二十八日寿七十子一即不肖辎吾妇章布政叅议常熟某字公女女五长适义民过锡次适成浩次适何滋次适太学生王举先卒其次侧室出适义民朱珣孙男一曰■〈忄节〉娶义兴堵指挥邦宁孙女女一适同里杨着都宪宜闲公诸孙也墓在长腰山东湾新阡葬以卒之又明年十二月十一日盖状之称如此梅坡君名某字某云铭曰知母者子孝子不诬维其不诬是以为逺图兮

　　钱伯子墓志铭

　　华盖出宋戴公宋子氏也今其族在天下无锡为蕃且盛近斋君文逺华之良也乡有南北钱族望与华埒而世相婚姻近斋娶于北钱而与南钱味泉翁孟浚雅相重故子氏归翁之介子世乔越若干年年三十四以疾卒于是近斋病初愈闻之哀甚图所以铭其葬者乃命子之弟乡进士企说为状来请子贞慎俭勤织纴缝澣合古女则近斋之父听竹公甞谓诸子曰之子有家其宜哉及归事味泉翁暨嫡姑杨氏及姑马氏皆称之如听竹言世乔兄世征长且倍或疑其难为弟也子曰何虞第尽弟耳屡以无相犹为世乔劝卒称弟弟世征没有孤女子携以归育之与已女等于是子有子矣世乔在太学庻子询者方娠其母以举不举请于子子曰此莫非吾嗣若之何不举既生育之与已子等母钱早世每归宁则依依祖母之侧而致爱敬于近斋若在室然候问之妪日属于途少闻不安节则戚戚不宁其垂絶也戒家人曰吾父病闻吾死能无重伤其心乎报之毋遽乌乎子诚贤哉子有二子曰访聘邹邦美女其次即询聘华企益女女一受华腾霄子甚聘子卒以正德乙亥十月六日越二年丁丑闰十二月十四日世乔以葬于舅姑之墓之侧乡曰垂庆原曰某原世乔名榞太学生其请铭也吾友浦君文玉实以企尹来予辞焉文玉曰子也少敢勤公笔公傥念其贤而夭无亦赐一言以慰其父兄夫子乎予感焉乃叙吾昔闻于世乔之从兄户部君与今状所称尤贤者一二事而繋之以铭铭曰吁嗟子兮死惧伤亲生如之何生亦无几而淑也则多吁嗟子兮

　　邹君肃端暨妻钱氏合葬铭【有序】

　　正德丙子冬十月二十二日泰伯里邹君肃端卒是夕其妻钱氏亦卒明年丁丑冬某月某日其子契葬君于宁山祖茔之次钱氏合焉礼也乡葬之一日契从其妻之父乡进士朱君廷补来请铭其族叔祖南丰训导惠之为之状君讳弁姓邹氏肃端字也晩授承事郎其曾祖洪昭其祖以善其父德字辅之其母周氏其兄弟三人君为之长钱与君生同年月归若干年年皆六十有一子一即契孙男三某某某女一君幼警敏读书能强记稍长习于仪弱冠家事及焉于是辅之婴心疾久矣居常忽忽非人情不可测君入承颜色出应门户调剂■〈糹弥〉缝归于成务人殆不知辅之之为病者葢如是若干年而周卒又若干年辅之卒先是母念弟贫君生为馆之死为之葬念妹寡养之终身及其女不衰故周卒无遗憾者两弟请异室君以田园室庐图书服器仆从舟舆马牛物而三之以弟恱为恱曰此吾母之命也吾父虽病志亦宜然吾何敢不承弘治中饥君入粟当受服辞不可则请以族老之有行义者一人受之正德初劝分令再下君乃受服君年三十余钱与诸媵皆无子乃议所后昭穆叙矣或以亲踈为言君曰行之弗可渎也为父子也无渎于行而以嗣虽踈不犹愈于需乎于是君从弟勲之子契方在襁君卜日告族人抱而见于祠堂择傅而育之既而朝有建议着之令者与君志合君曰吾固谓当有是论者谓君前善处父后善处子钱有相之道妇德于是为大邹宋忠公浩之弟洞之后钱祖吴越武肃王镠钱之父曰惟实圆通之望也母华氏南齐孝子某之裔盖无锡称三旧族者铭曰道在迩兮变则难人不于斯兮又将奚观维处之善兮维质之美亦维心之安孰尔浅兮肃端

　　明故山东冠县知县杨君墓志铭

　　君讳溢字宗谦姓杨氏别号晋斋世为武进前黄里人曽祖名之祖仲文父厚自号卷石母钱氏君生十九年游郡庠累应乡试以廪膳生应例入太学弘治己酉举于应天丙辰举进士观都察院政寻选浙江会稽知县癸亥当入觐上官有拟调君者会稽故难治君亦厌之遂自陈吏部冠县于是乎调居几年丁母忧归会逆瑾用事凡官甞调者悉罢之吏部请凡出甲科优于学者改迁教授凡若干人君与焉于是君服阕未起明年瑾败还君故职召檄至君力辞致其事郡县不能强也初卷石翁病疽时天大寒医难为治君日夕侍手拭弗替至以口吮旬月乃愈翁谓君孝杨故大族君以上同居者五世君乡举后从兄弟十有二人物故者六七君恐食指日繁规业或弛为前人累乃用古异室礼谋析焉公平周悉退无后言论者谓君知义会试得报贺者在门君独慿阑流涕或问之君曰吾先人教子望在今日而弗之及也奈何弗悲母丧屏浮屠不用惟墓事是隆郡守连世昌称重之逺适野送其葬君在会稽有积逋当追君宁受殿考弗为加亟在冠县专任德教兴学劝农窃攘屏却民皆感恱比君归遮道留弗得追送百余里君宦情素薄闻罢且调夷然不少为意晩幸得谢治后圃为池台客至则相与哦燕终日客去萧然独坐书策笔砚不去左右自谓老生故态所著有灾祥便览晋斋藁藏于家君卒正德丙子四月十七日距其生景泰庚午九月二十四日得年六十七配钱氏初无子以从弟恺之子城嗣继而侧室潘生子墉与城为二城娶朱南康启东女墉娶唐给事用思女女三皆钱出长适陈佥宪某字孙邑庠生诚次适王都宪希曾子中书舎人昪次适孔少叅宏章子密孙男六铣聘太学生夏元吉女锐聘太学生贺汝勉女锜鎜某某未聘女孙四长受白康敏公孙诲聘次受蒋侍御元贞子瑫聘次受太学生王文贞子某聘余幼君葬以卒之明年丁丑十二月二日墓在原塘新阡君所自卜也君举进士之岁予同考会试葢识君久矣至是城墉以周佥宪仲鸣状来乞铭吾甥吴汝宪君从甥孙也实相城墉以请铭曰前稽后冠孰易孰难无于地观当于民观或仕或已何愠何喜观无于人无亦于己延陵之野井彼有畴或勤敷菑而什乃五收伊嗣岁之秋

　　明故中宪大夫浙江按察司副使高君墓志铭

　　正德辛未予在户部奉命兼佥都御史视漕舟于北河时曾唯高君以郎中从明年壬申君擢浙江按察副使又五年丙子君考绩京师归道得疾六月一日至丹阳南数里卒其兄江西按察佥事舜穆逆其丧归越三年戊寅三月三日葬于黄山先茔之次舜穆手为状来以铭请乌乎予知君者予不铭而谁哉君讳贯曾唯其字别号恕斋系出齐公子高后世居济南之歴城初祖宋银青光禄大夫逸民扈跸而南至江阴留籍焉七传至江阴州教授云卿支属寖衍乡称其居曰高巷又三传入国朝曰升之者当兵乱后再立门户于君为高祖曾祖彦恒祖鹏运有孝行父某号希庵绩学未举以君贵累赠户部员外郎母邵氏累封太宜人君生符梦祥色气英伟与羣儿嬉独被绣襦为统领之状见者异之弱冠入县庠与舜穆并有文名偕举乙卯乡试已未得进士寻以省母告归辛酉授工部都水主事分治三沽诸闸多所兴革其大者厘正萧砀丰沛滕五邑岁役夫修昭阳湖堤汇泉以济漕涸又修沽头南北堤为横流蔽民田获利流移复归事具所著黄河图纂徃来怙势者闻风敛戢隐然为河渠重者三年乙丑改刑部广东司实分治禁卫君取舎重轻惟法民用不寃丙寅奉命録囚江北诸郡进署员外郎六品再考实授员外郎戊辰进署郎中时宄瑾熖方炽君矢共职不阿有百户张福者讼而抗徃愬之瑾瑾下君诏狱既而邀重贿将复之君谢不应遂谪知辽州君因俗为政归之礼法若修复废坠徃徃有出常格者庚午瑾诛迁户部广西司员外郎民攀泣留履以诏恩加赠封典辛未进浙江司署郎中是秋刘贼焚掠运舟君时从予以敏习为诸同事所推事在部牍君之迁副使也刘贼方南扰江阴而江西贼且奔突浙境君过家即之官会巡视都御史陶公初至君巡衢严道首劾叅将李某失机按察使缺君署篆数月宪度贞肃同官有以门禁故至大诟者君不为变既而其人以他事逮下诏狱词滥及君卒不果逮中监某在市舶雅敬重君比迁镇守意属心膂而君顾疎之于是请托之弊不戒而息举廉黜贪各得其情御史上君状既考最进阶日且超擢而君不可起矣君英敏方毅孝友夙成临利害不惑敏逊好学仕而益勤在沽头辽州日有程课且进诸生而讲业之其在户部为尚书孙公侍郎乔公所知凡大题奏必属君以藁君欲置义田顾力不足乃始以百亩而自为计大略谓斗石之粟十之助可十人犹愈求丰而竢也痛希庵不逮养焚黄之日伏冢悲恸久之事邵太宜人昕夕以欢舜穆官江西甞以法忤势家时其入觐图构黜之或告君使为行赂祈迁君不听见执政力辨不辟会舜穆以靖冦进右叅议致仕君喜曰事白矣比还浙遇所构者峻絶之曰吾不能匿兄怨与见也弟贽以乡贡知崇安而卒长其孤女而嫁之妹适邵孔述为之资送二女许嫁固违富室之请皆归之士人君生成化丙戌十二月八日年五十有一娶陈氏德称其配累封宜人嗣子季生于属为再从子聘陈氏女三人长归吴淳次许薛文治而夭其一方在抱侧室某出也所著有恕斋藁藏于家铭曰爰有利器若古干将既贞且刚于盘于错亦既屡甞盍归上方以辟无良天也胡然而中道戕厥则何病器之者之伤

　　明赠承徳郎刑部主事李君暨三配合葬铭【有序】

　　正德丙子夏六月某日吾郡守李侯廷重之继母张氏以疾卒于官舎秋七月廷重以其丧还开州于是其父赠承德郎刑部主事以诚君葬州南庆祖镇之东原若干年矣初君配吴氏先葬于斯继室赠安人孙氏亦从焉张氏其再继也归若干年而君卒至是又若干年乃合葬礼也廷重孙出也张实育之幼忘其孤长能力于学比举进士知蘓之长洲县张就之养相廉劝慎严若父师居二年当逆瑾用事滥逮廷重下诏狱邑民怜其贫也敛白金若干将遗张徃赂求免张闻之曰吾儿无罪今欲加焉若权奸何进退有命赂焉用之如以赂滋益罪也谢不许既而释未几用部使者荐召为刑部主事寻署员外郎郎中擢知东昌府以才调常州张训之如长洲君朴谅疎豁性喜饮酒不可覊以事或劝殖产不听独知教子廷重生六年入乡校至君卒凡十年课督歳加临终犹以属张张谨志之不忘故今称廷重贤者必及张谓之能母君姓李氏讳成以诚字也世为大名之开州人歴宋元至今乡称巨族祖寛有士行父敬尤好义母贺氏君生正统辛酉十一月十一日卒弘治乙卯正月三十日年五十五三配皆开州人吴蚤世孙慈惠宜家卒时年三十八后以廷重贵偕君受赠张生景泰乙亥六月二十日年六十二子男一人即廷重名珏娶秦氏封安人孙男二昜旭女二皆幼君与吴孙葬各以时今启而合在丙子某月某日廷重将行乃为状属李训导时鳯来以墓铭请予知廷重久矣而能勿重其所生也哉且合葬重事也铭恶乎辞铭曰颛顼之墟泉流沄沄民重矜节太史实云我思古人而铭李君君墓岿而三耦从之永世以不堕

　　容春堂后集卷五

　　●钦定四库全书

　　容春堂后集卷六

　　（明）邵寳 撰

　　○碣【一首】　石表【记一首铭一首】　俟归铭【一首】　塔铭【一首】　墓碣铭【二首】

　　李府君碣

　　正德丙寅予自江西提学按察两浙前兰溪教谕武縁李璧以父忧服阕复除仁和持东山公手书见予里第予进与坐语璧起再拜泣出所为父志铭以墓表请予感而诺之今八年矣至是璧同考应天还道锡山乃申请焉时予得请侍飬有疾初愈例谢文字独念璧敏而好古常病乡射仪节未备又以诗有燕飨通用之乐而无其声谱爰自考定皆成书可诵此非俗学之士所肯为者卓哉乎璧之志也有子如此而可不知其父哉乃为叙论俾归篆于碣其文曰府君讳芳字廷泽姓李氏世为广西南宁武縁人曾祖回住祖庆祥父贵荣皆不仕贵荣有士行晦迹民间邑令祁阳窦道源用古力田有行义者礼礼之访以民事府君生有美质甞受经于外舅曾氏年四十而力窘于赡始应都司辟为承差成化末授潮阳北山驿丞七年以疾告归归九年卒年六十一子二人长瓘次即璧以进士乙榜授今官其葬也在邑东五鳯村让田岭之原廷泽性孝甞自逺归见父有病容牵衣为孺子泣不止见者色动及翁卒哀毁逾礼邑俗尚火葬薄棺无椁比屋皆然或谓廷泽盍从俗乎廷泽哭而作曰吾忍哉吾焚吾亲也吾无室庐耶吾葬吾亲忍不以椁也岂不量力固当勉之耳于是为棺若干寸又为之椁躬辇石负炭卜地营圹以襄事焉平居谨言慎行严于斋疾遇诸天变必焚香坐省良久乃复当少壮时尚论古人见非力不食者慕之爰即隙地数畆为圃杂植果茗旦暮躬治焉倦则休于松下哦古人诗取酒独酌微醉则已论者谓有古人风致云于乎武縁尚火葬其来久矣廷泽生长于斯独变而之礼葢资富者犹难之而况空乏者乎事出于识成于志识及而志从之俗固不能胜焉若廷泽者使其长一郡邑其于民俗当有所补而仅止乎是是固可恨论人者徃徃惟位之高下将可乎哉

　　邹室成氏坟前石表记

　　徐塘邹君汉阳葬其室成氏于唐墓祖茔之次户部郎中钱君世恩既为之铭复谓坟前有表而缺焉无文无以彰其贤也乃属其从子谏为状以其孤某来请成之先本淮阳人宋南渡时来居无锡开化乡自是数世乡称善族国朝正统间有曰元中者生子曰秩字景高自邑庠贡而升诸太学官永康县丞其子曰珏字世美为邑诸生娶吴太仆永贞之女久未有子有女子子一人成是也成生四岁而吴没七岁而世美没祖母应闵其孤也择而得汉阳遂许妻焉年十六馆之于室居无何成顾汉阳曰子事父母妇事舅姑人之恒道也易是为异然而有不得已者吾姑家居于乡伯氏诸姒事之舅役于公城居为多汝以子职侍吾将佐焉而亦弗失吾祖母之依君以为何如汉阳曰然乃脱簮珥助汉阳作室自馆徙居之其于姑钱日馈以仆旬问以媵时省以躬久之诸子且长成乃复佐汉阳治乡第以归或请其故曰市习成靡乡习成朴吾斯为吾子计耳姑没后数年舅亦没成两佐治丧皆谨于是应在馈问省如于其姑既葬则别室祠之父母与焉曰吾祖母所以馆甥我者为吾亲之不食也吾父母不于吾祠将谁祠诸乌乎推父母之爱于舅姑则迩室以养反舅姑之爱于父母则别祠以荐出于情而权于义得礼之变焉此其天资固有过于寻常者哉邹为锡望族其先出宋忠公浩之弟泂葢十有三世而至用章长子曰鹏字图南甞任临江推官其季即汉阳其名鹍称克家子例授蘓州卫指挥佥事乡之人谓成不媿邹氏之妇吾观诸其大而知舆言之允也于是乎书他若称慈称惠于族姻者多矣以有志铭故不书谏汉阳仲兄某之子其行已慎而义其为状葢不诬云

　　故杨秋林配陈氏墓前石表铭【有序】

　　秋林杨君卒葬龙山石埠之原越若干年正德丁卯某月某日其配陈卒又七年其从子蒙以其嗣孙冲葬焉于是秋林墓地病于水乃卜迁而南凡百歩许合葬如礼题名之碣不书孺人礼也蒙恐贞德弗昭复树石表墓前奉陈从弟用济状介秋林友玉林潘君来请铭之某祖母赠淑人秋林从女兄也秋林资富而务学居嚣而习隐既冠有室犹劬书无倦充其志盖将以诗自名时诸闾右方孜孜营利奢丽同流君独退然布素惟博购古书史图画庋阁一堂日坐其中披诵如诸生时从乡先生长者请益焉诸老顾曰君吾友也皆忘其年而与之交暇则古衣冠登山饮泉高歌李杜诸作声振林壑望之如神仙中人盖其风度旷逸如此比卒年财二十有八而已陈归秋林若干年产一男越岁而殇父母舅姑及内外姻戚皆怜之既除丧誓死守节处一室三十余年纪纲诸仆各有分业用礼自卫严莫可犯卒年五十九初以舅姑命立从子干之子浚奉秋林祀后浚兄渭死则俾浚归后干而立蒙子洵陈卒后三年洵又死乃立冲冲洵弟也秋林讳谟字孟贤杨其氏世为无锡望族父素庵讳霆母魏氏其卒为成化乙未陈居迩杨氏而族望相埒世有诗书故工部员外郎葵庵先生以词翰图绘妙一时者其伯父也父公益母许氏陈初寡时年二十七越五十不改节于制当旌有司将有事焉以死而止亦制也乌乎其命也夫虽然他日志郡邑者将收之其亦有不朽者在则非制所拘也秋林诗长于律絅庵李先生评其得意处上逼大歴才子惜其遗藁今不复存而单章片词流落社中者后之人或能收拾而传之乎葬之年为正德癸酉其月甲子其日甲申铭曰乌乎秋林才而弗年昌其诗而未传妇节孔坚如璧斯全后死及泉无媿厥天斯合斯迁有邱隆然石表在前吊者视旃

　　梅边潘翁俟归铭【有序】

　　俟归铭者二泉居士邵某为梅邉潘翁作也于是翁年九十矣而精力倍壮夫时徒歩入九龙山中饮泉采药见者异之初翁以医鸣于邑既乃谢去不事葛巾布衣游缙绅间晩以高年应诏受冠带中庭有蜡梅一树相传为其高祖手植迄今百数十年而岁华不衰翁爱而培之予初举进士还因以梅邉号翁且为之记故人遂以称翁焉翁兄弟三人其仲继德先卒翁独与其季继善居岁时奉先祀唯谨先世书画器玩必珎藏其先有失去者力求复之世交之家岁时过从久而不渝论者谓有国初敦朴风成化丙午一疾几殆既起为诗自慰卞郎中华伯陈方伯朝用诸公闻而和之自是以家事属继善日习静自頥故其寿如此配王氏无出年三十九以成化乙酉先卒越五年己丑葬开原乡祖茔之次翁归将合焉翁名继贤字俊卿潘其氏也潘自宋以来为锡族望高祖仁仲元无锡州医学教授曽祖克诚太医院医士永乐中甞从文庙北巡至其祖韫辉医术益精父时助世其业翁之望葢称其父云翁一日走告予曰古人谓死归修身以俟之吾媿于是而窃慕焉子以吾铭翁生洪熙乙巳闰七月十三日其归之年月日虚其左方将书之铭曰老为逸民以年受服贞馨者梅比我墙屋不厌尔生亦胡讳死升邱拟归铭者泉史

　　惠山释知微子塔铭

　　惠山释圆显初号卧云晩岁予以吾儒言字之曰知微子姓陈氏世居富安乡负表桥父淑母顾氏知微为其次子幼有慧性每言欲为释有星士过之言如其志与羣儿处见有捕鸟雀践虫蚁者輙蹙然曰微物亦命何忍伤之父母异焉年若干遣入惠山寺南隐房礼虚庵之徒元为弟子越四年成化丙戌上祠部给牒祝髪归遍究释典朝诵暮绎以虚庵为师时瑨觉义楚石方住惠山高简自负诸僧鲜当其意一见知微輙以法器期之虚庵因遣学于秦行义高梅庵二先生讲闻论孟大义兼事吟咏于是虚庵年高倦勤事归知微以才僧称弘治丁巳寺住持缺众举知微知微曰此虽小事进必以正故事有僧録檄无檄非正也遂走京师领檄而归既五载复念曰士君子以知止为高况吾僧乎即谢事归南隐既而以山志缺手搜诸旧迹质诸潘玉林莫南沙二先生为书一编予为定着刋布所谓惠山记者是也又为惠山集若干卷知微归以□□□□□□□□□距其生正统己巳七月十八日为寿若干其从释在天顺癸未至是凡若干年知微徒一人曰眀睿眀睿徒性纯性纯徒海深海深徒中定中定徒大会葢五传皆经知微指教予世墓山之听松庵徃来山中因与知微游及作精舎则更宻迩而过从益数闻刘宋时有开山僧名显者居华山精舎即南隐旧址今知微复之而名适与同以彼法观岂所谓前后身者邪虚庵名觉性字海中后楚石住山大夫士多与之游虚庵塔在南隐西南白石坞之原知微塔又南若干歩铭曰知微曷氏负耒桥陈自宋迄今代有令人子慧自童薄商鄙农乃谢父母释氏是从释氏言心亦复言性子乐闻之养慧于静名山名泉有师有友入侍出游望起于久言以吾书能自求益知进知退壮劳老逸释墓为塔铭乃属吾吾非退之子文畅徒吾弗能图

　　承事郎浦君墓碣铭

　　正德丙子三月十有五日浦君均万忽病中风以卒于是季子禾试于察院提学张侍御方称于众禾以君病告归走五十里至家犹及未瞑然不能言矣君笃于教子先一日得禾所试文喜而诵焉而遽至此予闻而伤之至是将葬其子榖等既得志于都太仆元敬复以碣之石未有文也禾乃自述状及都志来请先六年庚午予以都御史致仕还自漕台实始识君时予倡浚泉之议方与诸士族籍而计赀君首以白金若干归董役者既予再归而病闻君以重役将讼焉予语人曰无庸将自济君闻之輙受役去君殆强于好义者哉志称君好赴人之急甞系狱狱有商诬于盗无以自白将自尽君止之出为言于官商既释欲以女归君君正色曰汝何见吾浅邪蘓郡有掾死狱丧不能归其妻泣行于道君见之罄所持钱数千畀焉邻家佣病死或将诬焉以要重贿君曰是不可使逞力为辩之事遂寝岁饥劝分里胥受赂滥及中人之家比至君乡君捽其首数之以其贿而扰民词色俱厉里胥谢之道见暴尸君收而瘗诸石窒山下遂治为义冢云凡是予皆无间玄敬抑有予所见而志未及载者特着之论者称君侠然君生治世侠之迹不多见无亦有其心乎君讳亿号成斋浦其姓均万其字甞以赈饥令受承事郎阶世为无锡人初居延祥乡再徙前涧今称前涧浦氏高祖贤曾祖祺祖■〈榓，氵代木〉皆以朴称于乡父瓛博渉书史母顾氏继华氏君初配钱氏继室以陈氏子五人长即榖待引礼舎人次■〈禾员〉国子生次穉次即禾县学生次称女子二人壻为钱粲华有临孙五人遗珠贯珠明珠还珠贡珠孙女七人长许嫁钱某次钱某余幼君之卒距其生景泰甲戌二月十五日为年六十有三葬以今年戊寅三月三日石窒山之西原其墓也兆与钱合铭曰于斯乎有山磊磊维石其横庚庚铤铤其直君产其傍好义以强言磬辨若厥声载扬而复是焉藏不遐有尚

　　尤君文卿墓碣铭

　　予病起之岁里有宋礼部尚书遂初先生之后曰尤君文卿者介马大常来请雪篷诗于予予问之文卿对曰昔之日吾甞乗扁舟出姑蘓西南尽吴之境观潮于钱塘又西歴富春舣钓台下吊子陵之祠遡兰溪而上至三衢乃沿而东于是岁寒雨雪孤篷萧然自谓兹游之胜也因名吾居以志不忘吴寗庵张企斋二先生皆甞赋之矣予竒焉亦赋之以归越明年乙亥君卒又三年戊寅乃葬其子基介其妻之父瘦竹陆翁来请铭予念夫君市居而趣江湖且荒寒揺落中独若有得是可知其人矣按顾行人与新状君于遂初为十三世孙在国朝曰舜仲斯道大年者君曽祖祖父也母为邓氏君幼秀敏稍长游乡校壮有干蛊称初与弟同产比分率让以取中岁以经学教基基业日进君则自慰遂优游以老君讳焕文卿其字世为无锡人配卢氏后君一年卒子男三长堂次即基县学生次坦女一适高逊孙男五愚鲁蒙讷鲁讷俱学生其季幼未名女六长适王琨次适李宾余在室曽孙男女各一葬之日为三月甲寅邑开原乡游来坞君祖茔在焉今葬其侧与卢氏合兆卢称君之配其族于君里亦相望铭曰繄若祖兮遂初尤箕兮裘兮几百秋嗟夫君兮好修碣吾铭兮兹邱

　　尹府君墓碣铭

　　永新尹府君嘉言既卒之十有二年其配孺人高氏以疾卒于其子建阳知县衮之官舎衮以丧归暨其弟翰林庶吉士襄启府君兆合葬焉碣于坟前题之曰尹府君之墓孺人不书礼也初府君墓未有铭襄甞自为状请追铭于予至是终制北上又以为请按状府君讳谟别号松阴尹其氏嘉言其字世居永新国初有罗命者生溟生溟生时裕娶于彭实生府君府君少好学通经史大义赋近体诗徃徃有竒句执笔作字必法于古在乡曲中居然儒生既而时裕当督乡税府君曰父勤于役而子弗能代读书奚为遂弃其学而从之葢不胜其瘁而识者知其中固耿耿无所累也数年行益检饬称端雅士家故凉府君初无意营治久之益落遂挟赀游江淮间弛本收息息固微复有贫而负者府君叹曰是固吾所欲周也而忍廹之乎即探囊中劵焚焉南之襄汉祷于太和山而归于是二子衮襄皆知学府君曰是固吾事择良师友从之讲业悉商赀为共费躬校诸书讹阙句读之钩提之以授二子曰是宜熟记是宜深思日以为常常焚香危坐与二子俱诵曰此收心法吾故身率之晩年以家事属其弟谅日惟观书有会于心輙书座右盖忠惠直谅知德者有公论焉高亦永新善族孺人柔静端确得训于其父某母欧阳氏年十八归府君事舅姑者若干年敬共以顺又若干年而府君卒平生寡言絶游闻古贞孝遗事輙称以诏卑幼其教子如府君之志没身不衰衮领乙卯乡觧甲子襄发觧第一当偕试礼部襄以孺人独居请留侍焉人谓襄才而气锐有连捷之势皆劝之行襄曰兄长宜先仕襄固当留孺人曰然比就衮养始至官舎萧然视之莫异也因以苦节励衮其知义如此府君卒弘治某甲子某月某日年五十有六孺人卒正德壬申十一月二十七日年六十有五子男二人长即衮今为夔州府通判次即襄进士改翰林庶吉士女一人适吕珊孙男四人祖爱祖宪祖庆祖懋墓以府君治命卜所居东若干歩庙山岭之原其葬也府君以癸亥十二月二十七日孺人以癸酉十二月二十日铭曰幼不卒学壮不卒游嗟若人兮好修人莫我知我无尤有子可教归而求后死十年铭此邱嗟若人兮乡谁俦

　　容春堂后集卷六

　　●钦定四库全书

　　容春堂后集巻七

　　（明）邵宝 撰

　　○神道碑铭【一首】　墓碑铭【一首】　墓表【六首】　传【九首】

　　明故通奉大夫广西左布政使龎公神道碑铭

　　广西左布政使龎公元化旣致仕之十有二年正德丙子十二月某日以疾卒于家明年丁丑其子栎将卜某月某日葬公邑西芝山之原以国典当碑于神道乃手録公世系厯履为状托其姻友王生宗元来请铭公予同年友昔在弘治间同朝者数年尝同考丙辰会试旣而公擢福建叅政予提学江西解后于广信信宿而别于今十有七年矣方以晤不获再为恨岂意遽执铭笔哉宗元云宗元来时公丧未踰月栎以状略故附程学士克勤吴都宪懋贞所尝赠公之文来其书曰先人以公知已凡得所遗诗札三复不已尝叹曰如我者二泉也铭不于公而谁请哉予感乎其言乃叙而铭公讳泮别号芹斋元化字也裔出襄阳德公之后在隋有讳玉者居京兆仕唐为越总管子翀家会稽越十三世曰正已者宋大中祥符间为天台县尉遂又家天台焉公髙祖伯静号石湖居士曽祖叔圭有士行国朝洪武中被荐不起祖名瑞父继以公贵封工科给事中母某氏封孺人公登甲辰进士丁未简授工科给事中弘治乙邜擢刑科都给事中戊午有福建之擢壬戌擢河南右布政使癸亥转广西左布政使乙丑致仕在官凡二十余年公在工科适畅御史亨与镇守中官讦奏公以御史言是上疏论救之旣而京师大水又疏请弭之内监请备元宵灯料又疏请节之有传奉取铜鼓匠者又疏请罢之时先帝明圣多见嘉纳其在刑科自叅驳外奏疏尤多如南京守备官蒋琮犯法及山东按察使杨茂元以言事得罪及僧官戒璇乗舆出入及进士徐浤等语触吏部被黜及王威宁复起为都御史及武冈知州刘逊以藩府奏被执及刑部郎中丁哲等坐教坊司讼逮下诏狱公或独言或率同官言之亦多见采公于是直声日吉士论归之然憸人以不便已或有衘而流谤者先是掌刑科久者率迁卿寺之贰公拟大理丞于两京不得拟福建亦再乃得人为公少之公顾不为意公在福建之二年镇廵以公为才请命总督粮储在河南首革力役之滥者事妨中贵及势家公皆不恤在广西以思恩土官有叛谋公檄降之近省蛮獠有乗虚窃发者军民日虞其偪莫知所为公拔民丁资以仓粟躬督追之贼皆遁去君子以公之政于是为大至于经理庶务葢有余力焉而公归矣公性坦直感激论事知有礼法不知权势与公卿言侃侃不少屈视武将杂流尤不少假辞色间为诗文多愤发语有芹斋藁藏于家公生正统庚午享春秋六十有六配蒋氏先卒赠孺人继李氏子男一卽栎女三皆归士人孙男一曰荪铭曰吁嗟庞公廷言有恭藩政有庸职以地异乃心则同台士有节山与嶻■〈山上臬下〉公夙自负而终亦罔缺台山有灵永閟公穴

　　明故南康府知府进阶亚中大夫陆君墓碑铭【有序】

　　南康知府陆君士弘得请致仕之三年弘治乙丑诏进阶亚中大夫又七年辛未以疾卒又三年乙亥其子德等卜新阡于邑富安乡青山之原葬焉厥旣有铭于幽复谓墓前之石未有所刻则奉其从兄今南京户部主事礼状来请初君有南康之擢也予视学江西以白鹿洞书院为朱子遗迹图惟新之顾学田岁入民逋吏窃勤我稽阅闻君来则喜谓诸生曰郡得贤守吾事将有托乎旣而闻君病且致仕则又相顾以叹比予东归得一再见辛未北上君病少间力而饯予湖上葢不数月而君讣至矣年五十有八乌乎惜哉君讳广陆其氏士弘其字别号新斋世居无锡梅李村君祖安字永宁国朝永乐中仕至临清县丞清谨有惠政于是子姓日繁析而城居临清生民表配赵氏有子二人君其仲也民表以君贵赠承德卽户部主事赵赠安人君年二十一举乡试乙未卒业南雍王文肃公重其器屡称于人已亥丁父忧弘治庚戌登进士第观户部政以例归省辛亥还部夣不利于母将告归适公干江南因省焉居月余母暴病卒人谓之孝感甲寅成祔葬礼或赙之过君谢曰丧具惟称不敢以家凡墓事虽细必躬诸子请代君曰此固所自尽也乙夘授户部山西清吏司主事寻监太仓出纳夙夜共职计及竹木苇秸率不入于凶盗又疏请输贾待用无弃无阙而人便之丁巳监兑于小滩戊午考三载称以南便还奉父母赠敕告于墓己未廵督畿右诸仓葢所莅地凡千余里内镇外边武卫叅错官吏士卒及防秋戍役若干万人皆受给于君君公平周豫毕精殚计而持之以恒事无遗奸论者才之以涿为道中议辟分司寓家人焉以便巡厯或谓君日且代矣何庸是为君曰茍便于事代者安犹吾安也卒成之会中官黄顺辞退荘田上以赐藩邸疆侵于民司徒简徃核者或举君君毅然请行立为疆之民则大悦先是畿内诸仓有饲马菽久腐且弃或抵数给军徃徃生怨君旣酌给更立输贾法平籴直给有备无坏且省道费以备荒赈疏上行之庚申再考称升广东司员外郎总监太仓出纳于同事有纪纲焉时京城米石银三钱而山西输者不啻倍费君请令有司输贾如畿仓菽法壬戌升湖广司郎中每裁覆章奏惟民情国计先后重轻不敢茍狥是岁南康守缺吏部上君名比命下皆称得人君行出潞河幼子衢溺死葢于是病痰遂有归志是冬疏乞致仕癸亥得命君归建祠堂置祭田开塾延师几诸家政画然毕举或问君官政乡人曰吾不知政观其家可知已家居数年简出慎交人鲜干以私每乡大夫社饮虽甚欢狎而深长之思輙形于言旣醉则瞑坐待醒非夜不就枕平居度歩择言审视详听几筵书策各有常置葢自诸生至归自官不愆于素云君卒辛未十二月十有三日葬以乙亥三月十有五日配周氏赠安人先三十二年卒继侯氏封安人男子八人长卽德次律皆太学生次术衡衢复从女子三人长适莫鉊故兵部员外郎曰良子也次适邹钊次聘于吴汝愈孙男九人女孙十人铭曰巍哉庐峰表于南极彭蠡旣潴左右引掖维山水郡天假君守君虽未之名与不朽震泽底定西渎东江郁乎相望七十二峰维山水乡天锡君藏君则何与卜云其臧神依者山其行如水陟焉降焉于彼于此俭勤惟德寅恭惟谟惟君师古功在司徒水涯山麓有碑龟趺我为刻词惟永世是图

　　故承事郎侯君墓表

　　太学生侯祖德将以正德甲戌三月己未葬其父晩竹君于刘巷桥之原其姊之夫今南京通政叅议吕君仲仁旣铭其幽复以墓上之石未有所刻乃从其父执友复轩潘翁来请翁之子贡士之达祖德受经师也实为之状君姓侯氏讳清字孟清世为锡人家于城之东隅其高祖德宗曽祖希道在胜国时继有乡望祖曰永常父曰文渊当我明盛时皆隐以老弘治初文渊以优老例受冠带其配许氏生二子君为之长少游乡校敏慧善记有进取之志以亲老故不克卒业乃锐意经理纯艺厚殖力勤用俭田庐岁益二亲乐之君备旨甘为奉唯日不足弟澄为邑庠诸生君与异事而偕勤知者曰友中岁好为义事人有贷无不应有逋焉裁之以宜不必取盈至有弃焉者或售其产倍厥直而犹靳焉君复予之如初人不堪其忿君徐曰彼倍取而弃我倍予而得将不可乎逮典乡赋亦惟是施之不亟不徐事恒先集漕卒岁兊于次群閧不已君至出一言皆服而退府县有兴建若河渠若桥梁若城墉仓廪必以委君及其成也罔不嘉劳焉于是身以仪着家以体持乡之大夫士咸乐与之游尝当祖父母父母四丧致客累千人宗婣交际慈惠周至有不能塟者曰茔域于我不能嫁者曰资装于我寒曰于我衣饥曰于我食里中道路淤病行曰于我甓津渡险病渉曰于我梁若杠四方游士及其门自欵燕及赠贿无失君初无子见庭中筀竹中夏而笋阴采逾茂因号晩竹自谓生子当如之而施舍益厚有是焉者曰有命者见而贺曰公神采满容似有冥积者未几祖徳生众以贺君君曰祖之德也因以为名祖德生十五年应例入太学克自树立予昔见于京师而器之谓君积善之征当在于是先是得通政君于甥馆恩义交笃至为治田建第及君举进士位望通显君子以为知人壬子之饥入赀助赈受服视七品阶承事郎自是数与乡饮之席晩谢世事营别馆于所居东偏山亭水榭极幽雅之趣客凡数軰以贤不以势以知不以故徃来无期兴至輙聚兴尽乃已若风日晴煦雪月澄朗则泛舟山溪间亦惟是数客者俱正德辛未祖德既入选籍归自京师明年壬申君疾是秋九月十有八日君疾病卒寿七十二配浦氏于君有相之道子男一人卽祖德女三人长壻为洧川教谕陆华次为通政君又次为周暄乌乎天道于人岂相逺哉晩竹君之始艰于嗣也人皆为之兴叹君顾坦坦静居若无所望而家居日用为善不置譬之学者有勿忘勿助之道旣而年几六十竟得子子且知学人有迈徃之期以其旣徃而征诸将来则冨贵福泽之报当无锱铢爽者吾党有未昌厥施而厚责于天者闻君之事亦可以自观矣哉是为表

　　静庵胡君墓表

　　余干胡君静庵之葬也旣得铭于方伯张公矣越四年正德丙子其子守判吾常奉其友詹进士珪状请予表墓上之石予昔督学江西尝因守而知君当其时岂知君之墓表于予哉先是戊辰岁守登进士授处州府推官便道省君于家君戒之曰官以为民无茍狥俗俗威以逞汝惟慈俗佞以折汝惟良俗竞以进汝惟静守拜受教治处三年而政成君子称贤郡推惟慈良故然以静故弗得于监司之好佞者用是迁官叙而弗超然静之名闻而慈良益彰一岁两迁今贰守苏郡矣进且未艾予谓君之三言二效于前一效于后效于前者民诵之效于后者士大夫传之君之教子如此虽未及受封而葛巾野服与同时诸老以子贵而被青紫者周旋田里间人之重之顾独在君然君自视慊然有司行乡饮酒礼以大宾请不徃或问之君曰此古之制而今用之吾之道愧于古人多矣冒然当之得无辱斯举乎君孝友而惠乡人有贷力所及应之不少缓卽不及亦勉副之其负焉者不较也有贷多而不忍负者以室劵授君卽日将迁君蹙然曰宁予亡赀忍使汝亡家乎立焚之乌乎此亦何媿于古人哉吾于是益重之君讳钟字文声静庵其别号也其先居徽之篁墩南宋时迁婺元季迁鄱阳国初始定居余干君曽祖焕明祖福安父髙母蔡氏继蒋氏生正统戊午卒正德癸酉寿七十六娶霍氏宋进士震龙之后子四人长宦次富次卽守次崇先卒孙五人俭偲儒佃

　　梅坡林居士墓表

　　是惟梅坡林居士之墓居士生于元乙巳岁至国朝永乐己丑而卒葬于其里之东院山越五十有六年天顺甲申其孙某卜吉于翠岩山之原迁塟焉今墓是也越四十有五年正德戊辰其曽孙谨夫立石墓前而以状属歙进士胡惟学来请文越八年丙子予始书归之按状居士讳贞字孟干林其氏梅坡其别号也世为闽县人居福城南津坊高曽祖俱隐不仕父允中母池氏生子四人居士其季也居士生未冠父母继没孤苦重以哀几不能生伯兄孟髙洪武间为吏部员外郎没于官居士能抚其孤旣而以读书闻又以能检身持家闻于是清廉里黄岩中富室也年且耆无子惟一女淑慧通书史葢相攸者久之闻居士于媒遂馆焉黄豪旷纵酒公几谏弗纳继之以直朞年而志违居士叹曰嗟乎男子不能自食顾家于妇邪乃乗间告黄曰舅子我我亦父舅然于宗嗣非计也老而子人亦有之盍图诸乃为置侧室旣又劝立从子某为嗣遂以其妻黄归营于磕源以居不持外馆一物时祖产已属诸兄家徒四壁立居士恬如也与黄事生业日勤未几移树后山发土得钱若干田园居室日以广有家之规畧备数年而产倍则周恤孤独修举废坠表然为乡望人居士性刚果仪观修伟于纷华一无所好独好树梅因号梅坡年仅四十有五子五人孙十一人深字士渊举景泰庚午乡试卒官韶州府训导曽孙十九人机桢举成化戊子乡试桢一名坚厯官益府伴读枢字谨夫成化甲辰进士厯官徽州府同知玄孙十二人居士卒时有子矣有孙未若是多也今其曽曁玄蕃且才而显如此乌乎盛哉昔欧阳子葬其考崇公之六十年始克表于泷冈君子以为孝谨夫为居士曽孙葢厯三世百有余年而图其不朽于予走介数千里至于数年三请而益勤君子称慈孙其能舍诸予于是知居士之泽逺矣乌乎居士处身义谋人之家忠其嗣之延硕冝哉

　　明故三原县学教谕王先生墓表

　　松江府同知王君珝之父教谕先生卒且葬若干年矣至是其配彭氏卒讣闻于松珝奔归将以某年某月日启先生藏而合焉追惟先生墓未有表乃以为请予知许时珝方为诸生实与今祭酒贾君鸣和軰数人讲学于予予于其请也恶能辞诸按珝所自为状先生讳俊字用章别号幽斋其先鳯阳人国朝洪武初髙祖廷怀始自霍邱迁许州祖让父观世守灵台业先生生独颖异少以礼学游州庠仪采端凝虽被服寒素望者知为伟器与物无竞而取予惟慎自书策外无他嗜好凡遇佳文字輙手録之应举屡踣卒以贡升礼部授训导陜西三原先生至新其矩范敦尚本实诸生争自淬砺贫乏者顾饮食之有梁泽者年尚少先生亟称竒才而加之教后发觧第一与张晓继登甲第论者归功焉同官或忌之构谤百端先生弗为意时王端毅公方为方伯特加礼重九载考绩吏部适端毅以公务至言而留之寻擢教谕士心益向先生有继母迎之养焉初先生家食时尝恳荒田二百畆闾右乗隙侵而有之子侄来告先生曰此亦非我有也其何可争寘不问先生卒成化壬辰某月某日年五十三其葬某原为卒之明年某月某日配彭氏子男五人长某次琮诸城训导次某次某珝其季也举弘治乙夘乡试厯知安平德州至今官所至称治孙十八人某某某某某孙女十有一人嫁者九人曽孙十有一人玄孙二人彭为礼科给事中某之孙性严肃治家有法先生学且仕彭皆有资焉寡居凡若干年始琮迎养不就珝亦如之曰我未亾人朝不及夕逺渉何为汝惟各慎乃图为我慰耳每致书珝必先官箴后及家故予在许征故家文献以王彭为望珝也才故与之进尝闻先生荐于端毅重其为人而恨不及一见彭间见吾母太淑人太淑人称其言动有礼今执笔表先生墓而彭附书焉固亦吾志也哉

　　明故信阳州知州进阶奉政大夫施君墓表

　　信阳知州施君旣卒且葬其子庠生逢原请予表其墓上之石予时在浙藩受其状而诺之越十有二年予以侍养归自户部始克最公事行之著者载之篇俾归刻焉其它行具都宪徐公所为志者不书君壮时与匏庵吴公同里闬且同游庠序日相讲习自经学外博极群书文名并称于人公亦雅重君后屡屈礼部惜君者徃徃援公为言旣而就选得同知许州人重惜之君在许实与予同官予政暇輙与辨质所疑君曰此在礼法云何前辈某某尝有论云云或所行同异予酌而从事故虽一州之小有大议出焉于是南京工部侍郎海虞徐公方为藩及巡抚尝致君而客礼之相辨质如予葢君为贡士家食且久获游先达诸公间故多闻如此弘治初修宪庙实録河南省臣征编纂官于属独以归君君寓相国寺合诸郡所上督诸生数十人校録而笔削之编成论者谓有史体许属邑临颍称狡郾城称野君以武御史檄先后掌其事各以俗为规民渐底训监司才之己酉岁京运禄米先定价不足于纳郡县避嫌莫敢言者君言于巡抚徐公俾给时直民免重费太康县民地百余顷与藩府荘比藩卒据为荘地奏下抚按属守巡官临视民负寃至輙集众以抗累岁未决君最后承檄徃民抗如初君徐谕利害且示无偏意民喜跃出旧籍君抵其境度而疆之民不失地藩卒无辞徐公患织造丝直为奸人所渔特檄君徃市于湖州物美而直省其羡归于公于是清誉倐着徐公会巡按御史上公状会信阳缺知州遂自许州擢信阳信阳壤接湖湘军民杂居故称难治先是非进士若故京朝官不与而君以州贰擢初颇讶之君至召舞法吏先谕后治令出肃然卫职肆横成习君处以礼法不少假借若其同官有隙君复为分解卒致感服屯卒占民腴田闻君风悉还之有选人寓平常逆旅民姚琪者艳其妻谋死而夺之邻人讼焉君得情于其幼孤竟抵姚罪君兼通医学在许尝蓄药施民民病阽危而起者有之在信阳亦然凡此皆吾所谓事行之著者乌乎君子之于学患无其实茍实有之则前虽或屈而后不能不伸要之知已有无是系抑亦有天道焉如施君者所负不止此而卒此焉止非天其孰为之虽然君之名在在浮于爵位人亦不能抑也固亦天哉君讳文显字焕伯别号肤庵其先亳州人南宋时始居苏之长洲县国初有教授某者三传至君父忠娶夏氏生君三岁而夏没君鞠于祖母潘氏年若干以府学生举成化乙酉乡试自丙戌至甲辰会试连不利以经学授徒凡若干年年五十二始官许州八年之信阳又二年乃老年六十二又十几年年七十四以疾卒先卒之一年有诏致仕官进阶或劝君易服与带君曰吾阶从五品今进正五品何用易为君为文务理胜而法宗欧阳公所著多不存稿今止存若干巻君三配初邢继陆再继计子六人逢惠邢出蚤世逢□逢□逢□陆出逢泰与逢原则计出也女五人孙男七人女九人曽孙男女若干人墓在某原其葬为正德戊辰九月二十五日

　　山西布政司右叅议致仕进阶中顺大夫胡公墓表

　　吴郡陆生焕及其弟灿灼从乡进士钱君元抑谒予表其外祖胡公之墓于是公葬逾月而太仆少卿都君玄敬之铭出矣予为最都君所称之大者表之曰公少阔达急世务经学外若兵农水利无所不记注比以丙戌进士知江陵县遂奋欲自见江陵据江汉上流民多豪侠且与藩校卫卒错居公剔摘奸蠧一裁之法画然就理适湖南北盗起朝命调夷兵剿之所过剽掠如盗至江陵独俛听公飨劳以去三年召为监察御史未几坐诖误出知麻城麻城号徤讼公示之礼延问耆旧究利与害而罢行之其治如江陵而体稍异民益感化寻迁常德府同知初为守所忌久之乃更敬信有中监还自云南舟重货道索资送且要贿甚扰公独率吏民徃见为欲检其装者其人惧而去尝摄守事会有诏征黄金公以非地产不为敛檄旁午至令丞交諌不听曰罪我之由弗汝逮也寻有诏勿征旣而以忧去起复得处州或凿山得银中监请取之如官穴公上疏论之谓先王不尽利以遗民今所谓银穴则旣有官守彼偶而得者利于几何而复取之且后之日安必其如今邪疏上中监奏报罢五品满九载旣考最乃力请老时王端毅彭惠安二公在吏部知公才节而嘉其知退也请加今秩公归杜门谢客言不及时事部使者或访焉非强之不见见輙以病谢不荅岁请乡饮不赴有请事者公与坐语竟日不敢言而退葢凡十余年而病病间深静自頥又十有四年卒乌乎公之操执感槩于江陵常徳处州壮矣及其归也乃纡体抑志泯迹里闬约而忘贫逸而忘病又何其沈晦也若公者虽古之时葢贤之而况今哉何世无知德者读吾表能勿起敬乎公讳琮字文德姓胡氏世为苏之长洲人曽祖仲逺祖彦敬父晟母徐氏配阙氏无子以兄之子杲嗣有女子五人其长归陆应宾次国子生徐孔麒次苏州卫百户魏恩次陈柯次钱愚公病应宾迎之养卒其家遂敛以葬焕等应宾子也公善吟咏所存有东隅集者灿将传之公墓地葬月日具都君志不书

　　南京工部侍郎徐公传

　　公讳恪字公肃世为苏之常熟人自宋元来巨人长者不絶国朝正统间公父敏叔从事于公为巡视少卿熊公槩巡抚侍郎周公忱所礼遇有子八人公其季也状貌魁硕凝重少好学族人有左氏传善本公就而读焉旬月强记殆尽景泰丙子举乡试应天癸未会试值火公走避垣下有巨人自垣上手之得免因忽不见成化丙戌第进士简授工科给事中首与同列论宫闱事诸内侍求领抽分公复与同列论沮中人因以其事奏属公軰为中伤地公莅之卒事无阙寻丁生母张忧复除前官前后论列凡若干章皆当世要务公顾自少尽削其藁升湖广左叅议分守湖南道兵荒后民物雕瘵公加意抚恤巡无停传梁王薨嗣絶公会吴少卿道宏録其遗财监临者将有所隐公亲按籍寳器金帛各归之所后吴坐褫职众服公识初中监采进武当竹笋诸物他郡无与资送继有欲旁及者公檄沮之居数年升河南右叅政陜西饥公督归之粟数万石时河南旱运夫患道险逺公乃易银境内以畀陜人陜人亦称便升右布政使未几进左布政使时河决开封诸郡公请先浚后塞如古法旣而皆如公言藩府承奉司故无吏时徽藩有滥设者公稽令革之寻被奏劾上以公义正用书慰王申着为令巡按侵拨吏权公不少假会计岁入不胜费请暂减京运言甚恳悉河逼开封或奏迁藩会于许洛公条陈五不可事亦遂寝迁都察院右副都御史巡抚其地会有旱溢冰雹之灾公请减秋税且上弭灾八事藩府据鲁山民业公承命会勘议还之民户部督积逋急公疏请从缓御史李兴建议割汉中郧阳夔州数郡别置布政司事下诸抚臣议公条陈不可者五朝议韪之又以河决兰阳害民稼请蠲其税因会议上六事有忤当要语公素重风教至是修微子祠于归德建西门豹祠于彰德道经洛南见范文正及其子忠宣墓亟为修治且请祠春秋置守户凡先贤当祠者亦皆凖令从事奉诏祭告济渎有浮帛之异郡县请上之公不听惟上弭灾八事且言臣所言者一省事事有闗天下者乞命中外论列无讳葢公所建论于是渐广且大先是中监有奉使道其地者公絶馈遗且重礼节甚或避馆不见群嫉公者因嗾周藩诬公他事公疏辞且辨上知公贞臣调巡抚湖广以示不疑公闻命卽行两河士民夹道攀送哭声闻数十里公以湖广旧治地益询利与病而罢行之始至时有中使载私鹾百艘抑市于民公固持不从民得无扰湖南北蛮冦徃徃窃发公严责将领而按黜其尤无状者数人复究弊端凡用军职必自众举不专听总帅于是荐有灾异公上五事多见施行论者谓公直节于河南益着居一年忽有旨升南京工部右侍郎或谓中监有以怨左荐者公曰吾平生恶传奉而晩乃蒙此乎遂极言大臣进退之义引疾求去上慰勉就职一时朝论皆以公言为士夫重公至南京首抑私门役匠以纾积困怨言屡闻公不为动公以年近七十请致仕至再不允考满赴阙会疾作遂力辞诏给驿归归一年疾愈言者以公可属大事交疏起之不果然每得邸报闻朝政得失輙为忧喜又六年卒年七十三公愽学好文长于奏疏岁上议章公卿集朝堂见之必称叹以为才与识称有奏议集若干巻行于世平生引拔士类恒如弗及君子观其所举谓之知人位虽贵自奉不加于故在官萧然如其在乡三品初考当荫子公疑所予有以仲子立孙言者卽以长孙瑑请将卒戒诸子无乞祭葬曰吾媿报称敢复徼死后荣魏萧山吾愿学焉越一年巡按御史疏公大节为请祭葬如着令公配许氏赠淑人子四綎绾縜绦孙四长卽瑑补西安丞珝瑗琳曽孙七侨伋偁儒侍仪伦论曰乌乎徐公其殆闻范文正之风而兴起者乎文正苏人也公尝为某言文正逺矣吾不及见吾幸得见叶文荘焉文荘闻文正而兴起者也故公在河南尝修文正之墓而请秩其杞又以文荘所著水东日记刻而传焉乌乎文正尚矣文荘今天下士也建议者以清德正学称之君子曰允公幼学壮仕能自得师老而未巳要其所至天下有公论焉某闻文荘于公有生晩之叹虽然吾见公亦可矣尚何多恨为哉

　　莫如起传

　　莫如起讳潜如起其字也别号水亭生无锡南里人父澄心翁让性雅洁好自标致倾心下士有誉士夫间如起继之人谓有澄心风初如起与弟如山同经学未几翁病痿家事及焉乃谢去不事旣而毕力治生经纪诸务务合矩法暇则肆意古学文好韩昌黎诗好杜工部字好欧阳率更日从诸老先生考问皆骎骎得蹊径焉又三年翁卒与如山卜新阡龙山种树营兆域筑庐舍皆为之自躬葬之日逺近来观咸谓之治嫡母金多疾至老益弱如起日夕问所欲有不言言无不致所居谨内外严若公府闻人有急輙赴救如恐后遇非意事处之夷如也年三十卒葬柎澄心翁兆配茹氏无子以如山子同嗣友人邵某曰乌乎如起已矣予昔为诸生尝以社爼将与同事论于公如起遇诸途揖予退曰此行也不知者得无谓为肉乎君岂宜此君岂宜此予服其识如起尝夜挫于人人为不堪厥明予访焉语笑如他日饭予顷无几微见颜面予服其度乌乎如起卽不寿幸至四十五十当亦有可称者不至落落无闻如今无疑也乌乎如起久矣哉已矣尚何言哉尚何言哉

　　絅庵李先生传

　　李先生名庶字舜明其先陈留人宋有讳傅者以少保仪同三司从思陵南迁始籍无锡其子琳累官敷文阁待制吏部尚书朱晦庵王梅溪登第时皆有事于廷试者也傅六传至无锡教谕寿祖者家遭兵火悉死独其身以事出得免自是在元凡四世不仕至先生之曽祖伯器国朝两举孝廉皆以疾辞与张尚书筹浦舍人长源为友祖景修父桓仲号确轩尝举贤良方正不就母孟氏宋信安郡王忠厚七世孙武城知县孔文女先生幼颕悟十二能诗确轩教以文学口授指画巨细兼举十八里人相推为师斆学甚勤虽大寒暑非甚病不辍乡先正张宪副思安过确轩见所著鬼谷子魏仲先二赞大竒其才因劝治尚书与倪侍御汝敬相讲益旣而以丧废遂力攻古作自先秦两汉及唐宋诸名家无不叅阅每操笔黙然成章不欲炫露因有絅庵之号然时时为知已者出輙相传诵声名隐起三吴大夫士若徐武功有贞王文肃■〈亻与〉吴文定寛李太仆应祯夏方伯寅杨都宪璇盛都宪颙秦方伯夔皆相推致尝逰金陵志意益广王三原恕以都御史巡抚江南礼而容之先生得师人之道而隐然自重邑大姓恳请始一应之及门士多出为显官有欲从浮屠者立责而复之先生事父母孝存以道养没以礼葬旣除犹哀二姊贫嫠岁有所给兄弟早卒抚寡训孤不遗余力外氏凋丧春秋必之其墓省焉内弟无依者终身衣食之先庐久敝节用而成室与诸侄共处庭无间言朔望谒先祠退坐中堂男女叅会必有戒词为人简重温纯而义气所激执言无忌凡诸细行人所不矜者先生独致谨焉尝以白金托息于人所偿过数谢而返之其它多类是先生细目修髯长身而癯冠衣整洁出入闾里见者起敬晩年望益隆郡邑长岁时存问必躬乡人之都下者公卿多起居之所居号南楼日以先世遗书校雠其中惟诗老有社事则一徃焉治后圃结茅渠水上题曰渠南一老手书陶谢诸贤诗于壁每风日晴美幅巾藜杖行歌坐吟悠然自适人以列仙拟之正德改元诏行优老之典先生受粟肉絮帛或谓盍受服先生曰惟德称厥年乃敢当此某于是何有卒不受先生重世德以先家莲蓉湖晩号蓉湖漫叟所著有锡山志若干巻絅庵集若干巻评者谓其文修婉善叙事有六一家法诗杂出诸体长短歌行则宗温李书似宋沈配赵氏宋孝王裔孙子觉戊辰进士论曰予尝怪今之士学以求道者少岂惟道哉虽文亦然非应举不学也先生之于文博覧群籍幽探逺骛其功倍于举子故能超时流而上之当是时使有韩欧者为之依归其所造诣又当何如邪先生之行深醇有则与其文称称先生于乡葢未尽德焉周崇寿耇汉重贤良先生殆近之矣

　　白吏部传

　　吏部司务白君坊字表之别号诚斋太子太保康敏公季子也其先世系及康敏之官阶勲业有传在国史康敏夫人蒋氏实生君君幼颕脱年十二三侍康敏公于南京偕仲兄京尹圻学于汤景贤氏为时文有竒语长老见之亟称曰是固伟器十五就试于提学侍御娄公公曰童子何能文如是十八领应天乡荐明年入太学又以康敏公命从大学士谢木斋尚书白怡静二先生游于是康敏入总台事进位司冦而君谦厚自持与穷寒士齿康敏公卒君予宁家居哀不废业旣除丧久之曰世禄古道也舍焉而科目是由则旣非古矣而必取进士何居正德初乃以资就选吏部授兵部司务勤谦自持五日一廷奏事敬共将之旣而转吏部慎密加焉寻授登仕佐郎会天下诸司入觐考功问庶官治状君以所知对皆恊舆论今太宰邃庵杨公甚器之而君违太夫人久思一见弗得郁郁成疾壬申闰五月十一日卒于京邸年止四十配王氏子男一人诲君平生少言常侍康敏公燕居公问以时事君应口对皆有理致公叹而异之家居时见族有贫乏者时衣食之自郡城抵无锡道凡百里一雨輙淖为行者病君甓之中有五牧白塘二津复为之梁康敏公尝置义田建义学设药局以惠姻戚君谓尚缺义冢吾将继焉乃以其志告二兄将有事焉而君卒矣君在官凡若干年退朝理堂事退堂则阖户读书日有程课其为诗文醲郁有藻思极力摹儗古人意得时徃徃类之刑科给事中同郡毛君式之知君深且久其言葢云二泉邵氏曰士之立于朝也躬起者难世继者亦难躬起之难难于知奋世继之难难于知约继而称称斯其尤难也白君幼学壮仕循循修雅君子称康敏巨人长者君为之子可谓无媿尔矣然伯仲皆歴近要崇显君亦有地矣而年独弗遐盖其数如此故论者为君惜之

　　罗孝子传

　　罗孝子玮字宗器吉之吉水人其先曰复仁者国初以弘文馆学士从髙皇帝定天下当封辞上嘉其忠实赐归田里其孙曰汝敬举永乐甲申进士文皇帝始选庶吉士汝敬与焉厯官翰林至工部侍郎尝有巡边功孝子侍郎孙也贤而有文以荫补太学生试铨曹优等授四川布政司经厯专理邉储寻以母丧起复补福建擢知宾州同知常州府所至清慎有善政君子谓无媿其祖初孝子之居母丧也庐墓于螺子山下三年常随一白犬主哀亦哀主息亦息山故无虎至是一虎渡江来周旋茔次与犬狎而不害孝子病而庐卧所杖竹倚壁生枝叶一白鸦为鸠鸣久而不去及将禫再感异夣越三日庐火有毒虫死者五当是时坟生芝荷华生于原他日在福建有鹤五来翔与鸦来同物事具郡志自乡达于中朝为之诗者凡若干人徐太史舜和寔序之二泉子曰予视学江西时尝至吉水询笃行之士于县令丞簿博士诸生皆对曰邑称多士尚矣今则有罗宗器其人旣而访诸郡守倅曁乡大夫士皆对如令言徐而求之葢忠信博雅宗族称其孝也乡党称其顺也藩郡称其理也而章逢之士又称其文也予于是重之乃今见文献録顾独以孝子称葢自其家云尔虽然孝人道之先也举其大则小者可知已虽微动植之祥吾未尝不以为信也孝子从子其祥吾辛酉所举士也闻予言而然之请遂为传以附于志

　　倪久斋传

　　久斋讳柞字相承久斋其别号也姓倪氏倪为族以儒望于锡其显者曰都给事中峻字维岳别号静寄以乡贡起家在太宗朝尝上书諌事佛上试逺使之占城更称得体晩归教授后进多出其门曰监察御史敬字汝敬别号月楼以进士起在景泰间直言不讳逺谪而声益振卒官后军都督府都事久斋给事公曾孙也甫十一龄而孤其母钱守节自誓亲教之学时家贫甚至手为履以易笔札久斋幼敏而勤每夜读母辟纑相之尝举给事御史二公事以望焉久斋益自力弱冠而书史通子弟推以为师学成而仕者多有之久斋曰吾家世以经学取科第舎是则罔克继前闻人乃从蒿庵俞先生学尚书未几举业就绪群试有司一再不偶輙弃去不事益肆力斆学其为文婉而成章出入南宋诸大家诗宗唐法尤长于律真行书逼沈宋体间出所业于乡先生乡先生輙叹绳不已至忘年为友于是母氏春秋髙矣乃筑室学宫南涯日夕左右母恱则喜愠则惧诲则拜受责则跽谢得为子道久之母殁哀毁不自胜物以家具事以身任自殓及葬无违礼至功衰犹戚子容中乡举贺客在堂久斋呼而诫曰科以世重世以德重不然何贺之敢闻容拜受教今誉亦日起人谓善训所著诗文稿若干巻藏于家平生之交长老而忘年者若王文肃■〈亻与〉盛刑侍颙卞户郎荣张府推九方秦封君旭李絅庵庻钱希斋文凡若干人文肃尝宾于塾修敬为碧山社会久斋还自馆必与偕余皆有唱和其年侪而望者自莫驾部曰良而下又凡若干人素重公府之谒宪孝二朝实録之修也以有司聘与执笔岁乡饮以宾请辞再请赴焉卒辞之年六十六病卒明年葬某山之原寿府长史杨崇周铭之论曰久斋之称士也宜哉初久斋博学待试葢将进効于时众方奔骛万冀一得若垄断焉者比比乃独委命静俟翻然自止为名师儒盖自重者如是故尝就倪之世论之出则为静寄为月楼处则为久斋其趣一也称士于国殆无媿焉况一乡乎知德君子将无改于吾之言矣

　　毛封君传

　　毛封君绩字时绎常之武进人其先出河西金乱渡江有仕常州者始占籍焉至封君之曽祖福四当国初徙栁村里世业耕读为乡税长其孙文明娶赵氏生封君封君幼淳敏成童习举业讲读之余能谈前史治乱成败之迹徃徃得其要领识者异之旣念父独劳于家诸弟妹婚嫁事繁家将不给乃应郡辟从事于邑六载例入赀得官从事刑部以忧归数年授湖广永州府仓副使仓无他储惟受屯田子粒封君出纳平允能以清约自守秩满升广东潮州府石窟巡检约巡卒举职近民有讼多就质焉皆得理而去县令见封君初谓其傲久乃知其自重益敬且任之居三年以疾卒封君二子长寳先卒其次为今兵科给事中宪封君卒时给事游邑庠独长孙诗视殓比丧归给事以葬于某里祖茔又二十五年给事举进士简擢刑科给事中又明年受勑赠封君如其官阶征仕郎配卞氏赠孺人卞出晋某官某之后世居无锡之卞家湾后徙武进白云里孺人有女德尝以忠孝德义训子今少宰太仓毛先生表封君墓葢云论曰予在户部时闻尚书安陆孙公称给事君学行端雅居諌垣为宜旣而见其章奏多闗朝廷大议侃侃有国士风以为其才志则然然必有所自者今观封君之行愈益信之吾尝闻封君平居尝称范文正公之义又尝称周文襄公之惠孺人与闻焉尝与给事称之夫安于小官固封君盛德而乃志于逺且大者如此有给事者为之后不亦宜乎予特着之以伺续郡志者

　　兵部侍郎李公传

　　李公贡字惟正别号舫斋太平之芜湖人其先系出唐西平王晟王孙游刺袁州遂居宜春南唐时有徙吉水谷村者十余世至子敏始居芜湖子敏生庭复庭复生永官诸曁训导以公贵累赠通议大夫都察院右副都御史通议公三子长贵次赞字惟诚官至浙江左布政使季为公公生有异质稍长随通议公在诸曁授经史为文有竒思通议期以逺到尝举太原王氏必做之语励之成化己丑通议卒于官公时年十四奉其丧归庚子与惟诚同举乡试甲辰同豋进士丙午授户部主事弘治辛亥升员外郎浙东大水公奉檄徃视之奏蠲其税什伍甲寅以内艰服阕改刑部丁巳升郎中称良法官岐王府寮交讼狱久不决公奉勑徃听之卒以平报辛酉升山东按察副使有隐屯田者公理出之刻其疆于石且为差其税时有贫富适均之颂尝摄兵备临清痛抑浮靡旣而分巡辽阳询得兰英死故曰哀哉若人烈矣及张天祥事曰寃哉谁欤白者乃碑其墓曰吾慰死者且将以激众也于是大旱或请用巫曰旱以政致用巫何为祷医巫闾山明日大雨居三年代去迹在巡抚张都御史鼐旌奨疏丙寅升福建按察使阅讼牒率千百中取数十大者听之讼遂简俗以竞渡致斗且杀人公以礼法禁之丁邜入觐道升山西左布政使公至令郡邑立民膏簿以省妄费痛剔徭役弊时瑾虐方炽查盘使将诬公于法不能而止己巳以急缺诸邉巡抚召至京师祸福叵测或劝贿瑾且得美地公不可未几迁都察院右副都御史巡抚辽东时辽东多事瑾意以窘公辽人闻之曰此吾旧分巡公也吾得父母矣先是锦义二城以瑾夺屯地故有谋叛者公至亲徃慰弭之北敌久为邉患公谕致入贡论功赐白金豸服故事巡抚都御史三品者坐总兵左时总兵都督瑾党也欲以气势越公公坐不变及他不法事公多裁抑都督密嗾瑾瑾用书责公会大同巡抚劾有司稽邉饷瑾谓公尝官山西罚米五百石令致仕公卽日西还寓通州僧寺卒罚乃归于是惟诚亦以忤瑾致仕家居公日相与赋诗饮酒为乐客问时事不对庚午瑾败诏起公巡抚顺天整饬邉备当是时军民虐于瑾者率起为盗覇贼刘六等闻公至将归农公将单骑徃谕而先事有围以兵者贼遂格闘多杀伤公道闻叹愤不果谕贼自是纵横四出而覇特残破公请缮城赈乏分截要害有斩获必以实奏得胁从者遣之旣而官军有他制者掘贼墓且擒其孥贼突来救围城三匝公躬督严守凡几昼夜贼退公自劾求去上慰留之覇党有出入禁近密通机事于贼者公廉其尤数人械送京师议皆处斩贼不复北通州新城居诸仓视旧城卑数尺旧城中通水闗弗便守御公奏増高新城仍立旧城水闗启闭法廷议遣三大臣阅实命工部取缺砖兵部拨休卒户部给日饷而委重于公公经画之数月讫功事具少师长沙李公记古北口以山水为险水溢则城堡坏公度隙地作石墙百余丈水却而敌不敢窥事具予所为序铭公所至旌廉去贪兴滞补弊事多不书癸酉三年考绩复疏乞归上慰留之有才识练达之褒是秋迁兵部右侍郎公所莅多与权贵人龃龉命下后有飞语以沮公者或讽公少事弥缝公不听再疏得命遂归归八年卒公家居谢客贵客至拜谢于送不至其馆以为常先是公祖父母有赠典公至吉水焚黄于墓且为碑数通纪世德焉与宗人会叙久而后返小筑于野日居其间读书着文词以自适尝揭白鹿条教于堂俾诸子朝夕观省公夙有文名伯仲自为友登第后与海陵储静夫同郡汪鼎夫徐兴之吴门杨君谦盱■〈日台〉陈明之太原乔希大上党王应韶及寳数人者以文字相可否公诗杂出唐宋文雅而丰晩更整严有舫斋集若干巻公二子长曰原道补太学生次原性后惟诚邵某曰予与二李同进士惟诚在浙为同官予知其意度踈豁有寛厚长者之德惟正巡辽东予时总漕朝京师方阨于瑾闻惟正亦罹譛旣各免归及再起予入户部视漕事北河而惟正巡畿甸予知其有行邉御冦之勤申固郊圻之慎先几制物之明特立不狥物之介及陟卿亚勇退不顾予病间闻而嘉之今则已矣惜哉君子论李氏者谓惟诚近乎诚惟正近乎正予亦云

　　会通君传

　　会通君姓华氏讳燧字文辉无锡人少于经史多渉猎中岁好校阅同异輙为辨证手録成帙遇老儒先生卽持以质焉或广坐通衢髙诵不辍旣而为铜字板以继之曰吾能会而通之矣乃名其所曰会通馆人遂以会通称或丈之或君之或伯仲之皆曰会通云华自宋原泉至君之父守方凡若干世由隆亭而鹅湖凡三迁世有令人而幼武在元季尤以隐节着君于幼武为来孙性爽朗质直不拘小节事父能服其劳与兄文熈弟文髙相友爱父婴足疾常寝卧君为室寝西每兄弟侍而退则诵诗于斯讲礼于斯以乐亲志父旣葬庐于墓侧着治丧切问祭必率诸子齐于宗子初君有世业田若干顷乡称本冨后以劬书故不复以经纪为务家故少落而君漠如也君居之东数里有原田积芜君仿古井田制沟洫之疆界之葢其规且可观矣会君疾不克就君三子埙奎璧女亦三归钱杞邹德谦邹秉伦邵某氏曰吾尝阅华氏谱始于原泉其称出宋戴公葢谱者实云凡华皆同出汉有华陀魏有华歆晋有华峤隋有华秋当鲁襄公时齐则有华周周之后不见于传葢微矣寳以孝着晋齐间于乡为贤族之称之其亦必有所自者会通君上下载籍考求其原著论传疑不欲为茍从从不从于华无轻重而其志则然此其故于君大矣予故举而论之

　　容春堂后集巻七

　　●钦定四库全书

　　容春堂后集巻八

　　（明）邵寳 撰

　　○祝文【二首】　祭文【四首】

　　建家庙告文

　　孝玄孙寳敢告寳勉建家庙于正寝东南谨卜八月二十八日上梁是日以新赠官阶易书我祖考考二府君神主伺新室奉安敢用告知谨告

　　家庙成迁主奉安告文

　　维正德十年岁次乙亥十月甲申朔越二日己酉孝玄孙通议大夫户部左侍郎寳谨以特羊庶羞之仪敢昭告于显高祖考叔安处士府君显高祖妣孙氏安人显曽祖考存一处士府君显曽祖妣朱氏安人显祖考赠通议大夫都察院右副都御史三益府君显祖妣赠淑人杨氏显考赠许州知州加通议大夫都察院右副都御史纯和府君曰某徼福于我祖考致位内外二品顷因迁徙不常祠祀之礼缺然未举今旣定居冉泾旧第乃于正寝东南建家庙四楹如皇朝之典中祀我髙曽祖考四代如小宗之制其间序次仪章参酌古今归于礼义卽日新宫考成谨奉神主各安厥位继自今岁时月朔以享以荐祖考其时歆之尚飨

　　祭陆士弘文

　　某辱君友三十余年自乡达于朝易地而无胥斁自壮至于艾易时而无胥愆盖君之精确有以起吾之惰而吾之朴直亦有以济君之偏白鹿之期旣不可副南康之衔乃执笔以表乎青山之阡乌乎伤哉某也归养以来病起居间弦歌朝夕与物周旋凡吾志之未毕于天下者思古人而我获凭文章以自宣追念畴昔时用慨然闻君之葬不能徃会薄奠告哀有泪如泉尚飨

　　祭先师文

　　正公文正德丙子七月己亥少师兼太子太师吏部尚书华盖殿大学士致仕西涯先生李公薨于京第越三十有九日八月戊寅晦门生邵寳闻讣于汪司业器之旣为位寝哭三日又十三日九月甲午谨具瓣香束帛遣家人宁奔奠于几筵之下力疾陈词跽授宁以致之乌乎哀哉先生已矣今岁何岁惟先生寿七十寳尝为辞祝之愿其耋且期以至无疆而不意遽至此也今日何日旦夕企望复书且至而不意其遽闻此也乌乎哀哉昔在壬申寳初请养先生难之寳曰寳之情先生所知也古人以知已进今非知已不能退先生其谓寳何不荅未几再请得省视归先生谓曰汝年尚强或可再至吾老矣恐不及见耳寳时虽闻此言然自度再见无期悲惨而别旣归复请得侍养之命先生致政后贻寳书曰乡见孙九峰言国贤行时不欲显言别去此情此谊亦可与知者道也寳之心先生固知之今果然矣乌乎哀哉先生于天下有黙旋弘济之功有允孚中立之德有大雅振古之言古称三不朽者先生兼之先生我师而能成我所以生处我所以为食盖有罔极之恩焉昌黎所谓传道授业解惑三者先生皆有意于不肖或逺或近或合或离无非教者而寳未之能承也盖至于今惭负方切而先生已矣眇哉我躬旣病而衰未耆而老及之诚有如今日者乌乎哀哉昔苏子瞻祭欧阳子其言曰上为天下恸下以哭吾私寳于先生亦云虽然寳愚且逖敢恸而不敢陈重华之词敢哭而不敢拟尼父之诔北向长号有涙如水惟先生鍳之

　　祭司马东山公文

　　维正德十一年岁次丙子十月己酉朔越七日乙邜户部左侍郎侍养前户部郎中无锡邵某谨寓香帛果脯之奠哭祭于故兵部尚书前户部左侍郎东山先生刘公曰乌乎哀哉今年之秋月仲二十一日闻公讣于黎典寳越八日闻涯翁讣于汪司成涯翁吾师也公于吾亦有师道焉今皆已矣乌乎哀哉某戊辰别公于湖南于今九年壬申别涯翁于京师于今五年公老不起某母老亦不能起于公于涯翁计皆无可见之日然每一念虑举措未尝不驰意于京师于湖南以为公闻之此必我然也此必我异也或以心兴或以心戒而今已矣乌乎哀哉公生八十年仕者四十余年始自湖南发解第一登进士改庶吉士读中秘书久之慨然欲以事功自见请就部选居本兵地者十余年时权贵者荐公为亚卿公力辞忤其意祸且不测遂自请补外以去迟回闽广浙三藩又数年以治河召为御史中丞为同事者所忌功成仅转户部亚卿又数年请老得予告以去未几起镇两广召入为大司马先帝圣明独知公于诸卿间委以腹心将图更化明良相遇可谓千载一时而宫车晏驾公请明农归无几时内宄外奸合谋构公逮公于家下之诏狱将置死地甘肃之戍亦阽危矣旣还数年乃卒惟天惟祖宗所以佑忠贤以存国纪者于是乎在数年以来凡朝廷有大任使大议论舆论必归于公公今已矣乌乎哀哉某识公最晩吾师涯翁公友也某尝问公于涯翁翁曰与物无竞临事敢为东山有之及某侍公谋议而观其施行大抵务在曲成而不失其正惓惓接引于某亹亹不倦此吾所谓有师道者今则已矣乌乎哀哉公昔被逮寳以周易筮之遇晋曰康侯用锡马蕃庶书日三接当是时盖未知其占所告也由今观之公受知先帝礼遇隆矣虽权奸害之而公之所得者固无损也免戍复官考终正寝此其兆乎论者曰然其然乎其不然乎不必论也洞庭漫漫南极苍梧一云万里公之未卒盖有怀而不敢言者久矣某东海病人也西望东山莫知所在寓词一奠窃附絮酒之义惟公鍳之尚飨

　　祭徐东之文

　　维正德十有二年岁次丁丑六月乙巳朔越十有三日丁巳户部左侍郎侍养无锡邵某谨具时羞之奠遣家人寿致祭于故上髙训导吾友徐君东之之灵曰乌乎嗟我与君早则相闻晩乃相与义形于词有赠有处久要不忘平生之语宦学游从君知己者比病闲居君数慰予时徃岁来五阅寒暑手书继言今纔月许夫何讣音遽至吾所江湖淼茫时方暑雨我酌我泉先我芳醑吊君未能徘徊溪渚尚飨

　　容春堂后集巻八

　　●钦定四库全书

　　容春堂后集巻九

　　（明）邵寳 撰

　　○辞【十四】　古乐府【七】　古诗【四十三】　歌【十四】　行【二】　禽言【一】

　　涯翁先生七十寿辞【有序】

　　正德十有一年岁在丙子吾师今致政少师西涯先生李公寿跻七十七十礼称老平格之得天于是乎始寳也疎逖莫能庭祝敢为之辞辞曰燕山高曰湘水深凡二章公楚人也实产于燕师傅三朝道济天下凡天下之胜惟公仪范所临文翰所及莫不系以为重而况生焉世焉公所敬止焉者哉兴而祝焉宜也祝而不颂天下之人固有颂之者矣
　　燕山髙九重宫阙相岧嶤台斗错落聨层霄下有碧海深且漻阆风中峙瀛周遭万里咫尺通虹桥群仙相望手可招烟光霞彩夕复朝清气磅薄无尘嚣降神维岳生贤豪童年冠目兹游敖伟如元凯逢唐尧自天题赐云锦袍维帝有制手所操斟酌元气回招摇坐令四海妖氛消铿然大雅鸣钧韶晩开緑野方逍遥寿公何以燕山髙
　　湘水深来明一穴逺可寻苍梧九疑云气阴云飞入溪升复沈分为三湘流古今东行洞庭西有浔白沙碧石清人心复有菉竹如球琳云阳先生多德音又厯数世达者兴【叶】文章道德宗儒林玉堂不啻台千金昔尝南游和楚吟归挟天汉为商霖正声尚在薫风琴旧相居洛海内钦云山千里空北南老人星照衡阳岑何以寿公湘水深

　　乐闲园十二辞为夏如山赋

　　其一
　　峯何为兮天中倚泬寥兮凌长风旣崔嵬兮又凝重与灏气兮流通憺静对兮终日云飞来兮相从
　　其二
　　仙之来兮何从繄海上兮山中睠吾岩兮戾止云在下兮容容仙欲去兮复容与灵雨洒兮飘风
　　其三
　　朝登兮仁峯夕倚兮仙洞思江湖兮茫茫孰旧游兮非梦折瑶华兮坐长謡聊终日兮逍遥
　　其四
　　思古人兮劳心登吾台兮望远岑吹参差兮谁和风泉泠兮成音
　　其五
　　謇吾漱兮此潭怀惠泉兮冽以甘孰云远兮百里尝西都兮海南听沧浪兮未极怅何在兮余酣
　　其六
　　峯西转兮径长磵将断兮有梁指南岩兮飞瀑驾青云兮东行武陵兮天台何处兮瑶台
　　其七
　　折湘竹兮结桂枝建芳馨兮庭墀风被被兮露离离招隐士兮未来指秋中兮为期
　　其八
　　左栢兮右竹径中通兮山麓积雪兮斵冰挺森森兮苍以菉徃复还兮相忘若有人兮如玉
　　其九
　　出巉岩兮寛平参离坐兮石枰閴无人兮空谷若时闻兮有声彼柯兮何物邈千秋兮冥冥
　　其十
　　攸然兮洋洋予之观兮未荒彼何为兮于棠尾頳兮孔劳予为尔兮郁陶彼何为兮于濠坐予石兮太息水潺湲兮日西夕
　　其十一
　　此有室兮深以藏耿独见兮天光晨昭昭兮万象夕煌煌兮八荒羌静虚兮旣久谁之怀兮蒙荘
　　其十二
　　天苍苍兮山青近若接兮橑楹矌予望兮何极孰有目兮无情谅遐观兮终古予谁虞兮阴以晴

　　明妃辞

　　妾行入毡帐宠爱非汉宫妾心有恨千古无终穷妾生汉宫人妾死汉陵土君王不知妾妾心良独苦去有路还无期君命妾焉逃之我思古人非我时我恨娄奉春不恨毛画师

　　羲皇謡

　　无怀民葛天民梦邪真天下无邦我有身有身可醉亦可贫我将用此全吾神归来赋成江有津茫茫海内皆风尘菊花吾秋栁吾春先生非邪谁谓羲皇人

　　铜盘谣

　　铜盘古色如碧石泉水清清石子白我方苦热坐南风童子持来置前席手弄石子兮水生波击铜盘兮发清歌炎威焚如如我何

　　伊葛叹

　　汉鼎三分汤七十里莘野辍耕卧龙亦起夫何为乎殷兴刘圯有臣无君犹君无臣玄德非天锡彼禅乎复何人出师二表徒为陈伊邪葛邪伯仲皆天民

　　采芝曲

　　采芝复采芝避秦不避刘山中壮且老幸见兵戈休亦闻张子房苦为天下谋垂死得一见况从仁者游归欤返吾所已矣吾何求行过首阳岭下有两荒邱再拜谢夷齐吾道非公俦

　　天马来【读史记作】

　　天马来来何方易有占乃尔荒先乌孙后大宛马是非天近逺使端广民怨多天不闻如马何

　　三千牍【读史记作】

　　三千牍二月读君何劳臣何渎申公言言不在多止輙乙今如何右吕獒左无逸不如对此朝还夕

　　以梅溪集赠浦文玉

　　赠君一编书作者古君子书中何所云君行自知此雪寒冰载涂依依别桑梓高天望羽仪一日千万里

　　双松图

　　托根共山谷贞德元不孤天声自相和泠然觉迷涂烟云日徃来映此古貌臞尚友千载人贤哉二大夫

　　赠顾少叅与成

　　病余羡人健如人视神仙焚香坐长日帘阁薫风前闻君钱塘行想望潮海天湖船弄烟水旧事今几年君行吴山重壮观归新篇秋清力当健我亦观吾泉

　　谢人送菊

　　北风晩飕飕寒香入我屋问渠何方来嘉园慧山麓山人为华谋如邻意先卜谓我城中居萧然数竿竹主人抱秋怀须尔媚幽独尔华烂如金我竹森如玉微醉和陶吟临风有余馥

　　芟笋于园

　　戒仆成章长怀采伏灵灯夜及松霁山中无经纶幽事亦可意雨余竹有萌头角日以鋭佳报得山人玉汝勤我计芟繁载筠笼两童不胜舁新稍复何如双松与兄弟【园有双松数百年矣】

　　赠吴山人

　　渊明酒以逃陆羽乃茶癖千载两高人同心不同迹山人鸿渐流有具随我适采新试名泉吾山屡为客水火自成功居然得真液细啜对山僧永此风月夕山人竹为垆曽赏王友石九原谁起之邀君共坛席泉流茗复春山人眼长碧我歌柴桑词把酒一浮白【心逺翁自宜兴来过我精舍野服萧然从以一鹿茶罢遂行曰吾将游吴中诸山越数日复过此乃书此为赠翁以能茗闻而予先言酒尚古也】

　　鹤饥

　　鹤饥不啄溷长鸣振林柯主人自谋道粟贵如尔何野老馈麰麦升斗云已多呼鹤就庭沼饮之以清波汝寿未易量无为叹蹉跎

　　观荷永言【四首】

　　凿池种荷花东引冉泾水辟如筑堂坛于焉待君子
　　南风动清漪正好看花时君子有难进花开故迟迟
　　花开淡有姿有香亦清逺可望不可亲时舒复时巻
　　夕坐当花前怀人思悠然玉井起作者诗成已千年

　　种蒲于稿菌之上

　　山中有野人故出三秀族胡然朝暮姿乃梦长生箓涧边有仙灵九节碧如玉偶就山人居清贞两无歇久要见平生虚心愿为谷匪石良自知余子真碌碌薫风梅雨余仙衣动新绿浮游水中央千春隔尘俗

　　咏铜盘水石

　　东坡得怪石逺寄僧供佛我石乃不然作我斋中物我有古铜盘俗事久相屈以石贮其中载挹泉滭沸朱碧照清波古色一何蔚吾斋本幽贞复此为除祓弄丸思古人敢谓能髣髴白日生高寒长夏破烦郁我心非佛心万事惟四勿水止石无为匀圆亦强倔歌罢一掀髯南风正披拂

　　夏日书事【二首】

　　清泉浸白石莹在古铜盘铜盘照眼碧赤日生高寒
　　铜盘色朱绿石子白如玉客从山中来挹我泉一掬

　　为杨元平题画

　　秋华澹有姿有香亦堪佩若当春风时为兰复为蕙悠然山泽间金紫岂不贵石丈有新盟南山正相对

　　寄寿秦一诚

　　昔年有竒士遇子金陵中授子长生诀玄谈入洪蒙相期以无期有地还相逢尔来四十年闲居仰遐风大耋忽复届绿髪双青瞳可望不可卽渺如湖上峯我生晩习隐谢病东山东静虚拙乃逸梦见濂溪翁遥将惠泉水从子巢云松

　　赠刘衢州

　　数里衢东郭望望清献祠愿言舣君棹载诵东坡碑赵子不可作江水清涟漪焚香竚清夜矢心亦陈词琴亡古调存鹤去归何时吊古有余感吾心自吾师【衢州太守刘君擢自大理寺正南来过无锡顾予容春精舍问政辞焉以闇请文辞焉以荒然衢予旧游也君予旧知也赋衢之故以为君赠予能已乎】

　　三一亭诗为俞吏科作

　　暇登西冈亭我怀栾共子有言感予衷千载犹仰止生三事之一谁能不由此出为升堂由入为趋庭鲤廊庙复江湖苍生共忧喜俯仰天地间念念何时已所不尽吾心有如此溪水【俞司谏国昌作亭于盛河之上盖游息地也而所题榜乃独取夫栾共子之言此而克念安徃不克念哉予于是得观人之道焉故推其意而诗之】

　　送顾台州

　　君从西南来复向东南去会稽望九疑愁云蔽江渚禹穴閴无声欲与神灵语台州海冥冥金城独高据双旌动文星共识君来处君来何所将东风共时雨寄语台州人君归愿无遽

　　见松子

　　手种双松树直我庭前楹一年松花开三年松子生松子初辞花青青复青青日看日渐长匀圆自天生一粒成一树森然遍郊垧

　　听松

　　听松复听松松声在高阁阁成四十年听者今如昨风来春涛生风去秋涛落当其无风时萧然亦微作聪者听于斯冥心对寥廓

　　和浦文玉观水【四首】

　　新晴出郭门四野惟一水忆自庚午年雨恒尝见此坐我天上身江南画船里陶谢空遐思今有桂岩子
　　仁人解忧时智者爱观水具区接三江云涛故如此浩荡千古怀长啸江湖里载酌山下泉从吾者谁子
　　篝灯照伏灵明月淡如水风从松顶来古乐安置此山空夜气清僧龛白云里稍伺秋雨余还期采松子
　　万壑正横流我方浚泉水山灵如有知应笑我为此我泉亦何心一道苍茫里沧浪复沧浪野歌听孺子

　　荅顾与成

　　九日缺登山南郊我行独缅怀谪僊人秋声北牕竹世事吾不闻吾道巻堪匊碌碌朝市间他年亦干禄风帽倚斜晖霜钟应虚谷千古沧洲情江天起群鹜白酒本无情偏许陶巾漉

　　与成过我论诗再用前韵

　　南山多白云日我媚幽独杖藜或西山凉阴梦风竹渴思山下泉迤逦手自匊原田黍稷馨饥鹤如得禄行歌聃史篇我亦愿为谷湖天明晩霞何心共飞鹜有客似醇醪饮我不湏漉

　　与成与与新复至

　　今辰复何辰二妙来不独短刺方在门清风已深竹袖中有珠玑投我忽盈匊伯仲皆文星胡不照天禄城居自山林足音喜空谷相送冉泾涯云洲起双鹜回首见游鱼寒潭凈如漉

　　荅浦文玉惠莲房

　　盈盈水上华垂垂露中实数应经天星不止摽梅七虚传周董饴真尝楚萍蜜置之萱草间吾亲何固必珍重泛清泠荐以雕盘漆

　　又荅文玉【三首】

　　君子哉若人千古此声实玉如丸复丸初筮得阳七苦心中自藏有房不营蜜尚友濂溪翁泛交亦何必坐我小耶溪相看眼如漆
　　根拨幸知花自谓将食实高才迥絶尘名先建安七清甘入人脾霜余啖新蜜褎然首王廷天定真可必礼乐三千言纵横墨如漆
　　无才甘退藏观頥自求实吾道负苍生敢拟作者七月夜照松苓霜秋割崖蜜莲房自君投知味我应必报君此山泉无劳问胶漆

　　晩坐有怀

　　新雨晴新月明道人移坐临前庭东邻偶有琅璈声墙西双鹤相和鸣欣然起歩春衣轻石子阶邉莎草生松花欲黄蒲叶青可人不来空复情【予作是诗已客问可人谓谁予谓几旬月而一问焉者皆是也盖三年之病可以观情矣】

　　题画

　　江上春潮晩来恶水气冥冥接篱落忽看此景如此图却怪当年何竹鹤天风吹云山雨收明日焉知不如昨蓉湖望眼尽鄱湖几向东冈坐高阁

　　我冠【我冠吊尚书吴公也寳闻公事于徐文靖公久矣今其玄孙鳯翔以忠节录来载讽群言赋而归之】

　　生我冠死我冠我冠不毁我璧完于嗟乎公乃盖棺给孤寺中白骨寒蜀道难于天臣心有如鐡生前未致尉陀书死后空还苏武节于嗟兹游亦竒絶万古清风一秦越

　　醉石为王翁赋

　　湖上秋容淡如拭有人时卧林间石石邉有路通醉乡梦邪真邪人不识人有托物无情石可醉亦可醒一声何处沧浪清

　　志孝诗【并序】

　　里人唐公常以其父墓当山水之冲而力不能改图也每至墓则哭不已复自钳以志罪矢之曰墓不治卽死不释盖七年而卒家人请释不可闻者哀之卒后若干年其子勉之始克修墓或告二泉邵某某述其意作诗名之曰志孝诗曰
　　人谓坟可迁我无买山钱水不可虞涧道可易我有只手不可转石石可转知何时我弗是图安用我为我自钳矢山鬼我图不能有如水生无期死有子钳不释生终释死

　　有客赠传神张泽民

　　有客来从东海湄笔弄丹青自得师囊中二像示我亦草草我于斯人如见之溪翁本丰颔匏翁故多髭有神乃在髭颔外予尝得之朝省委蛇时客之此艺何太竒客言我先祖曽荷文皇知百年貎得几名士至今海内声犹驰不才方愧裘与箕今予为亲归早卧江南野有形未能圗有影何湏写君今传我神谁谓非我者君归海上超世尘应将此纸持示人寻常倘有知我者谓我今吾真未真

　　送萧户部

　　水衡之司天下七筭舟通楮时制同京师南来四千里浒墅实当吴会中地官主事延平彦鸾栖旧在吴江县政平如水起歌谣今之歌谣乃重见司徒搉课岁有常数或不经宁惠商太原周公有是语至今传诵盈庙堂萧君不苛亦不纵隐然名为司徒重江邉野老阅人多独汲山泉逺相送【弘治中太原公在户部人有言九江分司纵逻卒扰商者或曰不然则有漏税之弊公曰与其扰也寕漏时予为郎中实闻之】

　　寄题黄鹤楼【秦中丞国声以涯翁长句索和用韵为复时沈休翁亦以和篇寄至】

　　片云不向琴台泊鹗渚飞来共黄鹤黄鹤千年尚未归惟见高楼倚寥廓有矶嶻嵲非人凿矶上临观何绎络长史杯缘庾老停谪仙笔为崔郎阁内方迤逦大别峯逺树中开夏后宫朝宗江汉直趋海天津地脉应流通登髙能赋亦余事天子有使将观风西涯老作动千古白首载歌还沈翁都台驻节吾乡彦五十功名犹未半不转常持匪石心无涯每出如流翰匡庐云隐具区涛我放扁舟君不见清秋贻我洞庭歌手墨新题溢缄面君诗原是杜中人吏在汉廷称老练冯君莫向栋邉悬恐露精光射星汉

　　题画

　　近山如城人可住逺山如屏带烟雾天际孤舟何处来云中指点津头树客至桃源花正春回首空嗟相见暮苍壁丹厓几万寻飞鸟回旋不知路路逢樵者问山名山深只为无名故中有青莲今古青时向幽人一披露冯生学画举业余胷中尘土先扫除清秋此幅展向我请我茅笔纵横书南沙风韵杜陵后随物赋形吾不如

　　七曲湾足旧句

　　七曲湾七曲湾邵家亭子面西山亭荒久矣山长在一百余年俯仰间吾亭今复此不见鹤飞还见山如见古人颜青青千万古来徃白云闲策杖临流水重歌七曲湾

　　思萱为吴太学辂作

　　伊昔母在萱正华儿呼母应春满家而今见花不见母家道犹春儿独苦苦心对花花亦愁恸哭披图春复秋

　　潘氏两寿歌

　　伯翁九十常登山城中策杖犹等闲仲翁七十不觉老笑谈出口人絶倒两翁本是神仙流青囊传世真箕裘二十年前古稀酒伯翁杯落仲翁手小山雨露年年春庭前已有折桂人先人种德如种树蜡梅花放春佳处从今凖拟开寿筵千二百年如一年君不见兄酬弟劝歌且祝玉林季弟诗如玉九峯书院歌涯翁先生为孙司徒作

　　九峯书院歌【司徒南还至扬州书来索和乃用韵为复】

　　司徒归欤秋月九江上寻山厯厖糺九峯何在郢城西此景更无他处有谁将群物名飞走取类应出前人口为鸡为马为象狮指点相呼故非偶乌岭焦山自色形逺为神仙近慈母方床若为野人悬断舸不劳津吏守公心好静复好竒孰谓伤廉本无取书堂清敞据中区曲径烟萝舒复纽云开画障当南荣泉送琴声入西牖别来想象三十年清梦几回诗几首鉴湖不用乞新恩故物今还落公手九峯髣髴在壶中一笑春风共醇酒谢安卧不负东山杜甫望常依北斗携满青囊采药多坐温白石观棊久香山老者复何人此老此峯皆寿耇涯翁大作合磨崖为问山灵汝知否

　　谢徐员外送石子歌

　　秋官西来自三衢赠我石子舁十夫问渠安所收拾此急水滩头激浪余君何太劳我太迂谁知古意皆可书世间竒货玉与珠我独爱此珠玉如君看磊磊复落落长短圆方不须凿万壑千岩雨送来沙与揩磨波与濯皎然洁素蔚然青夏造殷因亦惟错寻常碌碌未足论顾我一巻方华岳我行两浙西复东布帆几扬严滩风一罂置此二三子澄清激浊胶无功而今万軰皆我润润泽不与他山同便将罗列阶左右朝夕相看作良友坦然函丈坚且久君不见一畨雨洗一畨明中涵云气上应星

　　寳萱堂歌为华文逺作

　　寳萱堂前春酒香东风吹花初日长诸郎将儿寿寿母宾阶有客森成行具区西来入海去流到鹅湖未能遽乾坤汇泽同余波正似君家庆锺处君不见宜男有种春无涯一年一觞如此花

　　焦山歌【林廷元提学山西尝作金山行送之黎干德有风宪之召乃作焦山歌二山天下之胜二君同游于斯而继起登内外台予知山且知二君于是乎言】

　　焦山古称浮玉山乃在南徐东北江波之间长江西来万余里地将到海天为关金山古金鳌与此相伯仲髙通鸟道两崔嵬深入龙宫一空洞壮哉大观乾坤中沧溟有际天无穷吐呑兮星日呼吸兮风云有时变怪起雷雨满盈之动成晦蒙上观北斗定天极下指地势惟兹水上之双峯吾尝济瓜州弭京口鼓楫中流屡回首仙翁招我上金山指点焦山引杯酒君不见百川四渎先江河安流争似惊涛多中河底柱复碣石江山非此如此逝者何子登台我歌此吾道茫茫正如水

　　青山歌【陆徳以昭欲刻予旧游华藏寺诗于石予愧乎其传也雪中偶兴作青山歌与之是山有宋张俊墓故拟诸桓山云】

　　吾闻太湖之上郡山丛叅差一碧皆摩空兹山乃独擅名字两洞庭北夫椒东南条西来几经络东将到海还盘薄左旋右引真有情古色疑从天上落望湖亭如一巢小万顷烟涛连树杪七十二峯名者谁今古兴亡云杳杳援琴曽和桓山歌断碑破冢如予何振衣独上最髙处沧浪调逺清风多旧诏归来病新起拭目江湖千万里丹邱信有在人间兹山兹山无乃是老僧报我山花春题诗为报山中人它日歌词已陈迹谓君再拂湖邉石吾尝一题少室三匡庐不知山灵谓我今何如

　　谢莫如山惠菖蒲歌

　　我有二竒石来自上下锺是时我行自南复之东二物真相从楼船习习生清风迩来数年委置庭草丛新春有客赠我石其数与物皆相同问之云来自蜀中殊形异状不可以模写大抵荒崖絶壁自天生质非一日复有长江之水朝夕相撞舂其间岁月不知几千百乃成造化之神功东坡雪浪何似者吾此四物无乃堪弟兄有客谓予言此石置之盆可种九节仙灵草南沙偶来观谓客言诚好我将致之时尚早早闻扣门声一童手持抱卽令童子洗石分种之如送仙人上蓬岛走笔谢南沙清贞愿相保世上琼瑶何足寳

　　中秋客歌东庐至邀南沙

　　今夕中秋月有华古竒石下有幽花惠山泉水荆溪茶酒名且出仙坛麻客皆能赋无喧哗南沙未来东庐去抗手掉头不肎住兴在王猷放舟处雪月皆堪入诗句东庐去后南沙来草堂独对秋星开晩云冉冉生苍苔我行中庭徃复回鹤声报客慰我怀海月东生酒在杯亦有澜庵在我斋今夕不乐何为哉我题诗如作史明日挥毫二三纸东报东庐公南报南沙子

　　天趣园十景歌【地官萧九成作园于延平里第之旁名曰天趣园有景十皆自成也二泉子为之作歌歌曰】

　　石壁巉岩天斵成一屏万古长青青萧园卜邻得正直谁谓与立天无情盘石坦然在平地四望烟霞以为际数人共坐尚有余下布莓苔作文罽原泉混混何处来白虹委地声鸣雷水哉有本故如是清泠未受人间埃曲水流随石渠曲曲曲春风动新渌觞泛兰亭客如玊方池水亦潴为方汪洋数顷涵天光昔人曽赋半畒塘今也有客歌沧浪水碓有机非作巧终古周旋曽未了寻常成物不言劳更复何心较多少钓矶垂钓者何人千秋再覩磻溪春水清见石鱼可数旁有闲地堪经纶丹穴于今亦何有有窟如屋大于斗垆鼎已亡存杵臼应是山灵为诃守漱清轩外水涟漪仰高亭前山崛竒丹青尽物不尽意意在地官南望时

　　蓉溪书屋歌【都宪金公奉使还自江西访予冉泾之上出涯翁先生蓉溪书屋记相示想望风景不可得见情见乎辞】

　　绵州城东结书屋秋晩芙蓉花簇簇主人他日一归来手检牙籖三万轴花谢花开清梦遥主人执法立中朝门前不植渊明栁观里曽歌禹锡桃主人怀思客赋诗此是诸郎擢第时西曹法吏春秋笔东阁儒臣雅颂词君不见剑阁巉岩去天近左右峯峦相控引回首蓉溪云隐隐

　　松棚歌奉次涯翁先生

　　涯翁壮游尽南东品题到处皆留踪老闲逸事情亦锺笔底云气成巃嵸乾坤竒观此巻中有歌落落称棚松眼前烟雾如郁葱野无夏屋胡为幪胡不梁柱明光宫君子若人能固穷周旋地占五十弓脱去尘土将腾空上辞鹳鹤下蛇虫天留竒崛当严冬实看纠结虚玲珑蟠根定与东海通不然何以游群龙在渊在陆天机同多言莫如图画工神品妙得吟哦功使君骢马缨垂红偶入野寺披蒙茸闲将手剔古苔封行遍天涯亡是公几回世上儿成翁青云后拥风前冲工师过眼徒憧憧岂复斤斧遭樵童松兮如鸟已出笼时来贵客僧鸣钟寻常曲直嗟麻蓬谁将此物惊盲聋涯翁诗成五色虹突然平地起危峯南来吏牍兼诗筒知音千里如相逢雅哉淇澳非卫风

　　太白山人歌为闗西孙太初赋

　　山人西从太白来东南胜览穷天台鳯歌落落复自和笑问楚狂安在哉江陵曽见子微否道骨仙风子真有神游八极偕者谁江上听潮何太久山人西望几回首石室高寒逼星斗六月争传雪未消万峰谁遣云长守南来遗我方山冠何以报之青竹竿杜陵诗人不可作击节虚堂风雨寒

　　再作太白山人歌

　　吾闻太白之山倚西极华岳崚嶒势相敌上凌刚风太古雪尚寒下抚苍茫鸟无力吁嗟兹山有径不与终南通士将避世徃徃游其中超厯万壑巢云松伊昔丈人负刍者危言曾动河汾公至今谈尘流清风孙君关中豪仰止兹山高自称山人巾葛白布袍入山静坐观众妙出指八极将翔翱胷有五色文眼底无青紫名家自视出杜陵走笔题诗乃如史子长有语称董生季主何心讥贾子迩来五见江东春南寻禹穴能知津相逢下我东野拜何人复谓秦无人我作山人歌物色其柰山人何山林岁年晩江海风雨多山人不归太白空嵯峨

　　水北山荘圗歌

　　近来善学孟端画眼中吾许张临湘临湘病后作此幅树色惨淡山苍苍水北山人好事者要我题诗惠泉下秋林逝矣不可招临湘临湘亦其亚菊有黄华夜榻深长吟偶坐吾玉林罇前击节与未已谁能和以无弦琴听松庵里庐山壁少日相看眼双碧酒酣且作山人歌莫向山僧问畴昔

　　金山行送林提学之山西

　　大江之中有峯崔嵬屹然独立不可动百川到此皆萦回乾坤风气与水相移推来今徃古无断续中间有阖复有开顺流直泻忽此突然者俨如玄圭锡禹戴履叅三才吾闻岷山导江东沱北汇茫然两涯瞿塘谁为峡滟滪谁为堆洞庭东去小孤小又东千里行绕鳯凰之髙台南徐望海只尺是青天如宇置此■〈土幻〉堂杯兹峯非柱亦非碣清泠隔絶人间埃神宫佛刹半参倚唐镌宋刻剥落生莓苔蛟龙隐盘窟鸾鹄栖悬崖上摩苍茫下临空洞兮不可以测度但见海有西户江有东南隈一山二水理应尔嗟此巻石直从何地天将来水神夜戒百灵护万骑驱逐疾走如衔枚吁嗟乎尾闾去终日昆仑几时回振陵风雨潮汐争喧豗大哉吾道一逝者夫何为乎有澜日倒波今颓若非藉此作孤障彼狂且悍将谁与之裁吾人定力如此石沧桑不变此石无倾隤送君须上最高处商声击石开君怀太行絶顶更回首一航东海何如哉

　　貘皮行【成化癸卯冬予伺春试于京邸茹新宁自蜀来觐假我貘皮一寝处者两越月而还之盖至于今正德乙亥三十有二年矣而犹徃来于怀也九月之晦巴东尹黄章遣其子以是物来归慨然有感焉越明日将考成我家庙斋宿容春精舍遂以藉寝物异且适喜而有作曰貘皮行】

　　客从巴东至遗我一兽皮观之非虎非熊罴三十年前尝见之貘哉貘哉古白泽蜀中诸山多窟宅嚼鐡复呑铜他物更何择独出不知云雾深狂奔但恨林原窄辟邪亦袪湿此语自古闻今夕何夕来吾门貘乎貘乎汝诚武吾将高坐论斯文

　　禽言

　　看蚕看火昨夜小姑今夜我夜不能眠昼不坐火弗戒兮蚕受祸无丝可无绵可蚕死惨那看蚕看火

　　容春堂后集巻九

　　●钦定四库全书

　　容春堂后集巻十

　　（明）邵宝 撰

　　○五言絶【十九首】　五言律【七十八首】　五言排律【一首】

　　容春轩六咏

　　瞻尼坛【精舍东有亭奉先圣孔子画像前植杏树为坛其下】
　　画里瞻尼父庭前卽杏坛春风吹绿树真作泗濵看
　　拟渠井【坛之西有地一方画为井田之形艺兰蕙诸香草】
　　横渠复古心纸上聊云尔我画我中庭亦复横渠纸
　　先春台【浙人贻红梅一株与故有白梅对植庭下台以数石】
　　两树分红白同然见复心开花还结子吾道古犹今
　　晩秋圃【精舍西樊地种菊】
　　秋菊有黄花有朱亦有素靖节醉东篱为识花心故
　　鼋峯庭【鼋山石一树精舍前竒而不怪通而不巧】
　　万古水中山一峯山下石古貎独苍然不受风涛蚀
　　钟石沼【二石自湖口上钟山携归置之盆池其一■〈山赞〉屼其一穹窿】
　　石钟以声名无声安取此风水月明中我忆东坡子

　　题扇赠赵宅之

　　苦热思高眺王孙胜有楼城阴连塔影山月入溪流

　　显上人送茶题扇荅之

　　祛暑方静坐茶来清我心铜盘小泉石緑树一堂深

　　闻歌【二首】

　　久不闻山歌南风五月多牧童呼伴侣吹笛下西坡
　　久不闻水歌溪上夜如何一声长复短隐隠度烟波

　　书国臣扇

　　有物能生风如云起太空飒然凉似水人在玉堂中

　　题国英扇

　　看竹不问主听松还对僧山中春欲暮此兴复谁曾

　　得月为星士作

　　与客讲虚中明月照我怀怀中亦有月元从天上来

　　题琴泉

　　手弄朱丝弦音从太古传山中无和者幽涧落寒泉

　　伯川以生日诗来口占代柬

　　谢客不谢诗谢诗应太俗笑舞老莱衣高歌对慈竹

　　中秋日许东庐过我至晩乃固辞去口占一絶

　　君因赏月来赏心不赏月一夜冉泾船千古王猷雪

　　为张云邱题画用其韵

　　梦里诗情逺闲中笔力长云邱本孤絶更爱竹风凉

　　知微病口占问之

　　秋雨山僧病经旬我不来夜来来老圃报我桂花开

　　赠吴鹰扬

　　湖上初逢地城中再会年白头今老矣青眼故依然

　　寒日斋居次见素公韵

　　供茶须地栗【卽野茡荠北方有之】和药谢天麻山鸟投风树江鸥避雪沙近招醪饮薄逺札绢封斜深巷临泾曲弦歌自一家

　　送李白夫【白夫还自应天同考访予草堂诗以赠之东山谓司马刘公公尝有书附白夫见贻故云】

　　他日兰溪上相知尚未深东山千里梦南国两年心长路看孤剑髙枝待上林朱弦寥落久三叹对希音

　　祠山庙火诗以吊之兼慰孔道士

　　古庙前朝建咸淳纪在碑千金未足惜一火竟堪悲回禄増邻戒嘉平罢里祠羽人愁且病风雨夜何其

　　送浦文玊会试

　　雪色照行李江帆影碧空壮怀离别外长策对扬中风转扶摇上星回斗柄东济时公等在吾道付冥鸿

　　送刘介夫四川提学

　　蜀道兵戈后君行为作人冬深方度腊江逺故从岷钟鼓堂坛曙旌旗道路春锦川明似镜天与照风神

　　慈寿为林镇江赋

　　名郡临江表思归未得归遥持扬子水剧舞老莱衣秋壁寒逾峻春阳逺更晖征黄仍汉典重诰到慈闱

　　元日试笔荅浦文玉

　　轻着风吹桞深将雨裛花诗筒春有草砚滴海无涯厯纪还元日车书正一家晴洲堪共眺新水荻生芽

　　明日迭前韵

　　秀句传新岁应知笔梦花昏初回斗柄春已遍天涯有客真徐孺多书岂邺家朝来看草色隐隐在根芽

　　东庐见过

　　客从寒日至下榻对梅花它夜月千里伊人水一涯病怀违酒社老兴托诗家再过须为约春茶渐有芽

　　又用韵柬南沙

　　有风门独掩寒径久无花客舫维城角吾庐傍水涯闲将寻奕者静复谢禅家茗碗何堪供山童掘笋芽

　　送陈严州嘉言

　　旧守持新节江邉问睦州春星观雨驾秋水济川舟风瀬迎驺骑云山带驿楼范公公所慕到处得追游【嘉言前守饶州】

　　赠余鸿宾

　　晩领儒官檄真成阙里游诸生今复鲁吾道故从周冻雨随春作凉云接海浮古松看挺拔应待栋梁求

　　文玊送双莲有诗将之次韵为荅【二首】

　　水国秋风早双莲若为携对时占举首观物兴思齐茹苦辞熊胆行空信马蹄相看清露溢仙掌不湏梯
　　投我清心物筠笼故故携如闻歌和越真解味忘齐甘露分松顶香风逐骏蹄高登飡沆瀣从此是阶梯

　　秋莲走笔荅文玉

　　秋莲如晩子应有物持携双玉价难并群珠数已齐色鲜浮露羽香逺逐风蹄太液九天上朝来何处梯

　　谢生荔次友人

　　有客传闽荔怀君我更携时和成地胜物论待人齐蜜荐连龙眼尘封谢马蹄因思南极贡航海复山梯

　　闻东所讣

　　东所不可作其如海月何百年清静坐一日激昻歌夜雨梅山道春风贑水波白沙遗像在老泪欲滂沱

　　南轩为陈廷仪赋

　　南轩何处是负郭小桥东客复来今雨山如对此翁有怀将献曝无愠亦歌风期日徃称寿老人星正中

　　赠周育斋

　　风雨秋堂冷公来便作春雅情长共物妙语不惊人池养寒泉静园收硕果仁飘然还画舫湖海自知津

　　送李司训

　　九载成贤日超迁在此行飞龙重覩象鸣鹿屡闻声雨露春方早江湖晩更晴东山读书处回首有余情【东山书院在余干李余干人也】

　　菊花荘一首寄吴宪使

　　东篱千古意今在野桥东乗兴者何客忘机有此翁关河雄镇后风雨醉吟中我亦开吾径秋来得几丛

　　述事用澹成韵

　　世事弦歌外吾庐揖让中竹深云冉冉苔滑径重重我独观生理人徒问坐功秋深苦多雨真欲讼云龙

　　再用韵荅文玉兼赏佳句【二首】

　　秋月将弦夜林居自老身社无邀酒地里有和诗人照隐看悬鉴穷玄拟驾轮一明千里共爱子笔如神
　　诏侍宁亲日弦歌报主身静中真乐地病后有闲人月水双涵镜风天一转轮达观无不可碌碌恐劳神

　　见新月用前韵

　　独恨中秋月年年照病身星邉槎有客江上笛何人兎影还双杵蟾光欲半轮万峯天柱顶愁坐正驰神

　　遣夜用前韵

　　吟遣初长夜愁将久病身地寛吾爱我天逺此怀人北共星从极西生月在轮披衣还起坐无汨是存神

　　渐霁

　　渐霁驱愁思无风稻正花径来今雨客烟起野人家晩榻将新月秋溪有凈沙东邻知我兴多事报山华

　　荅文玉

　　诗到谣还歩秋庭落细花百年双老眼一代几名家烟径兼疎雨风溪带浅沙不知城郭外何处更清华

　　再荅文玉

　　有客题新句吴笺动墨花市桥南北巷邻屋两三家江水初辞峡溪金故出沙病夫饶古意极力谢浮华

　　分胙馈东庐

　　病起乾坤大秋分日夜中山花还我径露草更天风膰爼分清庙诗筒寄野翁南楼明月夕谁与一罇同

　　赠针医罗某

　　百年江海兴南粤又东呉陈榻还曾否骞槎信有无神功人掷杖隐计市悬壷归到仙岩下重看五岳图

　　次韵荅顾与成

　　寺忆重游处僧房古涧阴诗坛曽有意禅榻本无心未敢忘周梦焉能和越吟思君时极目湖上两云岑

　　次杨支硎题惠山泉韵

　　公来多逸兴胜赏独于斯水德元无滓山灵故有知泠深方汲绠瀑逺自降旗古调谁能和风湍下石池

　　以云南芥菜送文玉文玉有诗用韵荅之

　　病起亲畦菜常怀饭我恩有方能入药无和未成飱迹比■〈氏鸟〉蹲野心忘鷃适樊慈闱亦知味吾不愧曾元

　　再荅文玉

　　殊方传美种雨露共天恩葅已供时荐羮还劝客飱梦基君亦蔡学圃我应樊莫道冰霜地微阳复起元

　　夜宿华甥夕话斋与许东庐叙旧

　　坐共青灯榻真成夕话哉暄凉纔问昨晴雨未知来腊放诗人笔春分野老杯梅花应识我相对一徘徊

　　送徐提学

　　两浙多才地三年化雨深何人悲枥马有客赋镕金歌向胥潮听书从禹穴寻旧游吾所愧棠树未成阴

　　题扇赠侯刑部用姚少师泉上韵

　　三日金陵道江船趂晓开泉甘容我住山重为公来石愧元章拜桑怜著作栽冬深初雨雪春色已盈杯

　　泉上次姚少师

　　江左此亭古原泉若为开龙嘘山雨动鱼跃水风来菉竹曾闻赋金莲不见栽晋人如可作此地复流杯

　　寗庵少宗伯见过

　　病后相逢处犹疑十载前君行当要路吾道在寒泉轩坐风初静城居地偶偏麻姑坛可到谁共赋游仙

　　送谢景州【侯起家乡贡厯官太学数年而总赋吾郡清德表表可颂御史谓州守正官也于是乎举侯之初至尝谓予曰廉吾分也不敢自言去之日当知之今侯去矣于是乎言】

　　财赋南畿郡文章太学官清为舆论重老觉仕途难台斗天何近沧瀛地本寛董祠千载后再拜肃衣冠

　　元夕过南沙南沙有诗用韵奉荅

　　月比昨宵昏阶墀尚有痕主人将就榻童子正敲门市上灯初静斋中席旧温阿咸能从我病力独乗轩

　　以泉寄寗庵将之以诗

　　星汉孤槎畔风涛二月前不来今雨客聊寄此山泉使出乡闗便家从驿道偏曽闻路人语尘世有登僊

　　薏苡粥次涯翁韵荅张提学

　　旧是南方物新从北塞传两封何郑重万颗自匀圆入剂堪充使加飡漫拟仙无心成故事涯老赋诗年

　　雨中怀侯世卿

　　半月黄梅雨怀人意独深吟长唐省漏梦逺宓堂琴活水通泾曲甘棠散野阴泉亭千古胜留眼共登临

　　迭前韵

　　不枉河阳驾东亭草径深雨余方策杖风至自鸣琴病榻忘周梦郎曹惜禹阴未须嗟室逺时有简书临

　　次浦文玉对池荷【二首】

　　超然不见埃池上见花开华岳诗中望庐峯梦里回江湖吾道在坛席若人来逸调难为和天工自剪裁
　　朝露洒炎埃红渠相映开色深从水出香逺遂风回华国将移去怀人幸折来江南多旧曲知是女郎裁

　　读陆民望墓铭

　　爱君不能荐深负百年知吴越观风地秦淮歩月时清修堪立传敦厚称为诗读罢南沙诔凄然涙欲垂

　　寿徐封官

　　老拜封官命归来髪未皤巷深尘事少园小野情多久视天终定初生日又过寿君无长语击节逺游歌

　　夜坐怀东庐子

　　有客经梅里东庐兴若何万寻青壁逺一径绿阴多白日羲皇梦沧浪孺子歌新凉且明月下榻候相过【钱忠言言每过梅里东庐子必门坐而吟哦声闻于舟】

　　文玉咏吾石次韵荅之

　　有物元如此无材柰尔何云高千仞小山静一巻多新刻磨崖字遗声击磬歌不须袍与笏意到卽相过

　　春日怀史敏甫

　　灯夕何须卜阴晴月在天怀君将缩地别我又经年泾上晩独立梅花春可怜惠然如在卽重咏惠山泉

　　慰秦国英哭子

　　哭子情无极慰君伤我心幽魂青嶂逺老泪碧潭深麟趾空占梦椿庭正惜阴荒亭重延伫天道竟难寻

　　宿知微山房

　　一宿山中寺王郎两月情榻云春坐暖牕月夜看晴茗供新分水钟声逺隔城知微请题画政及我诗成

　　发文正公吊书后有作

　　子在心常北吾归道未南书从春后絶恸岂病余堪诗兴江山老忧怀岁月酣百年函杖地犹许梦中叅
　　平生一瓣香今日托人将鸿雁南来少风尘北望长【时闻有北边之警】回天曾有笔济海竟无航留得遗文在星辰夜夜光
　　漫识金山酒公因赏识人【己巳春宝以总漕至瓜州邃翁饮予金山寳曰异哉此酒宝不饮十年矣盖意公所馈内法酒也翁曰此扬州所酿耳是冬入朝具以告公公曰吾未尝馈希大在坐曰某实馈之公曰知味哉若人可知不错了江西秀才】忧为天下地笑返雪中春【是岁逆瑾将置寳戍至阁下议石斋先生曰邵某云云李老先生知之于是乃得致仕云】山色言増重泉评意出新【公寄题惠山泉诗有曰地官侍郎心似水平生品泉如品士似云江水不同清此山自得青金精】北行人渐逺愁见水粼粼【时宝亲送宁儿至河濵】
　　有句传江左长教和且歌【公近为江南人题诗书其尾曰二泉为我和之又有曰二泉见之其能黙焉而已乎】未应知己少自是爱人多云野秋无雨风江晩更波伤心门下士鬓髪渐成皤

　　卢侍御师邵言文正公除夕之梦

　　梦里题诗处悠悠万古心鳯衰吴岳逺竹老楚江深南极星方照西涯月竟沈绣衣能语我歌苦不成音【师邵云乙亥除夕梦有人持画竹求公题诗成止记二句曰如闻鳯鸟今哀矣欲采琅玕柰逺何】

　　闻钱伯川讣

　　伯川俄大病哀甚哭无辞未毕慈亲养空勤圣主期湖山春正尔风雨夜何其更忆新亭上高文记两知

　　雨中写野景

　　雪应初春少龙分昨夜灵瀑长疑落汉槎逺欲浮星沙鸟兼云白风萍泊岸青渔船投酒市吹笛过前汀

　　雨霁和文玉【三首】

　　雨霁诗初至朝来鹊有灵老农频望岁野史亦占星风水萦新碧云天露少青五湖堪一望高阁瞰鸥汀
　　霁景还天道吾诗亦性灵槛浮少陵水堂倚太邱星城日低仍白村烟逺更青客愁殊未已云隐隔溪汀
　　连日愁多雨还谁歌雨灵已看船入市安用驾冲星葵掩庭中赤蒲添石上青何时歩新月策杖过沙汀

　　送王同知之处州

　　伊昔曾游地今还送故人舟横吴浦晩驾转丽阳春山静南无粤星明北有辰不须论展骥天子重臣邻

　　送杨学正之安陆

　　老臆吞云梦于今在眼中楚材元有望湖教故多功山色连平野江流入半空谁为三鳣颂夫子又关东

　　送伍御史汝真之广东

　　煌煌岭南节迤逦过江东岁月驰驱里山川感慨中有天还北斗何草不秋风如见王宜学相思道病翁

　　与王子春夜坐

　　君来下我榻大热得清风夜色高低树秋声逺近蛩诗曾惊鹤老数已动枫翁万巻吾堂在烦君校异同

　　湛空为僧作

　　京尘如海水明眼本来空折苇流沙北扶桑断石东百年无梦后万象不言中瓜歩还西上庐山问逺公

　　夜坐有怀浦文玉

　　哭子身仍病怀君我亦伤江湖秋欲老风雨夜初长鹤梦芜汀逺蛩声草砌凉兼葭空独赋愁寂不成章

　　寄薛石泉

　　此叟何如者山中有石泉润生晴谷雨光动夜潭天鉴影空坡老题名重羽仙岁寒吾道在须记定交年

　　九月一日同诸友行山中【二首】

　　晩秋逢霁景山寺恣幽寻霜树丹犹浅寒潭碧正深竹垆鸿渐茗松榻颕师琴亭上还高眺悠然万古心
　　龙阜秋云外微茫径可寻鸥情沧渚逺松影白云深风逼重阳帽泉流太古琴草亭春色逺犹是浴沂心

　　为潘复轩题画

　　两山藏古寺一道泻清泉老衲偏知路高松不计年桥通采苹涧林起煑茶烟更爱王中舍长谣庐岳篇

　　海洲菊花荘小燕

　　黄花方对酒有客复鸣琴此老归来兴今吾病起心落英曾物色疏越自声音久熟江头路桥东更可寻【涯翁寄寳诗有江头路熟家家到之句】

　　汪司成器之燕二泉精舍器之为予作精舍记先是三日寄至

　　一杯山馆酒十载岁寒心病起怀君切文成望我深江湖方逺厯邱壑且幽寻已办题名石公来始自今

　　除夕感怀

　　病后逢除夕灯前感壮心梅花万古色云树一庭阴客去仍悬榻歌成复听琴蘧瑗思寡过千载有知音

　　送秦国瞻赴应天判

　　【国瞻佐京府告别于予书此赠之予于国瞻有一日之长故多规焉京尹白公辅之子同年友也见国瞻如见予闻予言将无为国瞻规益者乎】
　　南国今丰镐东郊旧毕陈保厘资一徳相恊頼诸臣城险瞻维石江深渡有津谒陵真对越适野极咨询汉史闻书鳯周风想赋麟转输民力竭湔涤圣恩新牧苑曾归地乗舆亦济人羽仪看筮渐棠憇听歌豳日月光偏近山川气孔神吾贤应妙简尹伯况同寅此日栖鸾地他年燕鹿宾省台虚席在珍重报君身

　　容春堂后集巻十

　　●钦定四库全书

　　容春堂后集巻十一

　　（明）邵寳 撰

　　○七言絶句【六十五首】

　　题余立夫扇次企斋

　　乞得尘途未老闲却因多病负看山春来拟作吟诗社一月同君十徃还

　　次见素翁送子【七首】

　　雪余诗到病夫惊素老丰姿纸上盈笑折梅花伴孤咏海风吹月不胜清
　　爱才成癖谓公偏吐握曾闻古下贤嗟我怀人无所报一罂将汲惠山泉
　　劝驾南来雪满山到吴先慰病中闲而翁爱我时飞札更有清言在梦间
　　庭训看来字字真老于吟咏转精神沧洲吾道平生语不道苍生望在身
　　策名方际风云会问道须从水陆宜山下出泉庭训在百回千折定东之
　　久矣闻君一见之雪消东渚晩舟移百年家学重敷对臣子孤忠天地知
　　用世无能且病身却劳长者寄书频慈闱春酒堪时献岁有山田亦未贫【莆阳林志道发解北上道出梁溪访子草堂出视尊甫教言某辱公爱久而志道尤敦雅谊不敢黙也病余久谢笔砚殊不成章良用自媿耳】

　　除夕知微馈泉先是有怀因附之

　　两罂泉水一童来向日茅堂午正开谩谓清风无可报雪中诗为寄僧裁

　　睡起偶书【二首】

　　虚堂午热睡不得听客髙吟公甫诗诗当好处却恐睡正是隔帘风动时
　　人言心静不愁热凉风不来凉意来从今夜夜有月色更爱草堂南向开

　　春日奉次涯翁老师【二首】

　　独坐心情病后长已教童子任耕桑采新时为髙堂献西自山乡东水乡
　　一枕羲皇午梦长有诗不敢和柴桑燕山青绕今京洛却指程门望帝乡

　　为华文逺题画次顾东江

　　松枝落落骨栾栾风动寒泉更好看湖上幽居故相近他年曽此赋斯干

　　卽席题扇【韦轩饮子松风阁】

　　同向山中试茗来松风髙阁倚崔嵬兴酣别院寻僧去却爱幽花满路开

　　扑蝶图【宋裕陵笔】

　　花雨初晴日正东游虫各自领春风狂童不识荘生意漫把闲情逐梦中

　　赠钱校书

　　夫椒山前孤草亭水风吹月秋冥冥客来鹤去主人返七十二峰湖上青

　　题竹送李司训

　　送客将归歌复歌诸生攀挽欲如何竹枝把作松枝赠岁晩相看思更多【李君秩满将行诸生请诗者踵至予谓可以观师道皆有以与之周生以画竹来复赋一絶盖江南词也予尝闻余干舟子亦善吴歌试以授之如何】

　　灯市追和钱希翁

　　独向三桥静处行松棚落落带春星城中月是山中月一有灯光分外清

　　为葛元兆题扇

　　青藜为杖葛为巾采采山中百草春歌罢紫芝还自和九峰残日未逄人

　　吴心逺惠新茗重以盆蕙走笔谢之

　　题书正为山翁问忽报山翁使者来坐有香风起何处山中花在盎中开

　　戱荅许东庐【二首】

　　春晩天涯有所思诗来刚值落花时青青竹笋真如玉珎重还教棘护篱
　　主人心逺客来稀剥啄声知是也非问讯何如还道甫数行书与一童归

　　夏夜足成春日之句

　　春风门巷冉泾西兴到新诗漫自题鹏翼顺风沧海梦桃花流水碧山栖

　　椶蒲【二首】

　　椶榈根老久应捐漫托昌阳为引年露下髙天秋涧冷山中人作水中仙
　　椶本栽蒲故有之水边石畔鬬新竒相逢若问通仙否直待形容变尽时

　　再韵【二首】

　　老朽判为世所捐定交今喜得青年清泉白石非君事行作蓬莱顶上仙
　　蓬莱路逺未能之水上枯槎也自竒剑佩森森人似玉群仙初谒太清时

　　次南沙谢菜

　　敢夸异种出云南老圃新畦也自堪击节有谁知此味介君能辣白能甘

　　赠周含山

　　五年佐邑平如水更有余功及我泉何地含山君莫问两般疆宇一般天

　　奉次涯翁先生冩真【二首】

　　万古勲名百岁身古人风采在今人丹青纵有如神笔难写胷中一点春
　　后天不老是公身今作人间野服人若问向来黄阁地东阑芍药有余春

　　题景娄翁寿藏追次张东海韵

　　乾坤随处是行窝漫听人间哭且歌莫问向来登啸地太湖秋晩水増波

　　奉次涯翁先生漫兴【二首】

　　新为邻人短筑墙竹边小径旧升堂病余谢客浑无事童子犹嫌洗砚忙
　　水调山中不用符老僧仍挟古茶垆晩来送客前泾去问道前泾月有无

　　戴文进春山迭翠圗

　　戴翁笔底有春山万迭风烟尺素间好似西湖新雨后两峰回首六桥湾

　　王友石枯木竹石

　　何处萧萧玊数竿树边石畔晩风寒王郎标致元如此每向人家畵里看

　　邹就闲见访

　　三十年前见此翁青春标格旧家风而今白髪垂双鬓秋水依然是碧瞳

　　米老拜石圗

　　眼底巉岩万古珍乾坤回首几风尘公来一拜还袍笏不道天涯有美人

　　王友石渭川烟雨圗为施克文题

　　此老胷中有渭川笔端能雨复能烟休论画法如书法曾向松庵读史迁

　　施克咨友石竹枝扇面

　　石庵画竹人争赏尺素流传知几家偶见平山亭子上长吟落尽晩春花

　　谢张提学惠薏苡仁【柬云涯翁作粥服之有辟湿之验】

　　辟湿初闻薏苡仁涯翁诗里见来真东风吹送台端贶活火山泉共作春

　　赠邹光懋

　　五月蠡溪新水生菰蒲出水与堤平望亭南望太湖白溪上诗人无限情

　　谢张廵抚惠廪米

　　廪人珠玉辱多分南浦犹怀共水云作粥便将和薏苡涯翁诗自学台闻【春初张提学寄薏苡仁兼致涯翁老师絶句诗言和米作粥已湿有效故及之】

　　为邹文谟题画赠刘古田

　　黄鹤楼前江汉流十年乡梦在中洲而今木铎翻琴操又向闽南望楚州

　　咏史

　　麻衣力尽泣孤臣回首江南草色新独恨乾坤如许大首阳无地可埋身

　　春庭八絶句

　　三年种松五尺强松枝盘桓松叶长岁寒节操久应见春日开花清更香
　　偶栽梅树是红花每岁花开对客夸知己相看心自白尽将颜色付诗家
　　菖蒲本是仙灵物却为冰霜穴底藏过尽东风更梅雨水中央看婉清扬
　　西园移来两丛竹千古湘皋宛旧斑莫道吴天非楚地主人眼底有江山
　　新梧树傍旧桐栽俱自青山寺里来几见霜黄春又緑有诗空和鳯凰台
　　买裁金橘短婆娑向来洞庭风雨多分付苍头好浇灌莫教人力负天和
　　燕居亭前石子台两株银杏一时栽莫言未得弦歌地画里尼山许见来
　　九畹新成古井田滋兰又似赋骚年不如无界还无数雨露茫然太古天

　　题画送胡仁夫【二首】

　　酌泉饮君君莫疑此泉德本与君宜烦君持向开河去宋老祠前奠一巵
　　东山寺里相逢地陆子泉头再会年震泽烟波彭蠡月乾坤回首一茫然

　　望云庵为林提学题用素翁韵【二首】

　　白石山前云气深有时飞起有时沈太行顶上南回首千里慈闱隔岁心
　　黄河东绕太行深云薄西峰日未沈万里乾坤同一慨北南行止两无心

　　雨中柬文玉【二首】

　　雨中闭阁自焚香门外诗来故故忙梦里风骚犹逺在却教白日破羲皇
　　梅天散帙动芸香谁信闲人尽日忙不见青藜照清夜欲将遗事问东皇

　　寄许东庐

　　冲雨冲风一事无东陂南荡水连湖兴如王戴非因雪他日休烦作画圗

　　题石庵画竹

　　萧萧数叶不胜看到此方知画竹难谁信中书曾放笔片时行尽楚江干【涯翁有题柯丹邱画竹诗曰休将画竹论难易刚道繁难简更难君看萧萧祗数叶满堂风雨不胜寒石庵此幅足以当此不知丹邱所作于此何如也】

　　为俞立夫题秦务本小画

　　诗兴逢秋日渐深相知独寄画中琴青山影照斜桥水时徃时来共赏音

　　听松偶成【丁丑十月廿八日】

　　秋深水国候来鸿一夜悲凉见朔风行遍冉泾无语者听松阁上哭涯翁【某以翁小像悬松风阁旬月一谒之】

　　成汝从惠鲈鱼口占荅之

　　溪边渔艇日相寻谁遣鲈鱼动我吟我脍我羮人莫易当年张翰亦劳心

　　容春堂后集巻十一

　　●钦定四库全书

　　容春堂后集巻十二

　　（明）邵寳 撰

　　○七言律【一百三十首】

　　白石草堂奉次涯翁先生【二首】

　　【涯翁先生为林镇江廷元题白石草堂诗跋肓将至江南二泉见之其能黜焉之语輙用韵以归廷元情见乎辞】

　　北望长安近日边春风函丈忆当年新题岁月经纶外晩节乾坤杖几前诗巻有情多汲引门墙何日更延缘朝来忽对林京口却道西堂别是天
　　草堂回首海云边旧路依稀几来年白石峯髙幽兴里沧江水阔大方前闲来月棹频乗梦老去云巢再结縁领得涯翁新墨去文星长照斗南天

　　又用前韵寄林镇江

　　诗兴时来案牍边故山风物自年年渌分一水桥南北青拥群峯屋后前明月半窻空有梦清风两腋竟何縁秪应独上金山寺吟倚沧江万里天

　　雨坐用旧韵

　　檐溜声闻隐几边去年多雨复今年林皋緑树层城外江浦黄梅五月前夜榻长悬须雅客昼帘深下谢尘縁西山云气东山月他日容春亦此天

　　静中写怀用前韵

　　策杖山边复水边病余翻喜得长年风光共逐初晴后春色还怜未雨前何处乾坤堪一啸平生泉石本多縁闲来独上西楼望古华峰髙正倚天

　　寄崔工侍民瞻用前韵

　　郴州南望楚云边颜色长怀别我年岭北春从梅折后衡阳书在鴈归前雪淹夜榻无佳兴【己巳冬在东朝房】月照秋槎有胜缘【乙丑秋在江西滕王阁】病起莱衣方再舞晩风吹雨过梅天

　　荅朱云厓何梅壑复用前韵

　　腹笥便便不姓边暮年诗兴似青年一春风雨题缄外万古江山放笔前壑倚梅花真入画云生厓石自成縁晩凉相过须乗兴酒在清罇月在天

　　又荅林镇江

　　麻姑山下石矶边舣棹逢君是此年落月梦长千里外归云心逺九峯前东曹吏牍忙中事南国诗筒病后縁公暇漫从江郭眺沧浪歌起白鸥天

　　寿涯翁老师用癸酉守岁韵

　　濯缨歌罢水无尘静里乾坤太古春藜杖有情随兴逺彩毫无象与时新星辰又值初生日山斗同瞻未老身白髪门生江海上捧觞真羡在庭人

　　闲居用旧韵

　　短墙隔断市桥尘地为容春早得春春雨却扶嘉树老草堂方舞彩衣新经纶不入间边梦笔砚长随病后身刚爱緑阴帘阁坐抱琴惊见扣门人

　　书院新成再用前韵【二首】

　　小堂开向绿阴边故老相过问徃年水接少陵新槛外草生茂叔旧庭前山从西望城纔隔溪自东行路亦縁微醉独歌人莫讶春衣初试晩晴天
　　书策重翻架上尘两年多负病中春手将笔试初知徤心与盘铭几见新方得养亲真爱日未成报国敢轻身冉泾门巷深如许击节髙歌不和人

　　秋夜与东泉澜庵坐月

　　病起寻诗此夜多隔帘月竹弄婆娑灯光相对知人否酒戒未开如夜何它日更期天淡荡去年犹忆雨滂沱西风吹绽东篱菊湏向花前一浩歌

　　病起山行

　　半年病足懒登山咫尺烟霞梦寐间再到欲题新岁月相逢争识旧容颜流过乱石清泉静飞尽浮云翠壁间漫道坐来多渴思一茶还待老僧还

　　寒日怀卧云上人用昌黎韵

　　病余情绪还无頼久拟临泉洗宿埃载酒定须三宿返送茶时复一僧来身从白日风时避眼到青山雪处回为问西斋悬榻地荒云和叶几堆堆

　　甲戌正月三日山行次史敏甫

　　万壑春姿一夜还画船载酒共看山泉经古寺自双涧亭倚危峯还几间真乐竟须同客醉浮生何必羡僧闲南岩更得和风早笑索梅花不作悭

　　徐用中寓松风阁诗以为问

　　舞雩何处问髙坛松阁春风晩带寒病起不须操几杖诗成刚在凭阑干榻縁徐孺初教下垆为王郎试索看我欲坐君听古调隔墙还有玉千竿

　　雨中漫成

　　阳春门外水田田野老歌声逺近连雨应雪来曽计日月从星在故占天漫看东渚横孤艇久拟南风振五弦更爱亭前新种竹一畨沾洒一森然

　　寄许东庐

　　老去诗篇兴若何一春城郭少经过阴怜緑树风偏好湿怪黄梅雨太多静力更凭闲打整狂心都逐病消磨劳君问讯无堪报微醉亭前独放歌【微醉亭在容春精舍取康节诗意】

　　荅桂子朴

　　南行将母底须悲浙水滩髙恐到迟秋月春花皆我梦海风江雨此何时孟郊心苦吟游子韩老情多赋别知尽把新怀对难弟玉峯回首思冥迷

　　闻李四顺讣

　　百年家学有箕裘晩擢髙科仕亦优北斗望中心鳯阙西山归处首狐丘一封诰尚虚新墓万巻书还满旧楼最是渠南亭子在黄梅细雨不胜秋

　　次杨淡成

　　去年鴈早曽闻赋今赋还闻鴈晩来信入上林云有路居空彭蠡水无陔独看黄菊疑秦令未猎长杨媿汉才莫道喘牛非我问饭牛歌罢自生哀

　　赠边伯山教授

　　看尽长安一日花还从八月返星槎儒官故冷师模重宦路虽迂国体华地接苏湖风有自天空蓬阆海无涯栋梁榱桷皆时用歌向先生不是夸

　　送费鹅湖先生归铅山

　　归兴乗秋度玉山始知佳境在人间云鸿影外江湖逺皋鹤声中日月间秘阁文章天下手都门圗画老臣颜感公相问无能荅病客江南正掩闗

　　寿贾封君

　　上寿人膺太史封白头林下庆遭逢清时恩典隆冠冕令子文章重鼎钟鸠杖晩扶闲处立兕觥春映醉时容仁源不在南阳水莫问今生菊几丛【正徳甲戌秋贾翰长鸣和书来言其尊甫封君寿九十请诗庆之封君予在许时所敬爱者诗之庆其能已诸时予病新起有诗而未克书越二年丙子秋七月望始克书以归】

　　屋舟为京口钱宗玉赋

　　风波懒逐世浮沈小阁凭虚敞素襟采药每牵浮海梦乗槎聊遣济川心水能载覆旁观久天与周旋独坐深闻道江南船似屋中泠何地觅帆阴

　　幽居四咏【涯翁老师近寄至园亭四诗正与幽居景物相合依韵写意聊以自适他日有便将呈焉请教】

　　树色
　　乍浓还淡弄朝晖树色依稀定是非楼上望回川厯厯城阴遮断路微微晓云有影团倾盖春水无波渌染衣独坐怀人心正逺天空渭北鴈初归
　　花香
　　花气絪缊共暖风谁从起处问西东偶来似与游丝下却散还随梦蝶空曲槛有时应独驻幽居何地不相通等闲拟得涯翁句已落人间色相中
　　鸟声
　　一鸟不鸣山可怜更怜鸣鸟过檐前友声信有如莺语喜报曽闻是鹊传南国音成非别调北牕梦醒正闲眠近来习静心初定独把无声寄五弦
　　鹤舞
　　误向丹邱共羽流多情今得此亭幽长鸣似与髙人语屡舞谁于醉客求风羽九逵能抗晩野心万里欲横秋试将衣袖闲招引转尽花阴意未休

　　自和幽居四咏【昨和四诗以专咏物而畧于所见兹复用韵如左】

　　晩晴无物不含晖此树天将悦我非一碧故涵秋水凈半黄初着晓霜微吟随望逺长凭几情忆阴多坐解衣莫道寂寥谁与共天风时引白云归
　　忽有幽香共午风小春庭院菊篱东一丝何处来应逺百和无端界本空漫道芝兰随物化真闻黍稷与神通麓堂地隔四千里三叹余情数纸中
　　绿树春声正自怜秋深幽鸟复庭前谷中音似闻人语池上书应为客传短调自须风静听多情谁起日髙眠闲来漫拟成新曲长啸临流付一弦
　　饶州遣鹤剰风流小圃新开竹径幽见影浅将于水监闻声髙欲自天求图中恨识青田晩梦里疑看赤壁秋莫向主人撩醉眼病余如我且须休

　　寄吴宪使

　　濂泾草堂清可怜幽期已在立秋前社中诗自无新什方外书应有别传野旷正堪乗月歩日髙犹为避风眠伯牙山水锺期耳万古知音不在弦

　　寿涯翁老师

　　缄诗到已过弧辰十月书回墨尚新独乐园成身未老静观心在物皆春千钧笔试三杯酒数仞墙趋四海人古华山泉深更逺年年持此庆生申

　　寿吴宪使【甲戌有诗酒托黎判簿转上秋九月始达故诗中首谢之宪使吴海洲开六十之燕某初勿药未能徃称觞谨奉春酒一尊侑之以诗】

　　东藩回首兴飘然须信吾儒有列仙湖海正当初返地星辰还值始生年南山静对陶潜菊春酒香分陆羽泉笑问丹丘何处是为君重赋逺游篇

　　观红梅次玉林韵【予庭旧有梅一株故有观梅之约客复以二株至遂以起兴】

　　两树新从浙上来一株先向槛前开春回老干经三月酒人酡颜定几杯画笔词锋争胜负花情人意两徘徊玉林髙唱南沙和月上东山客始回
　　清兴逢春似水来红梅花下小筵开尽将颜色降诗律独引风情入酒杯积雪不知香逗遛落霞还与影徘徊海棠更有西轩在赏事真须第二回

　　雪中红梅

　　红入梅花淡更妍一株曽向麓堂前为春独歩还今日与雪相违又几年素质已叅丹鼎客朱颜应作羽衣仙凭谁唤醒罗浮梦不信瑶池别有天

　　得莫如山浦文玉和章复用韵一首禁体物语

　　初阳一点便成妍占断容春小阁前犀浦有招须避地海棠相见定忘年姿容漫倚云边客香影空传海上仙寄语诗人休物色已知描画不如天

　　送梅

　　吹残玉笛有余妍愁向东风问雨前共矢心情如白日长留颜色似青年看过春陌且从客飡尽朝霞还访仙何处江皋可遗玦罗浮回首海南天

　　再咏红梅【梅禁太严济之以寛犹琴之有泛声也为知音者报】

　　江头两株来越人却依旧树争鲜新竹松相与可偕老桃杏不知应妬春特书方将补月令殊色乃复烦花神倚阑独对东风语万古清香真絶尘

　　送秦中丞国声之湖南兼呈东山先生

　　中丞旌节自东来黄鹤楼髙倚宪台江汉朝宗千古地风霆鼓舞一时才洞庭水阔春初渡衡岳云深晩正开老矣东山烦问讯苍生回首柰何哉

　　送华大叅文光【春寒且风深坐东堂玉林翁至特索梅心送行之作即请限韵成二首兼简刘提学】

　　老鹤风清蜀道寒使君直节动朝端峨眉月小天非逺灔滪春深水正寛今雨客怀还对榻平生交谊自胜冠益州画像闻犹在石本凭君一寄看
　　兵戈销尽蜀江深甘雨和风使者临寛得一分非小惠逺从三殿是佳音他年鸣鳯曽为瑞何处甘棠不作阴提学分司如我问古梅花下忆论心

　　雨坐

　　桃花水来花正飞鸣雨既过还烟霏道人多情自晩阁童子好事空春衣溪上芳洲白鸥剧城边野塘青草肥山园竹萌未盈尺有仆修篱乗棹归

　　陈嘉言送双鹤以诗遣之次韵为谢

　　病后身轻欲御风羽人谁遣过墙东乾坤有地云随驭日月多情鸟出笼诗社几人时野服使君五马古侯封天机动我鸣还舞更爱新巢在老松

　　馈笋于侯明府明府有诗用韵荅之

　　玉在山中敢自珍令君诗到便成春坡翁他日言何剧石老此庵看已真【吾尚德书院乃九龙山人隠地山人画竹妙今古人谓得之此中友石山人别号也】巢鳯欲来先振羽箨龙方卧渐生鳞筠笼落落惭为政只馈清馋不馈贫

　　以梅实樱桃赠文玉文玉索诗用前馈笋韵

　　人有相知果有珍盘中朱绿眼中春休论金鼎调还未且道筠笼赠是真试熟漫凭犀浦鸟荐新兼侑锦江鳞无端生意诗囊在报尽璚瑶正不贫

　　得干笋法于文玉用前韵为谢

　　待聘多君久席珍等闲熏炙亦成春相知岂谓新时好不厌曽闻淡里真煮石每教寻活火屠龙谁解斸生鳞庭前更有双梅实古鼎无劳笑我贫

　　再荅文玉用前韵

　　市桥樱笋竞相珍四月风光未尽春病欲自医须此静才难时用是吾真南山地近无丛桂沧海波深有一鳞【文玉号桂岩久屈礼部】数畒小园千挺竹野人家事不曽贫

　　三荅文玉【二首】

　　十载胷藏万古珍挥毫应待殿前春群龙变化知非幻二鸟遭逢恐未真独夜坐醒云鹤梦长风歌动石鲸鳞古人青眼如犹在肥马宁教笑士贫
　　蕨芽未许殿山珍孤竹根回地底春歌菉千年风故好闻韶三月味应真沧江雷雨龙无种深谷霞烟玉有鳞漫咏杜诗还自笑数株桃树济谁贫

　　追挽荘定山【江浦荘生会索其先大夫定山公挽诗于予因缄见素林公诗来盖于今十五年矣雨中无事检而得之追感夙谊用韵成章】

　　尺疏曽闻奏玉皇上元灯火谢词章百年不起燕台马万古犹存鲁庙羊剑委烟霞还岳气笔参星斗动江光长歌滴尽东堂雨祗缺青山一瓣香

　　次浦文玉夏日遣怀

　　午风清爱葛为袍销尽炉薫政寂寥愁里得诗如客到【诗到时予昼寝方起】梦中观物笑僧骄【适梦入古寺僧有以智永帖出观者予曰于公书何如僧曰颉颃予大笑而寤】三年病合投闲计十里游辞避暑招【吴海洲屡约出游皆谢之】有曲和君还自已古琴疎越未堪调

　　待曙楼为俞司谏国昌赋次涯翁老师韵

　　髙栋层轩带宿霏明星耿耿见依稀天回北斗还何指地向东方渐有晖寺下云林僧未出城边野水鸟初飞主人听彻金门漏五鳯楼前候衮衣

　　热中和杜自遣

　　时行风咳十人九而我欲逃还不能漫扣苏盘弄白石且诵欧赋憎苍蝇万里楼台正隐隐三年几格何仍仍所思宛宛隔秋水墨汁飞来字字冰

　　次侯明府登湿云亭

　　两载忧民太瘦生偶乗秋兴试山晴路过野寺云初湿人在危厓鹤共清有石尽堪他日颂此泉真与我心盟大夫能事登髙赋莫讶天风起斾旌

　　次侯明府九日游惠泉

　　病不登髙数负秋却怜令尹此闲游清知流水山中出逺见云飞海上浮僧具袈裟惟茗供客过方丈有诗留秪应稼穑闗心在莫话忘机欲对鸥

　　十四夜小酌

　　将圆未圆天上月似老非老人间人醉时歌调几年复病起酒杯今夜新多情不啻共千里何地更堪容一尘明日南楼独清咏风吹星汉欲粼粼

　　送戴仲鹖谪岭南和侯明府

　　清江浦口驰词地左顺门前待报时逺道谪官何日到小臣忧国有天知镜看白髪朝还掩棹指青山晩更移老我间居复多病秋来愁和送君诗

　　秋日侯明府见过

　　病中三度见秋风车骑时时枉县公野服岂堪迎上客清谈真可慰深衷地从泰伯风流在人与中牟惠爱同帘阁不知移日影薫炉茗盌有双童

　　送赵立之应贡

　　君门北望政如天有志元从鼓箧年岁赋逺追三代典命题亲御九重筵诗成行巻如携岳酒尽离觞更酌泉莫向秋风逐车骑新春须上渡江船

　　西郊观稼奉次涯翁先生

　　诏许明农值此年西郊垂稼正田田一时偶出游还赋四海方询食与眠溪水多鱼供有馔野人皆酒飨无筵寿村风景谁堪拟韦杜同归尺五天

　　谢侯明府遣医视老母用壬申岁闻侍飬命韵

　　偶于文檄见都俞多少忧怀为扫除父母歌传千载上【用召杜事颂明府】君臣药在一言余三春寸草慈亲德片纸千金令尹书医国有人吾岂敢秪从花径导潘舆

　　丙子元日试笔

　　栽得野松苍色多隔墙菉竹亦猗猗焚香扫地自我是投刺到门如客何亭上髙登移晩岫溪边徐歩起新波去年今日曽题句和者盈屏皆可歌

　　十四日观灯

　　前日方愁月负灯夜来灯月兴还増桥通碧水湾湾路街覆青松处处棚海上不知蓬岛隔春来漫拟广寒登少年乐事今如梦驻马长安几度曽

　　十九日漫述用元夕韵柬坐客【是日京师称燕九吴文定尝有诗纪事】

　　满城风雨夜收灯草色阶前看渐増三载病躯纔入市一时诗兴敢题棚遶门水可容舟泊负郭山须借屐登燕九有名何必问匏翁诗向蓟门曽

　　春日寄玉林

　　春日题诗问玉林山中春色浅还深初鸣谷鸟乗风暖半吐岩花坐野阴画舫壶觞游客兴竹垆泉水老僧心凭君为约新晴后绣岭堂前共一吟

　　次韵荅如山

　　读书曽共借东林竹上题诗岁月深千仞羽仪看晩霁几畨花信作春阴而今诸老多朙眼自古良工独苦心我有一杯非浪致为君先唱鹿鸣吟

　　沈方伯良臣雨中见访以归田数诗索和和其一以荅之

　　归计休论负郭田险途曽讶璧能全故人今雨非他客吾道沧洲共此年秋兴剩添三径菊春潮不到五湖船凭君再拟相寻地数点闲鸥野水边

　　哭喻子干

　　数口西悲蜀道难一骢五马旧相看风传天上春光近月堕云间海气寒事志已修千里郡功名俄盖百年棺惟余南省相知意独取焦桐忍泪弹

　　上巳之明日登锡山顶一首【壬申岁九日尝一登病后不意复可登也】

　　闲上东峰望五湖旧时亭榭半荒芜山中石刻曽传汉水上■〈氏鸟〉夷独吊吴南涧袈裟僧迓客西岩尊榼仆争途五年再起登髙兴问道山花识我无

　　用登山韵送尹吉士舜弼

　　几年踪迹隔江湖冉冉春愁寄緑芜北望京华常傍斗东来舟楫又经吴鹅湖鹿洞今何梦瀛水蓬山旧有途我忆麓堂心更切临书翻愧一言无

　　舜弼去张提学汝立至复用韵一首

　　旧游回首几鄱湖白鹿堂坛半欲芜周氏图书元自孔楚邦风壤尚连吴壮观独泛三江水正学先驱万里途闻道春来多雨露山城桃李已开无

　　春日访莫如山不遇

　　南郭沙边一系舟山亭歩转更登楼仆知旧事问能荅客有余情行复留背谷且看花独放隔林曽听鸟相求主人试屐今何处应在龙峰最上头

　　华藏寺和玉林

　　涌金亭倚水云髙三月余寒尚绮袍古寺客来敲栁瘿老僧门外扫松毛天风欲定还舟楫春色无端漫酒醪独立苍茫思何限吴山烟树越江涛

　　送潘侍御起溟

　　柱史新从两浙还清风随鹢过吴山南方郡国廵行后北极朝廷仰望间八月秋涛虚谷震六桥春雨落花斑朝来暂舣蓉湖棹却爱沙鸥水际闲

　　吹笛

　　吹笛禅堂夏日长月明还忆玉河觞弟兄于我交能世山水而今会在乡兴逐微波生緑酒梦将幻景出黄粱清秋更拟酬君地髙阁松风坐夕阳【四月十七日吕太仆仲仁暨诸昆季酌我于惠山禅悦院返棹有述昔在京师尝以中秋夜令伶人吹笛侑酒于今十有七年矣松风阁在听松去禅悦二里】

　　午热书事用西涯公韵公用杜韵【二首】

　　矮矮床如席地然十分昼漏七分眠铜盘水石自手弄山阁风松犹梦牵故人馈酒江浙上童子诵书秦汉边东街铃声冰水过时向慈闱须买钱
　　古涧泉如为我然松阴有石更堪眠仰髙长对山灵在习静将胜尘务牵大孤小孤汇泽畔南髙北髙潮海边人间山水卽风月清兴到时那用钱

　　喜得精舍地有作用杜韵

　　寺门东北径悠然小洞阴多鹿惯眠出地泉声无石碍倚天松骨有萝牵病余杖几三年后梦里堂坛五老边莲社在邻吾不入门人今助买山钱

　　苦热用虞邵庵韵

　　酷暑凌人未肎休深居谢客汗还流月星影照此堂夜风雨梦回何处秋吾道江湖应久病谁歌云汉不深忧长松古涧新精舍愿与诸君裹茗游

　　雪洲追吊夏叔度亦用涯翁尊师韵

　　月寒沙白水如烟兴在中洲望宛然岂有机心将避世不如医道已通仙孤舟自系须人渡一鹤时飞为客传雨露春来江岸阔吊君何处放湖船

　　怡闲翁七十寿诗【怡闲翁今年寿七十其子太学生昌言等以翁意请为诗予问开燕之期昌言曰翁不欲不敢以燕然则诗何为曰翁固欲之予异焉赋此以复翁吾邵出也自其先君景娄公甥于吾邵者迄今百年而徃来视他姻独久以笃予恶能无情哉翁之欲予诗其亦此意也夫】

　　不须开燕却须诗七十年来两好儿晨策杖时无地碍夜焚香处有天知中书宅畔云连合罗汉祠前水满池莫向人间问蓬岛人间人以百为期【中书为王友石其故宅在怡闲宅西怡闲后圃有管罗汉祠相传管产其地】

　　正月三日小饯施克和于惠山酒间克和诵刘后村元日诗为令因用其韵再致别意是日予奉老母观新精舍故别设于知微山房云

　　精舎初成近惠泉几回辰至起僧眠新正屈指今三日旧约惊心又一年慈母板舆应偶尔佳宾草饭乃居然凭君莫问山中事万里青云彩鹢前

　　精舍成荅徐侍御侍御拟复命还日来观故结语云

　　宪台檄至筑书台野寺东头辟草莱新水槛前看正脉古松坛下赏遗材诗传涯老能千纸酒酹山灵又一杯刚道暮春吾兴在绣衣天上亦朝回

　　春日怀僧知微

　　今雨山中未煑茶僧房岑寂闭梅花云心逐我俱无迹草色逢春渐有涯林径几时松叶满洞门何处竹枝斜【古洞穿斜竹唐人诗也说者误指其地故云】野人持赠青藜杖欲向吟诗社里夸

　　寄题宜兴李宗源双桐用吴寗庵韵

　　双桐自比双南金地得寛闲谢斧寻吴老诗题从始植文郎图画已成阴霜黄碧叶秋将及月白青枝夜不禁吾树在庭须客赋为君还作短长吟

　　秦氏山庄用慰国英韵

　　五峯东下见平林中老当年卜隐心龙尾白云看不逺水心明月坐曽深谁家桃李春无色此地松筠晩有阴欲过荒亭桥板断几时香茗更相寻

　　和荅乔司马

　　参赞堂髙倚碧天旧章新贺又今年野情不问山深浅春色争看雨后前梅栁云霞俱物候江湖廊庙各诗篇江南二月多游兴独放清溪爱我船

　　观梅

　　病起逢春意渐寛梅花又向槛前看色如桃李无尘俗心与冰霜共岁寒素后也知施采易黄时纔觉作酸难东风吹雨花朝近对酒题诗政未阑

　　寄复张提学用旧韵

　　两月东廵厯四州几多诗景待君收节从海上应遄返题为泉头合再留湖上晩风云未定山中春水鸟相求濯缨别有沧浪调何处兰亭水曲流

　　荅南沙用前韵

　　红梅又发旧年枝多事相寻酒与诗草木欲蕃先喜色冰霜虽老独贞姿君歌已到能言地我赏偏于半醉时谁道忘忧但萱草北堂移此亦应宜

　　次韵荅见素先生【二首】

　　一别金溪十载余【癸亥秋】郊斋犹忆识荆初【丙辰春】吟诗坛逺旗频偃执法台髙席屡虚闽峤衣冠千里梦蜀川兵革几封书花篱竹径寻常地惭愧先生问卜居

　　寄夏徳树用素翁见寄韵

　　赤城别我十年余【赤城徳树别号】犹忆麻城语我初【麻城谓李天瑞予知德树以天瑞言故】夜月江南鸿鴈少春风海上翠屏虚佳人空谷长劳梦逺道平生未尽书闻道草玄多暇日杖藜时过野翁居

　　闻庞方伯元化讣

　　激昻意气欲凌云他日同朝仅见君国论是非谁史笔諌垣轻重几弹文山连吴楚三台近【元化天台人】水出江河两纪分【公尝为河南广西二藩】信宿信州成永诀旧诗凄楚不堪闻

　　山中访王校书

　　闲看书法到山中骑从多烦两县公茶鼎润生移竹雨墨池清起落梅风闭门谢客精庐右扫榻劳僧丈室东只恐春深游客到青松林外万花红
　　连阴晓为北风开春入山中第一回亭上逺天须卷幔槛前新水欲浮杯校书客避叅军辟问字人传别驾来明日更邀朱趣玉黄公涧畔踏苍苔

　　红梅一首用涯翁壬申岁韵

　　红梅阑畔兴无涯颇觉诗从去岁賖贞白心肠元絶物寻常颜色自成家品题合着孤山月行軰休论二月花剰取余情与来岁只今谁逊复谁夸

　　上巳日私试诸生于二泉精舍

　　一从修禊起流觞千载髙风尚未忘此日闲来非此客吾山佳处复吾堂卧龙庵外寻黄石活水源头见紫阳沂上是非人莫问草亭真对海天长

　　观锡山塔基寄顾少叅与成

　　东峯石塔对西峯云去云来俯仰中万古不磨铭地语百年谁试补天功雷将化雨春回蛰斗避文星夜起虹何日落成须我报望湖亭上一罇同

　　夜坐复用韵寄与成

　　夜闻雷雨过前峯忽见浮图在眼中最喜江城増胜槩却愁山鬼妬成功白云影护无声瀑碧海光揺不霁虹东望怡亭西剑井路人传谶定应同

　　龚守诚为山于水北荘诗以讯之用玉林韵

　　却对真山作假山白云来徃隔松闗屐从一径委蛇处亭在双峯掩映间地僻有人能散逸时清何物不幽闲二泉精舍长邻近日见林翁杖屦还

　　连日在听松冗未有诗雨中补之

　　谁将第一扁西神竹径新开及晩春刼火不烧无屋地海鸥如避有机人池边水脉通时活阁上松声听后真闻道观音经巻在欲从老衲话来因【经为王中舍笔先髙祖伯完公有名在巻尾】

　　再用前韵【一首】

　　休将冥漠问山神绣岭花开别様春竹少千竿分两径松髙百尺抱三人茶垆欲试新泉在画壁曽看老衲眞内翰中书前軰行闲来衰劣愧相因

　　又用前韵专咏松风

　　髙阁松风似有神骤如秋雨细如春病余毎爱同游客静里偏宜独听人已向陶庐夸地逺更于荘籁认天真眼前一片虚空界童子何知问起因

　　雨中和荅浦文玉

　　五月江寒昼阁清雨中草色唤愁生系舟未问水深浅策杖还看云重轻客去不知谈未尽诗来刚及梦初醒百年吾道今如此何处沧浪共濯缨

　　雨中次文玉

　　庭下双松相对清东风吹花松子生四檐飞雨葛衣薄一径带云藜杖轻课诗未足销多暇戒酒非闗爱独醒何处沧洲堪一眺已知吾道负冠缨

　　送潘平阳

　　东归匝月复南游百里封疆旧是州鴈荡峰髙连两越钱塘潮长及中秋琴横昼日随鸣鹤冕露春风起卧牛更喜老亲迎养便冯公舆接少微舟【冯公岭少微山皆途中所经舟舆相接舟十九舆十一之达有迎养之志因以劝之予在浙尝有事于处故知温之道】

　　登华甥西楼用唐人韵

　　满天风雨独登楼林杪清烟淡欲收云重不知今日午月明还忆去年秋道经南郭蒲帆近望入东庐草径幽何处新晴堪试屐溪桥北去有髙邱

　　雨中在堠阳闻徐东之讣垂涕对客情见乎辞

　　老来方恨少知音忽报斯人又陆沈万里枯槎空一水百年敝帚独千金唐衢泪尽江湖逺李渤盟寒岁月深【此句指白鹿旧游】头白门生君自道【君尝寄予诗有头白门生之句】晋陵回首重伤心

　　雨中自堠阳还冉泾

　　雨斋正喜故人来兴尽将归雨又催溪上船如春水坐云中帆似楚江回傍沙白鸟时双下隔浦红蕖已半开回首东庐休惜别月明曽约共登台

　　一室

　　郁蒸今两异他年一室焚香坐且眠门外刺常愁客入社中诗却喜人传古盘水石堪时弄髙阁风松亦梦牵短壑层冰何处所杜陵歌罢兴悠然

　　两精舍【一在冉泾之上予日居之一在惠山泉左旬月一至焉】

　　两精舍共二泉名惠麓清风似冉泾松倚一峰元有径草迷七曲已无亭【倪云林为先世题画有七曲湾邵家亭子面西山之句】渠通活水门前碧岭出浮云屋上青刚道病余多谢客小舟时复过西汀

　　松风阁追次前人韵

　　秦中斋【一首】
　　一木还将古殿支真公五叶又逢师闲云锡逺心初定凈水瓶深手自持南涧浚泉寻石窦西林望月倚松枝旧庵更有新楼阁淮海先生为作碑
　　莫东川【二首】
　　倚天松不受风揺白鹤回翔似有招何处客来忘此阁故人诗在忆同朝采苓每带云双屐供石时添水一瓢莫道山中无语者老僧送罢又逢樵
　　石畔青梧正有华白云深处问僧家壁葭梦逺犹疑画垆竹盟寒不为茶绣岭峯回松起籁黄梅时尽雨如花流泉东入蓉湖去遥听滩声走碧沙

　　松风阁坐圆金方益二僧和莫东川诗来呈用韵赏之

　　母怪侏■〈亻离〉语杂华静中禅却自成家石庵故有诗题竹雪老曽闻榜说茶三日天能留阁雨一杯吾亦对山花秪应便放中秋棹黄阜墩边倚月沙

　　寄周都宪文化

　　病余思见故人难东浙山川入画看风雨百年多幻景江湖万里几惊湍尊前每进新鸠杖箧里还看旧豸冠尚忆虔州同驻节郁孤台上望长安

　　送朱推官

　　曽从天际望苍梧西向浔州莫问途狱讼岂应轻郡国经纶未必负江湖文书散后诗还有车服临时牒倂无指日听宣风宪召郁林船石又东吴

　　侯职方书问我冉泾听松二精舍诗以为荅

　　逺问容春及九峯北湖于我意偏浓幽怀自许长如石晩岁相看有此松【石冉泾物松听松物】江上书回乡国骑山中梦醒县楼钟何时更是思君地活水源头一短笻

　　再荅王郡公

　　太守诗来老衲收清风长满听松楼为山坐雨谁三日嗟我怀人又一秋对酒且须诸客赋省耕还及早春游最怜多稼亭前月夜夜光明照逺洲

　　九日与诸生适南野

　　重阳无雨慰农家我亦闲行野水涯髙岭未登心独徃美人不见眼谁遮云随风散千林凈溪抱村流一道斜有酒莫教都饮尽明朝还约看黄花

　　过舍弟小庄复用前韵

　　溪深竹宻两三家树栁为墙近北涯浅水渐容新渚出疎林犹作逺山遮路回贾客帆初转风急行人帽欲斜日暮相看兴无尽漫从舟畔采苹花

　　送葛泉州

　　老称汉吏尚青年路指南闽上越船何郡独非盘错地吾山元有洌寒泉田田麻麦东风雨夜夜星辰北极天行过莆阳烦问讯素翁荘在野云边

　　观冯廷伯园池湖石

　　石丈新从湖上来君家方筑水中台百年风力谁能挽万古云根我更培袍笏有时真合取斧寻何处尚须裁题名未敢轻拈笔恐露精光逼斗台

　　得罗建宁和篇复用韵【一首】

　　君向江郎看石来冯家池上复登台竒踪漫谓星辰陨秀色还从雨露培杖者几须梧竹制仙家衣是薜萝裁若教移置钟山下何处金声更赋台

　　精舍奉安忠定祠

　　七载苹蘩也自修听松庵外竹林幽髙山仰止今祠宇旧事荒凉某水邱诸葛表中空汉贼考亭笔下有春秋共看箫鼓迎神地一道清泉万古流

　　容春堂后集巻十二

　　●钦定四库全书

　　容春堂后集巻十三

　　（明）邵寳 撰

　　○七言律【三十一】　七言排律【二】　词【五】

　　八月二十九日门人华云来自汪司成器之所致吾师少师西涯先生之讣哭已有作

　　忽自司成得讣音燕山湘水夜沉沉【公今年七十寳作燕山髙湘水深二辞寿之】百年恩义师兼父千载文章古在今无路可奔空缟素有身堪铸乏黄金京华北斗遥瞻处泣对朱弦欲毁琴

　　越明日寝哭后作

　　别公已分见无期【壬申寳别公眷恋快悒不能致一语公曰汝年尚强或可再至但吾老矣恐不能见耳于是各感叹而别越数月公致政贻寳书曰乡见孙九峯言国贤行时不欲显言别去此情此谊亦可与知者道也云云】不谓伤心在此时再致语将茎露酒【已已寳待罪东朝房公以内法酒惠寳寳将持归奉母公闻之贻以诗序日再致一语情见乎辞】两知音托惠泉诗【宝归公有诗寄题第二泉其末云我歌泉和两知音吁嗟乎谁哉更识泉斋心】山中几杖操今逺雪里门墙立故迟【寳自庚子举于公甲辰得进士卽出知许州越十年甲寅入户部始获执业门下】最是寿筵宾客散【六月九日公生日也今卒七月二十日去生日纔一月又十日】西风吹雨夜凄其

　　又明日作

　　十年论道坐黄扉多少文章上衮衣绿野堂成纔少息碧山居在竟何归昌黎山斗名方着君实儿童事已非愁絶两知亭外竹声声萧瑟倚斜晖【两知亭寳取公寄题惠泉诗中语名听松竹间亭也钱户部世恩为记】

　　又明日作

　　明农疏入兴超然刚道艰危已济川晩岁乐无司马独盛时忧有范公先三朝天为留平格一语民曽解倒悬纵是门人修谱録隐功阴德恐难传

　　又明日作

　　方石东山各逺行朱弦还对老门生【自庚子迄今凡三十七年公尝批寳文字后云予徃时尝被方石老驳得荒今不知国贤亦耐得我否】酒边梅雪五年梦【壬申二月望公尝召赏红梅时天雪邃翁亦携酒至】诗里云山千里情【寳东归以来凡得公诗东二十余纸】节击和歌声响应【壬申将归公饮之酒时天初热公命移席中庭陈都宪德卿鲁司业振之崔郎中世兴何郎中子元皆在坐酒半公曰国贤吴人振之楚人闻皆善歌歌以相和可乎遂出近作古今诗数十首俾歌焉公凭几听之时一击节】囊留删稿字纵横【寳自丙午赴许州至复入户部以古文辞呈稿得公批抹无虑数百篇今手墨尚存】独怀他日抠趋地欲向南屏问旧盟【甲寅拜公请教实托南屏先之】

　　又明日作

　　病久无书问起居有书还复索亲书但能数字何须楷从此三年遂不虚湖海却忘魂梦外亭台犹想笑谈余静探月窟诗中意舞罢莱衣每愧予【寳病后不能作楷字每上公书輙假手于人公恐寳手尚病故书来索亲书曰但得数字足矣不必楷也甲戌岁公得寳寿诗其和章有月窟静探康节手彩衣闲称老莱身之句寳愧乎其言常诵以自警】

　　得俞吏科国昌报

　　吏科报至倍伤神说病论医字字真千字尚留秦篆石【国昌书云公寿时犹手篆千字文刻石】一时真泣孔经麟新亭东望虚秋月别墅西惊迫塞尘天路茫茫灵爽在先皇应慰见师臣

　　见素公寄和公惠山泉歌至

　　素老书来手独开涯翁书复几时来百年倡和空金玉千丈光华自斗台震泽云山愁独对重阳风雨梦初回坛帷更拟龙峯下一勺清泉万古哀

　　是日检箧得公壬戌和寳哭征伯诗

　　悲歌当哭不论诗【公诗有曰悲歌聊当哭何意复论诗】长忆先生哭子时今日又兴天下恸他年真拜古人师【乙巳寳别公赴许有诗云我有文章愿公今海内师南屏曰国贤愿为先生衣钵门生故其诗云公和曰才夸今代得文识古人师匣剑知埋处囊锥见脱时作官州郡小为客岁年迟莫道黄金尽犹堪铸子期】涛驱东海曽于砚石采西山故可碑一念九原应未暝白头亲尚在慈闱

　　宋文杰以通天笔至【先是寳命文杰制通天笔数管将以奉公至是笔成】

　　忍复通天问笔人涯翁手墨已无真路长不惮频封驳价重真怜一笑嚬【公尝谓文杰通天笔以宝言遂行于时有诗赏之后所制不如前公欲夺前诗寳书力解而止】韩愈传余还品藻公权諌后复经纶中山未族将军老恸哭秋原不为麟

　　雨中念乔司马不得会哭

　　烛照髙斋坐论文十回侍侧九乔君【宝每侍公公留饮食必召乔司马希大】讣传两地恸复恸声隔九原闻不闻南国江山愁夜雨西涯水月梦秋云【西涯公旧第也在慈恩寺前海子畔】独怜风雪泷冈馆犹许幽谈到夕曛【公新迁世墓在畏吾村有别馆焉已巳岁寳在东朝房公雪中出内阁命司马约宝同会于斯抵暮乃返时守门内臣讶曰岁寒无景老先生何乃至此公闻而笑曰然哉然哉】

　　闻太师公谥文正

　　哀音到后又而今节惠初闻出翰林千载特操迁史笔百年如见范公心东川有障龙门在南斗无光壁宿沈何地可追尼父诔在天真若敬皇临

　　李尚寳寄文正公遗书至【王推府附书一纸公病笔也又有信难一首崔尚寳谓此公文絶笔中序平生与寳论文之详且引杜李韩栁欧苏反复数百言公自谓谓宝皆于是在寳昔有文字呈公必为涂抹自请养以来荅书而不涂抹者凡四年】

　　死后谁知尚有书符台缄至益沾裾曽知此意吾多负敢谓今人我不如春服从游诸子在夜堂歌咏几年余篝灯再检平生藁秋雨江南叹索居

　　忆文正公尝欲卜居宜兴

　　几年卜筑欲江东阳羡溪山罨画中千里有情春草遍一罇无地暮云空相州未得归韩老汝颍犹堪葬长公曽说近游须馆我吾亭今合号涯翁【初公欲卜居宜兴吴礼侍克温实任其事实亦与闻焉寳尝谓公无锡须置一庄公曰国贤卽我庄也又庄何为】

　　邃翁寄文正公志铭藁至

　　铭公谁秉笔如椽邃叟知公自蚤年曽谓中郎碑可愧也知裴老画堪传遗书数巻真垂世阴德三朝已格天西直门西埋玉地大书还见表新阡

　　上文正公诗不及见而返用前韵

　　短歌无和不成音手牍重开泪雨深云隔长安空注目鴈回湘浦独伤心迹留篆籕须铭鼎调絶风骚莫谱琴此后秪应江阁梦西涯云水昼阴阴

　　不寐思文正公

　　寒听钟清倚枕频麓堂音断正愁人书中未尽言中妙画里争如梦里真九制立挥忙秉笔三朝坐论缓垂绅秪应退食从容地得与光风几月春

　　张提学寄先师文正公新集至代简为荅

　　遗书新刻自徽州千里缄来百拜收自是叔孙知不朽未应巢父得长留秘藏不作山中计重购还供海外求青眼独看张侍御瓣香今有古风流

　　送行人喻汉宗之

　　苍梧云接楚江西万里南行岭复溪使者节从天子所解元名自省闱题家音正值三秋鴈朝报初违五夜鸡尚忆宪台冰玉地独将文字诵昌黎【行人喻君宗之奉使过锡诗以赠之君昔从其外舅佥宪万君世和于江西因从予游予尝劝其读韩文不两月能记其半旣而遂魁广右其勤且敏如是今之进不亦冝乎】

　　燕冯氏山亭

　　病后青山似病前山中流水亦年年渊明不饮终辞社坡老多言漫入禅人结晩盟惟竹最物将春报有梅先却怜亭榭邻吾馆胜日相过共煑泉

　　董感恩道卿自兰溪来访致枫山章公手书诗以谢之

　　枫山老矣兰溪上犹为人间抱隐忧茰菊年年彭泽酒江湖处处范公楼眼看仪羽翔天表心送狂澜到海头再见未能徒怅怅道卿十日定须留

　　送道卿

　　道卿南来登我堂西风飒飒吹衣裳十年话逺寒宵短一瓣香清新月光操椠当年曽白鹿濯缨何处不沧浪烦君为吊诸贤墓朱吕风流在此乡

　　闻秦豫斋讣诗以哭之

　　辛苦吟诗半世忙山林朝市两茫茫冷官纔释穷时褐壮节还登达者堂北野何人收骏骨东林他日委书香清江风雨重阳巻一读令人一感伤

　　与道卿夜坐

　　病后相逢似梦中君归海外我江东幽居门径松兼竹寒日湖山雾且风与客登临频有约著书打坐两无功从来吴越邻封地岁晩寻盟正未穷

　　送道卿

　　十日留君未尽情懒从南郭送君行千年琴在朱弦老万里人归白髪生陆羽祠前泉水活严陵滩上桂舟轻风山问我笺书事随笔时时不敢程

　　南沙宿知微房奉忆【一首】

　　信宿山中未得陪老僧独为供茶杯一时欠事庭无月五里余情野有梅文会又从今日起书评还待后人来卧云字在南岩石好谓知微莫遣苔

　　碑成再赠南沙

　　三日山中两日陪病余犹恨不胜杯诗成陆羽千峰茗梦醒卢仝一夜梅汲水客应将石去看花人只待春来大书更有磨厓地半是云封半是苔

　　数欲叙别于文玉文玉适适鹅湖未果也至是一叙则行期廹矣情见乎辞

　　新相知自旧相知近别离成逺别离拟策已为苏子地上书还忆汉文时律吹和气回燕谷旌引文星动海涯我爱梅花思折赠江边一树正垂垂

　　予以大魁望文玉久矣久屈而伸其在兹乎诗以志别

　　春风不负岁寒心行见莺花满上林日下望京千里近云中叩阙九重深良工竟识陵阳玉清世宁论郭隗金瀛水蓬山天只尺江湖回首忆知音

　　送施子羽

　　青年文苑恣游观慈母堂前日问安春服试来坛雨霁夜灯悬处砚冰寒琴边山水知应少药里君臣效亦难此去京华须问讯上林何树可栖翰

　　岁暮遣怀【一首】

　　门前馈岁野人来手折梅花已半开观为江山留晩阁兴将旬日动春杯年占方怪冬无雪世计还惊夜有雷聊托闲情到诗社两童东去复西回

　　江上瞻云为夏少叅赋次涯翁先生韵

　　洞庭东望海云飞一棹凌风省使归渭北漫愁江树逺衡阳真恨塞鸿稀金山寺近连秋浦黄鹤楼髙倚夕霏已贵复看颁锦诰未衰何用着斑衣鸟回西极千峯碧花发东郊十里绯寸草有心何日报髙堂无恙几时违天涯踪迹散还聚客路怀思渴更饥明到湖南重回首君山如画带春晖

　　为龚时亨题王中书春流出峡图追次王耐轩学士韵

　　三峡诸峯画里开登髙不见杜陵台一湾水带银河下千里人从剑阁来忽怪乗风遒似马惯看撇漩小于杯冥冥不断楚天雨濯濯新除蜀道埃他日曽悲覊旅客此图还见出群才低悬星斗云边栈深着烟霞石上苔纵使险途经灔滪也胜弱水隔蓬莱百年再和天游句两絶一时真异哉

　　钓鱼词

　　芦花秋水浅不用系扁舟便是被风飘去不到海东头莫问蓬莱何处莫问瀛洲何处适意是真游乾坤千万古遗下这风流　一竿三尺线轻扬钓鱼钩更爱相亲相近水中鸥不看溪风山月卽看渚蒲汀草自识春秋沧洲吾道在江汉日悠悠

　　蝶恋花四阕【张提学寄涯翁先生诗巻至中有和卢侍御蝶恋花四阕春日闲居因用韵以写吾与次章所怀卽吾涯翁也章遂及提学其四复自述焉】

　　三年卧病今年好二月春寒又被东风恼古人诗语今人道傍栁随花方未了　闲学少年还叹老击节长歌不恨知音少流水桥边亭子小古琴时有幽人抱
　　相逢谁谓吟诗瘦闻道春来筋力全胜旧曽将春酒遥称寿今年凖拟明年又　梦里周公应不复笔底春秋莫问何时就老眼摩挲凌宇宙一声啼鸟西堂昼
　　故人千里书中意前日江山今日还増气呼童为扫门前地观风使者春将至　行空天马非凡骑第二泉头酌水能心醉漫道荐贤名已遂桃李笑东风多事
　　屈指一阳今九九绿起郊原草色无还有燕子归来应不久主人病后初开酒　次第春光诗管取论清景刚道是纔黄栁半醒半醉花开后几多人等闲白首

　　容春堂后集巻十三

　　●钦定四库全书

　　容春堂后集巻十四

　　（明）邵寳 撰

　　○书简【三十九首】

　　辞人称泉翁

　　某幼也孤育且教于母太淑人太淑人子惟某某请告归养养不能具物而以心承焉比归而病重累亲心病幸愈矣然亲心犹未能忘焉每见吾色煦则悦言扬则悦歩健则悦不然则否由是自计无以为悦者我思古人于老莱氏得我心焉推类而效之盖无不为也然吾年踰五望六矣距夫古人之称老者行将及之病非亲所悦而悦老乎泉翁之称吾甚不愿闻于吾亲也古者亲在恒言不称老老不可讳而若讳焉岂惟避尊亦将以悦之而已矣且翁之为称有齿之谓也有子之谓也未老而翁未父而翁将以为礼礼固如是乎世固有重人之德而翁之者谓之义起我于何有诸君子之称我固将以尊我敬我也尊我敬我而不悦于吾亲某也惧敢辞吾闻之也幼名冠字五十以伯仲中古之道也如以吾名出吾先大夫而不欲斥之凡有教焉伯仲焉可也否则官称之如太史公行亦可也否则地称之如东门栁下亦可也何必翁我哉某也媿敢以请惟重为吾亲圗之某再拜

　　与侯明府世卿

　　某久病人也顷丁元德还自京师忽有起用之说君侯闻之以语某曰某公某公皆云然某时具以情告君侯君侯亦旣怜而听之矣今闻前说尚有未已者敢不再告凡用人者必量而后行不行而后量一曰量才二曰量志三曰量力某也不才不能用于世固矣而人不谓然者盖自筮仕以来在许州尝从事劝课矣入为户部属尝从事章奏矣及出江西又尝从事程试矣若是者皆粗迹也施之当时仅可逭责而巳而可谓才乎其于臬于藩于漕不久而去之且获咎焉又不必论也若今之地则非昔之比矣以昔所为而施之于今可乎此吾所谓量才者乃槩之事实而知其必然非泛为谦逊云尔某旣不才重以母老且病无人侍养于是恳乞南归归及半年某得危疾大惊母心病乃有甚于前者继而湿痰丛脾酿为中泄流为下肿旬发月作越二年未尝愈也尝少间见某病余习行于庭必戒童仆随之此何心哉当是时有不言离朝言离则夕以病夕言离则朝以病病乗衰至愈将无日侍养之缺犹前日也兹艰日思百念俱灰又可知矣盖区区今日之志如此而望其有为乎哉此吾所谓量志者犹夫才之谓也惟我疾之初起痰涎壅盛口眼喎斜左手足不举是为中风在医书盖第一证也说者谓□无几全卽全矣不戒则复复则不可药是故虞死者数日虞废者数月旣而稍愈人曰非中风也类中风也类云者谓诸证同之也诸证旣同所谓不戒则复者有不同之乎凡我姻友近者以言逺者以书不曰戒劳则曰戒怒戒劳者曰虽诗文亦不可作为其损心精也诗文不可而可簿书乎戒怒者曰童仆有过不宜作嗔为其动肝火也童仆不可而可吏民乎或谓可出出将奚若舟行则不任夫眩也舆行则不任夫顿也人犹可相也至于迓命谢恩朝叅陵谒拜跽兴伏亦将扶于人乎不可也凡此大节下至交承应接发言行事气不随心必多舛误至是而后退处馆舎曰吾疾又作此养病地邪此吾所谓量力者亦犹夫才与志之谓也是岂惟吾知之人皆知之特不肎言耳不言可也而欲强之何居且某宦学余三十年矣勉强从事少图建立岂非平生之愿哉顾以情事如此不能自副故甘守知止之戒以终养吾亲期免大戾而已譬之卜宅者髙堂巨室旣不能为仅就一偶小筑以庇风雨盖吾才与志与力有固然者客有见者曰曷不髙堂巨室之图也意则盛矣茍不自量起而从客将见髙且巨者不可得成而所谓小筑废且及之矣此吾于君侯之说所以未敢窃闻也或曰起用在人辞免在巳子何执之坚也里有为酒食以召客者其邻一人病不饮酒或谓之曰某将召子其人以不饮谢或曰无庸盍俟其至而辞之在彼有礼在此有辞不亦可乎其人曰吾旣闻召于子辞而有俟不若先之之为诚也他日病愈可饮酒有不召召斯徃矣君子谓斯人也确吾不自量将不媿斯人乎元德过我言与君侯同某时语之不尽至为书谢焉大意谓某有不可起者三不能起者二比以书草呈诸君侯君侯览之并读吾请养诸疏怃然太息曰由衷之言也由衷之言也今何则异于是某尝闻之君天也天之恩谁敢不怀敢不圗报然报之不能而徒自病焉以及于亲亦岂天之所愿于物者哉某之情固私情也昔也请而俯从仰荷天德天之罔极实于我心犬马后图敢望而未敢期此吾所以事天者也君侯以为何如君侯与某相见虽晩而相知实深凡吾之情宜有不俟乎言者今也言之谆复岂得巳哉岂得已哉惟君侯重图之某再拜

　　与王卫书

　　昨贤友来言江阴夏鸿胪欲须鄙文为范宰颂已托贤友辞之今又以礼币来何不量也此文有不可作者三病力不与焉刘给事纮吾门人也先是治于江阴尝修学宫其士德之其死也追思之不置癸酉岁方生谟介吾姻友施君克荣张君元玉来请学记吾病不能作而心未尝忘也今此作焉人谓吾何其不可一也吾令侯侯善政为诸邑最邑人之戴侯如赤子之于慈母也吾邑人也未尝有一言称之而顾称于他人其无乃非心之安欤其不可二也范宰之政吾不能知而一见之雅前此未之有也君子愧未同之言未识而文以归何居其不可三也有是三不可者卽使强健亦难执笔而况病余闲居则何能办此邪烦为我谢夏君勿讶勿讶所辱厚仪已附返锦之义贤友知之

　　与林镇江

　　金星士还得手书深慰驰望昨见桂丹徒蕚又得起居之悉始某为州于许日承候上官自谓不见其慢旣而为藩为臬廵行郡县日接下官亦自谓不见其慢间以语黄伯望伯望曰此亦是公过处某不谓其言为然今于京口近事始知吾过之为过也蕚也简率而近傲吾惟蕚之责蕚亦受咎无后言蕚还因为之请教而成之将惟执事者是望始而相违终而相成无损于事而足以増光盛德亦君子所屑为也吾子亮之涯翁石刻谅置之得所可为江山贺矣秋深千万保重

　　复罗二守

　　昨辱手教以忠义祠碑铭见委此一郡之盛举某虽不文岂不欲勉强执笔附名于不朽哉第两月前吾邑侯侯图刻忠义之录秦中丞国声尝属首序已诺而为之矣兹又铭焉是多言也其何以为兹祠有无且宫未考而碑先之何居是以不敢承命杨驿丞所致币物即托返璧兹复具启谢不敏焉惟君侯亮之

　　与桂丹徒蕚

　　即日得手书知近况甚慰驰想昨会徐夏官熊侍御所言略同今之时何时哉君子之政固当有深长思者矣白石公南行时以避嫌故不曽相见回途未知见否倘来时当为之尽也此事始末吾不能详以为恩欤则不可以成美受诸已以为怨欤则不可以分谤望诸人行事在我成事在天无小大一也令兄书意真切足见家庭之素但事有不可直遂者水到渠成慎勿轻发以重口语也今之人成人者少而幸乐以败人者多逆心逊志之间至理在焉千万加念令兄书南去人便当自复之雅惠良感客有过京口者非手书虽言若近是亦不可信至嘱至嘱

　　与谢兵备德温

　　承专人垂问兼致果酒之惠病余闲居曷胜感慰所谕欲为我浚敝里之池此池故冉泾也盖淤塞者百余年矣风水家皆言宜通之不然亦宜深之浚云浚云固我所愿而不敢请焉者也第所议开官河既以岁荒民穷而止矣今乃有事于吾池可乎以吾池之故而速官谤于吾子吾不为也昨已力止县官县官亦既听之矣恐吾子之有后令也专此为复某与吾子相知自江西于东阳而深于廵按而尤深子之知吾犹吾之知子也千万相体余留面旣某再拜

　　复张都运企斋

　　数日三辱手札未即奉荅非敢略也盖有待也龙杰之为岂惟得罪于官府乡党哉龙也则得罪于其祖父戒轩先生于其伯父观省先生杰也则得罪其外祖父西山翁三君子者如有知也则谓之何某初意欲置之法旣而悯龙父老杰母寡又惟今之时尽法为难而独尽于此吾不忍焉若就执而中止则不卒法之名又归于官与其上有遗法无宁下有余情是故迟回数日欲追其所得余利买书送学官薄示惩媿而或者又以其家贫甚来告于是告诸邑大夫不竟其事其所备书价各令以其十之二具酒馔告罪于其祖父伯父外祖父之墓其余归其老父寡母此皆闻命于执事而后窃议以处之者抑闲居顺应敢以老之将至而忘学哉执事知我久因复请教其将以为何如也人还幸示数字余不多及某再拜

　　荅吴宪使逊之

　　伏灵拜赐感感神仙之说不出吾日用间公言盖得之矣行当请其精蕴开我固陋耳但猎心或萌于十年而矜字未消于一载心之难操有如此者安道于东坡之云未知果能副否况区区病余之人乎媿悚无已昼寝起读来教附此为谢

　　荅华世宏

　　昨承左顾以令亲寗庵吴公六十寿序见委寗庵吾平生知已也此文吾所当作但病余戒劳久谢文字而寿序行序尤为首戒以是违意于姻友者多矣至于寗庵乃不违焉人谓之何寗庵为当今文章名家由翰长而位宗伯其人其地皆甚尊重而茍欲为文以致其侧是固夫人所难也而况不敏如某者哉某以病子侍老母仰荷上德定省之余虽不废书策亦不过代奕以消遣耳岂敢大书巨轴归诸中朝呈于公卿大夫之前哉所惠嘉果即已祗受其礼币义当返锦友桐再来何不量也丁仁夫知我者当亦以吾言为然也春间得宁庵书一缄内有戒作诗文一节其为我甚厚也兹用录奉一览余不具

　　荅浦文玉

　　恒旸之后继以恒雨且当禾成之秋所谓惟岁而不惟月与日者也鄙人闲居不敢与知国抑不能知吾身乎某病人也元气之耗久矣虽忧且劳将何损焉是故忧徒忧也劳徒劳也君子弗贵也所谕西铭之疑其将广吾意欤否邪盖尝观之西铭之指以事亲而明事天之道者也天下之无所逃者二天也亲也二者盖等焉昔者申生之被谗而将见杀也或谓之行申生曰天下岂有无父之国哉吾何行如之此则所谓无所逃者当是时辨不辨皆不害于无所逃也虽然死辨与死不辨则有间矣是故谓之共以事亲言之共非纯孝而孝者必共以事天言之共非纯仁而仁者必共申生之共在无所逃不在辨不辨也西铭之意盖得之春秋世之责申生者曰筮之从不知谏也曰玦之佩不知让也曰胙之进不知尝也至于被谗而后图小则伤亲心大则亏亲德无一可者独其无所逃之共则质之天地而无愧耳夫知亲之无所逃则知天之无所逃矣由是修身以伺之自有不能已者此固仁人孝子之变也盖至于申生而极焉而或者犹备责于申生亦春秋之法也非西铭之指也病后畏苦思甚媿来辱帘阁坐雨一日三秋想吾子同此怀也慕歌山华之作改字殊胜鄙作亦改过如别本烦再为一评之其它诸作乃病新起时所为以志虑精力相校于今何如也幸无吝一及其甚无谓者直抹之可也余俟面悉

　　柬侯明府世卿

　　日者蒙遣医官諌率医生辂存问吾老母盖推广德意而为之也老母老而多病某也赐告侍养于兹久矣未闻是举也今是之举情见乎文义着于礼一举动文告间而使朝廷稀阔旷荡之恩流动照耀于天地间凡在闻见莫不为我赞庆而况吾母子哉拜嘉之余即日徃谢礼也而某也病余力弱尚未能焉为是感惧敢令小壻宪先道此意而三薫三沐再拜堂下病愈之日盖有不敢后者惟明府鉴之谏与辂姻旧也以执事之命来是邑大夫之使也执事所称朝廷之命也諌与辂亦朝廷之使也敢不敬欤觞酒豆肉坐二人者于堂而酬献之礼也会有斋事斯未之能行也知礼者愧之某亦愧之敢不告罪惟明府重亮之十月十一日某再拜

　　复侯明府

　　蒙顾夫四人命供轿役仰见体悉之至病余不出三年于今今向愈矣然尚未能出虽吾从卿大夫之后礼不徒行今之日无所用之故不敢受也抑又有嫌不可不谨者昔某请养南归时道路尚未靖或谓大司徒孙公曰邵公行盍差一辨事官托公务乗传以从孙公曰请养私事也例无乗传今从以乗传之官未免稍由驿逓无乃非邵公之所安乎予闻而谢之君子以为知礼大臣致政则有舆卒恩出于上请养非致仕比也然无所事事而燕居私第迹则近之无卒而以为有卒方之乗传其嫌不尤大乎夫礼所以别嫌也某虽不敏不敢不勉四人者昨即遣回恐明公未亮吾意敢终布之明公爱我以德处我以礼其无使彼仆仆徒徃复也某再拜

　　与施克忠

　　近承邑大夫以朝廷旧命命执事偕张尚质存问老母此殊典也某不胜感激之至适有斋事未能具觞豆以劳从者盖媿歉者累日矣二十一日薄具蔬酌敢屈过我燕坐少时用申微敬继自今每三月一举得如此二三十年则我母子之幸也感恩之余亦岂敢忘侯侯与执事之盛意哉是日陪者惟一二知已附此以告

　　太淑人生日辞贺者

　　老母以斋事甫毕志在戒杀生日不欲燕客且谓某病余力弱执事为难故命某辞诸执事执事其亮吾母之情无重劳玉趾重我简慢之罪也某无任惶悚十一月十六日某再拜

　　复唐廵按

　　蒙遣驿丞垂问谨拜雅意之重秋暑未退惟节哀是祝病余草草不具

　　与喻宜之

　　病余闲居客有过访者皆云吾子读礼甚勤鄙人闻之不胜希阔之叹即日欲徃慰焉而力未能也兹有数语以书将之前日香帕之惠何汲汲也欲辞未果附此奉闻秋雨以风千万自爱

　　复桂子实

　　别后贱体稍徤惟七月间数日微恙耳忽得手书知尊堂寿康吾子之还其为慰多矣及观所与豸史公书备悉所厯之苦临别匆匆之言乃犹记之邪茍可记也则可行也吾言无出此矣青田之行何时邪未中千万保重令兄子朴烦道鄙意

　　简莫如山

　　某承朝命赠我祖考加赠我考二府君皆副都御史某病起因循未即行焚黄之礼今将奉主安于新建家庙欲先易书以俟是月二十八日卜云惟吉敢假大笔为光重之惟先生世笃道谊幼偕问学必无外也病余未能躬造四拜以请他日容敬谢焉

　　与徐东之

　　新府主到任遣小壻宪舍侄勲持书代见复令退谒长者凡可以教二生者幸无隐也长者之前卑幼侍坐礼也过逊以起傲非所望于髙明也某再拜

　　复张提学冬

　　间闻朝廷以吾友学行端雅回巡浙成命命以南畿学政君子称得师者同然一词仆与有光多矣新春承手翰垂问兼领厚币药物之惠今科举事迫计日从事尚恐不足乃复悬念于仆何勤厚也嫌疑之秋不欲以书通姑此附谢仆尚乏嗣虽有壻及从子在教下随众进止不敢他望倘别有以吾名言者幸痛絶之吾岂以吾所恶者求诸人哉知我者必能信我也仆以病子侍衰母凡来翰所称于仆何有端居静思徒増媿叹耳若吾友所处上有明诏逺有圣谟近有令祖家法仆何加焉昔者仆赴江西王仪制汝言尝有诗见赠曰职在文章官在宪政宜严肃教宜寛仆深得其力请为吾友诵之涯翁老师所谕之言已拜闻矣有便幸为转达感佩之意余惟节劳为斯丈爱重不具

　　与诸庠友

　　月朔辱顾弊庐某病余晏起虽勉出肃客而为席供茗竟以众废兹遣人致谢幸鉴亮之

　　荅拜巡抚小状

　　某抱病闲居适辱都斾光临慰问勤厚拜送之余即诣行台拜谢礼也但贱躯虽幸茍全而足力尚弱登降阶墀殊未安委或扶以进非入公门之道缺然莫举尤不自宁兹以舟诣台前躬致尺牍于阍人谨谢不敏惟垂亮焉是望

　　与华世静

　　所湏江东神祠记其事颇难立说潜溪公旣有作吾安得而辞诸所惠书画已收讫玉盏并雕漆盘輙用返璧寒家无金玉酒器惟老母七十之庆尝造白金爵二嘉宾至时一出之余惟寻常瓦器而已今置此其中殊为未称且酬酢之际主客相顾恐或失坠甚者形于色词酒以合欢献将敬也而可以惧心扰之乎古之君子无不用玉者某非其人也茍得而藏焉求称损德惧坏累心其如玉何其如玉何且今先君之所尝御吾有不忍之心焉是故返之玉乎玉乎非不知其贵也烦检而命诸典器者人还仍希手书见报不悉

　　荅杨淡成

　　辱示年厯执事平生厯履盖畧具于斯矣其可传无可疑也虽然尚未尽也史法贵简谱书贵详详而或厌其冗纲而目之可也此虽出于门人亦恐湏老笔耳寿文之类宜附七十岁下前此廷试所对策及所上疏各附其年亦宜之门人私淑者可以收亦可以无收大抵执事之可传者固在已不在人也惟髙明裁之昨偶作诗六七章附此请教病余值炎暑亦聊以自遣而已无大意义吴尚书名云洪武初使云南与王子充先后死节者也余不悉

　　复王郡守书

　　华生回辱手书若将询政于不肖者且云先是欲遣庠生致之寳病余闲居之人何足以与此然所谓寓教化于刑罚者此君子之所用心而执事乃首及此吾郡生灵之福也敢不敬赞但受状太多之说某比缘病余少与人接盖未尝闻之然以理观之民之有情赴诉于上审而听焉明者固有则矣徒多劳人茍简便巳皆君子所不为也而谓执事为之乎虽然定轻重者存乎审别情伪者存乎听听得而刑罚加焉善人安而滛人惧则所谓教化者固于是乎在书曰明于五刑以弼五教刑期于无刑惟执事重留意焉继自今将见徳化之大行也某虽不敏敢不以告昔者某承乏按察两浙凡讼词发听于府州县者其纸尾有刻印之言曰无畏健讼而务调停无恶越诉而起忿疾偏原告者非也拘成案者亦非也惟公惟明归于至当而已矣一得之愚敢附以献不知髙明亦有取乎否也和陶诗词意俱雅淡可诵敢谢示教之及外涯翁先生诗刻一幅奉览余不敢渎即辰新春惟为民加爱不宣

　　复张提学

　　宪节由毘陵之江阴屡辱书札于我厚矣继闻在姑苏就医药欲遣人徃问以嫌故未果手书自吴江来谕及吾师涯翁续藁之序若以义分当归于仆者仆虽愚亦岂不知此哉第公门髙第在馆阁台省者方彬彬其盛仆病余闲居固当逊避若冐然为之重为公之文之累人其谓我何行将闭户思索倘得成藁当与髙明商确之卽日未敢奉诺也敝藁忍媿就梓盖重违雅意耳然非得吾友一言以冠其端恐无所藉以为重者幸终惠之不然虽刻成决不印行也以嫌故不敢遣人专渎谅知已能亮之郡守邑丞皆措督惟谨而胡通守尤切留意但刻工已选择数人开局于我西圃计日论功旣不欲迟又不欲其速也所费已勾十分之八或不烦再画矣东巡不知返斾何日惠山试茗之约终遂否乎余伺面布不具三月十二日某再拜

　　复张提学书

　　昨辱过我精舍山水増重多矣所谕祭田时供之外固可为修理之助但利之所在众共趋焉病余之人恐动心气敢辞之且昔年在抚州尝止诸生争占寺基今受此是人已异致后先殊情也敢固辞之其精舍从屋亦以是故不欲尺寸之益请勿留念是望惟修学及五贤祠及名宦祠事卽乞与王郡守议行精舍禁约条件亦希早发下昨已拜恳兹不多渎

　　又

　　昨精舍夜坐闻祭田之归初亦未见不可旣而思之我精舍自有田三十余畒足以供祭若复益此是利之也利之弗逺如尚德何是以敢固辞之且属本县以公文申达吾友诚爱我宜听吾辞亟令罢免不然外则损名内则动气执事爱我反以病我也将焉用之如不吾信虽勤百致决不敢取戴天履地字字由衷惠山之灵实闻吾言惟髙明亮之

　　又

　　某启昨得手教听吾辞田喜慰无已守溪翁文字在区区诚所谓不敢请耳固所愿也者此吾友之力然非再之三之恐亦未易得也莫李二生有礼有辞称提学之使敢附以闻数日斗热忽凉校文之余万万自爱不悉

　　与张提学

　　县吏还自扬州得手书感慰无已守溪公文字承欲再速此必得之道公尝与莫李二生言集如刋出不拘多寡须得一观兹印出二本奉上幸为转达此间不可径送故也田屋听辞闲居心甚洒落吾友之惠也范同知承委修学公勤严慎治官如家分人兴事所用工力就委其人顾用而以价给之将见不劳一夫不陪一钱数月之间四五十年之废坠可以兴复矣此皆吾友之力鄙人幸观其成亦与光耀多矣但事有权宜范倅不敢径处者亦烦听其禀白愈见停当仆昨亦以尊意相告彼已倍奋精力倘公文中更加鼎言尤作兴之道也向热万万加爱余不具

　　复乔司马先生问精舍状

　　承问及精舍所在敢不敬复精舎在无锡城东南隅冉泾之上卽吾七世祖元处士容春府君旧居也传二世别徙南塘居以渐圮继而属他姓弘治戊午某赎而复之四周为垣中为堂三间扁曰容春精舍容春者先世轩名也吾师涯翁先生尝为之记正德壬申某侍养归自户部稍加益焉奉母居之未几别建于其西为堂寝于是某病初愈乃卽精舍静坐饮药暇则取古书哦诵自适客至輙以起居弗良谢不见不得谢或便服见于斯盖自癸酉至今凡五年丙子春提学侍御张君汝立至见门之未有扁也遂大书曰二泉书院某谢不敏当乃用吾师篆书二泉精舍四字扁之末复署曰门生某立旣而张君又欲藉执事为吾重也于是乎有记之请精舍中为堂三间仍扁曰容春精舎吾师八分书前堂五间中为厨二十庋古今书籍万余巻扁曰泉斋吾师真书二堂之间为庭庭中立鼋山石一左右植松四株梅二株竹数竿堂左直前门为燕居亭中悬仲尼燕居之像堂右为曲径通家庙以达堂寝毎晨兴候吾母起居于寝出于堂谒家庙乃至燕居亭瞻谒先圣退就精舎盖日例如此精舍门左为冉泾桥引弓河水自东来其西为阴渠通弦河惠泉及震泽时复注焉题其侧曰源头活水由桥至渠所凡数百歩某久坐而困时野服策杖游于其上虽在城市有山林之趣每见称于野人云其在惠山则侍御徐君子谦重建李忠定祠因为予作讲堂焉亦曰二泉精舍谨复

　　上林见素先生书

　　廷元提学南还曽奉状起居计久彻左右矣兹輙有所渎敝县庙学自成化间修建迄今几六十年矣朽坏倾圮日甚一日有司者虽时有葺补仅以文应故而已抑且沮于无赀不能大有兴作今年春提学张侍御鳌山毁诸尼及女冠寺观材石孔良田亦多美佥议佃赁某独谓盍以修学提学然之乃属范同知泽专督成事顾兹盛举必得名世大君子一言记之大书深刻垂示久逺且为他日郡邑志増重伏惟先生斯文山斗制作迈古不朽之托舍执事其谁哉王知府教实闻鄙言谨遣生员张珤具书币躬诣台府僣干下仆幸举如椽之笔特撰记文一通付珤赍回立石宫墙之下以慰官吏师生之望若愚劣倡议亦获附名焉此尤窃计执事之能念之而不待喋喋者惟执事图之珤将行陈叅政至伏领教札雅仪委以先祠记文某虽不敏敢不勉力谨附以知秋暑殊烈病余觉困南望瞻企无任惓惓谨状不宣

　　荅王郡公

　　近辱光顾因论及老母寿藏事遂有山中之请不意风雨奄至且有嫌避竟不果邀罪过罪过是日返舎怀仰盛德口占一诗方图録呈而使者猥临敬捧手书询及名宦祠祀某生也晩于先正诸贤虽尝粗渉志传未及检详乃遽欲一一品详以为去留之地不惟不敢亦有不能今若以志传再加阅视有绩而著者祠焉其止载姓名厯任者不与则于公论将亦无所愧矣至于近时诸公见存者不敢议亦未当议其已沦逝者成化以来惟闻刘侯钰有孝廉之行华侯仲贤有详慎之政姚侯文灏有好古爱民之心而孙侯仁有修城之绩与去任李侯嵩同此外非所敢知也惟庐陵周公忱以侍郎麻城邹公来学以副都御史三原王公恕以尚书莆田彭公韶以副都御史前后巡抚南畿皆有功德称为名臣义当秩祀但数公位在八座九列奉命临我郡邑今以时代与郡守贰并列而尸祝之于国朝体统无乃不可乎祠不以礼犹不祠也死者有知其谁享之明公以秋台重望辱守敝邦下车以来凡理民讼首敦教化而以身先之朞月之间亦旣风行四境矣兹复及此此固古君子之用心而不可与俗人言者也惟执事更以古籍叅之舆论折衷自已惟礼惟义成此盛举某病且衰得及见焉亦岂非一大快哉数日困于秋暑贱体殊倦使者索报急谨此附闻春间闻申严乡饮酒礼士论称快而有司为邪人所挟竟亦无所厘革必欲得寔取县官及年深将贡生员重甘结状申达提学衙门其庻几乎二事体类故敢僣及惟髙明亮之谨状不宣

　　荅侯职方

　　近施克和人便曽具状起居计将达矣华琢还领手教感慰无已即日审尊堂太夫人髙寿乐康曷胜遥贺老母亦粗安贱体仅扶持过日趋走兴拜强而未能别纸所谕二公爱我则有矣谓之知我尚未也如再言执事其必为我加沮遏之力乎九华石日静对如执事在时听松竹园直上僧人厨房之后已为老母卜寿藏盖自执事临行一言启之因请江西熊山人者成之僧价五十之数秋来渐植松栢老母戒勿亟也此执事所欲闻敢报余事不足言时事不敢言乡里事不暇言也惟髙明亮之八月二十二日某再拜

　　与秦国英

　　某再拜状上韦轩先生亲家丧次昨闻令阃夫人之丧亟徃吊焉时未改服未能成吊兹闻既改服矣顾区区病余艰于拜凡丧皆未能吊于是又将缺焉而惧失礼也敢此为谢

　　谕秦汶

　　病可以废礼不可以废心斋戒内居饮药保身时一徃与于奠不能拜不拜不能哭礼之变也

　　与施子羽

　　某复子羽文学世契足下辱示拟古之作灯下快读数过知吾子好古之笃也好古而能诵其言者吾见之矣能为其言者盖鲜能为其言者吾见之矣而能似之者尤鲜何者才识不足以副乎其志鲜固无足怪也而今乃见吾子之有是作也能无畏乎继自今吾愿吾子之求乎古人之心也言之而古也行之而古也吾所谓好古之笃者又将于是乎在二诗皆有风致而语尤清丽秦城北斗一句居然杜法但鱼书三川不识所谓耳适落新堂草草为复暇日相过当面尽之

　　与刘提学

　　姜生来致嘉惠再读手书夙谊宛如且生述雅意甚勤且悉不敏何可当也乡归为老母非敢为髙今病尚未复不起固自吾所所谕过矣悚愧悚愧生还附此为谢数年契阔之情千里倾注之思前书及道卿尽之兹不再也两浙文教望公深矣千万留意十二月二十一日

　　容春堂后集巻十四
