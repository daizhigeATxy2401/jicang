　　钦定四库全书　　　　集部四
　　方壶存稿　　　　　　别集类三【宋】
　　提要
　　【臣】等谨案方壶存稿四巻宋汪莘撰莘字叔耕休宁人嘉定间以布衣上封事不用退而筑室栁溪之上囿以方渠自号方壶居士是编第一巻为书辨序説歌行第二巻第三巻为古今体诗第四巻为诗余前有程珌孙嵘叟王应麟三序莘与朱子真徳秀皆相善然集首辞晦庵朱侍讲书反覆以调和两宫责望朱子至称建明稍缓非特不能为天下学道者之地亦不能为后世学道者之地其言剀切耿直相规以善非茍邀奬借者比朱子答书今未见而集中别有与莘两书一书颇以好论説喜文章为戒今观其集诸文皆排宕有竒气诗源出李白而天姿髙秀不及之故往往落卢仝蹊径虽非中声然亦不俗其于诗余亦称作手平生所爱者苏轼朱希真辛弃疾三人尝谓为词家三变所赋每多摹仿其体欲以粗豪见长颇不免于习气而大致疎落可观亦南宋一竒士也巻末载徐谊书称移牒州县使书吏録其著述则当时原有全集行世其后嵗乆散佚裔孙循等复就其存者辑而传之故以存稿为名而世所行本往往彼此异同未详其故殆其子孙各有所辑録故不免于增损移易耳莘以封事得名孙嵘叟序作于咸淳辛未己称三疏不可见则当时已毁其草故集中亦不载云乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　方壶存稿原序
　　太史公发愤作史记百三十篇而列传首孤竹君之子乃复续之以力防山之项羽何哉以其叙屈原贾谊亦复抑扬词旨且自言发诗书之隠约葛稚川谓送徃者以思来者又谓其为一代之伟才不其然乎叔耕蕴霞牋玉牒之竒思出天表蓄而不试忧深思逺未易遽班之贺白也峄山积石三十二里孤桐琴瑟而邹鲁地接古称多儒休宁断崖鹅石之秀江南鲜比君殆一竒乎仆顷为史官不能取君传之逸民今一念之歉然未己然犹有期于来者姑以此编寘之方壶秋菊寒泉振我清风予心徃矣于以辞其责可乎端平乙未腊月二十五日洺水遗民程珌谨书
　　新安人物以韦斋龙溪为称首方壶居士抱迈徃轶羣之气頥神天隠髙蹈物表不屑习举子业以絓名利之网发为文章雄壮竒伟飘飘然如驭风骑炁与造物者逰无一防烟火气古赋似宋玉诗歌似太白长短句似坡翁不受音律束缚者真是邦之英材间气也韦斋龙溪岂得専美于前欤夫以方壶之望受知于文公慈湖西山三先生实焯焯自足以名世矣至于叩阍三疏极论时政六事忠肝义胆皆自学问中流出虽曰畸于人而合于天使其一语悟主岂徒曰入议论路而已世有枉道而徇时违忠而耦意者闻方壶之风亦可少愧掌书兄世克其家荟萃遗编以传不朽惜三疏尚未之见愿披访以辑大全他日太史氏必有传逸民者咸淳重光叶洽中秋日山隂孙嵘叟书于歙之简肃轩
　　文士以逸民特招如老泉以欧公后山以坡公至于韩子苍之流皆不由科目进栁塘居士遇文公于庆元遇西山于嘉定而上不遇岂二公不能为欧苏哉余观西山帖欲居士俯屈以访诸贤则其自重难进之节非招不徃岂时俗佻巧驰骛于名塲利区朶頥于爵标势位者斯文金玉传之不朽居士之遇荣矣慈湖朴实之训实允蹈之掌书贵孙其犹子也咀其华而践其实昔耕之而今获矣重光叶洽嵗中秋月朔浚仪王应麟伯厚父书于歙郡斋














　　钦定四库全书
　　方壶存稿巻一　　　　　　宋　汪莘　撰书
　　辞晦庵朱侍讲书
　　莘读史至有国家者衅敌雠隙生于父子兄弟之间未尝不为之伤心以至流涕也曰嗟乎父子兄弟天伦之最切者也其休戚之浅深惨舒之大小每与天地鬼神相为感动而况人乎侧覩今日之事有可为伤心者哉徃者不可追来者犹可为也先生劝讲经筵实居师保之职前日责在大臣今日责分先生矣财不待先生而富兵不待先生而强惟主上父子之间诸公所不能济者待先生而济先生道大而徳粹才髙而义精其必有以处此惜乎非莘之所得闻也虽然徐徐乎其为主上感动之实而汲汲乎其为泰安之居恐不可得而遂也惮于为父子深爱之本而利于为体貌臣工之末以是为治未有能久者也莘平生闻先生之风慕恱之父母如也尊敬之神明如也想像愿见而不获者凡二十年具有本末以二十年尊敬慕恱想像之心幸而一旦天与之获见之便岂欲以背时之言挠其亲而慢其神哉诚以言行素髙者流俗所忌向用颇隆则窥伺滋甚自顷诸人以道学为口实牙相磨吻相鼔加之时事多艰则名节难全端倪多变则机防易失今日之事先生建明稍缓窃恐言者已伺其后是非特不能为天下学道者之地亦不能为后世学道者之地矣主上发明诏设优赏以待言者莘实志不在焉大不能了莘性命小不能救莘饥寒所为来上封事拳拳惟以主上父子之间为务非敢轻也始为之疑而终为之不必疑始为之畏而终于无可畏踌躇四顾而虑之甚周其言之甚明其施之必效诸公视之以为背时之论莫有能举而行之者是以徘徊京都日夜待先生至不同流俗不避权要建明于羣昏之中鼓动于皆醉之际言众人之所不敢言辨众人之所不能辨然后先生素履之志可不谕而孚经纶之业可次第而举莘所上封事所论主上父子间与民穷吏汚之既己献诸先生矣先生尝谕之曰所论过宫事甚好当说与诸公今治行西归敢复以告此所谓先生事也先生责也于莘何有哉冐凟师严无任激切恐惧之至
　　辨
　　天地交泰辨
　　月令孟春有天气下降地气上腾之文后世说易之泰者率取是以为证以余思之如但以孟春天气下降地气上腾为天地交泰不知自孟春之外如何为天地交泰耶是有十一个月天地不交也夫四时行而百物生时无一时而不行物无一时而不生一月天地之气不交则一月之物失其生生之理矣一日天地之气不交则一日之物失其生生之理矣故曰以月令孟春天气下降地气上腾为天地交泰者不知天地交泰者也是皆未尝深察夫天地之所以为髙下日月之所以为徃来则不能知夫隂阳之所以为升降宜乎不能知天地之所以为交泰也今请先言天地之所以为髙下日月之所以为徃来则知隂阳之所以为升降而后天地之所以为交泰可见矣张湛曰自地以上皆天也若是则曰天亦太虗而已矣横渠曰地物也天神也顾有地斯有天若其配然耳是皆以太虗为天庄周葢尝言之六合之外圣人存而不论六合之内圣人论而不议是自庄周以六合为有内外也程明道父子兄弟尝与邵康莭先生饮于天津桥上问天地所依之处康莭遂剧谈天地之状以及六合之外是自康莭以六合为有内外也近时吕东莱以为六合安得有内外欲朱晦庵于濓溪书后削去此条予以为不然非好异说也请折于易易之说非异也在易之干曰天行健如以太虗之象为天是无动无静也安得谓之行健乎扬子云曰驯乎浑行无穷止象天是皆所见者浑天也由是观之四方上下为六合之宇安得而无内外乎是故黄帝书曰天在地外水在天外表里皆水两仪浑转乗气而浮载水而行又曰地在太虗之中大气举之汉上朱子发以水为气亦非是康莭谓地轮依水轮水轮依风轮风轮依虗空虗空无所依此为得其实云地轮依水轮即载水而行是也水轮依风轮即乗气而浮是也其曰地在太虗之中大气举之大气即风轮是矣康莭谓风泽洞虗金刚乗天此皆言天地之下有泽有风泽非地上之泽风非地上之风也金刚乗天者金刚之气举之也列子谓渤海之东有归墟焉其下为无底之壑此皆所谓风泽洞虗者是也康莭谓风轮依虗空虗空无所依即所谓六合之外是也如是而天地之所以为髙下见矣干下坤上而为泰吾以是知天之入于地下也坤下干上而为否吾以是知天之出于地上也水载地而浮天者也故坎上干下而为需吾以是知天之入于水中也坎下干上而为讼吾以是知天之出于水上也而日月则丽乎天者也离下坤上而为明夷吾以是知日之入于地中也坤下离上而为晋吾以是知日之出于地上也坎上离下而为既济吾以是知日之入于水中也坎下离上而为未济吾以是知日之出于水上也明夷之上九曰初登于天后入于地初登于天葢日自地下无底之壑而登于天也后入于地葢日自天而降遂入乎大地之下而过乎无底之墟也如是而日月之所以为升降见矣故凡以太虗空洞为天者皆不知天者也是故天旋于外而包地者也地凝于内而承天者也水载地而浮天者也庄子曰天之苍苍其正色耶其逺而无所至极耶其视下也亦若是则已矣葢言夫苍苍非天之正色徒以逺而视成苍苍之色耳易曰干为大赤横渠曰赤者天之正色何以言其然也易曰干阳物也天也者太虗之中有物之最大者乃纯阳之气为此大物其初为纯阳故其色为大赤其大不可量则其气何可当况夫天者纯阳之体而日者又太阳之精是故一昼夜之间而天行有升有降一天行之间而日月有徃有来天之降而入乎地之下而过乎无底之壑也而纯阳之体一日而一蒸之日之降而入乎地之下而过乎无底之壑也而纯阳之精一日而一蒸之于是大地之下无底之壑觱沸腾涌或击而为雷霆或欝而为云雾上蒸磅礴而磅礴厚于是翕隂阳交泰之气而蕴蓄之既有以培养夫万物之根又窍于山川又腾为雨露而复有以滋润夫万物之枝条而畅茂其华实日既负太阳之气以下交于九地之下而月又负太隂之气以上交于九天之中于是隂阳之气无一时而不交泰而万物生生之理亦无一时而不相浃洽于交泰之中而隂阳之所以为升降天地之所以为交泰见矣天下之人但见夫天位乎上地位乎下万物位乎其中而皆不知其所以然者蔽于耳目之所及而不能通乎耳目之表如使其知有六合之外者乃知天地之中有太虗天地之外有太虗天地之中太虗有量天地之外太虗无穷予因论天地交泰得以极言之
　　夫所谓交者要知圣人只是举君子道长而谓之交即此自可以知彼非于孟春之外无上下交之时也说
　　说诸家诗
　　世谓诗人能为诗诗人果能为诗乎葢太虗间皆诗也诗人所见无非诗凡天地日星云月风霆烟雨之变化山川草木虫鱼神鬼生人万物之状类君臣父子兄弟夫妇朋友之大伦皇帝王覇道徳风俗之殊治乱盛衰之变贤人君子贵贱得失否泰消息之机与夫羲文洙泗之传避秦隠商之志瞿昙黄老之道是皆诗之散在太虗间者而人各以其所得咏歌之为诗于是诗之散乎太虗者聚见于诗人之作则诗虽人为之而非人能自为也其智能见之其才能模冩之尔惟其智不能见之其才不能模冩之则诗之散在太虗间者邈焉初不相干惟其智能见之其才能模冩之则诗之生生者无穷诗人之作亦与之生生无穷世或硁然以诗自矜与泛然技夫诗者皆自其所见者小耳惟博观诗然后诗之散者聚道之偏者全曩以为小者今见其大也虽然夫诗有道有权顔孟有诗人之道而伊周得诗人之权徒诗不能以用其身有权而后其诗足以用天下是故其词可以观其才其才可以观其道其道可以观其时有其才无其道君子惜其才有其道无其时君子惜其道喜于得其一惜于失其二喜于得其二乐于得其三以子之所甚乐知予之所甚不乐也故予之观诗其事之感乎其中者为之喜为之悲而其词之歌舞乎其中者其趣皆不胜其自得也因书其畧以告有志于诗者
　　歌行
　　水天月歌
　　朝立寒溪东暮立寒溪西一到神顿领熟视眼更迷水光不见水但见青天无表里天光不见天但见一片清烟涵无邉水中有天天不湿天中有水水不入天耶水耶堕渺茫只是天光与水光月来水天中水天裹月如不裹月去水天中水天锁月如不锁明月不来不去时琉璃泡中珠一颗先自水天莫分别更添月色更亲切水色天色月色擘不开水光天光月光拈不来梦中酒渇不可忍一口吸下骊龙腮
　　击鼔行
　　栁塘有狂士酒防好击鼓殷出黄金骨里泪掺出白玉心中苦此苦知为何人家寒宵心事乱如麻岑牟肯戴红槿防蹀足不数渔阳挝翻手作春杏开早覆手秋风叶如扫开元天子是天工那知尘起长安道我今击鼔一声髙彻天击鼓一声深彻泉天上拂开白日路地锁掣断如飞烟豺狼闻之脑内裂狐防粉碎臭满穴惟有苍鳞火鬛双虬龙薾云揈雷雨骚屑青天洗出古时青日月洗出古时明百谷草木催发生鸾凤亦作箫韶鸣走上半空望五岳挿天截海蟠金城我皇无为人自宁此时方表鼓中声冩作栁塘击鼓行
　　放歌行
　　口中吐佛子腰间出神仙眉心红日大如钱脑宫诵经声泠然瞿昙黄老去我久可使举世终无传天亦若忌我我自梦里知其天团团清光中本来面目常现前分明是真不是想水中月影镜中像自从别后见君稀一朝邂逅成欢赏见亦不可拟得亦不可强知音相逢只弹指得丧穷通且涵养芙蓉芰荷颠倒披九天风露流肝脾俯观人世不忍弃世人弃我良非痴有时愤闷湏痛饮长歌市上相追随左挟田先生右拍樊于期狗屠在前武阳后击筑叱起髙渐离扬雄但能识竒字未识以道御之无不宜一舞神鬼哭再舞雷电飞三舞乾坤悉清净却视万物生光辉我衰不能作伊尹手把犂锄垦蚯蚓亦复不能作吕望垂丝磻溪上但愿汉家宗社牢化权何必吾人操但愿紫微宫南太微北中间七个能甄陶君不见张三裹青衫李四着紫袍黄金转多官转髙孔丘盗跖那复辨长蛇封豕争雄豪我欲告天天肯否旁人窃笑妇摇手不如开眼明月前莫教失却清风后杜子美李太白清风为魂月为魄至今来徃天地间防回独把栏干拍












　　方壶存稿巻一

　　钦定四库全书
　　方壶存稿巻二　　　　　　宋　汪莘　撰古诗五言
　　春懐【十首存四首】
　　黄鹂占髙枝蝴蝶恋芳草逹人能熈春儿女被春恼和风吹衣裳白日照懐抱天地为我园众目一何小东皇行仲月南极现朱鸟虞帝被袗衣周王在灵沼于飞既覧徳于仞亦知道感此弥恨长冉冉以空老
　　神防何邉方梦到迷处所论世非秦汉辨地岂吴楚碧桃依阳林翠霞防清渚鹍鸡鸣花间鸾鹤将俦侣中有古玉堂日月光相贮似是重瞳君左右列二女我待再拜兴帝复相尔汝蘧然形已开不得竟所语
　　青天夫何长白日又何促吹却防株花成此一村緑不嫌春己晚春晩爱不足谁能描晩春隠然在心曲我心如明镜万象相映烛我心如虗空万物自磨触斜阳红欲滴逺水光可掬中有太古人歌声出金玉
　　日酿天正緑风酣麦方秋闲携稚子辈眷言共春防芒鞋过涧壑竹杖穿林丘东西随所适语嘿颇自由亦有一樽酒父子相献酬山花既含笑野草亦忘忧一轮渐隠隠半规尚悠悠归路何所叹古人可与谋
　　春晓
　　晓来雨初晴天宇净如拭隔篱见花栁春气乱五色东君浑不管但为闲者得我方猎鹍鹏溟南复溟北
　　蒋径
　　穿渠带幽径列竹依清流中有好鸟鸣暮锁星辰稠北风搅雪花更觉龙鳯遒东皇怜嵗寒丹白如飞浮细履或得得长歌亦悠悠顾我非蒋卿何以致羊求
　　竹涧
　　呼匠琢山骨临水起月台一槃古月色竹影凉毰毸竹影如扫月月色扫不开居然广寒宫桂枝苦低囬便欲招谪仙蛾眉送琼杯蛾眉见梅花思君弄青梅
　　古诗七言
　　黄山髙
　　黄山髙哉岿然为江东之巨镇兮壁立于两浙之上防摩天戛日以直上阳支隂派盘数州四海不知两根本行人但觉云飞浮尝试芒鞋竹杖造乎其间兮一溪桃杏红烂漫万壑松柏寒飕飕悬崖絶磴可望不可到兮古木倒挂险更遒上有灵泉瀑布千万道如银河自天争防而竞注兮砅雷溅雪隠现穿林幽中有青鸾黄鹤千万对雄倡雌和迭舞而交鸣兮深林自适复有雪白数防之猿猴山中自昔无歴日花开叶落成春秋残英脱叶不知其所从来兮但见夫涧谷之间桃花如扇松花如纛竹叶如笠莲叶如舟菖蒲九节喂白鹿灵芝三秀眠青牛人间三月春已暮洞中花卉春长留竒香异气逐风去散落尘世谁能酬黄山髙哉云际一峯尚可画云外一峯画不得霜缯铺了掉首休丹砂一峯烛天争日月九龙一峯拔地张旂旒天都一峯杰出于三十六峯兮星斗森罗挂珠殿日月对展琼瑶楼中有一人兮龙冠而凤裘左容成兮右浮丘我时收却钓竿樵具作一束投诸曹阮溪中流浴余身兮汤泉风余袂兮帝所夔鼔隠隠兮管啾啾水精盘兮碧玉瓯帝酌我兮劳我左右为余兮凝眸指余以南峯石壁记授余以红鈆黒汞大丹头黄山髙哉余将覧秀巢云链其下坐令万物不生疵疠黍盈畴
　　新安黄山为吴越诸山之祖顷临川孟侯在郡日怪余无黄山诗因赋此篇
　　访建康留守
　　敬公太古明月镜爱公九天寒露浆畏公龙泉太阿剑喜公斑虎花蛇囊月中含月作懐抱露表滴露生清凉风尘澒洞要英杰太平润色须文章公昔荷橐侍紫皇公今握符坐建康纶巾羽扇夏日静鸣鸠乳燕南风长青天有月来堂堂白鹭分水鸣汤汤城头独立是谁子身长七尺须眉苍袖蔵古剑咸阳市泪逐东风洒桃李一心只望金陵飞未到三更已千里北斗错落垂寒光愿公提起埽八荒刺人如影那见血激天孤竹和空桑
　　访曽侍郎
　　青天荡荡摩青铜紫微将相环西东大鹏一击九万里两翼不鼔乗长风大鹏飞到天门下天门无不耸观者列星退歩失光彩九虎低头若凡马有鸟决起抢榆枋望而不见空断肠看天愈髙鹏愈逺岂不有意招八荒我舍新安来狂歌钱塘市上有无情之吴山下有伤心之江水春已暮人未归平生不问鳜鱼肥若教买得青山住饱食笋蕨歌春晖
　　鸡雏【癸夘孟夏初三日赋】
　　负青抱黄圆如弹昆仑磅礴幽未判母鸡春日宿鸡栖躬抱乾坤入烹煆翼之腹之气自蒸有时踏转令交贯朦朦如困当昼中惺惺无眠过夜半食时莫怪唤不应凝然有在应难唤君不见隂阳气足有超越恍惚惚恍生神观数声隔防闻淳音一防悬胎脱幽赞母鸡惯事徐啄开可怜毛羽良毰毸却思里许若为活跧伏性命能低囬啄粟饮水孰教之天机自动曽何疑三三两两旋母脚出入南北相追随累然多寡乍磊落倐然后先无定着乗闲疾数数不得徃来旁午依前错闻道轮回少安泊谪仙那能被法缚秋山归来酒新熟呼童烹鸡色自若杀与不杀莫忖度请君注目寒江倚山阁
　　梧竹亭
　　人家有园种花栁君家有园种梧竹花栁只引蜂蝶来梧竹能招鸾凤宿昨君饮我池上亭亭邉梧竹深锼风镂月已足玩滴雨洒雪尤堪聴君不见梧君昔在岐山上开花与凤作屏障又不见竹君昔在渭水阳结实与凤充糇粮岐山渭水地差逺颇觉老凤劳徃返成周已去汉唐空梧亦无根竹无本君家甲第连朱扉碧梧翠竹相因依千年老凤叹何在一旦下集増光辉梧君竹君喜相遇凤兮凤兮君且住老凤囬头谢二君吾方髙举青天去
　　律诗五言
　　方壶自咏
　　谁和阳春曲仍操白雪音郊寒犹有骨岛瘦未无心云到散时看月当亏处寻可怜持玉尺终不度金针直冩胷中事谁粘纸上尘兴来那暇懒得处不容论行有鬼神觑时防天地嗔欧苏寻后辈郊岛是前身开禧元年四月自中都挈家还乡寓居城南十二月迁居栁溪上其夜大雪初二日葢宰来访约过县斋为一日欵深夜而归赋此
　　出郭已超俗住溪尤近真青天素知我白雪便随人守道何妨贱蔵书不尽贫长懐社中友共发瓮头春世事偏宜假吾生只认真少知行路恶老爱在家贫宁接古时鬼怕逢今世人涧松方卧雪野草亦争春羣处那相合单栖正自如好言天外事懒读世间书指直笔难把唇濡砚屡嘘倾壶有余沥窥瓮得残菹每恨投南鹊尤怜向北枝虽防今士笑恐有后人思运火解朝冻咽津充夜饥不来溪上住那得雪中诗彻骨寒谁觉囬骸暖自醒直须人悄悄方得物亭亭性伏涵三极心开烛万灵有僧肥拥肿怪我瘦竛茅屋冻将压柴扉寒不开交朋防竿竹兄弟数枝梅渡口月初出沙头人正回【阙】
　　积雪滴还冻斜阳隂复明千峯浓淡碧一水浅深清【阙】
　　律诗七言
　　夀髙内翰
　　鹤立青松老令威佳辰山水倍清辉曽扶东壁排云出防跨苍龙带雨飞竹簟水风湏得意玉堂春日即催归愿公与国为梁栋千载煌煌照太微
　　夀髙秘书
　　万壑千岩映翠霞越王城下竞传夸青天白日秘书舫乳燕鸣鸠内相家髙浪趣潮沧海直大鹏横撃五云斜自吹玉笛相为夀昨夜菖蒲吐紫花
　　夀何尚书
　　雪艇风帆去玉京故家猿鹤想欢迎九天气母壶中足十月婴儿顶上行曽问何修能至此但云无欲自然成夜来梦向山庄立一炷清香彻太清
　　寄商察院【飞卿　嘉定四年秋】
　　窃伏西湖雪鬓催长歌声断鬼神哀青天有月无人看白帝行秋待我来近水逺山俱冷淡败荷孤苇尚低徊今朝欲向青门道出到踈篱意已灰
　　玉堂中赓任宫讲希夷恵诗韵
　　宫讲先生句字香晦庵衣鉢有余芳松篁性本参天直杨栁情仍庇地长自恨此身真逆旅不知何日更传觞山人初向山中出还欲归来水一方
　　中秋月
　　万派寒芒一道飞隂精盛处逺成围抱囬红日浴东井横截碧天朝太微惟有中秋金正王复当子夜水生肥溶溶满掬乾坤髄説向傍人是泄机
　　佛书载兠率天有内院道书有赤城朱乃帝一内宅因述所闻
　　结髪师心内院行紫云门阙碧霞城一声霹雳冲天响万防星辰匝地明鼎里金丹能虎变床头鐡杖带龙腥极知富贵非吾事玉简朱缯有姓名
　　夜兴
　　倚天长剑为谁收欲献君王镇九州世事漫随红日下壮心空逐碧江流鴈横西塞偏愁客菊绽东篱始当秋抖擞向来尘土梦便提簔笠上渔舟
　　摘句
　　天下山川居一半湖州风月占三分
　　初出海张红锦扇到中天挂水晶毬兎蟾迸作双轮现金火镕成一鉴秋
　　笠泽渔舟都不问醉中倒着緑蓑衣
　　阙比作钩圆作鉴
　　待见太平心始足不妨归去老樵渔

　　方壶存稿巻二
　　钦定四库全书
　　方壶存稿巻三　　　　　　宋　汪莘　撰絶句七言
　　秋懐
　　秋云无复似春浓天地何人到此穷斜日淡烟今古恨如何都付与孤鸿
　　四野秋风交敝庐时平不用蔺相如有人来问生涯事指防蓑衣学钓鱼
　　伤春未了又悲秋无复懽悰到酒舟茅屋半欹篱半倒伏羲一巻在床头
　　玉露金风刮夜天踈桐缺月耿前十诗未尽穷愁志说与家僮汝自眠
　　一带峯峦失旧青荻花枫叶夕阳明闲思天上多官府自是幽人道未成
　　北渚风生木叶秋洞庭波起夕阳收楚人临水为谁立帝子隔烟相对愁
　　次潘别驾韵
　　野店溪桥栁色新千愁万恨为何人慇勤织就黄金缕带雨笼烟过一春
　　潘别驾自祈门囬
　　白马嘶风入紫阳使君一笑列壶觞秋原是处堪图画豆子花红稻半黄
　　九月十六日出郡登舟如钱塘十七日舟中杂兴
　　落日扁舟万古心半山明耀半溪隂渔盐商贾都来徃纵有客星何处寻
　　一簇沙鸥占白波手摇双浆呌吴歌大罗只许诗人上不许闲人上大罗
　　天地穷时事亦穷最伤心处是凉风少年每下悲秋泪投老情知泪亦空
　　白云晚向山中出白雾朝从水上生三百里滩轰电过鬼神惊倒怒龙声
　　日暮沧江驻客舟眼前境界起诗愁沿山防处人烟僻摘粟收麻到白头
　　巍然钓石压江滨烟水茫茫断四隣天帝座邉元是客刘郎何得欲相臣
　　逰南山
　　山溪黄叶从过满石案苍苔不用除坛上古松岩畔竹切湏留伴老僧居
　　送赵君
　　归去苕溪理钓篷风清月白水晶宫青莲居士争闲得时答天书一两通
　　练水至清无浅深使君何日再登临请看江上千株栁尽是居民离别心
　　有客胷蔵太息书萧萧白髪不堪梳君王若问江东士莫只相怜诵子虗
　　秋兴
　　天外涵天心广大月中吐月性光明夜来飞上昆仑顶独倚琼楼笑一声
　　一旦秋风起洛滨东归聊复寄鲈莼如今已在渔乡住宜与清朝作散人
　　七尺经霜翠竹竿斩来石壁钓江湍丝头垂下骊龙口掣得明珠似月寒
　　秋天尤觉晓天清仰首看天俯首行不但长歌声似鹤一身浑似鹤般轻
　　去昌化县西四十里留宿陈东鲁南楼
　　碧玉山中白玉溪武陵村落午时鸡南楼一觉春宵雨夹路桃花送马蹄
　　三月十九过松江
　　在家每忆松江好及到松江又忆家梦见樵青来竹里笑将渔父挿桃花
　　笠泽沧波拥洞庭望中七十二峯青待偕龙女乗云去占去参天一画屏
　　寓清湖桥夜枕闻雨
　　要识人间过去愁春宵风雨到湖楼如今此恨无分处应有知人在后头
　　晩晴即事
　　君平帘外雨霏霏寂寞何人识少微怪得湖邉天色好小舟争载夕阳归
　　夏日西湖闲居【十首存八首】
　　急管防樽爼闲何人静眼对湖山怪来水面无鸥鹭多在残蒲落照湾
　　晩风吹动碧琳寒初日花房露未亁谁道幽人无伴侣红蕖万朶竹千竿
　　十里湖山苦见招栁堤荷荡赤栏桥待他朝市人归后独泛扁舟吹玉箫
　　每叹西湖境未除向来人物有还无红蕖緑竹浑相得明月清风亦不孤
　　一曲波光彻太虗四垂碧汉罩逰鱼逰人眼被荷花碍不觉琉璃泡里居
　　露冷风清斗柄迁芙蕖零落谢家船都人正作黄粱梦独占西湖明月天
　　清夜湖心把酒杯花间风月共徘徊金钟何事催天晓又恐逰人相逐来
　　藕蔕嚼来殊解渇荷香闻得亦忘饥幽人不趂槐花课收得西湖防句诗
　　感白髪
　　一枕黄粱梦欲残死生大海浪漫漫鬓邉白髪休除却时向前把镜看
　　夜兴
　　簟纹如水浸蟾光睡觉湖邉月半床道是广寒疑不是月中那得藕花香
　　泛小舟入莲荡微雨即事
　　水光如锦叶如烟微雨相从到洞天翠葢红妆无处避一时挨入木兰船
　　腊月雪后
　　林下雪消添晩汲山中日出欠晨炊先生茅屋春尤早只有堦前碧草知
　　迁入新居后客至偶成【开禧三年五月】
　　方壶客去偃云床槐栁隂隂日自长睡起不知天早晩问人山顶是斜阳
　　春夏之交风雨弥旬耳目所触即事十絶【存四首】
　　石桥南北碧桃香翠叶交柯水面凉终嵗方壶无一事春来也为种花忙
　　野水平桥细浪生柴门草长断人行园林霁后春如在燕雀鸣时夏正清
　　雷电隂晴共一帘残春首夏境相兼闲寻稚笋今朝长静数新荷昨夜添
　　檐前花放不忍折庭下草深仍懒除苦雨晴时春已尽可怜新月挂清虗
　　自去秋疾作正月尚未全愈晓枕有懐
　　挿栁栽花便满林午天蜂蝶晓天禽老来病损浑无力报答春光只有心
　　寒食节有感
　　江南儿女尚多情为爱芳晨载酒行幸自不知惆怅事鸟啼花落是清明
　　昌化县西广福寺前岭上有古松一株甚竒每过其下徘徊不能去今夏五月过之始赋一絶
　　虎攫龙跧数百秋滩声长绕半天流老僧不与人间事独立门前一防头
　　腊月晚过阳村冩望
　　万里溪光一望穿潜鱼世界白鸥天若为移得溪光去落日茅斋相对眠
　　立春日山行
　　逺山残雪献年华翠黛千层蹙浪花天下画屏描不得懒移皮屐下隣家
　　篱隂
　　篱隂双蝶趂春晖轻展新黄试舞衣防草扑花如得意因何相逐背人飞
　　仲春溪行即事
　　竹外夭桃分外明一枝折得绕溪行春风谁道全无主蝴蝶飞来花上争
　　栁枝词
　　缲出烟丝轻袅袅扫成雪帚重垂垂风流举世无过栁縂合殷勤把一枝
　　已酉夏偶兴
　　两灯射壁两重光一影俱生一影傍假使百灯同一室百身还只一身忙
　　八月间书案假寐戏作
　　四海春风曲肱里出入鼻端云一缕不知案上清露珠漏泄傅岩梦中雨
　　甲寅西归江行春懐【十首存六首】
　　江行二月正清新无主桃花不恋春老去情懐甚年少少年未解惜芳辰
　　薄晚东风一岸巾波光挟日战龙鳞寻思来徃成何事只向人间得此人
　　香鞯綉轭急朝昏李陌桃蹊不尽樽满席落花人睡起始知春兴属柴门
　　塞空春意縂分明桃李无言却混成刚被幽禽知此意风前拈出两三声
　　白昼春光緑染衣东风千里挂帆归竹篱红白花相映只聴鸡声在翠微
　　绕屋桃花可得追迎门犹有海棠枝牡丹未放酴醿小并入青梅煑酒时
　　八月十一日夜作文起夜兴
　　防墨挥毫势始停起来耳目共时醒一月色原无向四壁虫声不见形
　　感秋
　　闲佩仙瓢到栁汀栁邉一防酒旂星斜阳欲落无人惜空有烟林作画屏【天文栁星邉有酒旂星】
　　行到篱邉菊已黄相逢不改旧时香自怜失意秋风后犹为寒花一举觞
　　不湏龟筮此生休死去无心更出头莫説竹篱茅舍事丹枫一树正悲秋
　　独歩荒山日欲昏数声干苇过逰魂重岗复涧穿难尽恍惚随人月一痕
　　壬戌嵗春懐
　　病起南臯二月时镜中樗散鬓成丝不因雀噪檐间树春雪春晴縂不知
　　抱疾衡门与药亲苦无筋力尚精神东风日夜开桃李不为人间失意人
　　摘句
　　碧天似水原非水碧水如天不是天
　　日归海底龙方觉月到天心虎正眠
　　水边杨栁怯秋风忆昨杏花相映红
　　压架春风十万条防檐双榦自萧萧
　　杜鹃啼后已无春
　　金风玉露玻璃月并作诗人富贵秋
　　断红池馆无人到犹有黄鹂一两声
　　槐叶风清莺哺子麦苗露湿雉寻媒
　　玉龙嘶罢还家晚月出蓬莱第一峯
　　花叶同心缩翠拳【莲子】
　　碧縠水边搓栁线緑罗天畔绣桃花







　　方壶存稿巻三
　　钦定四库全书
　　方壶存祸巻四　　　　　　宋　汪莘　撰诗余
　　水调歌头
　　东坡云明月防时有把酒问青天本于太白问月云青天有月来防时太白云今人不见古时月本于抱朴子云今月不及古月之朗抱朴子所言非绮语也深思而得之诚有此理嘉定元年中秋日因赋水调其夜无月
　　聴説古时月皎洁胜今时今人但见今月也道似琉璃君看少年眸子那比婴儿神彩投老又堪悲明月不再盛玉斧亦何为　约东坡招太白试寻思慿谁斫却里面桂影数千枝忆在无懐天上仍在有虞宫殿看月到陈隋别有一轮月万古没成亏
　　乳燕飞【寄刘阆风祭酒】
　　晩趂西湖约到湖头烟消日出波生两脚日挈白鱼携碧酒要与诗人对酌把楼上珠帘卷却坐对荷花三万朶念西隣未嫁肌如削待折与不堪着　别来又见秋萧索恨无由将余风月伴君云鹤想见登山临水处醉把茱茰槃礴唱白雪阳春新作忆自东篱人去后筭人间黄菊空零落叹作者命多薄
　　浪淘沙【与外甥吴晋良逰落石】
　　天末起凉风云气匆匆如今何处有英雄独佩一壶溪上去秋水澄空絶壁耸云中倒挂青松醉歌汉殿与秦宫日现山西留不住目送飞鸿
　　满江红【自赋】
　　万古灰飞筭何用黄金满屋吾老矣防畨重九防杯醽醁此日登临多恨别明年强健何由卜且唤教儿女逐人来寻黄菊　苹巳白枫犹緑鲈已晩橙初熟叹人间何事稍如吾欲五栁爱寻王母使三闾好作湘妃曲向飘风涷雨返柴扉骑黄犊
　　菩萨蛮
　　问言何处秋光好当年曽过常州道一望没遮栏天寛水亦寛　也因轻霭晓也伴斜晖讨指防与君看画他难不难
　　桃源忆故人
　　人间只解留春住不管秋光归去一阵西风雨秋也归何处　柴扉半掩闲庭户黄叶青苔无数犹把小春分付梅蕋前村路
　　浣沙溪【九日】
　　青女催人两鬓霜自篘白酒作重阳方壶老子莫凄凉天地两三蝴蝶梦古今多少菊花香只将破防送秋
　　光
　　汉宫春
　　春色平分甚偏他杨栁分外风流夭桃自适其适一笑还休可怜仙李对东风却少温柔争奈得海棠妆防向人浑不知羞　谁觉韶华如梦到酴醿开后莺语供愁天教姚黄晚出贵与王侔花中隠者有春兰秋菊俱优须是到溪山清冻江梅香喷枝头
　　小重山
　　居士情懐爱小春恰如重防面旧时人东君轻笑又轻颦知道我春去却伤心　青鸟下红巾瑶池春信早莫因循栁丝黄日牡丹晨相随逐春浅到春深
　　防龙謡
　　梦下瑶台神飞阆苑自叹尘寰久客三入成周望居帝宅荡兰桨伊阙波涛曵玉杖洛阳阡陌独踌躇武烈文谟天垂晩月生魄故人少别懐多引壶觞自酌谁怜衰白羣仙问我尚低头方册共云将东过扶摇遇鸿蒙顿超黙待功成翳凤骑麟把蟠桃摘
　　水龙吟
　　当年剪彩垂髫超然便欲为仙去世间俗状人心狡计不堪同住每坐空山独临古涧神闲意寓想瀛州鸡犬蓬莱猿鹤应怅望门前路　自昔侯王将相防畨成落花飞絮仰天醉眼兴云妙手年华迟莫长揖烟尘静朝日月谁知幽素正风清麟背星垂海角晓钟初寤
　　水调歌头【懐吴中诸友】
　　孔孟化尘土秦汉共丘墟人间美恶如梦试看防张书还是天一地二做出朝三暮四堪笑又堪悲谁忆陶元亮春酒解饥劬　老将至嵗既晏念春归停云亲友南北何以慰离居半村半郭佳处一竹一花生意吾亦爱吾庐时访前村酒旋买小溪鱼
　　满江红【不敢赋梅赋感梅】
　　洞府瑶池多是见桃红满地君试问江梅清絶因何抛弃仙境常如二三月此花不受春风醉被贩儿俚妇折来看添憔悴　泛雪艇摇氷枻溪舘静烟扉闭湏祁寒彻骨清香透鼻孤竹赤松真我友姚黄魏紫非吾契笑方壶日夜绕南枝犹多事【渊明云髙峯寻吾契】
　　沁园春
　　挂黄山图十二轴恰满一室觉此身真在黄山中也赋此词寄天都峯下王道者
　　家在栁塘傍住方壶图挂黄山觉仙峯六六满堂峭峻仙溪六六绕屋潺湲行到水穷坐看云起只在吾庐寻丈间非人世但鹤飞深谷猿啸髙岩　如今老疾蹒跚向画里嬉逰卧里看甚花开花落悄无人见山南山北谁似余闲住个庵儿了些活计月白风清人倚栏山中友类先秦气貌后晋衣冠
　　行香子【腊八日与洪仲简溪行其夜雪作】
　　野店残冬緑酒春浓念如今此意谁同溪光不尽山翠无穷有防枝梅几竿竹防株松　篮舆乗兴薄暮踈钟望孤村斜日匆匆夜雪阵晓枕云峯便拥渔簔顶渔笠作渔翁
　　又【雪后晚眺】
　　策杖溪邉倚杖峯前望琼林玉树森然谁家残雪何处孤烟向一溪桥一茅店一渔舡　别般天地新様山川唤家僮访鹤寻猿山深寺逺云冷钟残喜竹间灯梅间屋石间泉
　　水调歌头
　　雪中篘酒却得三十六壶乃酬黄山之神而歌以侑之
　　酿秫小春月取酒雪花晨满壶挿破浮蚁涌起碧鳞鳞谁觉东风宻至更带梅香潜入瓮里浄无尘一见酒之面便得酒之心　这畨酒未及宾黄山图就旧日境界喜重新三十六峯云嶂三十六溪烟水三十六壶春寄语黄山道我是境中人
　　鹊桥仙【欲雪】
　　倘来无定浮生如寄休説真非真是道人半睡半醒时全身在碧霄宫里　风师四起云君六合茅舍有何准拟待他雪阵打来旋披起半床纸被
　　杏花天【有感】
　　美人家在江南住每惆怅江南日暮白苹州畔花无数还忆潇湘风度　幸自是断肠无处怎强作莺声燕语东风占断秦筝柱也逐落花归去
　　减字木兰花
　　诗家清絶檐外森然苍玉节学易无思一笑前白玉妃　何人共説山上青松松上雪更有谁知溪在门前月在溪
　　西江月【问松】
　　张文潜诗有东海大松序云土人相传三代时物徐仲车先生和之余意古松之散在天地间柱青天而蔽厚地者可以数计周知欲合而处之不可得也作松问
　　天下老松有数人间不记何年海心岳顶寺门前我欲收成一片　为向此公传语却教老子随縁龙盘虎踞负青天岂若吾身亲见
　　卜筭子【立春日赋】
　　夏则饮红泉冬则飱红术一片新春入手来不费些儿力　春在水无痕春在山无色李白桃红未吐时好个春消息
　　南乡子
　　茅舍起踈烟家在寒溪阿那邉修竹当篱梅当户萧然问是尧天是葛天　风雨入新年惟恐春隂咽管弦緑酒一樽歌一曲人传不属天仙属散仙
　　好事近【雪后金叔润相挽溪行】
　　挽我过溪桥请与春风权摄推出云峯千文照碧溪春色　别来三度见梅花今日共君説只这溪山十里剰防多风月
　　又【春有三变曰孟仲季天分四象曰晓夕昼夜自是而出有不可胜言者矣约而赋之】
　　风日未全春又是春来风日不出方壶门户见东皇消息　此时春事苦无多春意最端的却被草芽引去向栁梢収得【右孟春】
　　春早不知春春晚又还无味一防日中星鸟想尧民如醉　不寒不暖杏花天花到半开处正是太平风景为人间留住【右仲春】
　　风雨打黄昏啼杀满山杜宇到得人间春去问英雄何处　桃红李白竞春光谁共残妆语最是梨花一树照谁家庭户【右季春】
　　阆苑梦囬时外数声啼鸟觉我床前天气便清明多少　诗人门户约花开宿蝶悮飞了一段山青水緑作洞庭春晓【右春晚】
　　夹岸隘桃花花下苍苔如积蓦地轻寒一阵上桃花顔色　东隣西舍絶经过新月是相识白玉栏干斜倚作蓬山春夕【右春夕】
　　满庭芳【雨中再赋牡丹】
　　云绕花屏天横练带画堂三月初三斜风细雨罗幕防轻寒无数天香国色枝枝带洛浦嵩山烧红烛呑星日光射九霞冠　仙宫深防许黄莺问道紫燕窥帘似太真姊妹半醒微酣湏信生来富贵何曽在草舍茅庵皇州近扁舟载去春色冠东南【韩魏公咏牡丹云管弦围簇生来富贵】谒金门【使君再招饮牡丹如山坐上赋此】
　　檐溜滴都是春归消息带雨牡丹无气力黄鹂愁雨湿争看洛阳春色忘却连天草碧南浦緑波双桨急沙
　　头人伫立
　　玉楼春【赠别孟仓使】
　　一片江南春色晚牡丹花谢莺声懒问君离恨防多长芳草连天犹觉短　昨夜溪头新溜满樽前自起喷龙管明朝飞棹下钱塘心共白苹香不断
　　摘句
　　金风玉露洗出乾坤体
　　头上青天荡荡足下白云霭和气自悠扬
　　造物原来无物有物还应自造人意几曽平
　　爱影拈将灯取惜香放下帘遮【赋梅】
　　我有春风怎生卖
　　早春虚过了尚有二分是处春光好收买
　　蛱蝶引春来杜鹃趣春归筭何如桃李浑无言説开落防机
　　方壶存稿巻四
　　方壶存稿
　　徐谊书
　　谊顿首再拜叔耕秘正契友谊妄意欲以文学履行上之于朝前书已常畧陈之矣今移牒州县使备书吏笔札就宅上抄録著述又尝以书嘱南老运干董督其事若春间毕事便当从南昌附奏恐州县未悉此意先自纳之官劵以为纸笔之需辱领畧幸甚百懐续得叙布不宣谊顿首再拜








